<!DOCTYPE html>
<html>
 <head>
  <meta charset="utf-8"/>
  <title>
   宫闱典皇后部 - 第 14 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宫闱典皇后部 - 第 14 页/共 16 页
  </h1>
  <div class="content">
   按五代史唐家人传庄宗神闵敬皇后刘氏魏州成安人也庄宗正室曰卫国夫人韩氏其次燕国夫人伊氏其次后也初封魏国夫人后父刘叟黄须善医卜自号刘山人后生五六岁晋王攻魏掠成安裨将袁建丰得后纳之晋宫贞简太后教以吹笙歌舞既笄甚有色庄宗见而悦之庄宗已为晋王太后幸其宫置酒为寿自起歌舞太后欢甚命刘氏吹笙佐酒酒罢去留刘氏以赐庄宗先时庄宗攻梁军于夹城得符道昭妻侯氏宠专诸宫宫中谓之夹寨夫人庄宗出兵四方常以侯氏从军其后刘氏生子继岌庄宗以为类己爱之由是刘氏宠益专自下魏博战河上十余年独以刘氏从刘氏多智善迎意承旨其他嫔御莫得进见其父闻刘氏已贵诣魏宫上谒庄宗召袁建丰问之建丰曰臣始得刘氏于成安北坞时有黄须丈人护之乃出刘叟示建丰建丰曰是也然刘氏方与诸夫人争宠以门望相高因大怒曰妾去乡时略可记忆妾父不幸死于乱兵妾时环尸恸哭而去此田舍翁安得至此因命笞刘叟于宫门庄宗已即皇帝位欲立刘氏为皇后而韩夫人正室也伊夫人位次在刘氏上以故难其事而未发宰相豆卢革枢密使郭崇韬希旨上章言刘氏当立庄宗大悦同光二年四月己卯皇帝御文明殿遣使册刘氏为皇后皇后受册乘重翟车卤簿鼓吹见于太庙韩夫人等皆不平之乃封韩氏为淑妃伊氏为德妃庄宗自灭梁志意骄怠宦官伶人乱政后特用事于中自以出于贱微逾次得立以为佛力又好聚敛分遣人为商贾至于市肆之间薪刍果茹皆称中宫所卖四方贡献必分为二一以上天子一以入中宫宫中货贿山积惟写佛书馈赂僧尼而庄宗由此亦佞佛有胡僧自于阗来庄宗率皇后及诸子迎拜之僧游五台山遣中使供顿所至倾动城邑又有僧诚惠自言能降龙尝过镇州王镕不为之礼诚惠怒曰吾有毒龙五百当遣一龙揭片石常山之人皆鱼□也会明年滹沱大水坏镇州关城人皆以为神庄宗及后率诸子诸妃拜之诚惠安坐不起由是士无贵贱皆拜之独郭崇韬不拜也是时皇太后及皇后交通藩镇太后称诰令皇后称教命两宫使者旁午于道许州节度使温韬以后佞佛因请以私第为佛寺为后荐福庄宗数幸郭崇韬元行钦等私第常与后俱其后幸张全义第酒酣命后拜全义为养父全义日遣姬妾出入宫中问遗不绝庄宗有爱姬甚有色而生子后心患之庄宗燕居宫中元行钦侍侧庄宗问曰尔新丧妇其复娶乎吾助尔聘后指爱姬请曰帝怜行钦何不赐之庄宗不得已佯诺之后趣行钦拜谢行钦再拜起顾爱姬肩舆已出宫矣庄宗不乐称疾不食者累日同光三年秋大水两河之民流徙道路京师赋调不充六军之士往往殍踣乃预借明年夏秋租税百姓愁苦号泣于路庄宗方与后荒于畋游十二月己卯猎畋于白沙后率皇子后宫毕从历伊阙宿龛涧癸未乃还是时大雪军士寒冻金枪卫兵万骑所至责民供给坏什器彻庐舍而焚之县吏畏恐亡窜山谷明年三月客星犯天库有星流于天棓占星者言御前当有急兵宜散积聚以禳之宰相请出库物以给军庄宗许之后不肯曰吾夫妇得天下虽因武功盖亦有天命命既在天人如我何宰相论于延英后于屏间耳属之因取妆奁及皇幼子满喜置帝前曰诸侯所贡给赐已尽宫中所有惟此耳请鬻以给军宰相惶恐而退及赵在礼作乱出兵讨魏始出物以军军士负而诟曰吾妻子已饿死得此何为庄宗东幸汴州从驾兵二万五千及至万胜不得进而还军士离散所失大半至罂子谷道路隘狭庄宗见从官执兵仗者皆以好言劳之曰适报魏王平蜀得蜀金银五十万当悉给尔等对曰陛下与之太晚得者亦不感恩庄宗泣下因顾内库使张容哥索袍带以赐之容哥对曰尽矣军士叱容哥曰致吾君至此皆由尔辈因抽刀逐之左右救之而免容哥曰皇后惜物不与给军而归罪于我事若不测吾身万段矣乃投水而死郭从谦反庄宗中流矢伤甚卧绛霄殿廊下渴欲得饮后令宦者进餐酪不自省视庄宗崩后与李存渥等焚嘉庆殿拥百骑出师子门后于马上以囊乘金器宝带欲于太原造寺为尼在道因与存渥奸及至太原乃削发为尼明宗入立遣人赐后死晋天福五年追谥曰神闵敬皇后自唐末丧乱后妃之制不备至庄宗时后宫之数尤多有昭仪昭容昭媛出使御正侍真懿才咸一瑶芳懿德宣一等其余名号不可胜记庄宗遇弒后宫皆散走朱守殷入宫选得三十余人虢国夫人夏氏以尝幸于庄宗守殷不敢留明宗立悉放庄宗时宫人还其家独夏氏无所归乃以河阳节度使夏鲁奇同姓也因以归之后嫁契丹突厥李赞华赞华性酷毒喜杀人婢妾微过常加刲灼夏氏惧求离婚乃削发为尼以卒而韩淑妃伊德妃皆居于太原晋高祖反时为契丹所获明宗曹皇后　夏皇后
按五代史唐家人传明宗三后一妃和武宪皇后曹氏生晋国公主昭懿皇后夏氏生秦王从荣愍帝宣宪皇后魏氏潞王从珂母也淑妃王氏许王从益之慈母也曹氏夏氏皆不见其世家夏氏无封爵明宗未即位前卒明宗天成元年封楚国夫人曹氏为淑妃追封夏氏晋国夫人长兴元年立淑妃为皇后而夏氏所生二子皆已王乃追册为皇后谥曰昭懿明宗魏皇后按五代史唐家人传魏氏镇州平山人也初适平山民王氏生子十岁矣明宗为骑将掠平山得其子母以归居数年魏氏卒葬太原其子是为潞王从珂明宗时从珂已王乃追封魏氏为鲁国夫人废帝即位追尊魏氏为皇太后议建陵寝而太原石敬塘反乃于京师河南府东立寝宫清泰三年六月丙寅遣工部尚书崔俭奉上皇太后宝册谥曰宣宪愍帝孔皇后
按五代史唐家人传愍帝哀皇后孔氏父循横海军节度使后有贤行生四子愍帝即位立为皇后未及册命而难作愍帝出奔后病子幼皆不能从废帝入立后及四子皆见杀晋高祖立追谥曰哀废帝刘皇后
按五代史唐家人传废帝皇后刘氏父茂威应州浑元人也后为人强悍废帝素惮之初封沛国夫人废帝即位立为皇后其弟延皓少事废帝为牙将废帝即位拜宫苑使宣徽南院使清泰二年为枢密使天雄军节度使延皓为人素谨厚及贵而改节以后故用事受赇掠人园宅在邺不恤军士军士皆怨捧圣都虞候张令昭以其屯驻兵逐延皓延皓走相州是时石敬塘已反方用兵而令昭之乱作令昭乃闭城遣其副使边仁嗣请己为节度使废帝以令昭为右千牛卫将军权知天雄军府事已而遣范延光讨之令昭败走邢州追至沙河斩之屯驻诸军乱者三千余人皆死有司请以延皓行军法废帝以后故削其官爵而已　　后晋
高祖李皇后
按五代史晋家人传高祖皇后李氏唐明宗皇帝女也后初号永宁公主清泰二年封魏国长公主自废帝立常疑高祖必反三年公主自太原入朝千春节辞归留之不得废帝醉语公主曰尔归何速欲与石郎反耶既醒左右告之废帝大悔公主归以语高祖高祖由是益不自安高祖即位公主当为皇后天福二年三月有司言皇太妃尊号已正请上宝册太妃高祖庶母刘氏也高祖以宗庙未立谦抑未遑七年夏五月高祖已病乃诏尊太妃为皇太后然卒不奉册而高祖崩故后讫高祖世亦无册命出帝天福八年七月册尊皇后为皇太后太后为人强敏高祖常严惮之出帝冯皇后用事太后数训诫之出帝不从乃及于败开运三年十二月耶律德光已降晋兵遣张彦泽先犯京师以书遗太后具道已降晋军且曰吾有梳头妮子窃一药囊以奔于晋今皆在否吾战阳城时亡奚车一乘在否又问契丹先为晋获者及景延广桑维翰等所在太后与帝闻彦泽至欲自焚嬖臣薛超劝止之及得德光所与书乃灭火出上苑中帝召当直学士范质谓曰杜郎一何相负昔先帝起太原时欲择一子留守谋之北朝皇帝皇帝以属我我素以为其所知卿为我草奏具言之庶几活我子母质为帝草降表曰孙男臣重贵言顷者唐运告终中原失驭数穷否极天缺地倾先人有田一成有众一旅兵连祸结力屈势孤翁皇帝救患摧刚兴利除害躬擐甲胄深入寇场犯露蒙霜度雁门之险驰风击电行中冀之诛黄钺一麾天下大定势凌宇宙义感神明功成不居遂兴晋祚则翁皇帝有大造于石氏也旋天降鞠凶先君即世臣遵承遗旨纂绍前基谅暗之初荒迷失次凡有军国重事皆委将相大臣至于擅继宗祧既非□命轻发文字□敢抗尊自启衅端果贻赫怒祸至神惑运尽天亡十万师徒望风束手亿兆黎庶延颈归心臣负义包羞贪生忍耻自贻颠覆上累祖宗偷度朝昏苟存视息翁皇帝若惠顾畴昔稍霁雷霆未赐灵诛不绝先祀则百口荷更生之德一门衔无报之恩虽所愿焉非敢望也臣与太后妻冯氏于郊野面缚俟罪次又为太后表曰晋室皇太后新妇李氏妾言张彦泽傅住儿等至伏蒙皇帝阿翁降书安抚者妾伏念先皇帝顷在并汾适逢屯难危同累卵急若倒悬智勇俱穷朝夕不保皇帝阿翁发自冀北亲抵河东跋履山川逾越险阻立平巨孽遂定中原救石氏之覆亡立晋朝之社稷不幸先皇厌代嗣子承祧不能继好息民而反亏恩辜义兵戈屡动驷马难追戚实自贻咎将谁执今穹旻震怒中外携离上将牵羊六师解甲妾举宗负衅视景偷生惶惑之中抚问斯至明宣恩旨曲示含容慰谕丁宁神爽飞越岂谓已垂之命忽蒙更生之恩省罪责躬九死未报今遣孙男延煦延宝奉表请罪陈谢以闻德光报曰可无忧管取一吃饭处四年正月丁亥朔德光入京师帝与太后肩舆至郊外德光不见馆于封禅寺遣其将崔廷勋以兵守之其时雨雪寒冻皆苦饥太后使人谓寺僧曰吾尝于此饭僧数万今日岂不相悯耶僧辞以敌意难测不敢献食帝阴祈守者乃稍得食辛卯德光降帝为光禄大夫检校太尉封负义侯迁于黄龙府德光使人谓太后曰吾闻重贵不从母教而至于此可求自便勿与俱行太后答曰重贵事妾甚谨所失者违先君之志绝两国之欢然重贵此去幸蒙大惠全生保家母不随子欲何所归于是太后与冯皇后皇弟重睿皇子延煦延宝等举族从帝而北以宫女五十宦者三十东西班五十医官一控鹤官四御厨七茶酒司三仪銮司三六军士二十人从卫以骑兵三百所经州县皆故晋将吏有所供馈不得通路旁父老争持羊酒为献卫兵拥隔不使见帝皆涕泣而去自幽州行十余日过平州出榆关行砂碛中饥不得食遣宫女从官采木实野蔬而食又行七八日至锦州敌人迫帝与太后拜阿保机画像帝不胜其辱泣而呼曰薛超误我不令我死又行五六日过海北州至东丹王墓遣延煦拜之又行十余日渡辽水至渤海国铁州又行七八日过南海府遂至黄龙府是岁六月契丹国母徙帝太后于怀密州州去黄龙府西北一千五百里行过辽阳二百里而国母为永康王所囚永康王遣帝太后还止辽阳稍供给之明年四月永康王至辽阳帝白衣纱帽与太后皇后诣帐中上谒永康王止帝以常服见帝伏地雨泣自陈过咎永康王使人扶起之与坐饮酒奏乐而永康王帐下伶人从官望见故主皆泣下悲不自胜争以衣服药饵为遗五月永康王上陉取帝所从行宦者十五人东西班十五人及皇子延煦而去永康王妻兄禅奴爱帝小女求之帝辞以尚幼永康王驰一骑取之以赐禅奴陉边地尤高□敌人常以五月上陉避暑八月下陉至八月永康王下陉太后自驰至霸州见永康王求于汉儿城侧赐地种牧以为生永康王以太后自从行十余日遣与延煦俱还辽阳明年乃汉干佑二年其二月徙帝太后于建州自辽阳东南行千二百里至建州节度使赵延晖避正寝以馆之去建州数十里外得地五千余顷帝遣从行者耕而食之明年三月太后寝疾无医药尝仰天而泣南望戟手骂杜重威李守贞等曰使死者无知则已若其有知不赦尔于地下八月疾亟谓帝曰我死焚其骨送范阳佛寺无使我为异地鬼也遂卒帝与皇后宫人宦者东西班皆被发徒跣扶舁其柩至赐地焚其骨穿地而葬焉周显德中有中国人自契丹亡归者言见帝与皇后诸子皆无恙后不知其所终出帝冯皇后
按五代史晋家人传出帝皇后冯氏定州人也父蒙为州进奏吏居京师以巧为安重诲所喜以为邺都副留守高祖留守邺都得蒙欢甚乃为重引娶蒙女后封吴国夫人重引早卒后寡居有色出帝悦之高祖崩梓宫在殡出帝居丧中纳之以为后是日以六宫仗卫太常鼓吹命后至西御庄见于高祖影殿群臣皆贺帝顾谓冯道等曰皇太后之命与卿等不任大庆群臣出帝与皇后酣饮歌舞过梓宫前醊而告曰皇太后之命与先帝不任大庆左右皆失笑帝亦自绝倒顾谓左右曰我今日作新女□何似皇后与左右皆大笑声闻于外后既立专内宠封拜宫官尚宫知客等皆为郡夫人又用男子李彦弼为皇后宫都押衙其兄王执政内外用事晋遂以乱契丹犯京师暴帝之恶于天下曰纳叔母于中宫乱人伦之大典后随帝北迁哀帝之辱数求毒药欲与帝俱饮以死而药不可得后不知其所终　　后汉
高祖李皇后
按五代史汉家人传高祖皇后李氏晋阳人也其父为农高祖少为军卒牧马晋阳夜入其家劫取之高祖已贵封魏国夫人生隐皇帝开运四年高祖起兵太原赏军士帑藏不足充欲敛于民后谏曰方今起事号为义兵民未知惠而先夺其财殆非新天子所以救民之意也今后宫所有请悉出之虽其不足士亦不以为怨也高祖为改容谢之高祖即位立为皇后高祖崩隐帝册尊为皇太后帝年少数与小人郭允明后赞李业等游戏宫中后数切责之帝曰国家之事外有朝廷非太后所宜言也太常卿张昭闻之上疏谏帝请亲近师傅延问正人以开聪明帝益不省其后帝卒与允明等谋议遂至于亡帝初与允明等谋诛杨邠史弘肇等议已定入白太后太后曰此大事也当与宰相议之李业从旁对曰先皇帝平生言朝廷大事勿问书生太后深以为不可帝拂衣而去曰何必谋于闺门邠等死周高祖起兵向京师慕容彦超败于刘子陂帝欲出自临兵太后止之曰郭威本吾家人非其危疑何肯至此今若按兵无动以诏谕威威必有说则君臣之际庶几尚全帝不从以出遂及于难周太祖入京师举事皆称太后诰已而议立湘阴公赟为天子赟未至太祖乃请太后临朝已而太祖出征契丹军士拥之以还太祖请事太后为母太后诰曰侍中功烈崇高德音昭著剪除祸乱安定邦家讴歌有归历数攸属所以军民推戴亿兆同欢老身未终残年属此多难惟以衰朽托于始终载省来笺如母见待感认深意涕泗横流于是迁后于太平宫上尊号曰昭圣皇太后显德元年春崩注
隐帝旧史实录皆无皇后帝立三年崩时年二　十盖未尝立后也　　后周
太祖柴皇后
按五代史周家人传太祖圣穆皇后柴氏邢州尧山人也与太祖同里遂以归焉太祖微时喜饮博任侠不拘细行后常谏止之太祖状貌奇伟后心知其贵人也事之甚谨及太祖即位后已先卒乃下诏故夫人柴氏追册为皇后谥曰圣穆按宋史张永德传初魏人柴翁以经义教里中有女后唐庄宗时备掖庭明宗入洛遣出宫柴翁夫妻往迎之至鸿沟遇雨甚逾旬不能前女悉取装具计值千万分其半以与父母令归魏曰儿见沟旁邮舍队长项黵黑为雀形者极贵人也愿事之问之乃周祖也父母大愧然终不能夺他日语周祖曰君贵不可言妾有缗钱五百万资君时不可失周祖因其资得为军司柴翁好独寝人传其能司冥间事一旦晨起大笑不已妻问之不对翁好饮其妻逼令饮极醉因漏言曰花项汉作天子矣按苏辙龙川别志周高祖柴后魏成安人父曰柴三礼本后唐庄宗之嫔御也庄宗没明宗遣归其家行至河上父母迓之会大风雨止于逆旅数日有一丈夫冒雨走过其门衣敝破裂不能自庇后见之惊曰此何人耶逆旅主人曰此马铺卒吏郭雀儿者也后召与语异之谓父母曰此贵人我当嫁之父母恚曰汝帝左右人归当嫁节度使奈何嫁此乞人后曰我久在宫中颇识贵人此人贵不可言不可失也橐中装分半与父母我取其半父母知不可夺遂成婚于逆旅中所谓郭雀儿则周祖也后每资以金帛使事汉祖卒为汉佐命后父柴三礼既老夜寐□不觉昼起常寡言笑其家问之不荅其妻醉之以酒乃曰昨见郭雀儿已作天子初周祖兵征淮南过宋州宋州使人劳之于葛驿先有一男子一女子不知所从来转客于市佣力以食父老怜其愿也醵酒食衣服使相配为夫妇及周祖至市人聚观女子于众中呼曰此我父也市人驱之去周祖闻之使前问之信其女也相持而泣将携之以行女曰我已嫁人矣复呼其夫视之曰此亦贵人也乃俱挈之军中奏补供奉官即张永德也及周祖入汴汉末帝以兵围其第今皇建院是也尽诛其家惟永德与其妻在河阳为监押末帝亦命河阳诛之河阳守呼永德以□视之永德曰丈人为德不成死未晚也河阳守以为然虽执之于狱所以馈之甚厚亲问之曰君视丈人事得成否永德曰殆必然以柴三礼梦所见为验未几而捷报至周祖亲戚尽诛惟永德夫妇遂极富贵世宗刘皇后
按五代史周家人传世宗贞惠皇后刘氏不知其世家盖微时所娶也世宗为左监门卫将军得封彭城县君世宗从太祖于魏后留京师太祖举兵汉诛太祖家属后见杀太祖即位追封彭城郡夫人世宗显德四年夏四月始诏彭城郡夫人刘氏追册为皇后有司谥曰贞惠陵曰惠陵世宗符皇后
按五代史周家人传宣懿皇后符氏其祖秦王存审父魏王彦卿后世王家出于将相之贵为人明果有大志初适李守贞子崇训守贞事汉为河中节度使已挟异志有术者善听人声以知吉凶守贞出其家人使听之术者闻后声惊曰此天下之母也守贞益自负曰否妇犹为天下母吾取天下复何疑哉于是决反而汉遣周太祖讨之逾年攻破其城崇训知不免手自杀其家人次以及后后走匿以帷幔自蔽崇训惶遽求后不得遂自杀汉兵入其家后俨然坐堂上顾军士曰郭公与吾王父有旧汝辈无犯我军士见之不敢迫太祖闻之以谓一女子能使乱兵不敢犯奇之为加慰勉以归彦卿后感太祖不杀拜太祖为父其母以后夫家灭亡而独脱死兵刃之间以为天幸欲使削发为尼后不肯曰死生有命天也何必妄毁形发为太祖于后有恩而世宗性特英锐闻后如此益奇之及刘夫人卒遂纳以为继室世宗即位册为皇后世宗辨急多暴怒而后常追悔每怒左右后必从容伺颜色渐为解说世宗意亦随解由是益重之世宗征淮后以帝不宜亲行切谏止之世宗不听师久无功遭大暑雨后以忧成疾而崩议者以方用兵请杀丧礼于是百官朝临于西宫三日而释服帝亦七日而释葬于新郑陵曰懿陵后立皇后符氏后妹也国初迁西宫号周太后　　辽
肃祖萧皇后
按辽史后妃传肃祖昭烈皇后萧氏小字卓真归肃祖生四子见皇子表干统三年追尊昭烈皇后懿祖萧皇后按辽史后妃传懿祖庄敬皇后萧氏小字牙里辛肃祖尝过其家曰同姓可结交异姓可结婚知为萧氏为懿祖聘焉生男女七人干统三年追尊庄敬皇后元祖萧皇后按辽史后妃传元祖简献皇后萧氏小字月里朵元祖为狼德所害后嫠居恐不免命四子往依邻家耶律台押乃获安太祖生后以骨相异常惧有阴图害者鞠之别帐重熙二十一年追尊简献皇后德祖萧皇后
按辽史后妃传德祖宣简皇后萧氏小字岩母斤遥辇氏宰相剔剌之女男女六人太祖长子也天显十一年崩祔德陵重熙二十一年追尊宣简皇后太祖述律皇后按辽史后妃传太祖淳钦皇后述律氏讳平小字月里朵其先回鹘人糯思生魏宁舍利魏宁生慎思梅里慎思生婆姑梅里婆姑娶匀德恝王女生后于契丹右大部婆姑名月□仕遥辇氏为阿扎割只后简重果断有雄略尝至辽土二河之会有女子乘青牛车仓卒避路忽不见未几童谣曰青牛妪曾避路盖谚谓地祇为青牛妪云太祖即位群臣上尊号曰地皇后神册元年大册加号应天大明地皇后行兵御众后尝与谋太祖尝渡碛击党项黄头臭泊二室韦乘虚袭之后知勒兵以待奋击大破之名震诸裔时晋王李存勖欲结援以叔母事后幽州刘守光遣韩延徽求援不拜太祖怒留之使牧马后曰守节不屈贤者也宜礼用之太祖乃召延徽与语大悦以为谋主吴主李升献猛火油以水沃之愈炽太祖选三万骑以攻幽州后曰岂有试雠而攻人国者指帐前树曰无皮可以生乎太祖曰不可后曰幽州之有士有民亦由是耳吾以三千骑掠其四野不过数年困而归我矣何必为此万一不胜为中国笑吾部落不亦解体乎其平渤海后与有谋太祖崩后称制摄军国事及葬欲以身殉亲戚百官力谏因断右腕纳于柩太宗即位尊为皇太后会同初上尊号曰广德至仁昭烈崇简应天太后初太祖尝谓太宗必兴我家后欲令皇太子倍避之太祖册倍为东丹王太祖崩太宗立东丹王避之唐太后常属意于少子李胡太宗崩世宗即位于镇阳太后怒遣李胡以兵逆击李胡败太后亲率师遇于潢河之横渡赖耶律屋质谏罢兵迁太后于祖州应历三年崩年七十五祔祖陵谥曰贞烈重熙二十一年更今谥太宗萧皇后
按辽史后妃传太宗靖安皇后萧氏小字温淳钦皇后弟室鲁之女帝为大元帅纳为妃生穆宗及即位立为皇后性聪慧洁素尤被宠顾虽军旅田猎必与天显十年崩谥彰德葬奉陵重熙二十一年更今谥世宗萧皇后按辽史后妃传世宗怀节皇后萧氏小字撒葛只淳钦皇后弟阿古只之女帝为永康王纳之生景宗天禄末立为皇后明年秋生萌古公主在蓐察割作乱弒太后及帝后乘步辇直诣察割请毕收殓明日遇害谥曰孝烈皇后重熙二十一年更今谥穆宗萧皇后
按辽史后妃传穆宗皇后萧氏父知璠内供奉翰林承旨后生有云气馥郁久之幼有仪则帝居藩纳为妃及正位中宫性柔婉不能规正无子景宗萧皇后
按辽史后妃传景宗睿知皇后萧氏讳绰小字燕燕北府宰相思温女早慧思温尝观诸女扫地惟后洁除喜曰此女必能成家帝即位选为贵妃寻册为皇后生圣宗景宗崩尊为皇太后摄国政后泣曰母寡子弱族属雄强边防未靖奈何耶律斜轸韩德让进曰信任臣等何虑之有于是后与斜轸德让参决大政委于越休哥以南边事统和元年上尊号曰承天皇太后二十四年加上尊号曰睿德神略应运启化承天皇太后二十七年崩谥曰圣神宣献皇后重熙二十一年更今谥后明达治道闻善必从故群臣咸竭其忠习知军政澶渊之役亲御戎车指麾三军赏罚信明将士用命圣宗称辽盛主后教训为多圣宗萧皇后按辽史后妃传圣宗仁德皇后萧氏小字菩萨哥睿智皇后弟隗因之女年十二美而才选入掖庭统和十九年册为齐天皇后尝以草莛为殿式密付有司令造清风天祥八方三殿既成益宠异所乘车置龙首鸱尾饰以金黄又造九龙辂诸子车以白金为浮图各有巧思夏秋从行山谷间花木如绣车服相错人望之以为神仙生皇子二皆早卒开泰五年宫人耨斤生兴宗后养为子帝大渐耨斤詈后曰老物宠亦有既耶左右扶后出帝崩耨斤自立为皇太后是为钦哀皇后护卫冯家奴喜孙等希旨诬告北府宰相萧浞卜国舅萧匹敌谋逆诏令鞫治连及后兴宗闻之曰皇后侍先帝四十年抚育眇躬当为太后今不果反罪之可乎钦哀曰此人若在恐为后患帝曰皇后无子而老虽在无能为也钦哀不从迁后于上京车驾春搜钦哀虑帝怀鞠育恩驰遣人加害使至后曰我实无辜天下共知卿待我浴而后就死可乎使者退比反后已崩年五十是日若有见后于木叶山阴者乘青盖车卫从甚严追尊仁德皇后与钦哀并祔庆陵圣宗萧皇后
按辽史后妃传圣宗钦哀皇后萧氏小字耨斤淳钦皇后弟阿古只五世孙黝面狼视母尝梦金柱擎天诸子欲上不能后后至与仆从皆升异之久之入宫尝拂承天太后榻获金鸡吞之肤色光泽胜常太后惊异曰是必有奇子已而生兴宗仁德皇后无子取而养之如己出后以兴宗侍仁德皇后谨不悦圣宗崩令冯家奴等诬仁德皇后与萧浞卜萧匹敌等谋乱徙上京害之自立为皇太后摄政以生辰为应圣节重熙元年尊为仁慈圣善钦孝广德安靖贞纯宽厚崇觉仪天皇太后三年后阴召诸弟议欲立少子重元重元以所谋白帝帝收太后符玺迁于庆州七括宫六年秋帝悔之亲驭奉迎侍养益孝谨后常不怿帝崩殊无戚容见崇圣皇后悲泣如礼谓曰汝年尚幼何哀痛如是清宁初尊为太皇太后崩谥曰钦哀皇后后初摄政追封曾祖为兰陵郡王父为齐国王诸弟皆王之虽汉五侯无以过兴宗萧皇后
按辽史后妃传兴宗仁懿皇后萧氏小字挞里钦哀皇后弟孝穆之长女性宽容姿貌端丽帝即位入宫生道宗重熙四年立为皇后二十三年号贞懿慈和文惠孝敬广爱崇圣皇后道宗即位尊为皇太后清宁二年上尊号曰慈懿仁和文惠孝敬广爱宗天皇太后九年秋敦睦宫使耶律良以重元与其子涅鲁古反状密告太后乃言于帝帝疑之太后曰此社稷大事宜早为计帝始戒严及战太后亲督卫士破逆党太康二年崩谥仁懿皇后仁慈淑谨中外感德凡正旦生辰诸国贡币悉赐贫瘠尝梦重元曰臣骨在太子山北不胜寒栗寤即命屋之慈悯类此道宗萧皇后
按辽史后妃传道宗宣懿皇后萧氏小字观音钦哀皇后弟枢密使惠之女姿容冠绝工诗善谈论自制歌词尤善琵琶重熙中帝王燕赵纳为妃清宁初立为懿德皇后皇太叔重元妻以艳冶自矜后见之戒曰为贵家妇何必如此后生太子浚有专房宠好音乐伶官赵惟一得侍左右太康初宫婢单登教坊朱顶鹤诬后与惟一私枢密使耶律乙辛以闻诏乙辛与张孝杰劾状因而实之族诛惟一赐后自尽归其尸于家干统初追谥宣懿皇后合葬庆陵天祚帝萧皇后
按辽史后妃传天祚皇后萧氏小字夺里懒宰相继先五世孙大安三年入宫明年封燕国王妃干统初册为皇后性闲淑有仪则兄弟奉先保先等缘后宠柄任女直乱从天祚西狩以疾崩　　宋一
太祖贺皇后
按宋史后妃传太祖孝惠贺皇后开封人右千牛卫率府率景思长女也性温柔恭顺动以礼法景思常为军校与宣祖同居护圣营晋开运初宣祖为太祖聘焉周显德三年太祖为定国军节度使封会稽郡夫人生秦国晋国二公主魏王德昭五年寝疾薨年三十建隆三年四月诏追册为皇后干德二年三月有司上谥曰孝惠四月葬安陵西北神主享于别庙神宗时与孝章淑德章怀并祔太庙太祖王皇后
按宋史后妃传孝明王皇后邠州新平人彰德军节度饶第三女孝惠崩周显德五年太祖为殿前都点检聘后为继室后恭勤不懈仁慈御下周世宗赐冠帔封琅邪郡夫人太祖即位建隆元年八月册为皇后常服宽衣佐御膳善弹筝鼓瑟晨起诵佛书事杜太后得欢心生子女三人皆夭干德元年十二月崩年二十二有司上谥翰林学士窦仪撰哀册文二年四月葬安陵之北神主享于别庙太平兴国二年祔享太庙太祖宋皇后
按宋史后妃传孝章宋皇后河南洛阳人左卫上将军偓之长女也母汉永宁公主后幼时随母入见周太祖赐冠帔干德五年太祖召见复赐冠帔时偓任华州节度后随母归镇孝明后崩复随母来贺长春节开宝元年二月遂纳入宫为皇后年十七性柔顺好礼每帝视朝退常具冠帔候接佐御馔太祖崩号开宝皇后太平兴国二年居西宫雍熙四年移居东宫至道元年四月崩年四十四有司上谥欢殡普济佛舍三年正月祔葬永昌陵北命吏部侍郎李至撰哀册文神主享于别庙神宗时升祔太庙太宗尹皇后
按宋史后妃传太宗淑德尹皇后相州邺人滁州刺史廷勋之女兄崇珂保信军节度太宗在周时娶焉早薨及帝即位诏追册为皇后并谥葬孝明陵西北神主享于别庙后升祔太庙太宗符皇后
按宋史后妃传懿德符皇后陈州宛丘人魏王彦卿第六女也周显德中归太宗建隆初封汝南郡夫人进封楚国夫人太宗封晋王改越国开宝八年薨年三十四葬安陵西北帝即位追册为皇后谥懿德享于别庙至道三年十一月诏有司议太宗配宰相请以后配诏从之奉神主升祔太庙后姊周世宗后也淳化四年殂太宗李皇后
按宋史后妃传明德李皇后潞州上党人淄州刺史处耘第二女开宝中太祖为太宗聘为妃既纳币会太祖崩至太平兴国三年始入宫年十九雍熙元年十二月诏立为皇后后性恭谨庄肃抚育诸子及嫔御甚厚尝生皇子不育至道二年封后嫡母吴氏为卫国太夫人后改封楚国及封后母陈氏为韩国太夫人太宗崩真宗即位至道三年四月尊后为皇太后居西宫嘉庆殿咸平二年宰相请别建宫立名从之四年宫成移居之仍上宫名曰万安景德元年崩年四十五谥明德权殡沙台三年十月祔葬永熙陵礼官请以懿德明德同祔太宗庙室以先后为次从之真宗潘皇后
按宋史后妃传真宗章怀潘皇后大名人忠武军节度美第八女真宗在韩邸太宗为聘之封莒国夫人端拱二年五月薨年二十二真宗即位追册为皇后谥庄怀葬永昌陵之侧陵名保泰神主享于别庙旧制后谥冠以帝谥庆历中礼官言孝字连太祖谥德字连太宗谥遂改庄为章以连真宗谥云真宗郭皇后
按宋史后妃传章穆郭皇后太原人宣徽南院使守文第二女淳化四年真宗在襄邸太宗为聘之封鲁国夫人进封秦国真宗嗣位立为皇后景德四年从幸西京还以疾崩年三十二后谦约惠下性恶奢靡族属入谒禁中服饰华侈必加戒勖有以家事求言于上者后终不许兄子出嫁以贫欲祈恩但出装具给之上尤加礼重及崩上深嗟悼礼官奏皇帝七日释服特诏增至十三日太常上谥曰庄穆灵驾发引命翰林学士杨亿撰哀册葬永熙陵之西北神主享于别庙以后弟崇仪副使崇仁为庄宅使康州刺史侄承庆承寿皆迁官大中祥符中封后母高唐郡太夫人梁氏莱国太夫人仁宗即位升祔真宗庙室改谥章穆真宗刘皇后
按宋史后妃传章献明肃刘皇后其先家太原后徙益州为华阳人祖延庆在晋汉间为右骁卫大将军父通虎捷都指挥使嘉州刺史从征太原道卒后通第二女也初母庞梦月入怀已而有娠遂生后后在襁褓而孤鞠于外氏善播蜀人龚美者以鍜银为业携之入京师后年十五入襄邸王乳母秦国夫人性严整因为太宗言之令王斥去王不得已置之王宫指使张耆家太宗崩真宗即位入为美人以其无宗族乃更以美为兄弟改姓刘大中祥符中为修仪进德妃自章穆崩真宗欲立为皇后大臣多以为不可帝卒立之李宸妃生仁宗后以为己子与杨淑妃抚视甚至后性警悟晓书史闻朝廷事能记其本末真宗退朝阅天下封奏多至中夜后皆预闻宫闱事有问□传引故实以对天禧四年帝久疾居宫中事多决于后宰相寇准密议奏请皇太子监国以谋泄罢相用丁谓代之既而入内都知周怀政谋废后杀谓复用准以辅太子客省使杨崇勋内殿承制杨怀吉诣谓告谓夜乘犊车挟崇勋怀吉造枢密院使曹利用谋明日诛怀政贬准衡州司马于是诏皇太子开资善堂引大臣决天下事后裁制于内真宗崩遗诏尊后为皇太后军国重事权取处分谓等请太后御别殿太后遣张景宗雷允恭谕曰皇帝视事当朝夕在侧何须别御一殿于是请帝与太后五日一御承明殿帝位左太后位右垂帘决事议已定太后忽出手书第欲禁中阅章奏遇大事即召对辅臣其谋出于丁谓非太后意也谓既贬冯拯等三上奏请如初议帝亦以为言于是始同御承明殿百官表贺太后哀恸有司请制令称吾以生日为长宁节出入御大安辇鸣鞭侍卫如乘舆令天下避太后父讳群臣上尊号曰应元崇德仁寿慈圣太后御文德殿受册天圣五年正旦太后御会庆殿群臣及契丹使者班廷中帝再拜跪上寿是岁郊祀前出手书谕百官毋请加尊号礼成帝率百官恭谢如元日七年冬至天子又率百官上寿范仲淹力言其非不听九月诏长宁节百官赐衣天下赐宴皆如干元节明道元年冬至复御文德殿有司陈黄麾仗设宫架登歌二舞明年帝亲耕籍田太后亦谒太庙乘玉辂服袆衣九龙花钗冠斋于庙质明服衮衣十章减宗彝藻去剑冠仪天前后垂珠翠十旒荐献七室皇太妃亚献皇后终献加上尊号曰应天齐圣显功崇德慈仁保寿太后是岁崩年六十五谥曰章献明肃葬于永定陵之西北旧制皇后皆二谥称制加四谥自后始追赠三世皆至太师尚书令兼中书令父封魏王初仁宗即位尚少太后称制虽政出宫闱而号令严明恩威加天下左右近习亦少所假借宫掖间未尝妄改作内外赐与有节柴氏李氏二公主入见犹服发太后曰姑老矣命左右赐以珠玑帕首时润王元份妇安国夫人李氏老发且落见太后亦请帕首太后曰大长公主太宗皇帝女先帝诸妹也若赵家老妇宁可比耶旧赐大臣茶有龙凤饰太后曰此岂人臣可得命有司别制入香京挺以赐之赐族人御食必易以扣器曰尚方器勿使入吾家也常服絁繻练裙侍者见仁宗左右簪珥珍丽欲效之太后戒曰彼皇帝嫔御饰也汝安得学先是小臣方仲弓上书请依武后故事立刘氏庙而程琳亦献武后临朝图后掷其书于地曰吾不作此负祖宗事有漕臣刘绰者自京西还言在庾有出剩粮千余斛乞付三司后问曰卿识王曾张知白吕夷简鲁宗道乎此四者岂因献羡余进哉后称制凡十一年自仁宗即位乃谕辅臣曰皇帝听断之暇宜诏名儒讲习经史以辅其德于是设幄崇政殿之西庑而日命近臣侍讲读丁谓曹利用既以侮权贬窜而天下愓然畏之晚稍进外家任内宫罗崇勋江德明等访外事崇勋等以此势倾中外兄子从德死姻戚门人□役拜官者数十人御史曹修古杨偕郭劝段少连论奏太后悉逐之太后保护帝既尽力而仁宗所以奉太后亦甚备上春秋长犹不知为宸妃所出终太后之世无毫发间隙焉及不豫帝为大赦悉召天下医者驰传诣京师诸尝为太后谪者皆内徙死者复其官其后言者多追诋太后时事范仲淹以为言上曰此朕所不忍闻也下诏戒中外毋辄言于是泰宁军节度使钱惟演请以章献章懿与章穆并祔真宗室诏三省与礼院议皆以谓章穆皇后位崇中壸已祔真宗庙室自协一帝一后之文章献明肃处坤元之尊章懿感日符之贵功德莫与为比谓宜崇建新庙同殿异室岁时荐飨一用太庙之仪仍别立庙名以崇世享翰林学士冯元等请以奉慈为名诏依庆历五年礼院言章献章懿二后请遵国朝懿德明德元德三后同祔太宗庙室故事迁祔真宗庙诏两制议翰林学士王尧臣等议请迁二后祔序于章穆之次从之仁宗郭皇后
按宋史后妃传仁宗郭皇后其先应州金城人平卢军节度使崇之孙也天圣二年立为皇后初帝宠张美人欲以为后章献太后难之后既立而颇见疏其后尚美人与杨美人俱幸数与后忿争一日尚氏于上前有侵后语后不胜忿批其颊上自起救之误批上颈上大怒入内都知阎文应因与上谋废后且劝帝以爪痕示执政上以示吕夷简且告之故夷简亦以前罢相怨后乃曰古亦有之后遂废诏封为净妃玉京冲妙仙师赐名清悟居长乐宫于是中丞孔道辅谏官御史范仲淹孙祖德段少连等十人伏合言后无过不可废道辅等俱被黜责景佑元年出居瑶华宫而尚美人亦废于洞真宫入道杨美人别宅安置又赐后号金庭教主冲静元师后帝颇念之遣使存问赐以乐府后和答之辞甚怆惋帝尝密令召入后曰若再见召者须百官立班受册方可属小疾遣文应挟医诊视数日乃言后暴薨中外疑阎文应进毒而不得其实上深悼之追复皇后而停谥册祔庙之礼按孔道辅传明道二年召为右谏议大夫权御史中丞会郭皇后废道辅率谏官孙祖德范仲淹宋郊刘涣御史蒋堂郭劝杨偕马绛段少连十人诣垂拱殿伏奏皇后天下之母不当轻议绌废愿赐对尽所言帝使内侍谕道辅等至中书令宰相吕夷简以皇后当废状告之道辅语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅复曰人臣当道君以尧舜岂得引汉唐失德为法耶夷简不答即奏言伏合请对非太平美事于是出道辅知泰州明日晨入至待漏闻有诏亟驰出城按吕夷简传太后崩帝始亲政事夷简手疏陈八事曰正朝纲塞邪径禁货赂辨壬绝女谒疏近习罢力役节冗费其劝帝语甚切帝始与夷简谋以张耆夏竦皆太后所任用者也悉罢之退告郭皇后后曰夷简独不附太后耶但多机巧善应变耳由是夷简亦罢为武胜军节度使检校太傅同中书门下平章事判陈州及宣制夷简方押班闻唱名大骇不知其故而夷简素厚内侍副都知阎文应因使为中诇久之乃知事由皇后也岁中而夷简复相初刘涣上疏请太后还政太后怒使投岭外属太后疾革夷简请留之至是涣以前疏自言帝擢涣右正言顾谓夷简向者枢密院亟欲投涣赖卿以免夷简谢因曰涣由疏外故敢言大臣或及此则太后必疑风旨自陛下使子母不相安矣帝以夷简为忠郭后以怒尚美人批其颊误伤帝颈帝以爪痕示执政大臣夷简以前罢相故遂主废后议仁宗疑之夷简曰光武汉之明主也郭后止以怨怼坐废况伤陛下颈乎夷简将废后先敕有司无得受台谏章奏于是御史中丞孔道辅右司谏范仲淹率台谏诣合门请对有旨令台谏诣中书夷简乃贬出道辅等后遂废仁宗曹皇后
按宋史后妃传慈圣光献曹皇后真定人枢密使周武惠王彬之孙也明道二年郭后废诏聘入宫景佑元年九月册为皇后性慈俭重稼穑常于禁苑种谷亲蚕善飞帛书庆历八年闰正月帝将以望夕再张灯后谏止后三日卫卒数人作乱夜越屋叩寝殿后方侍帝闻变遽起帝欲出后闭合拥持趣呼都知王守忠使引兵入贼伤宫嫔殿下声彻帝所宦者以乳妪殴小女子绐奏后叱之曰贼在近杀人敢妄言耶后度贼必纵火阴遣人挈水踵其后果举炬焚帘水随灭之是夕所遣宦侍后皆亲剪其发谕之曰明日行赏用是为验故争尽死力贼即禽灭合内妾与卒乱当诛祈哀幸姬姬言之帝贷其死后具衣冠见请论如法曰不如是无以肃清禁掖帝命坐后不可立请移数刻卒诛之张妃怙宠上僣欲假后盖出游帝使自来请后与之无靳色妃喜还以告帝曰国家文物仪章上下有秩汝张之而出外廷不汝置妃不怿而辍英宗方四岁育禁中后拊鞠周尽迨入为嗣子赞策居宫帝夜暴疾崩后悉敛诸门钥置于前召皇子入及明宰臣韩琦等至奉英宗即位尊后为皇太后帝感疾请权同处分军国事御内东门小殿听政大臣日奏事有疑未决者则曰公辈更议之未尝出己意颇涉经史多援以决事中外章奏日数十一一能纪纲要检柅曹氏及左右臣仆毫分不以假借宫省肃然明年夏帝疾益愈即命撤帘还政帝持书久不下及秋始行之敕有司崇峻典礼以弟佾同中书门下平章事神宗立尊为太皇太后名宫曰庆寿帝致极诚孝所以承迎娱悦无所不尽从行登玩每先后策掖后亦慈爱天至或退朝稍晚必自至屏扆候瞩间亲持□饮以食帝外家男子旧毋得入谒后春秋高佾亦老帝数言宜使入见辄不许他日佾侍帝帝复为请乃许之因偕诣后合少焉帝先起若令佾得伸亲亲意后遽曰此非汝所当得留趣遣出晚得水疾侍医莫能治元丰二年冬疾甚帝视疾寝门衣不解带旬日崩年六十四帝推恩曹氏拜佾中书令进官者四十余人初王安石当国变乱旧章后乘间语神宗谓祖宗法度不宜轻改熙宁宗祀前数日帝至后所后曰吾昔闻民间疾苦必以告仁宗因赦行之今亦当尔帝曰今无他事后曰吾闻民间甚苦青苗助役宜罢之安石诚有才学然怨之者甚众帝欲爱惜保全之不若暂出之于外帝悚听垂欲止复为安石所持遂不果帝尝有意于燕蓟已与大臣定议乃诣庆寿宫白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言苟可取之太祖太宗收复久矣何待今日帝曰敢不受教苏轼以诗得罪下御史狱人以为必死后违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过微矣吾疾势已笃不可以□滥致伤中和宜熟察之帝涕泣轼由此得免及崩帝哀慕毁瘠殆不胜丧有司上谥葬于永昭陵英宗高皇后
按宋史后妃传英宗宣仁圣烈高皇后亳州蒙城人曾祖琼祖继勋皆有勋王室至节度使母曹氏慈圣光献妃姊也故后少鞠宫中时英宗亦在帝所与后年同仁宗谓慈圣异日必以为配既长遂成昏濮邸生神宗皇帝岐王颢嘉王頵寿康公主治平二年册为皇后后弟殿内崇班士林供奉久帝欲迁其官后谢曰士林获升朝籍分量已过岂宜援先后家比辞之神宗立尊为皇太后居宝慈宫帝累欲为高氏营大第后不许久之但斥望春门外隙地以赐凡营缮百役费悉出宝慈不调大农一钱元丰八年帝不豫浸剧宰执王珪等入问疾乞立延安郡王为皇太子太后权同听政帝颔之珪等见太后帘下后泣抚王曰儿孝顺自官家服药未尝去左右书佛经以祈福喜学书已诵论语七卷绝不好弄乃令王出帘外见珪等珪等再拜谢且贺是日降制立为皇太子初岐嘉二王日问起居至是令毋辄入又阴敕中人梁惟简使其妻制十岁儿一黄袍怀以来盖密为践祚仓卒备也哲宗嗣位尊为太皇太后驿召司马光吕公着未至迎问今日设施所宜先未及条上已散遣修京城役夫减皇城觇卒止禁庭工技废导洛司出近侍尤亡状者戒中外毋苛敛宽民间保户马事由中旨王珪等弗预知又起文彦博于既老遣使劳诸途谕以复祖宗法度为先务且令亟疏可用者从父遵裕坐西征失律抵罪蔡确欲献谀以固位乞复其官后曰遵裕灵武之役涂炭百万先帝中夜得报起环榻行彻旦不能寐圣情自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议确悚栗而止光公着至并命为相使同心辅政一时知名士汇进于廷凡熙宁以来政事弗便者次第罢之于是以常平旧式改青苗以嘉佑差役参募役除市易之法逭茶盐之禁举边寨不毛之地以赐西戎而宇内复安契丹主戒其臣下复勿生事于疆场曰南朝尽行仁宗之政矣蔡确坐车盖亭诗谪岭表后谓大臣曰元丰之末吾以今皇帝所书佛经出示人是时惟王珪曾奏贺遂定储极且以子继父有何间言而确自谓有定策大功妄扇事端规为异时眩惑地吾不忍明言姑托讪上为名逐之耳此宗社大计奸邪怨谤所不暇恤也廷试举人有司请循天圣故事帝后皆御殿后止之又请受册宝于文德后曰母后当阳非国家美事况天子正衙岂所当御就崇政足矣上元灯宴后母当入观止之曰夫人登楼上必加礼是由吾故而越典制于心殊不安但令赐之灯烛遂岁以为常侄公绘公纪当转观察使力遏之帝请至再仅迁一秩终后之世不敢改又以官冗当汰诏损外氏恩四之一以为宫掖先临政九年朝廷清明华夏绥定宋用臣等既被斥祈神宗乳媪入言之冀得复用后见其来曰汝来何为得非为用臣等游说乎且汝尚欲如曩日求内降干挠国政耶若复尔吾即斩汝媪大惧不敢出一言自是内降遂绝力行故事抑绝外家私恩文思院奉上之物无问巨细终身不取其一人以为女中尧舜元佑八年九月属疾崩年六十二后二年章惇蔡卞邢恕始造为不根之谤皇太后太妃力辨其诬事乃已语在恕传至高宗时昭暴惇卞恕罪褒录后家赠曹夫人为魏鲁国夫人弟士逊士林及公绘公纪皆追王擢从孙世则节度使他受恩者又十余人云按章惇传哲宗亲政有复熙宁元丰之意首起惇为尚书左仆射兼门下侍郎于是专以绍述为国是凡元佑所革一切复之引蔡卞林希黄履来之卲张商英周秩翟思上官均居要地任言责协谋朋奸报复仇怨小大之臣无一得免死者祸及其孥甚至诋宣仁后谓元佑之初老奸擅国又请发司马光吕公着冢斫其棺哲宗不听惇意不惬请编类元佑诸臣章疏识者知祸之未弭也遂治刘安世范祖禹谏禁中雇乳媪事又以文及甫诬语书导蔡渭使告刘挚梁焘有逆谋起同文馆狱命蔡京安惇蹇序辰□治欲覆诸人家又议遣吕升卿董必察访岭南将尽杀流人哲宗曰朕遵祖宗遗制未尝杀戮大臣其释勿治然重得罪者千余人或至三四谪徙天下□之惇用邢恕为御史中丞恕以北齐娄太后宫名宣训尝废孙少主立子常山王演托司马光语范祖禹曰方今主少国疑宣训事犹可虑又诱高士京上书言父遵裕临死屏左右谓士京曰神宗弥留之际王珪遣高士充来问曰不知皇太后欲立谁我叱士充去之皆欲诬宣仁后以此实之惇遂追贬司马光王珪赠遵裕奉国军留后结中官郝随为助欲追废宣仁后自皇太后太妃皆力争之哲宗感悟焚其奏随觇知之密语惇与蔡卞明日惇卞再言哲宗怒曰卿等不欲朕入英宗庙乎惇卞乃已按朱光庭传光庭迁左司谏论苏轼试馆职发策云今欲师仁祖之忠厚而患百官有司不举其职或至于偷欲法神考之励精而恐监司守令不识其意流入于刻臣谓仁宗难名之盛德神考有为之善志而不当以偷刻为议论望正其罪以戒人臣之不忠者未几中丞傅尧俞侍御史王岩叟相继论列宣仁后曰详览文意是指今日百官有司监司守令言之非所以讽祖宗也遂止神宗向皇后
按宋史后妃传神宗钦圣宪肃向皇后河内人故宰相敏中曾孙也治平三年归于□邸封安国夫人神宗即位立为皇后帝不豫后赞宣仁后定建储之议哲宗立尊为皇太后宣仁命葺庆寿故宫以居后后辞曰安有姑居西而妇处东渎上下之分不敢徙遂以庆寿后殿为隆佑宫居之帝将卜后及诸王纳妇后敕向族勿以女置选中族党有欲援例以恩换合职及为选人求京秩者且言有特旨后曰吾族未省用此例何庸以私情挠公法一不与帝仓卒晏驾独决策迎端王章惇异议不能沮徽宗立请权同处分军国事后以长君辞帝泣拜移时乃听凡绍圣元符以还惇所斥逐贤士大夫稍稍收用之故事有如御正殿避家讳立诞节之类皆不用至闻宾召故老宽徭息兵爱民崇俭之举则喜见于色纔六月即还政明年正月崩年五十六帝追念不已乃数加恩两舅宗良宗回皆位开府仪同三司封郡王而自敏中以上三世亦追列王爵非常典也神宗朱皇后
按宋史后妃传钦成朱皇后开封人父崔杰早世母李更嫁朱士安后鞠于所亲任氏熙宁初入宫为御侍进才人婕妤生哲宗及蔡王以徐国公主累进德妃哲宗即位尊为皇太妃时宣仁钦圣二太后皆居尊故称号未极元佑三年宣仁诏春秋之义母以子贵其寻绎故实务致优隆于是舆盖仗卫冠服悉侔皇后绍圣中钦圣复命即合建殿改乘车为舆出入由宣德东门百官上笺称殿下名所居为圣瑞宫赠崔任朱三父皆至师保徽宗立奉礼尤谨崇宁元年二月薨年五十一追册为皇后上尊谥陪葬永裕陵神宗陈皇后按宋史后妃传钦慈陈皇后开封人幼颖悟庄重选入掖庭为御侍生徽宗进美人帝崩守陵殿思顾旧恩毁瘠骨立左右进粥药挥使去曰得早侍先帝愿足矣未几薨年三十二建中靖国元年追册为皇太后上尊谥陪葬永裕陵
　皇后部列传十
　　宋二
哲宗孟皇后
按宋史后妃传哲宗昭慈圣献孟皇后洺州人眉州防御使马军都虞候赠太尉元之孙女也初哲宗既长宣仁高太后历选世家女百余入宫后年十六宣仁及钦圣向太后皆爱之教以女仪元佑七年谕宰执孟氏子能执妇礼宜正位中宫命学士草制又以近世礼仪简略诏翰林台谏给舍与礼官议册后六礼以进至是命尚书左仆射吕大防摄太尉充奉迎使同知枢密院韩忠彦摄司徒副之尚书左丞苏颂摄太尉充发策使佥书枢密院事王岩叟摄司徒副之尚书右丞苏辙摄太尉充告期使皇叔祖同知大宗正事宗景摄宗正卿副之皇伯祖判大宗正事高密郡王宗晟摄太尉充纳成使翰林学士范百禄摄宗正卿副之吏部尚书王存摄太尉充纳吉使权户部尚书刘奉世摄宗正卿副之翰林学士梁焘摄太尉充纳采问名使御史中丞郑雍摄宗正卿副之帝亲御文德殿册为皇后宣仁太后语帝曰得贤内助非细事也进后父合门祗候在为崇仪使荣州刺史母王氏华原郡君久之刘婕妤有宠绍圣三年后朝景灵宫讫事就坐诸嫔御立侍刘独背立帘下后合中陈迎儿呵之不顾合中皆忿冬至日会朝钦圣太后于隆佑宫后御坐朱髹金饰宫中之制惟后得之婕妤在他坐有愠色从者为易坐制与后等众弗能平因传唱曰皇太后出后起立刘亦起寻各复其所或已撤婕妤坐遂仆于地怼不复朝泣诉于帝内侍郝随谓婕妤曰毋以此戚戚愿为大家早生子此坐正当为婕妤有也会后女福庆公主疾后有姊颇知医尝已后危疾以故出入禁掖公主药弗效持道家治病符水入治后惊曰姊宁知宫中禁严与外间异邪令左右藏之俟帝至具言其故帝曰此人之常情耳后即符于帝前宫禁相传厌魅之端作矣未几后养母听宣夫人燕氏尼法端与供奉官王坚为后祷祠事闻诏入内押班梁从政管当御药院苏珪即皇城司鞫之捕逮宦者宫妾几三十人搒掠备至肢体毁折至有断舌者狱成命侍御史董敦逸覆录罪人过庭下气息仅属无一人能出声者敦逸秉笔疑未下郝随等以言胁之敦逸畏祸及己乃以奏牍上诏废后出居瑶华宫号华阳教主玉清妙静仙师法名冲真初章惇诬宣仁后有废立计以后逮事宣仁惇又阴附刘贤妃欲请建为后遂与郝随构成是狱天下□之敦逸奏言中宫之废事有所因情有可察诏下之日天为之阴翳是天不欲废后也人为之流涕是人不欲废后也且言尝覆录狱事恐得罪天下后世帝曰敦逸不可更在言路曾布曰陛下本以皇城狱出于近习推治故命敦逸录问今乃贬录问官何以取信中外乃止帝久亦悔之曰章惇误我元符末钦圣太后将复后位适有布衣上书以后为言者即命以官于是诏后还内号元佑皇后时刘号元符皇后故也崇宁初郝随讽蔡京再废后昌州判官冯澥上书言后不得复台臣钱遹石豫左肤等连章论韩忠彦等信一布衣狂言复已废之后以掠虚美望断以大义蔡京与执政许将温益赵挺之张商英皆主其说徽宗从之诏依绍圣诏旨复居瑶华宫加赐希微元通知和妙静仙师靖康初瑶华宫火徙居延宁宫又火出居相国寺前之私第金人围汴钦宗与近臣议再复后尊为元佑太后诏未下而京城陷时六宫有位号者皆北迁后以废独存张邦昌僭位尊后为宋太后迎居延福宫受百官朝胡舜陟马伸又言政事当取后旨邦昌乃复上尊号元佑皇后迎入禁中垂帘听政后闻康王在济遣尚书左右丞冯澥李回及兄子忠厚持书奉迎命副都指挥使郭仲荀将所部扈卫又命御营前军统制张俊逆于道寻降手书播告天下王至南京后遣宗室士及内侍邵成章奉圭宝乘舆服御迎王即皇帝位改元后以是日撤帘尊后为元佑太后尚书省言元字犯后祖名请易以所居宫名遂称隆佑太后上将幸扬州命仲荀卫太后先行驻扬州州治会张浚请先定六宫所居地遂诏忠厚奉太后幸杭州以苗傅为扈从统制逾年傅与刘正彦作乱请太后听政又请立皇子太后谕之曰自蔡京王黼更祖宗法童贯起边事致国家祸乱今皇帝无失德止为黄潜善汪伯彦所误皆已逐矣傅等言必立皇太子太后曰今强敌在外我以妇人抱三岁小儿听政将何以令天下傅等泣请太后力拒之帝闻事急诏禅位元子太后垂帘听政朱胜非请令臣僚得独对论机事仍日引傅党一人上殿以释其疑太后从之每见傅等曲加慰抚傅等皆喜韩世忠妻梁氏在傅军中胜非以计脱之太后召见勉令世忠速来以清岩陛梁氏驰入世忠军谕太后意世忠等遂引兵至逆党惧朱胜非等诱以复辟命王世修草状进呈太后喜曰吾责塞矣再以手札趣帝还宫即欲撤帘帝令胜非请太后一出御殿乃命撤帘是日上皇太后尊号太后闻张浚忠义欲一见之帝为召浚至禁中承议郎冯□尝贻书苗傅劝复辟上未之知太后白其事□得迁秩帝幸建宁命佥书枢密院事郑□卫太后继发比至帝率群臣迎于郊会防秋迫命刘宁止制置江浙卫太后往洪州百司非预军事者悉从仍命滕康刘珏权知三省枢密院事从行凡四方奏谳吏部差注举辟功赏之类皆隶焉复命四厢都指挥使杨惟忠将兵万人卫从帝虑敌人来侵密谕康珏缓急取太后旨便宜以行过落星寺舟覆宫人溺死者十数惟太后舟无虞既至洪州议者言金人自蕲黄渡江陆行二百余里即到洪州帝忧之命刘光世屯江州光世不为备金人遂自大冶县径趣洪州康珏奉太后行次吉州金人追急太后乘舟夜行质明至太和县舟人景信反杨惟忠兵溃失宫人一百六十康珏俱遁兵卫不满百遂往虔州太后及潘妃以农夫肩舆而行帝虑太后径入闽广遣使历询后所在及知在虔州遂命中书舍人李正民来朝谒时虔州府库皆空卫军所给惟得沙钱市买不售与百姓交斗纵火肆掠土豪陈新率众围城康珏惟忠弗能禁惟忠步将胡友自外引兵破新于城下新乃去帝闻罢康珏命卢益李回代之谕辅臣曰朕初不识太后自迎至南京爱朕不啻己出今在数千里外兵马惊扰当亟奉迎以惬朕朝夕慕念之意遂遣御营司都统辛企宗带御器械潘永思迎归太后至越帝亲迎于行宫门外遍问所过守臣治状入宫禁中尝微苦风眩有宫人自言善符□疾良已太后惊曰吾岂敢复闻此语耶立命出之太后生辰置酒宫中从容谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足传信吾意在天之灵不无望于帝也帝闻之悚然后乃更修神宗哲宗实录始得其正而奸臣情状益着帝事太后极孝虽帷帐皆亲视或得时果必先献太后然后敢尝宣教郎范焘与忠厚有憾诬与太后密养钦宗子帝曰朕于太后如母子安得有此即治其罪绍兴五年春患风疾帝旦暮不离左右衣弗解带者连夕四月崩于行宫之西殿年五十九遗命择地攒殡俟军事宁归葬园陵帝诏曰朕以继体之重当从重服凡丧祭用母后临朝礼上尊号曰昭慈献烈皇太后推恩外家凡五十人殡于会稽上皇村祔神主于哲宗室位在昭怀皇后上三年改谥昭慈圣献后性节俭谦谨有司月供十缗而止幸南昌斥卖私绢三千匹充费寻诏文书应奏者避后父名不许群臣请上太皇太后号亦不许忠厚直显谟阁台谏给舍交章论列后闻即令易武命学士院降诏戒敕忠厚等不得预闻朝政通贵近至私第谒见宰执以恩泽当得官者近八十员后未尝陈请初后受册日宣仁太后叹曰斯人贤淑惜福薄耳异日国有事变必此人当之后皆如所云按王岩叟传哲宗方选后太皇太后曰今得狄谘女年命似便然为是庶出过房事须评议岩叟进曰按礼经问名篇女家答曰臣女夫妇所生及外民官讳不识今者狄氏将何辞以进议遂寝哲宗选后既定太皇太后曰帝得贤后有内助功不是小事岩叟对曰内助虽后事其正家须在皇帝圣人言正家而天下定当慎之于始太皇太后以是语哲宗者再岩叟退取历代后事可为法者类为中宫懿范上之按董敦逸传敦逸迁左司谏侍御史瑶华秘狱成诏诣掖庭录问敦逸察知□状握笔弗忍书郝随从旁胁之乃不敢异狱既上于心终不安几两旬竟上疏其略云瑶华之废事有所因情有可察诏下之日天为之阴翳是天不欲废之也人为之流涕是人不欲废之也臣尝阅录其狱恐得罪天下哲宗读之怒蔡卞欲加重贬章惇曾布以为不可曰陛下本以皇城狱出于近习故使台端录问冀以取信中外今谪敦逸何以解天下后世之谤哲宗意解而止按富直柔传绍兴元年诏礼部太常寺讨论隆佑太后册礼范宗尹曰太母前后废斥实出章惇蔡京人皆知非二圣之过直柔曰陛下推崇隆佑天下以为当然人亦不以为非哲庙与上皇意愿陛下勿复致疑乃命礼官讨论典礼既而王居正言太后隆名定位已正于元符宜用钦圣诏奏告天地宗庙其典礼不须讨论议遂定哲宗刘皇后
按宋史后妃传昭怀刘皇后初为御侍明艳冠后庭且多才艺由美人婕妤进贤妃生一子二女有盛宠能顺意奉两宫时孟后位中宫后不循列妾礼且阴造奇语以售谤内侍郝随刘友端为之用孟后既废后竟代焉右正言邹浩上疏极谏坐窜徽宗立册为元符皇后明年尊为太后名宫崇恩帝缘哲宗故曲加恩礼后以是颇干预外事且以不谨闻帝与辅臣议将废之而后已为左右所逼即帘钩自缢而崩年三十五按邹浩传浩为右正言而贤妃刘氏立浩言立后以配天子安得不审今为天下择母而所立乃贤妃一时公议莫不疑惑诚以国家自有仁祖故事不可不遵用之尔盖郭后与尚美人争宠仁祖既废后并斥美人所以示公也及立后则不选于妃嫔而卜于贵族所以远嫌所以为天下万世法也陛下之废孟氏与郭后无以异果与贤妃争宠而致罪乎抑其不然也二者必居一于此矣孟氏罪废之初天下孰不疑立贤妃为后及读诏书有别选贤族之语又闻陛下临朝□叹以为国家不幸至于宗景立妾怒而罪之于是天下始释然不疑今竟立之岂不上累圣德臣观白麻所言不过称其有子及引永平祥符事以为证臣请论其所以然若曰有子可以为后则永平贵人未尝有子也所以立者以德冠后宫故也祥符德贺亦未尝有子所以立者以锺英甲族故也又况贵人实马援之女德妃无废后之嫌迥与今日事体不同顷年冬妃从享景灵宫是日雷变甚异今宣制之后霖雨飞雹自奏告天地宗庙以来阴淫不止上天之意岂不昭然考之人事既如彼求之天意又如此望不以一时改命为难而以万世公议为可畏追停册礼如初诏行之帝谓此亦祖宗故事岂独朕邪对曰祖宗大德可法者多矣陛下不之取而□其小疵臣恐后世之责人无已者纷纷也帝变色犹不怒持其章踌□四顾凝然若有所思付外明日章惇诋其狂妄乃削官羁管新州徽宗立亟召还复为右正言迁左司谏初浩还朝帝首及谏立后事奖叹再三询谏草安在对曰焚之矣退告陈瓘瓘曰祸其在此乎异时奸人妄出一缄则不可辨矣蔡京用事素忌浩乃使其党为伪疏言刘后杀卓氏而夺其子遂再责衡州别驾按曾诞传诞公亮从孙也孟后之废诞三与浩书劝力请复后浩不报及浩以言南迁诞着玉山主人对客问以讥之其略曰客问邹浩可以为有道之士乎主人曰浩安得为知道虽然予于此时议浩是天下无全人也言之尚足为来世戒易曰知几其神乎又曰知进退存亡而不失其正者其惟圣人乎方孟后之废人莫不知刘氏之将立至四年之后而册命未行是天子知清议之足畏也使当其时浩力言复后能感悟天子则无今日刘氏之事贻朝廷于过举再三言而不听则义亦当矣使是时得罪必不若是酷以贻老母之忧矣呜呼若浩者虽不得为知几之士然百世之下顽夫廉懦夫有立志尚不失为圣人之清也其书既出识者或以比韩愈诤臣论按挥麈后录昭慈孟后绍圣三年以使令为禳禬之法九月二十日诏徙处道宫已见泰陵实录曾文肃奏对录述其复位本末为备今具载之元符三年五月癸酉同三省批旨令同议复瑶华先是首相韩忠彦遣其子跂来相见云因曲谢上谕以复瑶华令与布等议若布以为可即白李清臣俟再留禀乃白三省且云恐有异议者布答之云此事固无前比上亦尝问及布但答以故事止有追策未有生复位号者况有元符恐难并处今圣意如此自我作古亦无可违之理若于元符无所议即但有将顺而已三省自来凡有德音及御批未闻有逆鳞者此无足虑但白邦直不妨跂云若此中议定即须更于上前及帘前再禀定乃敢宣言至四日再留不易前议师朴云已约三省因相率至都堂行次师朴云惇言从初议瑶华法时公欲就重法官不敢违及至都堂惇又云当初是做厌法断不得唯造雷公式等皆不如法自是未成布云公既知如此当初何以不言今却如此议论当时议法论罪莫须是宰相否布当时曾议依郭后故事且以净妃处之三省有人于上前犹以为不须如此其后又欲贬董敦逸布独力争得不贬此事莫皆不虚否今日公却以谓议法不当见谁之罪惇默然布云此事且置之今日上及帘中欲复瑶华正以元符建立不正元符之立用皇太后手诏近因有旨令蒋之奇进入所降手诏乃云是刘友端书外面有人进文字皇太后并不知亦不曾见是如何惇遽云是惇进入先帝云已得两宫旨令撰此手诏大意进入布云手诏云非此人其谁可当皆公之语莫不止大意否惇云是众莫不骇之卞云且不知有此也布云颖叔以谓太后手诏中语故着之麻词乃不知出自公之奇亦云当时只道是太后语故不敢不着今进入文字却看验得刘友端书皇太后诚未尝见也惇顽然无怍色众皆骇叹是日布又言此事只是师朴亲闻布等皆未曾面禀来日当共禀知圣意无易即当拟定圣旨进呈遂令师朴草定云瑶华废后近经登极大赦及累降赦宥其位号礼数令三省密院同详议闻奏遂退晚见师朴等皆云一勘便招可怪可怪六日遂以简白师朴云前日所批旨未安当如今日所改定进拟师朴答云甚善然尚犹豫七日布云所拟批旨未安有再改定文字在师朴所众皆称善今所降旨乃布所改定也是日上面谕帘中欲废元符而复瑶华布力陈以为不可如此则彰先帝之短而陛下以叔废嫂恐未顺上亦深然之令于帘前且坚执此议众皆议两存之为便上又丁宁令固执卞云韩忠彦乃帘中所信须令忠彦开陈必听纳忠彦默然及帘前果云自古一帝一后此事盖万世议论相公以下读书不浅须议论得稳当乃可行兼是垂帘时事不敢不审慎语甚多不一一记省众皆无以夺惇却云臣思之亦是未稳当众皆目之师朴遂出所拟批旨进呈云且乞依已降指挥容臣等讲议同奏许之然殊未有定论再对布遂云适论瑶华事圣谕以谓一帝一后此乃常理固无可议臣亦具晓圣意盖以元符建立未正故有所疑然此事出于无可奈何须两存之乃使章惇误晓皇太后意旨却以复瑶华为未稳当此事本末□先帝者皆惇也前者皇太后谕蒋之奇以立元符手诏皇太后不知亦不曾见及进入乃是刘友端书写臣两日对众诘惇云昨以皇太后手诏立元符为后皇太后云不知亦不曾见及令蒋之奇进入乃是友端所书莫是外面有人撰进此文字否惇遽云是惇撰造先帝云已得两宫许可遂令草定大意臣云莫非止大意否诏云非斯人其谁可当乃公语也之奇亦云当时将谓是太后语故着之制词惇云是惇语众皆骇之惇定策之罪固已大此事亦不小然不可暴扬者以为先帝尔今若以此废元符固有因然上则彰先帝之短次则在主上以叔废嫂未顺故臣等议皆以两存之为便如此虽未尽典礼然无可奈何须如此太后遂云是无可奈何兼化元符又目下别无罪过如此甚便布云望皇太后更坚持此论若稍动着元符则于理未便亦答云只可如此上又尝谕密院云欲于瑶华未复位号前先宣召入禁中却当日或次日降制免张皇令以此谕三省众亦称善布云如此极便若已复位号即须用皇后仪卫召入诚似张皇上仍戒云执元符之议及如此宣召只作卿等意勿云出自朕语及至帘前三省以箔中语未定亦不记陈此一节布遂与颖叔陈之太后亦称善退以谕三省云适敷陈如此论已定矣遂赴都堂同前定奏议乃布与元度所同草定师朴先以邦直草定文字示众人众皆以为词繁不可用遂已师朴先封以示布布答之云瑶华之废岂可云主上不知其端太后不知其详又下比于盗臣墨卒皆被恩恐皆未安尔是日太后闻自认造手诏事乃叹云当初将谓友端稍知文字恐友端所为却是他做布云皇太后知古今自古曾有似此宰相否之奇亦云惇更不成人无可议者是日瑶华以犊车四还禁中至内东门太母遣人以冠服令易去道衣乃入中外闻者莫不欢呼是夕锁院降制但以中书熟状付学士院不宣召初议复瑶华布首白上不知处之何地上云西宫可处布云如此甚便外议初云东宫增刱八十间
疑欲以处二后众以为未安
缘既复位则于太母
有妇姑之礼岂可处之于外上亦云然太母仍云须令元符先拜元佑答拜乃顺又云将来须令元佑从灵驾元符只令迎虞主可也患无人迎虞主今得此甚便又谕密院云先帝既立元符寻便悔但云不直不直又云郝随尝取宣仁所衣后服以披元符先帝见之甚骇却笑云不知称否又云元佑本出士族不同又称其母亦晓事二府皆云王广渊之女也神宗尝以为参知政事命下而卒又云初聘纳时常教他妇礼以至倒行侧行皆亲指教其他举措非元符比也布云当日亦不得无过布云皇太后以为如何太母云自家左右人做不是事自家却不能执定得是不为无过也布云皇太后自正位号更不曾生子神宗嫔御非不多未闻有争竞之意在尊位岂可与下争宠太母云自家那里更惹他烦恼然是他神宗亦会做得于夫妇间极周旋二十年夫妇不曾面赤布云以此较之则诚不为无过颖叔亦云忧在进贤岂可与嫔御争宠太母又对二府云元符元佑俱有性气今犹恐其不相下布云皇太后更当训敕使不至于有过乃为尽善皇太后在上度亦不敢如此太母云亦深恐他更各有言语兼下面人多此辈尤不识好恶三省亦云若皇太后戒饬必不敢尔太后又云他两人与今上叔亦难数相见今后除大礼圣节宴会可赴余皆不须预他又与今皇后不同也三省亦皆称善其他语多所记止此尔已上皆曾录中语制词略云惟东朝慈训念久处于别宫且永泰上宾顾何嫌于并后至崇宁元年蔡元长当国十二月壬申用御史中丞钱遹殿中侍御史石豫右司谏左肤疏诏后复居瑶华制有云台臣论奏引义固争宰辅全同抗章继上逾二十年靖康末金人犯阙六宫皆北后独不预逃匿于其家张邦昌知之遣人迎后垂帘仪从忽突入第中后惶恐不知所以避之不免及思陵中兴尊为隆佑太后盖后之祖名元易元为隆字建炎间皇舆小驻会稽后微觉风□本合有宫人自言善用符水□疾可瘳或以启后后吐舌曰又是此语吾其敢复闻也此等人岂可留禁中邪立命出之徽宗王皇后
按宋史后妃传徽宗显恭王皇后开封人德州刺史藻之女也元符二年六月归于端邸封顺国夫人徽宗即位册为皇后生钦宗及崇国公主后性恭俭郑王二妃方亢宠后待之均平巨阉妄意迎合诬以暗昧帝命刑部侍郎周鼎即秘狱参验略无一迹狱止后见帝未尝一语辄及帝幡然怜之大观二年崩年二十五谥曰静和葬裕陵之次绍兴中始祔徽宗庙室改上今谥云徽宗郑皇后
按宋史后妃传郑皇后开封人也父绅始为直省官以后贵累封太师乐平郡王后本钦圣殿押班徽宗为端王每日朝慈德宫钦圣命郑王二押班供侍及即位遂以二人赐之后自入宫好观书章奏能自制帝爱其才崇宁初封贤妃迁贵妃有异宠徽宗多以词章天下歌之王皇后崩政和元年立为皇后将受册有司创制冠服后言国用未足冠珠费多请命工改制妃时旧冠又乞罢黄麾仗小驾卤簿等仪从之恩泽皆弗陈请时族子居中在枢府后奏外戚不当预国政必欲用之且令充妃职帝为罢居中居中复用后归宁还言居中与父绅相往还人皆言其招权市贿乞禁绝许御史奏劾后性端谨善顺承帝意刘贵妃薨帝思之不已将追册为后后即奏妃乃其养子乞别议褒崇之礼帝大喜钦宗受禅尊为太上皇后迁居宁德宫称宁德太后从上皇幸南京金师退先归时用事者言上皇将复辟于镇江人情危骇或谓后将由端门直入禁中内侍辈颇劝钦宗严备帝不从出郊迎后于是两宫欢甚洽上皇闻之即罢如洛之议汴京破从上皇幸青城北迁留五年崩于五国城年五十二绍兴七年何苏等使还始知上皇及后崩高宗大恸诏立重成服谥显肃后亲族各迁官有差祔主徽宗室以闻哀日为大忌梓宫归入境承之以椁纳翚衣其中与徽宗合攒于会稽永佑陵先是后至金营诉于粘罕曰妾得罪当行但妾家属不预朝政乞留不遣粘罕许之故绅得归后既行绅亦以是年薨谥僖靖家属流寓江南高宗怜之诏所在寻访赐官有郑藻者后近属也绍兴中带御器械用后祔庙恩拜陇州防御使凡四使金历官至保信军节度使加太尉卒追封荣国公谥端靖钦宗朱皇后
按宋史后妃传钦宗朱皇后开封祥符人父伯材武康军节度使钦宗在东宫徽宗临轩备礼册为皇太子妃钦宗即位立为皇后追封伯材为恩平郡王后既北迁不知崩闻庆元三年上尊号谥仁怀祔于太庙钦宗室推恩后家十五人五年奉安神御于景灵宫兄二人孝孙靖康中以节钺换授右金吾卫上将军卒赠开府仪同三司孝章一曰孝庄官至永庆军承宣使卒赠昭化军节度使高宗邢皇后
按宋史后妃传高宗宪节邢皇后开封祥符人父焕朝请郎高宗居康邸以妇聘之封嘉国夫人王出使夫人留居蕃衍宅金人犯京师夫人从三宫北迁上皇遣曹勋归夫人脱所御金环使内侍持付勋曰幸为吾白太王愿如此环得早相见也王怜之及即位遥册为皇后官后亲属二十五人绍兴九年后崩于五国城年三十四金人秘之高宗虚中宫以待者十六年显仁太后回銮始得崩闻上为辍朝行释服之祭谥懿节祔主于别庙绍兴十二年八月后梓宫至攒于圣献太后梓宫之西北帝思后殊惨不乐皇后吴氏知帝意乃请为其侄珣琚婚邢氏二女以慰帝心淳熙末改谥宪节祔高宗庙高宗吴皇后
按宋史后妃传宪圣慈烈吴皇后开封人父近以后贵累官武翼郎赠太师追封吴王谥宣靖近尝梦至一亭扁曰侍康旁植芍药独放一花殊妍丽可爱花下白羊一近寤而异之后以乙未岁生方产时红光彻户外年十四高宗为康王被选入宫人谓侍康之征王即帝位后常以戎服侍左右后颇知书从幸四明卫士谋为变入问帝所在后绐之以免未几帝航海有鱼跃入御舟后曰此周人白鱼之祥也帝大悦封和义郡夫人还越进封才人后益博习书史又善翰墨由是宠遇日至与张氏并为婉仪寻进贵妃显仁太后回銮亦爱后宪节皇后崩闻至秦桧等累表请立中宫太后亦为言绍兴十三年诏立贵妃为皇后帝御文德殿授册后即穆清殿廷受之追王三代亲属由后官者三十五人显仁太后性严肃后身承起居顺适其意尝绘古列女图置坐右为又取诗序之义扁其堂曰贤志初伯琮以宗子召入宫命张氏育之后时为才人亦请得育一子于是得伯玖更名璩中外议颇籍籍张氏卒并育于后后视之无间伯琮性恭俭喜读书帝与后皆爱之封普安郡王后尝语帝曰普安其天日之表也帝与决立为皇子封建王出璩居绍兴高宗内禅手诏后称太上皇后迁居德寿宫孝宗即位上尊号曰寿圣太上皇后月朔朝上皇毕入见后如宫中仪干道七年加号寿圣明慈淳熙二年以上皇行庆寿礼复加寿圣齐明广慈之号十年以后年七十亲属推恩有差十二年加尊号曰备德上皇崩遗诏改称皇太后帝欲迎还大内太后以上皇几筵在德寿宫不忍舍去因名所御殿曰慈福居焉光宗即位更号寿圣皇太后以寿皇故不称太皇太后也帝尝言及用人后曰宜崇尚旧臣绍熙四年后寿八十帝乃觐后奉册礼加尊号曰隆慈备福五年正月帝率群臣行庆寿礼嘉王侍侧后勉以读书辨邪正立纲常为先夏孝宗崩始正太皇太后之号时光宗疾未平不能执丧宰臣请垂帘主丧事后不可已而宰执请如唐肃宗故事群臣发丧太极殿成服禁中许之后代行祭奠礼寻用枢密赵汝愚请于梓宫前垂帘宣光宗手诏立皇子嘉王为皇帝翌日册夫人韩氏为皇后撤帘庆元元年加号光佑迁居重华宫汝愚后以谪死中书舍人汪义端目汝愚为李林甫欲并逐其党太后闻而非之三年十月后寝疾诏祷天地宗庙社稷大赦天下逾月而崩年八十三遗诰太上皇帝疾未痊愈宜于宫中承重皇帝服齐衰五月以日易月诏服□年丧谥曰宪圣慈烈攒祔于永思陵按四朝闻见录宪圣初不以色幸自渡南以来以至为天下母率多遇鱼贯以进即以疾辞思陵念其勤劳之久每欲正六宫之位而属以来太后远在沙漠不敢举行上尝语宪圣曰极知汝相同劳苦反与后者齿朕甚有愧俟媸媸谓
太后
归尔其选已宪圣再拜
对曰大姐姐远处北方臣妾短于定省每遇天日清美侍上宴集方一思之肚里泪下臣妾诚梦不到此上为泣下数行愈以后为贤暨太后既旋銮驭以向尝与宪圣均为徽宗左右徽宗以宪圣赐高宗太后恐宪圣记其微时事故无援立意上得太后拜而有请曰德妃吴氏服劳之久外庭之议请其宜主中馈更合取自家姐姐教旨太后阳语上云这事由在尔而阴实不欲上遂批付外廷曰朕奉太后之命云德妃吴氏可立为后后遂开拥佑三朝之功云孝宗郭皇后
按宋史后妃传孝宗成穆郭皇后开封祥符人奉直大夫直卿之女孙其六世祖为章穆皇后外家孝宗为普安郡王时纳郭氏封咸宁郡夫人生光宗及庄文太子魏惠宪王恺邵悼肃王恪绍兴二十六年薨年三十一追封淑国夫人三十一年用明堂恩赠福国夫人既建太子追封皇太子妃及受禅追册为皇后谥恭怀寻改安穆及营阜陵又改成穆祔孝宗庙父瑊累官昭庆军承宣使追封荣王孝宗待郭氏恩礼弥厚然不假外戚以官爵后弟师禹师元官不过承宣使师元不及建节而卒将内禅师禹始除节度使光宗朝官至太保封永宁郡王孝宗夏皇后
按宋史后妃传成恭夏皇后袁州宜春人曾祖令吉为吉水簿夏氏初入宫为宪圣太后合中侍御普安郡王夫人郭氏薨太后以夏氏赐王封齐安郡夫人即位进贤妃逾年奉上皇命立为皇后干道二年谒家庙亲属推恩十一人三年崩谥安恭宁宗时改谥成恭初后之生也有异光穿室父协奇之及长以姿纳宫中久之父居益困及归客袁之僧舍号夏翁翁亡后始贵访得其弟执中补承信郎合门祗候未几迁右武郎合门宣赞舍人累迁奉国军节度使提举万寿观宁宗即位加少保逾年卒于家初执中与其微时妻至京宫人讽使出之择配贵族欲以媚后执中弗为动他日后亲为言执中诵宋弘语以对后不能夺既贵始从师学作大字颇工复善骑射高宗行庆寿礼近戚争献珍环执中独大书一人有庆万寿无疆以献高宗喜赐甚渥尝为馆伴副使连射皆命中金人骇服孝宗闻其才将召用之谢曰他日无累陛下保全足矣人以此益贤之孝宗谢皇后
按宋史后妃传成肃谢皇后丹阳人幼孤鞠于翟氏因冒姓焉及长被选入宫宪圣太后以赐普安郡王封咸安郡夫人王即位进婉容逾年进贵妃成恭皇后崩中宫虚位淳熙三年妃侍帝过德寿宫上皇谕以立后意寻遣张去为传旨立贵妃为皇后复姓谢氏亲属推恩者十人光宗受禅上尊号寿成皇后孝宗崩尊为皇太后庆元初加号惠慈嘉泰二年加慈佑太皇太后三年崩谥成肃攒祔于永阜陵后姓俭慈减膳羊每食必先以进御服澣濯衣有数年不易者弟渊以后贵授武翼郎后尝戒之曰主上化行恭俭吾亦躬服澣濯尔宜崇谦抑远骄侈后历合门宣赞舍人带御器械光宗朝迁果州团练使宁宗立转莱州防御使擢知合门事仍干办皇城司三迁至保信军节度使寻加太尉开府仪同三司成肃皇后崩遗诰赐渊钱十万缗金二千两田十顷僦缗日十千后累升三少封和国公嘉定四年薨赠太保光宗李皇后
按宋史后妃传光宗慈懿李皇后安阳人庆远军节度使赠太尉道之中女初后生有黑凤集道营前石上道心异之遂字后曰凤娘道帅湖北闻道士皇甫坦善相人乃出诸女拜坦坦见后惊不敢受拜曰此女当母天下坦言于高宗遂聘为恭王妃封荣国夫人进定国夫人干道四年生嘉王七年立为皇太子妃性妒悍尝诉太子左右于高孝二宫高宗不怿谓吴后曰是妇将种吾为皇甫坦所误孝宗亦屡训后宜以皇太后为法不然行当废汝后疑其说出于太后及太子即位册为皇后光宗欲诛宦者近习皆惧遂谋离间三宫会帝得心疾孝宗购得良药欲因帝至宫授之宦者遂诉于后曰太上合药一大丸俟宫车过即投药万一有不虞其奈宗社何后觇药实有心衔之顷之内宴后请立嘉王为太子孝宗不许后曰妾六礼所聘嘉王妾亲生也何为不可孝宗大怒后退持嘉王泣诉于帝谓寿皇有废立意帝惑之遂不朝太上帝尝宫中浣手睹宫人手白悦之他日后遣人送食合于帝启之则宫人两手也又黄贵妃有宠因帝亲郊宿齐宫后杀之以暴卒闻是夕风雨大作黄坛烛尽灭不能成礼帝疾由是益增剧不视朝政事多决于后矣后益骄奢封三代为王家庙逾制卫兵多于太庙后归谒家庙推恩亲属二十六人使臣一百七十二人下至李氏门客亦奏补官中兴以来未有也是时帝久不朝太上中外疑骇绍熙四年九月重明节宰执侍从台谏连章请帝过宫给事中谢深甫言父子至亲天理昭然太上之爱陛下亦犹陛下之爱嘉王太上春秋高千秋万岁后陛下何以见天下帝感悟趣命驾朝重华宫是日百官班列俟帝出至御屏后挽留帝入曰天寒官家且饮酒百僚侍卫相顾莫敢言中书舍人陈傅良引帝裾请毋入因至屏后后叱曰此何地尔秀才欲斫头邪傅良下殿恸哭后复使人问曰此何理也傅良曰子谏父不听则号泣而随之后益怒遂传旨罢还宫其后孝宗崩帝不能亲执丧宰相赵汝愚谋内禅立宁宗尊后曰太上皇后上尊号曰寿仁庆元六年崩年五十六谥慈懿按齐东野语慈孝李皇后安阳人父道本戚方诸将故群盗也后天姿悍妒既正椒房稍自恣始成肃谢后事高宗及宪懿圣甚谨至后颇偃蹇或乘肩舆直至内殿成肃以为言后恚曰我是官家结发夫妻盖谓成肃自嫔御册立也语闻成肃及寿皇皆大怒有意废之史太师已老尝诏入见北宫密与谋浩以为不可遂已宫省事秘莫得详也其后益无忌惮贵妃黄氏有宠后妒每欲杀之绍熙二年光宗初郊宿青城斋宫后乘便遂置之死地或以闻上骇且忿怒于是遂得心疾及上不豫两宫有间言天下寒心皆归过于后后以庆元庚申上仙权殡赤山甫毕雷震山崩亟复修治之宁宗韩皇后
按宋史后妃传宁宗恭淑韩皇后相州人其六世祖为忠献王琦初后与姊俱被选入宫后能顺适雨宫意遂归平阳郡邸封新安郡夫人进崇国夫人王受禅册夫人为皇后后父同卿由知泰州升扬州观察使母庄氏封安国夫人庆元六年崩谥恭淑同卿累迁庆远军节度使加太尉庆元五年卒赠太师谥恭靖同卿季父冑自以有定策功声势熏灼同卿每惧满盈不敢干政时天下皆知冑为后族不知同卿乃后父也同卿没一年而后崩冑竟败人始服其善远权势云同卿子□后兄也官至承宣使宁宗杨皇后按宋史后妃传恭圣仁烈杨皇后少以姿容选入宫忘其姓氏或云会稽人庆元元年三月封平乐郡夫人三年四月进封婕妤有杨次山者亦会稽人后自谓其兄也遂姓杨氏五年进婉仪六年进贵妃恭淑皇后崩中宫未有所属贵妃与曹美人俱有宠韩胄见妃任权术而曹美人性柔顺劝帝立曹而贵妃颇涉书史知古今性复机警帝竟立之次山客王梦龙知其谋密以告后后深衔之与次山欲因事诛冑会冑议用兵中原俾皇子入奏胄再启兵端将不利于社稷帝不答后从旁赞之甚力亦不答恐事泄俾次山择廷臣可任者与共图之礼部侍郎史弥远素与冑有隙遂欣然奉命参知政事钱象祖尝谏用兵贬信州弥远乃先告之礼部尚书卫泾著作郎王居安前右司郎官张镃皆预其谋开禧三年十一月三日冑方早朝弥远密遣中军统制夏震伏兵六部桥侧率健卒拥冑至玉津园槌杀之复命弥远象祖等俱赴延和殿以殛胄闻帝不之信越三日帝犹谓其未死盖是谋悉出中宫及次山等帝初不知也后既诛冑弥远日益贵用事嘉定十四年帝以国嗣未定养宗室子贵和立为皇子赐名竑弥远为丞相既信任于后遂专国政竑渐不能平初竑好琴弥远买美人善琴者纳之而私厚美人家令伺皇子动静竑嬖之一日竑指舆地图示美人曰此琼崖州也他日必置史弥远于此地美人以告弥远竑又书字于几曰弥远当决配八千里竑左右皆弥远腹心走白弥远弥远大惧阴蓄异志欲立他宗室子昀为皇子遂阴与昀通十七年闰八月丁酉帝大渐弥远夜召昀入宫后尚未知也弥远遣后兄子谷及石以废立事白后后不可曰皇子先帝所立岂敢擅变是夜凡七往反后终不听谷等乃拜泣曰内外军民皆己归心苟不立之祸变必生则杨氏无□类矣后默然良久曰其人安在弥远等召昀入后拊其背曰汝今为吾子矣遂矫诏废竑为济王立昀为皇子即帝位尊皇后曰皇太后同听政宝庆二年十一月戊寅加尊号寿明绍定元年正月丙子复加慈睿四年正月后寿七十帝率百官朝慈明殿加尊号寿明仁福慈睿皇太后十二月辛巳后不豫诏祷祠天地宗庙社稷宫观赦天下五年十二月壬午崩于慈明殿寿七十有一谥恭圣仁烈次山官至少保封永阳郡王次山二子谷封新安郡王石永宁郡王自有传侄孙镇尚理宗女周汉公主官至左领军卫将军驸马都统宗族凤孙等皆任通显云按齐东野语慈明杨太后养母张夫人善声伎随夫出蜀至仪真长芦寺前僦居主僧善相适出见之知其女当贵因招其父母饭语之故且勉之往行都当有所遇以无资告僧以二千楮假之遂如杭或导之入慈福宫为乐部头后方十岁以为则剧孩儿宪圣尢爱之举动无不当后意有嫉之者适太皇入浴侪辈俾服后衣冠为戏因谮之后后笑曰汝辈休惊他将来会到我地位上在其后茂陵每至后所必目之后知其意一日内宴因以为赐且曰看我面好好看他傅伯寿草立后制有云洪惟太母念我文孙美其冠于后庭俾之见于内殿盖纪实也既贵耻其家微阴有所遗而绝不与通密遣内珰求同宗遂得右庠生严陵杨次山以为侄既而宣召入见次山言与泪俱且指他事为验或谓皆后所授也后初姓某至是始归姓杨氏焉次山随即补官循至节钺郡王云理宗谢皇后按宋史后妃传理宗谢皇后讳道清天台人父渠伯祖深甫后生而黧黑□一目渠伯早卒家产益破坏后尝躬亲汲饪初深甫为相有援立杨太后功太后德之理宗即位议择中宫太后命选谢氏诸女后独在室兄弟欲纳入宫诸父伯不可曰即奉诏纳女当厚奉资装异时不过一老宫婢事奚益会元夕县有鹊来巢灯山众以为后妃之祥伯不能止乃供送后就道后旋病疹良已肤蜕莹白如玉医又药去目□时贾涉女有殊色同在选中及入宫理宗意欲立贾太后曰谢女端重有福宜正中宫左右亦皆窃语曰不立真皇后乃立假皇后邪帝不能夺遂定立后初封通议郡夫人宝庆三年九月进贵妃十二月册为皇后后既立贾贵妃专宠贵妃薨阎贵妃又以色进后处之裕如略不介怀太后深贤之而帝礼遇益加焉开庆初大元兵渡江理宗议迁都平江庆元后谏不可恐摇动民心乃止理宗崩度宗立咸淳三年尊为皇太后号寿和圣福进封三代父渠伯魏王祖深甫曾祖景之皆鲁王宗族男女各进秩赐封赏有差度宗崩瀛国公即位尊为太皇太后太后年老且疾大臣屡请垂帘同听政强之乃许加封五代太后以兵兴费繁痛自裁节汰慈元殿提举已下官省泛索钱缗月万平章贾似道兵溃陈宜中上疏请正其罪太后曰似道勤劳三朝岂宜以一旦罪而失遇大臣礼先削其官后乃置法贬死京朝官闻难往往避匿遁去太后命揭榜朝堂曰我国家三百年待士大夫不薄吾与嗣君遭家多难尔小大臣不能出一策以救时艰内则畔官离次外则委印弃城避难偷生尚何人为亦何以见先帝于地下乎天命未改国法尚存凡在官守者尚书省即与转一资负国逃者御史觉察以闻德佑元年六月朔日食既太后削圣福以应天变丞相王爚老病陈宜中留梦炎庸懦无所长日坐朝堂相争戾而张世杰兵败于焦山宜中弃官去太后累召不至遗书宜中母使勉之十月始还朝太后又亲为书召夏贵等兵曰吾母子不足念独不报先帝德乎贵等亦罕有至者是月大元兵破常州太后遣陆秀夫等请和不从宜中即率公卿请迁都太后不许宜中痛哭固请不得已从之明日当启行而宜中仓卒失奏于是宫车已驾日且暮而宜中不至太后怒而止明年正月更命宜中使军中约用臣礼宜中难之太后涕泣曰苟存社稷臣非所较也未几大元兵薄皋亭山宜中宵遁文武百官亦潜相引去二月辛丑大军驻钱塘宋亡瀛国公与全后入朝太后以疾留杭是年八月至京师降封寿春郡夫人越七年终年七十四无子兄奕宋时封郡王侄堂两浙镇抚大使尚荣郡公主暨埴并节度使端平初颇干国政云度宗全皇后
按宋史后妃传度宗全皇后会稽人理宗母慈宪夫人侄孙女也略涉书史幼从父昭孙知岳州开庆初秩满归道潭州时大元兵自罗鬼入破全衡永桂围潭州人有见神人卫城者已而潭独不下逾年事平至临安会忠王议纳妃初丁大全请选知临安府顾嵒女已致聘矣大全败嵒亦罢去台臣论嵒大全党宜别选名族以配太子臣僚遂言全氏侍其父昭孙往返江湖备尝艰险其处贵富必能尽警戒相成之道理宗以母慈宪故乃诏后入宫问曰尔父昭孙昔在宝佑间没于王事每念之令人可哀后对曰妾父可念淮湖之民尤可念也帝深异之语大臣曰全氏女言辞甚令宜配冢嫡以承祭祀景定二年十一月诏封永嘉郡夫人十二月册为皇太子妃弟永坚等补承信郎直秘阁度宗立咸淳三年正月册为皇后追赠三代赐家庙第宅弟清夫庭辉等一十五人各一官五年三月后归宁推恩姻族五十六人进一秩咸平郡夫人全氏三十二人各特封有差后生子不育次生瀛国公十年度宗崩瀛国公立册为皇太后宋亡从瀛国公入朝于燕京后为尼正智寺而终　皇后部列传十一
　　金
始祖皇后
按金史后妃传始祖明懿皇后完颜部人年六十余嫁始祖天会十五年追谥德帝皇后
按金史后妃传德帝思皇后不知何部人天会十五年追谥安帝皇后
按金史后妃传安帝节皇后不知何部人天会十五年追谥献祖皇后
按金史后妃传献祖恭靖皇后不知何部人天会十五年追谥昭祖徒单皇后
按金史后妃传昭祖威顺皇后徒单氏讳乌古论都葛活剌浑水敌鲁乡徒单部人其父拔炭都鲁海后性刚毅人莫敢以为室献祖将为昭祖娶妇曰此子勇断异常柔弱之女不可以为配乃为昭祖娶焉天会十五年追谥景祖唐括皇后
按金史后妃传景祖昭肃皇后唐括氏帅水隈鸦村唐括部人讳多保真父石批德撒骨只巫者也后有识度在父母家好待宾客父母出则多置酒馔享邻里迨于行旅景祖饮食过人时人名之活罗解在景祖纪昭祖曰俭啬之女吝惜酒食不可以配乌古乃闻后性度如是乃娶焉辽使同干来伐五国蒲聂部景祖使后与劾孙为质于拔乙门而与同干袭取之辽主以景祖为节度使后虽喜宾客而自不饮酒景祖与客饮后专听之翌日枚数其人所为无一不中其綮肯有醉而喧呶者辄自歌以释其忿争军中有被笞罚者每以酒食慰谕之景祖行部辄与偕行政事狱讼皆与决焉景祖没后世祖兄弟凡用兵皆禀于后而后行胜负皆有惩劝农月亲课耕耘刈获远则乘马近则策杖勤于事者勉之晏出早休者训励之后往邑屯村世祖肃宗皆从会桓散达偕来是时已有隙被酒语相侵不能平遂举刃相向后起两执其手谓桓散达曰汝等皆吾夫时旧人奈何一旦遽忘吾夫之恩与小儿子辈忿争乎因自作歌桓散达怒乃解其后桓兄弟起兵来攻当是时肃宗先已再失利矣世祖已退乌春兵与桓战于北隘甸部人失束宽逃归袒甲而至告后曰军败矣后方忧懑会康宗来报捷后乃喜既而桓散达皆降后不妒忌阔略女工能辑睦宗族当时以为有丈夫之度云天会十五年追谥世祖拿懒皇后
按金史后妃传世祖简翼皇后拿懒氏大安元年癸酉岁卒大会十五年追谥肃宗蒲察皇后
按金史后妃传肃宗靖宣皇后蒲察氏太祖将举兵入告于后后曰汝邦家之长见可则行吾老矣无贻我忧汝亦必不至是太祖奉觞为寿即奉后出门酹酒祷天后命太祖正坐号令诸将自是太祖每出师还辄率诸将上谒献所俘获天会十五年追谥穆宗乌古论皇后按金史后妃传穆宗贞惠皇后乌古论氏天会十五年追谥康宗唐括皇后
按金史后妃传康宗敬僖皇后唐括氏天会十五年追谥太祖唐括皇后
按金史后妃传太祖圣穆皇后唐括氏天会十三年追谥仍赠后父留速太尉荣国公祖迭胡本司徒英国公曾祖劾乃司空温国公太祖裴满皇后
按金史后妃传太祖光懿皇后裴满氏天会十三年追谥太祖纥石烈皇后
按金史后妃传太祖钦宪皇后纥石烈氏天会十三年尊为太皇太后宫号庆元十四年正月己巳朔熙宗朝于庆元宫然后御干元殿受群臣贺是月丁丑崩于庆元宫二月癸卯祔葬睿陵太祖仆散皇后
按金史后妃传太祖宣献皇后仆散氏睿宗母也天会十三年追册曰德妃大定元年追谥太宗唐括皇后
按金史后妃传太宗钦仁皇后唐括氏熙宗即位与太祖钦宪皇后俱尊为太皇太后号明德宫赠后父阿鲁束太尉宋国公祖实匹司徒英国公曾祖阿鲁琐司空温国公十四年正月己巳朔上朝两宫太后然后御干元殿受贺自后岁以为常皇统元年上自燕京还京师朝谒于明德宫明年上如天开殿皇子生使使驰报太后太后至天开殿上与皇后亲迎之二年崩于明德宫谥曰钦仁皇后祔葬恭陵熙宗裴满皇后
按金史后妃传熙宗悼平皇后裴满氏熙宗即位封贵妃天眷元年立为皇后父忽达拜太尉赠高祖斜也司空祖鹘沙司徒皇统元年熙宗受尊号册为慈明恭孝顺德皇后二年太子济安生是岁熙宗年二十四喜甚乃肆赦告天地宗庙弥月册为皇太子未一岁薨熙宗在位宗翰宗干宗弼相继秉政帝临朝端默虽初年国家多事而庙算制胜齐国就废宋人请臣吏清政简百姓乐业宗弼既没旧臣亦多物故后干预政事无所忌惮朝官往往因之以取宰相济安薨后数年继嗣不立后颇掣制熙宗熙宗内不能平因无聊纵酒酗怒手刃杀人左丞相亮生日上遣太兴国以司马光画像玉吐鹘□马赐之后亦附赐生日礼物熙宗闻之怒遂杖兴国而夺回所赐海陵本怀觊觎因之疑畏愈甚萧墙之变从此萌矣近侍高寿星随例迁屯燕南人诉于后后激怒熙宗杀左司郎中三合杖平章政事秉德而寿星竟得不迁秉德唐括辩之奸谋起焉海陵乘之以成逆乱之计久之熙宗积怒遂杀后而纳胙王常胜妃撒卯入宫继之又杀德妃乌古论氏妃夹谷氏张氏裴满氏明日熙宗遇弒海陵已弒熙宗欲收人心以后死无罪降熙宗为东昏王追谥后为悼皇后封后父忽达为王大定间复熙宗帝号加谥后为悼平皇后祔葬思陵废帝徒单皇后按金史后妃传废帝海陵后徒单氏大师斜也之女初为岐国妃天德二年封为惠妃九月立为皇后三年十一月二十一日后生日百僚称贺于武德殿久之海陵后宫寖多后宠颇衰希得进见沈璋妻张氏尝为光英保母耶律彻在北京与海陵游从海陵使璋妻及彻妻侯氏入宫侍后彻本名神涅负官钱二千六百余万海陵皆免之正隆六年海陵幸南京六月癸亥左丞相张浩率百官迎谒海陵备法驾乘玉辂与后及太子光英共载而入海陵伐宋后与光英居守海陵遇害陀满讹里也杀光英于汴后至中都居于海陵母大氏故宫顷之世宗怜其无依诏归父母家于上京岁赐钱二千贯奴婢皆给官廪大定十年卒睿宗蒲察皇后
按金史后妃传睿宗钦慈皇后蒲察氏睿宗元配后之母太祖之妹也睿宗为左副元帅天会十三年薨追封潞王后封潞王妃皇统六年进号冀国王妃天德间进国号正隆例亲王止封一字王睿宗封许王后封许王妃世宗即位睿宗升祔追谥钦慈皇后赠后曾祖赛补司空韩国公祖蒲剌司徒郑国公父按补太尉曹国公大定二年祔葬景陵世宗尝曰今之女直不比前辈虽亲戚世叙亦不能知其详太后之母太祖之妹人亦不能知也谓宗叙曰亦是卿父谭王之妹知之乎宗叙曰臣不能知也上曰父之妹且不知其如疏远何十九年后族人劝农使莎鲁窝请致仕宰相以莎鲁窝未尝历外请除一外官以均劳佚上曰莎鲁窝不闲政事不可使治民虽太后戚属富贵之可也不听睿宗李皇后
按金史后妃传贞懿皇后李氏世宗母辽阳人父雏讹只仕辽官至桂州观察使天辅间选东京士族女子有姿德者赴上京后入睿宗邸七年世宗生天会十三年睿宗薨世宗时年十三后教之有义方尝密谓所亲曰吾儿有奇相贵不可言居上京内治谨严臧获皆守规矩衣服饮食器皿无不精洁敦睦亲族周给贫乏宗室中甚敬之后性明敏刚正有决容貌端整言不妄发旧俗妇女寡居宗族接续之后乃祝发为比丘尼号通慧圆明大师赐紫衣归辽阳营建清安禅寺别为尼院居之贞元三年世宗为东京留守正隆六年五月后卒世宗哀毁过礼以丧去官未几起复为留守是岁十月后弟李石定策世宗即位于东京尊谥为贞懿皇后其寝园曰孝宁宫大定二年改葬睿宗于景陵初后自建浮图于辽阳是为垂庆寺临终谓世宗曰乡土之念人情所同吾已用浮屠法置塔于此不必合葬也我死毋忘此言世宗深念遗命乃即东京清安寺建神御殿诏有司增大旧塔起奉慈殿于塔前□礼部尚书王兢为塔铭以叙其意赠后曾祖参君司空潞国公祖波司徒卫国公父雏讹只太尉隋国公四年封后妹为邢国夫人赐银千两锦绮二十端绢五百匹九年神御殿名曰报德殿诏翰林学士张景仁作清安寺碑其文不称旨诏左丞石琚共修之十三年东京垂庆寺起神御殿寺地褊狭诏买傍近民地优与其直不愿鬻者以官地易之二十四年世宗至东京幸清安垂庆寺世宗乌林荅皇后按金史后妃传世宗昭德皇后乌林荅氏其先居海罗伊河世为乌林荅部长率部族来归居上京与本朝为婚姻家曾祖胜管康宗时累使高丽父石止黑骑射绝伦从太祖伐辽领行军猛安虽在行伍间不嗜杀人以功授世袭谋克为东京留守后聪敏孝慈容仪整肃在父母家宗族皆敬重之既归世宗事舅姑孝谨治家有叙甚得妇道睿宗伐宋得白玉带盖帝王之服御也睿宗没后世宗宝畜之后谓世宗曰此非王邸所宜有也当献之天子世宗以为然献之熙宗于是悼后大喜熙宗晚年颇酒酗独于世宗无间然海陵篡立深忌宗室乌带谮秉德以为意在葛王秉德诛死后劝世宗多献珍异以说其心如故辽骨睹犀佩刀吐鹘良玉茶器之类皆奇宝也海陵以世宗恭顺畏己由是忌刻之心颇解后不妒忌为世宗择后房广继嗣虽显宗生后而此心不移后尝有疾世宗为视医药数日不离去后曰大王视妾过厚其知者以为视疾不知者必有事妒之嫌又曰妇道以正家为大第恐德薄无补内治安能□嫔妾所为惟欲己厚也世宗在济南海陵召后来中都后念若身死济南海陵必杀世宗惟奉诏去济南而死世宗可以免谓世宗曰我当自勉不可累大王也召王府臣仆张谨言谕之曰汝王之腹心人也为我祷诸东岳我不负王使皇天后土明鉴我心召家人谓之曰我自初年为妇以至今日未尝见王有违道之事今宗室往往被疑者皆奴仆不良傲恨其主以诬陷之耳汝等皆先国王时旧人当念旧恩无或妄图也违此言者我死后于冥中观汝所为众皆泣下后既离济南从行者知后必不肯见海陵将自为之所防护甚谨行至良乡去中都七十里从行者防之稍缓后得间即自杀海陵犹疑世宗教之使然世宗自济南改西京留守过良乡使鲁国公主葬后于宛平县土鲁原大定二年追册为昭德皇后立别庙赠三代曾祖胜管司空徐国公曾祖母完颜氏徐国夫人祖□思黑司徒代国公祖母完颜氏代国夫人父石土黑太尉渖国公母完颜氏渖国夫人□有司改葬命皇太子致奠以后兄晖子天锡为太尉石土黑后授世袭猛安上谓天锡曰朕四五岁时与皇后定婚乃祖太尉置朕于膝上曰吾□七人此□最幼后来必大吾门今卜葬有期畴昔之言验矣六年利涉军节度副使乌林荅钞兀捕逃军受赃当死有司奏钞兀后大功亲当议诏论如法八年七月章宗生世宗喜甚谓显宗曰得社稷冢嗣朕乐何极此皇后贻尔以阴德也十年十月将改葬太尉石土黑有司奏礼仪援唐葬太尉李良器司徒马燧故事百官便服送至都门外五里上曰前改葬太后父母未尝用此故事但以本朝礼改葬之惟亲戚皆送诏皇太子临奠十一年皇太子生日世宗宴于东宫酒酣命豫国公主起舞上流涕曰此女之母皇后妇道至矣朕所以不立中宫者念皇后之德今无其比故也十二年四月立皇后别庙于太庙东北隅是岁五月车驾幸土鲁原致奠十九年改卜于大房山十一月甲寅皇后梓宫至近郊百官奉迎乙卯车驾如杨村致祭丙辰上登车送哭之恸戊午奉安于盘宁宫庚申葬于坤厚陵诸妃祔焉二十九年祔葬兴陵章宗时有司奏太祖谥有昭德字改谥明德皇后显宗徒单皇后
按金史后妃传显宗孝懿皇后徒单氏其先忒里辟剌人也曾祖抄从太祖取辽有功命以所部为猛安世袭之祖婆卢火以战功多累官开府仪同三司赠司徒齐国公父贞尚辽王宗干女梁国公主加驸马都尉赠太师广平郡王后以皇统七年生于辽阳母梦神人授以宝珠光焰满室既寤而生红光烛于庭后性庄重寡言父母尝令总家事细大毕办诸男不及也世宗初即位贞为御史大夫自南京驰见世宗喜谓之曰卿虽废主腹心臣然未尝助彼为虐况卿家法可尚其以卿女为朕子妃及显宗为皇太子大定四年九月备礼亲迎于贞第世宗临宴尽欢而罢是年十一月显宗生辰初封为皇太子妃八年七月上遣宣徽使移剌神独斡以名马宝刀御膳赐太子及妃仍谕之曰妃今临蓐愿平安得雄有庆之后宜以此刀置左右既而皇孙生是为章宗时上幸金莲川次冰井翌日上临幸抚视宴甚欢又赐御服佩刀等物谓显宗曰祖宗积庆且皇后阴德至厚而有今日社稷之洪福也又谓李石纥石烈志宁曰朕诸子虽多皇后止有太子一人而已今幸得嫡孙观其骨相不凡又生麻达葛山山势衍气清朕甚嘉之因以山名为章宗小字后素谦谨每畏其家世崇宠见父母流涕而言曰高明之家古人所忌愿善自保持其后家果以海陵事败盖其远虑如此世宗尝谓诸王妃公主曰皇太子妃容止合度服饰得中尔等当法效之章宗即位尊为皇太后更所居仁寿宫名曰隆庆宫诏有司岁奉金千两银五千两重币五百端绢二千匹绵二万两布五百匹钱五万贯他所应用内库奉之毋拘其数上月或五朝六朝而后愈加敬俭见诸大长公主礼如平时惇睦九族恩纪皆洽尢恶闻人过谀之言无所得入恕以容物未尝见喜愠然御下公平虽至亲无所阿徇尝诫诸侄曰皇帝以我故乃推恩外家当尽忠图报勿谓小善为无益而弗为小恶为无伤而弗去毋藉吾之贵□肆非违以干国家常宪一日妹并国夫人嫂泾国夫人等侍侧因谕之曰尔家累素重且非丰厚宜节约财用勿以吾为可恃吾受天下之养岂有所私积哉况财用者天下之财用也吾终不能多取以富尔之私室家人有以玉盂进者却之且曰贵异物而殚财用非我所欲也况我之赐予有度今尔以此为献何以自给徒费汝财我实无用后勿复尔明昌元年礼官议以五月奉上册宝后弗许上屡为之请后曰今世宗服未终遽衣锦绣佩珠玉于礼何安当俟服阕行之上谕有司曰太后执意甚坚其待来年明昌二年正月崩于隆庆宫年四十五谥曰孝懿祔葬裕陵后好诗书尢喜老庄学纯淡清懿造次必于礼逮嫔御以和平其有生子而母亡者视之如己所生慈训无间上时问安见事有未当者必加之严诫云显宗刘皇后
按金史后妃传昭圣皇后刘氏辽阳人天眷二年九月己亥夜后家若见有黄衣女子入其母室中者俄顷后生性聪慧凡字过目不忘初读孝经旬日终卷最喜佛书世宗为东京留守因击球见而奇之使见贞懿皇后于府中进退闲雅无恣睢之色大定元年选入东宫时年二十三三年三月十三日宣宗生是日大雨震电后惊悸得疾寻卒承安五年赠裕陵昭华宣宗即位追尊为皇太后升祔显宗庙追谥昭圣皇后章宗蒲察皇后
按金史后妃传章宗钦怀皇后蒲察氏上京路曷速河人也曾祖太神国初有功累阶光禄大夫赠司空应国公祖阿胡迭官至特进赠司徒谯国公父鼎寿尚熙宗郑国公主授驸马都尉中都路□得浑山猛安曷速木单世袭谋克累官至金吾卫上将军赠太尉越国公后之始生有红光被体移时不退就养于姨冀国公主既长孝谨如事所生大定二十三年章宗为金源郡王行纳采礼世宗遣近侍局使徒单怀忠就赐金百两银千两□马六匹重彩三十端拜命间庆云见于日侧观者异之是年十一月备礼亲迎诏亲王宰执三品已上官及命妇会礼封金源郡王夫人后进封妃崩后性淑明风仪粹穆知读书为文帝即位遂加追册仍诏告中外奉安神主于坤宁宫岁时致祭大安初祔葬于道陵卫绍王徒单皇后
按金史后妃传卫绍王后徒单氏大安元年立为皇后至宁元年胡沙虎乱与卫王俱迁于卫邸帝遇弒宣宗即位卫王降为东海郡侯徒单氏削皇后号贞佑二年迁都汴诏凡卫绍王及鄗厉王家人皆徙郑州仍禁锢不得出入男女不得婚嫁者十九年天兴元年诏释禁锢是时河南已不能守子孙不知所终宣宗王皇后按金史后妃传宣宗皇后王氏中都人明惠皇后妹也其父微时尝梦二玉梳化为月已而生二后及没有芝生于柩初宣宗封翼王章宗诏诸王求民家子以广继嗣是时后与庞氏偕入王邸及见后姊有姿色又纳之贞佑元年九月封后为元妃姊为淑妃庞氏为真妃淑妃生哀宗真妃生守纯后无子养哀宗为己子贞佑二年七月赐姓温敦氏立为皇后追封后曾祖得寿司空冀国公曾祖母刘氏冀国夫人祖璞司徒益国公祖母杨氏益国夫人父彦昌太尉汴国公母马氏汴国夫人三年庄献太子薨哀宗为皇太子宣宗崩哀宗即位正大元年尊后为皇太后号其宫曰仁圣进封后父曰南阳郡王或曰宣宗为诸王时庄献太子母为正妃及即位尊为皇后贞佑元年九月诏曰元妃某氏久奉侍于潜藩已赐封于国号可立为皇后其名氏盖不可考也或又曰自王氏姊妹入宫而后宠衰寻为尼王氏遂立为后皆后姊明惠之谋也初王氏姊妹受封之日大风昏霾黄气充塞天地已而后梦丐者数万踵其后心甚恶之占者曰后者天下之母也百姓贫窭将谁诉焉后遂□有司京城设粥与冰药及壬辰癸巳岁河南饥馑大元兵围汴加以大疫汴城之民死者百余万后皆目睹焉哀宗释服将禘飨太庙先期有司奏冕服成上请仁圣慈圣两宫太后御内殿因试衣之以见两宫大悦上更便服奉觞为两宫寿仁圣太后谕上曰祖宗初取天下甚不易何时使四方承平百姓安乐天子服此法服于中都祖庙行禘飨乎上曰阿婆有此意臣亦何尝忘慈圣太后亦曰恒有此心则见此当有期矣遂酌酒为上寿欢然而罢天兴元年冬哀宗迁归德二年正月遣近侍徒单四喜木甲答失不奉迎两宫后御仁安殿出铤金及七宝金洗分赐从行忠孝军是夜两宫及柔妃裴满氏等乘马出宫行至陈留城左右火起疑有兵不敢进后亟命还宫明日入京憩四喜家少顷辇迎入宫方谋再行京城破后及诸妃嫔北迁不知所终惟宝符李氏从至宣德州居摩诃院李氏自入院止寝佛殿中作为幡□会当同后妃北行将发佛像前自缢死且自书门纸曰宝符御侍此处身故宣宗王皇后
按金史后妃传宣宗明惠皇后王皇后之姊也生哀宗宣宗即位封为淑妃及妹立为后进封元妃哀宗即位诏尊为皇太后号其宫曰慈圣后性端严颇达古今哀宗已立为皇太子有过尚切责之及即位始免榎楚一日宫中就食尚器有玉楪三一奉太后二奉帝及宫中荆王母真妃庞氏以玛瑙器进食后见之怒召主者责曰谁令汝妄生分别荆王母岂卑我儿妇耶非饮食细故已令有司杖杀汝矣是后宫中奉真妃有加或告荆王谋不轨者下狱议已决帝言于后后曰汝止一兄奈何以谗言欲害之章宗杀伯与叔享年不永皇嗣又绝何为欲效之耶趣赦出使来见我移时不至吾不见汝矣帝起后立待王至涕泣慰抚之哀宗甚宠一宫人欲立为后后恶其微贱固命出之上不得已命放之出宫语使者曰尔出东华门不计何人首遇者即赐之于是遇一贩缯者遂赐为妻点检撒合辇教上骑鞠后传旨戒之云汝为人臣当辅主以正顾乃教之戏耶再有闻必大杖汝矣比年小捷国势颇振文士有奏赋颂以圣德中兴为言者后闻不悦曰帝年少气锐无惧心则骄怠生今幸一胜何等中兴而若辈之如是正大八年九月丙申后崩遗命园陵制度务从俭约十二月己未葬汴城迎朔门外五里庄献太子墓之西谥明惠皇后哀宗徒单皇后
按金史后妃传哀宗皇后徒单氏宣宗及后有疾后尝刲肤以进宣宗闻而嘉之兴定四年后父镇南军节度使顽僧有罪宣宗以后纯孝因曲赦之听其致仕正大元年诏立为皇后哀宗迁归德遣后弟四喜等诣汴奉迎夜至陈留不敢进复归于汴未几城破北迁不知所终　　元
太祖弘吉剌皇后
按元史后妃传太祖光献翼圣皇后名旭真弘吉剌氏特薛禅之女也特薛禅与子按陈从太祖征伐有功赐号国舅封王爵以统其部族有旨生女为后生男尚公主世世不绝世祖至元二年十二月追谥光献翼圣皇后册文曰尊祖宗致诚孝实王政之攸先法天地建鸿名亦母仪之克称肆先虔于太室庸昭示于后昆体兹至公节以大惠钦惟光献皇后宅心渊静禀德柔嘉当圣神创业之初有夙夜求贤之助功施社稷垂慈训于景襄庆衍宫闱流徽音于庄圣协赞龙飞之运永诒燕翼之谋惟周人着称思齐亦推本兴王之迹在汉世始谥光烈盖笃申追远之情是用稽迪旧章增崇遗美谨遣摄太尉某奉玉册玉宝加上尊谥曰光献翼圣皇后伏惟淑灵降格典礼备膺于亿万年茂隆丕祚升祔太祖庙其余后妃有四斡耳朵四十余人不记氏族其名悉见于表后皆仿此太宗乃马真皇后
按元史后妃传太宗昭慈皇后名脱列哥那乃马真氏生定宗岁辛丑十一月太宗崩后称制摄国者五年丙午会诸王百官议立定宗朝政多出于后至元二年崩追谥昭慈皇后升祔太宗庙定宗海迷失皇后
按元史后妃传定宗钦淑皇后名斡兀立海迷失定宗崩后抱子失列门垂帘听政者六月至元二年追谥钦淑皇后睿宗尼怯烈皇后
按元史后妃传睿宗显懿庄圣皇后名唆鲁帖尼怯烈氏生子宪宗世祖相继为帝至元二年追上尊谥庄圣皇后升祔睿宗庙至大二年十二月加谥显懿庄圣皇后三年十月又上玉册其文曰祖功宗德称诔于天内则阃仪受成于庙行之大者名必显恩之隆者报则丰上以增佐定之光下以伸遹追之孝钦惟庄圣皇后英明溥博圣善柔嘉尊俪景襄阴教纯被逮事光献妇职勤修勋聿着于承天祥两占于梦日迹圣绪洪源之有渐知深仁厚泽之无垠元符肇自涂山顾前徽之未称苍箓兴于文母岂后嗣之能忘是用参考彝经丕扬景铄敷绎宝慈之谊形容青史之规谨遣摄太尉某奉玉册玉宝加上尊谥曰显懿庄圣皇后伏惟睿灵昭垂鉴格礼严闷宫乐歌则亿万斯年承休无斁宪宗弘吉剌皇后
按元史后妃传宪宗贞节皇后名忽都台弘吉剌氏特薛禅孙忙哥陈之女也蚤崩后妹也速儿继为妃至元二年追谥贞节皇后升祔宪宗庙世祖弘吉剌皇后
按元史后妃传世祖昭睿顺圣皇后名察必弘吉剌氏济宁忠武王按陈之女也生裕宗中统初立为皇后至元十年三月授册宝上尊号贞懿昭圣顺天睿文光应皇后一日四怯薛官奏割京城外近地牧马帝既允方以图进后至帝前将谏先阳责太保刘秉忠曰汝汉人聪明者言则帝听汝何为不谏向初到定都时若以地牧马则可今军蘸俱分业已定夺之可乎帝默然命寝其事后尝于太府监支缯帛表里各一帝谓后曰此军国所需非私家物后何可得支后自是率宫人亲执女工拘诸旧弓弦练之缉为绸以为衣其韧密比绫绮宣徽院羊臑皮置不用后取之合缝为地毯其勤俭有节而无弃物类如此十三年平宋幼主朝于上都大宴众皆欢甚唯后不乐帝曰我今平江南自此不用兵甲众人皆喜尔独不乐何耶后跪奏曰妾闻自古无千岁之国毋使吾子孙及此则幸矣帝以宋府库故物各聚置殿庭上召后视之后□视即去帝遣宦者追问后欲何所取后曰宋人贮蓄以遗其子孙子孙不能守而归于我我何忍取一物耶时宋太后全氏至京不习北方风土后为奏令回江南帝不允至三奏帝乃答曰尔妇人无远虑若使之南还或浮言一动即废其家非所以爱之也苟能爱之时加存恤使之便安可也后退益厚待之胡帽旧无前檐帝因射日色炫目以语后后即益前檐帝大喜遂命为式又制一衣前有裳无衽后长倍于前亦无领袖缀以两襻名曰比甲以便弓马时皆仿之后性明敏达于事机国家初政左右匡正当时与有力焉十四年二月崩三十一年成宗即位五月追谥昭睿顺圣皇后其册文曰奉先思孝臣子之至情节惠易名古今之大典惟殷娥有明德之号而周任着思齐之称爰考旧章式崇尊谥恭惟先皇后厚德载物正位承天隆内治于公宫纲大伦于天下曩事龙潜之邸及乘虎变之秋鄂渚班师洞识事机之会上都践祚居多辅佐之谋先物之明独断于衷进贤之志允□于上左右我圣祖建帝王之极功抚育我前人嗣社稷之重托臣下之勤劳灼见生民之疾苦周知俪宸极二十年垂慈范千万世惟全美圣而益圣宜显册书而屡书不胜惓惓恳恳之诚敬展尊尊亲亲之义以扬盛烈以对耿光谨遣某官某奉玉册玉宝上尊谥曰昭睿顺圣皇后钦惟淑灵在天明鉴逮下增辉炜管茂扬徽懿之音合飨太宫益衍寿昌之福升祔世祖庙世祖弘吉剌皇后
按元史后妃传南必皇后弘吉剌氏纳陈孙仙童之女也至元二十年纳为皇后继守正宫时世祖春秋高颇预政相臣常不得见帝□因后奏事焉有子一人名铁蔑赤裕宗弘吉剌皇后
按元史后妃传裕宗徽仁裕圣皇后伯蓝也怯赤一名阔阔真弘吉剌氏生顺宗成宗先是世祖出田猎道渴至一帐房见一女子缉驼茸世祖从□马湩女子曰马湩有之但我父母诸兄皆不在我女子难以与汝世祖欲去之女子又曰我独居此汝自来自去于理不宜我父母即归姑待之须臾果归出马湩饮世祖世祖既去叹息曰得此等女子为人家妇岂不美耶后与诸臣谋择太子妃世祖俱不允有一老臣尝知向者之言知其未许嫁言于世祖世祖大喜纳为太子妃后性孝谨善事中宫世祖每称之为贤德媳妇侍昭睿顺圣皇后不离左右至混□所用纸亦以面擦令柔□以进一日裕宗有病世祖往视见□上设织金卧褥世祖愠而语之曰我尝以汝为贤何乃若此耶后跪答曰常时不曾敢用今为太子病恐有湿气因用之即时彻去世祖崩成宗至上都诸王毕会先是御史中丞崔彧得玉玺于木华黎国王曾孙世德家其文曰受命于天既寿永昌上之于后至是后手授成宗即皇帝位尊后为皇太后册文曰自家而国治道必有所先立爱惟亲君德莫先于孝况恩深于鞠我而礼重于正名历代以来令仪可考人子之职所在天下之母宜尊恭惟圣母圣善本乎天资静专法乎地道上以奉宗祏之重下以叙伦纪之常助我前人守卷耳忧勤之志保予冲子成思齐雍肃之风肆神器之有归知孙谋之素定畀付虽由于历数规摹一出于庭闱是用率吁众心章明矩度不胜拳拳大愿谨奉册宝上尊称曰皇太后伏惟长信穆穆周宗绵绵备洛书之锡福粲慈极之仪天瑶图宝运于万斯年命设官属置徽政院后院官有受献浙西田七百顷籍于位下太后曰我寡居妇人衣食自有余况江南率土皆国家所有我曷敢私之即命中书省尽易院官之受献者后之弟欲因后求官后语之曰若欲求官耶汝自为之勿以累我也其后弟果被黜人皆服后之先见大德四年二月崩祔葬先陵谥曰裕圣皇后升祔裕宗庙至大三年十月又追尊谥曰徽仁裕圣皇后成宗弘吉剌皇后
按元史后妃传成宗贞慈静懿皇后名失怜荅里弘吉剌氏斡罗陈之女也大德三年十月立为后生皇子德寿早薨武宗至大三年十月追尊谥贞慈静懿皇后其册文曰宗祧定位象天地之有阴阳今古同符通幽明以行典礼哀荣斯备孝敬兼陈恭惟先元妃弘吉剌氏庆毓仙源德昭彤史春宫主馈共瞻采翟之辉椒掖正名莫际飞龙之会惟贞协在中之美而慈推成物之仁静既合夫坤元懿益彰于壸则虽小星之逮下岂众曜之敢齐嗣服云初追怀曷已是用究成先志式阐徽称谨遣某官某上尊谥曰贞慈静懿皇后升祔于成宗皇帝殿室伏惟淑灵永伸配侑介以景福佑我无疆成宗伯岳吾皇后
按元史后妃传卜鲁罕皇后伯岳吾氏驸马脱里思之女元贞初立为皇后大德三年十月授册宝成宗多疾后居中用事信任相臣哈喇哈孙大德之政人称平允皆后处决京师刱建万宁寺中塑秘密佛像其形丑怪后以手帕蒙覆其面寻传旨毁之省院台臣奏上尊号帝不允车驾幸上都后方自奏请帝曰我病日久国家大事多废不举尚宁理此等事耶事遂寝大德十年后尝谋贬顺宗妃荅吉与其子仁宗往怀州明年成宗崩时武宗在北边恐其归必报前怨后乃命取安西王阿难荅失里来京师谋立之仁宗自怀州入清宫禁既诛安西王并构后以私通事出居东安州顺宗弘吉剌皇后
按元史后妃传顺宗昭献元圣皇后名荅已弘吉剌氏按陈孙浑都帖木儿之女裕宗居燕邸及潮河顺宗俱在侍稍长世祖赐女侍郭氏后乃纳后为妃生武宗及仁宗大德九年成宗不豫卜鲁罕皇后秉政遣仁宗母子出居怀州十年十二月后至怀州十一年正月成宗崩时武宗总兵北边左丞相荅剌罕哈剌哈孙阴遣使报仁宗与后奔还京师后与仁宗入内哭复出居旧邸朝夕入奠即遣使迎武宗还以五月即位先是太后以两太子星命付阴阳家推算问所宜立对曰重光大荒落有灾旃蒙作噩长久重光为武宗生年旃蒙为仁宗生年太后颇惑其言遣近臣朵耳谕旨武宗曰汝兄弟二人皆我所出岂有亲疏阴阳家所言运祚修短不容不思也武宗闻之默然进康里脱脱而言曰我捍北边十年又序次居长太后以星命为言茫昧难信使我设施合于天心民望虽一日之短亦足垂名万世何可以阴阳家言而乖祖宗之托哉脱脱以闻太后愕然曰修短之说虽出术家吾为太子远虑所以深爱太子也太子既如是言今当速来耳详见康里脱脱传中五月武宗既立即日尊太后为皇太后立仁宗为皇太子三宫协和十一月帝朝太后于隆福宫上皇太后玉册玉宝至大元年三月帝为太后建兴圣宫给钞五万锭丝二万斤二年正月太后幸五台山作佛事诏高丽王璋从之四月立兴圣宫江淮财赋总管府以司太后钱粮三年二月以上皇太后尊号告祀南郊四月以兴圣宫鹰坊等户四千分处辽阳建万户府统之十月戊申帝率皇太子诸王群臣朝兴圣宫上皇太后尊号册宝曰仪天兴圣慈仁昭懿寿元皇太后庚戌后恭谢太庙以皇太后受尊号诏赦天下四年仁宗即位延佑二年三月帝率诸王百官奉玉册玉宝加上皇太后尊号曰仪天兴圣慈仁昭懿寿元全德泰宁福庆皇太后延佑七年英宗即位十二月上尊号太皇太后册文云王政之先无以加孝人伦之本莫大尊亲肆予临御之初首举推崇之典恭惟太皇太后陛下仁施溥博明烛幽微爰自居渊潜之宫已有母天下之望方武宗之北狩适成庙之宾天旋克振于干纲谅再安于宗祏虽有在躬之历数实司创业之艰难仪式表于慈闱动协谋于先帝莫究补天之妙允如扶日之升位履至尊两翼成于圣子嗣登大宝复拥佑于眇躬矧德迈涂山功高文母是宜加于四字式益衍于徽称谨奉玉册玉宝加上尊号曰仪天兴圣慈仁昭懿寿元全德泰宁福庆徽文崇佑太皇太后于戏兹虽涉于强名庶庸申于善颂九州四海养未足于孝心万岁千秋愿永膺于寿祉丙辰太后御大明殿受朝贺戊辰告太庙太后见明宗少时有英气而英宗稍柔懦诸群小以立明宗必不利于己遂拥立英宗及既即位太后来贺英宗即毅然见于色后退而悔曰我不拟养此儿耶遂饮恨成疾至治三年二月崩升祔顺宗庙配食后性聪慧历佐三朝教宫中侍女皆执治女功亲操井臼然不事检饬自正位东朝淫恣益甚内则黑驴母亦烈失八用事外则幸臣失烈门纽邻及时宰迭木帖儿相率为奸以至棰辱平章张珪等浊乱朝政无所不至及英宗立群幸伏诛而后势焰顿息焉武宗弘吉剌皇后
按元史后妃传武宗宣慈惠圣皇后名真哥弘吉剌氏脱怜子迸不剌之女至大三年四月册为皇后其文曰干为天坤为地四时由是以相成日宗阳月宗阴万象以之而并着后职有关于世教先猷具载于邦彝惟慈旨之亲承亦佥言之允若咨尔皇后弘吉剌氏睿聪淑哲端懿诚庄宝婺分辉源天潢之自出缨徽迪庆系绂组以相仍后
逸
  </div>
  <div class="pagination">
   <a href="宫闱典皇后部_page13.html">
    上一页
   </a>
   <span>
    ...
   </span>
   <a href="宫闱典皇后部_page9.html">
    9
   </a>
   <a href="宫闱典皇后部_page10.html">
    10
   </a>
   <a href="宫闱典皇后部_page11.html">
    11
   </a>
   <a href="宫闱典皇后部_page12.html">
    12
   </a>
   <a href="宫闱典皇后部_page13.html">
    13
   </a>
   <span class="current-page">
    14
   </span>
   <a href="宫闱典皇后部_page15.html">
    15
   </a>
   <a href="宫闱典皇后部_page16.html">
    16
   </a>
   <a href="宫闱典皇后部_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
