<!DOCTYPE html>
<html>
<head>
    <meta charset="UTF-8">
    <title>官常典漕使部 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典漕使部 - 第 4 页/共 4 页</h1>
    <div class="content">　　宋二
　　蒋之奇
按宋史本传之奇字□叔常州宜兴人为淮东转运副使岁恶民流之奇募使修水利以食流者如扬之天长三十六陂宿之临涣横斜三沟尤其大也用工至百万溉田九千顷活民八万四千历江西河北陕西副使之奇在陕西经赋入以给用度公私用足比其去库缗八十余万边粟皆支二年移淮南擢江淮荆浙发运副使元丰六年漕粟至京比常岁溢六百二十万石锡服三品请凿龟山左肘至洪泽为新河以避淮险自是无覆溺之患诏增二秩加直龙图阁升发运使凡六年其所经度皆为一司故事　　罗拯
按宋史本传拯字道济祥符人第进士历官知荥州州介两江间每江涨辄犯城郭拯作东西二堤除其患选知秀州为江西转运判官提点福建刑狱泉州兴化军水坏庐舍拯请勿征海运竹木经一年民居皆复其旧迁转运使邵武之光泽不榷酒以课赋民号黄曲钱拯均之他三邑人以为便改江淮发运副使江淮故无积仓漕船系岸下俟籴入乃得行盖官吏以淮南不受陈粟为□谴计拯始请凡米至而不可上供者以廪军又贮浙西米于润仓以时运自是漕增而费省转为使拯使闽时泉商黄谨往高丽馆之礼宾省其王云自天圣后职贡绝欲令使与谨俱来至是拯以闻神宗许之遂遣金悌入贡高丽复通中国自兹始加天意阁待制居职七年徙知永兴军青颍泰三州卒年六十五拯性和柔不与人校曲直为发运使时与副皮公弼不协公弼徙他道御史劾其贷官钱拯力为辨理钱公辅为谏官尝论拯短而公辅姻党多在拯部内往往荐进之或讥以德报怨拯曰同僚不协所见异也谏官所言职也又何怨乎时论服其长者　　苗时中
按宋史本传时中字子居其先自壶关徙宿州以荫主宁陵簿邑有古河久□请开导以溉田为利甚博人谓之苗公河调潞州司法参军郡守欲入一囚于死执不可守怒责甚峻时中曰宁归田里法不可夺守悟而听之熙宁中以司农丞使梓州路密荐能吏十人后皆进用人卒莫之知交人犯边擢广西转运副使师讨交人罪次□良江久不进时中曰师无进讨意贼必从间道来乘我不备冀万一之胜势穷然后降耳密备之既而果从上流来战败始纳款徙梓州转运副使韩存宝讨蛮乞弟逗遛不行时中曰师老矣将士暴露非计之善者存宝不听卒坐诛林广代存宝乞弟既降复逸去将士相视失色及暮刁斗不鸣时中问广广曰既失贼故纵兵追之不暇恤尔时中曰天子以十万众相付岂以一死为勇耶今入异境变且不测广悟亟止追者整军以进会得诏班师军行时中以粮道远创为攒运法食以不乏迁两阶为发运副使河东转运使加直龙图阁知桂州进宝文阁待制至户部侍郎卒　　李之纯
按宋史本传之纯字端伯沧州无棣人登进士第熙宁中为度支判官江西转运副使御史周尹劾广西提点刑狱许彦先受邕吏金命之纯往究其端乃起于出婢之口之纯以为芜俚之言不治彦先得免徙成都路转运使成都岁发官米六千石损直与民言者谓惠民损上诏下其议之纯曰蜀郡人恃此为生百年奈何一旦夺之事遂已秩满复留凡数岁始还朝神宗劳之曰遐方不欲数易大吏使□外安靖年谷屡丰以彰朝廷绥远之意汝知之乎以为右司郎中转太仆卿元佑初加直龙图阁知沧州召为户部侍郎未至改集贤殿修撰河北都转运使进宝文阁待制知瀛州俄以直学士知成都府还为户部三迁御史中丞卒年七十五　　王宗望
按宋史本传宗望字磻叟光州固始人以荫累擢夔州路转运副使哲宗即位行赦赏军万州弥旬不给庖卒朱明因众怒白昼入府宅伤守臣左右惊散他兵籍籍谋兆乱宗望闻变自夔疾驱至先命给赏然后斩明以徇且窜视守伤而不救者乃自劾朝廷嘉之历仓部郎中司农少卿江淮发运使楚州沿淮至涟州风涛险舟多溺议者谓开支氏渠引水入运河岁久不决宗望始成之为公私利代吴安持为都水使者自大河有东北流之异纷争十年水官无所适从宗望谓回河有创立金堤七十里索缗钱百万诏从之右正言张商英论其诞谩而宗望奏已有成绩遂增秩三等加直龙图阁河北都转运使擢工部侍郎以集贤殿修撰知郓州卒年七十七元符中治其导河东流事以为附会元佑追所得恩典云　　鲜干侁
按宋史本传侁字子骏阆州人唐剑南节度使叔明裔孙也性庄重力学举进士为江陵右司理参军庆历中天下旱诏求直言侁推灾变所由兴又条当世之失有四其语剀切唐介与同乡里称其名于上官文章论荐侁盛言左参军李景阳枝江令高汝士之美乞移与之介益以为贤调黟令摄治婺源奸民汪氏□而狠横里中因事抵法群吏罗拜曰汪族败前令不少今不舍后当贻患侁怒立杖之恶类屏迹通判绵州绵处蜀左吏狃贪成风至课卒伍供薪炭刍豆鬻果蔬多取赢直侁一切弗取郡守以下效之赵抃使蜀荐于朝未及用从何郯辟签书永兴军判官万年令不任职系囚累百府使往治数日空其狱神宗诏求直言侁为蔡河拨发应诏陈十六事神宗爱其文诏近臣举所知范镇以侁应选除利州路转运判官初王安石居金陵有重名士大夫期以为相侁恶其沽激要君语人曰是人若用必坏乱天下至是乃上书论时政曰可为忧患者一可为太息者二其他逆治体而召民怨者不可概举其意专指安石安石怒毁短之神宗曰侁有文学可用安石曰陛下何以知之神宗曰有章奏在安石乃不敢言初助役法行诏诸路各定所役缗钱利州转运使李瑜定四十万侁争之曰利州民贫地瘠半此可矣瑜不从各以其事闻时诸路役书皆未就神宗是侁议谕司农曾布使颁以为式因黜瑜而升侁副使仍兼提举常平部民不请青苗钱安石遣吏廉按且诘侁不散之故侁曰青苗之法愿取则与民自不愿岂能强之哉左藏库使周永懿守利州贪虐不法前使者畏其凶莫敢问侁捕械于狱流之衡湘因请更以文臣为守并易班行领县事凡居部九年治所去阆中近姻戚旁午待之无所私各得其欢心苏轼称侁上不害法中不废亲下不伤民以为三难二税输绢绵侁奏听民以畸零纳直其役有李元辅者辄变而多取之父老流涕曰老运使之法何可改盖侁之侄师中亦居是职故称老以别之徙京东西路河决澶渊议欲勿塞侁言东州汇泽惟两泺夏秋雨淫犹溢而害若纵大河注其中民为鱼矣作议河书上之神宗嘉纳后两路合为一以侁为转运使时王安石吕惠卿当路正人多不容侁曰吾有荐举之权而所列非贤耻也故凡所荐如刘挚李常苏轼苏辙刘攽范祖禹皆守道背时之士元丰二年召对命知扬州神宗曰广陵重镇久不得人今朕自选卿往宜善治之苏轼自湖州赴狱亲朋皆绝交道扬侁往见台吏不许通或曰公与轼相知久其所往来书文宜焚之勿留不然且获罪侁曰欺君负友吾不忍为以忠义分谴则所愿也为举吏所累罢主管西京御史台哲宗立念东国困于役吴居厚掊敛虐害窜之复以侁使京东司马光言于朝曰以侁之贤不宜使居外顾齐鲁之区雕敝已甚须侁往救之安得如侁百辈布列天下乎士民闻其重临如见慈父母召为太常少卿侍从议神宗庙配享有欲用王安石吴充者侁曰先朝宰相之贤谁出□弼右乃用弼拜左谏议大夫侁见哲宗幼冲首言君子小人消长之理甚备又言制举诚取士之要国朝尤为得人王安石用事讳人诋訾新政遂废其科今方搜罗俊贤廓通言路宜复六科之旧又乞罢大理狱许两省谏官相往来减特奏言举人严出官之法京东盐得通商复三路义勇以宽保甲罢戎泸保甲以宽民力事多施行在职三月以疾求去除集贤殿修撰知陈州诏满岁进待制居无何卒年六十九侁刻意经术着诗传易断为范镇孙甫推许孙复与论春秋谓今学者不能如之作诗平淡渊粹尤长于楚辞苏轼读九诵谓近屈原宋玉自以为不可及也　　毛渐
按宋史本传渐字正仲衢州江山人第进士知宁乡县熙宁经理五溪渐条利害以上察访使使者诿以区画遂建新化安化二县渐用是得著作佐郎知安化县召为司农丞提举京西南路常平元佑初知高邮军迁广东转运判官渠阳蛮扰边近臣言渐习知蛮事迁荆湖北路转运判官时朝廷议弃地渐曰蛮猺畔服不常非稍威以兵未易怀德今一犯边即弃地非计也不报渠阳既弃蛮复大入抄略覆官军荆土为大扰渐历提点江西刑狱江东两浙转运副使浙部水溢诏赐缗钱二百万以赈之渐言数州被害即捐二百万傥仍岁如之将何以继乃案钱氏有国时故事起长安堰至盐官彻清水浦入于海开无锡莲蓉河武进庙堂港常熟疏泾梅里入大江又开昆山七耳茜泾下张诸浦东北道吴江开大盈顾汇柘湖下金山小官浦以入海自是水不为患加集贤校理入为吏部右司郎中以秘阁校理为陕西转运使摄渭秦熙三州未几复摄帅泾原日夜治兵乘夏人犯边遣将捣其卢遂破没烟寨进直龙图阁知渭州命下卒年五十九优赠龙图阁待制　　顾临
按宋史本传临字子敦会稽人通经学长于训诂皇佑中举说书科为国子监直讲迁馆阁校勘同知礼院熙宁初神宗以临喜论兵诏编武经要略初命都副承旨提举神宗谓临馆职改提举曰馆干且召临问兵对曰兵以仁义为本动静之机安危所系不可轻也因条十事以献出权湖南转运判官提举常平议事戾执政意罢归改同判武学进集贤校理开封府推官请知颍州入为吏部郎中秘书少监以直龙图阁为河东转运使元佑二年擢给事中朝廷方事回河拜临天章阁待制河北都转运使于是翰林学士苏轼与李常王古邓温伯孙觉胡宗愈言临资性方正学有根本慷慨中立无所回挠自处东省封驳论议凛然有古人之风侥幸之流侧目畏惮忽去朝廷众所嗟惜宜留置左右以补阙遗别选深知河事者往使河北谏议大夫梁焘亦言都漕之职在外岂无其人在朝求如临者恐不易得皆不报临至部请因河势回使东流复以给事中召还历刑兵吏三部侍郎兼侍读为翰林学士绍圣初以龙图阁学士知定州徙应天河南府中人梁惟简坐尝事宣仁太后得罪过洛转运使郭茂恂徇时宰意劾临与之宴集夺职知歙州又以附会党人斥饶州居位卒年七十二徽宗立追复之　　任谅
按宋史本传谅字子谅眉山人徙汝阳九岁而孤舅欲夺母志谅挽衣泣曰岂有为人子不能养其亲者乎母为感动而止谅力学自奋年十四即冠乡书登高第调河南户曹以兵书谒枢密曾布布使人邀诣阙既见觉不能合径去布为相犹欲用之谅予书规以李德裕事布始怒蒋之奇章楶在枢府荐为编修官布持其奏不下为怀州教授徽宗见其所作新学碑曰文士也擢提举夔路学事历京西河北京东改转运判官着河北根本籍凡户口之升降官吏之增损与一岁出纳奇赢之数披籍可见上之朝张商英见其书谓为天下部使者之最提点京东刑狱梁山泺渔者习为盗荡无名籍谅伍其家刻其舟非是不得辄入他县地错其间者镵石为表盗发则督吏名捕莫敢不尽力迹无所容加直秘阁徙陕西转运副使降人李讹哆知边廪不继阴阙地窖粟而叛遗西夏统军书称定边可唾手取谅谍知其谋亟输粟定边及诸城堡且募人发所窖得数十万石讹哆果入寇失藏粟七日而退他日复围观化堡而边储已足讹哆遂解去加徽阁待制江淮发运使蔡京破东南转般漕运法为直达纲应募者率游手亡赖盗用干没漫不可核人莫敢言谅入对首论之京怒会汴泗大水泗州城不没者两板谅亲部卒筑堤徙民就高赈以米粟水退人获全京诬以为漂溺千计坐削籍归田里执政或言水灾守臣职发运使何罪帝亦知其枉复右文殿修撰陕西都转运使寻复徽猷阁待制进直学士童贯更钱法必欲铁钱与铜钱等物价率十减其九诏谅与贯议谅言为六路害寝其策加龙图阁直学士知京兆府徙渭州以母忧去宣和七年提举上清宝箓宫修国史初朝廷将有事于燕谅曰中国其有忧乎乃作书贻宰相曰今契丹之势其亡昭然取之当以渐师出不可无名宜别立耶律氏之宗使散为君长则我有存亡继绝之义彼有瓜分辐裂之弱与邻崛起之金国势相万也至是又言郭药师必反帝不听大臣以为病狂出提举嵩山崇福宫是冬金人举兵犯燕山药师叛降皆如谅言乃复起谅为京兆未几卒年五十八　　赵开
按宋史本传开字应祥普州安居人登元符三年进士第大观二年权辟廱正用举者改秩即尽室如京师买田尉氏与四方贤俊游因诇知天下利病所当罢行者如是七年慨然有通变救弊志宣和初除礼制局校正检阅官数月局罢出知鄢陵县七年除讲议司检详官开善心计自检详罢除成都路转运判官遂奏罢宣和六年所增上供认额纲布十万匹减□州下户支移利州水脚钱十分之三又减蒲江六井元符至宣和所增盐额列其次第谓之鼠尾帐揭示乡户岁时所当输折科等实数俾人人俱晓乡胥不得隐匿窜寄尝言财利之源当出于一祖宗朝天下财计尽归三司诸道利源各归漕计故官省事理并废以还漕司则利害可以参究而无牵掣窒碍之患矣因指陈榷茶买马五害大略谓黎州买马嘉佑岁额纔二千一百余自置司榷茶岁额四千且获马兵逾千人犹不足用多费衣粮为一害嘉佑以银绢博马价皆有定今长吏旁缘为奸不时归货以空券给夷人使待资次夷人怨恨必生边患为二害初置司榷茶借本钱于转运司五十二万缗于常平司二十余万缗自熙宁至今几六十年旧所借不偿一文而岁借乃准初数为三害榷茶之初预俵茶户本钱寻于数外更增和买或遂抑预俵钱充和买茶户坐是破产而官买岁增茶日滥杂官茶既不堪食则私贩公行刑不能禁为四害承平时蜀茶之入秦者十几八九犹患积压难售今关陇悉遭焚荡仍拘旧额竟何所用茶兵官吏坐縻衣粮未免科配州县为五害请依嘉佑故事尽罢榷茶仍令转运司买马即五害并去而边患不生如谓榷茶未可遽罢亦宜并归转运司痛减额以苏茶户轻立价以惠茶商如此则私贩必衰盗贼消弭本钱既常在而息钱自足朝廷是其言即擢开都大提举川陕茶马事使推行之时建炎二年也于是大更茶马之法官买官卖茶并罢参酌政和二年东京都茶务所刱条约印给茶引使茶商执引与茶户自相贸易改成都旧买卖茶场为合同场买引所仍于合同场置茶市交易者必由市引与茶必相随茶户十或十五共为一保并籍定茶铺姓名互察影带贩鬻者凡买茶引每一斤春为钱七十夏五十旧所输市例头子钱并依旧茶所过每一斤征一钱住征一钱半其合同场监官除验引秤茶封记发放外无得干预茶商茶户交易事旧制买马及三千匹者转一官此但以所买数推赏往往有一任转数官者开奏请推赏必以马到京实收数为格或死于道黜降有差比及四年冬茶引收息至一百七十余万缗买马及逾二万匹张浚以知枢密院宣抚川蜀素知开善理财即承制以开兼宣抚处置使司随军转运使专一总领四川财赋开见浚曰蜀之民力尽矣锱铢不可加独榷货稍存赢余而贪猾认为己有互相隐匿惟不恤怨詈断而敢行庶可救一时之急浚锐意兴复委任不疑于是大变酒法自成都始先罢公使卖供给酒即旧扑买坊场所置隔槽设官主之曲与酿具官悉自买听酿户各以米赴官场自酿凡一石米输三千并头子杂用等二十二其酿之多寡惟钱是视不限数也明年遂□四路行其法又法成都府法于秦州置钱引务兴州鼓铸铜钱官买银绢听民以钱引或铜钱买之凡民钱当入官者并听用引折纳官支出亦如之民私用引为市于一千并五百上许从便增高其直惟不得减削法既流通民以为便初钱引两科通行纔二百五十万有奇至是添印至四千一百九十余万人亦不厌其多价亦不削宣司获伪引三十万盗五十人浚欲从有司议当以死开白浚曰相君误矣使引伪加宣抚使印其上即为真黜其徒使治币是相君一日获三十万之钱而起五十人之死也浚称善悉如开言最后又变盐法其法实视大观东南东北盐钞条约置合同场盐市与茶法大抵相类盐引每一斤纳钱二十五土产税及增添等共纳五钱四分所过每斤征钱七分住征一钱五分若以钱引折纳别输称提勘合钱共六十初变榷法怨詈四起至是开复议更盐法言者遂奏其不便乞罢之以安远民且曰如谓大臣建设务全事体必须更制即乞札与张浚照会诏以其章示浚浚不为变时浚荷重寄治兵秦川经营两河旬犒月赏期得士死力费用不赀尽取办于开开悉知虑于食货算无遗策虽支费不可计而赢资若有余吴玠为四川宣抚副使专治战守于财计盈虚未尝问惟一切以军期趣办与开异趣玠数以饷馈不继诉于朝开亦自劾老惫丐去朝廷未许乃特置四川安抚制置大使之名命席益为之益前执政诏位宣抚司上朝论恐未安仍诏张浚视师荆襄川陕六年罢宣抚司玠仍以宣抚治兵事军马听玠移拨钱物则委开拘收寻除开徽阁待制加玠两镇节钺复降旨都转运使不当与四路漕臣同系□成都潼川两路漕臣与都转运使坐应副军支钱物愆期各贬二秩朝廷故抑扬之使之交解间隙趣办饷馈也而开复与席益不和抗疏乞将旧米宣抚司年计应副军期不许他司分擘支用又指陈宣抚司截都漕运司钱就果阆籴米非是又言应副吴玠军须绍兴四年总为钱一千九百五十五万七千余缗五年视四年又增四百二十万五千余缗蜀今公私俱困四向无所取给事属危急实甚可忧乞许以茶马司奏计诣阙下尽所欲言朝廷既知开与玠及席益有隙乃诏开赴行在以李迨代之会疾作不行提举江州太平观七年复右文殿修撰都大主管川陕茶马开已病累疏丐去诏从所乞提举太平观十一年卒　　李迨
按宋史本传迨东平人也曾祖参仕至尚书右丞迨未冠入太学因居开封以荫补官初调渤海县尉时州县团结民兵民起田亩中不闲坐作进退之节或哗不受令迨立赏罚以整齐之累月皆精练部伍如法部刺史按阅无一人乱行伍者遂荐之朝改合入官累迁通判济州时高宗以大元帅过济郡守自以才不及逊迨行州事迨应办军须无阙会大元帅府劝进乘舆仪物皆未备迨谙熟典故裁定其制不日而办上深叹赏即除随军辇运上即位于南京授山东辇运改金部郎从驾至维扬敌犯行在所即取金部籍有关于国家经赋之大者载以行及上于镇江时建炎三年二月也宰相吕颐浩言于上即日召见未几丁父丧诏起复以中散大夫直龙图阁为御营使司参议官兼措置军前财用苗傅刘正彦叛吕颐浩张浚集勤王之师迨流涕谓诸将曰君第行无虑军食师行所至食皆先具事平同赵哲等入对上慰劳之诏转三官辞不拜除权户部侍郎四年加显谟阁待制为淮南江浙荆湖等路制置发运使寻以军旅甫定乞持余服诏许之绍兴二年知筠州明年移信州寻提举江州太平观五年十月以旧职除两浙路转运使言祖宗都大梁岁漕东南六百余万斛而六路之民无飞挽之扰盖所运者官舟所役者兵卒故也今驻跸浙右漕运地里不若中都之远而公私苦之何也以所用之舟大半取于民间往往凿井沉船以避其役如温明虔吉州等处所置造船场乞委逐州守臣措置募兵卒牵挽使臣管押庶几害不及民可以渐复漕运旧制诏工部措置寻加徽猷阁直学士升龙图阁直学士为四川都转运使兼提举成都等路茶事并提举陕西等路买马自熙丰以来始即熙秦戎黎等州置场买马而川茶通于永兴四路故成都府秦州皆有榷茶司至是关陕既失迨请合为一司名都大提举茶马司以省冗费从之逾年诏迨以每岁收支之数具旁通驿奏迨乃考其本永具奏曰绍兴四年所收钱物三千三百四十二万余缗此所支关五十一万余缗五年收三千六十万缗此所支关一千万余缗六年未见七年所收三千六百六十万余缗此所支关一百六十一万余缗自来遇岁计有阙即添支钱引补助绍兴四年添印五百七十六万道五年添印二百万道六年添印六百万道见今泛料太多引价顿落缘此未曾添印兼岁收钱物内有上供进奉等窠名一千五百九十九万系四川岁入旧额其劝谕激赏等项窠名钱物共二千六十八万系军兴后来岁入所增比旧额已过倍其取于民可谓重矣臣尝考刘晏传是时天下岁入缗钱千二百万而管榷居其半今四川榷盐榷酒岁入一千九十一万过于晏所榷多矣诸窠名钱已三倍刘晏岁入之数彼以一千二百万赡中原之军而有余今以二千六百万贯赡川陜一军而不足又如折估及正色米一项通计二百六十五万石止以绍兴六年朝廷取会官兵数计六万八千四百四十九人决无一年用二百六十五万石米之理数内官员一万一千七员军兵五万七百四十九人官员之数比军兵之数约计六分之一军兵请给钱比官员请给不及十分之一即是冗滥在官员不在军兵也计司虽知冗滥力不能裁节之虽是宽剩亦未敢除减此朝廷不可不知也蜀人所苦甚者籴买般运也盖籴买不科敷则不能集其事苟科敷则不能无扰般运事稍缓则船户独受其弊急则税户皆被其害欲省漕运莫如屯田汉中之地约收二十五万余石若将一半充不系水运去处岁计以米一半对减川路籴买般发岁计米亦可少宽民力兼臣已委官于兴元洋州就籴夏麦五十万石岷州欲就籴二十万石兼用营田所收一半之数十二万石三项共计五十七万石每年水运应付阆利州以东计米五十八万石若得此三项可尽数免川路籴买般运此乃恤民之实惠守边之良策也降诏奖谕以与吴玠不合与祠九年金人归我三京命迨为京畿都转运使孟庾时为权东京留守潜通北使迨察其隐微庾不能平讼于朝且使人告迨曰北人以兵至矣迨曰我家食国家禄二百年荷陛下重任万死不足报吾老矣岂能下穹庐之拜乎首可断而膝不可屈也如果然吾将极骂以死告者悚然而去降圣节庾失于行礼为迨所持庾自劾迨因此求罢去乃落职与祠归而庾以京师降于金人迨寻复龙图阁待制知洪州十六年以疾丐祠十八年卒　　赵子淔
按宋史宗室传子淔字正之燕王五世孙父令铄官至宝文阁待制子淔以荫补承务郎累迁少府监主簿改河南少尹时治西内子淔有干才漕使宋□器之或事有未便子淔辄力争□每改容谢之除蔡河拨发纲运官会夏旱河水涸转饷后期贬秩一级提举三门白波辇运事除直秘阁丁内艰起复累进龙图阁秘阁修撰除陕西转运副使初蔡京铸夹锡钱民病壅滞子淔请铸小铁钱以权之因范格以进徽宗大说御书宣和通宝四字为钱文既成子淔奏令民以旧铜钱入官易新铁钱旬日易得百余万缗帝手札以新钱百万缗付五路均籴细麦命子淔领其事民苦限迫诣子淔诉者日数百人子淔奏请宽其期民便之会蔡京再相言者希京意论子淔乱钱法落职奉祠靖康初复秘阁修撰金人侵洛子淔奔荆南溃兵祝靖盛德破荆南城子淔匿民家靖等知之来谒言京城已破子淔泣说之曰君辈宜亟还都城护社稷取功名无贪财扰州县也皆应曰诺子淔因草檄趣之翌日靖等遂北行绍兴元年召见复徽猷阁直学士知西外宗正司改江西都转运使时建督府军□浩繁子淔运饷不绝以功进宝文阁直学士再知西外宗正司三京新复除京畿都转运使以疾辞卒于家年六十七子淔幼警悟苏轼过其家抱置膝上谓其父曰此公家千里驹也及长善谈论工诗然崇宁大观间土木繁兴子淔每董其役识者鄙之　　元　　张础
按元史本传础字可用其先渤海人金末曾祖琛徙燕之通州祖伯达从忽都忽那颜略地燕蓟金守其蒲察斤以城降忽都忽承制以伯达为通州节度判官遂知通州父范为真定劝农官因家焉础业儒丙辰岁平章廉希宪荐于世祖潜邸时真定为诸王阿里不哥分地阿里不哥以础不附己衔之遣使言于世祖曰张础我分地中人当以归我世祖命使者复曰兄弟至亲宁有彼此之间且我方有事于宋如础者实所倚任待天下平定当遣还也己未从世祖伐宋凡征发军旅文檄悉出其手中统元年立中书省以础权左右司事寻出为彰德路拘榷官复入为三部员外郎赐金符为平阳路同知转运使改知献州同知东平府事又改知威州有妇人乘驴过市者投下官暗赤之奴引鸣镝射妇人坠地奴匿暗赤家础将以其事闻暗赤惧乃出其奴论如法至元十四年立诸道提刑按察司以础为江南浙西道提刑按察副使佩金符宣慰使失里贪暴掠良民为奴础劾黜之遂安县民聚众负险为乱命础与同知浙西道宣慰使刘宣领兵捕之宣即欲进兵础曰江南新附守吏或失抚字宜遣人招谕以全众命宣不可础曰谕之不来加诛未晚遂遣人谕之逆党果自缚请罪础释之宣乃叹服迁岭南广西道提刑按察使广西宣慰使也里脱强夺民财础按其罪迁岭北湖南道提刑按察副使授滨州路总管不赴拜国子祭酒寻出为安丰路总管三十一年卒于官年六十三赠昭文馆大学士正奉大夫封清河郡公谥文敏子淑卫辉路推官　　罗璧
按元史本传璧字仲玉镇江人父大义为宋将璧年十三而孤长从朱□孙入蜀累官武翼大夫利州西路马步军副总管□孙移荆湖璧从之至江陵右丞阿里海牙领军江陵璧从□孙降授宣武将军管军千户隶丞相阿朮麾下招收进军讨歙寇有功领本州安抚事至元五年从元帅张弘范定广南赐金符升明威将军管军总管镇金山居四年海盗屏绝徙镇上海督造海舟六十艘两月而毕至元十二年始运江南粮而河运弗便十九年用丞相伯颜言初通海道漕运抵直沽以达京城立运粮万户三而以璧与朱清张瑄为之乃首部漕舟由海洋抵杨村不数十日入京师赐金虎符进怀远大将军管军万户兼管海道运粮二十四年乃颜叛璧复以漕舟至辽阳浮海抵锦州小凌河至广宁十寨诸军赖以济加昭勇大将军二十五年督漕至直沽仓潞河决水溢几及仓璧树栅率所部畚土筑堤捍之升昭毅大将军同知淮西道宣慰司事请两淮荒闲之田给贫民耕垦三年而后量收其入从之岁得粟数十万斛升镇国上将军海北海南道宣慰使都元帅大德三年除饶州路总管改广东道宣慰使都元帅山海獠夷不沾王化负固反侧乃诱致诸洞蛮夷酋长假以官位晓以祸福由是咸率众以归除都水监改正奉大夫通州复多水患凿二渠以分水势又浚阜通河而广之岁增漕六十余万石奉命括两淮屯田得疾归镇江而卒年六十六子坤载　　明
　　罗汝敬
按明外史本传汝敬名简以字行吉水人永乐二年进士选庶吉士就学文渊阁成祖召使诵书不称旨即日遣戍江南数日复之自此刻厉为学擢修撰满九载进侍讲仁宗时上言时政十五事忤旨下狱与李时勉同改御史直声震朝廷宣宗初上书大学士杨士奇曰昔太祖高皇帝不阶尺土奄有四海太宗文皇帝乂安宗社再造寰区二圣功德如此其盛然犹翼翼兢兢无敢豫怠先皇帝嗣统未及期年奄弃群臣海内之民若丧考妣揆厥所由佥壬小人挟怪迂之术售金石之方以□圣躬而速之疾也去冬简以愚戆应诏上书言涉不敬罪当万死蒙先皇帝怜其孤直宽雷霆之诛俾居言路抚躬循省无可称塞伏见今年六月车驾幸天寿山躬谒二陵京师之人瞻望咨嗟以为圣天子大孝将以称殷礼展孝思也既而道路喧传乃谓礼毕即较猎讲武且云先驱未成列路车不待驾而天闲六龙已载道矣又云扈从惟也先土干与其徒数百人风驰电掣倏去忽来驰逐先后某闻此言心悸□落夫搜苗狝狩固有国之常经然以谒陵出而与降将较猎于山谷间窃谓垂堂之戒衔橛之虞不可不深虑也执事两朝旧臣二圣元辅于此不言则孰得而言之者惟特加采纳以弘靖献之思光弼直之义寻擢工部右侍郎往安南抚谕黎利复再往封陈皓利言皓已死张筵设女乐汝敬叱曰尔主死乃宴乐耶碎其尊罍乐器会天大雨雷震利居室利惧遣使驰谢于朝汝敬还督两浙漕运理陕西屯田多所建置坐受馈下狱寻免死充为事官仍督陕西屯田英宗立遇赦汝敬误引诏书复职复逮系以在陕西措置有劳宥死戍边寻还其官□故任西边有警督饷遇敌红子城中流矢坠马得免以疾告归卒　　李昂
按明外史徐镛传先镛督漕运者仁和李昂景州张玮昂字文举景泰中进士历青州知府垦田五千七百余顷赈饥民一百二十万人流亡复业者五万三千家秩将满民状其善政三十四事诣御史乞留已迁福建参政去民思之不置生为立祠历山东河南左右布政使成化末以右副都御史巡抚江西境内盗起立营堡练民兵数有斩获患属吏政弛概以法痛绳之颇兴谤议弘治二年改督漕运逾年罢　　张玮按明外史徐镛传玮字汝器成化初进士擢御史屡迁陕西左布政使弘治改元迁右副都御史巡抚宁夏中官武将多侵据屯田私役健卒玮夺田归军勒私役者还伍部民肃然寻代昂督运生平端谨自守不求人知独为王恕所器重历官清芳不殖生产致政归卒　　徐镛
按明外史本传镛字用和兴国人成化五年进士授行人擢御史巡通州仓念漕卒困掊□为定收纳常则奏之着为例时浚大通河镛独疏言不便既而漕舟果不达巡按福建振肃风纪上疏言所部星变地震岁旱海溢灾变非常而岁贡鱼鸟花木大扰民间请赐减免福州建宁二府岁征矿银万三千余两民力绌不能办乞停罢福建僧田一寺或至万亩而贫民无立锥地请自五百亩以上收其半以业贫民盐场诸使旧独不给俸宜如例均给诏贡物如故银课汰十之三余从其请十九年与同官劾罢兵部侍郎李敏辽东巡抚王宗彝太仆卿杨穟少卿霍贵顷之复与同官劾汪直八罪并及其党王越陈钺戴缙张颐吴绶等诸人遂得罪明年正月帝以京师地震下诏修省旋复举庆成宴镛以为非上下交修之义与同官何珖请罢之帝怒命锦衣卫执讯谪镇原知县岁饥言于上官移民就食又祷于神请罚止其身勿为民咎修仓舍得窖钱数十万缗籍之以赒贫乏代流亡输逋课多复业者调繁临潼父老泣送之弘治初用荐擢淮安知府岁侵民饥镛亟修籴赈法循行乡邑劝课农桑岁转丰稔穷民无告者劝富室助其婚葬学校圮葺而大之淮故有广盈仓岁收粮止四五万石而设监收内官二人镛疏乞召还不许历迁河南左右布政使十二年以右副都御史总督漕运兼巡抚凤阳四府镛守淮时素知漕政之弊于是劾贪墨惩奸□军民胥悦仅数月卒淮人祀之　　杨宏
按明外史本传宏字希仁西安左卫人初为诸生通经史负才气后嗣世职本卫指挥使弘治初擢掌卫事练士马均力役抑豪强军政清肃部下有诉失马者宏曰去盗将还汝明日果遗马空室中以才檄守红城寻守备固原十四年小王子大举入寇官军败绩于孔坝沟宏罪当戍总制秦纮为言乃命立功自赎后杨一清为巡抚复荐宏知兵诏授指挥佥事隶一清部下正德二年再以荐擢署都指挥佥事复守备固原一清筑边墙宏经度有劳寻改掌陕西都司事汉南盗起讨平之以右参将协守松潘五年冬就擢副总兵番酋雪郎王为乱督兵擒斩以徇明年大盗鄢本恕等猖獗进宏署都督佥事充总兵官移镇成都已本恕就擒方四自贵州来犯宏等遣兵讨破之贼复奔贵州又明年宏督都指挥李荫副使张敏等击贼廖麻子曹甫于营山蓬州间贼大败斩首千三百有奇既而廖麻子并有甫众连陷荣昌铜梁绵竹乐至金堂诸县宏军数败被劾落职闲住十年用荐起故官佥书南京右府武宗储位尚虚宏以为言不报明年召入后府分典三千营操练世宗嗣位充总兵官督漕运镇守淮扬时漕政多坏宏细心经画多所厘正漕舟故有轻银为舟车僦费后尽入之官致领运者益困以宏请还给如故事漕舟至通州典仓吏卒例索苇席费虽少繁积不赀宏悉禁止居六年进署都督同知仍领漕事宏以天下军官五年一黜陟独漕运官户兵二部岁一考选抚按官辄行更置而五岁大计复预致斥汰者众领运缺人请自今岁一报绩三年考选免其五年大计从之淮安大饥建请节民力宽商税弛盐禁减漕粮复乞帑金易米煮糜存活万人九年改佥书南京中府淮父老泣送载途寻为都给事中张润身等所劾诏罢归道出淮安部下军民相率涕泣追送立生祠祀焉　　刘玺
按明外史本传玺字廷守南京龙骧卫人幼有孝行为诸生力学袭世职指挥同知掌部旗手诸卫漕粮江彬以货畀领运者令散漕卒而倍增其息玺置一棺舟中右持刀左招彬使嗔目呼曰犯吾舟必杀若言已嚼齿欲碎其人惧而走累进都指挥佥事嘉靖初改掌江西都司寻擢参将协同督运玺历官自常俸外不入一钱时以青菜刘称之十三年督漕总兵官缺人所司以玺名上帝喜曰是穷刘也即擢都督佥事任之□事五年先后条漕政便宜三十余疏军民咸德之改佥书南京前府二十二年再被命督漕中谗被劾罢归装萧然书数卷而已　　傅希挚
按明外史本传希挚衡水人累官右佥都御史巡抚山东隆庆末户部以饷乏议裁山东河南民兵希挚争之而止改总理河道以茶城淤塞开梁山以下穿洋山出右洪口万历五年进右副都御史巡抚陕西已迁户部右侍郎坐陇右矿贼未靖论罢起总督漕运历南京户兵二部尚书召理戎政以老被劾加太子少保致仕　　王宗沐
按明外史本传宗沐字新甫临海人嘉靖二十三年进士授刑部主事与同官李攀龙王世贞□以诗文相友善宗沐尤习吏治历江西提学副使修白鹿洞书院引诸生讲习其中三迁山西右布政使所部岁侵宗沐因入觐上疏曰山西列郡俱荒太原尤甚三年于兹百余里不闻鸡声父子夫妇互易一饱命曰人市宗禄八十五万累岁缺支饥疫死者几二百人夫山西京师右掖自故关出真定自忻代出紫荆皆不过三日宣大之粮虽派各郡而运本色者皆在太原饥民一聚蹂践劫夺岁供宣大两镇六十七万饷谁为之办此可深念者一也四方奏水旱者以十分上部议常裁而为三所免不过存留者而已今山西所谓存留者二镇三关之输也其所谓存留乃反急于起运是山西终不蒙分毫之宽此可深念者二也开疆万山之中岩阻巉绝太原民不得至泽潞安望就食他所独真定米稍可通然背负车运率二斗而致一斗甫至寿阳则价已三倍矣是可深念者三也饥民相聚为盗招之不可势必扑杀小则支库金大则请内帑与其发帑以赏杀盗之人孰若发帑使不为盗此可深念者四也近丘富往来诱惑边民妄传募人耕田不取租税愚民何知急不暇择长边八百余里谁要之者彼诱而众我逃而虚此可深念者五也因请缓征逋赋留河东新增盐课以给宗禄改广西左布政使再补山东隆庆五年给事中李贵和请开胶莱河宗沐以其功难成不足济运遗书中朝止之拜右副都御史总督漕运兼巡抚凤阳极陈运军之苦请旨优恤又以河决无常运道终梗欲复海运上疏曰自会通河开浚以来海运不讲已久臣近官山东尝条斯议巡抚都御史梁梦龙毅然试之底绩无壅而虑者辄苦风波夫东南之海天下众水之委也茫渺无山趋避靡所近南水暖蛟龙窟宅故元人海运多惊以其起自太仓嘉定而北也若自淮安而东引登莱以泊天津是谓北海中多岛屿可以避风又其地高而多石蛟龙有往来而无窟宅故登州有海市以石气与水气相搏映日而成石气能达于水面以石去水近故也北海之浅是其明验可以佐运河之穷计无便于此者因条上便宜七事明年三月遂运米十二万石自淮入海五月抵天津叙功与梦龙俱进秩赐金币而南京给事中张焕言比闻八舟漂没失米三千二百石宗沐预计有此私令人籴补夫米可补人命可补乎宗沐掩饰视听非大臣谊宗沐疏辨求勘诏行前议习海道以备缓急未几海运至即墨飓风大起覆七舟都给事中贾三近御史鲍希颜及山东巡抚傅希挚俱言不便遂寝时万历元年也宗沐以徐邳俗犷悍多奸猾滨海盐徒出没六安霍山矿贼窃发奏设守将又召豪侠巨室三百余人充义勇责令捕盗后多以功给冠带迁南京刑部右侍郎召改工部寻进刑部左侍郎奉□阅视宣大山西诸镇边务母丧归九年以京察拾遗罢不叙居家十余年卒赠刑部尚书天启初追谥襄裕子士崧士琦士昌从子士性皆进士士崧官刑部主事士琦历重庆知府播州宣慰使杨应龙叛承总督邢玠檄躬往松坎抚定之遂进兵备副使治其地寻以山东参政监军朝鲜有功超擢河南右布政使坐应龙复叛降湖广右参政历山东右布政使佐余宗浚封顺义王进秩赐金擢右副都御史巡抚大同被劾拟调未几卒士昌由龙溪知县擢兵科给事中寇犯固原甘肃方议诸将罪而延绥两以捷闻兵部请告庙宣捷士昌奏止之改礼科矿税兴疏言近日御题黄纛遍布关津圣旨朱牌委蔀屋遂使三家之村鸡大悉尽五都之市丝粟皆空且税以店名无异北齐之市肆官从内遣何啻西苑之斜封不报二十九年帝将册立东宫而故缓其期士昌偕同官杨天民极谏谪贵州镇远典史屡迁大理右丞署事与张问达共定张差狱旋进右少卿擢右佥都御史巡抚福建卒　　王廷瞻按明外史本传廷瞻字稚表黄冈人父济参政廷瞻举嘉靖三十八年进士授淮安推官入为御史督畿辅屯政穆宗在裕邸欲易庄田廷瞻不可隆庆元年所部久雨请自三宫以下及裕府庄田改入干清宫者悉蠲其租诏减十之五已言勋戚庄田太滥请于初给时裁量田数限其世次爵绝归官制可巡按四川还朝高拱再辅政廷瞻尝论拱遂引疾归神宗立起故官旋擢大理丞历太仆卿万历五年以右佥都御史巡抚四川番屡犯松潘令副使杨一桂总兵官刘显剿之歼其魁群蛮纳款风村白草诸番久踞二十八寨率男妇八千余人来降复命总兵显讨建昌傀□洗马姑宰铁口诸叛番皆献首恶出降增俸一级进右副都御史抚南赣入为南京大理卿历两京户部左右侍郎以右都御史出督漕运兼巡抚凤阳诸府宝应汜光湖堤蓄水济运平江伯陈瑄所筑也下流无所泄决为八浅汇成巨潭诸盐场皆没淮流复奔入势益汹涌前巡抚李世达等议开越河避其险廷瞻承之凿渠千七百七十六丈为石闸三减水闸二石堤三千三十六丈子堤五千三百九十丈费公帑二十余万八月竣事诏旨褒嘉赐河名弘济进廷瞻户部尚书巡抚如故寻改南京刑部尚书未卜乞归久之卒赠太子少保兄廷陈见文苑传　　谢杰
按明外史本传杰字汉甫长乐人万历二年进士除行人偕光禄少卿萧崇业册封琉球却其馈赆既还朝其使入谢仍以金馈卒言于朝而返之以奉使劳擢光禄丞进少卿署寺事内庭有宣索多执奏历两京太常少卿故事南京岁祀懿文太子凡九率以祠祭署官奉祀杰言祝版署御名而遣贱者将事于礼为请如哀冲庄敬二太子例遣列侯代帝是之乃用南京五府佥书官累迁顺天府尹二十一年以右副都御史巡抚南赣时属吏被荐者多贿谢杰曰贿而后荐干戈之盗荐而后贿衣冠之盗人以为名言进南京刑部右侍郎二十五年春杰以帝荒于政事疏陈十规言前此媚于两宫色养维一今则定省久旷庆贺亦疏孝安太后发引并不亲送前此太庙时飨罔弗躬亲今则每飨皆代前此经筵临御圣学日勤今则讲官徒设讲席久虚前此宵衣戒旦披星视朝今则高拱深居累年不出前此旱魃为虐步祷郊坛今则圜丘大报久缺斋居宸宫告灾亦忘修省前此四方旱涝多发帑金今则采矿榷税宇内骚然前此用财有节府库充盈今则岁进月输度支告匮而江右之磁江南之纻西蜀之扇关中之绒率取之逾额前此乐闻谠言奖用直谏今则封事甫陈严纶随降但经废弃永不赐环前此抚恤宗室恩义有加今则楚藩见诬中珰旋出以市井奸宄间骨肉懿亲事既乌有刑犹缓加前此官盛任使下无旷官今则大僚屡虚庶官不补政事怠废百职不熙是陛下孝亲尊祖好学勤政敬天爱民节用听言亲亲贤贤皆不克如初也不报召为刑部左侍郎三十年冬擢户部尚书督仓场时四方遇灾率请改折是岁漕粟至者视旧额仅三之一杰大以为忧请岁运必三百万以上方许议折毋借口灾伤轻隳祖制从之明年杰以漕舟逾期不至为斋沐虔祷是冬河冰不合舟得毕达人以为异又明年暴疾卒官初杰父教谕廷衮家居老矣族人假其名逋赋县令赣人刘禹龙言于御史逮之杰代讯几毙后抚赣未尝修衅时服其量　漕使部艺文一
　　送水陆运使韩侍御归所治序　唐韩愈六年冬振武军吏走驿马诣阙告饥公卿廷议以转运使不得其人宜选才干之士往换之吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自□莫不涕泣感奋相率尽力以奉其令而又为之奔走经营相原隰之宜指授方法故连二岁大熟吏得尽偿其所亡失四十万斛者而私其赢余得以苏息军不复饥君曰此未足为天子言请益募人为十五屯屯置百三十人而种百顷令各就高为堡东起振武转而西过云州界极于中受降城出入河山之际六百余里屯堡相望寇来不能为暴人得肆耕其中少可以罢漕挽之费朝廷从其议秋果倍收岁省度支钱千三百万八年诏拜殿中侍御史锡服朱金银绯其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守备因可以制卤庶几可谓兵农兼事务一而两得者也大臣方持其议吾以为边军皆不知耕作开口望哺有司常僦人以车船自他郡往输乘沙逆河远者数千里人畜死蹄踵交道费不可胜计中国坐耗而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也今天子方举群策以收太平之功宁使士有不尽用之叹怀奇见而不得施设也君又何忧而中台士大夫亦同言侍御韩君前领三县纪纲二州奏课常为天下第一行其计于边其功烈又赫赫如此使尽用其策西北边故所没地可指期而有也闻其归皆相勉为诗以推大之而属余为序　　□荆湖北路转运判官徐敷　　宋徽宗朕分道置使参总漕输聿求通敏之才以重耳目之寄尔性资英迈智识该明早见推称宜加试用自湖而北民物阜繁比岁丰登财赋甚广均调用度兼裕公私资尔心计之良副朕简抡之意无忘夙夜嗣有宠升　　淮南转运使谢上表　　　　　　苏颂窃以州郡备官所以分厘于民务朝廷遣使将以布宣乎主恩付一道之事权用六条而举察赋舆出入俾以均输吏治否臧责之荐黜自匪绵更于事任讵能振肃于治纲若臣者始自书坊出分使竹俄从寰服入佐计筹粗收岁月之劳蔑着分毫之□岂谓伏遇皇帝陛下察庶工之任使矜人职之良勤拔于省僚授以利柄矧惟淮海之郡实搤东南之冲昔号奥区今逢乐岁五稼盈畴而遂茂庶人勤力以厚生料乎漕运之程无烦趣办之急若乃事体貌以为风采尽铢两以敛民财顾在懦愚诚多阙略重念上慈天覆圣治日新官无内外之储事息忧勤之系昨臣受任之始获面于清光陛下临遣之言曲加于勉谕自省最为疏远何图亦记渊衷岂非以委任之优故特示拊循之厚虽乾坤厚施非报谢之可言而犬马微生第勋劳而思奋倘驰驱之有用期终始以勿渝　　谢除成都转运表　　　　　　　唐庚岭表观风已惭治□坤维按漕复玷宠灵引组知荣抚襟增腼伏念臣单贫冷系迂暗常才虽怀许国之孤忠非有过人之奇节偶缘冗宦被遇先皇擢任监僚猥承人乏出分使指益愧食浮纔自脱于殿刑蔑可书之最目谬膺涣渥重忝皇华鼠能已尽于五穷铅刀何堪于再割鸿恩未报俄惊重鼎之成浚哲肇兴尚念遗簪之旧遂容尸素未即弃捐伏遇陛下至健行天大明出震开并采兼收之路隆太平极治之基至此冥顽累蒙委寄粹美未瞻于天日狂私已佩于丘山敢不续短裨长免祸为福登车兴叹虽微孟博之才叱驭遂行姑励王尊之节锱铢可□糜粉为期　　河北籴使到任谢表　　　　　　汪藻久迂郎选甘为幞被之行擢领使华叨奉资粮之寄□命朝离于魏阙迎亲夕至于封陲恩本曲成荣逾始愿伏念臣向缘朴学冒处周行甫辞州县之徒劳即玷朝廷之临遣寂无称□积有悔尤黜持江外之麾收预省中之籍繄上皇保全之厚嗟孤生报塞之难逮诸烦使之乏人复以薄材而奉诏唯河朔襟喉之地实兵屯飞挽之冲欲贸新陈长有余而实塞当权轻重无甚贱以伤农方大计之仰成岂至愚而能办伏遇陛下鼎新庶政钧播群材因时内外而试以百为随器方圆而取之数路顾断断鼠穷之技虽匪才堪然拳拳乌哺之情可无禄养未投闲散仍获便安臣敢不力□涓埃无忘夙夜金汤积粟上宽当宁之顾忧犬马依人日俟乘轺之归报　　辞免湖南运使状一　　　　　　朱熹右熹十月九日准尚书省札子奉圣旨除熹荆湖南路转运副使填见阙不候受告疾速之任任满前来奏事熹闻命震惊罔知所措已于当日望阙谢恩讫伏念熹前任假守漳州适缘长男物故辄丐闲秩归治丧葬蒙恩得备祠官到任方及月余凡百经营未有次第加以忧患摧颓精力衰耗虽欲痛自策励勉赴事功终恐无以仰称使令之意欲望朝廷特为敷奏收还成命令熹且食祠禄以终余年不胜千万幸甚谨具状申尚书省伏候钧旨　　与宰执札子　　　　　　　　　前人熹辄有愚恳仰干公听熹昨以私家患难乞归治葬伏蒙矜怜铸祠禄今来到任方及一月贫家举动费力凡百尚未就绪今者忽被圣恩付以湖南将漕之节仰体皇慈不遗孤远之意不胜感荷激切之至然熹之家事如前所陈而忧患以来精力雕耗窃恐无以仰副使令自速罪戾欲望某官特赐敷奏收还成命令熹且食祠禄以终余年则熹不胜千万幸甚冒渎威严俯伏□罪　　辞免湖南运使状二　　　　　　前人右熹昨具状辞免新除荆湖南路转运副使恩命近准尚书省札子奉圣旨不许辞免仍依已降指挥疾速之任熹已于当日望阙谢恩讫仰戴皇慈容覆之深恭体圣训丁宁之切极知臣子之义不当复以家事为辞便欲起发前去祗服职事以称明诏顾窃惟念昨者蒙恩假守漳州伏值圣旨行下臣僚申请乞行本州经界令熹相度闻奏熹窃见本州绍兴年中经界良法方行遽罢贫民产去税存不堪追呼之扰富家业多税少益长兼并之势后来朝廷节次欲再举行皆以豪右浮言阻挠而辍积至于今苦乐不均公私受弊有害国家发政施仁之实日甚一日无有穷已是以不胜愤懑即以己见论其当行本路诸司审此曲折亦已条具申奏伏蒙圣恩特从所请贫民下户欣幸方深而乡官土豪已惨然不乐怨谤□起矣今者果闻已行住罢静惟厥咎由熹愚昧思虑不审上误朝廷得逭诛夷已为幸免更叨宠擢益紊彝章熹虽不才粗识廉耻诚无心复□奔走无颜复临吏民不宜复当委寄辄冒万死自劾以闻伏望公朝特赐敷奏收还除命重行黜责以为不度时势生事扰民之戒谨具状申尚书省伏候钧旨　　与宰执札子　　　　　　　　　前人熹辄罄愚衷再干洪造熹昨以私家丧葬未毕恳辞湖南之行伏蒙圣恩未赐俞允仰惟诏令督遣之严俯念臣职驱驰之贱不敢更以家事为讲自求便安惟是伏思见识迂□思虑浅短中间被旨相度经界不量事势上误朝廷负犯已深何以复堪一道耳目之寄辄已具状申省自劾欲望钧慈俯垂听察特为敷奏收还成命重赐黜责使得退省前愆免罹后咎则熹不胜千万幸甚　　辞免湖南运使状三　　　　　　前人右熹今月二十日准尚书省札子以熹具状自劾前任漳州相度经界不合妄乞施行上误朝听乞赐敷奏收还湖南转运副使除命别行黜责奉圣旨漳州经界议行已久湖南使节事不相关可依已降指挥疾速之任者自罹罪戾当伏重诛上赖皇慈曲加容覆不惟赦其万死而又申以训词慰谕丁宁趣令之任盖虽慈父之于爱子其恩勤悯恻不过如此在熹一介□远庸贱何以堪之是以闻命拜恩至于感泣便欲即日就道祗服厥官以称明诏而熹命穷福薄灾病相延旧苦脚气今春发动肿痛寒热倍于常年目今困重未能步履设使从今便得减差更加休养三数月间亦恐未堪上道旷日弥久既乖承命之恭而本司阙官已是数月恐亦不无废务在熹愚分尤所未安欲望朝廷特赐敷奏令熹补满旧任宫观差遣庶几得以深省前愆免罹后咎不胜幸甚谨具状申尚书省伏候钧旨　　与宰执札子　　　　　　　　　前人熹辄输贱诚上渎钧听熹昨以前任妄议经界罪戾自劾乞罢新除湖南将漕恩命伏蒙圣慈赦宥洗雪趣遣之官训喻丁宁反复勤至□贱小臣何以得此所宜即日引道以称所蒙而脚气发动异于常年晓夕呻吟不能履地委实不容起发前去窃虑久稽诏命仰触雷霆之怒已具状申尚书省陈乞祠禄外区区愚悃欲望钧慈怜悯早赐开陈得谐卑愿以活余年千万幸甚冒昧威严俯伏□罪　　辞免江东运使状一　　　　　　前人右熹见任主管西京嵩山崇福宫忽于今年九月准尚书省札子奉圣旨朱熹除江东转运副使填见阙不候受告疾速之任任满前来奏事熹闻命震惊不知所措伏念熹空□无取疾病早衰入仕四十余年止是循常窃禄本无奇节可以逾人徒以屡蒙恩私横加除用间有非其分之所当得与其力之所能堪者不得不控辞以干朝听而传闻不察指目多端独荷寿皇天日之照临许全素守又辱圣主云章之藻饰误借宠褒遂得偷安里闾毕愿香火在于愚分已极叨逾不谓圣恩记怜遂加任使仰惟始初清明之日正是贤智驰骛之秋顾虽残废之余岂不愿效尺寸实以积衰既久百恙交攻心剿形疲视昏听重窃自揣度决然不堪一路耳目之寄若不祈哀丐免必致自取颠隮兼熹祖乡徽州正属本路见有坟墓宗族田产在婺源窃虑在法亦合回避欲望朝廷洞照本末曲为敷奏特与追寝新命令熹复还故官庶几少安愚贱之迹则熹不胜千万幸甚谨具状申尚书省伏候钧旨　　与宰执札子　　　　　　　　　前人熹辄有愚诚仰千崇听今者伏蒙圣恩除熹江南东路转运副使此盖庙堂光辅圣主图起治功既已并用群材不忍独遗一士之意非特熹之私幸然熹以久病积衰目昏耳重心力雕残动多遗忘自度不堪公朝一道之寄已具状申尚书省乞赐敷奏寝罢去讫其间所陈病证皆有实迹不敢辄有一词之伪至于坟墓田产有嫌当避理亦明甚欲望洪造矜怜早赐将上曲为开陈使得依旧窃食祠官以安贱迹实熹疾病孤危千万之幸干冒威尊不胜俯伏震惧之至　　辞免江东运使状二　　　　　　前人右熹十月二十一日准尚书省札子据熹辞免新除江南东路转运副使恩命及回避祖乡田产事十月五日奉圣旨免回避依已降指挥疾速之任熹已于当日望阙谢恩讫窃闻臣之事君犹子事父东西南北惟命之从熹虽至愚敢忘斯义又况平生碌碌初无奇节今者该遇覃恩转官改赐章服并是随众陈乞冒昧祗受岂敢独于圣恩除授差遣乃饰它词固为逊避上干违命之诛下速近名之谤实以衰病支离不容勉强且于众疾之中目昏为甚今但拜官入境便有吏民诉讼遮拥道路百十为群若但草草一观备礼拨遣即于愚心有所未安若欲子细披阅必期有以上副使令下慰民望则熹之目力实所不堪未论其它职业旷废只此一事便见□虞在熹孤踪固难逃于吏议而于公朝推择之意亦岂不至上累圣明反复思维益增惶惧不免复此控诉祈免误恩欲望朝廷特赐敷奏令熹仍旧奉祠窃禄以安愚分干冒威尊下情不任战灼之至谨具申尚书省伏候钧旨　　与宰执札子　　　　　　　　　前人熹辄布腹心仰干造化熹昨蒙圣恩擢贰江东将漕之寄自度衰朽不堪任使且有故里之嫌恐招物议即已具状辞免今乃蒙恩特免回避仍令疾速之任仰承隆指感极涕零但熹众疾所攻目眚为甚受理词诉搜寻案牍皆有所不堪者窃恐黾勉到官必致旷阙上误委寄为罪益深已有公状申尚书省欲望钧慈特赐将上冀蒙圣慈矜悯追寝前命仍祠禄以安愚分则熹区区不胜幸甚干渎崇严无任俯伏俟命之至　　与宰执札子　　　　　　　　　前人熹辄以私恳仰干公听熹昨者恳辞江东恩命已蒙圣恩改郡绂此盖庙堂矜怜衰朽曲赐陶镕有以及此幸甚幸甚但熹所苦目疾比复增剧自度决然不任郡事已具状申省乞许辞免若蒙矜怜令熹依旧奉祠固为幸甚或与改一闲慢差遣使得少效微劳仰承德意而免于旷职殃民之罪则于熹亦为幸甚屡渎威严俯伏战汗　　贺诸葛提刑除漕启　　　　　刘克庄州选名儒就升计使虽三山父老惜郎宿之暂移然七聚生灵幸福星之未改统临所暨抃蹈惟均恭惟某官气塞两间名高九牧地负海涵之气贯穿百家日光玉洁之文流传万口科目足以发身而易退难进才业足以用世而深藏若虚晚遇先皇寖陪群彦登车湖峤凛白芷之风馨回首阙庭怅苍梧之云远属者睿明继照耆旧且思乃从故楚之区来按全闽之境闻其风旨则善良吐气挹其标致则鄙暴革心于和气祥云之中有严霜烈日之意兹移使指就驾漕车得非煮摘利饶转输权重上于盐铁之论有感方欲变通公于王霸之辨素严必知取予深鄙富强之说痛惩聚敛之人养基本以厚黎元捐锥刀以惠商贾承风问俗修明此日之皇华足国裕民讲贯他时之相业伫看环召式遄衮归某猥以孤生试兹剧邑虽终年劳苦无赫赫之可书然一念拊摩有苍苍之在上日者躬负弩矢郊迎绣衣初乏先容颇垂异顾方念寒踪之奚托所欣春脚之潜回繄昔教条谨遵承于下邑矧今命脉实操制于上台矫首云天委身造化愿悯负山之力少推煮海之波同渊明归去之风岂胜有愧处孟博澄清之下或可无忧　　江东漕谢到任表　　　　　　真德秀两螭夹侍久点近班四牡载驰叨分剧部假中秘隆儒之宠为外台将指之光望过所期感深以惕伏念某才非适用幸有逢辰属汉廷更化之初首唐室登瀛之选金銮夜直承密命者六期玉陛晨趋对清光于再稔凡吮墨濡毫之任皆振缨峨弁其间吏责既稀所愿优游于迩列王恩未报宁忘眷恋于本朝其如亲闱喜惧之年当谨人子温凊之职辄援公辅辞翰林之请庶几潘岳奉板舆之欢分太守之符日须成命出少府之节遽沐殊恩怀章而过里门阅宿而临封部敬卜中和之节重宣宽大之书轺传初驰旄倪争睹谓朝廷所以辍柱下之史盖圣主所以安江左之民因博采于风谣颇究知其疾苦以垂罄之家而困追呼之日以屡丰之岁而多流徙之人官无足证之簿书里有难平之徭役文移星火不胜胥吏之诛求牒诉丘山半为赋租之烦重兴言及此勿救可乎辄殚朝夕之咨诹兼体公私之缓急赋难遽省盍渐捐赋外之征民未易苏当先去民间之□窃自量其绵薄恐终负于选抡敢不以阜俗为阜财之方以悦民为悦亲之本灌输所仰愧初无鞭算之能撙节是先惟敬佩玉音之训　　贺张漕改秩启　　　　　　　史百礼骤驾转漕久膺烦使飞邮传命新陟崇阶荣居六品之班光动二星之彩宾朋庆慰郡国欢呼凡属奖题率增抃蹈恭惟某官天球荐瑞岳镇储灵乡评群行之宗笔阵万人之敌鹏程易举骥足难留阅枢府之牙签卷王宫之绛帐便亲东海出开千里之藩持节夜郎入奏九年之绩英声腾达夙望巍昂正柱下之法冠明陜中之刑鼎肃将忠敏历践清华尚虚西掖之除复领东州之节云梯石栈不辞蜀道之难流马木牛远访草庐之制惠风扇物游刃发硎奋澄清之志于揽辔之中讲水陆之运于凿潭之始苏一方之疲瘵权万货之低昂非独有观风听吏之才又能善富国强兵之术久劳心计简在睿思降一札之玺书嘉三年之课最优加赏典荣进勋阶汪洋玉册之恩炳焕绣衣之宠表微一级虽含览鉴之情车相九迁应有封侯之地甘泉上计宣室见思即趋曳玉之班行慰弹冠之望某鲤庭余子管席旧游栖迟黄绶之踪偃仰赤衡之影官资冷落几成梅福之狂客路穷愁常恐长卿之病追想下车之揖侧聆增秩之荣搦管操觚望风引领金兰不改既协世契之私燕雀有依敢后厦成之贺
　漕使部艺文二
诗
　　送元中丞转运江淮　　　　　唐王维薄赋归天府轻徭赖使臣欢沾赐帛老恩及卷绡人去问珠官俗来经石春东南御亭上莫使有风尘　　奉和刘相公江淮催转运　　　　钱起国用资戎事臣劳为主忧将征任土贡更发济川舟拥传星还去过池凤不留唯高饮水节稍浅别家愁落叶淮边雨孤山海上秋遥知谢公兴微月上江楼　　送王瞻叔利路运判　　　　宋王安石王孙旧读五车书手把山阳太守符未驾朱轓辞辇毂却分金节佐均输人才自古常难得时论如君岂久孤去去便看归奏计莫嗟行路有崎岖　　再至京口寄漕使曹郎中　　　　前人漂流曾落此江边忆与诗翁赋浩然乡国去身犹万里驿亭分首已三年北城红出高枝靓南浦青回老树圆还似昔时风露好只疑谈笑在君前　　谢鲜于君　　　　　　　　　　苏轼我怀元佑初珪璋满清班维时南隆老奉使独未还迂叟向我言青齐岁方艰斯人乃福星遣出虚危间　　郑工部陕西随军转运　　　　　杨亿西鄙搀抢未扫除营平慷慨请行初三军粒食资心计一月星邮待捷书宣室喜闻延贾谊茂陵久叹滞相如谤言盈箧亲曾见反间千金计岂□遗爱道傍喧竹马先声塞外慑穹庐冯唐莫叹淹郎署博望还忻拥使车陇右行收万里地关中坐致九年储牙筹羽檄皆吾事才思飘飘两有余　　送韩希道移漕江东　　　　　周必大馈饷随萧不作难秦淮今视汉秦关天开虎踞龙蟠处地近鸡翘豹尾间洗印先经三峡寺观风偏踏九华山尽收奇秀归诗稿却听赓供奉班　　送周元吉显谟将漕湖北　　　杨廷秀君诗日日话归休忽解西风一叶舟黄鹤楼前作重九水晶宫里过中秋职亲六阁仍金马喜入千屯看木牛绣斧光华谁不羡一贤去国欠人留　　送陈鲁叟使君赴广西漕　　　刘克庄阖郡留无计□□夺父师使君三月政遗老百年思远宦生华发轻装裁旧碑海山应有恨未得谢公诗　　送浙省都事曹德辅运粮北上　明贝琼屯田未开岁未熟白粲一金纔一斛将军初下山东城使者复转江南粟飓风五月西南回黄龙朱雀一时开雷霆夜捶海若死云雾昼合天妃来黑洋北去五千里直沽近接金河水内廷传□赐宫壶侍臣出报龙颜喜　　运夫谣送方文玉督运　　　　　边贡运船户来何暮江上旱风多春涛不可渡运船户来何暮里有闸外有滩断篙折缆愁转盘夜防虫鼠日防漏粮册分明算升斗官家但恨仓廪贫不知淮南人食人官家但知征戍苦力尽谁怜运船户运船户愿勿哀司农使者天边来　　送王户部督饷延绥　　　　　董应举　延绥旧在绥德控制河套为易今在榆林失险矣米珠草桂骆驼城一线鱼河百万兵不信受降终隔卤可能绥德更移旌黄河漠漠笳声壮朔气凄凄铁骑鸣谁继旧时崔少保直将输挽作长缨　　新秋同郡僚南旺舟中作　　　石九奏皇家输挽浮千舸水国蒹葭寄一旌灯火窥邻群语细星辰满座片怀明舟师计候家全载估客喧风夜半行不寐每思波浪恶徒惭禄食一身轻
　漕使部纪事
史记平准书孝文时匈奴数侵盗北边屯戍者多边粟不足给食当食者于是募民能输及转粟于边者拜爵爵得至大庶长汉书息夫躬传哀帝即位躬为光禄大夫天子使躬持节领护三辅都水躬立表欲穿长安城引漕注太仓下以省转输议不可成乃止朱博传博字子元杜陵人家贫少时给事县为亭长稍迁为功曹伉侠好交历曹史列掾出为督邮书掾大将军王凤举为栎阳令迁冀州刺史徙并州刺史护漕都尉后汉书寇恂传光武南定河内拜恂河内太守行大将军事光武谓恂曰河内完富吾将因是而起昔高祖留萧何镇关中吾今委公以河内坚守转运给足军粮率厉士马防遏他兵勿令北度而已光武于是复北征燕代恂移书属县讲兵肄射伐淇园之竹为矢百余万养马二千匹收租四百万斛转以给军及光武上尊号即位时军食急乏恂以辇车骊驾转输前后不绝尚书升斗以□百官帝数策书劳问邓训传训永平中理滹沱石臼河从都虑至羊肠仓欲令通漕太原吏人苦役连年无成转运所经三百八十九隘前后没溺死者不可胜算建初三年拜训谒者使监领其事训考量隐括知大功难立具以上言遂罢其役更用驴辇岁省费亿万计全活徒士数千人蜀志李严传严改名平九年春亮军祁山平催督运事秋夏之际值天霖雨运粮不继平遣参军狐忠督军成藩喻指呼亮来还亮承以退军平闻军退乃更阳惊说军粮饶足何以便归欲以解己不办之责显亮不进之愆贾逵传文帝即位以逵为豫州刺史逵遏鄢汝造新陂又断山溜长溪水造小弋阳陂又通运渠二百余里所谓贾侯渠者也晋书张华传华武帝时拜中书令帝谋伐吴将大举以华为度支尚书量计运漕决定庙算魏书陆俟传俟长子显祖时封建安王车驾亲讨蠕蠕诏为选部尚书录留台事督兵运粮一委处分隋书宇文恺传高祖践阼以恺领营新都副监后决渭水达河以通运漕诏恺总督其事苏孝慈传高祖受禅拜孝慈为太子右卫率明年上于陕州置常平仓转输京下以渭水多沙流乍深乍浅漕运者苦之于是决渭水为渠以属河令孝慈督其役渠成上善之文帝本纪开皇四年九月乙丑幸霸水观漕渠赐督役者帛各有差阎毗传炀帝嗣位毗拜起部郎帝将兴辽东之役自洛口开渠达于涿郡以通运漕毗督其役册府元龟武德二年闰二月太府少卿李袭誉运剑南之米以实京师八月扬州都督李靖运江淮之米以实雒阳贞观十七年令太仆少卿萧锐于河南道诸州转粮入海旧唐书韦挺传挺为太常卿贞观十九年将有事于辽东择人运粮马周奏挺才堪粗使太宗从之挺以父在隋为营州总管有经略高丽遗文因此奏之太宗甚悦谓挺曰幽州以北辽水二千余里无州县军行资粮无所取给卿宜为此使但得军用不乏功不细矣以人部侍郎崔仁师为副使任自择文武官四品十人为子使以幽易平三州骁勇二百人官马二百匹为从诏河北诸州皆取挺节度许以便宜行事太宗亲解貂裘及中厩马二匹赐之挺至幽州令燕州司马王安德巡渠通塞先出幽州库物市木造船运米而进自桑干河下至卢思台去幽州八百里逢安德还曰自此之外漕渠壅塞挺以北方寒雪不可更进遂下米于台侧权贮之待开岁发春方事转运度大兵至军粮必足仍驰以闻太宗不悦诏挺曰兵尚拙速不贵工迟朕欲十九年春大举今言二十年运漕甚无谓也乃遣繁畤令韦怀质往挺所取度支军粮检覆渠水怀质还奏曰挺不先视漕渠辄集工匠造船运米即下至卢思台方知渠闭欲进不得还复水涸乃便贮之通达平夷之区又挺在幽州日致饮会实乖至公陛下明年出师以臣度之恐未符圣策太宗怒令将作少监李道裕代之唐书姜师度传神龙初师度为易州刺史循魏武帝故迹并海凿平卤渠以通饷路罢海运省功多齐澣传开元二十五年澣迁润州刺史充江南东道采访处置使润州北界隔吴江至瓜步尾纡汇六十里船绕瓜步多为风涛之所漂损澣乃移其漕路于京口塘下直渡江二十里又开伊娄河二十五里即达扬子县自是免漂损之灾岁减脚钱数十万又立伊娄埭官收其课迄今利济焉王绍传包佶领租庸盐铁使署判官时李希烈阻兵江淮输物留梗乃徙饷道自颍入汴绍入关德宗已西狩乃督轻货趣间道走洋州绍先见行在帝劳之曰吾军乏春服朕且衣裘奈何绍流涕曰佶遣臣贡奉无虑五十万当即至帝曰道回远经费方急何可望邪后五日继至由是纾难韩滉传滉为镇海军节度使绥辑百姓均租调不逾年境内称治帝在奉天淮汴震骚滉训士卒分兵戍河南既狩梁州又献缣十万匹请以镇兵三万助讨贼有诏嘉劳进检校尚书右仆射封南阳郡公李希烈陷汴州滉遣裨将王栖耀李长荣柏良器以劲卒万人进讨次雎阳而贼已攻宁陵栖耀等破走之漕路无梗完靖东南滉功多时里胥有罪辄杀无贷人怪之滉曰袁晁本一鞭背史禽贼有负聚其类以反此辈皆乡县豪黠不如杀之用年少者惜身保家不为恶又以贼非牛酒不啸结乃禁屠牛以绝其谋婺州属县有犯令者诛及邻伍坐死数十百人又遣官分察境内罪涉疑似必诛一判辄数十人下皆愁怖闻京都未平乃闭关梁禁牛马出境筑石头五城自京口至玉山毁上元道佛祠四十区修坞壁起建业抵京岘楼雉相望以为朝廷有永嘉南走事置馆第数十于石头城穿井皆百尺命偏将丘涔督役日数千人涔虐用其众朝令夕办先世丘垄皆发夷造楼舰三千柁以舟师由海门大阅至申浦乃还追李长荣等归以亲吏卢复为宣州刺史增营垒教习长兵毁钟铸军器陈少游在扬州以甲士三千临江大阅滉亦总兵临金山与少游会以金缯相饷酬然滉握强兵迁延不赴难而调发粮帛以济朝廷者襁属当时实赖之李晟方屯渭北滉运米馈之船置十弩以相警捍贼不能剽始漕船临江滉顾僚吏曰天子蒙尘臣下之耻也乃自举一囊将佐争负之贞元元年加检校左仆射同中书门下平章事江淮转运使封郑国公以缮治石头城人颇言有窥望意虽帝亦惑之会李泌间关辨数帝意乃解旧唐书懿宗本纪咸通三年广州乏食润州人陈磻石诣阙上书言江西湖南溯流运粮不济军师士卒食尽则散此宜深虑臣有奇计以馈南军天子召见磻石因奏臣弟听思曾任雷州刺史家人随海船至福建往来大船一只可致千石自福建装船不一月至广州得船数十艘便可致三万石至广府矣又引刘裕海路进军破卢循故事执政是之以磻石为盐铁巡官往扬子院专督海运于是康承训之军皆不阙供墨庄漫录发运使淳化四年始建官焉六路转输于京师者至六百二十万石通泰楚海四州煮海之盐以供六路者三百二十余万石复运六路之钱以供中都者常不下五六十万贯淳化四年以内殿崇班杨允恭为都大管勾江南诸州纲船般运盐粮钱帛茶货当时殿直蔡崇道供奉官刘全信同管勾五年七月允恭授西京作坊使逐次添管职事乃立制置发运使额至干兴元年十二月文武官二员皇佑元年施昌言以天章阁待制充使自后多除两制都统六路年额上供米六百二十万石内四百八十五万石赴阙一百三十五万石南京畿送纳淮南一百五十万石赴阙二十万石咸平尉氏五万石大康江南东路九十九万一千一百石七十四万五千一百石赴阙二十四万五千石赴拱州江南西路一百二十万八千九百石一百万八千九百石赴阙二十万石赴南京湖南六十五万石尽赴阙湖北三十五万石尽赴阙两浙一百五十五万石八十四万五千石赴阙四十万三千三百五十二石陈留二十五万一千六百四十八石雍丘燕翼贻谋录皇朝初下江南置水路陆路发运二使运江南之粟以赡京师其后以陆路不便悉从水路雍熙四年四月己亥诏合水路陆路发运为一路以王继升掌之董俨为同掌自此迄于宣和不改宋史西夏传至道二年春命洛苑使白守荣等护送刍粟四十万于灵州且令车重先后作三队丁夫持弓矢自卫士卒布方阵以护之遇敌则战可以无失复令会州观察使田绍斌率兵应援而守荣乃并为一运继迁邀击于浦洛河绍斌不救众溃运馈尽为继迁所得太宗闻之怒张齐贤传齐贤曹州冤句人为江南西路转运副使冬改右补阙加正使齐贤至官询知江南诸州小民居官地者有地房钱吉州缘江地虽沦没犹纳勾栏地钱编木而浮居者名水场钱皆前代弊政齐贤悉论免之初李氏据有江南民户税钱三千已上者户出丁一人黥面自备器甲输官库出即给之日支粮二升名为义军既内附皆放归农至是言者以为此辈久在行伍不乐耕农乞遣使选充军伍并其家属送阙下齐贤上言江南义军例皆良民横遭黥配无所逃避克复之后便放归农久被皇风并皆乐业若逐户搜索不无惊扰法贵有常政尚清净前□既放营农不若且仍旧贯齐贤居使职勤究民弊务行宽大江左人思之不忘召还拜枢密直学士擢右谏议大夫签书枢密院事李溥传溥河南人初为三司小吏阴狡多智数时天下新定太宗励精政事尝论及财赋欲有所更革引三司吏二十七人对便殿问以职事溥询其目请退而条上命至中书列七十一事以闻四十四事即日行之余下三司议可否于是帝以溥等为能加合门祗候催运陕西粮草赴清远军还提举在京仓草□勾当北作坊江淮岁运米输京师旧止五百余万斛至溥乃增至六百万而诸路犹有余蓄高邮军新开湖水散漫多风涛溥令漕舟东下者还过泗州因载石输湖中积为长堤自是舟行无患累迁北作坊使时营建玉清昭应宫溥与丁谓相表里尽括东南巧匠遣诣京且多致奇木怪石以傅会帝意建安军铸玉皇圣祖溥典其事丁谓言溥蔬食者周岁而溥亦数奏祥应遂以为迎奉圣像都监领顺州刺史迁奖州团练使溥言漕舟旧以使臣若军大将人掌一纲多侵盗自溥并三纲为一以三人共主之使更相司察大中祥符九年初运米一百二十五万石纔失二百石会溥当代诏留再任特迁宫苑使既专且贪繇是寖为不法发运使黄震条其罪状以闻罢知潭州命御史鞫治得溥私役兵为姻家林特起第附官舟贩竹木奸赃十数事未论决会赦贬忠武军节度副使卢之翰传之翰字维周祁州人太平兴国四年历太常博士为河东转运副使徙京西转运副使改工部员外郎建议导潩河合于淮达许州以便漕运以劳加户部员外郎又改陕西转运使至道初李顺乱蜀命兼西川安抚转运使贼平还任之翰尝荐李宪为大理丞宪坐赃抵死之翰当削三任左授国子博士领使如故寻复旧职会调发刍粮输灵州诏分三道护送命洛苑使白守荣马绍忠领其事之翰违旨擅并为一为李继迁邀击于浦洛河大失辎重诏国子博士王用和乘传逮捕系狱鞫问之翰坐除名贬许州司马明年起为工部员外郎同勾当陕西转运使真宗即位复吏部员外郎充转运使以久次召拜礼部郎中赐金紫复遣之任咸平元年以疾命国子博士张志言代还未几复出为京西转运使三年授广南西路转运使会广州索湘卒就改太常少卿知州事之翰无廉称又与转运使凌策不协阴发其事五年徙知永州未行卒年五十七仁宗本纪庆历三年六月甲辰诏诸路漕臣令所部官吏条茶盐矾及坑冶利害以闻蒋堂传堂出为江南东路转运使徙淮南兼江南发运事时废发运使上封者屡以为非便堂言唐裴耀卿刘晏第五琦李巽裴休皆尝为江淮河南转运使不闻别置使名国朝卞襄王嗣宗刘师道亦止为转运兼领发运司事而岁输京师常足时虽用其议后卒复王安石传安石为翰林学士设措置河北籴使司广积粮谷于临流以备馈运卢知原传知原累迁江西转运副使先是纲运阻于重江吏卒□缘为奸知原悉意经理故先诸道上京师进一官哲宗本纪元佑四年十一月辛卯改发运转运预妓乐宴会徒二年法元佑八年五月辛卯监察御史董敦逸黄庆基以论苏轼苏辙罢为湖北福建转运判官绍圣二年十一月戊戌范锷自转运使入对言有捕盗功乞赐章服帝曰捕盗常职也何足言功黜知寿州徽宗本纪宣和六年十一月乙卯诸路漕臣坐上供钱物不足贬秩者二十二人玉海绍兴八年十二月辛未参政李光请罢发运司令户部侍郎专领干道六年三月己卯以户侍史正志为都大发运使宋史光宗本纪绍熙元年潼川转运判官王溉撙节漕计代输井户重额钱十六万缗诏奖之绍熙三年春正月丁巳命夔路转运使通融漕计籴米备荒咸淳二年二月戊寅诏免湖南漕司积年运上峡米耗折逋直咸淳三年秋七月甲午四川都统昝万寿调统制赵宝杨立等率舟师护粮达渠城以功推赏咸淳七年六月癸巳台臣劾朱善孙督纲运受赃四万五千诏特贷死配三千里禁锢不赦金史粘葛奴申传奴申天兴元年授都招抚使佩金符召见乞往陈州运粮上从之元史世祖本纪至元元年二月壬子发北京都元帅阿海所领军疏双塔漕渠二十四年春正月辛卯命海道运粮万户张文虎等运粮十七万石分道以讨交趾十二月丁丑以朱清张瑄海漕有劳遥授宣慰司搠思监传至元三年搠思监拜江浙行中书省参知政事国用所倚海运为重是岁搠思监被命督其役措置有方漕米三百余万石悉达京师无耗折者顺帝本纪至正四年九月辛亥以南台治书侍御史秦从德为江浙行省参知政事提调海运樊执敬传至正十年授江浙行省参知政事十二年二月督海运于平江十日将发官大宴犒于海口俄有客船自外至验其券信令入而不虞其为海寇也既入港即纵火鼓噪时变起仓猝军民扰乱贼竟焚舟劫粮以去明外史方国珍传国珍黄岩人聚众数千人劫运艘梗海道元遣使招之数降数叛不可抚行省以闻于朝国珍使人浮海至京师赂诸权贵卒许降授徽州路治中令散其众之官国珍不听命拥船千艘攻陷台州焚苏之太仓元复以海道运粮万户府招之乃受官蒲圻县志王俨字民望历官陕西右布政使总制王越属俨督饷区画刍粮摘发奸宄大宏政绩陟副都御史巡抚山东召为户部右侍郎摄太仓厘宿弊理漕政人多称之以忤逆奄刘瑾瑾矫诏谪戍辽东三万卫寻赦归致仕卒兖州府志张景华字时美郯城人举正德甲戌进士初授吉水知县入为监察御史累官至左都御史开阃蓟辽总督漕运所条上边防漕政皆关大计极力主持期于得请时严嵩柄国缙绅贿赂辐辏其门景华一无所馈严以双缣问之报如其物严氏大恨讽言官以蜚语中之景华罢归家居十余年足迹不入城府卒后不数岁子孙至鬻田宅今祀学宫登州府志洪武二十年封都督张赫为航海侯朱寿为舳舻侯自是每年一行军食赖之太仓州志洪武二十八年三月制谕都督朱信充总兵官宣信充副总兵官率舟师运粮赴辽东海运大小官军悉听节制济南府志李纲字廷张长清人幼不与群儿狎读书日记数千言常侍父州判琮入京狭道中失足坠辙下车从纲身横过而不伤人皆异之天顺丁丑登进士授山西道御史升太仆少卿转佥都御史出督漕运未及二载运事毕举成化己亥以疾卒于官先平江伯陈钺其下人多恃威横肆纲悉绳以法钺积不平至是假以经纪后事入署检其箧笥惟图书敝衣而已钺翻然曰真君子也具棺殓如礼为上章乞祭葬许之畿辅通志陈于陛字荩斋曲周人嘉靖己未进士历官太常卿以忤张居正罢归居正败起右副都御史寻以户部侍郎总督漕运却例金十三万不受升南京户部尚书以奉表过里卒囊中俸余八金而已赐葬赠宫保予荫畿辅通志邢孔阳字公昭文安人万历丁丑进士授行人晋户部主事督代州饷羡金万余司吏以献孔阳峻却之以清擢郎中管通州漕储河道事时河决不时岁委数十万于冯夷孔阳条议疏浚一劳永逸运官回空银向多染指孔阳一铢不腻漕艘绝无逗遛会陕西灾司农欲移京粟万石余由漕运达河南更陆运以给之孔阳上书司农曰移粟之役是以三十锺而致一石有害于豫无济于秦何若驰一吏籴粟关内京粟航至中州出粜以其镪补关内借支之数是万夫不胜者一吏代之足矣司农从其议有豪家木商由运河泛木簰大为运害孔阳柅之豪将中伤焉因拂衣去屡荐不起
　漕使部杂录
</div>
    <div class="pagination">
<a href="官常典漕使部_page3.html">上一页</a><a href="官常典漕使部.html">1</a><a href="官常典漕使部_page2.html">2</a><a href="官常典漕使部_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
