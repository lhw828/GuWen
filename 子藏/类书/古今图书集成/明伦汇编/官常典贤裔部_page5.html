<!DOCTYPE html>
<html>
 <head>
  <meta charset="utf-8"/>
  <title>
   官常典贤裔部 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典贤裔部 - 第 5 页/共 6 页
  </h1>
  <div class="content">
   按曲阜县志嗣温颜子六十四代孙青城教谕从舜子也笃实好学垂髫受廪饩天性孝友父殁庐墓封土哭奠贫不能日给一粥枵腹毁形三年如一日乡评甚重之屡经旌□　　颜引宗
按陋巷志宗子世表六十五代引宗字永昌号养蒙未袭职而卒子二伯贞伯廉　　颜引祚
按陋巷志宗子世表六十五代引祚字永锡号新吾以兄引宗蚤卒万历十七年代袭翰林院五经博士主奉祀事及兄子伯贞长让职致仕子四伯华伯伟伯温伯润　　颜伯贞
按陋巷志宗子世表六十六代伯贞字叔节号建中万历二十七年袭翰林院五经博士主奉祀事子二光鲁光晋　　颜伯廉
按陋巷志宗子世表六十六代伯廉字叔清号执中幼聪□弱冠受廪饩有文名宗人多师事之及长以兄卒侄幼万历三十四年代袭翰林院五经博士主奉祀事及兄子光鲁长具疏让职致仕子二光启光佑　　颜光鲁
按陋巷志宗子世表六十七代光鲁字宗旦号师周天启二年叔伯廉让职致仕光鲁袭翰林院五经博士主奉祀事四年驾幸太学行取陪祀子二绍统绍业　　颜绍绪
按曲阜县志六十八代绍绪袭博士
　　颜懋衡
按曲阜县志六十九代懋衡袭博士
　　周
　　曾元
按嘉祥县志元曾子子也养曾子见孟子书公行子之之燕遇元于涂曰燕君何如元曰志卑志卑者轻物轻物者不求助苟不求助何能举氐羌之夷也不忧其系垒也而忧其不焚也利夫秋毫害靡国家然且为之几为知计哉　　曾申
按嘉祥县志申元之弟也尝问于曾子曰哭父母有常声乎曰中道婴儿失其母焉何常声之有穆公之母卒使人问于申曰如之何对曰闻诸申之父曰哭泣之哀齐斩之服饘粥之食自天子达于庶人布幕卫也縿幕鲁也尝谓子思曰屈己以伸道乎抗志以贫贱乎子思曰道伸吾所愿也今天下王侯其孰能哉与其屈己以富贵不若抗志以贫贱屈己则制于人抗志则不愧于道　　曾华
按嘉祥县志华申之弟也曾子有疾华抱足曾子曰微乎吾无颜氏之才何以告汝然而君子之务盖有之矣夫华多而实寡者天也言多而行寡者人也鹰隼以山为卑而增巢其上鱼□鼋鼍以渊为浅而蹶穴其中卒其所以得之者饵也是故君子苟无以利害义则辱何由至哉官怠于宦成病加于小愈祸胎于懈惰孝衰于妻子此四者慎终如始诗曰靡不有初鲜克有终　　曾西
按嘉祥县志西元之子也生平不欲为管仲事见孟子　　明
　　言愚
按常熟县志邑中以言夫子弦歌雅化凡读书积行之士瓣香有托惜其子孙人物寥落无多饮宾言愚隐居教授竭束修所入备甘旨以娱节母矜其族孤以贫废学育而诲之如其子孝义有足多者其子诸生福喜兄弟俱以言行闻福保祖墓不为利回卫专祠不为势压复书院不以贫为解弟喜蠲塾金以给槥殓子郡庠恂如完寄帑以复知交世德相仍此先贤之泽闾左称道勿绝者　　周
　　端木叔
按浚县志叔子贡之裔也藉其先资家累万金不治世故行年六十尽散其资于宗族国人及病无药石之储死无槥葬之需国人怜焉返其财于子孙段干生称之曰端木叔达人也入祀乡贤　　汉
　　孟舒
按兖州府志舒汉高祖九年为云中太守文帝即位召田叔问曰公知天下长者乎叔顿首曰云中孟舒是也上曰先帝署舒云中虏入舒不能守母故士卒战死者数百人长者固杀人乎叔曰汉与楚相拒士卒罢敝不忍言士卒临城死战如子为父如弟为兄以故死者数百人岂故驱战之哉所以为长者上曰贤哉孟舒复召为云中太守世系作五代孙　　孟卿
按孟卿兖州府志作孟
子裔史传俱不载后仿此

按汉书本传卿东海人也事萧奋以授后仓鲁闾丘卿仓说礼数万言号曰后氏曲台记授沛闻人通汉子方梁戴德延君戴圣次君沛庆普孝公孝公为东平太傅德号大戴为信都太傅圣号小戴以博士论石渠至九江太守由是礼有大戴小戴庆氏之学通汉以太子舍人论石渠至中山中尉普授鲁夏侯敬又传族子咸为豫章太守大戴授琅邪徐良斿卿为博士州牧郡守家世传业小戴授梁人桥仁季卿杨荣子孙仁为大鸿胪家世传业荣琅邪太守由是大戴有徐氏小戴有桥杨氏之学　　孟喜
按汉书本传喜字长卿东海兰陵人也父号孟卿善为礼春秋授后苍疏广世所传后氏礼疏氏春秋皆出孟卿孟卿以礼经多春秋烦杂乃使喜从田王孙受易喜好自称誉得易家候阴阳灾变书诈言师田生且死时枕喜□独传喜诸儒以此耀之同门梁丘贺疏通证明之曰田生绝于施雠手中时喜归东海安得此事又蜀人赵宾好小数书后为易饰易文以为箕子明夷阴阳气亡箕子箕子者万物方荄兹也宾持论巧慧易家不能难皆曰非古法也云受孟喜喜为名之后宾死莫能持其说喜因不肯仞以此不见信喜举孝廉为郎曲台署长病免为丞相掾博士缺众人荐喜上闻喜改师法遂不用喜喜授同郡白光少子沛翟牧子兄皆为博士繇是有翟孟白之学　　后汉　　孟尝
按后汉书本传尝字伯周会稽上虞人也其先三世为郡吏并伏节死难尝少修操行仕郡为户曹史上虞有寡妇至孝养姑姑年老寿终夫女弟先怀嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不为理尝哀泣外门因谢病去妇竟□死自是郡中连旱二年祷请无所获后太守殷丹到官访问其故尝诣府具陈寡妇□诬之事因曰昔东海孝妇感天致旱于公一言甘泽时降宜戮讼者以谢□魂庶幽枉获申时雨可期丹从之即刑讼女而祭妇墓天应澍雨谷稼以登尝后策孝廉举茂才拜徐令州郡表其能迁合浦太守郡不产谷实而海出珠宝与交趾比境常通商贩贸籴粮食先时宰守并多贪秽诡人采求不知纪极珠遂渐徙于交趾郡界于是行旅不至人物无资贫者死饿于道尝到官革易前敝求民病利曾未逾岁去珠复还百姓皆反其业商货流通称为神明以病自上被征当还吏民攀车请之尝不得进乃载乡民船夜遁去隐处穷泽身自耕佣邻县士民慕其德就居止者百余家桓帝时尚书同郡杨乔上书荐尝曰臣前后七表言故合浦太守孟尝而身轻言微终不蒙察区区破心徒然而已尝安仁弘义耽乐道德清行出俗能干绝群前更守宰移风改政去珠复还饥民蒙活且南海多珠财产易积掌握之内价盈兼金而尝单身谢病躬耕垄次匿景藏采不扬华藻实羽翮之美用非徒腹背之毛也而沈沦草莽好爵莫及廊庙之宝弃于沟渠且年岁有讫桑榆行尽而忠贞之节永谢圣时臣诚伤心私用流涕夫物以远至为珍士以稀见为贵盘木朽株为万乘用者左右为之容耳王者取士宜拔众之所贵臣以斗筲之姿趋走日月之侧思立微节不敢苟私乡曲窃感禽息亡身进贤尝竟不见用年七十卒于家　　孟戫
按兖州府志戫汉桓帝朝为济阴太守灵帝即位转太常后为太尉　　孟光
按三国蜀志本传光字孝裕河南洛阳人汉太尉孟郁之族
注
续汉书云郁中常侍孟贲之弟
灵帝末为讲部吏献帝迁都长安遂逃入蜀刘焉父子待以客礼博物识古无书不览尤锐意三史长于汉家旧典好公羊春秋而讥呵左氏每与来敏争此二义光常譊譊欢咋先主定益州拜为议郎与许慈等并掌制度后主践阼为符节令屯骑校尉长乐少府迁大司农延熙九年大赦光于众中责大将军费袆曰夫赦者偏枯之物非明世所宜有也衰弊穷极必不得已然后乃可权而行之耳今主上仁贤百僚称职有何旦夕之危倒悬之急而数施非常之恩以惠奸宄之恶乎又鹰隼始击而更原宥有罪上犯天时下违人理老夫耄朽不达治体窃谓斯法难以经久岂具瞻之高美所望于明德哉袆但顾谢踧踖而已光之指摘痛痒多如是类故执政重臣心不能悦爵位不登每直言无所回避为代所嫌太常广汉镡承光禄勋河东裴□等年资皆在光后而登据上列处光之右盖以此也后进文士秘书郎郄正数从光谘访光问正太子所习读并其情姓好尚正答曰奉亲虔恭夙夜匪懈有古世子之风接待群僚举动出于仁恕光曰如君所道皆家户所有耳吾今所问欲知其权略智调何如也正曰世子之道在于承志竭欢既不得妄有所施为且智调藏于胸怀权略应时而发此之有无焉可豫设也光解正慎宜不为放谈乃曰吾好直言无所回避每弹射利病为世人所讥嫌疑省君意亦不甚好吾言然语有次今天下未定智意为先智意虽有自然然不可力强致也此诸君读书宁当效吾等竭力博识以待访问如博士探策讲试以求爵位邪当务其急者正深谓光言为然后光坐事免官年九十余卒　　魏
　　孟康
按兖州府志康字公休明帝时为散骑侍郎弘农太守领典农校尉勃海太守给事中散骑常侍中书令后转为监封广陵亭侯注汉书　　吴
　　孟宗
按兖州府志宗字恭武少从李肃学读书不懈肃奇之曰卿宰相器也初为军吏母在营夜雨屋漏因起泣涕以谢母母曰但当勉之何足泣也后为盐池司马自捕鱼作鲊寄母母不受曰汝为官以鲊寄我非避嫌也叉母老病笃冬月思笋食宗往竹林中泣而告天须臾平地迸裂出笋数茎持归作羹与母食其病即愈仕为吴令累至司空　　晋
　　孟嘉
按晋书桓温传嘉字万年江夏鄳人吴司空宗曾孙也嘉少知名太尉庾亮领江州辟部庐陵从事嘉还都亮引问风俗得失对曰还传当问吏亮举麈尾掩口而笑谓弟翼曰孟嘉故是盛德人转劝学从事褚裒时为豫章太守正旦朝亮裒有器识亮大会州府人士嘉坐次甚远裒问亮闻江州有孟嘉其人何在亮曰在坐卿但自□裒历观指嘉谓亮曰此君小异将无是乎亮欣然而笑喜裒得嘉奇嘉为裒所得乃益器焉后为征西桓温参军温甚重之九月九日温燕龙山寮佐毕集时佐吏并着戎服有风至吹嘉帽堕落嘉不之觉温使左右勿言欲观其举止嘉良久如□温令取还之命孙盛作文嘲嘉着嘉坐处嘉还见即答之其文甚美四坐嗟叹嘉好酣饮愈多不乱温问嘉酒有何好而卿嗜之嘉曰公未得酒中趣耳又问听妓丝不如竹竹不如肉何谓也嘉答曰渐近使之然一坐咨嗟转从事中郎迁长史年五十三卒于家　　宋
　　孟怀玉
按宋书本传怀玉平昌安丘人也高祖珩晋河南尹祖渊右光禄大夫父绰义旗后为给事中光禄勋追赠金紫光禄大夫世居京口高祖东伐孙恩以怀玉为建武司马豫义旗从平京城进定京邑以功封鄱阳县侯食邑千户高祖镇京口以怀玉为镇军参军下邳太守义熙三年出为宁朔将军西阳太守新蔡内史除中书侍郎转辅国将军领丹阳府兵戍石头卢循逼京邑怀玉于石头岸连战有功为中军咨议参军贼帅徐道覆屡欲以精锐登岸畏怀玉不敢上及循南走怀玉与众军追蹑直至岭表徐道覆屯结始兴怀玉攻围之身当矢石旬月乃陷仍南追循循平又封阳丰县男食邑二百五十户复为太尉咨议参军征虏将军八年迁江州刺史寻督江州豫州之西阳新蔡汝南颍川司州之松滋六郡诸军事南中郎将刺史如故时荆州刺史司马休之居上流有异志故授怀玉此任以防之十一年加持节丁父艰怀玉有孝性因抱笃疾上表陈解不许又自陈弟仙客出继丧主唯己乃见听未去任其年卒于官时年三十一追赠平南将军子元卒无子国除怀玉别封阳丰男子慧熙嗣坐废祭祀夺爵慧熙已宗嗣竟陵太守中大夫　　孟龙符
按宋书孟怀玉传龙符怀玉弟也骁果有胆气干力绝人少好游侠结客于闾里早为高祖所知既克京城以龙符为建武参军江乘罗落覆舟三战并有功参镇军军事封平昌县五等子加宁远将军淮陵太守与刘藩向弥征桓歆桓石康破斩之除建威将军东海太守索虏斛兰索度真侵边彭沛骚扰高祖遣龙符建威将军道怜北讨一战破之追斛兰至光水沟边被创奔走高祖伐广固以龙符为车骑将军加龙骧将军广川太守统步骑为前锋军达临胊与贼争水龙符单骑冲突应手破散即据水源贼遂退走龙符乘胜奔逐后骑不及贼数千骑围绕攻之龙符奋□接战每一合辄杀数人众寡不敌遂见害时年三十三高祖深加痛悼追赠青州刺史又表曰故龙骧将军广川太守孟龙符忠勇果毅陨身王事宜蒙甄表以显贞节圣恩嘉悼宠赠方州龙符投袂义初前驱效命摧锋三捷每为众先及西劋桓歆北殄索虏朝议爵赏未及施行会今北伐复统前旅临胊之战气冠三军于时逆徒实繁控弦掩泽龙符匹马电跃所向摧靡奋戈深入知死弗吝贼超奔遁依险乌聚大军因势方轨长驱考其庸绩豫参济不窃谓宜班爵土以褒勋烈乃追封临沅县男食邑五百户无子弟仙客以子微生嗣封太祖元嘉中有罪夺爵徙广州以微生弟彦祖子佛护袭爵齐受禅国除孝武大明初诸流徙者悉听还本微生已死子系祖归京都有筋干异力能儋负数人入隶羽林为殿中将军二年索虏寇青冀世祖遣军援之系祖自占求行战于杜梁挺身入陈所杀狼藉遂见杀诏书追赠颍川郡太守　　北魏
　　孟表
按兖州府志表字武达济北蛇丘人仕齐为马头太守魏太和中据郡归魏孝文帝除南兖州刺史使领马头太守赐爵谯县侯封汶阳县伯历济州刺史散骑常侍光禄大夫齐州刺史谥曰恭　　北齐
　　孟业
按兖州府志业字敬业少为州吏性廉谨初为元魏彭城王韶典签北齐宣帝除中书舍人迁东郡太守宽惠著名其年夏得麦一茎五穗秋复有嘉禾一茎九穗咸以为政化所感武平中加卫将军　　唐
　　孟诜
按唐书本传诜汝州梁人擢进士第累迁凤阁舍人他日至刘袆之家见赐金曰此药金也烧之火有五色气试之验武后闻不悦出为台州司马频迁春官侍郎相王召为侍读拜同州刺史神龙初致仕居伊阳山治方药睿宗召将用之以老固辞赐物百段诏河南春秋给羊酒糜粥尹毕构以诜有古人风名所居为子平里开元初卒年九十三诜居官颇刻敛然以治称其闲居尝语人曰养性者善言不可离口善药不可离手当时传其当　　孟浩然
按兖州府志浩然少好节义隐鹿门山年四十乃游京师尝从太子赋诗一座惊伏唐明皇召浩然问其诗浩然自诵所作诗至不才明主弃多病故人疏上曰卿自不求仕朕未尝弃卿奈何诬我因放还张九龄守荆州辟置于府府罢病疽卒世系作孟子三十三代孙　　孟郊
按唐书韩愈传孟郊者字东野湖州武康人少隐嵩山性介少谐合愈一见为忘形交年五十得进士第调溧阳尉县有投金濑平陵城林薄蒙翳下有积水郊间往坐水旁徘徊赋诗而曹务多废令白府以假尉代之分其半俸郑余庆为东都留守署水陆转运判官余庆镇兴元奏为参谋卒年六十四张籍谥曰贞曜先生郊为诗有理致最为愈所称然思苦奇涩李观亦论其诗曰高处在古无上平处下顾二谢云按兖州府志孟郊亚圣三十五代孙　　明
　　孟公肇
按兖州府志公肇字先文孟子五十八代孙也少好学事继母孔氏以孝闻正德初流贼入境仓卒避难家人皆先去独孔以疾不能行公肇年十五岁负母宵奔峄山母因以全质性谦厚不与人争乡人化之嘉靖中袭授博士　　孟承光
按邹县志承光袭博士天启二年妖贼破城死节赠太仆寺少卿
　贤裔部列传五
　　明
　　周埙
按道州志埙字伯和营道人濂溪先生九世孙好学善谈易长于诗词元季隐营山之阴洪武初有司以明经举送京师告老归　　周冕
按道州新志周子世家明景泰七年以先生嫡孙周冕世袭翰林院五经博士先生生二子寿字季老一字元翁生于合州元丰五年登第初任吉州司户次秀州知录终司封郎中焘字通老一字次元生于虔州初授司法元佑三年登第知成都府终朝奉大夫徽待制二子既显先生累赠宣奉大夫寿生六子伯逵叔夏虞仲季友季仲季次季仲生兴裔兴裔生二子昺昱历七代至泫孙直中恭经纲维继为先生长子一派焘生三子演絪缊演生四子政卿直卿良卿贤卿政卿生二子洵沅洵生五子应高应斗应隆应贵应初应斗生三子仁孙义孙智孙仁孙生三子宗文宗武宗诚宗文生二子埙埙生五子泰泰定泰亨泰贞泰宇泰生三子文渊文裔文传文裔生四子贤冕凤簋冕初授翰林院五经博士生绣麟袭博士麟生三子道遂迈道生六子联极联芳联官联班联位联辉联芳生济袭博士官生治治生五子汝忠汝孝汝廉汝节汝仁汝忠袭博士生莲应袭奉道州祀为先生仲子一派先生世系详家谱按道州志冕字得中为人孝友勤学好善景泰中朝廷以濂溪有功世教录其子孙授冕世袭翰林院五经博士有拙逸集藏于家　　宋
　　邵伯温
按宋史本传伯温字子文洛阳人康节处士雍子也雍名重一时如司马光韩维吕公着程颐兄弟皆交其门伯温入闻父教出则事司马光等而光等亦屈名位辈行与伯温为再世交故所闻日博而尤熟当世之务光入相尝欲荐伯温未果而薨后以河南尹与部使者荐特授大名府助教调潞州长子县尉初蔡确之相也神宗崩哲宗立邢恕自襄州移河阳诣确谋造定策事及司马光子康诣阙恕召康诣河阳伯温谓康曰公休除丧未见君不宜枉道先见朋友康曰已诺之伯温曰恕倾巧或以事要公休若从之必为异日之悔康竟往恕果劝康作书称确以为他日全身保家计康恕同年登科第又出光门下康遂作书如恕言恕盖以康为光子言确有定策功世必见信既而梁焘以谏议召恕亦要焘至河阳连日夜论确功不休且以康书为证焘不悦会吴处厚奏确诗谤朝政焘与刘安世共请诛确且论恕罪亦命康分折康始悔之康卒子植幼宣仁后悯之吕大防谓康素以伯温可托请以伯温为西京教授以教植伯温既至官则诲植曰温公之孙大谏之子贤愚在天下可畏也植闻之力学不懈卒有立绍圣初章惇为相惇尝事康节欲用伯温伯温不往会法当赴吏部铨程颐谓伯温曰吾危子之行也岂不欲见先公于地下耶至则先就部拟官而后见宰相惇论及康节之学曰嗟乎吾于先生不能卒业也伯温曰先君先天之学论天地万物未有不尽者其信也则人之仇怨反复者可忘矣时惇方兴党狱故以是动之惇悚然犹荐之于朝而伯温愿补郡县吏惇不悦遂得监永兴军铸钱监时元佑诸贤方南迁士鲜访之者伯温见范祖禹于咸平见范纯仁于颍昌或为之恐不顾也会西边用兵复夏人故地从军者得累数阶伯温当行□推同列秩满惇犹在相位伯温义不至京师从外台辟环庆路帅幕实避惇也徽宗即位以日食求言伯温上书累数千言大要欲复祖宗制度辨宣仁诬谤解元佑党锢分君子小人戒劳民用兵语极恳至宣仁太后之谤伯温既辨之又着书名辨诬后崇宁大观间以元符上书人分邪正等伯温在邪等中以此书也出监华州西岳庙久之知峡州灵宝县徙苪城县丁母忧服除主管永兴军耀州三白渠公事童贯为宣抚使士大夫争出其门伯温闻其来出他州避之除知果州请罢岁输泸南诸州绫绢丝绵数十万以宽民力除知兴元府遂宁府邠州皆不赴擢提点成都路刑狱贼史斌破武休入汉利窥剑门伯温与成都帅臣卢法原合谋守剑门贼竟不能入蜀人德之除利路转运副使提举太平观绍兴四年卒年七十八初邵雍尝曰世行乱蜀安可避居及宣和末伯温载家使蜀故免于难伯温尝论元佑绍圣之政曰公卿大夫当知国体以蔡确奸邪投之死地何足惜然尝为宰相当以宰相待之范忠宣有文正余风知国体者也故欲薄确之罪言既不用退而行确词命然后求去君子长者仁人用心也确死南荒岂独有伤国体哉刘挚梁焘王岩叟刘安世忠直有余然疾恶已甚不知国体以贻后日缙绅之祸不能无过也赵鼎少从伯温游及当相乞行追录始赠秘阁修撰尝表伯温之墓曰以学行起元佑以名节居绍圣以言废于崇宁世以此三语尽伯温出处云着书有河南集闻见录皇极系述辨诬辨惑皇极经世序观物内外篇解近百卷三子溥博传　　邵溥
按洛阳县志溥字公清康节孙绍兴二十年为湄州守尝以事诬逮成都狱连岁不白缙云周彦约为决之明年上召坐贬三官归揵为之西山又明年溥正食间觉肠中微痛具衣冠中夜而没按渊源坊有温无溥始缘慎重后续入溥名夫溥之行无愧前人其注述羽翼无闻可以识先不入之意深也　　宋
　　程端懿
按嵩县志端懿颢之长子任汝阳簿兼西京酒税　　程端本按嵩县志端本颢之次子举进士未仕卒
　　程端中
按嵩县志端中颐之长子举进士知六安军使　　程端彦按嵩县志端彦颐之次子举明经为合州司户参军其子旸建炎初随高宗南渡为德化丞旸之后代有显者然人非嵩产兹不具录　　明
　　程良
按嵩县志良伊川十世孙洪武初以保荐历官按察司佥事　　程克仁
按嵩县志克仁颐之十七代孙景泰六年录伊川后比颜孟例授翰林院五经博士世袭以奉祭祀按两程世谱程氏之先徽人也昔乔伯休父佐周宣王为大司马平淮夷封于程后遂以为氏宋太宗五年以程羽为文明殿学士隶籍于洛遂为河南人传三世讳□仕宋至大中大夫司农少卿上柱国封永年县开国伯食邑三百户娶太原侯氏道济之女追封上谷郡君生四子次曰颢世称明道先生三曰颐世称伊川先生宋元丰八年明道卒葬伊阙宋崇宁二年伊川被论奉旨追毁出身以来文字伊川于是迁龙门南讲学鸣皋卜居六浑宋大观元年伊川卒葬伊阙传三世讳旸建元初随高宗南渡六浑无程氏者百年明洪武初讳德川者来归六浑世守先祠景泰六年诏录两程后裔世其官敕有司建坊曰两程故里云　　程继祖
按嵩县志继祖克仁之子袭前职
　　程世宥
按嵩县志世宥继祖之仲子袭前职
　　程心传
按嵩县志心传世宥之子平生庄重寡言有恂恂之风乡党称之以为不愧贤者之后云　　程宗孟
按嵩县志宗孟心传之子袭职无传取侄佳引继嗣袭职　　程佳引
按嵩县志佳引宗孟之侄继嗣袭职无传
　　程佳祚
按嵩县志佳祚佳引堂弟袭前职土贼□寨杀绝无传　　程接道
按嵩县志接道崇祯间巡按李日宣奏准伊川子孙接道嗣世袭前职土贼□寨杀绝无传　　宋
　　张选
按郿县志选载四世孙也建炎初为京东团练副使二帝北狩以扈从高宗南幸节镇江西建昌之南城遂举家籍南城　　明
　　张文运
按郿县志文运系先儒张横渠十四代孙于明天启二年授翰林院五经博士与程朱苗裔一体至崇祯三年文运卒文运子承引袭职于崇祯四年陕西按院李具题候服阕遵旨袭授至六年复丁母忧寻以病故子元祥　　明
　　朱泗
按建安县志泗字文鲁文公八世孙领永乐乡荐除寿州判官后改徐州值岁饥泗留本州京运以赈民而后申白督运多所全活民有被诬杀人者泗廉得真杀人者释之建议以宋儒黄干蔡沈刘爚真德秀配享文公祠为请于朝得行　　宋梴
按建安县志梴字孟龄文公九世嫡孙景泰壬申诏录熹后遂以梴世袭翰林院五经博士以奉祀事梴淳朴处己谦谨接物举动悉遵绳墨人称其无忝大儒之后　　朱炖
按建安县志炖字孔晖文公十世孙以荫补翰林院五经博士初谒选北上遇盗橐罄家人拾遗金堤中炖廉知为同舟胡智物畀还同邑某丧于省城无所归炖为之殡还人以是贤之　　朱壆
按建安县志壆字元厚性淳谨文公十一世孙袭翰林院五经博士　　朱鎏
按建安县志鎏文公十二世嫡孙袭翰林院五经博士　　朱法
按建安县志法字兆祖文公十三世嫡孙由郡学生袭翰林院五经博士天性孝友介然有守直指杨四知称其不愧先人语在朱子祠记郡人宗之从祀乡贤　　朱崇沐
按婺源县志崇沐字汝洁文公十三世孙母方娠历数日不下父危之欲去子存母夜梦文公衣冠俨然呼其父曰汝将诞子吾且自喜他日昌吾道者在是果诞乳名文喜从梦征也生而凝重不好弄杂群儿中宛若成人及长系以厥祖修韦斋祠购求遗书裒集梓之如年谱家礼语汇文集韩文文衡录要奏议楚辞四书易经诗经小学近思录学的不下数十种一时卒业如日中天建藏书楼广储家籍罄产竣事最后刻通鉴纲目仅经始而卒妻程氏成夫志竭力完功　　朱楗
按建安县志楗字士启文公十四世嫡孙袭翰林院五经博士　　朱莹
按建安县志莹字惟玉文公十五世嫡孙袭翰林院五经博士　　朱之镌
按建安县志之镌字乔之文公十六世孙天启七年袭翰林院五经博士按婺源县志朱子世家朱子于庆元六年春二月甲子以疾终年七十有一葬建阳唐石里之天林谷嘉定元年谥曰文封信国公绍定间改封徽国公从祀孔子庙后赐所居里额曰文公阙里元至正间追谥熹父松曰献靖熹长子塾先熹十年卒次野迪功郎监湖州德清县户部新市犒赏酒库后十一年卒次在字敬之承议郎提举两浙西路常平茶盐公事历官至工部侍郎封建安侯卒赠银青光禄大夫熹从孙曰洪范家贫苦学自励常馆于胡舜卿授以易学舜卿卒洪范以易授舜卿子斗元宝佑元年登第授武夷书院山长一轨于古道时人高之熹十世孙曰稳明天顺丁丑进士历福建都转运盐使司运使以廉能称稳弟懋以宣圣子孙例入太学授永年县丞懋弟桢由县学生贡入太学以先贤后裔乞奉祠授本县训导桢从侄焰例入太学授瑞州府知事熹十一世孙曰城为太医曰墅为博士先是武宗年间科臣戴铣汪元锡御史王完后先奏请以朱子继孔子者也重朱子所以重孔子查得孔氏嫡长之裔随宋南迁居浙之衢州后徙居曲阜者皆其支庶累朝录荫惟曲阜子孙世袭公爵而衢不与盖阙里为重故也今照朱氏婺源与孔氏曲阜闽之建安与浙之衢州事体同符朱氏在建安者恩典已隆婺源子孙顾不得录荫主祀尤为缺典乞照孔氏阙里义例录荫婺源子孙贤而嫡长一人量授博士等官以掌祠事等因题奏行府复查据本府知府张芹奏保朱墅系文公十一代嫡派孙居婺源者既已查勘是实合无将朱墅量授录荫主奉婺源祀事伏蒙礼部左侍郎贾咏具题嘉靖二年奉旨朱墅准与做翰林院五经博士三十七年又用训导席端言俾世袭录荫勿绝于是墅老子镐嗣镐卒子德洪嗣德洪卒子邦相嗣邦相卒子煌嗣煌卒子坤嗣
　贤裔部艺文
　　贞元二年赠颜真卿为司徒诏　唐德宗君臣之义生录其功没厚其礼况才优匡国忠至贼身朕自兴叹劳于寤寐故光禄大夫守太子太师上柱国鲁郡开国公颜真卿器质天资公然杰出出入四朝坚贞一志属贼臣挠乱无意图生拘胁累岁死而不屈稽其盛节实谓犹生朕幼与斯祸惭悼靡及式崇嘉命兼延尔嗣可赠司徒仍赐布帛五百端二子頵硕等制终所司奏超授官秩　　赠颜子四十三代孙从览殿中侍御史等官制　　　　　　　　　　　　　　　　文宗朕每览国史见忠烈之臣未尝不嗟叹久之思有以报如闻从览弘式实真卿之孙永维九原既不可作旌其嗣续谅协典彝考绩已深于宦途者命列于中台官次未齿于缙绅者俾佐于左辅庶使天下再新义风以四十三代孙从览为殿中侍御史以弘式为同州参军　　世系谱序　　　　　　　　　颜真卿颜氏之先出自黄帝之孙晏安为曹姓其裔邾武公名仪父字伯颜子友别封郳为小邾子遂以颜为氏世为鲁国卿大夫孔门达者七十二人颜氏有八回居四科之首其后战国有率躅秦有芝贞汉有异肆安乐魏有斐盛盛字叔台历青徐二州刺史关内侯其后子孙咸着宦族有若弘都之德行巴陵记室之书翰特进黄门之文章秘监华州之学识肇自鲁国格于圣代纷纶盛美举集于兹述遵前人不敢失坠建中元年岁次庚申秋七月癸亥序　　左卫率府兵曹赐绯鱼袋颜幼舆墓铭
　　　　　　　　　　　　　　　　前人铭曰兵曹乐只于穆不已华州之孙少保之子温温体度嶷嶷容止非礼勿言惟德是揆人伦领袖宗庙簠簋佩服典常颛精文史汾睢蒇事新息入仕忠益上官德持纲纪奉养继母必躬珍旨绥族□宗群居咸喜哥舒授律石堡俟倚命我翊戎宠章斯被鲲溟未运鸿渐伊始不与之年云如何理宗敬安养嗣徽昭美合葬既遵从周有斐予嗟窘束不获躬视写恨立铭告哀申祀　　赠太子太保谥忠节朝散大夫太常寺丞兼常　　山太守颜杲卿墓铭　　　　　　前人铭曰太保烈烈抗兹忠节徇国义形见危身杀元宗仗信售诈凶羯巃极灾挺称兵向阙河朔鼎沸潼关昼闭天下寒心王旒若赘□豕十万淬入霜雪公以渺身毅然奋发逆党株连土门披抉人知效忠国用不臲恩宠三座荣加九列王命来临孤城已灭身悬锋刃口詈不绝先圣感忠保储赠揭刻诸金石恩表墓缀远莫致之留斯江澨日月有既徽无缺　　正议大夫上柱国金乡县男颜允南墓铭　　　　　　　　　　　　　　　　前人铭曰庄岳熊浑清沂骏奔英灵孕育生我仲昆惟我仲昆邦家之藩孝仁是履恺悌是惇清识冰彻韶仪玉温词华藻绚翰墨云繁通究理体精详政源爰初发迹屡振瑶琨尉邑何陋评廷不□衮衣补阙绣服荣敦神州列掾会府掌屯司膳王封回薄飞骞乃佐教胄载光儒门未登鼎鼐奄谢鸿鸳伊昔不造实赖能存下光棣萼上洁晨飧惟君教导曷惠拯援今既绝矣哀摧忍言何以置怀勒铭忠谖垂诸来裔翼子谋孙　　侍御史充荆南行军司马朝请大夫勋上柱国　　颜允臧墓铭　　　　　　　　　前人铭曰嗟嗟予季特□纯粹曰孝与仁因心则至友由悌睦礼用和贵□□美言岳岳高义行绝枝叶心无陂诐经德秉彝拔萃出类环卫入仕牵丝作尉泛众与人检庄莅事一作象雷六为天吏豪右慑威宪台增气群公虚右天子思媚守挹让郎得仁奚怼司形棘寺理法明贲储闱载升亚尹斯位七德繄理万人攸蔇黄发未登青云方致云如不淑奄忽云讳国丧威宝家摧胫臂以此思哀我生奚寄反葬何所先陇之次灞水东流终峰北挚勒铭金石盛烈无坠　　光禄大夫太子太师上柱国鲁郡开国公颜真　　卿墓志铭　　　　　　　　　令狐峘惟深也故能通天下之志惟几也故能成天下之务君子极深而研几不出户而制动行诸己而驭化其惟盛德乎有唐赠司徒鲁郡文忠公颜公奉大顺为元功建大节为至忠以安横流以纽颓纲秉是一心祗事四朝今上兴元元年八月三日蹈危致命薨于蔡州之难贞元二年春蔡州平冬十一月二旬有三日嗣子栎阳尉頵秘书省正字硕□恤奉丧归于万年县之旧原皇帝彻悬震悼乃册赠上公诏有司具鼓吹羽仪送于墓所遣中谒者吊祭赙钱五十万栗三百石命太常考行诔德谥曰文忠凡厥士庶臬方侯伯识与不识希声想形莫不惕焉刑焉感慕思齐为人子者益孝为人臣者益忠为人弟者益顺为人吏者益敬有以见盛德之仪型也公讳真卿字清臣琅邪临沂人盖孔宣父之门人回曰好学知几道并圣人公其后也五代祖之推北齐黄门侍郎为海内大儒着家训稽圣赋□魂志及文集藏在书府历代传之高祖思鲁亦有儒行仕我太宗掌记秦府列于国史曾祖勤礼著作郎弘文馆学士祖昭甫晋曹二王侍读赠华州刺史考惟贞薛王友赠太子少保储和葆冲是感间气用集于我公公受天纯休克广前烈识度元远节行不群早孤太夫人殷氏躬自训育公承奉慈颜幼有老成之量家贫屡空布衣粝食不改其乐余力务学甘味道艺五经微言及百氏精理无所不究既闻之必行之尤工文词善隶书书格劲逸抗行锺张弱冠进士出身寻判入高第授秘书省校书郎天宝初制策甲第作尉醴泉又以入使表能迁于长安未几拜监察御史荐承诏旨巡抚河陇曾至五原有□讼久而不决公理之得情郡人悦伏时方炎亢而甘泽澎焉巷言谓之御史雨又士族有斁于名教者朝廷有侮于宪度者公悉弹奏正以理法宪纲震肃朝旨嘉焉迁武部员外郎属宰臣杨国忠以外戚登庸恶不附己者出为平原太守公性本弘裕及到官推是道也以临其人躬疾苦以劝义宽征徭以劝学令不肃而信行教不敷而化洽十四年贼臣安禄山豕突蚁动逆常干纪征师矫命自蓟长驱公血愤中激乃宣言曰焉有人臣忍容巨逆必当竭节恭行天讨会郡中方集静塞军屯丁三千余人公因之又召境内举武艺者仍发财募义勇之士未逾旬成万人军于是戒严固守仍表其状是时海内承平禄山窃发两河之间未有奉章表者时禄山陷洛阳害留守李□中丞卢奕御史蒋清以三人之首传胁河北列郡至平原公斩其使收三人之首哭而葬之遂有表上闻初元宗每朝以薄俗罪己及得公表大悦称叹者久之顾谓左右曰颜真卿何如人而所为乃尔因就拜户部侍郎兼领平原又加河北采访招讨使仍赐以诏书云卿之一门义冠千古由是公之德声震于天下时公从父兄常山太守杲卿同公建议愤激于衷生缚贼将何千年高邈献于阙下遂通太原之路忠烈之风出于一门诗云孝子不匮永钖尔类夫忠臣亦如之是时渔阳太守卢全诚济南太守李随清河长史王怀忠景城司马李暐各拥兵数千或至万人以附于公邺郡太守王焘被禄山移摄河间焘俾掾李奂斩伪署河间长史杜兼睦以河间众归于公北河太守贺兰进明率精锐五千济河有诏助公讨伐自是仁者赴仁义者赴义勇者不敢爱其力智者不敢秘其谋清河词客李少年有才献奇于公以通邻好增补军实前殿中侍御史沈震盐山尉穆宁武邑尉李铣清河主簿张淡清池尉贾载各舒器能参赞成务公以长事进明众同甘苦莫不毕力惟公之使贼帅袁知泰恃众犯我聊城之西公一鼓而破之夷斩万计其时河朔一十七郡同日向顺连兵二十万横绝燕赵旁贯井陉启土门通太原河北节度使李光弼朔方节度使郭子仪得横行河朔复常山赵二郡大破贼帅史思明于嘉山皆公之由也推诚无私信及旁郡平卢将刘正臣以渔阳来归公以渔阳贼之根本欲坚其意乃割爱子颇令赴海与正臣通问兼遗之军资十有余万而寇陷京师驾在灵武往来传置梗扼不通公以帛书表章封于蜡丸内俾健步宵行昼伏四达以闻因奉诏旨肃宗即位之初遣使乘驿布于江淮王命再通繄兹是赖又迁工部尚书兼御史大夫采访招讨等使如故其年冬十月贼将尹子奇史思明等以劲兵十万发自燕南先陷沧瀛次陵德棣猛若燎火冲如决防公内无兼月之蓄外绝同盟之援度势量力议无幸给不敢委身待禽贻国之耻遂与麾下归于凤翔有诏迁宪部尚书寻兼御史大夫西京平公思复旧章屡进谠议触鳞忤旨竟不及留出为冯翊太守换蒲州刺史充本州防御使又为酷吏所构贬饶州刺史迁升州刺史充浙西道节度使时刘展在于睢阳反状已萌公乃训偏师利五刃水陆战备以时增修都统使李峘奏以为过防骇众肃宗有诏进拜刑部侍郎进爵县公寻而刘展陵陷江淮李峘败绩奔走时之议者皆多公之先觉怨峘之沮计焉御史中丞敬羽诈妄取恩恶公刚直乃以谤语阴中之天威赫然责命斯极贬蓬州长史代宗即位移利州刺史未之任征拜户部侍郎转吏部侍郎加银青光禄大夫进金紫光禄大夫除江陵尹兼御史大夫充荆南节度观察使未辞阙而銮舆辛陜州公扈跸行在拜尚书右丞及还京迁刑部尚书寻兼御史大夫充朔方宣慰使进封鲁郡食邑二千户宰臣元载怙权专政每有公议公正言引经不为之屈指摘如将规之载心□色忿蓄而将发者数四矣会摄享太庙公以祭器不修启于宰臣载因奏公谤讟时政贬陜州未到任换吉州别驾移抚州刺史转湖州刺史政尚清净长孤养耆彻冗浚隍式廉明进贤硕特责大指而已郡人悦之立碑颂德公耽嗜文籍卷不释手初在德州尝着韵海镜源遭难而止至是乃延集文士纂而成之古今文字该于理者摭华撮要罔有不备为三百六十卷以其包荒万汇其广如海自末寻源照之如镜遂以名之又着吴兴集十卷庐陵集十卷临川集十卷并行于世大历末奸臣伏诛宰臣杨绾常衮举公旧德宜在中朝征拜刑部尚书公乃奏上所著韵海镜源帝嘉之藏于集贤书院及秘阁公前后三领大司寇以年老辞荣上爱其才迁吏部尚书清汰九流用正庶官代宗晏驾朝廷以公鸿儒详练典故举充礼仪使祗护陵寝率礼无违加光禄大夫太子少师使如故着礼仪集十卷上方倚以为相为权臣所忌迁太子太师外示崇高实以散地处之也建中四年贼臣李希烈阻兵淮右诏公奉使宣慰寇盗方炽或谕公逗留以需公曰君命也焉避之既见希烈奉宣朝旨词不屈志不挠贼党乃交刃胁之嫚骂不逊公视之凛如责以悖逆希烈不敢亢逼而退久之置酒大会将饯公复命行有时矣遇叛臣李元平陷我汝海委质贼庭公于座上数其背恩厉气叱责叛者□赧密以异语动于希烈希烈意变遂执公囚于官舍防以甲士或掘□于侧或积薪于前或绐以瘗填或劫以焚铄虐毒万计期公毁节公谓之曰愿假一剑岂劳多端服义而终乃其所也贼竟不敢逼贞元初希烈陷汴州是时公幽辱已三岁矣度必不全乃自为墓志以见其志是年遇害于蔡州之龙兴寺春秋七十有六自登朝及作藩牧常以安居厚俗为务□善罚恶为志言非至公不发于口事非直道不机于心植操则夷齐之高也理戎则羊陆之仁也当朝则汲黯之直也莅下则廉范之通也蕴是具美行乎至俭强暴莫敢冲千飙不能动大义久废公起之醇风久醨公还之苟非贤人之业何以臻此然虚己下士不以名位自高苟有道者蓬门鹑衣必与抗礼在平原尝荐安陵处士张镐有公辅之量数年后镐位列鼎司论者称之善与人交执友之子义均甥侄贞操所至不迁其守刚而中礼介而容众静而无懑动而有光便于己希权幸不为也君有命蹈汤火不辞也心在弭乱不在功志在报国不图生故其杀身成仁视死如归虽汉之龚胜魏之王经无以加焉昔卫铭孔悝鲁颂僖公载在礼经形于雅什佥以为公之事君事亲爱敬直清跬步不忘德充也服义戴仁颠沛以之行极也探赜儒府述古立言文经也勤劳王家靖难安仁武功也颂声丕昭后嗣可观于是故人庐州刺史李乃刻石建碑旌于不朽以峘尝忝公会府公卿之末备位史臣俾赞丕烈永示将来敢竭不才恭述所闻铭曰天祚圣唐降贤救时烈烈鲁公毓德应期岩峙玉真伊傅之师文武忠信天子是毗亦既升朝俨然正色润我王度作藩于德贼为豺虺流虿下国公整王旅殄扫妖慝解纷以和柔逆以忠万里狂飙半为淳风君子知微遇变则通出全庶人入奉宸聪乃副丞相是司喉舌周旋七命内外胥悦营营青蝇不害其洁危行言逊保兹明哲用启土宇俾侯于鲁式是百辟彝伦攸叙乱靡有定盗扰淮浦帝曰汝贤代予宣抚孰不怀忠处难死之于赫我公视险若夷猛兽龂龂履之不疑扇彼薄俗惟缉惟熙昔人申伯作藩周室诗人歌颂尚播声律矧我文忠人之纪纲功侔四时节贯雪霜焕乎立言没而弥彰日居月诸垂范无疆　　皇佑二年特授颜惟孜等各司士参军制　　　　　　　　　　　　　　　宋仁宗朕每览唐史至天宝兴元间杲卿真卿兄弟陷死慨然想见其人今其裔孙流落江表朕甚悯焉俾掾州藩且赋以禄夫忠义之后有以褒录者其将以风天下守节之士也可特授惟孜将仕郎处州司士参军授似贤守台州司士参军　　建炎某年赠四十七代颜仲昌太子少保制　　　　　　　　　　　　　　　　高宗孔子颜氏皆鲁国之望孔子由秦汉以来本支蝉联文献相属而颜氏仅闻于宋齐之间至唐方显今孔氏稍微矣而尔家三世皆有令闻为国光耀缙绅所慕岂圣贤之泽所行者远其兴也固自有次第哉具官某言为人师行为世表以学从仕栖迟一官若子若孙前英后哲究观垂庆其德可知爰因登俊之辰俾遂笃亲之志加之峻秩振尔遗芳岂惟世家增谱牒之荣抑使士夫知为善之报　　赠四十八代南京国子监说书颜太初为太傅　　制　　　　　　　　　　　　　同前朕思凫绎之贤其流光遗书俱存而其人不及也虽后世无闻犹当有以褒崇之矧其孙与吾机政而宠绥之数逾于常典者哉具官某道德文章着于当代发明古学独得孟轲之传疏辟化源聿兴鲁国之绪家承厥范再世似之皆因特起之招继彼非常之用虽其躬可贵宁须人爵之荣然以泽上覃难废邦彝之旧宜颁宫保之命往赫冢嗣之光庶尔名扬令吾厚俗　　赠四十九代颜复太师制　　　　同前昔汉陈实以道德高世而其子纪纪子群皆有令名信史书之为盛事今吾颜复亦庶几焉具官某气刚而行峻用以立朝言信而文醇见于垂世早被裕陵之眷晚登延阁之华有子而贤裨吾之治爰因闻政之始用□教忠之能由法从之旧班正宫师之新秩魂而不昧尚克享之　　绍兴五年特授颜卲等官职制　　同前□颜卲等惟尔远祖尽忠于唐刚劲之节凛如秋霜朕读旧史相见遗烈故命有司悉官其后以为天下臣子之劝汝其勉以自力无忝尔所生颜卲特授右修职郎颜卓补右迪功郎颜彦补下州文学　　绍兴六年特授颜师禹右迪功郎诏
　　　　　　　　　　　　　　　　同前敕颜师禹朕遭世中否思古兴怀奉唐室之多贤壮平原之大节英风丕着恨不与之同时遗像俨然迄今犹有生气访之远裔仅齿齐民特加异恩宠以命秩录功臣之世朕无愧于周诗对先人之光尔尚存于家范可特授右迪功郎　　鲁郡颜文忠公新庙记　　　　　曹辅鲁郡颜文忠公有庙在琅邪之费县距县治东北五十里曰诸满村室宇庳陋岁月将圮祀典弗着神不顾享元佑六年弘农杨君元永为邑之二年也建言于州曰按祭法能御大灾能捍大患则祀之以劳定国以死勤事则祀之方鲁公守平原时禄山逆状未萌公能揣其端及反河朔尽陷独平原城守具备与其从兄常山太守杲卿首倡大顺河北诸郡倚之以为金城可谓能捍大患矣其后为奸臣所挤临大节挺然不屈竟殒贼手可谓以死勤事矣今庙宇不能芘风雨愿闻诸朝少加崇葺俾有司得岁时奉祀知军州事安定梁侯彦深下车未久起废更弊既以治睹是举也而乐之即具以闻太常典礼以上春官氏曰宜如请公之远祖青徐二州刺史盛始自鲁居于琅邪之临沂孝弟里故今子孙之在琅邪者众其十一世孙安上者言县为庙地僻在荒棘跨岭谷绝河涧者六七而后至祈自出□钱买地祊河之东以徙置之庶几子子孙孙与其邦人奔走承祀弗懈是年十二月二十四日庙成杨君以书抵京师史氏称颜公英烈言言如严霜烈日可畏而仰其信然今庙碑将立无文以刻之惧不足以表忠义劝来世夫子其无辞焉余考颜氏盖出于邾武公之后武公字颜其子友别封于郳为小邾子遂以为氏孔子之门人达者七十有二而颜氏有其八回庶几得复之初九不远复无祇悔之意以为门人之冠其后衣冠不绝间出闻人然则公之知义明信道笃其渊源有自来矣夫人之于生死之变亦大矣而君子处之裕然得其所者盖有以权其义之轻重而已若夫义有重于生则不必幸其生生有重于义则不必致其死故曰非死之难处死之难若鲁公者学行内外充衍闳肆以发见于事业非独一时奋不顾死以取名故前抗禄山之师后拒希烈之命不惑于生死之际而以明君臣之大义可谓真知轻重大丈夫者哉百世之下闻其风者虽乱臣逆夫将消缩摧沮不复芽□于其心矣杨君欲发明公之义烈以诏后世不诿于文学之士而猥以见属岂以予为知言哉乃为志其事而系之以铭铭曰屹屹鲁公刚实积中学奥问博涵演扩充孝友施家发为公忠直道以行孰顾我躬谗口貐往啮其锋禄山一呼逆焰炽天炎于昆冈沸于百川杯水舆薪势且莫抗屹屹鲁公忠诚是仗大义凛然奋裾首倡一清土门数斩伪将十有七州同风顺向力穷功隳英声独畅屹屹鲁公不戒于刚婉娈媢嫉假手虎狼公在臲卼得困之义有严分守卒遂吾志屹屹鲁公风于百世美轮美奂鲁庙翼翼孰作新之守令其职禋祀苾芬子孙是式屹屹鲁公与山无极　　成化二十年封六十一代嫡孙颜公鋐翰林院　　世袭五经博士制　　　　　　明宪宗□曰朝廷置五经博士于翰林所以资讲读备顾问也故有授是职而不任其事者亦必得人焉尔翰林院五经博士颜公鋐乃颜子六十一代孙生禀清资世传贤裔宜膺褒命以贵厥宗是用进阶修职郎锡之□命以为尔荣尔往懋哉毋忝朕命　　万历三十三年赠六十五代孙颜引宗翰林院　　世袭五经博士制　　　　　　　神宗制曰人臣□职于国孰不思贻荣于亲乃有格于制而弗克伸者朕曲体至情不靳移子之贵贵之尔颜引宗乃颜子六十五代孙今翰林院世袭五经博士伯贞之父念承先德天啬永年躬弗逮于服勤庆克留于昌后尔子之能守家学尔可慰于幽矣兹值覃恩特俞尔子之请移赠尔为修职郎翰林院世袭五经博士服兹纶綍之光康尔冥漠之志　　天启元年封六十六代孙世袭翰林院五经博　　士颜伯廉制　　　　　　　　　熹宗制曰士生为神明之裔责滋重矣彼盖以一身上衍前休下开令绪夫有中权之寄焉微思齐有行者曷以副崇德象贤之任也尔颜子六十六代孙世袭翰林院五经博士颜伯廉文明以止美爱可传家承复圣之晖心印德行之脉尽物尽志虔苹藻以克共在羹在墙俨步趋于如在可谓缵乃旧服无忝祖考矣兹以覃恩授尔阶修职郎锡之□命尔钦哉光昭令德服我训辞则亦有无穷之闻　　主奉祀事颜希仁墓表　　　　　罗璟兖国复圣公庙在曲阜陋巷颜氏子孙世居庙下主奉祀事入皇明每遇朝廷行大礼念先贤之后恩必及焉先生讳希仁字士元别号景哲叟曾祖之美元东明县尹祖池元宣德府儒学教授山阳县主簿三氏学教授父拳力田不仕先生自幼聪颖秀异嶷嶷群儿中稍长游三氏学读书习礼日有进益教授广平张先生敏学录里中王先生墉俱嘉□之壮益博览经史言论英发雅好宾客周穷恤匮尤笃意祖庭事见义勇为宣德癸丑至京屡上言祖庭颓圮贫不能修朝廷特诏有司发帑藏一新庙宇扩其规模御制碑文光辉永远正统中以族方困于里役具述恩例陈户部移郡县悉与更定除豁前元赐赡庙田三十余顷兵燹后为豪猾侵占白之当道转闻于朝复其旧仍拨赐佃户十余纳租供祭人皆谓先生有功祖庭不愧主祀者也正统中族人奏争主祀先生具述源委以闻朝廷命各取其谱牒大臣为之辨证圣断洪武永乐以来世居陋巷者俾为主祀议遂定天顺壬午英宗皇帝命主祀者一人世袭翰林院五经博士异数也时先生已卒先生之子议遂蒙始封寻坐罢孙公鋐继袭焉人又以为此天所以报先生也先生生洪武丙子正月十七日卒景泰六年十二月三日享年六十有一葬颜林先茔之次配陈氏有淑行生年与先生同后先生十一年卒得年七十有一附葬焉子男三长即议始授翰林院五经博士次赞次谕女二阙里孔公玉公常其□也孙男五长即公鋐袭翰林院五经博士次公锺公铜公钺公釴曾孙七人先生之葬已久议欲刻先生之遗行墓上未有书之者砻石以俟公鋐承父命属三氏学录孔君辅文述行实介其□家南京大理寺丞魏君廷佩求余为表余惟先圣设教杏坛颜氏在弟子之列者凡八人迄今二千余年历战国逮汉唐宋颜氏子孙之贤者文行忠义载在史册前后相望固不可谓无人然颜庙主祀非取之世居曲阜者公论亦何所定哉此圣明之断昭如日星群议虽多冰消雾散矣亦先生积诚祖庙有以迓承之欤惟后之子孙尚亦务学修德克己复礼继前人统绪之传答圣明崇重之典则宗祀之承可永无斁矣表之墓石用劝后来　　翰林院世袭五经博士颜议墓志铭
　　　　　　　　　　　　　　　　王珙府君讳议字定伯兖国复圣公六十世嫡孙也曾大父讳池字德裕仕元历任宣德府儒学教授山阳县主簿三氏子孙教授大父讳拳字克膺父希仁字士元明经博览隐处弗仕先后俱居陋巷主奉祀事正统以来宗系为别族所乱太府君力辨之数十年而未定府君幼而警慧言动不苟太府君深器之尝谓人曰正吾家之宗派主吾祖之祀事其在是儿乎既是践履笃实历练明达事至物来如庖丁视牛洞析肯綮殆无疑也交友以敬终始惟一善于谈论亹亹不倦遇权贵势要略无挫志乡邻有饥者食之寒者衣之婚丧不能举者资之其救人之急类如此天顺间府君复以宗系不定闻于朝命下廷臣集议皆举太府君正统时辨证已蒙圣断以世居陋巷为定岁壬午上闻诏允其请遂授前职仍令主奉祀事舆论归之每岁圣节赴京朝贺或赐内筵或给路费眷宠非一恩至渥也成化改元乙酉天子视学□礼官行取三氏子孙袭封衍圣公陪祀先圣先师礼成上御文华殿面赐冠带宫锦袭衣宴于礼部于时朝贺未有宅第未给脚力府君入奏可之赐以东安门外官舍一区水陆往还给以脚力永为定制前此未有成化丁酉归老于家子公鋐以嫡应嗣如府君官职弘治改元戊申复举视学之典公鋐偕三氏子孙至京一如府君恩例何其荣且幸欤母陈氏里人陈贵之女有淑德昆季三人生于永乐戊戌六月二十八日卒于弘治癸丑二月十九日得寿七十有六配杜氏晋府教授征之长女子男三人长即公鋐今世袭翰林院五经博士娶山西布政司右参议孙昱长女仲曰公铜早逝季曰公釴娶宣圣五十八代孙孔公春次女克绍先业亦能子也女一人适宣圣五十八世孔公慎长子彦富男孙七人重德重礼重道重贤重清重文重章皆森然玉树所就未可量也女孙四人以今年五月二十一日扶榇归葬祖茔惧其久而潜德弗彰托学录孔公璜辅文所状事行请铭于余余忝教三氏不得已遂为之志铭曰不辱以承其先不倦以传诸后宗系以之而定世官由之而作宜享寿祉而竟止于斯冥冥所施又将谁尤　　重修两程祠记　　　　　　　程敏政河南两程子之故宅在嵩之陆浑胜国时尝即其地建庙貌比阙里更代而罢至景泰乙亥有诏复之且求两夫子之后得十七世孙克仁者授翰林院五经博士世其官以奉祀着为令典盖于今二十有四年矣祠因于旧而成之速卑隘弗称日久浸敝河南左布政使祁门程泰行郡至嵩进谒已退而叹曰惟我两夫子之道实上继孔孟不传之统而神灵所奉乃尔弗虔其何以本政化励来学副图报之盛心乃议兴修且发廪为之倡吏民闻风以为盛举乐应之以成化戊戌八月壬寅起工拓其地弘其规中构堂以奉两夫子后增寝堂左右各为斋庐缭以周垣而辟重门以是岁十二月癸巳次第落成山川辉映过者改观适监察御史祁门程宏奉命巡按河南嘉之遂相与行释菜礼告虔妥灵且为书京师请为之记走闻古者乡先生殁而祭于社其事盖以义起而历代诵法之弗敢后也两夫子中兴绝学以教万世非经生学士与夫建功一时一方者比自宋以来虽从祀孔庙由国学以达于天下而专祠之在故乡者宜益严也矧冠舄之藏不远伊迩高山景行之思其孰无之而历时滋久莫或任起废之责者布政君乃以远宗后学独倡焉使官于斯而政有所向方生于斯而学有所承式以仰承我列圣兴道善俗之意其贤于世吏远哉抑走考之家谱两夫子之先实徽人出陈镇西将军开府仪同三司忠庄公灵洗之后盖自徽迁中山又自中山迁河南见于欧阳公所为程文简公先德之铭及伊川所为明道之状靖康之难文简及伊川子孙从南渡居池州一还居徽之休宁当时录用之牒追爵之词表墓之文具存也而明道之后无闻焉临川吴氏题河南世系称宋淳熙间金陵书院尝立明道五世孙奉祀事再期而卒又以名幼学者承之则明道之后疑有居金陵者矣然博士君乃近出于嵩产之所推择何欤岂金之中世乱定来归或南北既同之际返桑梓而求不失其世守者与皆不可知矣走与御史布政两君幸同所自出之谱上祖忠庄公皆窃诵两夫子之遗书以求自立于世则于祠事可容力者何敢不勉布政君中景泰甲戌进士历户部主事郎中佐广西河南二藩以至方伯敬厚醇谨有闻于时而此举益见其知本是宜书其岁月于石俾后之人有征焉以图继其志而弗隳也预事有司及诸尝助义者悉附名其阴　　翰林院世袭五经博士颜公鋐墓志詺
　　　　　　　　　　　　　　　　臧麟正德庚辰九月四日公被疾考终正寝其子重德恭以万寿圣节入觐京邸既闻讣茹哀奔归痛念不获躬视含殓哀毁不胜且惧潜德之或泯也乃托予弟副都御史凤为状属铭于予将以是年十一月初六日刻石从柩以掩诸幽盖余与弟视公为中表兄义不容以文辞按状公讳公鋐字宗器复圣六十一代孙曾大父讳拳字克膺以世嫡主奉祀事大父讳希仁字士元正统庚申请于朝钦定主祀考讳议字定伯始授职为翰林院五经博士仍诏嫡子孙以次承袭妣杜氏同邑人晋府教授征之女公自幼天性纯笃不妄言笑比长游三氏学猎涉书史通大义成化戊戌厥考弃养乃嗣职孜孜崇象是念仰谓复圣虽前代及列圣褒崇极至而执洒扫者视他庙为杀乃奏于朝制允之特籍郡民二十五户以充役甲辰受□进阶修职郎丙午岁载念祖庙渐圮亦具奏得请遣官修建及今上登极两视太学皆遣使敦取陪祀礼成咸荷纻丝袭衣及享燕礼部之锡实异数也祖林周垣久未约筑家乘名陋巷志亦久失纂集庙廷尊俎诸器残缺苟简莫称登荐皆言于当道兴筑删述鼓铸之弘治壬戌复以前营葺殿宇督课未尽得人旋就颓坏再言于朝得祈孔庙修建余资鼎新御制碑文以宠饰焉奎音宸翰振耀古今皆孝思之所致也厥考先卒二十余年母杜氏寿登九十余公年亦逾七望八而承颜顺志无怠及居丧犹不辍擗踊视弟公釴友爱笃至抚诸侄亦有恩接人以礼不为伪言危行至于赒贫恤匮能脱然弗为靳族姓繁衍或遇凶岁必力请抚按诸臣以赈救岁时入觐宰执卿佐而下稔其性行皆推心相与故尊祖诸议无或寝沮诚能动物信不诬矣正德庚午以耆年谢祀事子重德嗣职公徜徉于长林石泉间人世之浮虑举不撄于心戊寅忽异疾医药勿效至是卒公生于正统辛酉六月二十七日逮其卒享年八十配孙氏山西布政司参议昱之女先公卒继孔氏宣圣五十七代孙诃之女亦先卒子五长即重德次重礼太学生次重道鲁藩仪宾中奉大夫次重贤太学生早逝皆孙出次重式孔出女三长适仪宾孔详子公泽次为巨野府辅国将军夫人次适南京吏部主事李承祖男李亢孙男九孙女七惟公丰颐美□端重有度见者知其深笃之器且谦谦自牧厚重不伐未尝失色于人故人无贤愚乐亲就之顾縻于世守不获大有所为以显着于世然绳武象贤凝恩熙宠光及先后亦足无愧矧子姓之贤或宾亲藩或业国学簪绂之荣蝉联未艾天之报施尤足可征尚复何憾铭曰复圣受国实开其祥奕世毓德有衍弗忘圣朝奠宇宠命斯彰内翰推锡垂裕无疆逮公嗣秩孝敬愈将庙貌迭建惠顺烝尝天恩屡及休被烈光寿登八□保艾隆康委存而化履行嘉臧人怀族慕远迩胥望魄虽兹閟神固洋洋我言昭铭式沛来芳　　世袭翰林院五经博士颜嗣慎墓志铭
　　　　　　　　　　　　　　　贾之近故翰□颜君敬亭者予在诸生时识于鲁邸且二十年后有葭莩之雅时往来长安中□相与抵膝话旧甚欢也庚辰岁君请老于家而以仲子代为博士日夕徜徉泉石间有司岁举燕礼宪老衰然称大宾焉辛巳冬十一月予以事过鲁都使使讯君在里中合其子博士君觞予邹峄山即称其尊人伏枕浃旬惫矣越月为嘉平念九日竟终于正寝今年秋八月继博士君走使持余同年姻家太仆少卿刘君观海所为状来请铭于余余念辱交敬亭君积有岁年感今追昔泪且潸潸下也则安忍以不文铭按状君讳嗣慎字用修别号敬亭为复圣颜子六十四代孙世居陋巷高祖讳议当英宗朝始受特恩得世袭翰林院五经博士议生公鋐是为君曾大父有丈夫子五人次为君祖讳重礼号东隅由太学生仕闻喜县丞生子肇先号光复是为君父会君伯祖重德及其子从祖再袭失传而光复君以次嫡得承先秩光复君有三子而敬亭君长少即秀骏工举子业甫弱冠以明经补三氏弟子员家世故清约及东隅公殁光复公未袭家益中削君以诸生矫然亢门朝夕攻苦食淡尝自言箪食水饮先君子其谓何乃益下帐穷经籍攻文章每试有司□巍然上列饩廪三十年虽稽一第声闻顾蔚然起矣属光复公弃禄君哀毁柴立几于灭性服除嗣职丰仪祥雅明习典故至绳武家贤纂修先业意尝惓惓焉祖庙圮坏君锐然谋于上下更新之仍理诸庙户在滕宁阳诸邑者岁时供扫除役祖林防山及所谓侍郎林者岁久芜隳君约族属重葺享殿门垣补建高曾以下诸墓碑规制视旧炳然改观矣三十三代祖北齐御史中丞见远三十四代祖隋黄门侍郎之推三十七代祖唐崇文馆学士师古四十代祖唐平原太守文忠公真卿常山太守忠节公杲卿道德节义文章皆伟然名世者久缺俎豆后人之责也乃各为撰述功德请得从祀庙庭其鲁公及忠节墓远在费境亦缺烝尝久矣墓侧残碑断碣多没芜莽及近冢齐民败垣中君辟荆榛极力搜索之请于当道为建享堂复祀典佥守坟户颜氏家训二十篇隋黄门侍郎之推所著也君得善本于鲁望洋王手之不置旋征序于两太史氏重梓以传鲁公大小真迹散在海内临池家君遍购得之宝如琬琰君所为缮葺林庙表章先烈盖十余事海内公卿大夫时至阙里瞻庙庭君□为延接张具仪度翩翩然论议驯雅动必称先王以是海内缙绅多雅重之万历戊寅上视太学遣使敦取陪祀礼成赐纻丝袭衣并宴礼部尤异数云君为人坦夷无町畦性不嗜酒顾独能尽宾客欢君性醇谨时取先侍郎所著家训训子弟期无隤先绪以是诸子弟俱以良士称宗党有急忻然周之尤谊笃同胞两弟嗣恂嗣恒各给田庐孔弘玖君外孙也家素非饶君子育之君皎然大节及诸义举类籍籍在人口君生嘉靖初元十二月六日距卒春秋六十配孔氏乃曲阜县知县孔公统女婉有贤操善综内政子男三长引宗三氏庠生娶阳信府仪宾郭才鼎女先君卒次引祚即今博士君爽朗有器识先娶兖州府举人伍选女继娶济宁州知州署曲阜县事孔弘复女次引禄娶蒙阴县今裕州知州龚一扬女女三长适处士孔彦科子三氏庠生承贡次适三氏庠生孔闻元子贞一次适滋阳县太仆寺少卿刘不息子邑庠生潺孙男二长伯贞未聘次伯廉聘三氏庠生孔彦玮女宗出女孙二长适三氏庠生孔弘鼎子闻风亦宗出次未字禄出袭翰博君卜于今万历十年十一月一日将窆君于祖兆之次余乃歔欷而为之铭曰防山之脉北来嶙峋惟岳其降神载启哲裔学博而醇子孙宜振振通籍翰署秉笏垂绅时相礼于成均坦坦惠德本支则亲亲祖泽其若珍杞国兖国相顾誾誾欣然乐有后人　　曲阜县新迁四氏儒学记　　　黄子美邑有学又有三氏学旧矣顷直指毛公谓曾氏子孙之在嘉祥者宜与孔颜孟并收为四奉有俞旨今遂为四氏学云往者地界公宫之间前迫于藩臬诸行署湫隘抑塞规制不备观者病之频年以来薪槱弗弘举者阔焉则益以便置为宜而莫有赞其大者侯以先圣英冑承命典牧加意文学从众议改辟城南门而岁己卯壬午县学举者继踵于是侯怃然曰嗟夫地灵人杰兹非其征应者耶吾夫子之道渐暨宇内暗昧者耀于光明后人岂弗克绍顾国家厚属望于吾党而竟未有以与于累黍者之数岂非率作兴事者之有未尽耶改作虽劳不可得已于是内谋于宗老外谋于藩臬郡长又博谋于三族之秀者皆曰然遂相与相度于旧宫前左方得地二万八千四百有奇尺周膴弘衍堪舆家以为宜侯复增高饰卑然后庀材鸠役一撤而徙置之斋舍罔不更焕而又作尊经阁于讲堂之后收置经书子史诸籍牣其中工始于万历十年落成于本年六月约费若干皆自侯领之不烦于众不及于民而新宫翼翼工致轩豁真足会洙水之灵而挹凫山之秀矣他日侯谓不记之不窃惟春秋之义改作必书凡以重民事也而僖公修泮鲁人颂之夫子取而次诸猗那清庙之间无诎焉则教化若斯之重也侯牧爱节惠简慎经营而亟图斯役傥亦有思乐之遗耶君子谓是举也干蛊以承家孝也育材以体国忠也兴学以锡类仁也一举而三善备焉侯其有成绩已夫凤鸣高冈而深山大泽龙蛇出焉是地运人材两者固交相待也四族诸彦舍故即新以藏修游息于兹则自兹以往所以绎先绪阐地灵者固宜蒸蒸显矣侯讳弘复字以成先圣六十一代孙课最晋秩济宁州州牧再晋同知东昌府深仁茂绩有士民口碑在焉兹不具论　　重建四氏学碑记　　　　　　于慎行粤稽曲之有四氏学也魏黄初二年诏于庙外为室以居孔氏学旧名孔氏家学宋大中祥符二年孔公讳丛者就庙侧建学元延佑问入颜孟子孙名仍旧洪武初始改为三氏学万历十年当道议改迁而东西门各三楹堂庑尊经阁公子号各五楹教授及学录斋舍又不下数十楹门三南曰泮池后改于大门内即今都运孔公所增修者万历十六年入曾子后裔盖从御史毛公在之请也易名为四氏学由唐迄今以科第起者代不乏人迨嘉靖己酉士子之额愈增才愈雄养愈邃视畴昔为尤盛乃试之而□左识者不无沦落之叹忻逢公以世职而宰曲邑革弊厘风化洽梓里士民胥跻春台寿域熙熙然忘帝力于何有毫端莫克罄也其于文教尤注意焉立之程式而督率之时其课业而校阅之即巨而荐扬细而饩廪靡不悉虑图继缘是青衿辈盖喁喁向风菁莪乐育侔迹周文矣复采青鸟家言卜地于观礼门之右盖祖因庙建学之说于时工费莫错公毅然出俸余为鸠庀躬课章程夙夜匪懈由是誉闻于鲁藩王亦发内帑以佐之邑之荐绅士庶罔不挟资而赴者以公之营建为顺人望也规制虽仍前而严整壮丽焕然一伟观矣门前为璧水又前为状元坊璧水成于创而坊则唐诸公题名也是役也经始于甲寅建寅之月功竣于乙卯仲冬之吉越二稔戊午之秋四可闻诗山谷闻檀象台贞授三孝廉即联辔天衢薄海内外靡不忻忻击节以为孔氏荣忆昔儒庠己酉三君亦属公鼎新学宫之后迄今三荐复蝉联接武焉今兹学落成应期而兴曾不少爽名数更若符券殆天以是举而彰公作人之化又以数之合而显其奇也欤嗣是而公道开青云在平地矣白日探珠岂待骊龙睡乎鸾凤接趐于无艾将颂鼎建之功于无艾矣因忘鄙俚勒之贞以为记　贤裔部纪事
  </div>
  <div class="pagination">
   <a href="官常典贤裔部_page4.html">
    上一页
   </a>
   <a href="官常典贤裔部.html">
    1
   </a>
   <a href="官常典贤裔部_page2.html">
    2
   </a>
   <a href="官常典贤裔部_page3.html">
    3
   </a>
   <a href="官常典贤裔部_page4.html">
    4
   </a>
   <span class="current-page">
    5
   </span>
   <a href="官常典贤裔部_page6.html">
    6
   </a>
   <a href="官常典贤裔部_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
