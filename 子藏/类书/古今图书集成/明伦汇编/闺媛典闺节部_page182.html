<!DOCTYPE html>
<html>
<head>
    <meta charset="UTF-8">
    <title>闺媛典闺节部 - 第 182 页/共 268 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闺媛典闺节部 - 第 182 页/共 268 页</h1>
    <div class="content">　　明一百三十二
　　陈应忠妻吴氏
按怀宁县志吴氏陈应忠妻年二十忠亡家贫苦织自给以抚育孤儿与其嫠嫂王氏共矢坚贞蓬首垢面历数十年勤苦力作教子成立年七十卒里人闻于郡守旌其门　　孟珊妻胡氏
按怀宁县志胡氏孟珊妻年二十夫亡守节三十九年里人公举贞洁旌表　　朱学亨妻陈氏
按怀宁县志陈氏生员朱学亨妻年十九学亨疾笃氏剜股吁天愿以身代及亨没氏哀毁绝粒誓不愿生家人劝以事老抚幼氏乃强起孝奉舅姑抚子成立生养死葬竭力苦节六十二年年八十一终　　杨应壮妻任氏按怀宁县志任氏生员杨应壮妻大参任可容女壮蚤亡氏年二十四哀毁绝粒欲以身殉家人劝曰藐孤茕茕齿方数龄若死则子何以存氏焚香告天叩头流血矢操冰霜忍死立孤家贫断虀课子苦节五十二年一动一言罔逾礼法及老无病而终　　杨世妻雷氏
按怀宁县志雷氏生员杨世妻世早亡氏年十九长子甫二岁次子方数月氏泣抚孤曰若以尔父之灵得尔成立以无坠先业幸也苟以死殉亦何裨尔家事乎苦节数十年至亲罕识其面年七十终　　何道诚妻胡氏
按灊山县志胡氏何道诚妻年十九生子大智甫七月诚病剧泣谓氏曰我必不活上有老亲下有幼子汝年方少服满可择人赘入共抚之氏矢曰君度不讳舅姑幼孩自有妾在无虑倘萌他念神明殛之诚俯首称谢而殁氏亲操井臼条理秩然越五年舅姑相继殁殡葬如礼茹素三年终身缟素抚大智有成不幸蚤夭抚孙继文亦如之又抚曾孙明睿明信三世孤儿一身是赖年八十有六终　　李之高妻王氏
按太湖县志王氏李之高妻高蚤亡氏年二十四恸不欲生以遗孤尚幼强起抚之翁姑怜其少谋使更适氏觉断发毁容示志不二家贫备历艰辛奉养殡葬皆能尽道守节五十年年七十有四　　王世伦妻顾氏
按太湖县志顾氏王世伦妻庠生命聘母也伦丧聘甫九岁氏年二十有五布衣椎髻艰辛抚聘补博士弟子员苦节六十余年年九十诸孙林立入黉序者三人　　聂溢妻余氏
按太湖县志余氏聂溢妻溢蚤亡遗孤廷德方四岁廷璧一岁氏年二十有五誓死不二时际丧乱迭历艰险岁饥采葛根粉而食之守节成子五十余年年八十有四　　阮鲁士妻徐氏
按太湖县志徐氏庠生阮鲁士妻夫蚤亡氏年二十四坚贞自矢苦志抚孤卒年八十有一　　黄文铉妻唐氏
按宿松县志唐氏邑廪生黄文铉妻铉苦学致疾唐刲股和粥救之年三十铉亡训子成立苦节五十六年　　张蓁妻余氏
按宿松县志余氏儒士张蓁妻蓁亡余年二十五遗孤允经方四龄余冰霜励操孝事舅姑抚子成立县令请题旌表建坊孙凤翥登进士历官承天兵备副使楚人黄三奇为作传　　杨建妻詹氏
按宿松县志詹氏孝廉詹瑾女孙杨建妻建随父任安仁丞读书墨堂山病亡詹年二十一子二长三龄次八月翁询曰余官贫年老若子孤幼能终守乎詹哭拜翁前嚙指为誓抚二子纑自给邑令熊廷栋请表岁给粟缗以终其齿苦节六十三年　　陈经明妻许氏
按宿松县志许氏陈经明妻性贞慧孝事翁姑经蚤亡许年二十五子秀方七龄次宁甫三岁许柏舟自矢勤俭谋生艰苦备尝而志不稍变抚子及孙曾孙蕃衍年逾八十卒　　杨士柏妻沈氏
按宿松县志沈氏杨士柏妻柏病亡氏年十八仅一子矢志不移甘贫苦守子殁复抚孙成立县令旌其门　　朱用昌妻金氏
按宿松县志金氏朱用昌妻年十七适昌婚数月昌往江右遇贼死氏守遗腹久历贫困苦节弥贞邑侯表其门　　高伯望母某氏
按宿松县志某氏高伯望母年二十八夫亡守节教子成明经以孝闻氏年八十余卒　　胡某妻郭氏
按望江县志郭氏胡某妻夫亡守节子复早丧抚孙立嘉成立年八十九终　　倪继孔妻孙氏
按望江县志孙氏倪继孔妻年二十六夫亡遗孤习德甫一岁氏柏舟自矢抚子成立孀居五十余年年八十终　　王心妻潘氏
按广德州志潘氏王心妻心即世氏矢不更适抚遗腹子一龙姑宗氏寝病两载勤事弗怠及殁尽葬送之礼　　史光祖妻吕氏
按广德州志吕氏副使盛孙女儒士史光祖妻祖亡氏废膏沐损言笑置柩卧室十五年每食必献如生翁以子夭伤悼亦久卧病氏备极孝养崇祯庚辰督学表其门　　史大临妻严氏
按广德州志严氏史大临妻年二十一夫亡抚二孤苦节终身郡邑旌表　　李熙美妻夏氏
按广德州志夏氏礼部司务夏思女庠生李熙美妻年十九夫亡守节五十余年崇祯中建坊旌表　　濮阳景彦妻许氏按广德州志许氏濮阳景彦妻年十九归彦四载夫亡一子甫二龄舅姑老氏蠲洁滫瀡鞠育劬劳不辞尽瘁巡抚具题旌表年八十三卒　　史必通妻仰氏
按苏州府志仰氏长洲人太理寺评事瞻孙女史必通妻年二十七而寡苦节自矢崇祯间直指祁彪佳奏旌其门　　王士骃妻袁氏
按苏州府志袁氏太仓人王士骃妻夫亡袁年未三十怀娠八月绝粒不欲生姑慰之忍死以待生子瑞璋口授书史延名师良友切劘之年二十举于乡入都得狂疾袁益困苦年六十奉诏旌表　　樊嘉言妻陈氏
按苏州府志陈氏崇明人樊嘉言妻夫亡年二十二子正义正道俱在襁褓陈矢志守节四十八年崇祯间旌表　　曹文明妻张氏
按苏州府志张氏曹文明妻长洲人年二十一而寡抚孤应旌以太学生为咸阳令矢志守节四十余年崇祯二年旌表　　施全孝妻倪氏
按苏州府志倪氏崇明人施全孝妻夫亡子仅逾月矢志保孤筑土墙以限出入直指题请建坊　　周豸女
按苏州府志昆山庠生周豸之女四岁许字王道正道正蚤死女年十五阖门闭影缟素以居母以微言喻之即呜咽不食既数年正父秉汇与其里长者谋迎女归父母勿忍又十余年父没季父獬私许嫁蔡姓者女闻夜起自经家人救之得不死复自沉不获獬知不可夺罢蔡婚年三十七周之族高其义闻之御史旌其门　　仲文第妻杨氏
按苏州府志杨氏吴江人仲文第妻年二十四而寡家颇殷无赖子贪其赀动见要挟杨挟匕首严拒积三十年崇祯三年旌表　　王士英妻徐氏
按苏州府志徐氏吴县人二岁丧母年十二与王氏为养媳未几王子士英患疯疾亲戚劝罢婚徐曰女可更二乎竟合&#时年十七执妇道惟谨调侍药饵五年士英没遗孤受禄甫六月长斋苦守拮据丧葬受禄亦克成立崇祯四年旌表　　周道直妻谭氏
按苏州府志谭氏嘉定人周道直妻年二十五而寡时翁用中为青阳司训子妇皆随任谭扶榇归江中遇大风舟几覆氏号痛呼天风为之息抵家宗党见妇悲泣谕令暂往父家拒不可足不出户者十有五年治女工以供堂上甘脆为其子延师年七十五卒崇祯九年旌表　　黄居堂妻沈氏
按苏州府志沈氏吴江人适黄居堂堂家徒壁立工丹青沈年二十四方&#堂死殓毕即投缳伯氏觉救泣曰仲无后倘生男仲即不死沈拭涕屏处一室被发垢面勤刺绣或手摹夫画鬻斗粟自给及产子元吉渐长沈篝灯绩课之每隆冬单衣肤肉皴瘃至夜分欲寐引针自刺其臂邻妪怜以盘餐饷沈谢不受年踰五十吉妻以哭子死吉目盲沈携孙栖&#峰山亲刈草舂米以供朝夕苦节三十七年崇祯十年旌表　　梅&#妻屠氏
按苏州府志屠氏吴江人梅&#妻年十八而嫁一载夫亡无子屡欲自尽翁姑劝勉断发自誓每荐食柩所进退如生姑痢亲尝汤药衣不解带守节五十一年崇祯十二年旌表　　葛应鹏妻金氏
按苏州府志金氏嘉定人葛应鹏妻年二十而寡守节四十五年崇祯十二年旌表　　陶性友妻卫氏
按苏州府志卫氏昆山人陶性友妻年十八归陶未半年友死卫自缢数四姑劝止姑孀事之尽孝姑病哽辄昼夜不寐涕洟必手拭而口吮之姑殁抚叔之子为子性严亲戚罕见其面有病亦不就医居虽蓬户人莫闻其声虽父母昆弟迎归经岁始一至至辄返素未识字自守节后凡佛典儒经皆朗朗知句读年六十余县令旌其门　　许明臣妻翁氏
按苏州府志翁氏吴县人许明臣妻崇祯间旌表　　徐光彝妻陆氏按苏州府志陆氏嘉定人徐光彝妻夫亡年二十四毁容茹素居母家一小楼足不越户二十余年教子元植弱冠为诸生陆父镕年六十始生子名质十岁失怙陆受父托翼教之亦为诸生以一女子肩两家重任守节三十三年卒县令万任上其事式闾祀之　　龚睿中妻张氏按苏州府志张氏嘉定人龚睿中妻年二十二夫亡守节四十余年崇祯九年旌表十六年入祠　　席时龙妻吴氏
按苏州府志吴氏吴县东洞庭人席时龙妻崇祯十四年旌表事实无考　　周重仁继妻王氏
妇陆
氏附

按苏州府志王氏太仓人年十八适周重仁为继妻姑性严事之曲至七小姑一叔各得其欢夫先嗣子士元氏抚如己子未十载公姑俱丧重仁亦死中岁士元又夭仅一孤孙与妇陆氏茕茕相守四十九年陆性严洁事姑尤孝谨崇祯十四年御史疏请&#膺旌典　　吴文晔妻姚氏
按苏州府志姚氏常熟人吴文晔妻年二十四夫亡守节六十年崇祯中直指路振飞具题旌表　　殷道成妻袁氏
按苏州府志袁氏吴江人殷道成妻年十八妇道成五年夫亡遗孤方襁褓家徒壁立姑每以贫劝再嫁袁毁容垢面示无二志织事姑义方训子年五十八而卒崇祯十六年旌表　　吴&#妻王氏
按苏州府志王氏吴江人吴&#妻年十八于归二十七而寡子克孝甫六岁家极贫教育成进士卒年七十五建坊旌表　　徐道统妻颜氏
按苏州府志颜氏吴县人徐道统妻少时同父看庭前梅父出对曰梅花处士气应声曰竹节妇人心父嘉其志而悲其不祥年十七适道统二十二岁而寡无子女有七旬翁姑身任子职针黹所积预备后事及殁拮据营二柩入土惟留从嫁一婢自随亲课嗣子不假色笑年七十有二卒崇祯间巡抚黄希宪旌之　　申用明妻徐氏
按苏州府志徐氏长洲人申用明妻用明以父丧哀毁早亡遗孤二俱在襁褓徐孝事孀姑抚教二子一子诒芳领乡荐崇祯五年旌表　　汤敏妻何氏
按苏州府志何氏吴江人汤敏妻归七月夫亡每日上食如生舅姑疾中夜假寐闻呻吟声辄曰妇在守节四十六年崇祯六年旌表　　陆朝恺妻黄氏
按苏州府志黄氏吴江人陆朝恺妻十七为妇十九而寡教遗腹子事舅姑咸尽其道崇祯六年旌表　　严林甫妻刘氏按苏州府志刘氏吴县东洞庭人严林甫妻崇祯七年旌表事实无考　　吴氏女
按苏州府志吴氏女郡人许聘徐李生李生冲龄入泮未娶而亡女誓不他适父母不能夺其志归徐守丧越十余年而卒崇祯时县令旌之　　顾绍芳妻张氏
按苏州府志张氏郡人云南按察使张恒女顾绍芳妻年十九夫亡无子少叔不能承家张营葬翁姑及诸妾姑与夫凡六丧守节五十余年崇祯七年旌表　　沈谦后妻张氏按苏州府志张氏吴江人沈谦后妻年十七为妇生子引昌仅周而寡张治三茔二葬夫及前室一留自待事翁姑孝教子为诸生崇祯八年旌表　　丘可成妻朱氏
妾高氏
妇顾氏附

按苏州府志朱氏长洲人丘可成妻成病亡朱年三十无子妾高氏年十七子世魁甫数月两寡守节共抚一孤直指王志举表其门世魁蚤夭妻顾氏年二十七家贫事二寡姑抚幼子四养寡母庄氏艰苦终身里人欲上其事顾戒子环曰两姑与母俱未旌汝善辞之　　金女桂淑
按苏州府志金氏女名桂淑长洲人以八月生故名七八岁时母常苦病兄弟皆在塾桂淑早暮侍汤药不少懈许字张树未成婚树死桂淑年十五闻之哭踊弥日守志服丧既除渐有媒氏议姻父以告桂淑桂淑伏地号泣曰儿已久怀出世想无复尔尔议遂寝守节十四年年二十八卒殓时颜色如生满室皆香时崇祯九年直指王志举旌其门　　王有德妻周氏
按苏州府志周氏吴江人王有德妻夫亡氏年二十三子四龄翁姑俱七十氏周旋上下守节六十一年崇祯五年旌表　　宣嘉和妻严氏
按苏州府志严氏嘉定人宣嘉和妻十六岁夫亡无子岁值大祲几无以生誓不夺志孝养二老身执二丧年逾七旬崇祯五年旌表　　何瑜枝妻张氏
按苏州府志张氏嘉定人都谏张栋女何瑜枝妻年十七于归甫阅月枝病瘵死张请从栋曰既为人妇殉固当然如我与舅姑何乃止时张依父京邸毁瘠扶丧越三千里归葬何氏墓及栋以言事归张请于舅姑归依其母而旦夕修问无缺姑王氏每受饷辄泣数行下无何翁没张洗&#以佐含殓抚嗣子温然慈而有法守节六十年崇祯五年旌表　　吴之望妻李氏
妾李
氏附

按苏州府志李氏嘉定诸生吴之望妻归十年无子娶妾亦李氏年十八五载而望没遗腹三月生子奇嫡李视如己子生母口授经书左传年十七补弟子员崇祯五年巡抚具题&#旌表　　朱崇周妻王氏
按苏州府志王氏太仓人朱崇周妻年二十夫亡抚遗孤圣毓任门户家甚贫又僻处水乡万历戊申大潦夫棺且没王营置寝所屋舍尽圮独王寝如故盗起怜王苦节无犯者圣毓既婚生子四月毓没王与妇共守两榇四十年崇祯中年六十四旌表　　沈僖妻吴氏
按苏州府志吴氏吴江人沈僖妻年十七归僖未期而寡善别嫌明大义择宗幼抚之割产之三与伯之子曰翁之孙也中外莫不贤之守节四十六年崇祯元年旌表吴族有名承炅者女字诸生徐李生李生亡吴矢不改适入烈女祠　　陈生妻冯氏
妹
附

按苏州府志冯氏昆山人年十七归陈生二载夫亡子照甫三月家极贫炊烟时冷冯忍饥事女工抚照渐长勤课读照年三十为县诸生未几死先是冯氏有妹亦年十七归太仓张生一载夫亡无子方照长冯氏念其妹移家太仓住南关照既死两寡遂相依三十年各八十岁而卒时称大冯节妇小冯节妇　　许震妻徐氏按苏州府志徐氏江宁人许震妻震本句容人随父徙吴以同郡交歡约为婚将娶而徐忽病失明父母欲谢徐别婚震愕然曰命也竟娶之徐虽瞽习闻礼教能寻声以揣翁姑意奉事惟谨治中外事井然震没徐年二十九茹苦含辛择良傅教子自表为节行名儒官御史奏陈母节旌表　　陈言先妻曹氏
按苏州府志曹氏孝廉曹讷女陈言先妻言先有文名蚤夭曹年二十四抚遗孤留读书为诸生有文名翁嵒如为冀州守为盗案受诬迨辩复费不赀曹悉出奁资佐之既而补任归德时际变乱又出五百金走豫中代疏乞休晚年家益落敝衣蔬食无悔守节三十年　　钱辇妻王氏
按苏州府志王氏江阴人常熟生员钱辇妻年二十嫁辇越十年而孀时姑徐尚无恙王孝养尽力抚孤显忠为名儒忠殁教诸孙世其学守节四十年年七十卒　　吴怡春妻范氏
按苏州府志范氏吴侍御焕母孝廉怡春妻春殁范年最少坚贞教子万历丙辰焕登第崇祯改元陈情诏旌表封孺人　　陈一善妻钱氏
按苏州府志钱氏崇明人陈一善妻年二十三而寡遗孤梦熊甫岁余纺绩课子食廪子夭又教孙受祺以岁荐受教职年八十五无疾而终崇祯元年旌表　　叶禹妻席氏按吴县志席氏东洞庭叶禹妻年二十七禹客死子逢春仅五岁守节四十余年崇祯六年逢春号控母节于直指祁彪佳旌表　　吴安忠妻周氏
按吴县志周氏吴安忠妻年二十六夫亡抚遗腹子家贫无业日锉针以给食事姑至孝训子以义方中年邻火焚其居仅存一室人罕见其面子夭又抚孤孙成立卒年八十一　　王廷贵继妻管氏
按吴县志管氏王廷贵继妻夫病割臂和羹以进血流不止既捐馆伤恸绝食已念两孤尚幼拭涕强存辛苦拮据三十余年教子有孟母风　　周其蔚妻吴氏
妹
附

按吴县志吴氏东洞庭人吴宗玉女适周其蔚徙江宁逾年夫死生一女甫两月坚志守节五十年不变宗玉弟五玉女适叶裕徙常熟不久丧夫遗腹生一男哑而聋家极贫守节三十年卒人称双节　　徐泓如妻钱氏
按长洲县志钱氏医士徐泓如妻学博钱重义妹也年十六而嫁二十而寡家赤贫不能葬夫氏即舍旁圃地躬为畚筑窆焉奉姑孝教子以义方卒年七十有三　　顾敏妻周氏
按长洲县志周氏世治女年十八适葑溪顾敏甫一载敏亡未几姑殁氏为经纪二丧咸尽礼翁耄一切家事皆氏营办区画井井年六十二守节四十余年邑令李实纪其事　　顾&#妻周氏
按长洲县志周氏顾&#妻家旌女也幼丧母事父克孝及归顾治家有能声&#早亡遗孤五月寻殇以族侄为其后氏顾复而式&#之长斋绣佛苦节五十余年卒　　殷庚妻高氏
按长洲县志高氏葑溪人年十七归殷庚时摄补缺丁庚之伯兄当应庚谓氏曰伯耄而病此行恐不返仲虽壮主家事不可往吾欲代之何如氏曰此义事何必谋及妇人庚遂往旋发回宁家至瞿塘峡舟败而没氏闻之恸曰若强挽之当时未必决吾欲成其义乃至杀其身耶不食数日垂死姻戚劝之曰汝方娠幸而生子则汝夫不死矣氏起谢曰我痛深计不及此后娩身果得男抚之成立年八十余终史羊生为之传　　徐铨妻朱氏
按长洲县志朱氏恭肃公女孙也年十九归太学生徐铨尝觅书伴铨宵读授之经籍曰此吾颂椒时所饫尝也授之史乘及稗官家曰此吾剪绣时熟玩也不三年而寡餐霜泣露教其子汧成进士官禁林伏阙陈情奉旨旌表　　许自学妻褚氏
王氏
归氏附

按长洲县志褚氏甫里许自学妻年十九适自学三年而学亡止一女长依之终身操作如窭人崇祯庚午始立嗣元溥是年即举于乡事褚至孝一切先意承志尝为褚易故衣褚泣曰予生平无完帛恐溢则为祸出其囊中衣纵家人观之曰此嫁时物吾御之若新观者咸太息学弟自正妻王氏年二十三而寡家贫无子从父母居父母复苦贫未几相继殁又依弟居当初寡父母伤其志不敢言一日以色丝褐衣探之王泣不受遂止正弟自立妻归氏生二子年二十九而寡家无储粟教其子次第成立三寡皆事佛褚王尤甚日诵金经二卷闭一室中罕与家人接织所得钱即以舍佛闻杀一生忧见声色邻里有危厄不能救则为欷歔废食闻道有饿人虽一食必减半与之三妇齿相埒褚稍长王归谨事之岁时伏腊诸母会食相劳苦竟日不闻欢笑声辛未元溥请于大中丞旌褚宅里明年旌王氏又明年旌归氏　　姚汝辙妻文氏按长洲县志文氏卫辉丞元发女少习父训通三礼年十五归太学生姚汝辙不六年辙没子希孟甫十月伯汝轼以门户多累欲与十月孤共征徭投牒县令对簿日适希孟始生之一周祖母呼而谓之曰汝生有福乃坐县堂作期岁耶希孟六岁从塾师退考其所习稍长学为文以师之轩轾为赏罚少不中程忧形于色或当食减匕箸于是希孟学益力文名籍籍四方奉孀姑朝夕极人间姑媳之爱历二十年念大宗零替命其子葬伯汝轼岁时浇奠不稍留芥万历乙卯奉旨旌表己未希孟登第读书中秘迎母就禄京邸时东事戒严任京师者咸送妻孥南归轮蹄相接氏独曰此正尔曹国尔忘身时宜镇定以安人心何扰扰为天启壬戌弟文震孟为句胪第一人从京兆府宴归执手版进谒孺人具翟袆相迎一堂登拜长安士大夫艳称之年七十余卒初希孟拒逆珰追毁制&#崇祯戊辰起原官得赠宜人　　归湛初侧室高氏
按长洲县志高氏归湛初侧室湛初为州守台麓孙有志力学携家肄业南雍得弱病死妻亦相继殁遗孤藐尔囊橐尽为族人所倾高抚其子如己出复收余烬得不坠家声崇祯间巡抚表其门　　王叔一妻张氏
按长洲县志张氏王叔一妻曲泉女孙也叔一颖而能文蚤亡张年二十三家徒四壁以纺绩度日抚其子习岐黄得延遗绪年七十七终直指祁彪佳行县旌其节　　钮汉玺妻黄氏
按吴江县志黄氏郡庠生钮汉玺妻庠生斯来母年二十九而寡舅姑老氏竭力以字遗孤训之极严或曰止一子也氏曰正惟一子不得不尔苦节四十六年卒崇祯十四年县令旌其门　　陈元凤妻文氏
按吴江县志文氏相国文肃公胞妹年十八适诸生陈元凤未三月凤亡苦节三十余年崇祯十年旌表其门　　方氏女
按吴江县志方氏女御史陈王道聘为继室道客死女以处子终身年八十二崇祯间旌表　　周溪妻朱氏
妇史
氏附

按吴江县志朱氏平望周溪妻溪亡氏年未三十抚二孤守节至八十六岁卒长子守臣夭妻史氏矢志如姑崇祯间县令旌表　　沈存悌妻钱氏
按吴江县志钱氏平望沈存悌妻年十九丧夫矢志守节崇祯十五年县令表其门　　孙蕙妻徐氏
按吴江县志徐氏吴溇孙蕙妻年二十七蕙亡翁年七十氏尽孝养苦节三十年卒　　孙子余妻吴氏
</div>
    <div class="pagination">
<a href="闺媛典闺节部_page181.html">上一页</a><span>...</span><a href="闺媛典闺节部_page177.html">177</a><a href="闺媛典闺节部_page178.html">178</a><a href="闺媛典闺节部_page179.html">179</a><a href="闺媛典闺节部_page180.html">180</a><a href="闺媛典闺节部_page181.html">181</a><span class="current-page">182</span><a href="闺媛典闺节部_page183.html">183</a><a href="闺媛典闺节部_page184.html">184</a><a href="闺媛典闺节部_page185.html">185</a><a href="闺媛典闺节部_page186.html">186</a><a href="闺媛典闺节部_page187.html">187</a><span>...</span><a href="闺媛典闺节部_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
