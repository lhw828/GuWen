<!DOCTYPE html>
<html>
 <head>
  <meta charset="utf-8"/>
  <title>
   官常典忠烈部 - 第 1 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   官常典忠烈部 - 第 1 页/共 50 页
  </h1>
  <div class="content">
   忠烈部总论
礼记
　　曲礼
大夫死众士死制

陈
注
死众谓讨罪御敌败则死之也死制受命于君　难毋苟免也　方氏曰死其事者止乎公义也大全

　吕氏曰人臣受命于君有死无二而已大夫之众　士之制受命于其君者也故人臣敬君莫先于敬　命弃命不死不敬莫大焉　　乐记
石声磬磬以立辨辨以致死君子听磬声则思死封疆之臣
陈
注
旧说磬读为罄上声谓其声音罄罄然所以为　辨别之意死生之际非明辨于义而刚介如石者　不能决封疆之臣致守于彼此之限而能致死于　患难之中故君子闻声而知所思也公羊传
　　桓公二年宋督弒其君与夷及其大夫孔父及者何累也弒君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤乎孔父孔父可谓义形于色矣其义形于色奈何督将弒殇公孔父生而存则殇公不可得而弒也故于是先攻孔父之家殇公知孔父死己必死趋而救之皆死焉孔父正色而立于朝则人莫敢过而致难于其君者孔父可谓义形于色矣　　庄公十二年宋万弒其君捷及其大夫仇牧及者何累也弒君多矣舍此无累者乎孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏强御矣其不畏强御奈何万尝与庄公战获乎庄公庄公归散舍诸宫中数月然后归之归反为大夫于宋与闵公博夫人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒搏闵公绝其脰仇牧闻君弒趋而至遇之于门手剑而叱之万臂杀仇牧碎其首齿着于门阖仇牧可谓不畏强御矣　　僖公十年晋里克弒其君卓及其大夫荀息及者何累也弒君多矣舍此无累者乎曰有孔父仇牧皆累也舍孔父仇牧无累者乎曰有有则此何以书贤也何贤乎荀息荀息可谓不食其言矣其不食其言奈何奚齐卓子者骊姬之子也荀息傅焉骊姬者国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息曰君杀正而立不正废长而立幼如之何愿与子虑之荀息曰君常讯臣矣臣对曰使死者反生生者不愧乎其言则可谓信矣里克知其不可与谋退弒奚齐荀息立卓子里克弒卓子荀息死之荀息可谓不食其言矣胡传
　　桓公二年宋督弒其君与夷及其大夫孔父按左氏宋殇公立十年十一战民不堪命孔父为司马无能改于其德非所谓格君心之非者然君弒死于其难处命不渝亦可以无愧矣父者名也着其节而书及不失其官而书大夫是春秋之所贤也贤而名之何也故侍读刘敞以谓既名其君于上则不得字其臣于下此君前臣名礼之大节也督将弒殇公孔父生而存则不可得而弒于是乎先攻孔父而后及其君能为有无亦庶几焉凡乱臣贼子畜无君之心者必先剪其所忌而后动于恶不能剪其所忌则有终其身而不敢动也华督欲弒君而惮孔父刘安欲叛汉而惮汲直曹操欲禅位而惮孔融此数君子者义形于色皆足以卫宗社而忤邪心奸臣之所以惮也不有君子其能国乎春秋贤孔父示后世人主崇奖节义之臣乃天下之大闲有国之急务也　　庄公十二年宋万弒其君捷及其大夫仇牧君弒而大夫死于其难春秋书之者其所取也大夫死于弒君之难而有不书者故知孔父牧息皆所取也夫仇牧可谓不畏强御矣然徒杀其身不能执贼无益于事也亦足取乎食焉不避其难义也徒杀其身不能执贼亦足为求利焉而逃其难者之训矣何名为无益哉夫审事物之重轻者权也权重轻而处之得其宜者义也太宰督亦死于闵公之难削而不书者身有罪也惠伯死于子恶之难亦削而不书者非君命也召忽死于子纠之难孔子比于匹夫匹妇之谅自经于沟渎而莫之知者所事不正也崔杼弒君晏平仲曰人有君而人弒之吾焉得死之而焉得亡之君子不以是罪晏子者齐庄公不为社稷死而晏子非其私昵之臣也若仇牧荀息立乎人之本朝执国之政而君见弒不以其私也虽欲勿死焉得而勿死圣人书而弗削以为求利焉而逃其难者之劝也惟此义不行然后有视弃其君犹土梗弁髦曾莫之省而三纲绝矣　　僖公十年晋里克弒其君卓及其大夫荀息荀息者奚齐卓子之傅也君弒而死于难书及所以着其节书大夫不失其官也于荀息何取焉若息者可谓不食其言矣或曰息既从君于&amp;#不食其言庸足取乎世衰道微人爱其情私相疑贰以成倾危之俗至于刑牲歃血要质鬼神犹不能固其约也孰有可以托六尺之孤寄百里之命临死节而不可夺如息者哉自古皆有死民无信不立故圣人以信易食而君子以信易生息不食言其可少乎后汉书
　　论李固杜乔
夫称仁者其道弘矣立言践行岂徒徇名安己而已哉将以定去就之概正天下之风使生以理全死与义合也夫专为义则伤生专为生则骞义专为物则害智专为己则损仁若义重于生舍生可也生重于义全生可也上以残暗失君道下以笃固尽臣节臣节尽而死之则为杀身以成仁去之不为求生以害仁也顺桓之间国统三绝太后称制贼臣虎视李固据位持重以争大义确乎而不可夺岂不知守节之触祸耻夫覆折之伤任也观其发正辞及所遗梁冀书虽机失谋乖犹恋恋而不能已至矣哉社稷之心乎其顾视胡广赵戒犹粪土也　　论王允
士虽以正立亦以谋济若王允之推董卓而引其权伺其间而敝其罪当此之时天下悬解矣而终不以猜忤为衅者知其本于忠义之诚也故推卓不为失正分权不为苟冒伺间不为狙诈及其谋济意从则归成于正也　　论孔融
昔谏大夫郑昌有言山有猛兽者藜藿为之不采是以孔父正色不容弒虐之谋平仲立朝有纾盗齐之望若夫文举之高志直情其足以动义概而忤雄心故使移鼎之迹事隔于人存代终之规启机于身后也夫严气正性覆折而已岂有员委屈可以每其生哉懔懔焉皓皓焉其与琨玉秋霜比质可也魏志　　毋丘俭传注
习凿齿曰毋丘俭感明帝之顾命故为此役君子谓毋丘俭事虽不成可谓忠臣矣夫竭节而赴义者我也成之与败者时也我苟无时成何可必乎忘我而不自必乃所以为忠也古人有言死者复生生者不愧若毋丘俭可谓能不愧也晋书
　　忠义传论
古人有言君子杀身以成仁不求生以害仁又云非死之难处死之难信哉斯言也是知陨节苟合其宜义夫岂吝其没捐躯若得其所烈士不爱其存故能守铁石之深衷厉松筠之雅操见贞心于岁暮标劲节于严风赴鼎镬其如归履危亡而不顾书名竹帛画象丹青前史以为美谈后来仰其徽烈者也晋自元康之后政乱朝昏祸难荐兴艰虞孔炽遂使奸凶放命戎狄交侵函夏沸腾苍生涂炭干戈日用战争方兴虽背恩忘义之徒不可胜载而蹈节轻生之士无乏于时至若嵇绍之卫难乘舆卞壸之亡躯锋镝桓雄之义高田叔周崎之节迈解扬罗丁致命于旧君辛吉耻臣于戎寇张祎引鸩以全节王谅断臂以厉忠莫不志烈秋霜精贯白日足以激清风于万古厉薄俗于当年者欤所谓乱世识忠臣斯之谓也卞壸刘超锺雅周等已入列传其余即叙其行事以为忠义传用旌晋氏之有人焉　　论嵇绍
史臣曰中散以肤受见诛王仪以抗言获戾时皆可谓死非其罪也伟元耻臣晋室延祖甘赴危亡所由之理虽同所趋之涂即异而并见称当世垂芳竹帛岂不以君父居在三之极忠孝为百行之先者乎且褒独善其身故得全其孝而绍兼济于物理宜竭其忠可谓兰桂异质而齐芳韶武殊音而并美或有论绍者以死难获讥扬榷言之未为笃论夫君天也天可雠乎安既享其荣危乃违其祸进退无据何以立人嵇生之陨身全节用此道也　　论罗宪滕修张光赵诱
史臣曰忠为令德贞曰事君徇国家而竭身历夷险而一节罗宪滕修濯缨入仕指巴东而受脤出岭峤而扬麾属鼎命沦胥本朝失守届巴丘而流涕集都亭而大临古之忠烈罕辈于兹景武南楚秀士元孙累叶将门赴死喻于登仙效诚陈于上策竟而俱毙贞则斯存　　论周处
史臣曰夫仁义岂有常蹈之即君子背之即小人周子隐以跅弛之材负不羁之行比凶蛟猛兽纵毒乡闾终能克己厉精朝闻夕改轻生重义徇国亡躯可谓志节之士也　　论桓彝
史臣曰醨风潜煽醇源浸竭遗道德于情性显忠信于名教首阳高节求仁而得仁泗上微言朝闻而夕死原轸免胄懔然于往策季路绝缨邈矣于前志况交霜雪于杪岁晦风雨于将晨喈响或以变其音贞柯罕能全其性桓茂伦抱中和之气怀不挠之节迈周庾之清尘遵许郭之遐轨惧临危于取免知处死之为易扬芬千载之上沦骨九泉之下仁者之勇不其然乎至夫基构迭污隆龙蛇俱山泽冲逡巡于内辅豁陵厉于上游虔振北门之威秀坦西阳之务外有扞城之用里无末大之嫌求之名臣抑亦可算而温为亢极之资元遂履霜之业是知敬仲之美不息檀台之乱&amp;#俞之忠无救奕&amp;#之祸子文之不血食悲夫梁书
　　论韦粲江子一弟子四子五张嵊沈浚柳敬礼史臣曰若夫义重于生前典垂诰斯盖先哲之所贵也故孟子称生者我所欲义亦我所欲二事必不可兼得宁舍生而取义至如张嵊二三子之徒捐躯徇节赴死如归英风劲气笼罩今古君子知梁代之有忠臣焉南史
　　孝义传论
易曰立人之道曰仁与义夫仁义者合君亲之至理实忠孝之所资虽义发因心情非外感然企及之旨圣哲遗言至于风离化薄礼违道丧忠不树国孝亦愆家而一代之甿权利相引仕以势招荣非行立乏嗥翔之感弃舍生之分霜露未改大痛已忘于心名节不变戎车遽为其首斯并轨训之理未弘汲引之涂多阙若夫情发于天行成乎己捐躯舍命济主安亲虽乘理暗至匪由劝赏而宰世之人曾微诱激乃至事隐闾阎无闻视听考于载籍何代无之故宜被之图篆用存旌劝今搜缀湮落以备阙文云尔魏书　　节义传论
大义重于至闻自日人慕之者盖希行之者实寡至于轻生蹈节临难如归杀身成仁死而无悔自非耿介苦心之人&amp;#怏激气之士亦何能若斯佥列之传名节义云　　论于什门段进石文德赵令安孟兰强汲固王　　元威娄提蛭拔寅刘渴侯朱长生于提马八龙　　门文爱晁清刘侯仁石祖兴邵洪哲王荣世胡　　小虎孙道登李几张安祖王闾刘业兴盖&amp;#史臣曰于什门等或临危不挠视死如归或赴险如夷惟义所在其大则光国隆家其小则损己利物故其盛烈所著与河海而争流峻节所标共松柏而俱茂并蹈履之所致身殁名立岂徒然哉隋书
　　诚节传论
易称圣人大宝曰位何以守位曰仁又云立人之道曰仁与义然则士之立身成名在乎仁义而已故仁道不远则杀身以成仁义重于生则捐生而取义是以龙逢捐躯于夏癸比干竭节于商辛申蒯断臂于齐庄弘演纳肝于卫懿爰逮汉之纪信栾布晋之向雄嵇绍凡在立名之士莫不庶几焉至于临难忘身见危授命虽斯文不坠而行之益寡固知士之所重信在兹乎非夫内怀铁石之心外负凌霜之节孰能安之若命赴蹈如归者也皇甫诞等当扰攘之际践必死之机白刃临颈确乎不拔可谓岁寒贞柏疾风劲草千载之后懔懔如生岂独闻彼伯夷懦夫立志亦冀将来君子有所庶几故掇采所闻为诚节传唐书　　忠义传论
夫有生所甚重者身也得轻用者忠与义也后身先义仁也身可杀名不可死志也大凡捐生以趋义者宁豫期垂名不朽而为之虽一世成败亦未必济也要为重所与终始一操虽颓嵩岱不吾压也夷齐排周存商商不害亡而周以兴两人至饿死不肯屈卒之武王蒙惭德而夷齐为得仁仲尼变色言之不敢少损焉故忠义者真天下之大闲欤奸鈇逆鼎搏人而肆其毒然杀一义士则四方解情故乱臣贼子赩然疑沮而不得逞何哉欲所以为彼者而为我也义在与在义亡与亡故王者常推而褒之所以砥砺生民而窒不轨也虽然非烈丈夫曷克为之彼委靡&amp;#熟偷生自私者真畏人也哉故次叙夏侯端以来凡三十三人于左方　　论张巡许远
张巡许远可谓烈丈夫矣以疲卒数万婴孤墉抗方张不制之寇鲠其喉牙使不得抟食东南牵掣首尾豗溃梁宋间大小数百战虽力尽乃死而唐全得江淮财用以济中兴引利偿害以百易万可矣巡先死不为遽远后死不为屈巡死三日而救至十日而贼亡天以完节付二人畀名无穷不待留生而后显也惟宋三叶章圣皇帝东巡过其庙留驾裴回咨巡等雄挺尽节异代着金石刻赞明厥忠与夷齐饿踣西山孔子称仁何以异云　　论段秀实颜真卿
唐人柳宗元称世言段太尉大抵以为武人一时奋不虑死以取名非也太尉为人姁姁常低首拱手行步言气卑弱未尝以色待物人视之儒者也遇不可必达其志决非偶然者宗元不妄许人谅其然耶非孔子所谓仁者必有勇乎当禄山反哮噬无前鲁公独以乌合婴其锋功虽不成其志有足称者晚节偃蹇为奸臣所挤见殒贼手毅然之气折而不沮可谓忠矣详观二子行事当时亦不能尽信于君及临大节蹈之无贰色何耶彼忠臣谊士宁以未见信望于人要返诸己得其正而后慊于中而行之也呜呼虽千五百岁其英烈言言如严霜烈日可畏而仰哉五代史　　死节传论
语曰世乱识忠臣诚哉五代之际不可以为无人吾得全节之士三人焉作死节传　　论王彦章裴约刘仁赡
呜呼天下恶梁久矣然士之不幸而生其时者不为之臣可也其食人之禄者必死人之事如彦章者可谓得其死哉仁赡既杀其子以自明矣岂有垂死而变节者乎今周世宗实录载仁赡降书盖其副使孙羽等所为也当世宗时王环为蜀守秦州攻之久不下其后力屈而降世宗颇嗟其忠然止以为大将军视世宗待二人之薄厚而考其制书乃知仁赡非降者也自古忠臣义士之难得也五代之乱三人者或出于军卒或出于伪国之臣可胜叹哉可胜叹哉　　死事传论呜呼甚哉自开平讫于显德终始五十三年而天下五代士之不幸而生其时欲全其节而不二者固鲜矣于此之时责士以死与必去则天下为无士矣然其习俗遂以苟生不去为当然至于儒者以仁义忠信为学享人之禄任人之国者不顾其存亡皆恬然以苟生为得非徒不知愧而反以其得为荣者可胜数哉故吾于死事之臣有所取焉君子之于人也乐成其美而不求其备况死者人之所难乎吾于五代得全节之士三人而已其初无卓然之节而终以死人之事者得十有五人焉而战没者不得与也然吾取王清史彦超者其有旨哉其有旨哉作死事传宋史　　忠义传论
士大夫忠义之气至于五季变化殆尽宋之初兴范质王溥犹有余憾况其他哉艺祖首褒韩通次表卫融足示意向厥后西北疆场之臣勇于死敌往往无惧真仁之世田锡王禹偁范仲淹欧阳修唐介诸贤以直言谠论倡于朝于是中外搢绅知以名节相高廉耻相尚尽去五季之陋矣故靖康之变志士投袂起而勤王临难不屈所在有之及宋之亡忠节相望班班可书匡直辅翼之功盖非一日之积也奉诏修三史集儒臣议凡例前代忠义之士咸得直书而无讳焉然死节死事宜有别矣若敌王所忾勇往无前或衔命出疆或受职守土或寓官闲居感激赴义虽所处不同论其捐躯徇节之死靡二则皆为忠义之上者也若胜负不常陷身俘获或慷慨就死或审义自裁斯为次矣若苍黄遇难霣命乱兵虽疑伤勇终异苟免况于国破家亡主辱臣死功虽无成志有足尚者乎若夫世变沦胥毁迹冥遁能以贞厉保厥初心抑又其次欤至于布衣危言婴鳞触讳志在卫国遑恤厥躬及夫乡曲之英方外之杰贾勇蹈义厥死惟均以类附从定为等差册府元龟
　　忠
夫忠者国之宝民之望而臣下之高行也是以先王着移忠之义前史垂尽忠之训出身事主其大者乎若乃任以爪牙委以心膂总戎昭之寄当帅臣之重安危所注社稷是卫固宜休戚之同体赴蹈而毕命焉三代之后居其任者或临患不忘其国或杀身有益于君或累及而行明或难至而节见舍生以全义竭力以纾患遗风余烈焕乎前闻古人所谓死而不朽久而弥新者诚哉是言矣　　忠义
夫珪璋之德投烈火而辨松柏之姿涉岁寒而显忠臣之志因危难而睹义士之操遇颠沛而彰当夫周道衰微诸侯立政既有内患且多外虞苟或失人何以为国乃有参家陪之列当厄之会秉大节仗明诚不以利回不以威夺临鈇钺而靡惧隳肝胆而无悔或身徇于社稷或功济于邦家虽成败有殊而蹈死无异故可书之竹帛贲其封树耸观于千载伸劝于多士焉　　忠烈
夫有生者世之所共贵守死者人之所甚难而有委质事君陈力就列遭时不造秉节无贰冒难履险而罔惮赍志毕命而是图自非内蕴专精之诚举无偷苟之念保丹赤而自誓经颠沛而不渝又安能比鸿毛以自轻履虎尾而弗畏者也中代而下不乏其人观其植节匪迁徇义为务临危益励视死如归古人云疾风知劲草斯之谓矣其或脱坎窞之厄免鲸鲵之害功济于世身享其荣者亦固有焉　　死节
礼曰谋人之军师败则死之又曰临阵无勇非孝也又临难毋苟免是知束发事君竭诚许国盖臣子之常分也若乃辞色慷慨承白刃而不顾胆气倜傥虽众溃而独死或抗节不从于戎首或城陷不屈其刚操或后进已至讵肯解舟而轻去或主帅前却自率属兵而赴敌此皆抗志忠烈垂名竹帛至如以杙抉伤得矛亡戟一则耻不终其赐一则恨不快其心至于毕命抑其次也　　死事
古之谓死有重于泰山有轻于鸿毛者盖虑乎不得其所也若乃委质以事君陈力而就列有死无贰乃其分焉矧夫处分阃之任总贞师之寄所以式遏寇虐作固垣翰夹辅宗社保障黎元诚安危之注意而委赖之尤重者也乃有遘难虞之会当讨击之际纯心内激拳勇外发执金鼓而作气冒矢石而无惮奋不顾身沦于锋刃其或失先声后实之效当彼众我寡之势战则奔溃守则沦覆而能执心不挠握节自誓捐躯死难殁而益荣此所谓执戈卫社陨首无悔者矣　　忠节
传曰公家之利知无不为者忠也盖臣之事君能致其身而忘其死斯之为令德焉汉氏而下重台阁之选良以出入扃禁参陪侍从奉承顾问与闻政事故其选益精而厥任弥重乃有挺贞确之操耸纯亮之志临危难而必奋处屯夷而有守秉大节而不可夺执大义而无所苟诚心蕴于内风烈彰乎外其或终罹否运至于殒命者亦不乏焉千载之下凛乎其有生气矣　　义烈
孔子曰儒有劫之以众沮之以兵见死不更其守曾子亦云托孤寄命临大节而不可夺孟轲所谓舍生而取义皆义烈之谓也若夫君子之行己烈士之挺操盖将抗名城以全所守激孤风以励浮俗义之所在奋不顾死乃有爱贤者而虑废命感知己而思报德忠所事而赴难存弱绪而践言毒之以楚掠而无贰劫之以锋刃而靡屈蹈危以纾患冒险以申冤嫉恶罔顾发愤不已莫不捐躯忘死赍志毕命慷慨以引决感激以横分固已英概薄于云天雄名揭于日月千载之下凛乎其有生气矣金史
　　忠义传论
栾共子曰民生于三事之如一唯其所在则致死焉公卿大夫居其位食其禄国家有难在朝者死其官守郡邑者死城郭治军旅者死行阵市井草野之臣发愤而死皆其所也故死得其所则所欲有甚于生者焉金代褒死节之臣既赠官爵仍录其子孙贞佑以来其礼有加立祠树碑岁时致祭可谓至矣圣元诏修辽金宋史史臣议凡例凡前代之忠于所事者请书之无讳朝廷从之呜呼仁哉圣元之为政也司马迁记豫让对赵襄子之言曰人主不掩人之美而忠臣有成名之义至哉斯言圣元之为政足为万世训矣　　论完颜仲德张天纲
金之亡不可谓无人也若完颜仲德张天纲岂非将相之器乎昔者智伯死又无后其臣豫让不忘国士之报君子谓其无所为而为之真义士也金亡矣仲德天纲诸臣不变所守岂愧古义士哉通鉴纲目
　　晋世祖武皇帝太康元年春诸军并进吴丞相　　张悌迎战死之书法书死之予节也未有书迎战者书迎战死之重予之也凡国灭书死之亡国之善辞也以为国虽亡而不为无人焉耳终纲目国灭书死之者三国汉之亡也书傅佥诸葛瞻北地王吴之亡也书张悌凉之亡也书掌皆亡国之善辞也发明孙皓罪浮于桀张悌知其败亡而为之相不足以言智然观其告诸葛靓之言亦可谓审于处死者故纲目于此书诸军并进则见敌势之甚强书迎战死之则见拒战而死敌此所以予其全节者也不然以全吴之众无复一人死难如悌所云不亦辱乎此固书法之意也　　苏峻分兵陷宣城内史桓彝死之
发明苏峻之乱卞壸桓彝皆以死节书夫以壸之父子俱死一门忠孝固已表表在人耳目若彝则前史止书其城陷见杀而已未有能明其死节者也至纲目书之则与卞壸无异何哉彝始闻峻反即时起义不少迟缓虽郡兵寡弱亦不暇顾是以纲目前书起兵赴难独在众人之先而其词急未几受围危亟或劝其通和以纾难彝则毅然正色誓以必死此其志在徇国有陨无贰固非他人之比宜乎纲目书其全节与卞侯等也士君子苟明此理则必不计利害而不明逆顺拥兵自卫而不救君父矣噫　　南诏陷交址经略使蔡袭死之
书法于是城陷身集十矢趋监军船不及遂溺海死非死志也则何以书死之自蔡京请罢戍兵袭作十必死之书以告宰相袭固知有必死之理矣寇至弗去守御三月力屈不降谓非死节可乎纲目书蔡京伏诛于先书蔡袭死之于后所以重嘉袭也自是历僖昭及唐亡天下之乱极矣书死之者蔡袭一人而已安得不深予之性理会通
　　论荀息
涑水司马氏曰晋献公使荀息傅奚齐荀息曰臣竭其股肱之力不济则以死继之及里克杀奚齐荀息死之君子曰诗所谓白圭之玷尚可磨也斯言之玷不可为也荀息有焉杜元凯以为荀息有此诗人重言之义以愚观之元凯失左氏之意多矣彼生与君言死而背之者是小人穿窬之行君子所不讥也夫立嫡以长正也献公溺于嬖宠废长立少荀息为国正卿君所倚信不能明白礼义以格君心之非而遽以死许之是则荀息之言玷于献公未没之前而不可救于已没之后也然则左氏之志所以贬荀息而非所以为褒也　　论屈原
朱子曰屈原之心其为忠清洁白固无待于辩论而自显若其为行之不能无过则亦非区区辩论所能全故君子之于人取其大节之纯全而略其细行之不能无弊则虽三人犹必有师者况如屈子乃千载一人哉孔子曰人之过也各于其党观过斯知仁矣此观人之法也夫屈原之忠忠而过者也屈原之过过于忠者也故论其大节则其他可以一切置之不问论其细行而必其合于圣贤之矩度则吾固已言其不能皆合于中庸矣尚何说哉　　论龚胜
涑水司马氏曰王莽慕龚君宾之名訹以尊爵厚禄劫以淫威重势而必致之君宾不胜逼迫绝食而死班固以熏膏之语讥焉未闻有为辨之者也可不大哀欤昔者纣为不道毒痡四海武王不忍天下困穷而征之斯则有道天子诛一乱政之匹夫尔于何不可而伯夷叔齐深非之义不食周粟而饿死狷隘如此仲尼犹称之曰仁以为不殒其节而已况于王莽凭汉累世之恩因其继嗣衰绝饰诈伪而盗之又欲诬洿清士以其臭腐之爵禄甘言谀礼期于必致不可以智免不可以义攘则志行之士舍死何以全其道哉或者谓其不能黜芳弃明保其天年然则虎豹之何以异于犬羊之庸人之行孰不如此又责其不诡辞曲对若薛方然然则将未免于谄岂曰能贤故君宾遭遇无道及此穷矣失节之徒排毁忠正以遂己非不察者又从而和之太史公称伯夷叔齐不有孔子则西山之饿夫谁识知之信矣哉　　论李固杜乔
南轩张氏曰李杜二公精忠劲节不惮杀身百世之下凛乎犹有生气其视胡广赵戒辈真不翅如粪土也但恨于几会节目之间处之未尽要是于春秋提纲之法讲之不素耳李固方举于朝即就梁商之辟商虽未有显过然如固之志业其进也将以正邦殆不可以苟也一为之属既涉梁氏宾客事必有牵制者矣此其失之于前也方质帝之弒也固为首相及质帝忽死有语之以被毒之事则任是责者非固而谁责帝既不幸固便当召尚书发冀奸正大义显言于朝则忠臣义士孰不应固冀虽势盛然名其为贼逆顺理殊盖可诛也此间不容发之时而固昧夫大几独推究侍医等举动迂缓使冀得以措手大义不白人心日以懈弛其几既失固身据大位当大权持大义而反听命受制于贼岂不惜哉此其失之于后也夫以冀之悖逆而固具奏记与议所立固岂不知冀心之所存哉失太阿之柄而陵迟至此耳度固之不白发冀罪非党梁氏也恐事之不成无益故欲隐忍以待清河王之立庶几可扶社稷而不知天下大变己为冢宰理当明义以正之事之成与不成盖非所问况如前所论顺逆之理冀决无以逭死耶固之隐忍乃所以成冀奸谋杀身不足道而社稷重受害矣若固者尽其忠国之心而无克乱之才可胜惜哉杜乔在九卿中若怀是见必赞固为之矣及继固为相已制命于冀矣相与就死呜呼悲矣　　论赵苞
程子曰东汉赵苞为边郡守寇夺其母招以城降苞遽战而杀其母非也以君降城而求生其母固不可然亦当求所以生母之方奈何遽战乎不得已身降之可也王陵母在楚而使楚质以招陵陵降可也徐庶得之矣　　论臧洪
龟山杨氏曰臧洪初为张超功曹后遇袁绍以为青州刺史二人之遇洪其义均矣而洪之报二人者何其异哉方曹操围超于雍丘也洪欲赴难而请兵于绍袁曹方睦而绍之与超素无一日之欢则雍丘之围非切于己也欲其背好用师以济不切之难则绍之不听未为过而洪之绝绍岂亦不量彼己与其不屈而死也盖亦匹夫匹妇之为谅也巳　　论张巡
涑水司马氏曰天授之谓才人从而成之之谓义发而着之事业之谓功精敏辩博拳捷趫勇非才也驱市井数千之众摧强敌百万之师战则不可胜守则不可拔斯可谓之才矣死党友存孤儿非义也明君臣之大分识天下之大义守死而不变斯可谓之义矣攻城拔邑之众斩首擒敌之多非功也控扼天下之咽喉蔽全天下之大半使其国家定于已倾存于既亡斯可谓之功矣呜呼以巡之才如是义如是功如是而犹不免于流俗之毁况其暧暧者耶　　论李纲
朱子曰惟天下之义莫大于君臣其所以缠绵固结而不可解者是皆生于人心之本然而非有所待于外也然而世衰俗薄学废不讲则虽其中心之所固有亦且沦胥陷溺而为全躯保妻子之计以后其君者往往接迹于当世有能奋然拔起于其间如李公之为人知有君父而不知有其身知天下之有安危而不知其身之有祸福虽以谗间窜斥屡濒九死而其爱君忧国之志终有不可得而夺者是亦可谓一世之伟人矣
　忠烈部名臣列传一
　　商
　　伯夷　叔齐
按史记伯夷本传伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弒君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山　　周一
　　召公子
按史记周本纪厉王即位三十年好利近荣夷公王行暴虐侈傲民不堪命乃相与畔袭厉王厉王出奔于彘厉王太子静匿召公之家国人闻之乃围之召公曰昔吾骤谏王王不从以及此难也今杀王太子王其以我为雠而怼怒乎夫事君者险而不雠怼怨而不怒况事王乎乃以其子代王太子太子竟得脱召公周公二相行政号曰共和共和十四年厉王死于彘太子静长于召公家二相乃共立之为王是为宣王宣王即位二相辅之修政法文武成康之遗风诸侯复宗周　　孔父
按左传桓公二年春宋督攻孔氏杀孔父而取其妻公怒督惧遂弒殇公君子以督为有无君之心而后动于恶故先书弒其君　　栾共叔
按左传桓公三年春曲沃武公伐翼次于陉庭韩万御戎梁弘为右逐翼侯于汾隰骖絓而止夜获之及栾共叔按晋语武公伐翼杀哀侯止栾共子曰苟无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故壹事之唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而贰君焉用之遂斗而死　　徒人费
按左传庄公八年齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出斗死于门中石之纷如死于阶下遂入杀孟阳于&amp;#曰非君也不类见公之足于户下遂弒之而立无知　　召忽
按左传庄公八年初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪　九年春雍廪杀无知夏公伐齐纳子纠桓公自莒先入秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚按史记齐世家桓公元年春齐君无知游于雍林雍林人尝有怨无知及其往游雍林人袭杀无知告齐大夫曰无知弒襄公自立臣谨行诛唯大夫更立公子之当立者唯命是听初襄公之醉杀鲁桓公通其夫人杀诛数不当淫于妇人数欺大臣群弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫高傒及雍林人杀无知议立君高国先阴召小白于莒鲁闻无知死亦发兵送公子纠而使管仲别将兵遮莒道射中小白带钩小白佯死管仲使人驰报鲁鲁送纠者行益迟六日至齐则小白已入高傒立之是为桓公桓公之中钩佯死以误管仲已而载温车中驰行亦有高国内应故得先入立发兵距鲁秋与鲁战于干时鲁兵败走齐兵掩绝鲁归道齐遗鲁书曰子纠兄弟弗忍诛请鲁自杀之召忽管仲雠也请得而甘心醢之不然将围鲁鲁人患之遂杀子纠于笙渎召忽自杀管仲请囚　　县贲父
按礼记檀弓鲁庄公及宋人战于乘丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也　　仇牧
按左传庄公十二年秋宋万弒闵公于蒙泽遇仇牧于门批而杀之按史记宋世家愍公十一年秋愍公与南宫万猎因博争行愍公怒辱之曰始吾敬若今若鲁虏也万有力病此言遂以局杀愍公于蒙泽大夫仇牧闻之以兵造公门万搏牧牧齿着门阖死　　原繁
按左传庄公十四年郑厉公自栎侵郑及大陵获傅瑕傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公初内蛇与外蛇斗于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖厉公入遂杀傅瑕使谓原繁曰傅瑕贰周有常刑既伏其罪矣纳我而无二心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死　　弘演
按吕氏春秋卫懿公有臣曰弘演有所于使翟人攻卫其民曰君之所予位禄者鹤也所贵富者宫人也君使宫人与鹤战予焉能战遂溃而去翟人至及懿公于荥泽杀之尽食其肉独舍其肝弘演至报使于肝毕呼天而啼尽哀而止曰臣请为襮因自杀先出其腹实内懿公之肝桓公闻之曰卫之亡也以为无道也今有臣若此不可不存于是复立卫于楚丘弘演可谓忠矣杀身出生以徇其君非徒徇其君也又令卫之宗庙复立祭祀不绝可谓有功矣　　杜原款
按左传僖公四年初晋献公欲以骊姬为夫人卜之不吉立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原款按晋语骊姬以君命命申生曰今夕君梦见齐姜必速祠而归福申生许诺乃祭于曲沃归福于绛公田骊姬受福乃置鸩于酒置菫于肉公至召申生献公祭之地地坟申生恐而出骊姬与犬肉犬毙饮小臣酒亦毙公命杀杜原款申生奔新城杜原款将死使小臣圉告于申生曰款也不才寡知不敏不能教导以至于死不能深知君之心度弃宠求广土而窜伏焉小心狷介不敢行也是以言至而无所讼之故陷于大难乃逮于谗然款也不敢爱死唯与谗人均是恶也吾闻君子不去情不反谗谗行身死可也犹有令名焉死不迁情强也守情说父孝也杀身以成志仁也死不忘君敬也孺子勉之死必遗爱死民之思不亦可乎申生许诺　　荀息
按左传僖公二年晋荀息请以屈产之乘与垂棘之璧假道于虞以伐虢公曰是吾宝也对曰若得道于虞犹外府也公曰宫之奇存焉对曰宫之奇之为人也懦而不能强谏且少长于君君昵之虽谏将不听乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之奇谏不听遂起师夏晋里克荀息帅师会虞师伐虢灭下阳先书虞贿故也　九年九月晋献公卒里克郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十二月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉　　狐突
按左传闵公二年冬十二月晋侯使太子申生伐东山皋落氏太子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要远灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服远其躬也佩以金玦其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨奇无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝事不忠虽知其寒恶不可取子其死之太子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也　僖公五年春晋侯使以杀太子申生之故来告九年秋九月晋献公卒冬十月里克杀奚齐于次十二月里克杀公子卓于朝荀息死之　十年夏四月周公忌父王子党会齐隰朋立晋侯晋侯改葬共太子秋狐突适下国遇太子太子使登仆而告之曰夷吾无礼余得请于帝矣将以晋蟆秦秦将祀余对曰臣闻之神不歆非类民不祀非族君祀毋乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩　十五年秦伯伐晋战于韩原秦获晋侯十一月晋侯归　二十三年九月晋惠公卒怀公命无从亡人期期而不至无赦狐突之子毛及偃从重耳在秦弗召冬怀公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见德而唯戮是闻其何后之有　　李离
按史记循吏传李离者晋文公之理也过听杀人自拘当死文公曰官有贵贱罚有轻重下吏有过非子之罪也李离曰臣居官为长不与吏让位受禄为多不与下分利今过听杀人傅其罪下吏非所闻也辞不受令文公曰子则自以为有罪寡人亦有罪邪李离曰理有法失刑则刑失死则死公以臣能听微决疑故使为理今过听杀人罪当死遂不受令伏剑而死　　先轸
按左传僖公三十三年夏四月辛巳败秦师于殽获百里孟明视西乞术白乙丙以归遂墨以葬文公晋于是始墨文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长寇雠亡无日矣不顾而唾　狄伐晋及箕八月戊子晋侯败狄于箕郄缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生　　狼瞫
按左传文公二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师战于殽也晋梁弘御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与汝为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣　　公子卬按左传文公八年冬宋襄夫人襄王之姊也昭公不礼焉夫人因戴氏之族以杀襄公之孙孔叔公孙锺离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也　　荡意诸
按左传文公八年宋司城荡意诸来奔效节于府人而出公以其官逆之　十一年秋襄仲聘于宋且言司城荡意诸而复之　十六年宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可乃助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司寇初司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以宝行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其宝赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弒其君杵臼君无道也文公即位使母弟须为司城华耦卒而使荡虺为司马　　公孙敖二子
按左传文公十五年齐人或为孟氏谋曰鲁尔亲也饰棺置诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也葬视共仲声己不视帷堂而哭襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同毋绝其爱亲之道也子无失道何怨于人襄仲说帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦远于礼乎远礼不如死一人门于句鼆一人门于戾丘皆死　　叔仲惠伯
按左传文公七年穆伯娶于莒曰戴己生文伯其娣声己生惠叔戴己卒又聘于莒莒人以声己辞则为襄仲聘焉冬徐伐莒莒人来请盟穆伯如莒&amp;#盟且为仲逆及鄢陵登城见之美自为娶之仲请攻之公将许之叔仲惠伯谏曰臣闻之兵作于内为乱于外为寇寇犹及人乱自及也今臣作乱而君不禁以启寇雠若之何公止之惠伯成之使仲舍之公孙敖反之复为兄弟如初从之　十一年夏叔仲惠伯会晋郄缺于承筐谋诸侯之从于楚者　十八年二月丁丑公薨六月葬文公秋襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中　　孔达
按左传文公元年晋文公之季年诸侯朝晋卫成公不朝使孔达侵郑伐绵訾及匡晋襄公既祥使告于诸侯而伐卫及南阳先且居曰效尤祸也请君朝王臣从师晋侯朝王于温先且居胥臣伐卫五月辛酉朔晋师围戚六月戊戌取之获孙昭子卫人使告于陈陈共公曰更伐之我辞之卫孔达帅师伐晋君子以为古古者越国而谋二年六月穆伯会诸侯及晋司空士縠盟于垂陇晋讨卫故也书士縠堪其事也陈侯为卫请成于晋执孔达以说　四年春晋人归孔达于卫以为卫之良也故免之　宣公十二年晋原縠宋华椒卫孔达曹人同盟于清丘曰恤病讨贰于是卿不书不实其言也宋为盟故伐陈卫人救之孔达曰先君有约言焉若大国讨我则死之　十三年冬清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我说罪我之由我则为政而亢大国之讨将以谁任我则死之　十四年春孔达缢而死卫人以说于晋而免遂告于诸侯曰寡君有不令之臣达构我敝邑于大国既伏其罪矣敢告卫人以为成劳复室其子使复其位　　逢丑父
按左传成公二年卫侯使孙良夫侵齐师败孙桓子如晋乞师臧宣叔亦如晋乞师皆主郄献子郄克将中军韩厥为司马以救鲁卫六月癸酉师陈于鞍邴夏御齐侯逢丑父为右齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张丧车从韩厥曰请寓乘从左右皆肘之使立于后韩厥俯定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执马前再拜稽首奉觞加璧以进曰寡君使群臣为鲁卫请曰无令舆师陷入君地下臣不幸属当戎行无所逃隐且惧奔辟而两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郄献子将戮之呼曰自今无有代其君任患者有一于此将为戮乎郄子曰人不难以死免其君我戮之不祥赦之以劝事君者乃免之齐侯免求丑父三入三出按公羊传成公二年秋七月齐侯使国佐如师君不使乎大夫此其行使乎大夫何佚获也其佚获奈何师还齐侯晋郄克投戟逡巡再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逢丑父曰吾赖社稷之神灵吾君已免矣郄克曰欺三军者其法奈何曰法斫于是斫逢丑父己酉及齐国佐盟于袁娄　　楚子囊
按左传襄公十四年楚子囊还自伐吴卒将死遗言谓子庚必城郢君子谓子囊忠君薨不忘增其名将死不忘卫社稷可不谓忠乎忠民之望也诗曰行归于周万民所望忠也按吕氏春秋荆人与吴人将战荆师寡吴师众荆将军子囊曰我与吴人战必败败王师辱王名亏壤土忠臣不忍为也不复于王而遁至于郊使人复于王曰臣请死王曰将军之遁也以其为利也今诚利将军何死子囊曰遁者无罪则后世之为王者将皆依不利之名而效臣遁若是则荆国终为天下挠遂伏剑而死王曰请成将军义乃为之桐棺三寸加斧锧其上　　栾针
按左传襄公十四年夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役栾针曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士&amp;#曰余弟不欲往而子召之余弟死而子来是而子杀余之弟也弗逐余亦将杀之士鞅奔秦　　臧坚
按左传襄公十七年秋齐侯伐我北鄙围桃高厚围臧纥于防师自阳关逆臧孙至于旅松郰叔纥臧畴臧贾帅甲三百宵犯齐师送之而复齐师去之齐人获臧坚齐侯使夙沙卫唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死　　北郭骚
按吕氏春秋齐有北郭骚者结罘罔捆蒲苇织屦履以养其母犹不足踵门见晏子曰愿乞所以养母晏子之仆谓晏子曰此齐国之贤者也其义不臣乎天子不友乎诸侯于利不苟取于害不苟免今乞所以养母是说夫子之义也必与之晏子使人分仓粟分府金而遗之辞金而受粟有间晏子见疑于齐君出奔过北郭骚之门而辞北郭骚沐浴而出见晏子曰夫子将焉适晏子曰见疑于齐君将出奔北郭子曰夫子勉之矣晏子上车太息而叹曰婴之亡岂不宜哉亦不知士甚矣晏子行北郭子召其友而告之曰说晏子之义而常乞所以养母焉吾闻之曰养及亲者身伉其难今晏子见疑吾将以身死白之着衣冠令其友操剑奉笥而从造于君庭求复者曰晏子天下之贤者也去则齐国必侵矣必见国之侵也不若先死请以头托白晏子也因谓其友曰盛吾头于笥中奉以托退而自刎也其友因奉以托其友谓观者曰北郭子为国故死吾将为北郭子死也又退而自刎齐君闻之大骇乘驿而自追晏子及之国郊请而反之晏子不得已而反闻北郭骚之以死白己也曰晏婴之亡岂不宜哉亦愈不知士甚矣　　杞梁　华周
按礼记檀弓齐庄公袭莒于夺杞梁死焉其妻迎其柩于路哭之哀庄公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命按左传襄公二十三年齐侯还自晋不入遂袭莒门于且于伤股而退明日将复战期于寿舒杞殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室按说苑齐庄公且伐莒为车五乘之宾而杞梁华周独不与焉故归而不食其母曰汝生而无义死而无名则虽非五乘孰不汝笑也汝生而有义死而有名则五乘之宾尽汝下也趣食乃行杞梁华周同车侍于庄公而行至莒莒人逆之杞梁华周下斗获甲首三百庄公止之曰子止与子同齐国杞梁华周曰君为五乘之宾而周梁不与焉是少吾勇也临敌涉难止我以利是污吾行也深入多杀者臣之事也齐国之利非吾所知也遂进斗坏军陷阵三军弗敢当至莒城下莒人以炭置地二人立有间不能入隰侯重为右曰吾闻古之士犯患涉难者其去遂于物也来吾逾子隰侯重杖楯伏炭二子乘而入顾而哭之华周后息杞梁曰汝无勇乎何哭之久也华周曰吾岂无勇哉是其勇与我同也而先吾死是以哀之莒人曰子毋死与子同莒国杞梁华周曰去国归敌非忠臣也去长受赐非正行也且鸡鸣而期日中而忘之非信也深入多杀者臣之事也莒国之利非吾所知也遂进斗杀二十七人而死其妻闻之而哭城为阤而隅为之崩　　贾举　州绰　邴师　封具　铎父　襄伊　　公孙敖　偻堙　祝佗父　申蒯　宰阙
名

　　鬷蔑
按左传襄公二十五年春齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弒公以说于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门重言侍人
者别下贾举
甲兴公登台而请弗许
请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弒之贾举州绰邴师公孙敖封具铎父襄伊偻堙皆死祝佗父祭于高唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴　　齐大史氏
&lt;/div&gt;
    &lt;div class="pagination"&gt;
&lt;span class="current-page"&gt;1&lt;/span&gt;&lt;a href="官常典忠烈部_page2.html"&gt;2&lt;/a&gt;&lt;a href="官常典忠烈部_page3.html"&gt;3&lt;/a&gt;&lt;a href="官常典忠烈部_page4.html"&gt;4&lt;/a&gt;&lt;a href="官常典忠烈部_page5.html"&gt;5&lt;/a&gt;&lt;a href="官常典忠烈部_page6.html"&gt;6&lt;/a&gt;&lt;span&gt;...&lt;/span&gt;&lt;a href="官常典忠烈部_page2.html"&gt;下一页&lt;/a&gt;
    &lt;/div&gt;
    &lt;div class="pagination"&gt;&lt;a href="index.html"&gt;返回目录&lt;/a&gt;&lt;/div&gt;
&lt;/body&gt;
&lt;/html&gt;
  </div>
 </body>
</html>
