<!DOCTYPE html>
<html>
<head>
    <meta charset="UTF-8">
    <title>氏族典卷诸姓部 - 第 208 页/共 899 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族典卷诸姓部 - 第 208 页/共 899 页</h1>
    <div class="content">按明外史孙承宗传承宗字稚绳高阳人貌奇伟须髯戟张为县学生尝授经边郡结老将戍卒访问要害厄塞用是晓畅边事万历三十二年登进士第二授编修进中允出典应天乡试历谕德洗马庶子充日讲官天启元年进少詹事时渖辽被兵廷臣以承宗知兵共推为兵部右侍郎专主东事帝不欲承宗离讲筵疏再上不许二年擢礼部右侍郎协理詹事府未几兵逼广宁王化贞弃城遁走与熊廷弼俱入关帝亦急东事遂拜承宗兵部尚书兼东阁大学士入直办事兵部尚书王在晋经略辽东请筑重关于山海关外八里铺以四万人守之其寮佐袁崇焕等争不得奏记于首辅叶向高向高曰是未可臆度也承宗请身往决之帝大喜加太子太保赐蟒玉银币抵关诘在晋还朝力言在晋不足任帝乃改在晋南京兵部尚书在晋既去承宗自请督师命以原官督山海关及蓟辽天津登莱诸处军务魏忠贤窃柄以承宗功高欲亲附之令刘应坤等申意承宗不与交一言忠贤由是大憾会忠贤逐杨涟赵南星高攀龙等承宗乃请以贺圣寿入朝面奏机宜欲因是论其罪魏广微闻之奔告忠贤承宗拥兵数万将清君侧忠贤悸甚绕御&#哭帝亦为心动急令飞骑止之承宗抵通州闻命而返忠贤遣人侦之一幞被置舆中后车惟鹿继善而已意渐解而其党李蕃崔呈秀徐大化连疏诋之承宗乃杜门求罢五年九月柳河之败台省劾疏数十上承宗求去益力十月始得请先已屡加左柱国少师太子太师中极殿大学士遂加特进光禄大夫荫子中书舍人行人护归承宗在关四年前后修复城堡数十练兵十一万立车营水营造甲胄器械弓矢炮石渠答卤楯之具合数百万开屯五千顷宁远屹成雄镇后叙宁远功荫子锦衣世千户庄烈帝即位在晋入为兵部尚书恨承宗不置嗾台省交口诋承宗以沮其出二年十月兵入大安品取遵化将薄都城廷臣争请召承宗诏以故官守通州承宗登陴固守而兵已薄都城承宗急遣游击尤岱赴援复遣副将刘国柱督军与岱合而发密云兵三千营东直门保定兵五千营广宁门以其间遣将复马兰三屯二城三年复滦州永平遵化帝为告谢郊庙大行赏赉加承宗太傅世袭锦衣卫指挥佥事力辞太傅不受而屡疏称疾乞休优诏不允先以册立东宫加太保及神宗实录成加官亦如之并辞免而乞休不已帝特遣中书赍手诏慰问乃起视事四年诏加太傅兼食尚书俸荫尚宝司丞复辞太傅不受初右屯大凌河二城承宗已设兵戍守后高第来代尽撤之二城遂被毁至是丘禾嘉巡抚辽东议复取广宁义州右屯三城承宗言广宁道远当先据右屯筑城大凌河以渐而进遂以七月兴工工甫竣兵大至围数周城中粮尽援绝守将祖大寿力屈出降城复被毁廷臣追咎筑城非策交章论承宗承宗复连疏引疾赐乘传归言者追论其丧师辱国夺官闲住并夺宁远世荫十一年兵攻高阳承宗率家人拒守城破被执望阙叩头投缳而死年七十有六子举人&#尚宝丞钥官生铈生员鋡镐从子炼及孙之沆之滂之澋之洁之瀗从孙之澈之美之泳之泽之涣之瀚皆战死督师中官高起潜以闻帝嗟悼命所司优恤当国者杨嗣昌辈格之但复故官予祭葬而巳福王时始赠太师谥文忠　　孙杰
按明外史刘志选传孙杰钱塘人万历四十一年进士官刑科右给事中以附魏忠贤为清议所弃出为江西参议引疾归忠贤召为大理丞进少卿天启六年擢工部右侍郎皇极殿成进尚书视侍郎事明年冒宁锦功加太子太保俄叙三殿功加少保忠贤诛杰被劾罢名丽逆案赎徒三年杰本谋摇中宫而事发于志选梁梦环故得轻论云　　孙必显
按明外史孙振基传振基子必显字克孝万历四十四年进士官文选员外郎为尚书赵南星所重天启五年魏忠贤罗织清流御史陈睿谟劾其世投门户遂削籍崇祯二年起验封郎中移考功明年移文选尚书王永光雅不喜东林给事中常自裕因劾其推举不当御史吴履中又劾其紊乱选法必显两疏辨帝不听谪山西按察司经历量移南京礼部主事历尚宝司丞大理左寺丞十一年冬都城被兵兵部两侍郎皆缺遂擢必显右侍郎甫一月无疾而卒　　孙传庭按明外史孙传庭传传庭字伯雅振武卫人仪表颀硕沉毅多筹略万历四十七年成进士授永城知县以才调商丘擢吏部验封主事屡迁稽勋郎中请告归崇祯时流寇犯其境佐有司捍御城获全八年起验封郎中当事目为边才超迁顺天府丞明年巡抚陕西时贼乱关中高迎祥最强传庭击于黑水峪四日三捷生致之阙下复讨平汉中贼而闯将李自成又为洪承畴所逐关中群盗悉平捷闻帝大喜嘉奖备至陕西贼已平湖广张献忠等亦多为总理熊文灿所抚惟河南贼如故贼窥商洛传庭三战皆败之贼奔内乡淅川而去传庭屡建大功其将校数奉旨优叙杨嗣昌抑之不为奏京师戒严召传庭入卫俄擢兵部右侍郎抵真定会总督卢象升败殁命兼右佥都御史代督诸镇援军兵下山东十二年正月济南破传庭坐失援镌秩视事旋以故官总督保定山东河南军务传庭受命谢疏言年来疆事决裂由计画差谬事竣之后当面请决大计嗣昌谓传庭将倾之传庭疏请陛见遂严旨诘责传庭大惧称耳疾乞休帝不允嗣昌及言官交章劾其托疾帝遂发怒斥为民下诏狱及文灿抚事坏嗣昌自出督师明年以陷藩封自尽帝渐思传庭十五年正月诏起兵部右侍郎命督京军救开封传庭兼程驰赴会陜西总督汪乔年败殁于襄城大将贺人龙溃入关中帝即命传庭往代日夜治军为平贼计十六年命兼河南四川军务进兵部尚书改称督师加督山西湖广贵州及江南北军务自成据河南湖北十余郡将由内淅窥商洛传庭以八月统大军击破之自成几获军声大振会天久雨道泞粮车不能前军饥阴通贼贼大至官军败传庭愤恨引佩刀欲自裁左右力持之乃走河北从山西渡河转入潼关十月六日自成攻关传庭登陴固守贼分兵从南山绕出其背夹攻官军官军大败关城遂陷传庭愤跃马挥刀大呼冲入贼阵战死年五十一后数日西安亦陷其妻张氏率三妾二女并赴井死已而都城亡恤典竟不及　　孙台
按贵州通志台偏桥举人万历间任曲靖同知大理堡贼变监沾益兵卒于行间　　孙世恪
按汉阳府志世恪字贞伯汉阳人少读书家园有虎突至世恪危坐讽咏不辍未几虎去人来尤之曰子奈何不顾身命世恪曰弃此而逃即能脱虎口耶生死数也吾宁守正以待之耳究心理学旁及天文星象兵律之书无不通晓万历己酉始举于乡就教长沙天启初升国子监学正劾魏忠贤忠贤大怒矫旨切责崇祯初擢工部主事历南京户部郎中　　孙祖寿
按明外史满桂传孙祖寿字必之昌平人万历中举武乡试授固关把总天启二年历官署都督佥事为蓟镇总兵官孙承宗行边议于蓟镇三协十二路分设三大将以祖寿领西协遂移镇遵化七年锦州告警命赴援不敢战兵罢被劾崇祯元年罢归都城被兵散家财招旧部曲赴斗殁于阵赠恤如制祖寿初守固关遘危疾妻张氏割臂以疗绝饮食者七日祖寿生而张氏旋死遂终身不近妇人为大帅部将以五百金遗其子于家却不受他日来省祖寿赐之酒曰却金一事善体我心否则将尽法于汝其秉义执节如此　　孙士美
按明诗选小传士美字公粲松江华亭人天启辛酉举人知深州事以殉难赠太仆寺卿　　孙康周
按安丘县志康周字晋侯辛酉举于乡筮仕遵化有令政擢入民部寻授太原守以清惠显甲申春闯逆问鼎饮马于河蒲&#以北郡县靡然从之康周谓同官曰睢阳之节当见于今日二月朔五贼薄城康周守北门力战贼大委顿越二日南门不力贼登丽谯获康周献之李自成自成劝之降康周直詈之自成不忍害复使部将说降康周色愈严詈愈峻惟求速死贼度不可屈乃兵之时二月九日也　　孙元化
按明外史徐从治传孙元化字初阳嘉定县人登乡科从徐光启游得西洋火器法天启六年会试入都值广宁覆没条备京防边二策告当事给事中侯震旸荐之朝又以孙承宗请令主建炮台及教练法赞画经略军前元化因请据宁远前屯以策干王在晋不能用又与袁崇焕争在晋建重关之非承宗行边还奏授兵部司务召还为职方主事崇焕守宁远复命元化为赞画崇焕与在晋及满桂相失元化还朝请以关外事专委崇焕恶崇焕者谮之魏忠贤罢其官崇祯元年起武选员外郎进职方郎中经略崇焕乞以自辅改山东右参议整饬宁前兵备朵颜犯宁锦遣将击却之时永平失守关内外隔绝者半年余军食久虚将士单弱列城得无虞元化力也三年皮岛副将刘兴治为乱廷议复设东莱巡抚遂擢元化右佥都御史任之驻登州遣使谕定兴治及孔有德变元化力主抚檄贼所过郡县无邀击贼长驱抵登州五年中军耿仲明都司陈光福等导贼入城遂陷元化自刎不殊被执初登州被围朝廷镌元化三级令办贼及登失守革职候勘而以谢琏代元化自贼所纵还诏逮之首辅周延儒谋脱其死不得则援其师徐光启入阁共图之卒不得弃市　　孙三杰
按乐安县志三杰字景濂号松石倜傥负大志天启乙丑举进士除宝鸡知县王老虎党寇&#猖栈道中川陕梗塞三杰勒井轨壮子弟成部曲寇闻而惮之三杰单骑至巢谕以祸福寇悉解调繁长安兼署咸宁长安大猾望影窜去擢兵科给事中感中外多故连疏劾权相与刘宗周同志识者壮之群宵忌其&#直镌秩补上林署丞升太仆寺丞卒　　孙念祖
按滕县志念祖字孝侗号紫涛大父化愚父丕显念祖生秉异质读书属文攻苦刻厉生平敦孝友大节崇祯庚午以麟经举于乡壬午城陷视妻高氏自经书字壁间识死处乃自吞芦絮卒　　孙国显
按单县志国显字瓒峨崇祯丙子选贡为人端方正直以忠孝自矢值明末国运倾移哀感成疾七日不食而卒有少妾鲍氏亦明大义候三日盖棺后从容缢于柩前　　孙引泰
按陕西通志引泰字嗣履咸宁人崇祯丙子拔贡性至孝博学能文癸未冬李自成陷会城投井而死　　孙应元按明外史孙应元传应元不知何许人历官京营参将督勇卫营其先隶御马监专牧马庄烈帝锐意修武备简应元及黄得功等训练遂成劲旅崇祯九年从张凤翼军有功进副总兵明年河南贼炽应元得功慷慨请行帝壮之监以中官刘元斌卢九德大破贼郑州密县舞阳光山固始贼乃谋犯江北元斌九德南趋颍州护凤陵密遣应元得功督兵扼贼贼遂由固始走商城录功加都督佥事熊文灿方主抚不战而贼惮应元等多降降者亦不遽叛已而京师有警召应元等还贼遂无所忌帝初闻禁军屡破贼大喜累加应元都督同知至是论功遂进左都督加衔总兵官世荫锦衣副千户十二年张献忠罗汝才复叛仍命元斌九德监应元得功军南征应元击贼功时称荆楚第一十五年春击贼罗山力战孤军无援遂阵殁赠恤如制　　孙嘉绩
按明外史孙如游传如游孙嘉绩字硕肤崇祯十年进士授南京工部主事召改兵部尚书杨嗣昌以嘉绩知兵调为职方员外郎进郎中督师中官高起潜谮之会有发其纳贿事遂下狱保定总督张福臻荐嘉绩才请用为参谋不听徐石麒为刑部尚书具爰书奏乃释之福王时起九江兵备佥事未赴鲁王监国绍兴擢右佥都御史累进东阁大学士王航海嘉绩从至舟山其年遘疾卒　　孙泽盛
按明外史潘弘传崇祯十年邓州为张献忠所破知州孙泽盛战死　　孙士亭
按山西通志士亭临县人贼入境士亭扶父登崖避难一贼追及射其父一矢士亭以所持镢奔贼击之贼弃弓矢走引群贼射中士亭一十七矢士亭死其父得免有司上其事旌表从祀　　孙光第
按黄县志流贼破城光第不屈被数创滚地叫骂裂肠而死　　孙应康
按观城县志应康邑生员善骑射膂力过人崇祯间魏黄寇焚掠攻观应康同练帅出战屡捷穷追至范县凤凰岭夜战被围练帅逸去应康力杀数十人被执不屈死从死民兵二百余人　　孙承科
按高唐州志崇祯十四年正月二十九日夜土寇郭八等进城本州教官孙承科守南门拒之城陷詈骂不屈被贼杀死于城门下　　孙扬声
按莱阳县志扬声号静来湖广郧阳府推官突遭寇乱城陷秉忠不屈尽节而死事闻赠湖广按察司佥事荫一子入监读书　　孙从范
按畿辅通志从范清苑人举人城陷被杀
　　孙诚
按畿辅通志诚清苑生员明末殉城死
　　孙自一
按明外史樊玉衡传崇祯十六年张献忠破黄冈知县孙自一死之自一光山人　　孙斯绳
按栖霞县志斯绳拔贡癸未城陷捍亲受害
　　孙抡
按平阴县志抡邑增生事亲至孝为人慷慨好义攻书翰尚气节癸未守城殉难　　孙衍庆
按鱼台县志衍庆邑庠生事亲以孝闻时榆贼破城衍庆扶母而走为贼所执绐之曰第释母有厚资在家贼信而释之偕至家时父柩在室跪泣告曰儿不得葬父矣稽颡流血贼索财无有怒其诈杀之　　孙天爵按滋阳县志天爵滋阳人功胄世袭祖礼从鲁王之藩为仪卫副使累封武略将军父延俊袭职数年嗜读书因告致让职于子天爵为人端方正直居官严亮不阿国法壬午城破语其子曰吾家世受国恩合当一死以报万一于是父子妻女六口俱跃入井中而死　　孙锭
按昌邑县志锭知县壬午兵变为里人推守北城杀于崇圣寺内　　孙镠
按昌邑县志镠光禄署丞壬午兵变守西城死于汛地　　孙显宗
按昌邑县志显宗生员及壬午之难
　　孙积庆
按昌邑县志积庆生员及壬午之难
　　孙侗
按昌邑县志侗壬午兵变守东城举家三十余人并及于难　　孙仲
按昌邑县志仲与兄侗弟休共守东城及于难　　孙休按昌邑县志休与兄侗仲共守东城及于难
　　孙继&#
按昌邑县志继&#守南城被执不屈死
　　孙继镶
按昌邑县志继镶偕兄继&#守南城被执不屈死　　孙甡按昌邑县志甡守西城死汛地
　　孙泌如
按昌邑县志泌如守西城死汛地
　　孙德澄
按昌邑县志德澄守西城死汛地
　　孙如浣
按昌邑县志如浣守西城死汛地
　　孙传
按昌邑县志传守东北角不屈死
　　孙依
按昌邑县志依壬午兵变死于难
　　孙源文
按无锡县志源文字南宫继皋子善饮酒好读书被服忠孝至性过人崇祯十七年五月闻京师失守帝死社稷源文行坐悲泣无间晨夜未几喀血声喑泪尽而死　　孙大华
按江西通志大华德化市民左帅东下挟督师袁与之俱袁惧为所并调兵入城标将郝二谋翻城以应左驱其卒乘夜淫掠民不胜愤或执而杀之次日郝二以民激兵变为辞而噪袁仓卒计窘穷诘杀兵者大华独挺身出呼于市曰杀兵者我也无干于众遂斩以殉邑人哀之　　孙兆奎
按明外史杨文骢传吴易吴江人福王时吴江失易走太湖与同邑举人孙兆奎等谋举兵得千余人屯于长白荡兵至易败走兆奎被获一军尽歼兆奎兵败时虑易妻女被辱视其死而后行故被获械至江宁死之　　孙圆
按湘阴县志圆年十二岁岁饥县檄父往富民袁某家借给圆随侍其夜被盗劫掠将杀父圆以身翼父厉声骂贼贼怒刺圆父得以免　　孙明
按沾化县志明丁大司马老苍头也丁仲子懋正以事徙辽阳明从焉居半载丁夫妇俱没遗一子纔襁褓明日夜抱儿乞乳乳之或自嚼&#食哺儿旋泣白于监司得放归间关数千里又多怀口脂面药澡豆之属随处持以乞&#妇乳竟抵里中

　孙姓部艺文
　　邹氏复姓孙氏序　　　　　　明宋濂洪武九年六月日皇上御东皇阁翰林学士臣濂考功监令臣克勤给事中臣杰监察御史臣钝等皆侍时已漏下三刻臣杰出班跽奏曰臣之大父孙福谦陕人也出守嘉兴郡当元季兵乱江南州郡绎骚大父逃匿无所至正己亥航海趋山东至登州飓风大作涛涌如雪山巨舟遽成虀粉一家五十人咸死于海独臣附余板薄沙岛幸存犬马之命苍黄无所归长号于野州人邹义者闻而怜之俾佣作其家臣年已十四矣久之养为子且为授室遂冒其姓曰邹氏岁行将一周大明受命四海肃清下诏兴举学官增设弟子员义家以臣肄业莱州府已而选入成均又选入武英堂俾练习政事今年夏四月复擢给事中由是日瞻天颜获被宠荣如此之至皆非小臣所敢觊望圣恩如天固未知涓埃之报复窃私念孙氏无他族属其不绝者仅寄臣之一身苟冒其姓迟回而弗之改臣之先臣几何不为若敖氏之馁鬼哉臣敢昧死以请上曰朕为亿兆生民主凡有袭人姓氏者必令归其宗尔之请诚是也然非邹氏尔亦弗克底于今日慎毋忘之杰于是以首叩地而退既退诣请书其事以示后世濂奉诏参考历代郊禘大礼久不能成文杰寻擢监察御史复来申前言濂以未暇为答居亡何杰又升佥广东按察司事遽来迫曰杰有数千里行必得先生文乃可耳幸勿辞我濂乃与之言曰孙本姬姓出于周之后至卫武公之子惠孙因以孙为氏邹则子姓其裔则祖于宋自正考父食邑于邹因氏焉二者何可乱也杰能复之亦可谓不忘其本者哉然有一说为杰告焉昔者范文正公蚤孤随母适长山朱氏朱氏亦鞠育为子公遂力学擢上第封厥父母而后请命于朝复姓为范氏公之酬朱氏可谓厚矣杰之事与公正类幸思有以报邹之德哉圣皇之言即天也慎毋忘之慎毋忘之濂故举此重为杰告之范公在宋位至参知政事名垂史册至今人能道之恶知杰之他日不如公哉亦在乎法其人而已　　家乘序　　　　　　　　　　孙承宗予以先少师晚子今遂得长族姓自予而上五世予惧不愿以我为子孙自予而下三世以后其后予又惧不愿以我为祖父也凡我子姓得无惧乎予少读诗至棠棣咏兄弟先妻子而孔子继之曰父母顺予以为父母念其子故兄弟翕乃父母顺然世人兄弟不和多起于私妻子故诗人先好合妻子而后言翕兄弟予观世人当稍长未有妻子兄弟相得甚欢及一有妻再有子遂有间言而隙且开遂不翅如路人凡我子姓倘其念我子以体父母念其子也孝弟之心油然生矣先少师遵先训以训我兄弟唯曰朴实清廉曰无欲害人曰精神休使尽而尝以无欲害人为要呜呼凡人清廉乃不好货利乃不私妻子乃和兄弟乃顺父母夫无欲害人而家室妻孥间可思也平天下大道先少师殆以数言该之凡我子姓尚其共为遵守无令致我祖先不以为子孙将世世子孙以我为祖先予特以此书之世系策端告我子孙以仰绍我祖先袁姓部汇考
唐书
　　宰相世系表
袁氏出自妫姓陈胡公满生申公犀侯犀侯生靖伯庚庚生季子惛惛生仲牛甫甫生圣伯顺顺生伯他父他父生戴伯戴伯生郑叔郑叔生仲尔金父金父生庄伯庄伯生诸字伯爰孙宣仲涛涂赐邑阳夏以王父字为氏宣仲生选选生声子突突生惠子雅雅生颇奔郑秦末裔孙告辟难居于河洛之间少子政以袁为氏九世孙袁生生元孙干封贵乡侯复居陈郡阳夏八世孙良二子昌璋昌成武令生汉司徒安字邵公三子赏京敞京蜀郡太守二子彭汤汤字仲河太尉安国康侯三子成逢隗成左中郎生绍绍中子熙其后世居乐陵东光熙裔孙令喜璋生司徒滂字公熙滂生涣字曜卿魏御史大夫四子侃寓奥准准字孝尼晋给事中生冲字景元光禄勋生耽字彦道历阳太守耽生质字道和东阳太守二子湛豹豹字士蔚丹阳尹二子洵淑洵宋吴郡太守谥曰贞二子顗觊顗字国章未雍州都督二子戬昂河东袁氏本出陈郡
　袁氏宰相三人恕己滋智弘
韩昌黎集
　　袁氏先庙碑
周树舜后陈陈公子有为大夫食国之地袁乡者其子孙世守不失因自别为袁氏春秋世陈常压于楚与中国相加尢疏袁氏犹班班见可谱常居阳夏阳夏至晋属陈郡故号陈郡袁氏博士固申儒遏黄唱业于前至司空安怀德于身袁氏遂大显连世有人终汉连魏晋分仕南北始居华阴为拓拔魏鸿胪恭注
按左传有辕涛涂又有袁侨汉有辕固辕丰又　有袁安本两姓也杜预谓袁侨涛涂四世孙欧阳　集古录汉三老袁良亦云涛涂立姓为袁何欤　盖辕袁古字通用袁盎又通作爰亦非别姓明甚郑樵通志　　以字为氏
陈
人字

袁氏亦作辕亦作爰妫姓舜后陈胡公之裔胡公生申公申公生靖伯十八世孙庄伯生诸字伯爰孙涛涂以王父字为氏世为陈上卿廖用贤尚友录
　　袁姓
袁汝南羽音陈庄伯孙涛涂以王父字为氏又望出陈留新城其后去车为袁或作爰实同出一源也
　身姓部汇考
凌迪知万姓统谱
　　身姓
身见姓苑


　人姓部汇考
凌迪知万姓统谱
　　人姓
人见姓苑


　斤姓部列传
　　明
　　斤其明
按万姓统谱其明嘉靖中南海县贡士


　袁姓部列传一
　　周
　　袁侨
按左传襄公三年六月公会单顷公及诸侯己未同盟于&#泽楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也　　汉
　　袁哙
按史记袁盎传盎兄哙任盎为中郎
注
为兄所保任
</div>
    <div class="pagination">
<a href="氏族典卷诸姓部_page207.html">上一页</a><span>...</span><a href="氏族典卷诸姓部_page203.html">203</a><a href="氏族典卷诸姓部_page204.html">204</a><a href="氏族典卷诸姓部_page205.html">205</a><a href="氏族典卷诸姓部_page206.html">206</a><a href="氏族典卷诸姓部_page207.html">207</a><span class="current-page">208</span><a href="氏族典卷诸姓部_page209.html">209</a><a href="氏族典卷诸姓部_page210.html">210</a><a href="氏族典卷诸姓部_page211.html">211</a><a href="氏族典卷诸姓部_page212.html">212</a><a href="氏族典卷诸姓部_page213.html">213</a><span>...</span><a href="氏族典卷诸姓部_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
