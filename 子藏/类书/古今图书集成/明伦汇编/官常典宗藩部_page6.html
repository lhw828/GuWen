<!DOCTYPE html>
<html>
<head>
    <meta charset="UTF-8">
    <title>官常典宗藩部 - 第 6 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>官常典宗藩部 - 第 6 页/共 57 页</h1>
    <div class="content">赤乌五年立子霸为鲁王
按三国志吴主传赤乌五年春正月百官奏立皇后及四王诏曰今天下未定民物劳瘁且有功者或未录饥寒者尚未恤猥割土壤以丰子弟崇爵位以宠妃妾孤甚不取其释此议秋七月有司又奏立后及诸王八月立子霸为鲁王太元二年立故太子和及子奋子休皆为王
按三国志吴主传太元二年春正月立故太子和为南阳王居长沙子奋为齐王居武昌子休为琅邪王居虎林　按嗣主休传孙休权第六子太元二年正月封琅邪王居虎林四月权薨休弟亮承统诸葛恪秉政不欲诸王在滨江兵马之地徙休于丹阳郡太守李衡数以事侵休休上书乞徙他郡诏徙会稽废帝太平三年秋七月封故齐王奋为章安侯九月戊午孙綝黜亮为会稽王按三国志吴嗣主亮传云云
景帝永安元年冬十月己丑封孙&#为乌程侯皓弟德钱唐侯谦永安侯按三国志吴嗣主休传云云　按嗣主&#传孙&#权孙和子也孙休立封&#为乌程侯遣就国休薨遂迎立&#嗣主皓元兴元年封休诸子为王
为豫章王次子汝南王次子梁王次子陈王
音
弯

建衡元年立淮阳东平二王
按三国志吴嗣主皓传建衡元年春正月立子瑾为太子及淮阳东平王凤皇二年秋九月改封淮阳为鲁东平为齐又封陈留章陵等九王凡十一王王给三千兵按三国志吴嗣主&#传云云
天纪二年秋七月立成纪宣威等十一王王给三千兵按三国志吴嗣主&#传云云
天纪四年春立中山代等十一王
按三国志吴嗣主皓传云云
　　晋
晋制皇子封王支子推恩封公侯伯子男始封承封各有差官属随国大小无定制朝则执璧聘则遣卿按晋书职官志咸宁三年卫将军杨珧与中书监荀勖以齐王攸有时望惧惠帝有后难因追故司空裴秀立五等封建之旨从容共陈时宜于武帝以为古者建侯所以藩卫王室今吴寇未殄方岳任大而诸王为帅都督封国既各不臣其统内于事重非宜又异姓诸将居边宜参以亲戚而诸王公皆在京都非扞城之义万世之固帝初未之察于是下诏议其制有司奏从诸王公更制户邑皆中尉领兵其平原汝南琅邪扶风齐为大国梁赵乐安燕安平义阳为次国其余为小国皆制所近县益满万户又为郡公制度如小国王亦中尉领兵郡侯如不满五千户王置一军一千一百人亦中尉领之于时唯特增鲁公国户邑追进封故司空博陵公王沈为郡公巨平侯羊祜为南城郡侯又南宫王承随王万各于泰始中封为县王邑千户至是改正县王增邑为三千户制度如郡侯亦置一军自此非皇子不得为王而诸王之支庶皆皇家之近属至亲亦各以土推恩受封其大国次国始封王之支子为公承封王之支子为侯继承封王之支子为伯小国五千户已上始封王之支子为子不满五千户始封王之支子及始封公侯之支子皆为男非此皆不得封其公之制度如五千户国侯之制度如不满五千户国亦置一军千人中尉领之伯子男以下各有差而不置军大国始封之孙罢下军曾孙又罢上军次国始封子孙亦罢下军其余皆以一军为常大国中军二千人上下军各千五百人次国上军二千人下军千人其未之国者大国置守土百人次国八十人小国六十人郡侯县公亦如小国制度既行所增徙各如本奏遣就国而诸公皆恋京师涕泣而去及吴平后齐王攸遂之国　王置师友文学各一人景帝讳故改师为傅友者因文王仲尼四友之名号改太守为内史省相及仆有郎中令中尉大农为三卿大国置左右常侍各一人省郎中置侍郎二人典书典祠典卫学官令典书丞各一人治书四人中尉司马世子庶子陵庙牧长各一人谒者四人中大夫六人舍人十人典府各一人中朝制典书令在常侍下侍郎上及渡江则侍郎次常侍而典书令居三军下公国则无中尉常侍三军侯国又无大农侍郎伯子男唯典书以下又无学官令史职皆以次损焉公侯以下置官属随国大小无定制其余官司各有差名山大泽不以封盐铁金银铜锡始平之竹园别都宫室园囿皆不为属国其仕在天朝者与之国同皆自选其文武官入作卿士而其世子年已壮者皆遣&#国其王公已下茅社符玺车旗命服一如泰始初故事　按舆服志诸王金玺龟钮纁朱绶四采朱黄缥绀　按礼志魏制藩王不得朝觐魏明帝时有朝者皆由特恩不得以为常及泰始中有司奏诸侯之国其王公以下入朝者四方各为二番三岁而周周则更始若临时有故却在明年明年来朝之后更满三岁乃复朝不得违本数朝礼皆亲执璧如旧朝之制不朝之岁各遣卿奉聘奏可江左王侯不之国其受任居外则同方伯刺史二千石之礼亦无朝聘之制故此礼遂废按文献通考晋亦有王公侯伯子男六等之封注
晋令曰有开国郡公县公郡侯县侯伯子男及　乡亭关中内外等侯之爵唯安平郡公孚邑万户制度如魏诸王其余县公邑千八百户地方七十五里大国侯邑千六百户地方七十里次国侯邑千四百户地方六十五里大国伯邑千二百户地方六十里次国伯邑千户地方五十里大国子邑八百户地方五十里次国子邑六百户地方四十里男邑四百户地方四十里武帝受禅之初泰始元年封建子弟为王二十余人以郡为国邑二万户为大国置上中下三军兵五千人邑万户为次国置上军下军兵三千人邑五千户为小国置一军兵一千五百人王不之国宫于京师罢五等之制公侯邑万户以上为大国五千以上为次国不满五千户为小国初虽有封国而王公皆在京都咸宁三年诏徙诸王公皆归国武帝泰始元年封皇叔祖父孚等为王
按晋书武帝本纪泰始元年冬十二月丁卯封皇叔祖父孚为安平王皇叔父干为平原王亮为扶风王为东莞王骏为汝阴王彤为梁王伦为琅邪王皇弟攸为齐王鉴为乐安王几为燕王皇从伯父望为义阳王皇从叔父辅为渤海王晃为下邳王为太原王珪为高阳王衡为常山王子文为沛王泰为陇西王权为彭城王绥为范阳王遂为济南王逊为谯王睦为中山王陵为北海王斌为陈王皇从父兄洪为河间王皇从父弟楙为东平王泰始五年冬十一月追封谥皇弟兆为城阳哀王以皇子景度嗣按晋书武帝本纪云云
泰始六年夏五月立寿安亭侯承为南宫王冬十一月立皇子柬为汝南王按晋书武帝本纪云云
泰始七年夏五月立皇子宪为城阳王
按晋书武帝本纪云云
泰始九年春二月立安平亭侯隆为安平王三月立皇子祗为东海王按晋书武帝本纪云云
咸宁三年立皇子裕等为王徙扶风王亮等封国立安平穆王隆弟敦齐王子蕤等为王废中山王睦为丹水侯按晋书武帝本纪咸宁三年春正月丙子朔立皇子裕为始平王安平穆王隆弟敦为安平王诏曰宗室戚属国之枝叶欲令奉率德义为天下式然处富贵而能慎行者寡召穆公纠合兄弟而赋常棣之诗此姬氏所以本枝百世也今以卫将军扶风王亮为宗师所当施行皆谘之于宗师也秋七月中山王睦以罪废为丹水侯八月癸亥徙扶风王亮为汝南王东莞王赵王渤海王辅为太原王太原王颙为河间王北海王陵为任城王陈王斌为西河王汝南王柬为南阳王济南王耽为中山王河间王威为章武王立皇子玮为始平王允为濮阳王该为新都王遐为清河王九月立齐王子蕤为辽东王赞为广汉王太康元年夏六月丁丑封丹水侯睦为高阳王秋八月己未封皇弟延祚为乐平王按晋书武帝本纪云云
太康四年春二月己丑立长乐亭侯实为北海王夏五月己亥徙辽东王蕤为东莱王按晋书武帝本纪云云
太康五年春二月丙寅立南宫王子玷为长乐王按晋书武帝本纪云云太康九年夏五月义阳王奇有罪黜为三纵亭侯六月庚子徙章武王威为义阳王冬十二月癸卯立河间平王洪子英为章武王按晋书武帝本纪云云
太康十年徙南宫王承扶风王畅封国改封南阳王柬等假节之国各统方州军事立皇子乂等及皇孙遹濮阳王子迪始平王子仪为王汝南王子顺阳王弟歆琅邪王弟淡等为公按晋书武帝本纪太康十年冬十月壬子徙南宫王承为武邑王十一月甲申改封南阳王柬为秦王始平王玮为楚王濮阳王允为淮南王并假节之国各统方州军事立皇子乂为长沙王颖为成都王晏为吴王炽为豫章王演为代王皇孙遹为广陵王立濮阳王子迪为汉王始平王子仪为毗陵王汝南王亮次子为西阳公徙扶风王畅为顺阳王畅弟歆为新野公琅邪王觐弟淡为东武公繇为东安公漼为广陵公卷为东莞公改诸王国相为内史惠帝永平元年进东安公繇西阳公为王徙长沙王乂为常山王立陇西世子越为东海王按晋书惠帝本纪永平元年春三月壬寅以东安公繇为尚书左仆射进封东安王庚戌免东安王繇徙带方秋八月徙长沙王乂为常山王己巳进西阳公爵为王辛未立陇西世子越为东海王永康元年夏五月己巳立皇孙尚为襄阳王秋八月改封吴王晏为宾徒县王按晋书惠帝本纪云云
永宁元年赵王伦废皇太孙臧为濮阳王乘舆反正复宾徒王晏为吴王常山王乂为长沙王徙南平王祥封国追复东安王繇爵封吴王晏子国楚王玮子范齐王冏子冰等为王按晋书惠帝本纪永宁元年春正月乙丑赵王伦篡帝位丙寅迁帝于金墉城废皇太孙臧为濮阳王癸酉伦害濮阳王臧三月平东将军齐王冏起兵以讨伦传檄州郡屯于阳翟征北大将军成都王颖征西大将军河间王颙常山王乂豫州刺史李毅兖州刺史王彦南中郎将新野公歆皆举兵应之夏四月辛酉左卫将军王舆与尚书淮陵王漼勒兵入宫逐伦归第即日乘舆反正癸亥诛赵王伦五月立襄阳王尚为皇太孙六月戊辰复宾徒王晏为吴王甲戌以齐王冏为大司马都督中外诸军事成都王颖为大将军录尚书事河间王颙为太尉己卯以梁王彤为太宰领司徒秋七月甲午立吴王晏子国为汉王复封常山王乂为长沙王八月己巳徙南平王祥为宜都王九月追东安王繇复其爵丁丑封楚王玮子范为襄阳王冬十二月封齐王冏子冰为乐安王英为济阳王超为淮南王太安元年封东莱侯子照为齐王
按晋书惠帝本纪永宁元年夏六月庚午东莱王蕤左卫将军王舆谋废齐王冏事泄蕤废为庶人舆伏诛夷三族太安元年冬十二月丁卯河间王颙表齐王冏窥伺神器有无君之心与成都王颖新野王歆范阳王虓同会洛阳请废冏还第长沙王乂奉乘舆屯南止车门攻冏杀之幽其诸子于金墉城废冏弟北海王实封东莱侯蕤子照为齐王永兴元年黜皇太子覃复为清河王以成都王颖为太弟既又复覃为皇太子寻废及以豫章王炽为太弟始诏颖以王还第封长沙王乂子绍为乐平王按晋书惠帝本纪太安元年春三月癸卯皇太孙尚薨夏五月癸卯以清河王遐子覃为皇太子冬十二月丁卯以长沙王乂为太尉都督中外诸军事二年秋七月中书令卞粹侍中冯荪河南尹李含等贰于长沙王乂乂疑而害之八月河间王颙成都王颖举兵讨长沙王乂帝以乂为大都督帅军御之庚申颙遣其将张方颖遣其将陆机牵秀石超等来逼京师冬十一月癸亥东海王越执长沙王乂幽于金墉城寻为张方所害永兴元年春正月成都王颖自邺讽于帝乃大赦改元为永安以成都王颖为丞相二月乙酉黜皇太子覃复为清河王三月河间王颙表请立成都王颖为太弟丙辰以太尉颙为太宰秋七月朔右卫将军陈眕以诏召百寮入殿中因勒兵讨成都王颖戊戌复皇太子覃己亥司徒王戎东海王越高密王简平昌公模吴王晏豫章王炽襄阳王范右仆射荀藩等奉帝北征至安阳众十余万颖遣其将石超拒战己未六军败绩于荡阴矢及乘舆百官分散帝遂幸超军超遣弟熙奉帝之邺颖帅群官迎谒道左其夕幸于颖军明日乃备法驾幸于邺唯豫章王炽司徒王戎仆射荀藩从庚申大赦改元为建武八月戊辰颖杀东安王繇张方复入洛阳废皇太子覃安北将军王浚遣乌丸骑攻成都王颖于邺大败之颖与帝单车走洛阳及济河张方率骑奉迎冬十一月乙未方帝幸长安河间王颙帅官属步骑三万迎于霸上以征西府为宫唯仆射荀藩司隶刘暾太常郑球河南尹周馥与其遗官在洛阳为留台承制行事号为东西台焉丙午留台大赦改元复为永安十二月丁亥诏曰天祸晋邦冢嗣莫继成都王颖自在储贰政绩亏损四海失望不可承重其以王还第豫章王炽先帝爱子令闻日新四海注意今以为皇太弟以隆我晋邦齐王冏前应还第长沙王乂轻陷重刑封其子绍为乐平县王永兴二年夏四月诏封乐平王绍为齐王
按晋书惠帝本纪云云
光熙元年进东嬴公腾平昌公模爵俱为王怀帝即位封彭城王植子融为王按晋书惠帝本纪光熙元年秋九月进东嬴公腾爵为东燕王平昌公模为南阳王　按怀帝本纪十一月癸酉怀帝即皇帝位十二月己亥封彭成王植子融为乐城县王怀帝永嘉二年冬十二月辛未立长沙王乂子硕为长沙王&#为临淮王按晋书怀帝本纪云云
元帝建武元年封子裒为琅邪王梁王世子翘为梁王汝南王子弼为新蔡王按晋书元帝本纪建武元年春三月辛卯即晋王位封王子宣城公裒为琅邪王七月梁王悝薨八月甲午封梁王世子翘为梁王十一月甲子封汝南王子弼为新蔡王太兴元年夏六月戊戌封皇子晞为武陵王冬十二月丁丑封显义亭侯涣为琅邪王按晋书元帝本纪云云
永昌元年春三月甲午封皇子昱为琅邪王
按晋书元帝本纪云云　按简文帝本纪帝元帝之少子也幼而岐嶷为元帝所爱郭璞见而谓人曰兴晋祚者必此人也永昌元年元帝诏曰先公武王先考恭王君临琅邪继世相承国嗣未立蒸尝靡主朕常悼心子昱仁明有智度可以虔奉宗庙以慰罔极之恩其封昱为琅邪王食会稽宣城如旧明帝太宁三年诏议立宗室哲王之后
按晋书明帝本纪太宁三年秋七月辛未诏曰三恪二王世代之所重兴灭继绝政道之所先又宗室哲王有功勋于大晋受命之际者佐命功臣硕德名贤三祖所与共维大业咸开国祚土誓同山河者而&#废绝禋祀不传甚用怀伤主者其详议诸应立后者以闻成帝咸和元年封皇弟岳为吴王贬南顿王族降西阳王爵改定王侯国秩按晋书成帝本纪咸和元年冬十月己巳封皇弟岳为吴王车骑将军南顿王宗有罪伏诛贬其族为马氏免太宰西阳王降为弋阳县王十一月改定王侯国秩九分食一咸和二年冬十二月丙寅徙封琅邪王昱为会稽王吴王岳为琅邪王按晋书成帝本纪云云　按简文帝本纪咸和元年所生郑夫人薨帝时年七岁号慕泣血固请服重成帝哀而许之故徙封会稽王咸和四年春三月庚午复封高密王纮为彭城王按晋书成帝本纪云云咸和五年秋九月甲辰徙乐成王钦为河间王封彭城王纮子浚为高密王按晋书成帝本纪云云
咸和六年夏六月丙申复故河间王颙爵位封彭城王植子融为乐成王章武王混子珍为章武王按晋书成帝本纪云云咸和八年夏四月诏封故新蔡王弼弟邈为新蔡王按晋书成帝本纪云云咸康八年夏六月甲午康帝即位己亥封成帝子丕为琅邪王奕为东海王按晋书康帝本纪云云
穆帝升平三年冬十二月封武陵王晞子为梁王按晋书穆帝本纪云云升平五年哀帝以琅邪王即位诏以东海王奕为琅邪王按晋书哀帝本纪帝讳丕字千龄成帝长子也咸康八年封为琅邪王升平五年五月丁巳穆帝崩皇太后令曰帝奄不救疾继嗣未建琅邪王丕中兴正统明德懋亲昔在咸康属当储贰以年在幼冲未堪国难故显宗高让今义望情地莫与为比其以王奉大统于是百官备法驾迎于琅邪第庚申即皇帝位壬戌诏曰朕获承明命入纂大统顾惟先王宗庙蒸尝无主太妃丧庭廓然靡寄悲痛感摧五内抽割宗国之尊情礼兼隆继嗣之重义无与二东海王奕戚属亲近宜奉本统其以奕为琅邪王哀帝兴宁三年废帝以琅邪王即位封会稽王昱为琅邪王昱子昌明为会稽王按晋书废帝本纪帝讳奕字延龄哀帝之母弟也咸康八年封为东海王升平五年改封琅邪王兴宁三年二月丙申哀帝崩无嗣丁酉皇太后诏曰帝遂不救厥疾艰祸仍臻遗绪泯然哀恸切心琅邪王奕明德茂亲属当储嗣宜奉祖宗纂承大统便速正大礼以宁人神于是百官奉迎于琅邪第是日即皇帝位秋七月己酉改封会稽王昱为琅邪王壬子封琅邪王昱子昌明为会稽王　按简文帝本纪废帝即位以琅邪王绝嗣复徙封琅邪而封子昌明为会稽王帝固让故虽封琅邪而不去会稽之号废帝太和六年太后废帝为东海王
按晋书废帝本纪太和六年冬十一月癸卯桓温自广陵屯于白石丁未诣阙因图废立诬帝在藩夙有痿疾嬖人相龙计好朱灵宝等参侍内寝而二美人田氏孟氏生三男长欲封树时人惑之温因讽太后以伊霍亢布钉酉集百官于朝堂宣崇德太后令曰王室艰难穆哀短祚国嗣不育储宫靡立琅邪王奕亲则母弟故以入纂大位不图德之不建乃至于斯&#浊溃乱动违礼度有此三孽莫知谁子人伦道丧丑声遐布既不可以奉守社稷敬承宗庙且昏孽并大便欲建树储藩诬罔祖宗倾移皇基是而可忍孰不可怀今废奕为东海王以王还第供卫之仪皆如汉朝昌邑故事但未亡人不幸罹此百忧感念存没心焉如割社稷大计义不获已临纸悲塞如何可言于是百官入太极前殿即日桓温使散骑侍郎刘享收帝玺绶帝着白帢单衣步下西堂乘犊车出神兽门群臣拜辞莫不歔欷侍御史殿中监将兵百人卫送东海第初桓温有不臣之心欲先立功河朔以收时望及枋头之败威名顿挫遂潜谋废立以长威权然惮帝守道恐招时议以宫闱重閟&#笫易诬乃言帝为阉遂行废辱初帝平生每以为虑&#召术人扈谦筮之卦成答曰晋室有盘石之固陛下有出宫之象竟如其言简文帝咸安元年冬十二月庚寅废东海王奕为海西公食邑四千户按晋书简文帝本纪云云
咸安二年徙海西公于吴县立子道为琅琊王按晋书简文帝本纪咸安二年夏四月徙海西公于吴县西柴里秋七月乙未立子道为琅琊王领会稽内史　按废帝本纪咸安二年正月降封帝为海西县公四月徙居吴县&#吴国内史刁彝防卫又遣御史顾允监察之孝武帝宁康二年春正月癸未朔追封谥故会稽世子郁为临川献王按晋书孝武帝本纪云云
太元元年夏六月封河间王钦子范之为章武王按晋书孝武帝本纪云云太元二年春正月绝继世绍功臣
按晋书孝武帝本纪云云
太元九年封武陵王孙宝立新宁王子遵新蔡王弟崇为王按晋书武帝本纪太元九年春正月庚子封武陵王孙宝为临川王戊午立新宁王晞子遵为新宁王冬十月庚午立前新蔡王晃弟崇为新蔡王太元十二年秋九月戊午复新宁王遵为武陵王立梁王子龢为梁王按晋书孝武帝本纪云云
太元十七年冬十一月庚寅徙封琅邪王道子为会稽王封皇子德文为琅邪王按晋书孝武帝本纪云云
安帝隆安三年春正月辛酉封宗室蕴为淮陵王按晋书安帝本纪云云隆安四年冬十一月封元显子彦璋为东海王按晋书安帝本纪云云义熙元年秋八月甲子封临川王子修之为会稽王按晋书安帝本纪云云义熙二年夏五月封高密王子法莲为高阳王按晋书安帝本纪云云　按文献通考魏疏忌骨肉故武之子文之母弟不　过食一县且刻削迁徙殊无宁日几不能以自存　晋矫其弊受禅之初不特宣文之子孙毕王虽宣　帝诸弟如孚如泰辈之子孙亦同时俱封又许其　自选官属而王家人衣食御府别给之亲亲之意　亦厚矣刘颂所言无成国之制盖以其徒享封土　而不治吏民有同郡县此乃汉景武以后之法制　然惠帝既立之后诸王或镇雄藩或专国政废贾　诛赵犹运之掌则亦不可以言无事任矣而干戈　相侵自相屠毒遂以覆国盖晋之创业不以道而　垂统非其人故天命不佑虽有盘石之宗适以基　祸固难以周汉自诡也
　宗藩部汇考四
　　宋
宋诸皇子为王支子封五等皆如晋制大小国各置三军按宋书百官志汉初王国置太傅掌辅导内史主治民丞相统众官中尉掌武职分官置职略同京师至景帝惩七国之乱更制诸王不得治国汉为置吏改丞相曰相省御史大夫廷尉少府宗正博士官其大夫谒者诸官长丞皆损其员数后改汉内史为京兆尹中尉为执金吾郎中令为光禄勋而王国如故又太仆为仆司农为大农成帝更令相治民如郡太守省内史其中尉如郡尉太傅但曰傅汉东京亦置傅一人王师事之相一人主治民中尉一人主盗贼郎中令一人掌郎中宿卫仆一人治书一人治书本曰尚书后更名治书中大夫无员掌奉使京师及诸国者及礼乐卫士医工永巷祀礼长各一人郎中无员魏氏谒者官属史阙不知次第晋武帝初置师友文学各一人师即傅也景帝讳师改为傅宋世复改曰师其文学前汉已置也友者因文王仲尼四友之名也改太守为内史省相及仆有郎中令中尉大农为三卿大国置左右常侍各三人省郎中置侍郎二人大国又置上军中军下军三将军次国上军将军下军将军各一人小国上军而已典书典祠典卫学官令典书令丞各一人治书四人中尉司马世子庶子陵庙牧长各一人谒者四人中大夫六人舍人十人典医丞典府丞各一人宋氏以来一用晋制虽大小国皆有三军晋制典书令在常侍下侍郎上江左则侍郎次常侍而典书令居三军下矣江左以来公国则无中尉常侍三军侯国又无大农侍郎伯子男唯典书以下又无学官令矣吏职皆以次损省焉晋江右公侯以下置官属随国小大无定制也晋江左诸国并三分食一元帝太兴元年始制九分食一　按礼志凡遣大使拜蕃王帝皆临轩其仪大乐令宿设金石四厢之乐于殿前漏上二刻侍中侍臣冗从仆射中谒者节骑郎虎贲旄头遮列五牛旗皆入虎贲中郎将羽林监分陛端门内侍御史谒者各一人监端门廷尉监平分陛车西中华门漏上三刻殿中侍御史奏开殿之殿门南止车门宣阳城门军校侍中散骑常侍给事黄门侍郎散骑侍郎升殿夹御座尚书令以下应阶者以次入治礼引大鸿胪入陈九宾漏上四刻侍中奏外办皇帝服衮冕之服升太极殿临轩南面谒者前北面一拜跪奏大鸿胪臣某稽首言群臣就位谨具侍中称制曰可谒者赞拜在位皆再拜大鸿胪称臣一拜仰奏请行事侍中称制曰可鸿胪举手曰可行事谒者引护当拜者入就拜位四厢乐作将拜乐止礼毕出官有其注　诸王金玺龟纽纁朱绶四采赤黄缥绀郡公金章元朱绶郡侯金章青朱绶诸王太子金印紫绶郡公侯太子银印青绶县乡亭侯金印紫绶关内关中名号侯金印紫绶关外侯银印青绶武帝永初元年封皇弟道怜及皇子义真等为王追封皇弟道规为临川王而以南郡公义庆为嗣按宋书武帝本纪永初元年夏六月庚午以司空道怜为太尉封长沙王追封司徒道规为临川王立南郡公义庆为临川王乙亥立桂阳公义真为庐陵王彭城公义隆为宜都王第四皇子义康为彭城王按文帝本纪帝讳义隆武帝第三子晋义熙十一年封彭城县公永初元年封宜都王食邑三千户少帝景平二年皇太后废帝为荥阳王按宋书少帝本纪景平二年夏五月江州刺史檀道济扬州刺史王弘入朝帝居处所为多过失乙酉皇太后令曰王室不造天祸未悔先帝创业弗永弃世登遐义符长嗣属当天位不谓穷凶极悖一至于此大行在殡宇内哀惶幸灾肆于悖词喜容表于在戚至乃征召乐府鸠集伶官优倡管弦靡不备奏珍羞甘膳有加平日采择媵御产子就宫腼然无怍丑声四达及懿后崩背重加天罚亲与左右执绋歌呼推排梓宫抃掌笑谑殿省备闻加复日夜媟狎群小慢戏兴造千计费用万端帑藏空虚人力殚尽刑罚苛虐幽囚日增居帝王之位好皂隶之役处万乘之尊悦厮养之事亲执鞭扑驱击无辜以为笑乐穿池筑观朝成暮毁征发工匠疲极兆民远近叹嗟人神怨怒社稷将坠岂可复嗣守洪业君临万邦今废为荥阳王一依汉昌邑晋海西故事文帝元嘉元年封皇弟义恭等三人皆为王
按宋书文帝本纪元嘉元年秋八月甲辰冠军将军南豫州刺史义恭进号抚军将军封江夏王立第六皇弟义宣为竟陵王第七皇弟义季为衡阳王元嘉九年冬十二月庚寅立第五皇子绍为庐陵王江夏王义恭子朗为南丰县王按宋书文帝本纪云云
元嘉十年春正月甲寅竟陵王义宣改封南谯王按宋书文帝本纪云云元嘉十三年封皇子浚骏二人为王
按宋书文帝本纪十三年秋九月癸丑立第二皇子浚为始兴王第三皇子骏为武陵王　按孝武帝本纪孝武讳骏文帝第三子元嘉十三年立为武陵王食邑二千户三十年入讨元凶平即皇帝位是为孝武帝元嘉十六年秋八月庚子立第四皇子铄为南平王按宋书文帝本纪云云元嘉二十年夏四月甲午立第六皇子诞为广陵王按宋书文帝本纪云云元嘉二十一年春二月辛卯立第七皇子宏为建平王按宋书文帝本纪云云
元嘉二十二年春二月甲戌封第八皇子袆为东海王第九皇子昶为义阳王冬十二月丁酉免大将军彭城王义康为庶人按宋书文帝本纪云云
元嘉二十四年冬十一月甲寅立第十皇子浑为汝阴王按宋书文帝本纪云云
元嘉二十五年秋八月甲子立第十一皇子彧为淮阳王按宋书文帝本纪云云　按明帝本纪帝讳彧文帝第十一子也元嘉二十五年封淮阳王食邑二千户元嘉二十六年冬十月广陵王诞改封随郡王按宋书文帝本纪云云元嘉二十九年春二月庚午立第十二皇子休仁为建安王秋七月壬辰汝阴王浑改封武昌王淮阳王彧改封湘东王按宋书文帝本纪云云
元嘉三十年四月己巳孝武帝即位六月辛未改封南谯王义宣为南郡王随王诞为竟陵王义宣次子宜阳侯恺为宜阳县王按宋书孝武帝本纪云云
孝武帝孝建元年夏四月癸巳封第十六皇弟休倩为东平王未拜薨按宋书孝武帝本纪云云
孝建二年立第十三十四十五三皇弟为王改革诸王车服制度凡二十四条按宋书孝武帝本纪孝建二年秋七月癸巳立第十三皇弟休佑为山阳王第十四皇弟休茂为海陵王第十五皇弟休业为鄱阳王　按礼志伪楚桓元将篡亦加安帝母弟太宰琅邪王衮冕服宋兴以来王公贵臣加侍中散骑常侍乃得服貂珰也宋孝武孝建元年丞相南郡王义宣二年雍州刺史武昌王浑又有异图世祖嫌侯王强盛欲加减削其年十月己未大司马江夏王义恭骠骑大将军竟陵王诞表改革诸王车服制度凡九条上因讽有司更增广条目奏曰车服以庸虞书茂典名器慎假春秋明诫是以尚方所制禁严汉律诸侯窃服虽亲必罪自顷以来下僭弥盛器服装饰乐舞音容通于王公达于众庶上下无辨人志靡一今表之所陈实允礼度九条之格犹有未尽谨共附益凡二十四条听事不得南向坐施帐并蕃国官正冬不得跣登国殿及夹侍国师传令及油戟公主王妃传令不得朱服舆不得重杠鄣扇不得雉尾剑不得鹿卢形槊眊不得孔雀白鷩夹毂队不得绛袄平乘诞马不得过二匹胡伎不得彩衣舞伎正冬着&#衣不得庄面蔽花正冬会不得铎舞杯柈舞长跷伎舒丸剑博山伎缘大橦伎五案伎自非正冬会奏舞曲不得舞诸妃主不得着衮带信幡非台省官悉用绛郡县内史相及封内官长于其封君既非在三罢官则不复追敬不合称臣正宜上下官敬而已诸镇常行车前后不得过六队白直夹毂不在其限刀不得过铜为装诸王女封县主诸王子孙袭封王王之妃及封侯者夫人行并不得卤簿诸王子继体为王者婚姻吉凶悉依诸国公侯之礼不得同皇弟皇子车舆不得油幢轺车不在其限平乘舫皆平两头作露平形不得拟像龙舟悉不得朱油帐不得作五花及竖笋形若先有器物者悉输送台臧书到后二十日期若窃玩犯禁者及统司无举纠并临时议罪诏可按文献通考江夏王义恭为孝武所忌忧惧故奏革诸侯厅事不得南向坐国官正冬不得跣登国殿及夹侍障扇不得雉尾剑不得鹿卢形诞马不得过二诸侯常行车前后不得过六队白直夹毂不在其限刀不得过银铜为饰诸王子继体为王者婚葬吉凶悉依诸国公侯之礼不得同皇弟皇子诸王女封县主诸王子孙袭封之王妃及封侯者夫人并不得卤簿诏可孝建三年立第十八十九二皇弟及第二皇子为王以第四子出绍江夏王太子睿为后按宋书孝武帝本纪三年春正月庚寅立第十八皇弟休范为顺阳王第十九皇弟休若为巴陵王戊戌立第二皇子尚为西阳王　按礼志三年五月丁巳诏以第四皇子出绍江夏王太子睿为后有司奏皇子出后检未有告庙先例辄勒二学礼官议正应告与不告者为告几室太学博士傅休议礼无皇子出后告庙明文晋太康四年封北海王实绍广汉殇王后告于太庙汉初帝各异庙故告不必同自汉明帝以来乃共堂各室魏晋依之今既共堂若独告一室而阙诸室则于情未安太常丞庾亮之议按礼大事则告祖祢小事则特告祢今皇子出嗣宜告祢庙祠部朱膺之议以为有事告庙盖国之常典今皇子出绍事非常均愚以为宜告贺循云古礼异庙唯谒一室是也既皆共庙而阙于诸帝于情未安谓循言为允宜在皆告兼右丞殿中郎徐爰议以为国之大事必告祖祢皇子出嗣不得谓小昔第五皇子承统庐陵备告七庙参议以爰议为允诏可大明元年夏六月己卯以前太子步兵校尉刘祗子歆继南丰王朗冬十二月丁亥顺阳王休范改封桂阳王按宋书孝武帝本纪云云　按礼志大明元年六月己卯朔诏以前太子步兵校尉祗男歆绍南丰王朗有司奏朗先嗣营阳告庙临轩检继体为旧不告庙临轩下礼官议正太学博士王燮之议南丰昔别开土宇以绍营阳义同始封故有临轩告庙之礼今歆奉诏出嗣则成继体先爵犹存事是传袭不应告庙临轩祠部郎朱膺之议南丰王嗣爵封已绝圣恩垂矜特诏继茅土复申义同始封为之告庙临轩殿中郎徐爰议营阳继体皇基身亡封绝恩诏追封锡以一城既始启建茅土故宜临轩告庙今歆继后南丰彼此俱为列国长沙南丰自应各告其祖岂关太庙事非始封不合临轩同博士王燮之议参详爰议为允诏可大明二年夏四月甲申立皇子子绥为安陆王按宋书孝武帝本纪云云大明三年贬竟陵王诞爵以不受命讨斩之追封齐敬王子羽按宋书孝武帝本纪大明三年夏四月乙卯司空南兖州刺史竟陵王诞有罪贬爵诞不受命据广陵城反杀兖州刺史垣阆以始兴公沈庆之为车骑大将军开府仪同三司南兖州刺史讨诞甲子上亲御六师车驾出顿宣武堂秋七月己巳克广陵城斩诞悉诛城内男丁以女口为军赏　按孝武十四王传齐敬王子羽孝武帝第十四子大明三年卒追加封谥　按礼志八年正月壬辰有司奏故齐敬王子羽将来立后未详便应作主立庙为须有后之日未立庙者为于何处祭祀游击将军徐爰议以为国无后于制除罢始封之君实存承嗣皇子追赠则为始祖臣不殇君事着前准岂容虚阙烝尝以俟有后谓立庙作主三卿主祭依旧通关博议以爰议为允令便立庙庙成作主依晋陵王近例先暂祔庐陵考献王庙祭竟神主即还新庙未立后之前常使国上卿主祭大明四年立第三第六第七第八四皇子为王按宋书孝武帝本纪四年春正月庚寅立第三皇子子勋为晋安王第六皇子子房为寻阳王第七皇子子顼为历阳王第八皇子子鸾为襄阳王秋九月丁亥改封襄阳王子鸾为新安王大明五年改第二第七二皇子封国立第九第十一二皇子为王按宋书孝武帝本纪五年夏四月改封西阳王子尚为豫章王秋八月戊子立第九皇子子仁为永嘉王第十一皇子子真为始安王闰九月壬寅改封历阳王子顼为临海王大明六年立第十三十九二皇子为王以山阳王子士弘继鄱阳哀王按宋书孝武帝本纪六年春三月庚寅立第十三皇子子元为邵陵王秋七月乙未立第十九皇子子云为晋陵王冬十月丁巳以山阳王休佑子士弘继鄱阳哀王休业大明七年立第十六十八十七二十二四皇子为王按宋书孝武帝本纪七年秋八月乙丑立第十六皇子子孟为淮南王第十八皇子子产为临贺王九月丙申立第十七皇子子嗣为东平王　按孝武十四王传南海哀王子师孝武帝第二十二子大明七年封食邑二千户景和元年为前废帝所害时年六岁太宗即位追谥大明八年追封第二十三皇子子霄为王
按宋书孝武帝本纪不载　按孝武十四王传淮阳思王子霄孝武帝第二十三子大明八年薨追加封谥前废帝景和元年免新安王为庶人及明帝称令改安陆王子绥封国按宋书前废帝本纪景和元年秋九月辛丑抚军将军南徐州刺史新安王子鸾免为庶人赐死　按明帝本纪宋越等殒废帝于后堂事定上未知所为建安王休仁便称臣奉引升西堂登御座召见诸大臣凡众事悉称令书施行十二月乙丑改封安陆王子绥为江夏王明帝泰始元年冬十二月辛未改封临贺王子产为南平王晋熙王子舆为庐陵王按宋书明帝本纪云云
泰始二年春三月戊戌贬寻阳王子房爵为松滋县侯冬十一月壬辰以建平王景素子延年为新安王按宋书明帝本纪云云泰始三年立桂阳建安二王及侍中刘韫三人之第二子皆为王改封新安义阳二王国按宋书明帝本纪泰始三年夏四月庚子立桂阳王休范第二子德副为庐陵王立侍中刘韫第二子铣为南丰王冬十月壬午改封新安王延年为始平王十一月立建安王休仁第二子伯猷为江夏王改封义阳王昶为晋熙王泰始四年夏四月己卯东海王祎改封庐江王山阳王休佑改封晋平王改晋安郡为晋平郡按宋书明帝本纪云云
泰始五年立晋平长沙二王子为王免庐江王祎官爵追封皇弟夷父为王按宋书明帝本纪五年夏六月辛未立晋平王休佑子宣曜为南平王丁丑车骑将军南豫州刺史庐江王祎免官爵秋九月甲寅立长沙王纂子延之为始平王　按文九王传新野怀王夷父文帝第十七子元嘉二十九年薨太宗泰始五年追加封谥泰始六年立第六皇子为王而以第五皇子继东平王休倩后寻薨又追改休倩为临庆王而以第八皇子继之按宋书明帝本纪六年夏四月癸亥立第六皇子燮为晋熙王六月己亥以第五皇子智井继东平冲王休倩己未改临贺郡为临庆郡追改东平王休倩为临庆冲王秋七月丙戌第五皇子智井薨九月癸未以第八皇子智涣继临庆冲王休倩泰始七年夏五月丙戌追免晋平王休佑为庶人秋八月戊子第八皇子跻继江夏文献王义恭戊戌立第三皇子准为安成王按宋书明帝本纪云云　按顺帝本纪帝讳准字仲谋明帝第三子也泰始七年封安成王食邑三千户后废帝元徽元年秋九月丁亥立衡山王嶷子伯玉为南平王冬十二月癸亥立前建安王世子伯融为始安县王按宋书后废帝本纪云云
元徽二年立第七第八第九三皇弟皆为王
按宋书后废帝本纪元徽二年秋七月庚辰立第七皇弟友为邵陵王冬十二月癸亥立第八皇弟跻为江夏王第九皇弟赞为武陵王元徽四年立第十第十一第十二三皇弟皆为王按宋书后废帝本纪四年秋八月丁卯立第十皇弟翙为南阳王第十一皇弟嵩为新兴王第十二皇弟禧为始建王顺帝升明二年立刘颁为南丰县王改封翙为随郡王按宋书顺帝本纪升明二年冬十一月壬子立故武昌太守刘琨息颁为南丰县王甲子改封南阳王翙为随郡王改随阳郡　　南齐
齐诸王及公侯以下封爵如宋制各置官属有差按南齐书百官志诸王师友文学各一人　国官郎中令中尉大农为三卿左右常侍侍郎上军中军下军三军典书典祠学官典卫四令食官厩牧长谒者以下公侯置郎中令一卿　按舆服志诸王金玺龟钮公侯五等金章公世子金印侯银印王太妃金印公侯太夫人夫人银印高帝建元元年追封二皇兄为王封皇子嶷等八人及皇孙长懋皆为王按南齐书高帝本纪建元元年夏五月辛酉追封谥上兄道度为衡阳元王道生为始安贞王六月甲申立皇子嶷为豫章王映为临川王晃为长沙王为武陵王皓为安成王锵为鄱阳王铄为桂阳王鉴为广陵王皇孙长懋为南郡王建元三年春正月丙子以皇子锋为江夏王
按南齐书高帝本纪云云
建元四年三月武帝即位封皇子子良等七人及皇孙昭业皆为王按南齐书武帝本纪四年三月上即位夏六月丙申封闻喜公子良为竟陵王临汝公子卿为庐陵王应城公子敬为安陆王江陵公子懋为晋安王枝江公子隆为随郡王皇子子真为建安王皇孙昭业为南郡王　按郁林王本纪郁林王昭业文惠太子长子也武帝即位封南郡王食邑二千户永明十一年立为皇太孙即位武帝永明元年封皇弟锐铿及皇子子明子罕四人皆为王按南齐书武帝本纪永明元年春正月壬戌立皇弟锐为南平王铿为宜都王皇子子明为武昌王子罕为南海王永明二年秋七月甲申立皇子子伦为巴陵王按南齐书武帝本纪云云永明四年立皇子子贞皇孙昭友及皇弟銶铉二人皆为王按南齐书武帝本纪四年春闰正月癸巳立皇子子贞为邵陵王皇孙昭文为临汝公二月己未立皇弟銶为晋熙王铉为河东王　按海陵王本纪海陵恭王昭文文惠太子第二子也永明四年封临汝公邑千五百户郁林王即位封新安王邑二千户隆昌元年郁林王废延兴元年秋七月丁酉即皇帝位永明六年春三月己亥以豫章王世子子响为巴东王按南齐书武帝本纪云云
永明七年封诸皇子子岳等四人为王
按南齐书武帝本纪七年春三月甲寅立皇子子岳为临贺王子峻为广汉王子琳为宣城王子为义安王永明八年冬十二月己卯立皇子子建为湘东王按南齐书武帝本纪云云永明十一年郁林王立临汝曲江二公及皇弟昭粲为王按南齐书郁林王本纪十一年即位冬十一月辛亥立临汝公昭文为新安王曲江公昭秀为临海王皇弟昭粲为永嘉王海陵王延兴元年秋以西昌侯鸾为宣城郡公冬进爵为王按南齐书海陵王本纪海陵恭王昭文文惠太子第二子也隆昌元年郁林王废尚书令西昌侯鸾议立昭文为帝延兴元年秋七月丁酉即皇帝位以尚书令镇军大将军西昌侯鸾为骠骑大将军录尚书事扬州刺史宣城郡公九月乙未骠骑大将军鸾假黄钺冬十月丁酉进骠骑大将军扬州刺史宣城公鸾为太傅领大将军扬州牧加殊礼进爵为王　按明帝本纪高宗明皇帝讳鸾始安贞王道生子也太祖践祚封西昌侯邑千户郁林王废海陵王立封宣城郡公二千户九江作难假黄钺封宣城王邑五千户未拜太后令废海陵王以上入纂太祖为第三子群臣三请乃受命明帝建武元年追赠安陆昭侯缅封诸皇子宝义等六人皆为王复封所诛诸王子为侯按南齐书明帝本纪建武元年冬十月丁卯追赠安陆昭侯缅为安陆王十一月庚辰立皇子宝义为晋安王宝元为江夏王宝源为庐陵王宝寅为建安王宝融为随郡王宝攸为南平王上辅政所诛诸王是月复属籍各封子为侯　按和帝本纪帝讳宝融明帝第八子也建武元年封随郡王邑二千户永元元年改封南康王中兴元年春三月乙巳即皇帝位按海陵王本纪延兴元年秋九月癸未诛新除司徒鄱阳王锵中军大将军随郡王子隆遣平西将军王广之诛南兖州刺史安陆王子敬于是江州刺史晋安王子懋起兵遣中护军王元邈讨之乙未又诛湘州刺史南平王锐郢州刺史晋熙王銶南豫州刺史宜都王铿冬十月戊戌诛新除中军将军桂阳王铄抚军将军衡阳王钧侍中秘书监江夏王锋镇军将军建安王子真左将军巴陵王子伦建武二年改建南平王宝攸等封国
按南齐书明帝本纪二年秋九月己丑改封南平王宝攸为邵陵王蜀郡王子文为西阳王广汉王子峻为衡阳王临海王昭秀为巴陵王永嘉王昭粲为桂阳王永泰元年夏四月己未立武陵昭王子子坦为衡阳王按南齐书明帝本纪云云
和帝中兴元年冬十二月壬申改封建安王宝寅鄱阳王按南齐书和帝本纪云云
　按文献通考宋齐诸王之为刺史者立长史以佐　之复立典签以制之大概多以童稚之年膺方面　之寄主其事者皆长史典签也宋苍梧王以凶狂　遇弒明帝嗣位而江州长史邓琬不受命奉晋安　王子勋起兵称帝会稽长史孔觊雍州长史孔道　存俱不受命奉其王以应晋安未几兵败俱就诛　夷及齐明帝以支代宗欲尽除高武子孙皆以典　签杀之然则长史典签之设皆所以祸诸王而当　时之居此职者轻躁倾险或假之以称乱或卖之　以为功童孺无知骈首横死于锋镝鸩毒之下至　誓不愿生帝王家乞为奴以纾死而不可得哀哉　　梁梁制皇弟皇子诸王以下五等公侯伯子男之爵其符玺印绶称谓班次国官府僚亦各有定制按隋书百官志梁皇弟皇子府置师长史司马从事中郎谘议参军及掾属中录事中记室中直兵等参军功曹史录事记室中兵等参军文学主簿正参军行参军长兼行参军等员嗣王府则减皇弟皇子府师友文学长兼行参军蕃王府则又减嗣王从事中郎谘议参军掾属录事记室中兵参军等员自此以下则并不登二品　王国置郎中令将军常侍官又置典祠令庙长陵长典医丞典府丞典书令学官令食官长中尉侍郎执事中尉司马谒者典卫令舍人中大夫大农等官嗣王国则唯置郎中令中尉常侍大农等员蕃王则无常侍自此以下&#不登二品诸王皆假金兽符第一至第五左竹使符第一至第十左诸公侯皆假铜兽符竹使符第一至第五名山大泽不以封盐铁金银铜锡及竹园别都宫室园圃皆不以属国　诸王言曰令境内称之曰殿下公侯封郡县者言曰教境内称之曰第下自称皆曰寡人相以下公文上事皆诣典书世子主国其文书表疏仪式如臣而不称臣文书下群官皆言告诸王公侯国官皆称臣上于天朝皆称陪臣有所陈皆曰上疏其公文曰言事　五等诸公位视三公班次之开国诸侯位视孤卿重号将军光禄大夫班次之开国诸伯位视九卿班次之开国诸子位视二千石班次之开国诸男位视比二千石班次之公已下各置相典祠典书令典卫长一人而伯子典书谓之长典卫谓之丞男典祠谓之长典书谓之丞无典卫诸公已下台为选置相掌知百姓事典祠已下自选补上诸列侯食邑千户已上置家丞庶子员不满千户则但置庶子员　按礼仪志梁制诸王金玺龟钮纁朱绶开国公金章龟钮元朱绶开国侯伯金章龟钮青朱绶开国子男金章龟钮青绶县乡亭关内关中及名号侯金印龟钮紫绶关外侯银印珪钮青绶诸王嗣子金印珪钮紫绶见隋书
陈礼仪

武帝天监元年封诸皇弟为王定郡王以下列爵之制按梁书武帝本纪天监元年夏四月丙寅高祖即皇帝位以皇弟中护军宏为扬州刺史封为临川郡王南徐州刺史秀安成郡王雍州刺史伟为建安郡王左卫将军恢鄱阳郡王荆州刺史憺始兴郡王按南史本纪自郡王以下列爵为县六等皇弟皇子封郡王二千户王之庶子为县侯五百户谓之诸侯功臣爵邑无定科天监三年秋七月甲子立皇子综为豫章郡王按梁书武帝本纪云云天监五年春正月甲申立皇子纲为晋安郡王按梁书武帝本纪云云　按简文帝本纪帝讳纲高祖第三子昭明太子母弟也天监五年封晋安王食邑八千户大通三年五月丙申立为皇太子太清三年五月辛巳即皇帝位天监七年秋九月癸巳立皇子绩为南康郡王按梁书武帝本纪云云天监八年冬十一月壬寅立皇子续为庐陵王按梁书武帝本纪不载　按南史本纪云云天监十三年立皇子纶等三人为王
按梁书武帝本纪十三年秋七月乙亥立皇子纶为邵陵郡王绎为湘东郡王纪为武陵郡王　按元帝本纪帝讳绎高祖第七子也天监十三年封湘东郡王邑二千户太清三年三月侯景寇没京师四月太子舍人萧歆至江陵宣密诏以世祖承制太宝二年十月太宗崩三年三月王僧辩等平侯景传其首于江陵承圣元年冬十一月丙子即皇帝位天监十七年春三月丙申改封建安王伟为南平王按梁书武帝本纪云云普通六年冬十二月戊子邵陵王纶有罪免官削爵土按梁书武帝本纪云云
中大通三年立诸皇孙为王诏赐宗戚有服属者侯爵按梁书武帝本纪中大通三年夏六月癸丑立昭明太子子南徐州刺史华容公欢为豫章郡王枝江公誉为河东郡王曲阿公&#为岳阳郡王秋七月庚寅诏曰推恩六亲义彰九族班以侯爵亦曰惟允凡是宗戚有服属者并可赐沐食乡亭侯各随远近以为差次其有昵亲自依旧章中大通四年立临川靖惠王子正德嫡皇孙大器皆为王免邵陵王纶为庶人按梁书武帝本纪四年春正月丙寅立临川靖惠王宏子正德为临贺郡王庚午立嫡皇孙大器为宣城郡王二月庚戌新除扬州刺史邵陵王纶有罪免为庶人大同三年春三月戊戌立昭明太子子为武昌郡王&#为义阳郡王按梁书武帝本纪云云
太清三年夏简文帝即位封皇子大心等八人为王按梁书简文帝本纪太清三年五月辛巳简文帝即皇帝位六月壬辰封当阳公大心为寻阳郡王石城公大款为江夏郡王宁国公大临为南海郡王临城公大连为南郡王西丰公大春为安陆郡王新涂公大成为山阳郡王临湘公大封为宜都郡王按南史本纪六月壬辰立高唐公大庄为新兴郡王简文帝大宝元年立皇子大钧等六人为王及元帝承制改建大款等三王封国按梁书简文帝本纪大宝元年冬十月乙未立皇子大钧为西阳郡王大威为武宁郡王大球为建安郡王大昕为义安郡王大挚为绥建郡王大圜为乐梁郡王　按元帝本纪太清三年三月侯景寇没京师四月太子舍人萧歆至江陵宣密诏以世祖承制大宝元年六月江夏王大款山阳王大成宜都王大封自信安间道来奔九月辛酉改封大款为临川郡王大成为桂阳郡王大封为汝南郡王元帝承圣元年立皇子方智方略及武烈太子子庄俱为王按梁书元帝本纪承圣元年冬十一月己卯立皇子方智为晋安郡王方略为始安郡王　按敬帝本纪帝讳方智世祖第九子也太清三年封兴梁侯承圣元年封晋安王邑二千户承圣四年九月丙午帝即皇帝位　按世祖二子传忠壮世子方等字实相世祖长子也河东王为湘州刺史不受督府之令方等乞征之世祖令率精卒二万南讨行至麻溪河东王率军逆战方等击之军败遂溺死谥曰忠壮按南史本纪改谥忠壮太子为武烈太子封武烈子庄为永嘉王敬帝绍泰元年封贞阳侯深明为建安郡公
按梁书敬帝本纪承圣元年七月辛丑王僧辩纳贞阳侯萧深明自采石济江甲辰入于京师以帝为皇太子九月甲辰司空陈霸先举义杀王僧辩黜萧深明丙午帝即皇帝位绍泰元年冬十月己巳以贞阳侯深明为司徒封建安郡公食邑三千户（萧深明按南史作萧
　明）

太平元年春正月戊寅以故永安侯确子后袭封邵陵王奉王后己亥以太保宜丰侯萧循袭封鄱阳王按梁书敬帝本纪云云
太平二年春正月壬寅诏宗室在朝开国承家者今犹称世子可悉听袭本爵按梁书敬帝本纪云云
　按文献通考自汉景武始裁抑诸王虽受封连城　而不得以擅其土地甲兵至东汉则惟得食其邑　入而已魏更邑入鲜薄猜防尤甚卒以孤立速亡　晋宋齐梁诸王皆出为都督刺史假以事任庶收　宗子维城之功而矫孤立之弊然宋齐二明帝皆　以旁支继统忮忍特甚前帝子孙虽在童孺皆以　逼见雠其据雄藩者又殒其身于典签辈之手卒　亦享年不永沦胥以亡不足复议若晋梁诸王以　盛年雄才出当方面然京师有变则无同奖王室　之忠而有帝制自为之志贾赵之乱如冏颙乂越　之徒纵兵不戢屠其骨肉致启戎狄之祸侯景之　乱如纶绎纪&#之徒拥兵不救竟委其祖父以喂　寇贼之口盖其初立制非不欲希风宗周惩鉴汉　魏然世俗险恶人心浇漓齐桓晋文尚矣晋梁诸　王虽欲求一人如郑厉公虢叔辈而不可得后儒　所以疑封建之不可行有由矣　　陈
陈制封爵九等自亲王以下其起家之官与品秩印绶国官府僚亦各有定制按隋书百官志陈制封爵为九等之差郡王第一品秩万石嗣王蕃王开国郡县公第二品开国郡县侯第三品开国县伯第四品&#视中二千石开国子第五品开国男第六品&#视二千石汤沐食侯第七品乡亭侯第八品&#视千石关中关外侯第九品视六百石　其制官亲王起家则为侍中若加将军方得有佐史无将军则无府止有国官皇太子冢嫡起家封王依诸王起家余子&#封公起家中书郎诸王子并诸侯世子起家给事诸王公参佐等官或有选司补用亦有府牒即授者不拘年限去留随意在府之日唯宾游宴赏时复修参更无余事若随府王在州其僚佐等或亦得预催督若其驱使便有职务皇弟皇子封国王世子品&#第三秩二千石嗣王蕃王郡公县公等世子品&#第四秩六百石侯世子品第五子男世子品第六不言秩　按礼仪志陈诸王金玺龟钮纁朱绶开国公金章龟钮元朱绶开国侯伯金章龟钮青朱绶开国子男金章龟钮青绶县乡亭侯金印龟钮紫绶关内关中及名号侯金印珪钮紫绶关外侯银印珪钮青绶诸王嗣子金印珪钮紫绶按陈书诸王传江左承西晋诸王开国并以户数相差为大小三品大国置上中下三将军及置司马一人次国置中下二将军小国置将军一人余官亦准此为差武帝受命自永定讫于祯明唯衡阳王昌特加殊宠至五千户自余大国不过二千户小国即千户武帝永定元年冬追封皇兄皇弟为王又封兄子弟子皆为王按陈书武帝本纪永定元年冬十月癸巳追赠皇兄梁故散骑常侍平北将军兖州刺史长城县公道谭骠骑大将军太尉封始兴郡王弟梁故侍中骠骑将军南徐州刺史武康侯休先车骑大将军司徒封南康郡王十一月丙申诏曰东都齐国义乃亲贤西汉城阳事兼功烈散骑常侍使持节都督会稽等十郡诸军事宣毅将军会稽太守长城县侯蒨学尚清优神宇凝正文参礼乐武定妖氛心力谋猷为家治国拥旄作守期月有成辟彼关河功逾萧寇萑蒲之盗自反耕农篁竹之豪用禀声朔朕以虚寡属当兴运提彼三尺宾于四门王业艰难赖乎此子宜隆上爵称是元功可封临川郡王邑二千户兄子梁中书侍郎顼袭封始兴王弟子梁中书侍郎昙朗袭封南康王礼秩一同正王　按文帝本纪帝讳蒨始兴昭烈王长子也高祖受禅立为临川郡王邑二千户永定二年秋八月壬午追封皇子立为豫章王谥曰献权为长沙王谥曰思按陈书武帝本纪云云
永定三年文帝即位以皇子伯茂为始兴王而徙始兴王顼为安成王按陈书文帝本纪三年六月丙午高祖遗诏世祖入纂秋八月庚戌封皇子伯茂为始兴王奉昭烈王后封始兴嗣王顼为安成王　按宣帝本纪帝讳顼始兴昭烈王第二子也梁元帝征高祖子侄入侍高祖遣高宗赴江陵及江陵陷高宗迁于关右永定元年遥袭封始兴郡王邑二千户三年世祖嗣位改封安成王天嘉三年自周还废帝光太二年正月增邑并前三千户十一月甲寅慈训太后令废帝为临海王以高宗入纂文帝天嘉元年立高祖子昌为衡阳王昌薨立皇子伯信为后又立皇子伯山为鄱阳王按陈书文帝本纪天嘉元年春二月庚戌以高祖第六子昌为骠骑将军湘州牧立为衡阳王三月丙子衡阳王昌薨夏四月丁亥立皇子伯信为衡阳王奉献王后秋七月丙辰立皇子伯山为鄱阳王天嘉六年封皇子伯固等五人为王
按陈书文帝本纪六年秋八月己卯立皇子伯固为新安郡王伯恭为晋安王伯仁为庐陵王伯义为江夏王冬十二月乙卯立皇子伯礼为武陵王废帝光大二年秋七月壬戌立皇弟伯智为永阳王伯谋为桂阳王冬十一月甲寅慈训太后令降帝为临海郡王按陈书废帝本纪云云
宣帝太建元年封皇子叔陵等三人为王
按陈书宣帝本纪太建元年春正月甲午即皇帝位立皇子南中郎将江州刺史康乐侯叔陵为始兴王奉昭烈王祀壬寅以皇子建安侯叔英为宣惠将军东扬州刺史改封豫章王丰城侯叔坚改封长沙王太建四年春二月乙酉立皇子叔卿为建安王按陈书宣帝本纪云云太建五年冬十二月乙巳立皇子叔明为宜都王叔献为河东王按陈书宣帝本纪云云
太建七年冬十月己巳立皇子叔齐为新蔡王叔文为晋熙王按陈书宣帝本纪云云
太建八年秋九月戊戌立皇子叔彪为淮南王按陈书宣帝本纪云云太建十四年后主即位封诸皇弟叔重等六人为王按陈书后主本纪十四年春正月丁巳即皇帝位丁卯立皇弟叔重为始兴王奉昭烈王祀辛未立皇弟叔俨为寻阳王皇弟叔慎为岳阳王皇弟叔达为义阳王皇弟叔熊为巴山王皇弟叔虞为武昌王后主至德元年立皇子深及皇弟叔平等九人为王按陈书后主本纪至德元年春正月癸卯立皇子深为始安王冬十月丁酉立皇弟叔平为湘东王叔敖为临贺王叔宣为阳山王叔穆为西阳王癸丑立皇弟叔俭为南安王叔澄为南郡王叔兴为沅陵王叔韶为岳山王叔纯为新兴王至德四年封诸皇弟叔谟等四人及皇子庄为王按陈书后主本纪四年春二月丙申立皇弟叔谟为巴东王叔显为临江王叔坦为新会王叔隆为新宁王夏六月丁巳立皇子庄为会稽王祯明二年废皇太子引为王封皇子恮恬蕃三人及皇弟叔荣叔匡二人皆为王按陈书后主本纪祯明二年春正月辛巳立皇子恮为东阳王恬为钱塘王夏六月庚子废皇太子引为吴兴王冬十月立皇子蕃为吴郡王十一月丙子立皇弟叔荣为新昌王叔匡为太原王　按文献通考江左承西晋诸王开国并以户数相　差为大小三品大国置上中下三将军及置司马　一人次国置中下二将军小国置将军一人余官　亦准此为差武帝受命自永定讫于祯明唯衡阳　王昌特加礼命至五千户自余大国不过二千小　国则千户云陈亡诸王随后主入长安并配陇右　及河西诸州各给田业以处之大业二年隋炀帝　以后主第六女婤为贵人绝爱幸因召陈氏子弟　尽还京师随才叙用由是并为守宰遍于天下　宗藩部汇考五
　　北魏
道武帝皇始元年初封拜宗室仍五等之制
按魏书道武帝本纪皇始元年秋九月戊午初建台省置百官封公侯将军刺史太守尚书郎已下悉用文人　按官氏志皇始元年始建曹省备置百官封拜五等皇始二年封元仪元题皆为王
按魏书道武帝本纪二年夏五月甲寅以东平公元仪为骠骑大将军都督中外诸军事兖豫雍荆徐扬六州牧左丞相封卫王襄城公元题进封为王天兴元年进元遵元顺为王诏吏部郎中邓渊立爵品按魏书道武帝本纪皇始二年冬十月甲申中山平天兴元年春正月置行台于中山诏左丞相守尚书令卫王仪镇中山略阳公元遵镇渤海之合口三月征左丞相卫王仪还京师诏略阳公遵代镇中山夏四月壬戌进遵封常山王南安公元顺进封毗陵王冬十有一月辛亥诏尚书吏部郎中邓渊典官制立爵品天兴六年冬封皇子嗣等四人及秦愍陈留二王子皆为王按魏书道武帝本纪六年冬十月乙卯立皇子嗣为齐王加车骑大将军位相国绍为清河王加征南大将军熙为平阳王曜为河南王封故秦愍王子夔为豫章王陈留王子右将军悦为朱提王　按明元帝本纪帝讳嗣太祖长子也天兴六年封齐王拜相国天赐六年冬十月清河王绍作逆太祖崩帝入诛绍壬申即皇帝位天赐元年制爵四等封皇子为王宗室为公侯子定郡县品第之差诏皆置臣吏按魏书道武帝本纪天赐元年秋九月帝临昭阳殿分置众职引朝臣文武亲自简择量能叙用制爵四等曰王公侯子除伯男之号追录旧臣加以封爵各有差　按官氏志天赐元年九月减五等之爵始分为四曰王公侯子除伯男二号皇子及异姓元功上勋者封王宗室及始蕃王皆降为公诸公降为侯侯子亦以此为差于是封王者十人公者二十二人侯者七十九人子者一百三人王封大郡公封小郡侯封大县子封小县王第一品公第二品侯第三品子第四品十二月诏始赐王公侯子国臣吏大郡王二百人次郡王上郡公百人次郡公五十人侯二十五人子十二人皆立典师职比家臣总统群隶按文献通考后魏道武皇始元年始封五等至天赐元年减五等之爵始分为四曰王公侯子除伯男之号其后复加伯男焉天赐四年封诸皇子修等四人为王常山王遵赐死按魏书道武帝本纪四年春二月封皇子修为河间王处文为长乐王连为广平王黎为京兆王夏五月常山王遵有罪赐死明元帝永兴元年冬十有二月戊戌封卫王仪子良为南阳王阴平公元烈进爵为王高凉王乐真改封平阳王按魏书明元帝本纪云云
泰常七年封皇子焘等七人为王
按魏书明元帝本纪泰常七年夏四月甲戌封皇子焘为泰平王焘字佛厘拜相国加大将军丕为乐平王加车骑大将军弥为安定王加卫大将军范为乐安王加中军大将军健为永昌王加抚军大将军崇为建宁王加辅国大将军俊为新兴王加镇军大将军　按太武帝本纪帝讳焘太宗明元皇帝之长子也泰常七年四月封泰平王五月为监国八年十月壬申即皇帝位太武帝始光三年夏五月辛卯中山公元纂进爵为王南安公元素复先爵常山王按魏书太武帝本纪云云
延和元年以立皇太子诏王公将军以下普增爵秩按魏书太武帝本纪延和元年春正月丙午立皇子晃为皇太子己巳诏曰朕以眇身获奉宗庙思阐洪基廓清九服遭值季运天下分崩是用屡征罔或宁息自始光至今九年之间戎车十举群帅文武荷戈被甲栉风沐雨蹈履锋刃与朕均劳赖神祗之助将士宣力用此摧折强竖克剪大憝兵不极武而二寇俱灭师不违律而遐方以宁加以时气和洽嘉瑞并降遍于郡国不可胜纪岂朕一人独应此祜斯亦群后协同之所致也公卿因兹稽诸天人之会请建副贰夫庆赏之行所以褒崇勋旧旌显贤能以永无疆之休其王公将军以下普增爵秩启国承家修废官举&#逸蠲除烦苛更定科制务从轻约除故革新以正一统群司当深思效绩直道正身立功立事无或懈怠称朕意焉延和三年春闰月己卯彭城公元栗进爵为王按魏书太武帝本纪云云是年
闰三月

太延二年冬闰月乙丑颍川王提改封武昌王按魏书太武帝本纪云云是年闰
十一月

太平真君元年冬十有二月以河南王曜子羯儿为河间王后改封略阳王按魏书太武帝本纪云云
太平真君二年春三月庚戌新兴王俊略阳王羯儿有罪并黜为公按魏书太武帝本纪云云
</div>
    <div class="pagination">
<a href="官常典宗藩部_page5.html">上一页</a><a href="官常典宗藩部.html">1</a><a href="官常典宗藩部_page2.html">2</a><a href="官常典宗藩部_page3.html">3</a><a href="官常典宗藩部_page4.html">4</a><a href="官常典宗藩部_page5.html">5</a><span class="current-page">6</span><a href="官常典宗藩部_page7.html">7</a><a href="官常典宗藩部_page8.html">8</a><a href="官常典宗藩部_page9.html">9</a><a href="官常典宗藩部_page10.html">10</a><a href="官常典宗藩部_page11.html">11</a><span>...</span><a href="官常典宗藩部_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
