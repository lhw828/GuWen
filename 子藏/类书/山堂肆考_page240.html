<!DOCTYPE html>
<html>
<head>
    <meta charset="UTF-8">
    <title>山堂肆考 - 第 240 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 240 页/共 632 页</h1>
    <div class="content">　　五代朱全忠夫人张氏多智略全忠敬惮之虽军府事时与之叅议或将兵至中涂夫人以为不可遣一介召之全忠即为之返
　　妻自执防
　　初晋司马懿辞位诈以风痹不能起居偶曝书遇雨自起收书家唯一婢见之妻张氏惧言泄乃手杀婢而自执防
　　妻善治生
　　周世宗以周行逢为武平节度使行逢妻邓氏陋而刚决善治生尝谏夫用法太严行逢怒邓氏因之村墅遂不复归行逢屡遣迎之不至一旦自帅僮仆来输税行逢就见之曰夫人何自苦如此邓氏曰税官物也公不先输何以率下且独不记为里正代人输税以免楚挞时耶行逢欲与之俱归不可曰公诛杀太过一旦有祸村墅易为逃匿耳
　　供具纸笔
　　郡国雅谭王元苦病风月终于贫病妻黄氏共持雅操每遇得句黄氏中夜必先起燃烛供具纸笔元甚重之
　　商确才能
　　欧阳公为梅圣俞妻谢氏撰墓铭圣俞曰使吾不以贫贱富贵累其心者吾妻之助也吾尝与士大夫语谢氏多从户屏窃聴之又尝与商确其人之才能贤否及时事之得失皆有条理吾官吴兴自外归必问曰今日孰与饮而乐乎闻其贤者也则悦否则叹曰君所交皆一时贤隽今与是人饮而欢耶
　　注视饼师
　　唐宁王宪宅左有卖饼者其妻纎白明媚王一见属意因厚遗其夫取之宠爱逾等及环岁问之曰汝复忆饼师否黙然不对王召饼师使见之其妻注视双泪垂颊王乃归之
　　猥配驵侩
　　渔隐丛话赵明诚清献公抃之子妻清照号易安居士济南李格非之女明诚卒再适非类未防反目有啓与綦处厚云猥以桑榆之晚景配兹驵侩之下材传者无不笑之有潄玉集三卷行世按氏族大全赵姓下亦以明诚为清献公子及观东坡所撰清献公神道碑其二子曰防曰屺并无所谓明诚者又观叶文庄水东日记明诚是赵挺之子挺之附媚蔡京致位权要则宜有此下才之子当以叶説为是若以明诚为清献之子则易安为清献之子妇又岂肯以桑榆晚景更适非类为天下笑耶非类指张汝舟易安适之夫也
　　并拜封爵
　　六帖安重荣娶二妻髙祖并拜封爵又王毛仲有两妻一上所赐者皆有国色
　　能甘淡泊
　　宋孙眀复居泰山之阳枯槁憔悴须鬓皓白故相李廸守衮见之叹曰先生年五十一室独居谁事左右吾弟女甚贤可奉箕帚明复曰相家女不以妻公侯贵戚而乃以嫁山谷衰老藜藿不充之人相国之贤自古无也予不可不成相国之贤遂娶之而李氏亦能甘淡泊事夫尽礼士大夫莫不贤之
　　作诗饯行
　　侯鲭録宋真宗东封访天下隐者得杞人杨璞能为诗及召对自言不能上问临行时有人作诗送君否璞曰独臣妻有诗一首云更休落魄贪杯酒亦莫猖狂爱咏诗今日捉将官里去这回断送老头皮上大笑放还山苏东坡云吾顷在湖州坐作诗追赴诣狱妻子送出门皆哭无以语之顾老妻曰独不能如杨处士妻作诗送我乎老妻不觉大笑而止
　　题诗返附
　　元吴仁叔妻韩氏仁叔业太学寄简于妻妻拆简乃白纸一幅遂题诗返附之曰碧纱窓下拆缄封一纸从头彻底空料想僊郎无别意忆人常在不言中仁叔得诗大披赏之复答以诗
　　见重九族
　　晋书郑林妻石氏贤而有徳操见重于九族
　　许聘数人
　　江南野史曽崇范妻初许聘数人其夫輙死一夕梦人谓曰田头有鹿迹田尾有日炙乃汝之夫也后嫁曽崇范方悟
　　易履
　　辍耕録程公鹏举在宋季被虏于兴元版桥张万戸家为奴张以虏到宦家女某氏妻之既婚三日即窃谓其夫曰观君才貌非久在人后者何不为去计而甘心于此乎夫疑其试已也诉于张张命棰之越三日复告曰君若去必成大器否则终为人奴耳夫愈疑又诉于张张命出之遂卖与市人家妻临行以所穿绣鞵一易程一履泣谓曰期执此可相见矣程感悟奔归宋时年十七八以廕补入官至元朝程为陜西行省叅知政事自与妻别三十余年义其为人未尝娶至是遣人携向之鞵履往兴元访求之市家云此妇自到吾家未尝解衣以寝毅然不可犯吾妻异之视如己女将半载以所成布匹偿原卖镪物乞身为尼见居城南某庵中所遣人即往寻见以曝衣为由故遗鞵履在地尼见之询问其所从来曰吾主翁程叅政使寻其偶耳尼出鞵履示之合亟拜曰吾主母也尼曰归见程相公与夫人为道致意竟不出告以叅政未尝再娶亦不出旋报程移文本省遣使檄兴元路路官为具礼委幕属李克复防防其车舆至陜西重为夫妇焉
　　渍衣
　　辍耕録漳州龙溪县澳里人陈端才之妻蔡氏三玉至元间本处防起里媪集里中妇女同舟避难防追及三玉亟以水渍衣防视三玉有姿色欲先汚之三玉绐曰衣湿更求衣防信之更取衣三玉投水死防曰溺者必跃以长竿络钩俟其跃而举之尸竟不跃防退三玉之父端广舟次上流尸遂逆流附父舟推之不去移舟遡河而上尸从之上者三父异甚视之则其女也因痛哭而收敛其尸
　　不忍二适
　　辍耕録千夫长李某戌天台县日一部卒妻郭氏有令色李心慕焉一日李分兵往戍盗贼出没处卒遂在行李日至卒家百计调之竟莫能犯经半载夫归郭具白其事因为所辖防敢谁何后李过卒门卒邀入治茶忽忆前事亟持刀出而李幸脱走诉于县县捕系穷究案议持刅杀本部官罪死卒在狱久之府檄调黄岩州一狱卒叶姓者至尤有意于郭氏乃顾视部卒情若手足卒感激入骨髓忽传五府官至乃斩决罪囚者叶报卒知且谓曰汝万一不保汝妻尚少汝子若女才八九岁耳奚以依顾我尚未娶肯为我室则我之视汝子女犹我子女也卒喜诺因谓郭曰我死有日此叶押狱性柔善未有妻汝可嫁之郭曰汝之死以我之色我又能二适以求生乎既归遂防二儿出市召人与之邑人有怜之者纳其子女赠钱三十缗郭以三之一具酒馔防至狱门谓叶曰愿与夫一见叶聴入郭谓其夫曰君扰押狱多矣可用此酒馔少答之又有钱若干收取自给我去一富家执作为口食计恐旬日不及防君故也相别垂泣而出走赴仙人渡溪水中危坐而死此水极险恶竟不为冲激倒仆人有见者报之县县官往验视得实为具棺敛葬于死所山下又申达上司表其墓曰贞烈郭氏之墓至正丙戌朝廷遣使宣抚列郡亷得其事原卒之情释之人遂付还子女卒亦终身誓不娶
　　专奉遗尸
　　辍耕録王氏守素钱塘民家女其夫丁弃家为全真道士于吴山紫阳庵一日召守素入山书付四句云懒散六十三妙用无人识逆顺两相防虚空镇常寂坐抱一膝而逝方外者流谓之骑鹤化守素遂亦束髪簮冠着道士服奉夫遗尸二十年迹不下山年逾七十防于得道神仙渺茫固未暇论而贞守一节乃可尚也









　　山堂肆考卷九十四
<子部,类书类,山堂肆考>
　　钦定四库全书
　　山堂肆考卷九十五　　　明　彭大翼　撰亲属
　　妬妻
　　史记女无妍丑入宫则妬又好女入室恶女之仇惧生龙蛇
　　左襄二十一年叔向之母妬叔虎之母美而不使其子皆谏其母其母曰深山大泽实生龙蛇彼美惧其生龙蛇以祸汝注云不使不使叔虎之母见叔向之父也
　　令茹鸧鹒
　　梁武帝平齐获侍儿十余軰颇娱于目为郄后所察动止皆有隔抝愤恚成疾左右识其情者进言曰臣尝读山海经以鸧鹒为膳可以疗其病使不忌陛下盍试诸帝从之郄茹膳妬殆减半
　　髠头
　　东汉袁绍死妻酷妬杀绍宠婢五人又谓死者有知恐见绍于地中乃髠头黒面以毁其形
　　劓鼻
　　宜城公主下嫁裴防防有嬖姝主怒刵耳劓鼻断防发帝怒斥为县主
　　刻眉
　　杂俎房孺复妻崔氏性忌左右婢不得浓妆高髻一婢新妆稍佳崔怒曰汝好妆耶我为汝妆乃刻其眉以青填之烧锁梁灼其两眼角以朱傅之及痂脱瘢如妆焉
　　烂发
　　朝野佥载兵部尚书任瓌上赐二艳姬妻栁氏烂其髪秃尽太宗闻之赐以金瓶酒云饮之立死不妬即不须饮栁氏拜勅曰妾与瓌皆出微贱更相辅翼遂致荣宦今多内嬖诚不如死乞饮尽无他帝闻之谓瓌曰人不畏死不可以死恐矣朕尚不能禁卿其奈何二女令别宅安置
　　处妾别馆
　　晋王导字茂妻曹氏性妬导惮之乃宻置众妾于别馆曹氏知而将徃导恐妾被辱遽命驾犹恐迟以所执麈尾柄驱牛而进司徒蔡谟闻之戏导曰朝廷欲加公九锡导弗悟但谦退而已谟曰不闻余物唯有短辕犊车长柄麈尾导大怒谓人曰吾徃与羣贤共游洛中何曾闻有蔡充儿也
　　置婢隔帏
　　晋谢安夫人刘氏性妬帏诸婢令在前作伎使太傅暂见便令下帏太索更开夫人曰恐伤盛德
　　坐幔出妓
　　梁栁惔性爱音乐而畏惮其妇女妓精丽者略不敢仰视仆射张稷与惔狎而为惔妻赏敬稷诣惔先相问夫人惔毎欲见妓常因稷请奏乐其妻隔幔坐妓然后敢出惔因得目
　　防刃袭妾
　　拾遗记桓温平蜀以李势女为妾尝着斋中妻南郡主始不知既闻与数十婢拔白刃袭之正值李梳头发委籍地肤色玉辉不为动容徐徐结发敛手曰国破家亡无心至此今日若能见杀乃是本怀辞甚凄惋主于是掷刀前抱之曰阿子我见汝亦怜何况老奴遂善待之宋梅圣俞有咏桓妬妻诗
　　怒斫桃花
　　武阳女嫁阮宣性絶妬忌家有桃树一株花叶灼燿宣叹美之即便大怒令奴取刀斫树摧折其花
　　命卖皂荚
　　齐书豫章内史刘休妻王氏妬帝闻之赐休勅与王氏二十杖令休于宅后开小店命王氏亲卖皂荚扫箒以辱之
　　见图愈疾
　　齐书刘瑱字士温少有行业文藻篆丹青竝为当世第一妹为鄱阳王妃伉俪甚笃王为明帝所诛妃追伤成疾医所不疗瑱忧之乃令陈郡殷倩画鄱阳王形像并图王平生宠姬共照镜状如欲偶寝宻使媪姆示妃妃见唾之骂曰故宜早死于是恩情即歇疾亦徐差
　　诵赋沉身
　　杂俎临济有妬妇津相传晋太始中刘伯玉妻段氏字明光性妬忌伯玉尝于妻前诵洛神赋语其妻曰娶妇得如此吾无憾焉段氏曰君何以水神美而轻我吾死何愁不为水神其夜乃自沉于津而死七日托梦伯玉曰君本愿神吾今为神矣伯玉寤而畏之遂终身不渡此水有妇人渡此水者皆坏衣素妆然后敢济不尔风波暴发若丑妇虽妆饰而渡神亦不妬也又并州夀阳县有妬女庙盖介之推妹也
　　谋杀宠姬
　　东汉司冯方女避乱扬州袁术见而悦之遂纳焉甚爱幸诸妇欲谋害其宠乃语冯氏曰将军贵人也有气节汝当时时涕泣忧愁必长见钦重冯氏从之后诸妇共绞杀冯氏系之厠术诚以为不得志而死不之究
　　疑杀乳母
　　晋贾充后妻广宣君郭槐性妬忌初充子黎民方三岁乳母抱之当阁黎民见充入喜笑充就而拊之槐望见谓充私乳母即便杀之黎民恋念而死充遂无嗣又充前妻乃李丰女丰被诛女离婚徙邉后赦还充先已娶郭配女武帝特听置左右夫人李氏别住外不肯还充舎
　　诈爱新人
　　见宫嫔
　　佯许女奴
　　语林李福妻裴氏性甚妬福镇滑台有以女奴献者福谓裴曰吾官至节使指使者不过奴夫人得无许我乎裴曰未知公所愿者福指所献女奴裴许诺福赂左右曰夫人沐必来告既告福乃佯为腹痛促召女奴女奴既徃左右亦以白裴裴遽出发盆中来问所苦福以病为言即若不可忍状裴乃以药投小便中进之明日监军自来问福具告之皆大笑
　　不选美妃
　　晋武帝太元中诏选良家女以充后宫使杨后选所取后性妬不取端正美好唯取长白卞藩女有美色帝举扇障面语后曰卞氏佳后曰藩三世后族不宜枉以卑位帝乃止
　　不畏狂鬼
　　宋延平吴氏姊妹六人皆妬悍时号六虎其中五虎尤甚平生手杀婢十余人凡三适人皆不终夜分尝闻堂庑间喧呼声同室皆惧五虎怒曰狂鬼敢尔耶辟户移榻中庭持刀独寝彻旦寂然人谓五虎之威鬼犹畏也
　　孝标三同
　　东汉冯衍字敬通妻任氏妬悍不畜媵妾儿女自操井臼刘孝标云予与敬通有三同不遇一同也刚直二同也冯有忌妻自操井臼子亦有忌妻家道坎轲三同也又艺文类聚冯敬通有一婢任氏击之无所不至敬通乃遣其妻因与妻弟任武达书曰不去此妇则家不宁不去此妇则家不清不去此妇则福不生不去此妇则家不荣不去此妇则事不成吾数竒命薄偶相遭逢
　　文穆四畏
　　宋赵槩闻见録王文穆公夫人悍妬贵为一品不置姬侍欲置左右人竟不可得宅后作堂名三畏杨文公戏之曰可改作四畏公问其说答曰兼畏夫人王深以为恨卒无嗣
　　推婢入墓
　　晋干寳字令升父莹有宠婢母甚妬忌及父亡母乃生推婢于墓中经十年及母亡开墓其婢伏棺上如生载还经曰乃苏言寳父常取饮食与之家中有吉凶事辄语之考校悉验地中亦不觉恶既而嫁之复生子寳尝作无鬼论至是始悟幽防之理作搜神记三十卷干寳或作于寳愚谓在墓中十年乃复苏苏而复嫁嫁而又生子恐世无此理
　　舆姬出宫
　　唐庄宗有爱姬生子后患之一日元行钦侍上侧上问曰尔新防妇复娶乎吾助尔聘后即指爱姬请曰帝怜行钦何不赐之上不得已阳诺之后趣行钦拜谢行钦再拜起顾姬肩舆出宫矣庄宗不乐称疾不自得者累日
　　称诗致讽
　　谢太傅刘夫人性妬不令公有别房公深好声色后颇欲置妾兄子外甥等微达此防共问讯刘夫人因方便称关雎螽斯有不忌之德夫人知以讽已乃问谁撰此诗答云周公夫人曰周公是男子相为尔若使周媪撰诗必无此也
　　因诗寓嘲
　　宋孙公素昔为程宣徽门客后娶程公女性极妬孙甚畏之尝求蘓东坡书扇坡题云披扇当年笑温峤握刀晚岁战刘郎不须戚戚如冯衍但与时时说李阳按世说王夷甫妇郭泰宁女才拙而性刚聚敛无厌夷甫患之而不能禁时乡人幽州刺史李阳京都大侠犹汉之楼防郭氏惮之夷甫骤谏其妻乃曰非但我言卿不可李阳亦谓卿不可郭氏之妬小为之损
　　怨夫娶妾
</div>
    <div class="pagination">
<a href="山堂肆考_page239.html">上一页</a><span>...</span><a href="山堂肆考_page235.html">235</a><a href="山堂肆考_page236.html">236</a><a href="山堂肆考_page237.html">237</a><a href="山堂肆考_page238.html">238</a><a href="山堂肆考_page239.html">239</a><span class="current-page">240</span><a href="山堂肆考_page241.html">241</a><a href="山堂肆考_page242.html">242</a><a href="山堂肆考_page243.html">243</a><a href="山堂肆考_page244.html">244</a><a href="山堂肆考_page245.html">245</a><span>...</span><a href="山堂肆考_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
