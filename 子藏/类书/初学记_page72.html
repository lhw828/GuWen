<!DOCTYPE html>
<html>
<head>
    <meta charset="UTF-8">
    <title>初学记 - 第 72 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 72 页/共 84 页</h1>
    <div class="content">　　【秋荐 夏登】《礼记》曰：庶人春荐韭，夏荐麦，秋荐黍，冬荐稻。又曰：仲夏之月，农乃登黍也。
　　【满握 盈畴】刘颖《鲁都赋》曰：黍稷油油，粳族垂芒；残穗满握，一颖盈箱。王粲《登楼赋》曰：背坟衍之广陆兮，临皋隰之沃流。北弥陶牧，西接昭邱；华实蔽野，黍稷盈畴。
　　【燕含 马革】郭义恭《广志》曰：黍有燕颔之名，又有驴皮黍。又曰：牛黍，南尾秀成赤黍，马革大黑黍。
　　【 钅至钅至】《毛诗》曰：黍苗，阴雨膏之；悠悠南行，召伯劳之。《尔雅》曰：钅至钅至，获也。刘熙《释名》曰：钅至钅至，断黍稷声。
　　【东门徙 南夷献】《韩子》曰：吴起欲攻秦小亭，置一石赤黍门外，令人能徙此于西门外者，赐之上田宅，人争徙之。乃下令曰：“明日攻秦，能先登者，仕之大夫，赐之上田宅。”于是攻之，一朝而拔。沈约《宋书》曰：黄帝时，南夷乘白鹿来献鬯。《尔雅》云：，黑黍。
　　【荐宗庙 享司寒】《古今注》曰：和帝元兴元年，黑黍禾二实生任城，得米三斗八升，以荐宗庙。《左传》曰：申丰封季武子曰：“其藏冰也，黑牡黍，以享司寒。”杜预注云：“黑牡黑牲，黍黑黍也。司寒，北方玄冥之神也，故物皆用黑。有事于外，故祭其神。”
　　【盈仓 破藏】《毛诗》曰：我黍与与，我稷翼翼，我仓既盈，我庾惟亿。郭义恭《广志》曰：破藏，稷也。
　　【四月熟 五谷长】郭义恭《广志》曰：逼麦稷以四月熟。许慎《说文》曰：稷，五谷之长。
　　【琼膏 玉粒】王子年《拾遗记》曰：东极之东，有琼脂粟。言质白如玉，柔滑如膏，食之尽寿不病。又曰：员峤之山名环邱，上有方湖千里，多大鹤，高一丈，群飞于湖际，衔采不周之粟于环邱之上。粟生穗，高五丈，其粒皎然如玉也。
　　【龙枝 凤冠】王子年《拾遗记》曰：东极之东，有龙枝之粟，言其枝屈曲似游龙，食之善走。又曰：有凤冠粟，似凤之冠，食者令人多力。
　　【千株 五变】王子年《拾遗记》曰：东极之东，有云渠粟。生，叶似扶蕖，食之益颜色。粟茎赤多黄，皆长二丈。千株生。《春秋说题辞》曰：粟五变，以阳化生为苗，秀为禾，三变而发谓之粟，四变入臼米出甲，五变而蒸饭可食。
　　【大粒 长枝】杨泉《物理论》曰：凡种有强弱，土有刚柔。土宜强，高茎而疏粟，长穗而大粒。王子年《拾遗记》曰：东极之东，有耀枝粟，言其枝长而弱，无风自摇，食之多寿。
　　【芗萁 盐钻】《礼记》曰：祭宗庙之礼，梁曰芗萁。郭义恭《广志》曰：盐钻梁粒如虮子，魏文帝以为粥云云。
　　【长茎 大目】《吕氏春秋》曰：得时之菽，长茎而短足，其荚二七以为族。多枝数节，竞叶蕃实。《春秋佐助期》曰：豆神为灵赵，长七尺，大目，通于时节。
　　【紫花 绿色】郭义恭《广志》曰：豆，苗似小豆，紫华，可为面，生朱提。王子年《拾遗记》曰：东极之东，有倾离豆，见日即倾叶，食者历岁不饥。豆茎皆大若指而绿，一茎烂熳数亩。以上豆。
　　【紫色 红苣】王子年《拾遗记》曰：东极之东，有紫实之麻，粒如粟，色紫。迮为油，则汁如清水，食之目视鬼魅也。又曰：有倒叶麻，如倒苣。红紫色，亦名红冰麻，言冰寒乃有实。
　　【益气 飞明】《本草经》曰：麻子味甘无毒，主补中益气，令人肥健。王子年《拾遗记》曰：有飞明麻，叶黑，实如玉。风吹之如尘，亦名明尘麻。
　　【红冰 紫粒】王子年《拾遗记》曰：东极之东，有倒叶麻，色红赤，亦名红冰麻，食之令人颜色白洁。又曰：有紫实麻，粒如粟。以上麻。
　　【一茎 九穗】《晋起居注》曰：太康十年，嘉麦出扶风郡，一茎两穗，倾皆有枝，实三倍。崔鸿《前凉录》曰：永嘉元年，嘉麦一茎九穗，生于姑臧。
　　【三叶 两歧】《吕氏春秋》曰：孟夏之山，百谷三叶而获大麦。《东观汉记》曰：张堪为渔阳太守，劝人耕种，以致殷富。百姓歌曰：“桑无附枝，麦穗两歧。”以上麦。

　　赋
　　【晋张翰《豆羹赋》】乃有孟秋嘉菽，垂枝挺荚；是刈是获，充簟盈箧。香铄和调，周疾赴急。时御一杯，下咽三叹。时在下邑，颇多艰难；空匮之厄，固不辍欢。追念昔日，啜菽求安。

　　赞
　　【晋湛方生《孙苗赞》】茜茜嘉苗，擢擢阶侧；弱叶蘩蔚，员棘疏植；流津沃根，轻露濯色。
　　
　　○ 兰第十一

　　叙事
　　按《说文》曰：兰，香草也。《离骚》曰：纫秋兰以为佩。又曰：秋兰兮蘼芜。又曰：疏石兰兮以为芳。（王逸曰：石兰，香草；疏，布也。）《易》曰：同心之言，其臭如兰。（兰，芳也。）《礼记》曰：妇人或赐之[QVDK]兰，则受献诸舅姑。《家语》曰：芝兰生于深林，不以无人而不芳；君子修道立德，不为困穷而改节。《文子》曰：日月欲明，浮□盖之；丛兰欲发，秋风败之。《孙卿子》曰：民之好我，芬若椒兰也。

　　事对
　　【燕萝 谢庭】《左传》曰：郑文公有贱妾曰燕姑，梦天与己兰，曰：“余为伯，余而祖也，以是为而子，兰有国香，人服媚之。”文公与之兰而御之，辞曰：“妾不才，幸而有子，将不信，敢徵兰乎？”公曰：“诺。”《语林》曰：谢太傅问诸子侄曰：“子侄何预人事，而政欲使其隹。”诸人莫有言者。车骑答曰：“譬如芝兰玉树，欲使其生于庭阶。”
　　【纫佩 荫池】《离骚》曰：纫秋兰以为佩。晋傅玄《咏秋兰诗》曰：秋兰荫玉池，池水清且芳；双鱼自踊跃，两鸟时徊翔。
　　【绿叶 紫茎】《离骚》曰：秋兰兮靡芜，罗生兮堂下；绿叶兮素茎，芳菲兮袭予。又，秋兰兮青青，绿叶兮紫茎。
　　【丹颖 缥蒂】左思《齐都赋》曰：其草则有杜若蘅菊，石兰芷蕙，紫茎丹颖，湘叶缥蒂。

　　赋
　　【颜师古《幽兰赋》】惟奇卉之灵德，禀国香于自然；洒嘉言而擅美，拟自操以称贤。咏秀质于楚赋，腾芳声于汉篇；冠庶卉而超绝，历终古而弥传。若乃浮□卷岫，朗月澄天；光风细转，清露微悬；紫茎膏润，绿叶水鲜；若翠羽之群集，譬彤霞之竞然。感羁旅之招恨，狎寓客之留连；既不遇于揽采，信无忧乎剪伐。鱼始陟以先萌，虽鸣而未歇；原擢颖于金陛，思结阴乎玉池。泛旨酒之十酝，耀华灯于百枝。

　　诗
　　【太宗文皇帝《咏芳兰诗》】春晖开紫苑，淑景媚兰汤；映庭含浅色，凝露泫浮光。日丽参差影，风和轻重香；会须君子折，佩里非芬芳。
　　【梁孝元帝《赋得兰泽多芳草诗》】春兰本无艳，春泽最葳蕤。燕姬得梦罢，尚书奏事归。临池影入浪，从风香拂衣。当门已芬馥，入室复芳菲。兰生不择迳，十步岂难稀。
　　【后梁宣帝《咏兰诗》】折茎聊可佩，入室自成芳。开花不竞节，含秀委微霜。
　　【陈张正见《赋新题得兰生野迳诗》】披襟出兰畹，命酌动幽心；锄罢还开路，歌喧自动琴。华灯共影落，芳杜杂花深；莫言闲迳里，遂不断黄金。
　　
　　○ 菊第十二

　　叙事
　　《尔雅》云：菊，治蔷也。周处《风土记》曰：日精，治蔷，皆菊之花茎别名也。生依水边，其华煌煌；霜降之时，唯此草盛茂。九月律中无射，俗尚九日而用候时之草也。《名山记》曰：道士朱孺子服菊草，乘云升天。《抱朴子》曰：日精，更生，周盈，皆一菊也；而根茎花实异名，或无效者，故由不得真菊。又曰：菊花与薏花相似，直以甘苦别之耳。菊甘而薏苦，所谓苦如薏者也。应劭《风俗通》曰：南阳郦县有甘谷，水甘美，云其山上有大菊，水从山上流下，得其滋液。谷中有三十余家，不复穿井，悉饮此水。上寿百二三十，中百余，下七八十者。名大夭。菊花轻身益气，令人坚强，故也。《本草经》曰：菊有筋菊，有白菊、黄菊。菊花一名节花，一名传公，一名延年，一名白花，一名日精，一名更生。又云：阴威一名朱嬴，一名女花。其菊有两种者：一种紫茎，气香而味甘美，叶可作羹，为真菊；一种青茎而大，作蒿艾气，味苦不堪食，名薏，非真菊也。

　　事对
　　【白华 黄蕊】《吴氏本草》曰：菊华一名白华。卢谌《菊赋》曰：翠叶云布，黄蕊星罗；荧明茜粲，庵蔼猗那。
　　【青柯 紫茎】钟会《菊华赋》曰：青柯红芒。嵇含《菊花铭》曰：煌煌丹菊，暮秋弥荣；旋蕤圆秀，翠叶紫茎。诜诜仙徒，食其落英。
　　【糅玉英 耀金华】钟会《菊花赋》曰：掇以纤手，承以轻巾；揉以玉英，纳以朱唇。服之者长生，食之者通神。左九嫔《菊花颂》曰：英英丽质，禀气灵和；春茂翠叶，秋耀金华。
　　【仪凤集 星罗云布】潘尼《秋菊赋》曰：馨达幽远，光烛隰原；招仙致灵，仪凤舞鸾。飞茎散叶，倚靡相寻；游女望荣而巧笑，雏遥集而弄音。卢谌《菊赋》曰：何斯草之特玮，涉节变而不伤；超松柏之寒茂，越芝英之冬芳。翠叶云布，黄蕊星罗。

　　赋
　　【魏钟会《菊花赋》】何秋菊之可奇兮，独华茂乎凝霜；挺葳蕤于苍春兮，表壮观乎金商。延蔓蓊郁，缘阪被岗；缥干绿叶，青柯红芒。芳实离离，晖藻煌煌；微风扇动，照曜垂光。于是季秋初月，九日数并；置酒华堂，高会娱情。百卉凋瘁，芳菊始荣；纷葩晔晔，或黄或青。乃有毛嫱西施，荆姬秦嬴，妍姿妖艳，一顾倾城。擢纤纤之素手，雪皓腕而露形；仰抚云髻，俯弄芳荣。
　　【晋潘尼《秋菊赋》】垂采炜于芙蓉，流芳越于兰林；游女望荣而巧笑，雏遥集而弄音。若乃真人采其实，王母接其葩。或充虚而养性，或增妖而扬娥；既延期以永寿，又蠲疾而弭疴。

　　诗
　　【唐太宗文皇帝《赋得残花菊诗》】阶兰凝曙霜，岸菊照晨光；露浓晚笑，风劲浅残香。细叶雕轻翠，圆花飞碎黄；还将今岁色，复结后年芳。
　　【宋鲍昭《答休上人菊诗》】酒出野田稻，菊生高冈草；味貌复何奇，能令君倾倒。玉碗徒自羞，为君愧此秋；金盖覆牙半，何解心独愁。
　　【陈叔达《咏菊诗》】霜间开紫蒂，露下发金英；但令逢采摘，宁辞独晚荣。
　　
　　○ 芙蓉第十三

　　叙事
　　《尔雅》曰：荷芙蕖，（江东呼荷华为芙蓉。）其茎茄，其叶荷，其本密，其华菡萏，其实莲，其根藕。其中的的中薏。《诗义疏》曰：的，五月中生。生啖脆，至秋表皮黑。的成可食，或可磨以为饭。如粟饭，轻身益气，令人强健。又可为糜。《华山记》曰：华山顶上有池，生千叶莲花，服之者羽化。《太清诸草木方》曰：七月七日采莲花七分，八月八日采莲根八分，九月九日采莲实九分，阴干下，服方寸匕，令人不老。

　　事对
　　【紫饰 朱仪】张奂《芙蓉赋》曰：绿房翠蒂，紫饰红敷；黄螺圆出，垂蕤散舒。缨以金牙，点以素珠。闵鸿《莲华赋序》曰：川源清澈，羡溢中塘；芙蓉丰植，弥被大泽，朱仪荣藻，有逸目之观。　
　　【同干 骈花】沈约《宋书》曰：文帝元嘉二十一年，天泉池。乐游苑池、玄圃圆池，并二莲同干。《宋起居注》曰：泰始二年，嘉莲一双，骈花，并实，合跗同茎，生豫州鳢湖。
　　【金房 珠实】傅玄歌曰：煌煌芙蕖，从风芬葩；阴结其根，阳发其华。金房绿叶，素珠翠柯。王子年《拾遗记》曰：汉昭帝游柳池，有芙蓉紫色，大如斗。花叶甘可食，芬气闻于十里之内，莲实如珠。
　　【星悬 电发】孙敬《芙蓉赋》曰：芬馥扬馨，烟晃星悬，烂如朱霞。朝兴炯若，流景在天。孙楚《莲华赋》曰：红花电发，晖光炜炜；仰曜朝霞，俯照渌水。
　　【两华 千叶】《宋纪》曰：文帝元嘉二年，莲生建康担湖，一茎而两华。《华山记》曰：华山顶有池，生千叶莲华，服之羽化。
　　【映丹墀 濯玄濑】傅亮《芙蓉赋》曰：伊玄匠之有瞻，悦嘉卉于中蕖，既晖映于丹墀，亦纳芳于绮疏。嵇含《甘瓜赋》曰：芙蕖振采，濯茎玄濑；流葩映川，莫此为最。

　　赋
　　【魏曹植《芙蓉赋》】竦芳柯以从风，奋纤枝之璀璨。其始荣也，皎若夜光寻扶桑；其扬晖也，晃若九阳出汤谷。芙蕖蹇产，菡萏星属；丝条垂珠，丹茎吐绿；烨烨，烂若龙烛。
　　【宋鲍昭《芙蓉赋》】青房兮规接，紫葩兮圆罗；树妖娆之弱干，散菡萏之轻柯。上星光而倒景，下龙麟而隐波；戏锦鳞而夕映，濯绣羽而晨过。排积雾而扬芬，镜洞泉而含绿；叶折水而为珠，条集露而成玉。润蓬山之琼膏，耀葱河之银烛；冠五华之仙草，超四照之灵木。

　　诗
　　【唐太宗文皇帝《采芙蓉诗》】结伴戏方塘，携手上雕航；船移分细浪风，散动浮香。游莺无定曲，惊凫有乱行；莲稀钏声断，水广棹歌长。栖鸟还密树，泛流归建章。
　　【孝元帝《赋得涉江采芙蓉诗》】江风当夏清，桂棹逐流萦；初疑京兆剑，复似汉冠名。荷香风送远，莲影向根生；叶卷珠难溜，花舒红易轻。日暮凫舟满，归来度锦城。
　　【隋杜公《瞻咏同心芙蓉诗》】灼灼荷花瑞，亭亭出水中；一茎孤引绿，双影共分红。色夺歌人脸，香乱舞衣风；名莲自可念，况复两心同。
　　
　　○ 萱第十四

　　叙事
　　《说文》曰：萱，忘忧草也。束《发蒙说》曰：甘枣令人不惑，萱草可以忘忧。《毛诗》曰：安得萱草，言树之背。（背，北堂也。）

　　事对
　　【忘忧 解思】束《发蒙说》曰：萱草可以忘忧。张华《博物志》曰：《神农经》曰：中药养性，谓合欢蠲忿，萱草忘忧也。王朗《与魏太子书》：不遗惠书，所以慰沃；奉读欢笑，以藉饥渴。虽复萱草忘忧，皋苏释劳，无以加也。

　　赋
　　【梁徐勉《萱草花赋》】览诗人之比兴，寄草木以命词；惟平章之萱草，欲忘忧而树之。爰有幽忧，庭闲志静；高木列其阴，兰芳糅其影。玩丛葩之争芬，悦群根之竞颖。或开红而散紫，咸{芬土}于上春；信兹华之独秀，投金质于炎辰。既耀色以祛晦，亦含香而可均；不恃合欢之木，舞俟孙枝之筠。同芰荷于阑暑，及蝉露乎首。其叶四垂，其跗六出，亦曰宜男，加名斯吉。华而不艳，雅而不质；随晦明而舒卷，与风霜而荣悴。笑杜蘅与揭车，何众汇之能匹。

</div>
    <div class="pagination">
<a href="初学记_page71.html">上一页</a><span>...</span><a href="初学记_page67.html">67</a><a href="初学记_page68.html">68</a><a href="初学记_page69.html">69</a><a href="初学记_page70.html">70</a><a href="初学记_page71.html">71</a><span class="current-page">72</span><a href="初学记_page73.html">73</a><a href="初学记_page74.html">74</a><a href="初学记_page75.html">75</a><a href="初学记_page76.html">76</a><a href="初学记_page77.html">77</a><span>...</span><a href="初学记_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
