<!DOCTYPE html>
<html>
<head>
    <meta charset="UTF-8">
    <title>清稗类钞 - 第 366 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 366 页/共 432 页</h1>
    <div class="content">
　　煨冻豆腐

　　冻豆腐者，冬始有之。以豆腐切方块，置于户外，先浇热水一次，复以冷水频浇之，冻一夜，即结冰，一名冰豆腐。食时，滚去豆味，加鸡汤汁、火腿汁、肉汁煨之。食时，去鸡、火腿，专留香蕈、冬笋，煨久则松，而如蜂窝矣。

　　菜豆花

　　黔中制腐，曰菜豆花，而并不见菜豆，其味极妙。黔人喜以秦椒炒盐拌食之，味辛而爽口，然淡食更有至味。盖黔之豆腐，皆以山泉沥成，故味甘而香洌。南中之腐，佳者质清而味淡，劣者则作儒生酸矣。

　　煨豆腐皮

　　以豆腐皮为卷，微炙以油，入藦菇煨之。

　　素烧鹅

　　素烧鹅有二法。一煮烂山药，切寸为段，包以豆腐皮，入油煎之，加酱油、酒、糖、瓜、姜，以色红为度。一纯以豆腐皮为之，将豆腐皮折叠成卷，畧浸以酱油，置铁丝上，以木屑熏之，加麻油及盐，更香。

　　四川豆豉

　　豆豉之制，四川为最，出隆昌者尤佳。

　　豆豉炒豆腐

　　豆豉炒豆腐者，以豆豉一茶杯，入水泡烂，与豆腐同炒之。

　　瓮中笋

　　古人诗称「长江绕郭知鱼美，好竹连山觉笋香」，故世人多喜食笋，且引东坡「渭川千亩在胸中」之句，以为美谈。善食笋者，必择未出土之笋，取瓮，覆而箍之，压以巨石。笋不能长，盘旋满瓮。盖以未见风日，不得成竹，故白而嫩，肥而脆，味倍于常笋。

　　菉笋煮肉

　　岁暮，沪人多劚取菉笋作片，曝而干之，嫩者曰绣鞋底。至此，渐渍于水，缕切之，与肉同煮，味清而腴。

　　虾子炒玉兰片

　　玉兰片者，极嫩之菉笋。以三四两在清水中浸半日，待发透，取出，切薄片，去其老者，乃用猪油入锅熬热，倾入玉兰片，另加盐、糖、蒸粉及水少许，炒熟起锅。若加虾子同炒，味更佳。

　　俞曲园戒食笋

　　俞曲园太史尝谓南方之笋，不及北方之菜。菜甘而腴，笋则清有余而甘腴不足，一也。菜煮易烂，笋则筤竿之质，本非蔬菜，虽烹之翠釜，终觉张八魏三，生熟参半，二也。菜得土膏之味，食之宜人，笋则医家所谓刮肠篦胃也。吾辈素非肠肥脑满者，不堪再供爬剔，三也。菜本人之所食，笋则干霄直上，曾稽竹箭与金锡同珍，厥利甚宏，为用尤广。乃于其崭然头角之初，遽加翦伐，供我下箸之需，损彼凌云之美，方长不折化戒，正为此君，四也。昔钟（山亢）议去（鱼且）（鱼昔），糖蟹，窃援此例，赦彼箨龙。但世之喜参玉版禅者，当不谓然。殆亦曲园嗜性或偏，特善为笋解脱耳。

　　拌莴苣

　　莴苣，去皮叶，切细丝，以滚汤泡之，加姜丝或豆芽、芹菜等，用麻油、糖、醋以拌食之。或腌为脯，切片食，以淡为贵。

　　江浙秦陇人食茭白

　　茭，即茭白。此物以秦产为最，盖质脆而味鲜，胜于南中之笋。或炒以油，或调以酱油、麻油。江、浙人亦食之。

　　煨萝卜

　　以熟猪油炒萝卜，加虾干煨之，以极熟为度。临起加葱，则色如琥珀。

　　生食萝卜

　　生食萝卜之法，切成丝，入醋，略腌片时，仍用盐少许，加姜丝、橘皮丝与醋拌之。有所谓香萝卜者，每一斤用盐半斤，腌一夜，日中晒干，切姜丝、橘皮丝、大小茴香拌匀，瓷瓶收之。又有所谓糟萝卜者，不见水，用布揩净，晒干，劈开，先以糟一斤入盐三两拌之，次入萝卜，又拌之以入瓮。

　　李文贞食生萝卜

　　李文贞公光地喜食生萝卜，冬夜秉烛摊书，断生萝卜满置大盂，每精诣深思时，辄停笔尝之，尽盂乃寝。

　　吴冠云食金银条

　　金银条者，以红白芦菔为脯，俗称八宝菜，又名金条银条。吴冠云食而甘之，赋诗云：「珊瑚作串玉成墩，「读如推。」入馔犹宜献岁元。岂以见稀为可贵，得金银气便称尊。」

　　煎栀子花

　　以半开之栀子花，调以矾水，加细葱丝、大小茴香、花椒、红面、黄米饭研烂，与盐拌匀，腌压半日，以蜜煎食之。

　　拌金雀花

　　春初采金雀花，以糖霜、油、醋拌之，可作肴。

　　丁采生飧菊

　　钱塘丁采生广文宝芝有《飧菊》诗云：「岂惟楚客独飧英，秋菊糇粮味最清。翠叶蒸餻初出釜，幽花酿酒乍开罂。香含雨气怀中透，寒挟霜棱舌底生。书味醰醰同领取，世间空有五侯鲭。」

　　毛对山食夜来香

　　花中之夜来香，直北颇贵，至粤西，则人多取以入馔，风味颇清美，谓于餐菊之外，添一故事。一日，毛对山在酒楼小饮，适有此品。众谓此三字，对殊难其偶。对山戏拈盏中「春不老」三字以对之。

　　贫妇食紫花草

　　紫花草，越之田中多种之。夏日至而夷之，用以肥田。有贫妇日掇其花疗饥者，为田丁所觉，至褫其裙。妇耻甚，乃解下行缠，缢于陇畔。海宁查梅史刺史揆闻而哀之，为作诗曰：「紫花草，春风吹，东家花开田自肥，西邻有妇炊（　户）多。去年田中五斗谷，官租私逋偿不足。儿啼饥，妇夜哭，东家饭鸡呼粥粥。紫花草，春风吹，饥乌欲啄心徘徊。田丁来，布裙褫，两字饥寒竟至此，紫花满地贫妇死。」

　　红香绿玉

　　红香绿玉者，以藿香草叶，蘸稀薄浆面，「以水和面。」入油煎之，不可太枯。取出，置碗中，以玫瑰酱和白糖覆其上，清香无比。

　　拌鹅肠鸡脚草

　　鹅肠鸡脚草可焯熟，拌作料食之。

　　果子为肴

　　干、嘉间，有以果子为肴者。其法始于僧尼，颇有风味，如炒苹果、炒荸荠、炒藕丝、炒山药、炒粟片，以及油煎白果、酱炒核桃、盐水熬落花主之类，不可枚举。且有以花叶入馔者，如胭脂叶、金雀花、韭菜花、菊花瓣、玉兰花瓣、荷花瓣、玫瑰花瓣之类，亦颇新奇。

　　酱炒三果

　　酱炒三果者，核桃、杏仁去皮，榛子不去及，先用油炮脆，再炒，勿太焦。
</div>
    <div class="pagination">
<a href="清稗类钞_page365.html">上一页</a><span>...</span><a href="清稗类钞_page361.html">361</a><a href="清稗类钞_page362.html">362</a><a href="清稗类钞_page363.html">363</a><a href="清稗类钞_page364.html">364</a><a href="清稗类钞_page365.html">365</a><span class="current-page">366</span><a href="清稗类钞_page367.html">367</a><a href="清稗类钞_page368.html">368</a><a href="清稗类钞_page369.html">369</a><a href="清稗类钞_page370.html">370</a><a href="清稗类钞_page371.html">371</a><span>...</span><a href="清稗类钞_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
