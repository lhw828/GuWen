<!DOCTYPE html>
<html>
<head>
    <meta charset="UTF-8">
    <title>喻林 - 第 98 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 98 页/共 195 页</h1>
    <div class="content">　　今吾子闻仁义之羁绊系声名之缰鏁伏孔氏之轨躅驰顔闵之极艺何以大道为自也昔有学歩邯郸者匍匐而归耳【艺文类聚人部隐逸上】
　　顔渊所以命短慕孔子所以伤其年也若庸马良马相追至暮共列良马宿所鸣食如故庸马垂头不复食何异顔渊与孔丘优劣【太平御览兽部马五】
　　凡人才所不至而极思之则志伤也力所不胜而极举之则形伤也【摄生养性论】
　　如庵罗果树上熟者其味甘美人所贪嗜若生郁者其味则苦人所薄贱【大方等大集经十八】
　　有一师子兽王在深林中住师子清旦初出窟时四向顾望奋迅三吼然后游行择肉而食彼师子兽王食已还林常有一野干随后食残气力充足便自言彼林中师子竟是何兽能胜我耶我今宁可独擅一林清旦出窟四向顾望奋迅三吼然后游行择肉食耶彼寻独处一林清旦出窟奋迅三吼然后游行欲学师子吼而作野干鸣【长阿含经卷十一】
　　譬如朽故车轮以杂绳索而用系强使运转【身毛喜竖经下】譬如有人富贵自在忽于一时以水沐发复以鲜洁上妙衣服而为严饰乃出其舎时有贫人见已欣乐即自还家亦沐其髪复以故衣洗濯令净是人虽复多汲其水濯彼故衣徒使疲劳终不能令服饰新好一切生中若乆生者同彼贫人濯其故服终不能净若初生者如彼富人衣新好衣未生尘垢【正法经卷三】
　　昔有一人其妇端正唯其鼻丑其人出外见他妇女面貌端正其鼻甚好即截他妇鼻持来归家急唤即割其鼻寻以他鼻着妇面上既不相着复失其鼻唐使其妇受大苦痛【百喻经卷上】
　　昔有梵志兄弟四人皆得五通自知命促七日必死兄弟议曰我等兄弟神通自在能以神力翻覆天地现极大手扪摸日月移山住流无所不办宁当不能避此难也第一兄曰吾入大海上下平等正处中间无常煞鬼安知我处第二弟言吾入湏弥山腹中间还合其表使无际现无常煞鬼焉知我处第三弟言吾处虚空隠形无迹无常煞鬼安知我处第四弟言吾当隠在大市之中众人猥閙各不相识无常煞鬼趣得一人何必取吾四人议讫相将辞王而白王曰吾等计算余命日促各欲逃走欲求多福王寻告曰善进其徳于是别去各适所至七日期满各从其处而皆命终【法苑珠林卷四十九】

　　喻林卷五十七
<子部,类书类,喻林>
　　钦定四库全书
　　喻林卷五十八　　　　　明　徐元太　撰人事门【五十六】
　　无用
　　能视不足以有明也跛能履不足以与行也【易履】折其右肱终不可用也【易丰】
　　跂然三隅之形者彼织女也终一日歴七辰至夜而廻反徒见其如是何曽有织乎言王之官司徒见列于朝耳何曽有用乎【毛诗正义大东】
　　体无纤防疾安用问良医【魏志刘邵传注】
　　身无锱铢之行能无鹰犬之用【呉志贺邵传】
　　盖老牛不牺礼有常制【晋书虞预传】
　　岂可欲以殒海之鬐望鼓鳃于竖鳞之肆坠风之羽凯振翮于轩毳之间其不能俱陪渌水竝负青天可无待于明见【宋书周朗传】
　　魏武帝陵下铜铊石犬各二古诗云石犬不可吠铜铊徒尔为【述异记上】
　　洛中童谣曰虽有千黄金无如我斗粟斗粟自可饱千金何所直【述异记下】
　　汉世古谚曰虽有神药不如少年虽有珠玉不如金钱【述异记下】
　　骨肉不任充鼎爼皮毛不足入货财【陈书徐陵传】
　　惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾今子之言大而无用众所同去也【庄子逍遥游】
　　朱泙漫学屠龙于支离益单千金之家三年技成而无所用其巧【庄子御防】
　　轻重不合于斤两长短不充于度数便为废物何所施哉【鬼谷子捭阖注】
　　夫马似鹿者而题之千金然而有百金之马而无一金之鹿者马为人用而鹿不为人用也【韩非子外储説左】
　　郢人有买屋栋者求大三围之木而人予车毂跪而度之巨虽可而长不足【淮南子説山训】
　　舟能沉能浮愚者不加足骐骥驱之不进引之不止人君不以取道里【淮南子説林训】
　　毋贻肓者镜毋予躄者履毋赏越人章甫非其用也【淮南子説林训】
　　吾贫而子问以富术纵有其术是不可用之术也昔人有言能得长生者道士闻而欲学之比往言者死矣道士髙蹈而恨夫所欲学学不死也其人已死而犹恨之是不知所以为学也今子欲求殖货而问术于我我且自贫安能教子以富乎子之此问有似道士之学不死者也【孔丛子陈士义】
　　若疫嵗之巫徒能鼓口耳【盐铁论救匮】
　　鲁人身善织屦妻善织缟而徙于越或谓之曰子必穷鲁人曰何也曰屦为履缟为冠也而越人徒跣翦髪游不用之国欲无穷可得乎【説苑反质】
　　败军之将不可言勇亡国之臣不可言智【説苑谈丛】
　　一臂六手不使堵口莫肯为用利弃我走【焦氏易林同人之干】缺囊破筐空无黍粱【焦氏易林頥之暌】
　　曰蹇六盲足痛难行终日至暮不离其邻【焦氏易林大过之艮】老马垂耳不见百里【焦氏易林遯之贲】
　　胫足跛倚不可以行顿于丘傍【焦氏易林暌之复】
　　蹇牛折角不能载粟【焦氏易林艮之屯】
　　胫急股挛不可出门【焦氏易林艮之同人】
　　天女踞床不成文章南箕无舌饭多砂糠【焦氏易林小过之比】朽条腐索不堪施用【焦氏易林节之豫】
　　次八弓善反弓恶反善马恨恶马恨絶弸【薄耕切】破车终不偃测曰弓反马恨终不可以也【太经第六止】
　　作无益之能纳无补之説以夏进炉以冬奏扇【王充论衡逢遇篇】
　　折其右肱虽左肱在岂足用乎【周易畧例】
　　西南巨牛出自江岷体若垂云肉盈千钧虽有逸力难以挥轮【山海经中山经图讃】
　　道家之言髙则髙矣用之则弊辽落迂濶譬犹干将不可以缝线巨象不中使捕防金舟不能凌阳侯之波玉马不任骋千里之迹也【抱朴子外篇用形】
　　故不欲复举熠燿以厠日月之间拊甂瓴于洪钟之侧贡轻扇于坚氷之节衒裘鑪乎隆暑之月必见捐于无用速非时之巨嗤【抱朴子外篇嘉遯】
　　麞有身而不能噬鹿有角而不能触【古今注】
　　明镜所以照形而盲者以之盖巵玉笄所以餙而秃妪以之挂杙非镜笄之不美无用于彼也【刘子随时】
　　独摅意乎宇宙之外鋭思于毫芒之内然而气不贾于当已用不效于一世【文选班固荅宾戯】
　　齐有居士田仲者宋人屈毂往见之谓曰毂有瓠坚如石厚而无窍而效之先生田仲曰坚如石不可剖而斵厚而无窍不可以受水浆吾无用此瓠以为也屈毂曰然其弃物乎曰然今先生虽不恃人之食亦无益人之国矣犹可弃之瓠也【文选张景阳阳命注】
　　顾此腹背羽愧彼排虚翮【文选卢谌答魏子悌诗】
　　孙绰斋前种一株松髙世远语孙曰松树子非不楚楚可怜但永无栋梁用耳孙曰枫树虽合抱亦何所施【世説新语言语】
　　材曲兮枉挠朽木兮难抽【艺文类聚刑法部刑法赋】
　　何用胜雕斵譬木良如朽【艺文类聚礼部燕会诗】
　　黄之马事絶于衔镳蟠朽之林饰乖于丹漆何则千里之志已穷万乗之器无取【艺文类聚职官部司徒表】
　　文籍虽满腹不如一囊钱【事文类聚钱】
　　惧驽蹇无奔走之实朽薄非折冲之才【文苑英华史祥太子书】今先生收天下之术博观四方之日乆矣未能裨世上之治明君臣之义是则未有异于府库之藏金玉筐箧之囊简书也【太平御览珍寳部金下】
　　戈刀虽备于执事而无所扬其锋【太平御览兵部戈】
　　尸子曰野鸭为鳬家鸭为鹜不能飞翔如庶人守耕稼而已【埤雅品物门鹜】
　　譬如折轴无所复用【海空智藏经持诫品】
　　譬如浆滓无所复用【元阳妙经卷十】
　　譬然湿草烟气上腾渐以消散至于灭尽【大寳积经二十】人之无闻老若特牛但长肌肥无有智慧【法句经老耋品】如车轴折辐辋破壊不任运载【本缘经毗罗摩品】
　　又如养马不乗则无所任【大智度论卷下】
　　譬如最弊恶马名为败壊但有马名无有马用【十住毘婆沙论卷四】
　　似若葶苈艾蒿枝叶皆苦诃梨果树遍体无甘【法苑珠林卷八十二】
　　干进
　　初九壮于前趾往不胜为咎【易夬】
　　在下而壮故曰壮于趾也居下而用刚壮以斯而进穷凶可苦也【王弼注易大壮】
　　飞鸟遗其音声哀以求处上愈无所适下则得安愈上则愈穷莫若飞鸟也【王弼注易小过】
　　角者西南隅也上九处晋之极过明之中其犹日过于中已在于角而独进之故曰进其角也【周易正义晋】
　　丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道不由其道而往者与鑚穴隙之类也【孟子滕文公下】
　　苏代谓燕昭王曰孝如曽参孝己则不过养其亲耳信如尾生髙则不过不欺人耳亷如鲍焦史防则不过不窃人之财耳今臣为进取者也臣以为亷不与身俱达义不与生俱立仁义者自完之道也非进取之术也【战国防燕昭王】
　　毛遂曰臣乃今日请处囊中耳使遂蚤得处囊中乃脱頴而出非特其末见而已【史记平原君传】
　　商鞅挟三术以鑚孝公李斯奋时务而要始皇彼皆蹑风云之防履颠沛之执据檄乗邪以来一日之冨贵朝为荣华夕而焦瘁福不盈眦旤溢于世【前汉书叙传上】
　　夫君子非不欲仕也耻夸毗以求举非不欲室也恶登墙而搂处呌呼衒鬻县旌自表非隋和之寳也暴智燿世因以干禄非仲尼之道也【后汉书崔骃列传】
　　叄轮可使自转木雕犹能独飞已垂翅而还故栖盍亦调其机而铦诸【后汉书张衡列传】
　　务进者趋前而不顾后荣贵者矜已而不待人【后汉书朱晖孙穆传】
　　上乱圣朝贯鱼之序下违羣士凖平之伦【晋书蔡谟传】忘狐防之顾歩愧燕雀之徊翔【梁书徐勉传】
　　次二上无根思登于天谷在于渊测曰上无根不能自活也【太经第一上】
　　次四即上不贞无根繁荣孚虚名测曰即上不贞妄升也【太经第一上】
　　次五鋭其东忘其西见其背不见其心【太经第二鋭】
　　次三髙其歩之堂有露测曰髙歩有露妄升也【太经第五去】以子之才上不臣于天子下不交于诸侯而犹偃仰当世是洗巢由之耳而负伊尹之鼎也【天禄阁外史待樵】
　　于时悬爵而卖之犹肆也争津者买之犹市人也有直者无分而径进空拳者望途而收迹【抱朴子外篇审举】夫佞者鼓珍赂为劲羽则无髙而不到矣乗朋党为舟楫则无远而不济矣【抱朴子外篇名实】
　　若乃狥万金之货以索百十之售【抱朴子外篇任命】
　　汲汲于进趋悒闷于否滞者岂能舍至易速达之通涂而守甚难必穷之塞路乎【抱朴子外篇朂学】
　　奚不泛轻舟以托迅御飞帆以逺之交瑰货于朔南收金碧于九疑【抱朴子外篇安贫】
　　固时俗之工巧兮偭规矩而改错背绳墨以追曲兮竞周容以为度【文选屈原离骚经】
　　夫自衒自媒者士女之丑行也干时求进者道家之明忌也【文选曹植求自试表】
　　萎叶爱荣条涸流好河广【文选谢瞻答灵运诗】
　　则有穷巷之賔绳枢之士冀宵烛之末光邀润屋之防泽鱼贯鳬跃防沓鳞萃分鴈鹜之稻梁霑玉斚之余沥【文选刘峻广絶交论】
　　无足而至者物之借也随踵而立者人之薄也【文选顔延之陶徴士诔】
　　隋珠弹雀堂溪刈葵鸳雏啄防何异乎防【广文选张子并诮青衣赋】今足下琬琰之朴未剖而求光时之价骐骥之足未摅而希絶景之功心鋭而动浅望速而应迟【艺文类聚人部别下书】里语云仕官不止车生耳【太平御览人事部谚下】
　　改节
　　初九舍尔灵观我朶頥凶【易頥】
　　是为冯妇也晋人有冯妇者善搏虎卒为善士则之野有众逐虎虎负嵎莫之敢撄望见冯妇趋而迎之冯妇攘臂下车众皆悦之其为士者笑之【孟子尽心下】
　　子独不见家人寡妇邪始自约敕之时意廼慕宋伯姬及陈孝妇不幸壹为盗贼所污遂行滛失知其非礼然不能自还吾犹此矣【前汉书游侠传】
　　陵霜不雕者松栢也临难不移者君子也何圗松栢雕于防霜而鸡鸣己于风雨【晋书吕先传】
　　喢血断金披心相付谓卿食椹懐音保之偕老岂意畜水覆舟养兽反害悔之噬脐将何所及【晋书慕容垂传】
　　豹姿未变鳯徳已衰【晋书愍懐太子传】
</div>
    <div class="pagination">
<a href="喻林_page97.html">上一页</a><span>...</span><a href="喻林_page93.html">93</a><a href="喻林_page94.html">94</a><a href="喻林_page95.html">95</a><a href="喻林_page96.html">96</a><a href="喻林_page97.html">97</a><span class="current-page">98</span><a href="喻林_page99.html">99</a><a href="喻林_page100.html">100</a><a href="喻林_page101.html">101</a><a href="喻林_page102.html">102</a><a href="喻林_page103.html">103</a><span>...</span><a href="喻林_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
