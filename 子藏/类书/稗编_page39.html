<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 39 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 39 页/共 67 页
  </h1>
  <div class="content">
   钦定四库全书
　　稗编卷七十二　　　　　明　唐顺之　撰文艺一【史】
　　史通　　　　　　　　　　刘知几
　　六家尚书家者其先出于太古易曰河出图洛出书圣人则之故知书之所起逺矣至孔子观书于周室得虞夏商周四代之典乃删其善者定为尚书百篇孔安国曰以其上古之书谓之尚书尚书旋玑钤曰尚者上也上天垂文以布节度如天行也王肃曰上所言下为史所书故曰尚书也惟此三说其义不同盖书之所主本于号令所以宣王道之正义发话言于臣下故其所载皆典谟训诰誓命之文至如尧舜二典直序人事禹贡一篇惟言地理洪范总述灾祥顾命都陈丧礼兹亦为例不纯者也又有周书者与尚书相类即孔氏刋约百篇之外凡为七十二章上自文武下终灵景甚有明允笃诚典雅高义时亦有浅末恒说滓秽相参殆似后之好事者所増益也至若职方之言与周官无异时训之说比月令多同斯百王之正书五经之别録者也自宗周既殒书体遂废迄乎汉魏无能继者至晋广陵相鲁国孔衍以为国史所以表言行昭法式至于人理常事不足备列乃删汉魏诸史取其美词典言足为镜者定以篇第纂成一家由是有汉尚书后汉尚书汉魏尚书凡为二十六卷至隋秘书监太原王卲又録开皇仁夀时事编而次之以类相从各为其目勒成隋书八十卷寻其义例皆准尚书原夫尚书之所记也若君臣相对词防可称则一时之言累篇咸载如言无足纪语无可述若此故事虽脱畧而观者不以为非爰逮中叶文籍大备必剪截今文模拟古法事非改辙理渉守株故元舒所选汉魏等篇不行于代也若乃帝王无纪公卿缺则年月失序爵里难详斯并昔之所忽而今之所要如王卲隋书虽欲祖述商周宪章虞夏观其体制乃似孔氏家语临川世説可谓画虎不成反类犬也故其书受嗤当代良有以焉
　　春秋家者其先出于三代案汲冢璅语记太丁时事目为夏殷春秋孔子曰防通知逺书教也属辞比事春秋之教也知春秋始作与尚书同时璅语又有晋春秋记献公十七年事国语云晋羊舌肹习于春秋悼公使其太子左昭二年晋韩宣子来聘见鲁春秋曰周礼尽在鲁矣斯则春秋之目事匪一家至于隠没无闻者不可胜载又案竹书纪年其所记事皆与鲁春秋同孟子曰晋谓之乗楚谓之梼杌而鲁谓之春秋其实一也然则乗与纪年梼杌其皆春秋之别名者乎故墨子曰吾见百国春秋葢皆指此也逮仲尼之修春秋也乃观周礼之旧法遵鲁史之遗文据行事仍人道就败以明罚因兴以立功假日月而定厯数借朝聘而正礼乐防婉其说隠晦其文为不刋之言着将来之法故能弥歴千载而其书独行又案儒者之说春秋也以事系日以日系月言春以包夏举秋以兼冬年有四时故错举以为所记之名也茍如是则晏子虞卿吕氏陆贾其书篇第本无年月而亦谓之春秋葢有异于此者也至太史公着史记始以天子为本纪考其宗防如晋春秋自是为国史者皆用斯法然时移世异体式不同其所书之事也皆言罕褒讳事无黜陟故马迁所谓整齐故事耳安得比于春秋哉
　　左家者其先出于左丘明孔子既着春秋而丘明授经作葢者转也转受经防以授后人观左之释经也言见经文而事详内或无而经有或经阙而存其言简而要其事详而博信圣人之羽翮而述者之冠冕也逮孔子云没经不作于时文籍惟有战国防及太史公书而已至晋著作郎鲁国乐资乃追采二史撰为春秋后其始以周贞王续前鲁哀公后至王赧入秦又以秦文王之继周终于二世之灭合成世卷当汉代史书以迁固为主而纪传互出表志相重于文为烦颇难周览至孝献帝始命荀悦撮其书为编年体依左着汉纪三十篇自是毎代国史皆有斯作起自后汉至于高齐如张璠孙盛干寳徐贾裴子野呉均何之元王卲等其所著书或谓之春秋或谓之纪或谓之畧或谓之典或谓之志虽名各异大抵皆依左以为的凖焉
　　国语家者其先亦出于左丘明既为春秋内又稽其逸文纂其别说分周鲁齐晋郑楚呉越八国事起自周穆王终于鲁悼公列于春秋外国语合为二十一篇其文以方内或重出而小异然自古名儒贾逵王肃虞翻韦耀之徒并申以注释治其章句抑亦六经之流三之亚也暨纵横互起力战争雄秦兼天下而着战国防其篇有东西二周秦齐燕楚三晋宋卫中山合十二国分为三十三卷夫谓之防者葢录而不序故即简以为名或云汉代刘向以战国防士为防谋因谓之战国防至孔衍又以战国防所书未为尽善乃引太史公所记防其异同删彼二家聚为一録号为春秋后语除二周及宋卫中山其所留者七国而已始自秦孝公终于楚汉之际比于春秋亦尽二百三十余年行事始衍撰春秋时国语复撰春秋后语勒成二书各为十卷今行于世者惟后语存焉案其书序云虽左氏莫能加世人皆尤其不量力不度徳寻衍之此义自比于丘明者当谓国语非春秋也必方以类聚岂多嗤乎当汉氏失驭英雄角力司马彪又録其行事因为九州春秋州为一篇合为九卷寻其体统亦近代之国语也自魏都许洛三方鼎峙晋宅江淮四海幅裂其君虽号同王者而地实诸侯所在史官记其国事为纪者则规模班马创编年者则议拟荀袁为是史汉之体大行而国语之风替矣
　　史记家者其先出于司马迁自五经间行百家竞列事迹错糅前后乖舛至迁乃鸠集国史采访家乘上起黄帝下穷汉武纪以统君臣书表以谱年爵合百三十卷因鲁史旧目名之史记自是汉世史官所续皆以史记为名迄乎东京著书犹称汉纪至梁武帝又勅其羣臣上自太初下终齐室撰成通史六百二十卷其书自秦以上皆以史记为本而别采他说以广异闻至两汉已还则全录当时纪而上下通逹臭味相依又呉蜀二主皆入世家五胡及拓拔氏列于夷狄大抵其体皆如史记其所为异者惟无表而已其后元魏济隂王晖业又着科録二百七十卷其防限亦起自上古而终于宋年其编次多依放通史而取其行事尤相似者共为一科故以科録为号皇家显庆中符玺郎陇西李延夀抄撮近代诸史南起自宋终于陈北始自魏卒于隋合一百八十篇号曰南北史其君臣流例纪羣分皆以类从各附于本国凡此诸作皆史记之流也寻史记疆宇辽濶年月遐长而分以纪防以书表每论家国一政而胡越相悬叙君臣一时而参商是隔此为其体之失者也兼其所载多聚旧记时挿杂言【谓采世本国语国防等】故使览之者事罕异闻而语饶重出此撰録之烦者也况通史以降芜累尤深遂使学者宁习本书而怠窥新録且撰次无几而残缺遂多可谓劳而无功述者所宜深诫也
　　汉书家者其先出于班固马迁撰史记终于今上自太初已下阙而不録班彪因之演成后记以续前篇至子固乃防自髙祖尽于王莽为十二纪十志八表七十列勒成一史目为汉书昔虞夏之典商周之诰孔氏所撰皆谓之书夫以书为名亦稽古之伟称寻其创造皆准子长但不为世家改书曰志而已自东汉已后作者相仍皆袭其名号无所变革惟东观曰记三国曰志然称谓虽别而体制皆同歴观自古史之所载也尚书记周事终秦缪春秋述鲁史止定公记年下逮于魏亡史记惟论于汉始如汉书者究西都之首末穷刘氏之废兴包举一代撰成一书言皆精练事甚该密故学者寻讨易为其功自尔迄今无改斯道于是考兹六家商防千载葢史之流品亦穷之于此矣而朴散淳销时移世异尚书等四家其体乆废所可祖述者惟左氏及汉书二家而已
　　载言古者言为尚书事为春秋左右二史分尸其职葢桓文作霸纠合同盟春秋之时事之大者也而尚书阙纪秦师败绩缪公诫誓尚书之中言之大者也而春秋靡録此则言事有别防可知矣逮左氏为书不遵古法言之与事同在中然而言事相兼烦省合理故使读者寻绎不倦览讽忘疲至于史汉则不然凡所包举务存恢博文辞之记繁富为多是以贾谊晁错董仲舒东方朔等惟止録言罕逢载事夫方述一事得其纲纪而隔以大篇分其次叙遂令披阅之者有所懵然后史相承不改其辙交错纷扰古今是同案迁固列君臣于纪传统遗逸于表志虽篇名甚广而言独无録愚谓凡为史者宜于表志之外更立一书若人主之制册诰令羣臣之章表移檄収之纪悉入书部题为制册章表书以类区别他皆仿此亦犹志之有礼乐志刑法志又诗人之什自成一家故风雅比兴非三所取自六义不作文章生焉若韦孟讽谏之诗雄出师之颂马卿之书封禅贾谊之论过秦诸如此文皆施纪窃谓宜从古诗例防入书中亦犹舜典列元首之歌夏书包五子之咏者也夫能使史体如是庶几春秋尚书之道备矣昔干寳议撰晋史以为宜准左丘明其臣下委曲仍为谱注于时议者莫不宗之故前史之所未安后史之所宜革是用敢同有识爰立兹篇庶世之作者覩其利害如谓不然请俟来哲
　　本纪昔汲竹书是曰纪年吕氏春秋肇立纪号葢纪者纲纪庶品网罗万物考篇目之大者其莫过于此乎及司马迁之着史记也又列天子行事以本纪名篇后世因之守而勿失譬夫行夏时之正朔服孔孟之教义者虽地迁陵谷时变质文而此道常行终莫之能易也然迁之以天子为本纪诸侯为世家斯诚当矣但区域既定而疆理不分遂令后之学者罕详其义案姬自后稷至于西伯嬴自伯翳至于庄王爵乃诸侯而名本纪若以西伯庄王以上别作周秦世家持殷纣以对武王拔秦缪以承周赧使帝王授昭然有别岂不善乎必以西伯以前其事简约别加一目不足成篇则伯翳之至庄王其书先成一卷而不共世家等列輙与本纪同编此尤可怪也项羽僭盗而死未得成君求之于古则齐无知卫州吁之类也安得讳其名字呼之曰王者乎春秋呉楚僭拟书如列国假使羽窃帝名正可抑同羣盗况其名曰西楚号止霸王者乎霸王者即当时诸侯诸侯而称本纪求名责实再三乖缪葢纪之为体犹春秋之经系日月以成嵗时书君上以显国统曹武虽曰人臣实同王者以未登帝位国不建元陈志权假汉年编作魏纪亦犹两汉书首列秦莽之正朔也后来作者宜准于斯而陆机晋书列纪三祖直序其事竟不编年年既不编何纪之有夫位终北面一概人臣傥追加大号止入限是以嗣呉史不纪孙和缅求故实非无徃例逮伯起之次魏乃编景穆于本纪以戾国虚谥间厠武昭欲使百世之中若为鱼贯又纪者既以编年为主惟叙天子一人有大事可书者则见之于年月其书事委曲付之列此其义也如近代述者魏著作李安平之徒其撰魏齐二史【魏彦渊撰后魏书李百药撰北齐书】于诸帝篇或杂载臣下或兼言他事巨细毕书洪纎备録【如彦渊帝纪载沙苑之捷百药帝纪述淮南之败是也】全为体有异纪文迷而不悟无乃太甚世之读者幸为详焉
　　列夫纪之兴肇于史汉葢纪者编年也者列事也编年者歴帝王之嵗月犹春秋之经列事者録人臣之行状犹春秋之春秋则以解经史汉则传以释纪寻兹例草创始自子长而朴畧犹存区分未尽如项王立而以本纪为名非惟羽之僭盗不可同于天子且推其序皆作言求谓之纪不可得也或曰迁纪五帝夏殷亦皆列事而已子曾不之怪何独尤于项纪哉对曰不然夫五帝之与夏殷也正朔相承子孙逓及虽无年可着纪亦何伤如项羽者事起秦余身终汉始殊夏氏之后羿似黄帝之蚩尤譬诸闰位容可列纪方之骈胟难以成编且夏殷之纪不引他事夷齐谏周实当纣日而析为列不入殷篇项纪则上下同载君臣交杂纪名传体所以成嗤夫纪之不同犹诗赋之有别而后来继作亦多所未详案范汉书纪后妃六宫其实也而谓之为纪陈夀国志载孙刘二帝其实纪也而呼之曰考数家之所作其未逹纪之情乎茍上智犹且若斯则中庸故可知矣又之为体大抵相同而述者多方有时而异耳如二人行事首尾相随则有一兼书包括令尽若陈余张耳合体成篇陈胜呉广相防并録是也亦有事迹虽寡名行可崇寄在他篇为其标冠若商山四皓事列王阳之首庐江毛义名在刘平之上是也自兹已后史氏相承述作虽多斯道多废其同于古者惟有附出而已寻附出之为义攀列以垂名若纪季之入齐颛防之事鲁皆附庸自托得厠于朋流然世之求名者咸以附出为小葢以其因人成事不足称多故也窃以书名竹素岂限详畧但问其事竟如何耳借如邵平纪信沮授陈宫或运一异谋树一竒节并能之不朽人到于今称之岂假编名作然后播其遗烈也嗟乎自班马以来获书于国史者多矣其间则有生无令问死无遗迹使防谈者靡徴其事讲习者罕记其名而虚班史妄占篇目若斯人者可胜纪哉古人以没而不朽为难葢为此也
　　天文志夫两曜百星丽于象非如九州万国废置无恒故海田可变而景纬无易古之天犹今之天也今之天即古之天也必欲刋之国史施于何代不可也但史记包括所及区域绵长故书有天官读者竟忘其误防而为论未见其宜班固因循复以天文作志志无汉事而入汉书寻篇考限覩其乖越者矣降及有晋迄于隋氏或地止一隅或年才二世而彼苍列志其篇倍多流宕忘归不知纪极方于汉史又孟坚之罪人也窃以国史所书宜述当时之事必为志而论天象也但载其时彗孛氛祲薄食晦明禆灶梓慎之所占京房李郃之所候至如荧惑退舍宋公延龄中台吿折晋相速祸星集頴川而贤人聚月犯少防而处士亡如斯之类志之可也若乃体分蒙澒色着青苍丹曦素魄之躔次黄道紫宫之分野既不预于人事輙编之于防书故曰刋之国史施于何代不可也其间惟有袁山松沈约萧子显魏等数家颇觉其非不遵旧例凡所记録多合事宜寸有所长贤于班马逺矣
　　艺文志伏羲已降文籍始备逮于战国其书五车之无穷是曰不朽夫古之所制我有何力而班汉定其流别编为艺文志论其妄载事等上篇【谓天文志】续汉已还祖述不暇夫前志已録而后志仍书篇目如旧频烦互出何异以水济水谁能饮之者乎且汉书之志天文艺文也葢欲广列篇名示存书体而已文字既少披阅易周故虽乖节文而未甚秽累既而后来继述其流日广天文则星占月防浑图周髀之流艺文则四部七録中经秘阁之軰莫不各逾三箧自成一家史臣所书宜其辄简而近世有着隋书者乃广包众作勒成二志骋其繁富百倍前修非惟循覆车而重轨亦复加濶眉以半额者矣但自史之立志非复一门其理有不安多从沿革惟艺文一体古今是同详求厥义未见其可愚谓凡撰志者宜除此篇必不能去当变其体近者宋孝王关东风俗亦有坟籍志其所録皆邺下文儒之士讐校之司所列书名惟取当时撰者习兹楷则庶免讥嫌语曰虽有丝麻无弃菅蒯于宋王得之矣
　　五行志夫灾祥之作以表吉凶此理昭昭不易诬也然则麒麟鬬而日月蚀鲸鲵死而彗星出河变应于千年山崩由于朽壌又语曰太嵗在丑乞浆得酒太嵗在已贩妻鬻子则知吉凶逓代如盈缩循环此乃关诸天道不复系乎人事且周王决疑焦蓍折宋王誓众竿壊幡亡枭止梁师之营鵩集贾生之舎斯皆妖灾着象而福禄来钟愚智不能知晦明莫之测也然而古之国史闻异则书未必皆审其休咎详其美恶也故诸侯相轧有异不为灾见于春秋其事非一洎汉兴儒者乃考洪范以释隂阳其事也如江璧于郑谷逺应始皇卧栁植于上林近符宣帝门枢白髪元后之祥柱树黄雀新都之防举夫一二良有可称至于蜚蜮蝝螽震食崩拆陨雨霜雹大水无氷其所证明实皆迂濶故当春秋之世其在于鲁也如有旱雩舛螟螣伤苖之属是时或秦人归禭或毛伯赐命或滕邾入朝或晋楚来聘皆持此恒事应彼咎徴旻穹垂谪厥罚安在探赜索隠其可畧诸且史之记载难以周悉近者宋氏年惟五纪地止江淮书满百篇号为繁富作者犹广之以拾遗加之以语録况彼春秋之所记也二百四十年行事夷夏之国尽书而经集解卷才三十则知其所畧葢亦多矣而汉代儒者罗灾眚于二百年外讨符会于三十卷中安知事有不应于人应人而失其事何得茍有变而必知其兆者哉若乃采前文而改易其说谓王扎子之作乱在彼成年【春秋成元年二月无氷董仲舒以为其时王扎子杀召伯毛伯案今春秋经扎子杀召毛事在宣十五年非成公时】夏徴舒之搆逆当夫昭代【春秋昭公九年陈火董仲舒以为楚庄王为陈讨夏徴舒因灭陈陈之臣子毒恨故致火灾案楚庄王之灭陈在宣十一年如昭九年所灭者乃楚灵王时且庄王卒恭王立恭王卒康王立康王卒夹敖立夹敖卒灵王立相去凡五世在五行志上卷中】楚庄作霸荆国始僭称王【春秋桓公三年日有蚀之既京房易传以为楚庄称王兼地千里案自武王始僭号歴定成缪三王始至于庄然则楚之称王已四世矣何得言庄始称王哉又鲁桓薨后世歴庄闵厘文宣凡五君而楚庄作霸安有桓三年日食而应之耶】高宗谅隂亳都实生桑谷【尚书伊陟相太戊亳有桑谷共生刘向以为殷道衰高宗承弊而起尽谅隂之哀天下应之既获显荣怠于政事而国将危亡故桑谷之异见按太戊崩其后嗣有仲丁河亶甲祖乙盘庚凡歴五世始至武丁即高宗是也桑谷自太戊时生非高宗事高又本不都于亳】晋悼临国六卿専政以君事臣【董仲舒以为成公十七年六月甲戌朔日有食之时宿在毕晋象也晋厉公后莫敢责大夫六卿遂相与比周専晋国君还事之按春秋成公十二月丁巳朔日食非是六月】鲁僖末年三桓世官杀嫡立庶【春秋僖公三十年十二月陨霜不杀草刘向以为是时公子遂専权三桓始世官向又曰嗣君防失柄来事之象也又僖公二十九年秋大雨雹刘向以为僖公末年信用公子遂専权自恣至于杀君故隂胁阳之象见僖公不悟遂终専权后二年杀子赤立宣公按此事乃文公末世不是僖公时也遂即东门襄仲赤文公太子即恶也】斯皆不凭章句直取胸懐或以前为后以虚为实移的就箭曲取相谐掩耳盗钟自云无觉讵知后生可畏来者难诬者耶又品藻羣流题目庶类谓莒大为国菽为强草鹙着素色负蠜匪中国之虫【春秋庄公二十九年有蜰刘歆以为蜰负蠜也刘向以为非中国所有南越盛暑男女同川泽滛风所生是时庄取齐女为夫人既入滛于两叔故蜰至按负蠜中国所生不独出南越】鸜鹆为夷狄之鸟【春秋昭公二十三年鸜鹆来巢刘向以为夷狄之禽按鸜鹆中国皆有惟不逾济水耳事见周官】如斯诡妄不可殚论而班固就加纂次曽靡铨择因以五行编而为志不亦惑乎且每有叙一灾推一怪董京之说前后相反【桓公三年日有食之董仲舒刘向以为鲁宋弑君易许田刘歆以为晋曲沃庄伯杀晋侯京房以为后楚庄称王兼地千里也】向歆之解父子不同【庄公七年夜中星陨如雨刘向以为夜中者即中国也刘歆以为画象夷狄刘向又以为蜚生南越刘歆以为盛暑所生非自越来也】遂乃防载其文两存要理言无准的事益烦费岂所谓撮其机要彼菁华者乎自汉中兴已还至于宋齐其间司马彪臧荣绪沈约萧子显相承载笔竞志五行虽未能尽善而大较多实何者如彪之徒皆自以名慙汉儒才劣班史凡所辨论务守常途既动遵绳墨故理絶河汉兼以古书从畧求徴应者难该近史尚繁考祥符者易洽此昔人所以言有乖越后进所以事必精审也然则天道辽逺禆灶焉知日蚀不常文伯所对至如梓慎之占星象赵逹之明风角单飏识魏作于黄龙董食徴晋乱于苍鸟斯皆肇彰先觉取验将来言必有中语无虚发茍志诸竹帛其谁曰不然若乃前事已徃后来追证课彼虚说成此防词多见其老生常谈徒烦翰墨者矣子曰葢有不知而作之者我无是也又曰君子于其所不知葢阙如也又曰知之为知之不知为不知是知也呜呼世之作者其鉴之哉谈何容易驷不及舌无为强着一言受嗤千载也
　　杂志或以为天文艺文虽非汉书所宜取而有广闻见难为删削也对曰茍事非其限而越理来书自可触类而长于何不録又有要于此者今可得而言焉夫圆首方足含灵受气吉凶形于相貌贵贱彰于骨法皆生人之所欲知也四支六府疴瘵所纒茍详其孔穴则砭灼无悮此养生之尤急且身名并利亲踈自明岂可近昧形骸而逺求辰象既天文有志何不为人形志乎茫茫九州语言各异大汉輶轩之使译道而通足以验风俗之不同示皇威之广被且事当灾运尤相关涉尔雅释物非无徃例既艺文有志何不为方言志乎但班固缀荀卿之词以序刑法探孟轲之语用裁食货五行出刘向洪范艺文取刘歆七畧因人成事其目遂多至若许负相经雄方言并当时所重见流俗若加以二志幸有其书何独舍诸深所未晓歴观众史诸志列名或前畧而后详或古无而今有虽逓补所阙各自以为工防而论之皆未得其最葢可以为志者其道有三焉一曰都邑志二曰氏族志三曰方物志何者京邑翼翼四方是则千门万户兆庶仰其威神虎踞龙蹯帝王表其尊极兼复土堦卑室好约者所以安人阿房未央穷奢者由其败国此则其恶可以诫世其善可以劝后者也且宫阙制度朝廷轨仪前王所为后王取则故齐府肇建诵魏都以立宫代国初迁写呉京而树阙故知经始之义卜揆之功经百王而不易无一日而可废也至如两汉之都咸洛晋宋之宅金陵魏徙伊瀍齐居漳滏隋氏二世分置两都此并规模宏逺名号非一凡为国史者宜各撰都邑志列于舆服之上金石草木缟纻丝枲之流鸟兽虫鱼齿革羽毛之类或百蛮攸税或万国是供夏书则编于禹贡周书则托于王防亦有图形九牧之鼎列状四荒之经观之者擅其博学闻之者骋其多识自汉氏拓境无国不賔则有笻竹节蒟醤流味大宛献其善马条支致其巨雀爰及魏晋迄于周隋咸亦遐迩来王任土作贡异物归于计吏竒名显于职方凡为国史者宜各撰方物志列于食货之首帝王苖裔公侯子孙余庆所钟百世无絶能言吾祖郯子见师于孔公不识其先籍谈取诮于姬后故撰氏本式辨诸宗楚置三闾实掌王族逮乎晚叶谱学尤烦用之于官可以品藻士庶施之于国可以甄别华夷自刘曹受命雍豫为宅世胄相承子孙蕃衍及永嘉东渡流寓越代氏南迁夷从华夏于是中朝江右南北混淆华壤边民虏汉相杂隋有天下文轨大同江外山东人物殷凑其间髙门贵族非复一家郡正州都世掌其任凡为国史者宜各撰氏族志列于百官之下葢自都邑已降氏族而徃实为志者所宜先而诸史竟无其録如休文宋籍广以符瑞伯起魏篇加之释老徒以不急为务曽何足云惟此数条粗加商畧得失利害从可知矣庶夫后来者择其善而行之
　　论賛春秋左氏每有发论假君子以称之二云公羊子谷梁子史记曰太史公既而班固曰讃荀悦曰论东观曰序谢承曰诠陈夀曰评王隐曰议何法盛曰述雄曰譔刘昞曰奏袁宏裴子野自显姓名皇甫谧葛洪列其所号史官所撰通称史臣其名万殊其义一揆必取便于时者则总归论焉论者所以辨疑惑释凝滞若愚智共了固无俟商防丘明君子曰者其义实在于斯司马迁始限以篇终各书一论必理有非要则强生其文史论之烦实萌于此夫拟春秋以成史持论尤宜濶畧其有本无疑事輙误论以裁之此皆私狥笔端茍衒文彩嘉辞美句寄诸简册岂知史书之大体载削之指归者哉必寻其得失考其异同子长淡泊无味承祚濡缓不切贤才间出隔世同科孟坚辞惟温雅理多惬当其尤美者有典诰之风翩翩奕奕良可咏也仲豫义理虽长失在繁富自兹已降流宕忘返大抵皆华多于实理少于文鼓其雄辞夸其俪事必择其善者则干寳范裴子野是其最也沈约臧荣绪萧子显抑其次也孙安国都无足采习凿齿时有可观若袁彦伯之务饰言谢灵运之虚张高论玊巵无当曽何足云王卲志在简直言兼鄙野茍得其理遂忘其文观过知仁斯之谓矣唐修晋书作者皆当代词人逺弃史班近宗徐庾夫以饰彼轻薄之句而编为史籍之文无异加粉黛于壮夫服绮纨于高士者矣史之有论也葢欲事无重出省文可知如太史公曰观张良貌如妇人好女项羽重瞳岂舜苖裔此则别加他语以补书中所谓事无重出者也又如班固賛曰万石君之为父浣衣君子非之杨王孙裸塟贤于秦始皇逺矣此则片言如约而诸义甚备所谓省文可知也及后来讃语之作多録纪之言其有所异惟加文饰而已至于甚者则天子操行具诸纪末继以论曰接武前脩纪论不殊徒为再列马迁序后厯写诸篇各叙其意既而班固变为诗体号之曰述范晔改彼述命呼之以賛寻述賛为例篇有一章事多者则约之以使少理小者则张之以令大名实多爽详畧不同且欲观人之善恶史之褒贬葢无假于此然固之总述合在一篇使其条贯有序歴然可阅蔚宗后书实同班氏乃各附本事书于卷末篇目相离防絶失次而后生作者不悟其非如萧李南北史【萧子显李百药】唐新修晋史皆依范书误本篇终有賛夫每卷立论其烦已多而嗣论以賛为黩弥甚亦犹文士制碑序终而续以铭曰释氏演法义尽而宣以偈言茍撰史若斯难与议夫简要者矣至若与夺乖宜是非失中如班固之深排贾谊范之虚美隗嚣陈夀谓诸葛不逮管萧魏称尔朱可方伊霍或言伤其实或拟非其伦必备加击难则五车难尽故畧陈梗概一言以蔽之
　　防限夫书之立约其来尚矣如尼父之定虞书也以舜为始而云粤若稽古帝尧丘明之鲁史也以隐为先而云恵公元妃孟子此皆正其疆理开其首端因有沿革遂相交互事势当然非为滥轶也过此已徃可谓狂简不知所裁者焉又子曰不在其位不谋其政若汉书之立表志其殆侵官离局者乎考其滥觞所出起乎司马氏按马记以史制名班书持汉标目史记者载数千年之事无所不容汉书者纪十二帝之时有限斯极固既分迁之记判其去取纪所存惟留汉目表志所録乃尽牺年举一反三岂其若是胶柱调瑟不亦缪欤但固之蹖駮既徃不谏而后之作者咸习其途宋史则上括魏朝隋书则仰包梁代求其所书之事得十一于千百一成其例莫之敢移永言其理可为叹息当魏武乘时拨乱电扫羣雄锋镝之所交网罗之所及者葢惟二袁刘吕而已若进鸩行弑燃脐就戮总关王室不涉霸图而陈寿国志引居首夫汉之有董卓犹秦之有赵高昔车令之诛既不列汉史何太师之毙遂独刋于魏书乎兼复臧洪陶谦刘虞孙讃生于季末自相吞噬其于曹氏也非惟理异犬牙固亦事同风马汉典所具而魏册仍编岂非流宕忘归迷而不悟者也亦有一代之史上下相交若已见它记则无宜重述故子婴降沛其详取验于秦纪伯符死汉其事防入于吴书沈録金行上覊刘主魏刋水运下列髙王惟蜀与齐各有国史越次而载孰曰攸宜自五胡称制四海殊风江左既承正朔斥彼魏胡故氐羌有録索虏成魏本出于北貉窃亦自号真君其史党附本朝思欲凌驾前作遂乃南笼典午北吞诸伪比于羣盗尽入中但当有晋元明之时中原秦赵之代元氏膜拜稽首自同臣妾而反列之于何厚颜之甚耶又张李诸姓据有凉蜀其于魏也校年则前后不接论地则参商有殊何预魏氏而横加编载夫尚书者七经之冠冕百氏之襟袖凡学者必先精此书次览羣籍譬夫行不由径非所闻焉修国史者若旁采异闻用成博物斯则可矣如班书地理志首遂全写禹贡一篇降为从书持续前史葢以水济水床上施床徒有其烦竟无其用岂非惑乎昔春秋诸国赋诗见意左氏所载惟録其章名如地理为书论自古风俗至于夏世宜云禹贡已详何必重述古文益其辞费也若氊裘之族各有由兴北貊起自淳维南蛮出于盘瓠高句丽以鳖桥获济吐谷浑因马鬭徙居诸如此说者求之歴代何书不有而作之者曽不知前撰已着而后修宜辍遂乃百世相一字无改葢骈指在手不加力于千钧附赘居身非广形于七尺为史之体有若于斯茍滥引他事丰其部帙以此称博异乎吾党之所闻陆士衡有云虽有爱而必捐善哉斯言可谓逹作者之致矣夫能明彼防限定其折中歴选自古惟萧子显近诸然必谓都无其累则吾未许也
　　载文夫观乎人文以化成天下观乎国风以察兴亡是知文之为用逺矣大矣若乃宣僖善政其美载于周诗懐襄不道其恶存于楚赋读者不以吉甫奚斯为谄屈平宋玊为谤者何也葢不虚美不隐恶故也是则文之将史其流一焉固可以方驾南董俱称良直者矣爰洎中叶文体大变树理者多以诡妄为本餙辞者务以淫丽为宗譬以女工之有绮縠音乐之有郑卫葢语曰不作无益害有益至如史氏所书固当以正为主是以虞帝思理夏后失驭尚书载其元首禽荒之歌郑庄至孝晋献不明春秋録其大隧狐裘之什其理谠而切其文简而要足以惩恶劝善观风察俗者矣若马卿之子虚上林雄之甘泉羽猎班固两都马融广成喻过其体词没其义繁华而失实流宕而忘返无禆劝奨有长奸诈而前后史汉皆书列不其谬乎且汉代词赋虽云虚矫自余它文大抵犹实至于魏晋已下则伪缪雷同防而论之其失有五一曰虚设二曰厚颜三曰假手四曰自戾五曰一概何者昔大道为公以能而授故尧咨尔舜舜以命禹自曹马以降其取之也则不然若乃上出禅书下陈让表其间劝进殷勤敦谕重沓迹实同于莽卓言乃类于虞夏且始自纳陛迄于登坛彤弓卢矢新君膺九命之锡白马侯服旧主蒙三恪之礼徒有其文竟无其事所谓虚设也古者两军为敌二国争雄自相称述言无所隐何者国之得丧如日月之蚀焉非由餙词矫说所能掩蔽也逮于近古则不然至如曹公叹蜀主之英畧曰刘备吾俦周帝美齐宣之强盛云高欢不死或移都以避其锋或防水以防其渡及其申诰誓降移檄便称其智昏菽麦识昧黄列宅建都若鹪鹩之巢苇临戎贾勇犹螳螂之拒辙此所谓厚颜也古者国有诏命皆人主所为故汉光武时第五伦为督铸钱掾见诏书而叹曰此圣主也一见决矣至于近古则不然凡有诏皆责成羣下但使朝多文士国富辞人肆其笔端何事不录是以每发玺诰下纶言申恻隐之渥恩叙忧勤之至意其君虽有反道败徳惟顽与暴观其政令则辛癸不如读其诏诰则勳华再出此所谓假手也天子无戏言茍言之有失则取尤天下故汉光武谓厐萌可以托六尺之孤及闻其叛也乃谢百官曰诸君得无笑朕乎是知褒贬之言哲王所慎至于近古则不然凡百具寮王公卿士始有褒崇则谓其珪璋特逹善无可加旋有黙贬则斗筲下才罪不容责夫同为一士之行同取一君之言愚智生于倐忽是非变于俄顷帝心不一皇鉴无恒此所谓自戾也夫国有否泰世有汚隆作者形言本无定准故观猗欤之颂而验有殷方兴覩鱼藻之刺而知宗周将殒至于近代则不然夫谈主上之圣明则君尽三五述宰相之英伟则臣皆二八国止方隅而言并吞六合福不盈时而称感致百灵虽人事屡改而文理无易故善之与恶其说不殊欲令观者畴为准的此所谓一概也于是考兹五失以寻文义虽事皆形似而言必凭虚夫镂氷为璧不可得而用也画地为饼不可得而食之是以行之于世则上下相之于后则示人不信而世之作者恒不之察聚彼虚说编而次之创自起居成于国史连章毕録一字无废非复史书更成文集若乃类选众作求其秽累王沉鱼豢是其甚焉裴子野何之元抑其次也陈寿干寳颇从简约犹时载浮讹未尽机要惟王卲撰齐隋二史其所取也文皆诣实理多可信至于悠悠餙词皆不之取此实得去邪从正之理捐华摭实之义也葢山有木工则度之况举世文章岂无其选但苦作者书之不读耳至如诗有韦孟讽谏赋有赵壹嫉邪篇则贾谊过秦论则班彪王命张华述箴于女史张载题铭于剑阁诸葛表主以出师王昶书家以诫子刘向谷永之上疏晁错李固之对防荀伯子之弹文山巨源之啓事此皆言成轨则为世镜求诸歴代徃徃而有茍书之竹帛持以不刋则其文可与三代同风其事可与五经齐列古犹今也何远近之有哉昔夫子修春秋别是非申黜陟而贼臣逆子惧凡今为史而载文也茍能拨浮华采真实亦可使夫雕虫小伎者闻义而知徙矣此乃禁淫之隄防持雅之管辖凡为载削者可不务乎
　　言语葢枢机之发荣辱之主言之不文行之不远则知餙词専对古之所重也夫上古之世人惟朴畧言语难晓训释方通是以寻理则事简而意深考文则词难而义释若尚书载伊尹之训臯陶之谟洛诰康诰牧誓泰誓是也周监于二代郁郁乎文大夫行人尤重词命语防婉而多切言流靡而不淫若春秋载吕相絶秦子产献捷臧孙谏君纳鼎魏绛对戮干是也战国虎争驰说云涌人持弄丸之辩家挟飞钳之术剧谈者以谲诳为宗利口者以寓言为主若史记载苏秦合从张仪连衡范睢反间以相秦鲁连觧纷而全赵是也逮汉魏已降周隋而徃世皆尚文时无専对运筹画策自具于章表献可替否总归于笔札宰我子贡之道不行苏秦张仪之业遂废矣假有忠言切谏答戏觧嘲其可称者若朱云折槛以抗愤张纲埋轮而献直秦宓之酬呉客王融之答虏使比之小辩曽何足云是以歴选载言而布诸方册自汉已下无足观焉寻夫战国已前言皆可讽咏非但笔削所致良用体质素美何以覈诸至如鹑贲鸜鹆童防之謡也山木转车时俗之谚也皤腹弃甲城者之讴也原田是谋舆人之颂也斯皆刍词鄙句犹能温润若此况乎束带立朝之士加以多闻博古之说者哉则知时人出言史官入记虽有讨论润色终不失梗概者也夫三之说既不习于尚书两汉之词又多违于战防足以验甿俗之逓改知嵗时之不同而后来作者通无远识记其当世口语罕能从实而书方复追效昔人示其稽古是以好丘明者则偏摸左爱子长者则全学史公用使周秦言辞见于魏晋之代楚汉应对行乎宋齐之日而为脩混沌失彼天然今古以之不纯真伪由其相乱故裴少期讥孙盛録曹公平素之语而全作夫差灭亡之词虽言以春秋而事殊乖越者矣然自晋咸洛不守鼎南迁江左为礼乐之乡金陵实图书之府故其俗犹能语存规检言喜风流颠沛造次不忘经籍【若梁史载髙祖在围中见萧正徳而谓之曰啜其泣矣何嗟及矣湘东王闻世子方等见杀谓其次子诸曰不有其废君何以兴皆其类】而史臣修餙无所费功其于中国则不然何者于斯时也先王桑梓剪为蛮貊韦韝毳幕充牣神州其中辩若驹支学如郯子有时而遇不可多得而彦鸾脩伪国诸史撰魏周书【魏牛】必谓彼夷音变成华语等杨由之听雀如介葛之闻牛斯亦可矣而于其间则有妄益文彩虚加风物援引诗书宪章史汉遂使且渠乞伏儒雅比于元封拓防宇文徳音同于正始华而失实过莫大焉惟王宋著书叙元高时也【王邵撰齐志宋孝王撰关东风俗传】抗词正笔务存直道方言世语由此毕彰而今之学者皆尤二子以言多滓秽语伤浅俗夫本质如此而推过史臣犹鉴者见嫫姆多媸而归罪于明镜也又世之议者咸以北朝众作周史为工葢赏其记言之体多同于古故也夫以枉餙虚言都损实事便号以良直师其模楷【至如周太祖实名獭魏本索头故当时有童謡曰狐非狐貉非貉樵犂狗子齿防索又曰獾獾头团栾河中狗子破尔苑又西帝下诏骂齐神武数其罪状如此事难可遗弃而周史以为其事非雅畧而不载頼君懋编録故得权闻于后其事不于北齐因而埋没不尽亦多矣】是以董狐南史齐首可求班固华峤比肩皆是者也近有炖煌张太素中山郎余令并称述者自负史才郎着李张着隋后畧凡所撰人语皆依仿旧辞若选言可以効古而书其难类者则忽而不取料其所弃可胜纪哉葢江芈骂商臣曰呼役夫宜君王废汝而立职汉王怒郦生曰竖儒几败乃公事单固谓嵇康曰老奴汝死自其分乐广叹卫玠曰谁家生得宁馨儿斯并当时侮嫚之词流俗鄙俚之说必播以唇吻传诸讽诵而世之人皆以为上之二言不失清雅而下之两句殊为鲁朴者何哉葢楚汉世隔事已成古魏晋年近言犹类今已古者即谓其文犹今者乃惊其质夫天地乆长风俗无恒后之视今亦犹今之视昔而作者皆怯书今语勇効昔言不其惑乎茍记事则约附五经载语则依凭三史是春秋之俗战国之时与两仪而并存经千载而如一奚以今来古徃质文之屡变者哉葢善为政者不择人而理故俗无精粗咸被其化工为史者不选事而书故言无美恶尽于后若事皆不谬言必近真庶几可与古人同居何止得其糟粕而已
　　简要夫国史之美者以叙事为工而叙事之工者以简要为主简之时义大矣哉歴观自古作者权舆尚书发踪所载务于寡事春秋变体其言贵于省文斯葢浇淳殊致前后异迹前则文约而事丰此述作之尤美者也始自两汉迄乎三国国史之文日伤烦富逮晋已降流宕逾远必寻其冗句摘其烦词一行之间必谬増数字尺纸之内恒虚费数行夫聚蚊成雷羣轻折轴况于章句不节言词莫限载之兼两曷足道哉葢叙事之体其别有四有直纪其才行者有惟书其事迹者有因言语而可知者有假赞论而自见者至于古文尚书称帝尧之德标以允恭克让春秋左言子太叔之状目以美秀而文所称如此更无他说所谓直纪其才行者又如左氏载申生为骊姬所譛自缢而亡班史称纪信为项籍所围代君而死此则不言其节操而忠孝自彰所谓惟书其事迹者又如尚书称武王之罪纣也其誓曰焚炙忠良刳剔孕妇左记随防之论楚也其词曰荜簵蓝以啓山林此则才行事迹莫不阙如而言有关涉事便显露所谓因言语而可知者又如史记卫青后太史公曰苏建尝责大将军不荐贤待士汉书孝文末纪其赞曰呉王诈病不朝赐以几杖此则记之与并所不书而史臣发言别出其事所谓假赞论而自见者然则才行事迹言语赞论凡此四者皆不相须若兼而毕书则其费尤广【近史记传欲言人居哀毁损则先云至圣纯孝欲言人昼夜观书则先云笃志好学欲言赴敌不顾则先云武艺絶伦言人下笔成篇则先云文章敏防此则既述才行又彰事迹也如谷梁传云骊姬以酖为酒药脯以毒献公曰奚来骊姬曰世子以祀故致福于君将食之骊姬谗曰食自外来者不可不试也覆酒于地而地燌而以脯与犬犬毙骊姬下堂而啼曰天乎天乎吾君之国子之国也子可迟于为君又礼记云晋将伐宋使觇之见阳门之介夫死子罕哭之甚哀曰宋不可伐也此则既载事迹又载言语也又近诸史人有行事美恶者皆以具其纪传中续以赞论重述前事此则事迹既书赞论又载但自古经史通多此类公羊新序说苑战国防楚汉春秋史记迄于皇家所撰五代史皆有之】能获免者葢十无一二【惟左丘明裴子野王邵无此也】又叙事之省其流有二焉一曰省句二省字左传宋华耦来盟称其先人得罪于宋鲁人以为敏夫以钝者称敏则明贤逹所嗤此为省句也春秋经曰陨石于宋五夫闻之陨视之石数之五加以一字太详减其一字太畧求诸折中简要合理此为省字也其反于是者若公羊称郄克眇季孙行父秃孙良夫跛齐使跛者逆跛者秃者逆秃者眇者逆眇者葢宜除跛者已下字但云各以其类逆者必事皆再述则于文殊费此为烦句也汉书张仓云年老口中无齿葢于此一句之内去年及口中可矣夫此六字成句而三字妄加此为烦字也然则省句为易省字为难洞识此心始可言史矣若句尽余賸字皆重复史之烦芜职由于此葢饵巨鱼者垂其千钓而得之在于一筌捕髙鸟者张其万置而获之由于一目夫叙事者或虚益散辞广加闲说必其所要不过一言一句耳茍能同夫猎者渔者既执而罟钓必收所留者惟一筌一目而已则庶几胼胝尽去而尘垢都损华逝而实存滓去而沈在矣嗟乎既损之又损而之又轮扁所不能语斤伊挚所不能言鼎也
　　隐晦夫餙言者为文编文者为句句积而章立章积而篇目成篇目既分而一家之言备矣古者行人出境以词令为宗大夫应对以言文为主况乎列以章句刋之竹帛安可不励精雕餙诸讽诵者哉自圣贤述作是曰经典句皆韶夏言尽琳琅秩秩徳音洋洋盈耳譬夫防沧海者徒惊其浩旷登太山者但嗟其峻极必摘以尤最不知何者为先然章句之言有显有晦显也者繁词缛说理尽于篇中晦也者省字约文事溢于句外然则晦之将显优劣不同较可知矣夫能畧小存大举重明轻一言而巨细咸该三语而洪纎靡漏此皆用晦之道也昔古文义务却浮词虞书云帝乃殂落百姓如丧考妣夏书云啓呱呱而泣予不子周书称前徒倒戈血流漂杵虞书云四罪而天下咸服此皆文如濶畧而语实周赡故覧之者初疑其易而为之方觉其难固非雕虫小技所能斥其非说也既而丘明授经师范尼父夫经以数字包义而以一句成言虽繁约有殊而隐晦无异故其纲纪而言邦俗也则有士防为政晋国之盗奔秦邢迁如归卫国忘亡其欵曲而言人事也则有使妇人饮之酒以犀革裹之比及宋手足皆见援庙桷动于甍师人多寒王抚而廵之三军之士皆如挟纩斯皆言近而防逺辞浅而义深虽发语已殚而含意未尽使夫读者望表而知里扪毛而辨骨覩一事于句中反三隅于字外晦之时义不亦大哉洎班马二史虽多谢五经必求其所长亦时值斯语至若髙祖亡萧何如失左右手汉兵败绩睢水为之不流董生乘马三年不知牝牡翟公之门可张雀罗则其例也自兹已降史道陵夷作者芜音累句云蒸泉涌其为文也大抵编字不只捶句皆防脩短取均竒偶相配故应以一言蔽者輙足为二言应以三句成文者必分为四句弥漫重沓不知所裁是以承祚受责于少期子升取讥于君懋非不幸也葢作者言虽简畧理皆要害故能踈而不遗俭而无阙譬如用竒兵者持一当百能全克敌之功也若才乏隽颖思多昏滞费词既甚叙事才周亦犹售铁钱者以两当一方成贸迁之价也然则史汉已前省要如彼国晋已降【国谓三国志也】烦碎如此必定其妍媸甄其善恶夫读古史者阅其章句皆可咏歌观近史者得其绪言直求事意而已是则一贵一贱不言可知无假防而其理自见矣
　　妄餙昔文章既作比兴由生鸟兽以嫓贤愚草木以方男女诗人骚客言之备矣洎乎中古其体稍殊或拟人必以其伦或述事多比于古当汉氏之临天下也君实称帝理异殷周子乃封王名非鲁卫而作者犹谓帝家为王室公辅为王臣盘石加建侯之言河申俾侯之称而史臣撰録亦同彼文章假托古词翻易今语润色之滥萌于此矣降及近古弥见其甚至如诸子短书杂家小说论逆臣则呼为问鼎称巨防则目以长鲸邦国初基皆云草昧帝王兆迹必号龙飞斯并理兼讽谕言非指斥异乎防夏措辞南董显书之义也如魏収代史呉均齐録牢笼一世或包举一家自可申不刋之格言至公之正说而收称刘氏纳贡则曰来献百牢均叙元日临轩必云朝会万国夫以呉徴鲁赋禹计涂山持彼徃事用为今说置于文章则可施于简册则否矣亦有方以类聚譬取昔人如王隐称诸葛亮挑战冀获曹咎之利崔鸿称慕容冲见幸为有龙阳之姿其事相符言之当矣而虞思道称邢邵丧子不恸自东门呉已来未之有也李百药称王琳雅得人心虽李将军恂恂善诱无以加也斯则虚引古事妄足庸音茍矜其学必辨而非当者矣昔礼记檀弓言物始夫自我作古首创新仪前史所刋后来取证是以汉初立防子长所书鲁始为髽丘明是记河桥可作元凯取验于毛诗男子有笄伯支远徴于内则即其事也案裴景仁秦记称苻坚方食抚盘而诟王邵齐志述受纥洛干感恩脱防而谢及彦鸾撰以新史重规删其旧録乃易抚盘以推案变脱防为免冠夫近世通无案食胡俗不施冠冕直以事不类古改从雅言欲学者何以考时俗之不同察古今之有异又自杂种称制充牣神州事异诸华言多丑俗至如翼犍魏道武所讳黒獭周文本名而伯起草以他语德棻阙而不载葢厐降蒯瞆字之媸也重耳黒臀名之鄙也旧事例以三史诸五经未闻后进谈讲别加刋定况愁山定犊彰于载防【杜台卿齐载识云首牛个西谷逆犊上齐丘也】河邉之狗着于謡咏【王邵齐志载謡防鸡头河中狗子破尔苑也】明如日月难为葢藏此而不书何以示后亦有氏姓本复减省从单或去万而留千或存扶而除厚求诸自古罕闻兹例昔夫子有云文胜质则史故知史之为务必借于文自五经已降三史而徃以文叙事可得言焉而今之所作者有异于是其立言也或虚加练餙轻事雕彩或体兼赋颂词类俳优文非文史非史譬夫乌孙造室杂以汉仪而刻鹄不成反类于鹜者也
　　摹拟夫述者相效自古而然故列御防之言理也则凭李叟子云之草也全师孔公苻朗则比迹于庄周范则参踪于贾谊况史臣注记其言浩博若不仰范前哲何以贻厥后来葢模拟之体厥途有二一曰貌同而心异二曰貌异而心同何以言之葢古者列国命官卿与大夫为别必于国史所记则卿亦呼为大夫此春秋之例也当秦有天下地广殷周变诸侯为帝王目宰辅为丞相而谯周撰古史思欲摈抑马记师放孔经其书李斯之弃市也乃云秦杀其大夫以诸侯之大夫名天子之丞相以此而拟春秋所谓貌同而心异也当春秋之世列国甚多每书他邦皆显其号至于鲁国直云我而已如金行握纪海内大同君靡客主之殊臣无彼此之异而干寳撰晋纪至天子之塟必云塟我某皇帝且无二君何我之有以此而拟春秋又所谓貌同而心异也狄灭二国君死城屠齐桓行覇兴亡继絶左云邢迁如归卫国忘亡言上下安堵不失旧物也如孙皓暴虐人不聊生晋师是讨后无相怨而干寳晋纪云呉国既灭江外忘亡岂江外被典午之善政同归命之灭亡乎以此而拟左氏又所谓貌同而心异也春秋诸国皆用夏正鲁以行天子礼乐故独用周家正朔至如书元年春王正月者年则鲁君之年月则周王之月【考诸书纪年始逹此义而自古说春秋者皆妄为解释也】如曹马受命躬为帝王非是以诸侯守藩行天子班厯而孙盛魏晋二阳秋每书年首必云某年春帝正月夫年既编帝纪而月又列帝名以此而拟春秋又所谓貌同而心异也五始所作是曰春秋三并兴各释经义如公羊屡云何以书纪其事也此则先引经语而继以释辞势使之然非史体也如呉均齐春秋每书灾变亦曰何以书纪异也夫事无他议言从已出輙自问而自答者岂是叙事之理耶以此而拟公羊又所谓貌同而心异也且史汉每于列首书人名字至内有呼字处则于首已详如汉书李陵称陇西任立政陵字立政曰少公归易耳夫上不言立政之字而輙言字立政曰少公者此省文从可知也至令狐徳棻周书于伊娄穆首云伊娄穆字奴干既而续云太祖字之曰奴干作仪同面向我也夫上书其字而下复曰字岂是事从简易文去重复者耶以此而拟汉书又所谓貌同而心异也昔谢承家语有云苍梧人娶妻而美以让其兄虽其为让非让道也又子法言曰士有姓孔字仲尼其文是也其质非也如向之诸子所拟古作其殆苍梧之让姓孔字仲尼者欤葢语曰世异则事异事异则治异必以先王之道持今世之民此韩子所以着五蠧之篇称宋人有守株之说也世之述者锐志于竒喜编次古文撰叙今事巍然自谓五经再生三史重出多见其无识者矣惟夫明识之士则不然何则其所拟者非如图画之写真镕铸之象物以此而似彼其所以为似者取其道术相防义理互同若斯而已亦犹孔父贱为匹夫栖惶放逐而能祖述尧舜宪章文武亦何必居九五之位处南面之尊然后谓之连类者哉葢左氏为书叙事之最自晋已降景慕者多有类效颦弥益其丑然求诸偶中亦可言焉葢君父见害臣子所耻义当畧说不忍斥言故左叙桓公在齐遇害而云彭生乘公薨于车如干寳晋纪叙愍帝没于平阳而云晋人见者多哭贼惧帝崩以此而拟左氏又所谓貌异而心同也夫当时所记或未尽则先举其始后详其末前后相防隔越取同若左氏成七年郑获楚钟仪以献晋至九年晋归钟仪于楚以求平其类是也至裴子野宋略叙索虏临江太子劭使力士排徐湛江湛僵仆于是始与劭有隙其后三年有徐江为元凶所杀事以此而拟左氏亦所谓貌异而心同也凡列姓名罕兼其字茍前后互举则观者自知如左上言羊斟则下曰臧前称子产则次是国侨其类是也至裴子野宋畧亦然何者上书桓则下有敬道后叙殷鐡则先着景仁以此而拟左氏又所谓貌异而心同也左氏与论语有叙人酬对茍非烦辞积句但是徃复唯诺而已则连续而说去其对曰问曰等字如裴子野宋畧云李孝伯问张畅卿何姓曰姓张张长史乎以此而拟左氏论语又所谓貌异而心同也善人君子功业不书见于应对附彰其美如左称楚武王欲伐随熊率且比曰季梁在何益至萧方三十国春秋说朝廷闻慕容隽死曰中原可图矣桓温曰慕容恪在其忧方大以此而拟左氏又所谓貌异而心同也夫将叙其事必预张其本弥缝混说无取睠言如左称叔輙问日蚀而哭昭子曰叔其将死乎秋八月叔輙卒至王邵齐志称张伯德梦山上挂丝占者曰其为幽州乎秋八月拜为幽州刺史以此而拟左氏又所谓貌异而心同也葢文虽阙畧理甚昭著此丘明之体也至如叙晋败于邲先济者赏而云上军下军争舟舟中之指可掬夫不言攀舟乱以刅防指而但曰舟指可掬则读者自覩其事矣至王邵齐志述髙季式破敌于韩陵追奔逐北而云夜半方归槊血满袖夫不言奋槊深入击刺甚多而但称槊血满袖则闻者亦知其义矣以此而拟左氏又所谓貌异而心同也大抵作者自魏已前多效三史从晋已降喜学五经夫史才文浅而易摸经文意深而难拟既难易有别故得失亦殊葢貌异而心同者摸拟之下也然人皆好貌同而心异不尚貌异而心同者何哉葢鉴识不明嗜爱多僻悦夫似史而憎夫真史此张子所以致讥于鲁侯有叶公好龙之喻也袁山松云书之为难也有五烦而不整一难也俗而不典二难也书不实録三难也赏罚不中四难也文不胜质五难也夫拟古而不类此乃难之极者何为独阙其目乎呜呼自子长已还似皆未覩斯义后来明逹其鉴之哉
　　书事大抵近代史笔叙事为烦防而论之其尤甚者有四夫祥瑞者所以发挥盛德幽赞明王至如鳯凰来仪嘉禾入献秦得若雉鲁获如麕载诸尚书春秋上下数千载其可言德者葢不过一二而已爰及近古则不然凡祥瑞之出非关理乱葢主上所惑臣下相欺故徳弥少而祥弥多政逾劣而祥逾盛是以桓灵受祉比文景而为丰刘石应符比曹马而益倍而史官徴其谬说録彼邪言真伪莫分是非无别其烦一也当春秋之时诸侯力争各擅雄伯自相君长经书某使来聘某君来朝者葢明和好所通盛德所及此皆国之大事不可阙如而自史汉已还相承继作至于呼韩入侍肃慎来庭如此之流书可也若乃藩王岳牧朝防京师必也书之本纪则异乎春秋之义【若汉书载楚王嚣等来朝宋书载檀道济等来朝之类是也】夫臣谒其君子觐其父抑惟常理非复异闻载之简策一何辞费其烦二也乃若百职迁除千官黜免其可以书名本纪者葢惟槐鼎而已故西京撰史惟编丞相大夫东观晋书止列司徒太尉而近世自三公已下一命已上茍沾厚禄莫不备书且一人之身兼预数职或加其号而阙其位或无其实而有其名赞唱为之口劳题署由其力倦具之史牍夫何足观其烦三也夫人之有也葢惟书其邑里而已其有开国承家世禄不坠积仁累德良弓无改项籍之先世为楚将石建之后廉谨相承此则其事尤异畧书于可也其失之也则有父官令长子秩丞郎声不着于一乡行无闻于十室乃叙其名位一一无遗此实家谍非关国史其烦四也
　　史　　　　　　　　　　刘　勰
　　原夫载籍之作也必贯乎百姓被之千载表徴盛衰殷鉴兴废使一代之制共日月而长存王霸之迹并天地而乆大是以在汉之初史职为盛郡国文计先集太史之府欲其详悉于体国必阅石室啓金匮抽裂帛检残竹欲其博练于稽古也是立义选言宜依经以树则劝戒与夺必附圣以居宗然后铨评昭整苛滥不作矣然纪为式编年缀事文非泛论按实而书嵗逺则同异难密事积则起讫易踈斯固总防之为难也或有同归一事而数人分功两记则失于复重偏举则病于不周此又铨配之未易也故张衡摘史班之舛滥傅讥后汉之尤烦皆此类也若夫追述逺代代逺多伪公羊髙云闻异辞荀况称録逺畧近葢文疑则阙贵信史也然俗皆爱竒莫顾实理闻而欲伟其事録逺而欲详其迹于是弃同即异穿凿傍说旧史所无我书则此讹滥之本源而述逺之巨蠧也至于记编同时多诡虽定哀防辞而世情利害勲劳之家虽庸夫而尽餙迍败之士虽令德而常嗤理欲吹霜喷露寒暑笔端此又同时之枉可叹息者也欲述逺则诬矫如彼记近则回邪如此析理居正惟素心乎若乃尊贤隐讳固尼父之圣防葢纎瑕不能玷瑾瑜也奸慝惩戒实良史之直笔农夫见莠其必锄也若斯之科亦万代一准焉至于寻繁领杂之术务信弃竒之要明白头讫之序品酌事例之条晓其大纲则众理可贯然史之为任乃弥纶一代负海内之责而赢是非之尤秉笔荷担莫此之劳迁固通矣而厯诋后世若任情失正文其殆哉
　　后魏志防论　　　　　　　魏　书
　　左史记言右史记事事则春秋是也言则尚书是也至于楚书郑志晋乘楚杌之篇皆所以绍述前史俾不泯于后司马迁制一家之言始区别名题至乎礼乐刑政有所不尽乃于纪传之外创立八书片文只事鸿纎备举班氏因之靡违前式网罗一代条防遂广律厯礼乐其名不变以天官为天文改封禅为郊祀易货殖平准之称革河渠沟洫之名缀荀卿之辞以述刑法采孟轲之书用序食货刘向洪范始自春秋刘歆七畧儒墨异部朱赣博采风謡尤为详洽固并因仍以为三志而礼乐踈简所漏者多典章事数百不记一天文虽为该举而不言天形致使三天之说纷然莫辨是故蔡邕于朔方上书谓宜载述者也汉兴接秦坑儒之后典坟残缺耆生硕老常以亡逸为虑刘歆七畧固之艺文葢为此也河自龙门东注横被中国每漂决所渐寄重灾深堤筑之功劳役天下且关洛髙垲地少川源是故镐酆潦潏咸入礼兴漳滏郑白之饶沟渠沾溉之利皆民命所祖国以为天沟洫立志亦其宜也世殊事改于今可得而畧【阙】窃以班氏律厯前事已详自杨伟改创景初而魏书阙志及元嘉重造新法大明博议回改自魏至宋宜入今书班固礼乐郊祀马彪祭祀礼仪蔡邕朝防董巴舆服并合立志夫礼之所包其用非一郊祭朝飨匪云别事旗章服物非礼而何今总而裁之同谓礼志刑法食货前说已该随流别附之纪乐经残缺其来已逺班氏所述政抄举乐记马彪后书又不备续至于公昔众噐并不见书虽畧见世本所阙犹众爰及雅郑讴謡之节一皆屏落曽无概见郊庙乐章每随世改雅声旧典咸有遗文又案今鼓吹铙歌虽有章曲乐人习口相师祖所务者声不先训以义今乐府铙歌校汉魏旧曲曲名时同文字永异寻文求义无一可了不知今之铙章非古滛哇之辞并皆详载天文五行自马彪以后无复记録何书自黄初之始徐志肇义熈之元今以魏接汉式遵何氏然则自汉髙帝五年之首冬暨宋顺帝升明二年之孟夏二辰六沴甲子无差圣帝哲王咸有瑞命之纪葢所以神明寳位幽賛祯符欲使逐鹿弭谋窥觊不作握河括地绿文赤字之书言之详矣爰逮道至天而甘露下德洞地而醴泉出金芝秬之祥朱草白乌之瑞斯固不可诬也若夫衰世德爽而嘉应不息斯固天道茫昧难以数推亦由明主居上而震蚀之灾不弭百灵咸顺而悬象之应独违今立符瑞志以补前史之缺地理参差事难该辨魏晋以来迁徙百计一郡分为四五一县割成两三或昨属荆豫今青兖朝为零桂之士夕为庐九之民去来纷扰无暂止息版籍为之溷淆职方所以不能记自戎狄内侮有晋东迁中土遗氓播徙江外幽并冀雝兖豫青徐之境幽沦防逆自扶莫而褁足奉首免身于荆越者百郡千城流寓比室人伫鸿鴈之歌士蓄懐本之念莫不各树邦邑思复旧井既而民单户约不可【阙】　魏邦而有韩邑齐县而有赵民且省置交加日回月徙寄寓迁流迄无定托邦名邑号难或详书大宋受命重啓边隙淮北五州翦为防境其或奔亡播迁复立郡县斯则元嘉泰始同名异实今以班固马彪二志晋宋起居凡诸记注悉加推讨随条辨析使悉该详百官置省备有前说寻源讨流于事为易元嘉中东海何承天受诏纂宋书其志十五篇以续马彪汉志其证引该博者即而因之亦由班固马迁共为一家者也其有阙漏及何氏后事备加捜采随就补缀焉渊流浩漫非孤学所尽足蹇途遥岂短防能运虽斟酌前史备覩妍媸而爱嗜异情取舍殊意每含毫握简杼轴忘飡终亦不足与班左并驰董南齐辔庶为后之君子削藁而已焉
　　史论中　　　　　　　　　苏　洵
　　迁固史虽以事辞胜然亦兼道与法而有之故时得仲尼遗意焉吾今择其书有不可以文晓而可以意逹者四悉显白之其一曰隐而彰其二曰直而寛其三曰简而明其四曰防而切迁之廉颇也议捄阏与之失不载焉见之赵奢郦食其也谋挠楚权之谬不载焉见之留侯固之周勃也汗出沾背之耻不载焉见之王陵董仲舒也议和亲之防不载焉见之匈奴夫颇食其勃仲舒皆功十而过一者也茍列一以疵十后之庸人必曰智如廉颇辨如郦食其忠如周勃贤如董仲舒而十功不能赎一过则将苦其难而怠矣是故本晦之而他发之则其与善也不亦隐而彰乎迁论苏秦称其智过人不使独蒙恶声论北宫伯子多其爱人长者固赞张汤与其推贤善赞酷吏人有所褒不独暴其恶夫秦伯子汤酷吏皆过十而功一者也茍举十以废一后之凶人必曰苏秦北宫伯子张汤酷吏虽有善不録矣吾复何望哉是窒其自新之路而坚其肆恶之志者也故于详之于论于赞复明之则其惩恶也不亦直而寛乎迁表十二诸侯首鲁讫呉实十三国而越不与焉夫以十二名篇而载国十三何也不数呉也皆诸侯耳独不数呉何也用夷礼也不数而载之何也周裔而霸盟上国也春秋书哀七年公防呉于书十二年公防呉于槖臯书十三年公会晋侯及呉子于黄池此其所以虽不数而犹获载也若越区区于南夷豺狼狐狸之与居不与中国防盟以观华风而用夷俗之名以赴故君子即其自称以罪之春秋书定五年于越入呉书十四年于越败呉于檇李书哀十三年于越入呉此春秋所以夷狄畜之也茍迁举而措之诸侯之末则西戎猃狁亦或庶乎其间是以絶而弃之将使后之人君观之曰不知中国礼乐虽勾践之贤犹不免乎絶与弃则其贱夷也不亦简而明乎固之表八而王侯六书其人也必曰某土某王若侯某或功臣外戚则加其姓而首目之曰号諡姓名此异姓列侯之例也诸侯王其目止号谥岂以其尊故不曰名之耶不曰名之而实名之岂以不名则不着也耶此同姓诸侯王之例也王子侯其目为二上则曰号諡名名之而曰名之杀一等矣此同姓列侯之例也及其下则曰号諡姓名夫以同姓列侯而加之异姓之例何哉察其故葢元始之间王莽伪褒宗室而封之者也非天子亲亲而封之者也宗室天子不能封而使王莽封之故从异姓例亦示天子不能有其同姓也将使后之人君观之曰权之归于臣虽同姓不能有名器诚不可假人矣则其防僣也不亦防而切乎噫隐而彰则后人乐得为善之利直而寛则后人知有悔过之渐简而明则人君知中国礼义之为贵防而切则人君知强臣専制之为患用力寡而成功博其能为春秋继而使后之史无及焉者以是夫
　　正綂辩【宋辽金】　　　　　　　陶宗仪
　　辩曰正綂之说何自而起乎起于夏后国汤武革世皆出于天命人心之公也綂出于天命人心之公则三代而下厯数之相仍者可以妄归于人乎故正綂之义立于圣人之经以扶万世之纲常圣人之经春秋是也春秋万代之史宗也首书王正于鲁史之元年者大一綂也五伯之权非不强于王也而春秋必黜之不使奸此綂也吴楚之号非不窃于王也而春秋必外之不使僣此綂也然则綂之所在不得以割据之地强梁之力僣伪之名而论之也尚矣先正论綂于汉之后者不以刘蜀之祚促与其地之偏而夺其綂之正者春秋之义也彼志三国降昭烈以侪呉魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其夫与志三国者等耳以至尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正綂故纲目之挈綂者在蜀晋而抑綂者则秦昭襄唐武氏也至不得已以始皇之廿六年而始继周汉始于髙帝之五年而不始于降秦晋始于平呉而不始于泰和唐始于羣盗既夷之后而不始于降武德之元又所以法春秋之大一綂也然则今日之修宋辽金三史者宜莫严于正綂与大一綂之辩矣自我世祖皇帝立国史院尝命承防百一王公修辽金二史矣宋亡又命词臣通修三史矣延祐天厯之间屡勤诏防而三史卒无成书者岂不以三史正綂之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自灰牛氏之部落始广其初枯骨化形戴猪服豕荒唐怪诞中国之人所不道也八部之雄至于按巴坚披其党而自尊迨耶律光而其势浸盛契丹之号立于梁贞明之初大辽之号复改于汉天福之日自阿保机讫于天祚凡七主厯二百一十有五年夫辽固唐之边夷也乘唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽乘晋綂吾不知其何綂也再考金之有国矣始于完颜氏实又臣属于契丹者也至阿固达茍逃性命于道宗之世遂敢萌人臣之将而簒有其国僣称国号于宋重和之元相九主凡厯一百一十七年而议者又以金之平辽尅宋帝有中原而谓接辽宋之綂吾又不知其何綂也议者又谓完颜氏世为君长保其肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑辞以告和结为兄弟晚年且辽为翁而宋为孙矣此又其説之曲而陋也汉之匈奴唐之突厥不皆兴于汉唐之前乎而汉唐又与之通和矣呉魏之于蜀也亦一时角立而不相綂摄者也而秉史笔者必以匈奴突厥为纪而以汉唐为正綂必以呉魏为分系而以蜀汉为正綂何也天理人心之公阅万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛为何如哉且石敬塘事唐不受其命而簒唐谓之承晋可乎纵承晋也谓之綂可乎又谓东汉四主逺兼郭周宋至兴国四年始受其降遂以周为闰以宋綂不为受周禅之正也吁茍以五代之綂论之则南唐李升尝立大唐宗庙而自称为宪宗五代之孙矣宋于开寳八年灭南唐则宋綂继唐不优于继周继汉乎但五代皆闰也吾无取其綂吁天之厯数自有归代之正闰不可紊千载厯数之綂不必以承先朝续亡主为正则宋兴不必以膺周之禅接汉接唐之闰为綂也宋不必膺周接汉接唐以为綂则遂谓欧阳子不定五代为南史为宋膺周禅之张本者皆非矣当唐明宗之祝天也自以夷虏不任社稷生灵之主愿天早生圣人以主生灵自是天人交感而宋祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于嵗之下其余意固有待于宋矣有待于宋则直以宋接唐綂之正矣而又何计其受周禅与否乎中遭阳九之阨而天犹不泯其社稷瓞之系在江之南子孙享国又凡百五十有五年金泰和之议以靖康为逰魂余魄比之昭烈在蜀则泰和之议固知宋有遗綂在江之左矣而金欲承其未絶为得綂可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大綂汉家之戹十世而光武中兴献公之子九人而重耳尚在兹惟天意夫岂人谋是书也邦昌肯以靖康之后为逰魂余魄而代有其国乎邦昌不得革宋则金不得以承宋是则后宋之与前宋即东汉前汉之比耳又非刘蜀牛晋族属踈逺马牛疑迷者之可以同日语也论正闰者犹以正綂在蜀正朔相仍在江东矧嗣祚亲切比诸光武重耳者乎而又可以伪斥之乎此宜不得以南渡为南史也明矣再考宋祖生于丁亥而建国于庚申我太祖之降年与建国之年亦同宋以甲戌渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋綂当絶我綂当续之喻是世祖以厯数之正綂归之于宋而以今日接宋綂之正者自属也当时一二大臣又有奏言曰其国可灭其史不可灭也是又以编年之綂在宋矣论而至此则中华之綂正而大者不在辽金而在于天付生灵之主也昭昭矣然则论我元之大一綂者当在平宋而不在平辽与金之日又可推矣夫何今之君子昧于春秋大一綂之防而急于我元开国之年遂欲接辽以为綂至于咈天数之符悖世祖君臣之喻逆万世之是非之公论而不恤也吁不以天数之正华綂之大属之我元承乎有宋如宋之承唐唐之承隋承晋承汉也而妄分闰代之承欲以荒夷非綂之綂属之我元吾又不知今之君子待今日为何时待今圣人为何君也哉于乎春秋大綂之义吾已悉之请复以成周之大綂明之于今日也文王在诸侯凡五十年至三分天下有其二遂诞膺天命以抚方夏然犹九年而大綂未集必至武王十有三年代商有天下商命始革而大綂始集焉葢革命之事间不容髪一日之命未絶则一日之綂未集当日之命絶则当日之綂集也宋命一日而未革则我元之大綂亦一日而未集也成周不急文王五十年武王十三年而集天下之大綂则我元又岂急于太祖开国五十年及世祖十有七年而集天下之大綂哉抑又论之道綂者治綂之所在也尧以是之舜舜以是之禹汤禹汤之文武周公孔子孔子没几不得其百有余年而孟子焉孟子没又几不得其千有余年而濂洛周程诸子焉及乎中立杨氏而吾道南矣既而宋亦南渡矣杨氏之为豫章罗氏延平李氏及于新安朱子朱子没而其及于我朝许文正公此歴代道綂之源委也然则道綂不在辽金而在宋在宋而后及于我朝君子可以观治綂之所在矣于乎世隔而后其议公事乆而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无让矣而今之君子又不以议公论定者自任而又诿曰付公论于后之儒者吾又不知后之儒者又何儒也此则予为今日君子之痛惜也今日堂堂大国林林钜儒议事为律吐辞为经而正綂大笔不自竪立又阙之以遗将来不以贻千载纲目君子之笑为厚耻吾又不知负儒名于我元者何施眉目以诵孔子之遗经乎于乎司马迁易编年为纪破春秋之大法唐儒萧茂挺能议之孰谓林林钜儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正綂辩以伺千载纲目之君子云若其推子午夘酉及五运之王以分正闰之说者此日家小技之论君子不取也吾无以为论
　　正綂问　　　　　　　　　徐一防
　　友人周元亮其先尝仕宋相见輙言宋事间从余渉西湖上万松岭访宋氏故都借草而坐因及于正綂之説余曰言正綂者以天下为一则以正綂归之眉山苏氏有云正綂云者犹曰有天下云尔元亮曰宋之太祖既受周禅平江南平湖南平岭南平荆平蜀至于吴越恐悚待命所未臣者独河东一弹丸地可以谓之有天下矣比见四明陈氏着续通鉴纲目其书太祖崩曰宋主赵某殂至太平兴国四年始揭正綂归之岂非以河东未臣而以敌国例之欤余曰非也太祖之北征也尝因河东谍者语刘承钧曰君家与周世讐宜其不屈今我与尔无间何为重困此一方之民承钧复命曰河东土地甲兵不足以当中国之十一然承钧家世非叛者区区守此葢惧汉氏之不血食也太祖哀其言遂不致伐以此观之则河东之不足为正綂累也明矣彼陈氏之书夫岂至当之论哉又曰或以其说本于朱子余曰朱子之答陈安卿也曰如以正綂则秦初未可当必平一六国而后在秦晋初未可当必灭呉而后在晋隋初未可当必灭陈而后在隋因言如本朝亦必并河东而后在本朝朱子诚有是说矣窃尝观其答问之意以谓由唐而下正綂在梁梁之綂在后唐唐之綂在晋晋之綂在汉周氏簒汉废湘隂公赟其父崇自立于河东则汉之綂犹在河东故也据朱子之说而以当时大势度之于秦于晋于隋是矣于宋则有可议者何以言之六国之众可以敌秦初之秦呉陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此必朱子一时答问云然非其终身不易之定论也而况太祖之生符明宗宫中之祝至其受禅因陈桥六军之变天命人心之所属实开三百一十六年有道之基不以正綂归之可乎陈氏之书葢用其大父所取伏羲以来至祥兴事类为四言叶以声韵名曰歴代纪綂与其父泌仿纲目例遵纪綂为经而疏其始末为以行者如曰本于朱子则是据其未定之说而以为是非忠于朱子者如出臆见则不可以为至当元亮良以予言为是爰着于篇
　　夷齐十辩　　　　　　　　王　直
　　一辩夷齐不死于首阳山二辩首阳所以有夷齐之迹三辩山中乏食之故四辩夫子用齐景公对说之由五辩武王之世恐无夷齐六辩史记本不当削海濵辟纣之事七辩道遇武王与周纪书来归之年不合八辩父死不塟与周纪书祭文王墓而后行者不同九辩太史公之误原于轻信逸诗十辩左氏春秋所载武王迁鼎义士非之说亦误谨按论语第七篇冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也第十六篇齐景公有马千驷死之日民无得而称焉伯夷叔齐饿于首阳之下民到于今称之其斯之谓欤此二章孔子所以称夷齐者事无始末莫知其何所指虽有大儒先生亦不得不取证于史记葢孔子之后尚论古人无如孟子孟子止言伯夷不及叔齐其于伯夷也大概称其制行之清而于孔子此二章之意亦未有所发惟史记后孔孟而作成书备而记事富时有以补前闻之缺遗如子贡夷齐何人之问孔子求仁得仁之对倘不得史记以知二子尝有逊国俱逃之事则夫子不为卫君之防意子贡虽知之后世学者何从而知之也此史迁多见先秦古书所以为有功于世也然迁好竒而轻信上世之事经孔孟去取权度一定不可复易者史记反从而变乱之以滋来者无穷之惑则迁之功罪岂相掩哉葢夷齐不食周粟之类是已史记既载此事于又于周纪齐世家诸篇歴言文王武王志在倾商累年伺间备极形容文字既工荡人耳目学古之士无所折衷则或两是之曰武王之事不可以已而夷齐则为万世立君臣之大义也昌黎韩公之论是已其偏信者则曰夷齐于武王谓之弑君孔子取之葢深罪武王也眉山苏公之论是已呜呼此事孔孟未尝言而史迁安得此欤或闻予言而愕曰谓孟子未尝言则可首阳之事孔子章章言之子既知有论语而又疑此则是不信孔子也予应之曰予惟深信孔子是以不信史迁也且谓论语本文何以言之夫齐景公有马千驷死之日民无得而称焉伯夷叔齐饿于首阳之下民到于今称之论语未尝言其以饿而死也而史迁何自知之饿者岂必皆至于死乎夫首阳之隐未见其必在武王之世而二子昔尝逃其国而不立证诸孔子对子贡之意则可信矣安知其不以逃国之时至首阳也孤竹小国莫知的在何所者谓齐威北伐山戎尝过焉山戎与燕晋为邻则孤竹可知而首阳在河东之蒲坂诗之唐风曰采苓采苓首阳之颠采苦采苦首阳之下或者即此首阳葢晋地也若夷齐果孤竹君之子则逃国以来谅亦非逺何必曰不食周粟而后隐此邪今且以意度之国谋立君而已逃去则必于山谷无人不可物色之所然后能絶国人之思首阳固其所也葢仓卒而行掩人之所不知固宜无所得食又方君父大故颠沛陨越之际食亦何心其所以兄弟俱在此者一先一后势或相因而今不可知耳然亦不必乆居于此逾月移时国人立君既定则可以出矣惟其逊国俱逃事大卓絶故后世称之指其所尝栖止之地曰此仁贤之迹也夫是首阳之乆而不泯何必曰死于此山而后见称邪予所以意其如此者无他葢论语此章本自明白于景公言死而于首阳不言死后人误读遂谓夫子各以死之日评之耳此大不然也夫孔子以景公与夷齐对言大意主于有国无国尤为可见问国君之富数马以对诸侯曰千乘所谓有马千驷者葢斥言其有国也夷齐可以有国而辞国者也崔子弑景公之兄庄公而景公得立崔子犹为政景公安为之上莫之问也享国日乆奉已而已观其一再与晏子感慨悲伤眷恋富贵直欲无死以长有之其死也泯然一无闻之人耳孔子叹之曰嗟哉斯人彼有内求其心弃国不顾如夷齐者独何人哉彼所以千古不泯者岂以富贵哉由此论之则孔子所以深取夷齐但指其辞国一节而意自足若曰夫子取其不食周粟以饿而死则此章本文之所无也夫今去夫子又逺矣饿于首阳一语之外前不言所始后不言所终予疑其在逊国俱逃之时而不死者葢意之然予之意之也葢犹近似而无害于义理若迁之意之也畧无近似而害于义理特甚焉大概迁也専指文武为强大诸侯窥伺殷室以得天下故于世家则首吴太伯于列则首伯夷迁之说出而孔孟所以言文武盛德至仁者皆变乱矣此事若不见取于大儒先生犹可姑存以俟来哲今亦不幸君子可欺防然按之以释论语则武王万世当为夷齐之罪人夷齐借之以狥使万世乱臣贼子知畏清议如此也而武王何罪哉予言更仆未终亦不得已也然实欲反覆究竟折服史迁使不可再措一辞者吾徒之学诵诗读书论世知人不当草草幸毋倦听夫夷齐孔子之言畧孟子虽不言叔齐而言伯夷甚详若并取证于孟子则史迁所载谏伐以下晓然知其决无也孟子言伯夷之归周也曰伯夷辟纣居北海之濵闻文王作兴曰盍归乎来史记本则不然削其海濵辟纣之事但于逊国俱逃之下即书曰于是徃归西伯及至西伯卒此下遂书叩马谏武王之语数其父死不塟以臣弑君葢以为遇武王于道也所谓于是云者如春秋之书遂事才逃其国遂不复返而归周也则不知此行也二子亦已免丧否欤厄于势而不返容或有之然逃彼归此如同时然身丧父死自不得与于哭泣之哀也而忍以父死不塟责他人欤呜呼此必无之事也夫迁所以削其海濵辟纣者何哉谓迁为未尝见孟子欤则迁知其有书七篇其作孟子自言尝读之而屡叹矣然而如此书伯夷者其意可想也迁以不食周粟为竒节故欲见伯夷处心后来全不直武王而其初本无恶于纣也夫事不惟其实所不合己意则削之千载而下读于是一语尚可想其迁就増损之情态而何以信乎故曰当一以孟子为防夫伯夷太公两不相谋而俱归文王孟子称为天下之大老太公之老古今所共则伯夷之年当亦不相上下孟子必不虚加之也然伯夷德齿昔纵与太公同而后来年龄岂必与太公等吾意武王之时未必犹有所谓伯夷也而迁所作周纪又自与不同何以言之伯夷以大老而归文王文王享国凡五十年吾不知其始至也在文王初年欤中年欤末年欤不可考也而迁于周纪则尝以为初年矣其言曰文王继公季而立敬老慈幼礼贤待士士以此多归之夷齐在孤竹闻西伯善养老徃归之然后曰太颠闳夭散宜生鬻子辛甲太公之徒皆徃归之然后曰崇侯譛西伯于纣囚于羑里然后曰纣释文王赐弓矢鈇钺得専征伐又数年而书听虞芮讼又明年而书伐犬戎自此每年书一事而各以明年二字冠于其上如是者凡七上去夷齐来归之年不知其几矣大概书文王五十年之事稍稍排布嵗年而夷之归为首其他未之先也以天下之大老其来在文王即位未乆之年若谓其人犹及武王已平殷乱天下宗周之后姑少计之亦当百有余嵗矣恐不必不食周粟隐于首阳山而考终已乆矣迁既书于周纪如此及作伯夷乃言夷齐方至文王已卒道遇武王以木主为文王伐纣叩马而谏不知此当为两夷齐乎抑即周纪所书之夷齐乎若即周纪所书之夷齐则归周已数十年非今日甫逹岐丰之境也谏武王当于未举事之初不当俟其戎车既驾而后出竒骇众于道路也太公与巳均为大老出处素与之同不于今日白首如新方劳其匆匆扶去于锋刅将及之中也呜呼纪一人作也乃自相抵牾如此尚有一语之可信乎观其摹写二子冐昧至前左右愕眙欲杀武王无语太公营救之状殆如狂夫出鬭羣小号呶而迂怪儒生姓名莫辨攘臂其间陈说劝止嗟乎殆哉其得免于死伤也不亦幸哉武王方为天下去贼虐谏臣毒痡四海之纣而行师无纪左右遽欲害敢谏之士戕天下之父死生之命在左右与太公而武王若罔闻知万一扶去之手缓不及用则是彼杀比干此杀夷齐其何以有辞于纣也武王顺天应人之举后世敢造此以诬之噫甚矣曰父死不塟纪则曰武王祭于毕东观兵至于孟津载木主车中毕也者文王塟地也古无墓祭祭毕之说亦妄然一曰祭于毕一曰父死不塟又何也故凡迁书谏伐以下大率不可信使其有之孔子不言孟子言之矣予若以孔子之说折迁迁未必屈服惟自言之纪自破之其他卷犹曰破碎不全不尽出于迁之手而此纪此皆迁全文读者知其非迁莫能作又不得疑其补缀于后人也曰然则纪与传孰愈曰纪书文王其妄居半及书武王则妄极矣若其书夷齐一节犹畧优于也葢纪言其归周及文王之生而言其至值文王之死也及文王之生者与孟子同而值文王之死者无稽之言也曰然则首阳之事其究何如曰予前固言之果有夷齐暂隐之迹而不在武王克商之时武王克商之时恐已无所谓夷齐而孟子又不言叔齐归周惟后之读论语者惑于迁史増加孔子本文执所谓饿者为夷齐葢棺之终事是以展转附防尔夫理至于一是而止予生百世之后安敢臆度轻破古今共信之说葢见迁于论语才有一字之増而遂与孟子畧无一字之合又纪色色不同徒以无稽之言贻惑后世是以详为之辨庶几自此观夷齐者惟当学其求仁得仁与夫制行之清廉顽立懦之类而不必惑其叩马耻粟以至于死然后语孟称道之意可明也夫读论孟则见二子可师乃志士仁人甚自贵重其身抗志甚高观理甚明俯仰浩然清风可仰而不可及孔孟之所谓贤由之则俱入尧舜之道也读史记则见二子可怪乃覊旅妄人闇于是非进退轻发尝试不近人情悻然以去终与自经于沟渎而莫知之者比史迁之所谓贤由之则不过于陵仲子之操也学者于此从语孟乎从史记乎曰如此则迁无所据而容心为此何也曰迁自言之矣所谓予悲伯夷之志睹逸诗可异焉者此迁之所据乃一之病源也逸诗者西山采薇之章也三百篇诗经夫子所删尚莫知各篇为何人作迁偶得一逸诗而妄意之曰此必夷齐也夷齐尝饿于首阳今言采薇西山是不食周粟故也夫古诗称采草木蔬茹于山者甚多岂皆有所感愤而不食人粟者乎粟生于地人人食之己独不食则食之者人人皆非也异哉耻一武王而天下皆无与己同类之人然则试使夷齐之教行一世之人无一人肯食周地之粟而后可乎夷齐之风百世闻之而兴起何当时此事无一人见之而听从乎夫天下所谓西山不知其几自东观之皆西也诗言西山不言首阳不当以附会论语之所云也末句曰吁嗟徂兮命之衰矣迁以为夷齐死矣悲哉此临絶之音也夫徂者徃也安知作歌者之意不思有所徃上言我安适归则无所辟地辟世矣下又言吁嗟徂兮则于不可中求可犹思有所徃焉既而遂自决曰命之衰矣归之于天而终无可奈何之辞也岂必为殂卒之殂乎神农虞夏固不可见而以暴易暴何可以指武王武王非暴君也必欲求其称此语者则自春秋战国至于秦项灭国灭社何处不有乎然则世必有遭罹荼毒而作此诗者非夷齐也此诗误迁而迁误后世也或曰然则春秋之初鲁臧哀伯曰武王克殷迁九鼎于洛邑义士犹或非之杜元凯以为伯夷之属也此在孔孟之间岂亦非欤曰非也武成之后武王嵗月无几散财发粟释囚封墓列爵分土崇德报功亟为有益之事则吾闻之迁鼎恐非急务也灭人之国毁人宗庙迁其重器强暴者之所为谁谓武王为之使果有所谓鼎则天下一家无非周地在彼犹在此矣岂必皇皇汲汲负之以去而后为快乎况罪止纣身为商立后宗庙不毁而重器何必迁乎书称营洛乃成王周公时事在武王无之义士所非亦不审事实矣而义士又不知为何人自克商至于周衰然后左氏载此语葢已四五百年四五百年之间岂无一士心非武王者得称为义亦各有见也而何必以夷齐实之乎况左氏近诬未必斯言果出于哀伯乎呜呼此武王夷齐终古暧昧俱受厚诬之事与咸丘防之徒妄言尧舜者颇同惜其出于孟子之后无一人识其为齐东野人之语故使流至今幸而窃读论语偶思首阳之章未尝言死遂得以尽推其不然惟此章之疑既释则史迁失其所以凭藉附会之地岂非古人之一快哉然此愚见也不知来哲又以为然否
　　孟子弟子列序　　　　　吴　莱
　　太史公孟子列首孟轲继邹衍奭淳于髠慎到荀卿墨翟尸佼长卢子曰皆在孔子后荀卿可言也彼数子者不同道奈何同将以孟子寘诸战国辨士之流乎是又非不知孟子者也一则述唐虞三代之德二则述仲尼之意彼数子者亦有一于此也乎当战国之时士多以游说纵横攻战刑法之说行而时君犹欲好儒自餙吴起战士也乃以儒服见魏武侯武侯之子恵王与齐宣王皆卑辞厚币以聘孟子然徒切于事功卒以迂缓不合人且谓其好辩而已儒墨并称百家杂说浑淆之矣岂太史公狃见而溺闻若是乎方其叙孔子世家进之与十二诸侯同列周本纪十二诸侯世家则又皆书曰孔丘卒尊之也至矣及所载多左氏国语杂事欲以明圣人多能圣人岂果以多能称哉又作七十弟子列则徒分裂论语问答以实之余徴家语弟子解他悉无所徴是亦孟子列类也东汉赵岐始注孟子其序曰孟子幼被慈母三迁之教史不载今犹见古列女且言孟子将去齐母老拥楹而叹有忧色母乃引诗易诏之似与充虞路问时意同岐又曰有外书四篇文不能深今犹畧见刘向说苑所谓人知粪其田而不知粪其心者疑即性善辨中语若他事之逸者虽太史公不能具知况后世乎葢战国以儒自名者八家而四家最显子游氏子夏氏荀氏孟氏孟子学出于曽子子思荀卿犹从而讥之曰世俗之沟愚瞀儒嚾嚾然畧法先王案徃旧造説而不知其綂我则异焉治则法后王而已矣至于子游子夏亦曰是儒之贱者所重必仲尼子弓子弓未审何人韩子曰仲尼弟子有馯臂子弓汉儒林传商瞿授易仲尼瞿鲁桥庇子庸子庸江东馯臂子弓子弓与仲尼不同时又行事无大卓卓不足以配孔子邢昺论语防引王弼说逸民朱张字子弓然弼説又不见有他据也要之孔子常称冉雍可使南面且在德行之科雍字仲弓葢与子弓同是一人如季路又称子路然也将荀卿之学实出于子弓之门人故尊其师之所自出与圣人同列亦已浸滛于异端矣于是孟子之没者乆所谓沟愚瞀儒正指万章公孙丑之徒也荀卿在战国号称大儒犹同门异户者如此又况邹衍奭淳于髠墨翟以下诸子违离怪诞者甚矣何可与同哉荀卿既死李斯用事孟子之徒党尽矣悲夫予故本太史公孟子列传删去诸子且益以髙第子万章公孙丑之徒凡十有九人云
　　读货殖　　　　　　　　赵　汸
　　货殖当与平准书参看平准书是讥人臣横敛以佐人主之欲货殖是讥人主好货使四方皆变其旧俗趋利书首言汉兴接秦之弊髙祖重本抑末轻徭薄赋故文景之世国家无事百姓给足府库充实人人自爱而重犯法后面序武帝事节节与前相反至赞论始推唐虞三代以来而举战国秦皇功利之祸为证则武帝不能法祖宗之仁厚而蹈始皇之覆辙不待讥议而可见学者先读此赞而后读其书使先后相承则太史公之意了然矣若货殖乃此书之注脚而未有察其意者葢中所谓当世贤人即书中所斥不轨逐利之民也中所序陶朱公白圭軰妙于治生即书中三人言利事析秋毫之比也言鄙人牧长穷乡寡妇礼抗万乘名显天下宣曲任氏以田畜髙而人主重之即书中言卜式以家财助县官天子尊显之以风百姓意尤着矣葢见始皇武帝皆以好大喜功国用不足而后眷眷于此等人也中歴举四方百货所出行贾所在甚详即书中置大农诸官尽笼天下之利贵卖贱买所以天子无筭之用皆出于此中言千乘之侯尚犹患贫即书中屡言税赋竭县官大空是也中言廊庙岩穴军士任侠攻剽女姬游间吏士等皆为财利所以深诮当世好货之俗无贵贱也末言富者必以竒胜而又歴数奸事恶业贱行辱处之能致富即书中所谓不益赋而天下用饶亦此类矣循此传之意深陋为天下国家者不当下行商贾之事葢是当时亲覩言利之人误国害民如封禅书中所谓究观方士祠官之意云者故言之深切至此后人但谓子长防于刑法无财可赎故发愤作货殖岂知太史哉虽然迁之言亦激矣予独谓其书明白谆复如是千百年来读者犹未能深悉其意况夫六艺之古逺渊奥而传注家自谓尽得经防可乎
　　论唐志　　　　　　　　　叶　适
　　余既于汉志着五行之非而新史以为自汉以来未有非之者汉以来从之不暇何暇非之又谓祥眚祸疴之说自其数术之学故畧存之此尤不然夫以数术占灾异自古已然惟不可出于洪范尔况其中者皆极如神明圣人亦未尝废也惟不可出于儒者尔洪范运道而绌术儒者任理而遗数故以洪范占灾异未有能中者也新史又谓孔子于春秋记灾异而不着其事应此亦非也桑谷共生雉雊鼎耳古人皆以事训其君事不明则败为者无所防凭事明则所以而异消何应之有不然则祸至而应如响虽欲有之可得乎春秋以年纪事灾异即事也若灾异之所以为事与事之所以应葢其体不可得而并着也然左氏则固着之矣新史用春秋法于纪年已皆记其大者而不着事应可也志则纪年之笺尔安得复用春秋法削其事应而独以灾异言哉宜其猥积烦多为学者所厌观既不足以得其大又并小者失之矣
　　论作史之法　　　　　　　刘安世
　　新唐书叙事好简畧其辞故其事多欝而不明此作史之弊也且文章岂有繁简也意必欲其多则冗长而不足读必欲其简则僻澁令人不喜读假令新唐书载卓文君事不过止曰少尝窃卓氏以逃如此而已班固载此事乃近五百字读之不觉其繁也且文君之事亦何补于天下后世哉然作史之法不得不如是故可谓之文如风行水上出于自然也若不出于自然而有意于繁简则失之矣唐书进表云其事则増于前其文则省于旧且新唐书所以不及两汉文章者其病正在此两句也又反以为工何哉然新旧唐史各有长短未易优劣也



　　稗编卷七十二
&lt;子部,类书类,稗编&gt;
　　钦定四库全书
　　稗编卷七十三　　　　　明　唐顺之　撰文艺二【诗赋】
　　文心雕龙五论　　　　　　刘　勰
　　铨赋原夫登髙之防葢覩物兴情情以物兴故义以明雅物以情观故词必巧丽丽词雅义符采相胜如组织之品朱紫画绘之着黄文虽新而有质色虽糅而有本此立赋之大体也然逐末之俦蔑弃其本虽读千赋愈惑体要遂使繁华损枝膏腴害骨无贵风轨莫益劝戒此子所以追悔雕虫贻诮于雾縠者也
　　辩骚昔汉武爱骚而淮南作传以为国风好色而不淫小雅怨诽而不乱若离骚者可谓兼之蝉蜕秽浊之中浮游尘埃之外皭然而不缁虽与日月争光可也班固以为露才己忿怼沉江羿浇二姚与左氏不合昆仑悬圃非经义所载然其文辞丽雅为词赋之宗虽非明哲可谓妙才王逸以为诗人提耳屈原婉顺离骚之文依经立义驷虬乗翳则时乗六龙昆仑流沙则禹贡敷土名儒辞赋莫不拟其仪表所谓金相玉质百世无匹者也及汉宣嗟叹以为皆合经术雄讽咏亦言体同诗雅四家举以方经而孟坚谓不合褒贬任声抑扬过实可谓鉴而弗精翫而未覈者也将覈其论必徴言焉故其陈尧舜之耿介称汤武之祗敬典诰之体也讥桀纣之猖披伤羿浇之颠陨规讽之防也虬龙以喻君子云蜺以譬防邪比兴之义也每一顾而淹涕叹君门之九重忠怨之辞也观兹四事同于风雅者也至于托云龙说迂怪丰隆求虙妃鸩鸟媒娥女诡异之辞也康回倾地夷羿彃日木夫九首土伯三足谲怪之谈也依彭咸之遗则从子胥以自适狷狭之志也士女杂座乱而不分指以为乐娯酒不废沉湎日夜举以为懽荒淫之意也摘此四事异乎经典者也故论其典诰则如彼语其夸诞则如此固知楚辞者体宪于三代而风雅于战国乃雅颂之博徒而词赋之英杰也
　　论诗情采昔诗人什篇为情而造文辞人赋颂为文而造情何以明其然葢风雅之兴志思蓄愤而吟咏情性以讽其上此为情而造文也诸子之徒心非郁陶茍驰夸饰鬻声钓世此为文而造情也故为情者要约而写真为文者淫丽而烦滥而后之作者采滥忽真逺弃风雅近师辞赋故体情之制日疎逐文之篇愈盛故有志深轩冕而泛咏臯壤心纒几务而虚述人外真宰弗存翩其反矣夫桃李不言而成蹊有实存也男子树兰而不芳无其情也夫以草木之微依情待实况乎文章述志为本言与志反文岂足徴是以聨辞结采将欲明理采滥辞诡则心理愈翳固知翠纶桂饵反所以失鱼言隠荣华殆谓此也
　　声律若夫宫商太和譬诸吹籥翻回取均颇似调瑟瑟资移柱故有时而乖贰籥含定管故无徃而不一陈思潘岳吹籥之调也陆机左思瑟柱之和也槩举而推可以类见
　　乐府诗为乐心声为乐体乐体在声瞽师务调其器乐心在诗君子宜正其文好乐无荒晋风所以称逺伊其相谑郑国所以云亡故知季札观辞不直聴声而已若夫艳歌婉娈怨志詄絶淫辞在曲正响焉生然俗聴飞驰职竞新异雅咏温恭必欠伸鱼睨竒辞切至则拊髀雀跃诗声俱郑自此阶矣
　　文章辨体二十四论　　　　呉　讷
　　古赋按赋者古诗之流汉艺文志曰古者诸侯卿大夫交接隣国必称诗以喻意春秋之后聘问歌咏不行于列国而贤人失志之赋作矣大儒荀卿及楚臣屈原离谗忧国皆作赋以风其后宋玉唐勒枚乗司马相如下及子云竞为侈丽闳衍之辞而风谕之义没矣迨近世祝氏着古赋辨体因本其言而断之曰屈子离骚即古赋也古诗之义若荀卿成相佹诗是也然其所载则以离骚为首而成相等弗录尚论世次屈在荀后而成相佹诗亦非赋体故今特附古歌谣后而仍载楚辞于古赋之首葢欲学赋者必以是为先也宋景文公有云离骚为辞赋祖后人为之如至方不能加矩至圎不能过规信哉
　　楚楚国名祝氏曰按屈原为骚时江汉皆楚地葢自王化行乎南国汉广江有汜诸诗已列于二南十五国风之先风雅既变而楚狂鳯兮沧浪孺子之歌莫不发乎情止乎礼义犹有诗人之六义但稍变诗之本体以兮字为读遂为楚声之萌蘖也原最后出本诗之义以为骚但世号楚辞不正名曰赋然自汉以来赋家体制大抵皆祖于是焉又按晦庵先生曰凡其寓情草木托意男女以极游观之适者变风之流也叙事陈情感今懐古不忘君臣之义者变雅之类也其语祀神歌舞之盛则几乎颂矣至其为赋则如骚经首章之云比则如香草恶物之类兴则托物兴词初不取义如九歌沅芷澧兰以兴思公子而未敢言之属也但诗之兴多而比赋少骚则兴少而比赋多作赋者要当辨此而后辞义不失古诗之六义矣
　　两汉祝氏曰子云云诗人之赋丽以则词人之赋丽以淫夫骚人之赋与诗人之赋虽异然犹有古诗之义辞虽丽而义可则至词人之赋则辞极丽而过于淫荡矣葢诗人之赋以其吟咏情性也骚人所赋有古诗之义者亦以其发于情也其情不自知而形于辞其辞不自知而合于理情形于辞故丽而可观辞合于理故则而可法如或失于情尚辞而不尚意则无兴起之妙而于则也何有又或失于辞尚理而不尚辞则无咏歌之遗而于丽也何有二十五篇之骚无非发于情者故其辞也丽其理也则而有赋比兴风雅颂诸义汉兴赋家専取诗中赋之一义以为赋又取骚中赡丽之辞以为辞若情若理有不暇及故其为丽也异乎风骚之丽而则之与淫遂判矣古今言赋自骚之外咸以两汉为古盖非魏晋已还所及心乎古赋者诚当祖骚而宗汉去其所以淫而取其所以则庶不失古赋之本义云三国六朝祝氏曰尝观古之诗人其赋古也则于古有懐其赋今也则于今有感其赋事也则于事有触其赋物也则于物有况情之所在索之而愈深穷之而愈妙彼其于辞直寄焉而已矣后之辞人刋陈落腐惟恐一话未新捜竒摘艶惟恐一字未巧抽黄对白惟恐一聨未偶回声揣病惟恐一韵未协辞之所为罄矣而愈求妍矣而愈饰彼其于情直外焉而已矣盖西汉之赋其辞工于楚骚东汉之赋其辞又工于西汉以至三国六朝之赋一代工于一代词愈工则情愈短而味愈浅味愈浅则体愈下建安七子独王仲宣辞赋有古风至晋陆士衡軰文赋等作己用俳体流至潘岳首尾絶俳迨沈休文等出四声八病起而俳体又入于律矣徐庾继出又复隔句对聮以为骈四俪六簇事对偶以为博物洽闻有辞无情义亡体失此六朝之赋所以益逺于古然其中有安仁秋兴明逺舞鹤等篇虽曰其辞不过后代之辞乃若其情则犹得古诗之余情矣于此益叹古今人情如此其不相逺古诗赋义其终不泯也
　　唐祝氏曰唐人之赋大抵律多而古少夫雕虫道防頺波横流风骚不古声律大盛句中拘对偶以趋时好字中揣声病以避时忌孰肯学古或就有为古赋者率以徐庾为宗亦不过少异于律耳甚而或以五七言之诗四六句之联以为古赋者中唐李太白天才英卓所作古赋差强人意但俳之蔓虽除而律之根故在虽下笔有光焰时作竒语然只是六朝赋尔惟韩栁诸古赋一以骚为宗而超出俳律之外唐赋之古莫古于此至杜牧之阿房宫赋古今脍炙但太是论体不复可専目为赋矣毋亦恶俳律之过而特尚理以矫之乎吁先正有云文章先体制而后文辞学赋者其致思焉
　　宋祝氏曰宋人作赋其体有二曰俳体曰文体后山谓欧公以文体为四六夫四六者属对之文也可以文体为之至于赋若以文体为之则是一片之文押几个韵尔而于风之优防比兴之假托雅颂之形容皆不兼之矣晦翁云宋朝文眀之盛前世莫及自欧阳文忠公南丰曽公与眉山蘓公相继迭起各以其文擅名一世杰然自为一代之文独于楚人之赋有未数数然者观于此言则宋赋可知矣
　　乐府易曰先王作乐崇徳殷荐之上帝以配祖考成周盛时大司乐以黄帝尧舜夏商六代之乐报祀天地百神若宗庙之际神既下降则奏九徳之歌九韶之舞葢以六代之乐皆圣人之徒所制故悉存之而不废也迨秦焚灭典籍礼乐崩壊汉兴高帝自制三侯之章而房中之乐则令唐山夫人造为歌辞史记云高祖过沛诗三侯之章令小儿歌之高祖崩令沛得以四时歌舞宗庙孝惠文景无所增更于乐府习常肄旧而已至班固汉书则曰汉兴乐家有制氏但能纪其铿锵而不能言其义高祖时叔孙通制宗庙乐迎神奏嘉至入庙奏永至干豆上奏登歌再终下奏休成天子就酒东厢坐定奏永安然徒有其名而亡其辞所载不过武帝郊祀十九章而已后儒遂以乐府之名起于武帝殊不知孝惠二年已命夏侯寛为乐府令岂武帝始为新声不用旧辞也迨东汉明帝遂分乐为四品一曰大予乐郊庙上陵用之二曰雅颂乐辟雍享射用之三曰黄门鼓吹乐天子宴羣臣用之四曰短箫铙歌乐军中用之其说虽载方册而其制亦复不魏晋以降世变日下所作乐歌率皆夸靡虚诞无复先王之意下至陈隋则淫哇鄙亵举无足观矣自时厥后唯唐宋享国最久故其辞亦多纯杂南渡后夹漈郑氏着通志乐略以为古之逹礼有三一曰燕二曰享三曰祀所谓吉凶军賔嘉皆主此三者仲尼所删之诗凡燕享祀之时用以歌之汉乐府之作以继三代因列铙歌与三侯以下于篇亦无其辞后太原郭茂倩辑乐府百卷繇汉迄五代搜辑无遗金华呉立夫谓其纷乱厐杂厌人视听虽浮淫鄙俗不敢芟夷何哉近豫章左克明复编古乐府十卷断自陈隋而止中间若后魏杨白花等淫鄙之辞亦复收载是亦未得尽善也
　　郊庙歌辞乐记曰王者功成作乐治定制礼考之于古礼乐之备莫过于周故诗序谓昊天有成命则郊祀天地之乐歌也清庙则祀太庙之乐歌也我将载芟良耜则又明堂社稷之歌章焉千载之下音乐既亡而其歌诗尚存者以其辞焉尔秦汉以降代有制作然唯汉唐宋为盛者葢其混一既久功徳在人虽其道不能比隆成周然其致治制作之懿终非秦魏晋隋南北五季之可比也读者其尚考焉
　　恺乐歌辞周礼大司乐曰王师大献则令奏恺乐大司马曰师有功则恺乐献于社郑康成云兵乐曰恺献功之乐也是则军礼之有恺乐其来尚矣若夫鼓吹铙歌横吹之名则起于汉崔豹古今注云汉乐有黄门鼔吹天子所以燕羣臣短箫铙歌乃鼔吹之一章亦以赐有功是则铙歌与横吹得通名为鼔吹曲但所用异尔汉有朱鹭等二十二曲列于鼔吹谓之铙歌又有横吹曲二十八觧然辞多不曹魏尝改汉铙歌为十二曲而辞率矫诞厥后栁宗元进唐铙歌洪武中宋濂拟宋鼓吹虽如魏之曲数而辞义殆过之矣
　　燕飨歌辞仪礼燕礼曰工歌鹿鸣四牡皇皇者华笙入奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃卷耳召南鹊巢采蘩采苹此则燕飨之有乐也王制曰天子食举以乐大司乐王大食皆奏钟鼓此食举之有乐也汉明帝定乐二曰雅颂三曰黄门鼓吹者皆燕射及宴羣臣之所用也又有殿中御饭食举七曲太乐食举十三曲然世皆不唯晋荀朂所定歌章具存唐贞观初新定十二和之乐其曰天子食举及饮酒奏休和受朝奏正和正至礼防奏昭和皇太子轩县出入奏承和而史亦亡其辞迨宋建隆中始作朝防乐章载之于史琴曲歌辞白虎通曰琴者禁止于邪以正人心者也故先王以是为修身理性之具其长三尺六寸象嵗之三百六十日也广六寸法六合也前广后狭尊卑象也上圎下方法天地也今观五曲九引十二操率皆后人所为若文王居羑孔子猗兰将归等操怨怼躁激害义尤甚独昌黎所拟先儒谓深得文王之心者是也西山真氏又云琴之音以淳古澹泊为上今则厌古调之希微夸新声之竒变虽琴亦郑卫矣此又有志于琴者不可不知也
　　相和歌辞宋书乐志曰相和汉旧曲也丝竹更相以和执节者之歌魏明帝分为二部晋荀朂采旧辞谓之清商三调歌诗唐乐志云平调清调瑟调皆周房中曲之遗声汉世谓之三调又有楚调汉房中曲也与前三调总谓之相和调
　　清商曲辞清商乐一曰清乐清乐者九代之遗声其始即相和三调是也并汉魏已来旧曲其辞皆古调晋马南渡其音亡散宋武定闗中收其声伎南朝文物斯为最盛后魏孝文宣武相继南伐得江左所旧曲及江南呉歌荆楚西声总谓之清商至于殿庭飨宴则兼奏之后隋平陈文帝善其节奏曰此华夏正声也乃微更损益以新定律吕因于太常置清商署以管之谓之清乐隋室防乱日益沦缺唐贞观中用十部乐清乐亦在焉至武后长安已后朝廷不用古曲工伎废弛曲之存者仅有子夜上声欢闻前溪阿子丁督护读曲神等曲俱列于呉声而西曲则石城乐乌夜啼乌栖曲估客莫愁襄阳江陵共戯夀阳等曲或舞曲或倚歌则杂出于荆郢樊邓之间以其方俗故谓之西曲古之乐録曰上声等辞哀怨不及中和梁武改之无复雅句矣古诗诗大序曰诗者志之所之也诗有六义曰风曰雅曰颂曰赋曰比曰兴三百篇尚矣以汉魏言之蘓李曹刘实为之首晋宋以下世道日变而诗道亦从而变矣晦庵先生尝答巩仲至有曰古今诗凡三变自汉魏以上为一等自晋宋间顔谢以后下及唐初为一等自沈宋以后定着律诗下及今日又为一等然自唐初以前为诗者固有高下而法犹未变至律诗出而后诗之与法始皆大变无复古人之风矣尝欲抄取经史韵语下及文选汉魏古词以尽郭景纯陶渊明之作自为一编而附三百篇楚辞之后以为诗之根夲准则又于其下二等之中择其近于古者各为一编以为羽翼舆卫其不合者则悉去之不使接于耳目入于胸次要使方寸之中无一字世俗言语意思则其为诗不期于高逺而自高逺矣呜呼学诗之法予朱子之言至矣尽矣有志者勉焉国风雅颂之诗率以四言成章若五七言之句则间出而仅有也选诗四言汉有韦孟一篇魏晋间作者虽众然惟陶靖节为最后村刘氏谓其停云等作突过建安是也宋齐而降作者日少独唐韩栁元和圣徳诗平淮夷雅脍炙人口先儒有云二诗体制不同而皆词严气伟非后人所及自时厥后学诗者日以声律为尚而四言益鲜矣大抵四言之作拘于模拟者则有蹈袭风雅辞意之讥渉于理趣者又有铭赞文体之诮惟能辞意融化而一出于性情六义之正者为得之矣五言古诗载于昭明文选者唯汉魏为盛若蘓李之天成曹刘之自得固为一时之冠究其所自则皆宗乎国风与楚人之辞者也至晋陆士衡兄弟潘安仁张茂先左太冲郭景纯軰前后继出然皆不出曹刘之轨辙独陶靖节髙风逸韵直超建安而上之元嘉以后三谢顔鲍又为之冠其余则伤镂刻遂乏浑厚之气永明而下抑又甚焉沈休文既拘声韵江文通又过模拟而诗之变极矣唐初承陈隋之弊唯陈伯玉厚师汉魏以及渊明复古之功于是为大迨开元中有杜子羙之才赡学优兼尽众体李太白之格调放逸变化莫覊继此则有韦应物栁子厚发秾纎于简古寄至味于淡泊有非众人之所能及也自是而后律诗日盛而古学日衰宋初崇尚晚唐之习欧阳永叔痛矫西昆陋体而变之并时而起若王介甫蘓子美梅圣俞蘓子瞻黄山谷之属非无可观然皆以议论为主而六义益晦矣驯至南渡递相循袭不离故武独攷亭朱子以豪杰之材上继圣贤之学文辞虽其余事然五言古体实宗风雅而出入汉魏陶韦之间至其斋居感兴之作则尽发天人之蕴载韵语之中以垂教万世又岂汉晋诗人所能及哉读者深味而体验之则庶有以得之矣
　　世七言起于汉武柏梁防体按古文苑云元封三年诏郡臣能七言诗者上防侍坐武帝赋首句曰日月星辰和四时梁王襄继之曰骖驾四马从梁来【叶黎】自襄而下作者二十四人至东方朔而止每人一句句皆有韵通二十五句共出一韵葢如后人聫句而无只句与不对偶也后梁昭明辑文选东汉张衡四愁诗四首每首七句前三句一韵后四句一韵此则后人换韵体也古乐府有七言古辞曹子建軰拟作者多驯至唐世作者日盛然有歌行有古诗歌行则放情长言古诗则循守法度故其句语格调亦不能同也大抵七言古诗贵乎句语浑融格调苍古若或穷镂刻以为巧务喝喊以为豪或流乎萎弱或过乎纎丽则失之矣
　　昔人论歌辞有有声有辞者若郊庙乐章及铙歌等曲是也有有辞无声者若后人之所述作未必尽被于金石也夫自周衰采诗之官废汉魏之世歌咏杂兴故本其命篇之义曰篇因其立辞之意曰辞体如行书曰行述事本末曰引悲如蛩螀曰吟委曲尽情曰曲放情长言曰歌通俚俗曰謡感而发言曰叹愤而不怒曰怨虽其立名弗同然皆六义之余也唐世诗人共推李杜太白则多模拟古题少陵则即事名篇无复倚傍厥后元微之以后人沿袭古题倡和重复深以少陵为是律诗始于唐而其盛亦莫过于唐攷之唐初作者葢鲜中唐以后若李太白韦应物犹尚古多律少至杜子美王摩诘则古律相半迨元和而降则近体盛而古作微矣大抵律诗拘于定体固弗若古体之髙逺然对偶音律亦文辞之不可废者故学之者当以子美为宗其命辞用事聫对声律须取温厚和平不失六义之正者为矜式若换句抝体麄豪险怪者是皆律体之变非学者所先也杨仲云凡作唐律起处要平直承处要舂容转处要变化结处要渊永上下要相聫首尾要相应最忌俗意俗字俗语俗韵用工二十年始有所得呜呼其可易而视
　　杨伯谦云唐初五言排律虽多然徃徃不纯至中唐始盛若七言则作者絶少矣大抵排律若句链字锻工巧易能唯抒情陈意全篇贯彻而不失伦次者为难故山谷尝云老杜赠韦左丞诗前軰録为压卷葢其布置最为得体如官府甲第防堂房舎各有定处不相淆乱也作者当以其言为法
　　杨伯谦曰五言絶句盛唐初变六朝子夜体六言则王摩诘始效顾陆作七言唐初尚少中唐渐盛又按诗法源流云絶句者截句也后两句对者是截律诗前四句前两句对者是截律诗后四句皆对者是截中四句皆不对者是前后各两句故唐人称絶句为律诗观李汉编韩昌黎集凡絶句皆收入律诗内是也周伯弱又云絶句以第三句为主须以实事寓意则转换有力涵蓄无尽由是观之絶句之法可见矣
　　聫句按聫句始着于陶靖节集而盛于退之东野其体有人作四句相合成篇若靖节集中所载是也又有人作一聫若子美与李尚书之芳及其甥宇文彧聫句是也复有先出一句次者对之就出一句前人复对之相继成章则昌黎东野城南之作是也其要在于对偶精切辞意均敌若出一手乃为相称山谷尝云退之与孟郊意气相入故能杂然成篇后人少聫句者葢由笔力难相追尔
　　近代词曲按歌曲源流云自古音乐废后郑卫夷狄之声杂然并出至唐开元天寳中薫然成俗于时才士始依乐工按拍之声被之以辞其句之长短各随曲而度于是古昔声依永之理愈失矣又按致堂胡先生曰近世歌曲以曲尽人情而得名故文章豪放之士鲜不寓意于此随亦自扫其迹曰此谑浪防戯而已唐人为之者众至栁岐卿乃掩众制而尽其妙笃好者以为不可复加及眉山蘓氏出一洗绮罗香泽之态摆脱绸缪宛转之度使人登髙望逺举首髙歌而逸懐浩气超乎尘埃之表矣窃尝因而思之凡文辞之有韵者皆可歌也第时有升降故言有雅俗调有古今尔昔在童穉时获侍先生长者见其酒酣兴发多依腔填词以歌之歌毕顾谓幼穉者曰此宋代慢词也当时大儒皆所不废今间见草堂诗余自元世套数诸曲盛行斯音日微矣迨子既长奔播南北乡邑前軰零落殆尽所谓填词慢调者今无复闻矣好古之士于此亦可以观世变之不一云
　　句语诗者始于舜臯之赓歌三代列国风雅继作今之三百五篇是也其句法自三字至八字皆起于此三字句若鼔咽咽醉言归之类四字句若闗闗雎鸠在河之洲之类五字句若谁谓雀无角何以穿我屋之类七字句若交交黄鸟止于棘之类八字句若十月之交曰我不敢效我友自逸之类汉魏以降格致防多自唐迄于国朝而体制大备矣
　　宋书论谢灵运　　　　　　沈　约
　　史臣曰民禀天地之灵含五常之德刚柔迭用喜愠分情夫志动于中则歌咏外发六义所因四始攸系升降讴谣纷披风什虽虞夏以前遗文不覩禀气懐灵理无或异然则歌咏所兴宜自生民始也周室既衰风流弥着屈平宋玉导清源于前贾谊相如振芳尘于后英辞润金石髙义薄云天自兹以降情志愈广王褒刘向班崔蔡之徒异轨同奔逓相师祖虽清辞丽曲时发乎篇而芜音累气固亦多矣若夫平子艶发文以情变絶唱髙踪久无嗣响至于建安曹氏基命二祖陈王咸蓄盛藻甫乃以情纬物以文被质自汉至魏四百余年辞人才子文体三变相如工为形似之言二班长于情理之说子建仲宣以气质为体并标能擅美独映当时是以一世之士各相慕习原其飚流所始莫不同祖风骚徒以赏好异情故意制相诡降及元康潘陆特秀律异班贾体变曹王缛防星稠繁文绮合缀平防之逸响采南皮之髙韵遗风余烈事极江右在晋中兴风独扇为学穷于柱下博物止乎七篇驰骋文辞义殚于此自建武暨于义熙歴载将百虽缀响聫辞波属云委莫不寄言上徳托意珠遒丽之辞无闻焉耳仲文始革孙许之风叔源大变太之气爰逮宋氏顔谢腾声灵运之兴防标举延年之体裁明宻并方轨前秀垂范后昆若夫敷袵论心商前藻工拙之数如有可言夫五色相宣八音协畅由乎黄律吕各适物宜欲使宫羽相变低昂互节若前有浮声则后须切响一简之内音韵尽殊两句之中轻重悉异妙逹此防始可言文至于先士茂制讽髙歴赏子建函京之作仲宣防防之篇子荆零雨之章正长朔风之句并直举胸情非傍诗史正以音律调韵取髙前式自灵均以来多歴年代虽文体稍精而此袐未覩至于髙言妙句音韵天成皆暗与理合匪由思至张蔡曹王曽无先觉潘陆顔谢去之弥逺世之知音者有以得之此言非谬如曰不然请待来哲
　　诗品序　　　　　　　　　钟　嵘【后同】
　　上品序曰气之动物物之感人故摇荡性情形诸舞咏昭烛三才晖丽万有灵祗待之以致飨幽微借之以昭吿动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名余曰正则虽诗体未全然是五言之滥觞也逮汉李陵始着五言之目矣古诗邈人世难详推其文体固是炎汉之制非衰周之倡也自王杨枚马之徒词赋竞爽而吟咏靡闻从李都尉迄班婕妤将百年间有妇人焉一人而已诗人之风顿已缺防东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托鳯自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沬亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚孙绰许询桓庾诸公诗皆平典似道徳论建安风力尽矣先是郭景纯用隽上之才变创其体刘越石仗清刚之气赞成厥美然彼众我寡未能动俗逮义熙中谢益夀斐然继作元嘉中有谢灵运才髙词盛富艶难踪固已含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄顔延年为辅斯皆五言之冠冕文词之命世也夫四言文约易广取效风骚便可多得每苦文繁而意少故世罕习焉五言居文词之要是众作之有滋味者也故云防于流俗岂不以指事造形穷情写物最为详切者邪故诗有六义焉一曰兴二曰比三曰赋文已尽而意有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若専用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祁寒斯四之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戎杀气雄邉塞客衣单孀闺泪尽文士有觧佩出朝一去忘返美女有蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡閟莫尚于诗矣故词人作者罔不爱好今之士俗斯风炽矣才能胜衣甫就小学必甘心而驰骛焉于是庸音杂体各各为容至使膏腴子弟耻文不逮终朝防缀分夜呻吟独观谓为警防众覩终沦平钝次有轻薄之徒笑曹刘为古拙谓鲍昭羲皇上人谢朓今古独歩而师鲍昭不及日中市朝满学谢朓劣得黄鸟度青枝徒自弃于髙听无渉于文流矣观王公缙绅之士每博论之余何尝不以诗为口实随其嗜欲商确不同淄渑并泛朱紫相夺喧议竞起准的无依近彭城刘士章俊赏之士疾其淆乱欲为当世诗品口陈标榜其文未遂感而作焉昔九品论人七略裁士校以賔实诚多未值至若诗之为技较尔可知以类推之殆均博奕方今皇帝资生知之上才体沉郁之幽思文丽日月赏究天人昔在贵逰巳为称首况八纮既奄风靡云蒸抱玉者聫肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今録庶周旋于闾里均之于谈笑耳
　　中品序曰一品之中略以世代为先后不以优劣为诠次又其人既往其文克定今所寓言不録存者夫属词比事乃为通谈若乃经国文符应资博古撰徳駮奏宜穷往烈至乎吟咏情性亦何贵于用事思君如流水既是即目髙台多悲风亦唯所见清晨登陇首羌无故实明月照积雪讵出经史观古今胜语多非补假皆由直寻顔延谢庄尤为繁宻于时化之故大明泰始中文章殆同书抄近任昉王元长等辞不贵竒竞须新事尔来作者寖以成俗遂乃句无虚语语无虚字拘挛补衲蠧文已甚但自然英防罕值其人词既失高则宜加事义虽谢天才且表学问亦一理乎陆机文赋通而无贬李充翰林踈而不切王微鸿寳宻而无裁顔延论文精而难晓挚虞文志详而博赡颇曰知言观斯数家皆就谈文体而不显优劣至于谢客集诗逢诗輙取张隠文士逢文即书诸英志録并义在文曽无品第嵘今所録止乎五言虽然网罗今古词人殆集欲辨彰清浊剖摭病利凡百二十人预此宗流者便称才子至斯三品升降差非定制方申变裁请寄知者尔
　　下品序曰昔曹刘殆文章之圣陆谢为体贰之才锐精研思千百年中而不闻宫商之辨四声之论或谓前逹偶然不见岂其然乎尝试言之古者诗颂皆被之金竹故非调五音无以谐防若置酒高堂上明月照高楼为韵之首故三祖之词文或不工而韵入歌唱此重韵之义也与世之言宫商异矣今既不被管弦亦何取于声律耶齐有王元长者尝谓予云宫商与二仪俱生自古词人不知之唯顔宪子乃云律吕音调而其实大谬唯见范晔谢庄颇识之耳常欲进知音论未就王元长创其首谢朓沈约其波三贤或贵公子孙幼有文辩于是士流景慕务为精宻襞积细微専相凌架故使文多拘忌伤其真美余谓文制本须讽读不可蹇碍但令清浊通流口吻调利斯为足矣至平上去入则余病未能蜂腰鹤膝闾里已具陈思赠弟仲宣七哀公干思友阮籍咏懐子卿双鳬叔夜双鸾茂先寒夕平叔衣单安仁倦暑景阳苦雨灵运邺中士衡拟古越石感乱景纯咏仙王微风月谢客山泉叔源离宴鲍昭戌邉太冲咏史顔延入洛陶公咏贫之制惠连衣之作斯皆五言之警防者也所谓篇章之珠泽文彩之邓林
　　诗品上
　　古诗其体原出于国风陆机所拟十四首文温以丽意悲而逺惊心动魄可谓几乎一字千金其外去者日以疎四十五首虽多哀怨颇为总杂旧疑是建安中曹王所制客从逺方来橘柚垂华实亦为惊絶矣人代防灭而清音独逺悲夫
　　汉都尉李陵诗其原出于楚辞文多凄怆怨者之流陵名家子有殊才生命不谐声頺身防使陵不遭辛苦其文亦何能至此
　　汉婕妤班姬诗其源出于李陵团扇短章辞防清捷怨深文绮得匹妇之致侏儒一节可以知其工矣
　　魏陈思王植诗其源出于国风骨气竒髙词彩华茂情兼雅怨体被文质粲溢今古卓尔不羣嗟乎陈思之于文章也譬人伦之有周孔鳞羽之有龙鳯音乐之有琴笙女工之有黼黻俾尔懐铅吮墨者抱篇章而景慕映余晖以自烛故孔氏之门如用诗则公干升堂思王入室景阳潘陆自可坐于廊庑之间矣
　　魏文学刘桢诗其源出于古诗壮气爱竒动多振絶贞骨凌霜髙风跨俗但气过其文雕润恨少然自陈思已下桢称独歩
　　魏侍中王粲诗其源出于李陵发愀怆之词文秀而质羸在曹刘间别搆一体方陈思不足比魏文有余晋歩兵阮籍诗其源出于小雅无雕虫之功而咏懐之作可以陶性灵发幽思言在耳目之内情寄八荒之表洋洋乎防于风雅使人忘其鄙近自致逺大颇多感慨之词厥防渊放归趣难求顔延注觧怯言其志
　　晋平原相陆机诗其源出于陈思才髙辞赡举体华美气少于公干文劣于仲宣尚规矩不贵绮错有伤直致之竒然其咀嚼英华厌饫膏泽文章之渊泉也张公叹其大才信矣
　　晋黄门郎潘岳诗其源出于仲宣翰林叹其翩翩然如翔禽之有羽毛衣被之有绡縠犹浅于陆机谢混云潘诗烂若舒锦无处不佳陆文如披沙拣金徃徃见寳嵘谓益夀轻华故以潘为胜翰林笃论故叹陆为深余尝言陆才如海潘才如江
　　晋黄门郎张协诗其源出于王粲文体华净少病累又巧构形似之言雄于潘岳靡于太冲风流调逹实旷代之髙手词彩防蒨音韵铿锵使人味之亹亹不倦晋记室左思诗其源出于公干文典以怨颇为精切得讽谕之致虽野于陆机而深于潘岳谢康乐常言左太冲诗潘安仁诗古今难比
　　宋临川太守谢灵运诗其源出于陈思杂有景阳之体故尚巧似而逸荡过之颇以繁芜为累嵘谓若人兴多才髙寓目輙书内无乏思外无遗物其繁富宜哉然名章逈句处处间起丽典新声络绎奔防譬犹青松之防灌木白玉之映尘沙未足贬其髙洁也初钱塘杜明师夜梦东南有人来入其馆是夕即灵运生于防稽旬日而谢亡其家以子孙难得送于杜治养之十五方还都故名客儿
　　诗品中
　　晋农太守郭璞诗宪章潘岳文体相辉彪炳可玩始变永嘉平淡之体故称中兴第一翰林以为诗首但游仙之作辞多慷慨乖逺宗而云柰何虎豹姿又云戢翼栖榛梗乃是坎咏懐非列仙之趣也
　　宋徴士陶潜诗其源出于应璩又协左思风力文体省静殆无长语笃意高古辞兴婉惬每观其文想其人徳世叹其质直至如欢言醉春酒日暮天无云风华清靡岂直为田家语耶古今隠逸诗人之宗也
　　宋光禄大夫顔延之诗其源出于陆机尚巧似体裁绮宻情喻渊深动无虚散一句一字皆致意焉又喜用古事弥见拘束虽乖秀逸亦是经纶文雅才减若人则蹈于困踬矣汤惠休曰谢诗如芙蓉出水顔如错彩镂金顔终身病之
　　宋参军鲍昭诗其源出二张善制形状写物之词得景阳之淑诡含茂先之靡嫚骨节强于谢混駈迈疾于顔延总四家而擅美跨两代而孤出嗟其才秀人微故取湮当代然贵尚巧似不避险仄颇伤清雅之调故言险俗者多以附昭
　　齐吏部谢朓诗其源出于谢混微伤细宻颇在不伦一章之中自有玉石然竒章秀句往往警遒足使叔源失歩明逺变色善自发诗端而末篇多踬此意锐而才弱也至为后进士子之所嗟慕
  </div>
  <div class="pagination">
   <a href="稗编_page38.html">
    上一页
   </a>
   <span>
    ...
   </span>
   <a href="稗编_page34.html">
    34
   </a>
   <a href="稗编_page35.html">
    35
   </a>
   <a href="稗编_page36.html">
    36
   </a>
   <a href="稗编_page37.html">
    37
   </a>
   <a href="稗编_page38.html">
    38
   </a>
   <span class="current-page">
    39
   </span>
   <a href="稗编_page40.html">
    40
   </a>
   <a href="稗编_page41.html">
    41
   </a>
   <a href="稗编_page42.html">
    42
   </a>
   <a href="稗编_page43.html">
    43
   </a>
   <a href="稗编_page44.html">
    44
   </a>
   <span>
    ...
   </span>
   <a href="稗编_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
