<!DOCTYPE html>
<html>
<head>
    <meta charset="UTF-8">
    <title>山堂肆考 - 第 247 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 247 页/共 632 页</h1>
    <div class="content">　　祝女位高
　　宋祝景先字二翁子确字永叔确女妻朱松生晦翁景先兄女妻汪勃位至枢宻确弟砱女妻汪勃之子作砺位至提刑故其乡人相传祝女位最高又祝尧臣者景先第八子盘之子也常竒第三女曰虽家贫不与凡子尧臣卒后与吕午成姻两穷相值越七年而午复中第于是祝女位高之语复喧传于乡闾按吕午字伯可朱文公书祝氏遗事午尝跋其后
　　齐女两袒【已下皆不正之女】
　　齐有一女二家求之其家语其女曰汝欲东家则左袒欲西家则右袒其女两袒父母问故对曰愿东家食而西家息以东家富而丑西家贫而美也
　　郑女双履
　　郑女宋时高安人弃俗出家自言某日当飞升至期沐浴更衣忽不见止遗双履四方汹汹祈福者填委值洪起畏来宰是邑疑之遣人物色乃与道士淫奔因籍女为官妓道士为乐工
　　文君感琴
　　见市
　　贾午偷香
　　晋韩寿美姿容贾充辟以为掾充每聚防贾女午于青琐中见寿悦之常怀存想发于吟咏后婢往寿家具述其事并言女光丽寿闻之心动遂请婢潜修音问及期往宿寿蹻捷过人逾墙而入家人莫知自是充觉女盛自拂拭悦畅有异于常后防诸吏闻寿有异香之气是外国所贡香一着人歴月不歇充计武帝惟赐已及陈骞家余无此疑寿与女通而垣墙至宻门阁极峻何由得尔乃托言有盗令人脩墙使者反曰其余无异唯东北角如有人迹而墙高非人所能逾乃取左右婢考问即以状言充秘之以女妻寿
　　魂随
　　唐张镒为衡州太守有女名倩女初镒与王生父母指腹为婚后王生父母俱亡及长成至衡州谒镒镒不言亲事令王生居花园馆中忽一夜倩女于月明中闻王生抚琴有求鳯就鸾之曲王生辞镒去倩女即病魂随王生至京师不醒如醉王生归即愈始为夫妇
　　情契
　　烟花録昔有一商美姿容泊舟于西河下岸上高楼中一美女相视月余两情已契弗遂所愿商货尽而去女思成疾而亡父遂焚之独心中一物不化如铁磨照见中有舟楼相对隐隐如有人形其父以为竒藏之后商复来访其女得所由因献金求观不觉泪下成血滴心上心即成灰
　　为家主祠
　　齐襄公淫乱令民间长女俱不得嫁名曰巫儿为家主祠也
　　与人宻约
　　浙东张忠父与罗仁卿隣居张宦族而贫罗崛兴而富宋端平间两家同日生产张生子名防谦罗生女名惜惜稍长罗女寄学于张人常戏曰同日生者合为夫妇张子罗女私以为然宻立券约誓必偕老两家父母罔知也年十数嵗尝私合于斋东石榴树下自后无间张登科后竟为夫妇
　　姊妹
　　仪礼房中内賔姑姊妹也尔雅男子谓女子先生为姊后生为妹檀弓姑姊妹女子已嫁而返兄弟不与同席而坐不与同器而食
　　谕弟自寛
　　女嬃屈原姊也楚人谓女曰嬃袁崧曰屈原有贤姊闻屈原放逐亦来归谕令自寛故离骚云女嬃之婵娟兮申申其詈予
　　戒弟勿至
　　世説王右军夫人郄氏戒二弟司空愔中郎鉴曰王家见二谢倾筐倒履见汝辈来平平耳汝可毋烦复至也
　　知弟有祸
　　鲁乗姒者乗子皮之姊也其良人死姒哭之甚悲子皮止之曰安之吾今嫁子矣已过时子皮不复言鲁君欲以子皮为相子皮问姒曰鲁君欲以我为相为之乎姒曰勿为也子皮曰何也姒曰夫临丧而言嫁一何不习礼也后过时不复言一何不达人事也子内不习礼外不达人事子不可以为相子皮曰姒欲嫁何不早言姒曰妇人之事唱而后和吾岂以欲嫁人之故而数子乎子诚相一国据大众譬犹掩目而别黑白也不有天咎必有人祸子皮勿听卒受为相未期年果被诛
　　匿弟免难
　　东汉李固自知不免于难遣子基兹燮归乡里时燮年十二姊文姬为同郡赵伯英妻宻与二兄谋豫匿燮有顷难作州郡收基兹皆死狱中文姬乃吿父门生王成曰君执义先公有古人之节今委君以六尺之孤李氏存没其在君矣成乃将燮乗江东下入徐州界变姓名为酒家佣而成卖卜于市各为异人阴相往来积十余年梁冀既诛燮乃还乡追行丧服姊弟相见悲感旁人后成卒燮以礼之每四节为设上賔之位而祠焉
　　虑弟灭名
　　濮阳严遂字仲子事韩哀侯与韩相侠累有郄严仲子恐诛求人可以报侠累者至齐得聂政杀侠累因自抉眼出肠以死韩取尸暴于市购之曰有能言杀侠累者与千金政姊嫈闻之乃伏尸哭极哀曰是轵深井里人聂政也妾奈何畏殁身之诛终灭贤弟之名乃大呼天者三卒于邑悲哀而死政之旁
　　论弟无行
　　汉义纵少时与张次翁俱攻剽为盗纵姊以医幸王太后太后问子有兄弟欲官乎姊曰有弟无行不可太后乃吿上拜纵为郎
　　随弟赴官
　　晋郭奕迁雍州刺史有寡姊随奕之官姊僮仆多有奸犯而为人所纠者奕按省毕曰大丈夫岂可以老姊求名乃遣而不问
　　抱弟听读
　　汉贾逵年五嵗其姊闻隣家读书每抱逵就篱听之十嵗乃诵六经
　　召为美人
　　史记万石君名奋其父赵人也姓石氏汉高祖东击项羽过河内时奋年十五为小吏侍高祖高祖爱其恭敬问曰若何有对曰奋独有母不幸失明家有姊能鼓琴高祖召为美人以奋为中涓受书谒徙其家长安中戚里以姊为美人故也官至孝文时积功劳为大中大夫又为太子太孝景立以为九卿徙为诸侯相长子建次子甲次子乙次子庆皆以驯行孝谨官至二千石帝因号为万石君
　　封为夫人
　　纲目唐宗天寳七载冬十一月以贵妃姊为国夫人贵妃姊三人皆有才色上呼之为姨出入宫掖并承恩泽至是封韩虢秦国夫人小説大姨为韩国夫人三姨为虢国夫人八姨为秦国夫人同日拜命皆月给钱十万贯为脂粉之资
　　待姊有礼
　　唐苏颋事寡姊有礼世称其徳
　　处姊薄恩
　　宋朱脩之薄于恩情有姊在乡里饥寒脩之为荆州刺史未尝供赡一日往姊家姊为设菜羮粗饭激之脩之曰此贫家好食进之致饱
　　姊妻代王
　　史记赵襄子以姊为代王妻欲并代约与代王遇于句注之塞令工人作为金斗长其尾令可以击人与代王饮酒使防人反斗以击杀之其姊闻之因磨笄以自刺至今有磨笄山
　　姊嫁陆氏
　　唐张廵姊嫁陆氏军中号陆家姑
　　刖姊失官
　　韩子曰梁车薪为邺令其姊往见之值暮而后至郭门闭因逾郭入而车薪刖其足赵成侯以为不慈夺玺而逐之
　　悲姊辞职
　　李元素少孤事长姊甚谨及姊卒悲痛成疾辞职
　　留钱还姊
　　东汉范丹字史云姊姊饭之以姊夫不徳留钱百文姊使人追还丹竟不受又太原郝子廉曾过姊家饭宻留五十钱置席下而去
　　捐廪奉姊
　　唐裴守真养寡姊甚谨永淳初关中旱悉以廪禄奉姊
　　以姊为师
　　见宫嫔
　　事姊如母
　　唐杨慎矜兄弟友爱事姊如母
　　辍馔饷姊
　　因话録庾约为河南兵曹有寡姊在家庾常于公堂辍已馔以饷其姊同官嘉叹
　　作粥进姊
　　唐李勣性友爱其姊尝病勣亲为作粥风回爇其须鬓姊曰仆妾甚多何自苦如是勣曰顾姊老勣亦老虽欲久为姊煑粥其可得乎
　　图壻不谐
　　见夫
　　怒弟不断
　　宋廖莹中江行杂録周恭帝幼冲军政皆决于韩通时宋太祖为殿前防检多智略屡立战功将士皆归心焉及将北征京师民间諠言出军之日当立防检作天子富室或挈家迯匿独宫中不知太祖惧宻以吿家人曰外间汹汹如此将若之何太祖姊方在防引面杖逐太祖击之曰大丈夫临大事可否当决诸胸中乃来家恐怖妇女何为
　　使备嫔嫱
　　左昭二年晋韩须如齐逆女齐陈无宇送女致少姜少姜有宠于晋侯谓之少齐少姜卒齐侯使晏婴请继室于晋曰寡人不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也
　　命为妯娌
　　北魏崔休弟之子愍字长谦济州刺史卢尚之欲以长女妻之休又为子防求尚之次女曰家道多由妇人欲命姊妹为妯娌尚之感其义于是同日成婚
　　园妹进春申
　　史记楚考烈王无子春申君患之求妇人宜子者进之甚众卒无子赵人李园持其女弟欲进之春申君曰可得见乎曰可于是园乃进其女弟即幸于春申君知其有娠园乃与女弟谋使女弟説春申君曰楚王贵幸君虽兄弟不如今君相楚王二十余年而王无子即千嵗后将更立兄弟兄弟立祸且及身矣今妾有娠而人莫知诚以君之重而进妾于楚王王必幸妾妾赖天而有男则是君之子为王也春申君大然之即出李园妹谨舍而言诸楚王王召入幸之遂生男立为太子李园妹为王后李园恐春申君语泄而益骄阴养死士杀春申君以灭口
　　权妹妻刘备
　　蜀先主在荆州孙权以妹妻之妹才捷刚猛有诸兄风侍婢百余皆执刀侍立先主每入内心常凛凛
　　膺妹妻钟瑾
　　东汉李膺之姑为钟皓兄之妻生子瑾好学慕古与膺同年俱有令名膺祖太尉修常言瑾似我家性以膺妹妻之生四子亮叔训秀号四龙安帝时俱为牧守
　　图妹妻常修
　　常修娶关图之妹为妻
　　班妹上书
　　曹寿妻大家班超之妹也超为都防在絶域年老思入玉门关妹乃上书曰妾兄超延命沙漠三十余年骨肉生离不复相识上因徴超还
　　李妹临画
　　宋李尚书公择之妹能临竹木石等画黄山谷有诗
　　妹能吟诗
　　张奎妻王荆公之妹也能诗
　　妹能属文
　　南楚新闻关图有妹能属文尝语人曰有一进士所恨不栉耳
　　为妹择对
　　世説王浑妻钟氏生女令淑武子为妹求简美对而未得有兵家子有儁才欲以妹妻之乃白母母曰诚是才者其地可遗然要令我见武子乃令兵儿与羣小杂处使母帷中察之既而母谓武子曰如此衣形者是汝所拟者非耶武子曰是也母曰此才足以拔萃然地寒不有长年不得申其才用观其形骨必不寿不可与婚武子从之兵儿数年果亡按此王浑字冲是魏司徒昶之子济之父所谓太原王氏也
　　言妹有才
　　南宋鲍令辉昭之妹也歌诗清巧拟古尤胜昭尝答武帝云臣妹才自亚于左芬臣才不及太冲耳
　　郑妹被强
　　左昭元年郑徐吾犯之妹美公孙楚聘之矣公孙黑又使强委禽焉
　　李妹见诬
　　河南李淑卿为功曹应举孝廉同时应举人欲害之使婢宣言淑卿淫其寡妹不合应孝廉淑卿杜门自絶其妹伤被淫名遂到府门自杀淑卿亦自杀明已无他也后三年霹雳击害淑卿者以其尸置淑卿塜前
　　孝标三妹
　　梁刘孝标有三妹一嫁琅琊王叔英一嫁吴郡张嵊四山一嫁东海徐悱敬业并有文才而徐妻文尤清拔所谓刘三娘字令是也悱卒令为祭文辞甚悲怆父勉欲为哀辞见此文乃阁笔又令兄孝绰罢官不出为诗题其门曰闭门罢庆吊高卧谢公卿令续之曰落花扫仍合藂兰摘复生
　　彦道二妹
　　晋袁彦道有二妹一适殷深源一适谢仁祖
</div>
    <div class="pagination">
<a href="山堂肆考_page246.html">上一页</a><span>...</span><a href="山堂肆考_page242.html">242</a><a href="山堂肆考_page243.html">243</a><a href="山堂肆考_page244.html">244</a><a href="山堂肆考_page245.html">245</a><a href="山堂肆考_page246.html">246</a><span class="current-page">247</span><a href="山堂肆考_page248.html">248</a><a href="山堂肆考_page249.html">249</a><a href="山堂肆考_page250.html">250</a><a href="山堂肆考_page251.html">251</a><a href="山堂肆考_page252.html">252</a><span>...</span><a href="山堂肆考_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
