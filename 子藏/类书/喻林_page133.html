<!DOCTYPE html>
<html>
<head>
    <meta charset="UTF-8">
    <title>喻林 - 第 133 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 133 页/共 195 页</h1>
    <div class="content">　　若念力坚强虽入五欲贼中不为所害譬如着铠入阵则无所畏是名不念【佛遗敎经羊五】
　　宁噉烧石吞饮镕铜【法句经利养品】
　　如象拔淤泥者是时战象内心自念吾前后来受王宠待甘美饮食吾先服食与王鬭战无不降伏设我今日没在淤泥不自拔出与王进鬭者则我失由来之名亦使一国被其毁辱【出曜经五无放逸品之余】
　　犹如曾入海人诸知入海孔穴道路所经过处某处某水浆某处博戏家某处婬种家如此诸家当念逺离设至海中有果名摩檀那亦莫取食设食此果者便不能采致珍宝【出曜经五无放逸品之余】
　　有人持珠度海失亾其珠人便持木斗舀水弃岸上海神言汝当何时尽是水人言生死弃之不置海神知其意出珠还之【三慧经借八】
　　譬如贾客于险道中备受诸苦乃得大利【大智度论卷七十二】
　　反已
　　仁者如射射者正已而后发发而不中不怨胜已者反求诸已而已矣【孟子公孙丑上】
　　子曰射有似乎君子失诸正鹄反求诸其身【中庸】昔荆人之枭将巢于呉鸠遇之曰何去荆而巢呉乎枭曰荆人恶予之声鸠曰子不能革子之音则呉楚之民不异情也为子计者莫若宛颈戢翼终身勿复鸣也【曹子建令禽恶鸟论】
　　夫见人而不自见者谓之蒙闻人而不自闻者谓之聩虑人而不自虑者谓之瞀故明莫大乎自见聪莫大乎自闻睿莫大乎自虑此三者举之甚轻行之甚迩而莫之知也故知者举甚轻之事以任天下之重行甚迩之路以穷天下之逺故德弥高而基弥固胜弥众而爱弥广【徐干中论修本】
　　今夫立身不为人之所誉而为人之所谤者未尽为善之理也尽为善之理将若舜焉人虽与舜不同其敢谤之乎故语称救寒莫如重裘止谤莫如修身疗暑莫如亲冰信矣哉【徐干中论虚道】
　　怀疾者人不使为医行秽者人不使画法以无验也子思曰能胜其心于胜人乎何有不能胜其心如胜人何【徐干中论修本】
　　烈士之爱国也如家奉君也如亲则不忠之事不为其罪矣仁人之视人也如已待疏也犹宻则不恕之怨不为其责矣【抱朴子外篇广譬】
　　火性无所私金性方刚故曰公正【前汉书注京房传】
　　禀天地精灵合德齐明是以首拟天腹拟地四肢合四时五藏合五行动如风雷言成文章也【子法言注五百篇】尸子曰舜之行其犹河海乎千仞之溪亦满之蝼蚁之穴亦满之【李善注文选沈休文昭王碑文】
　　性爱山泉情笃鱼鸟而从鸥未狎入兽相惊【艺文类聚人部逸下启】
　　岩岩孔圣异代称杰景合乾坤明叅日月【初学记人部圣】若欲占察过去往昔集业久近所作强弱大小差别者当复刻木为三轮以身口意各主一轮书字记之又于轮正中一面书一画令麄长使彻畔次第二面书一画令细短使不至畔次第三面作一榜刻如画令其麄深次第四面亦作傍刻令使细浅当知善业庄严犹如画饰恶业衰害犹如损刻其画长大者显示积善来久行业猛利所作增上其画细短者显示积善来近始习基钝所作微薄其刻麄深者显示习恶来久所作增上余殃亦厚其刻细浅者显示退善来近始习恶法所作之业未至增上【占察善恶业报经卷上】
　　能涉逺路喻之脚足胜持一切喻之大地生长万物喻之时雨善疗众病喻之良医能消饥渇喻之甘露接济沈溺喻之桥梁运渡大海喻之浮囊能除昏暗喻之灯光【法珠林卷八十七】
　　譬如良医触物为药故医术斯行遇病斯治【罗什译维摩诘经佛道品】
　　法轮渊广难侧法海流润无涯故德无边矣【僧肇注维摩诘经佛国品】
　　自修
　　雷在天上大壮君子以非礼弗履【易大壮】
　　山下有泽损君子以惩忿窒欲【易损】
　　山上有雷小过君子以行过乎恭丧过乎哀用过乎俭【易小过】
　　金锡有其质链之故益精圭璧有其实琢磨乃成器【毛诗正义淇澳】
　　小人溺于水君子溺于口大人溺于民皆在其所亵也夫水近于人而溺人德易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不愼也【礼记缁衣】
　　儒有忠信以为甲胄礼义以为干橹戴仁而行抱义而处【礼记儒行】
　　儒有不宝金玉而忠信以为宝不祈土地立义以为土地不祈多积多文以为富【礼记儒行】
　　外寛而内直自设于括之中【大戴礼记衞将军文子】
　　夫义路也礼门也惟君子能由是路出入是门也【孟子万章下】
　　揵六枳而为篱兮筑蕙若而为室播兰芷于中廷兮列杜衡于外术【后汉书冯衍传】
　　袭温恭之黻衣兮被礼义之绣裳辫贞亮以为鞶兮杂技艺以为珩昭防藻与雕琢兮璜声逺而弥长【后汉书张衡列传】
　　御六艺之珍驾兮游道德之平林结典籍而为罟兮敺儒墨而为禽【后汉书张衡列传】
　　方将驰骋乎典籍之崇涂休息乎仁义之渊薮槃旋乎周孔之庭宇揖儒墨而与为友【后汉书蔡邕列传】
　　应规矩之淑质兮过班倕而裁之恊凖矱之眞度兮同断金之策【后汉书崔骃列传】
　　武王曰吾欲造起居之诫随之以身几之书曰安无忘危存无亡熟惟二者必后无凶杖之书曰辅人无茍扶人无咎【后汉书崔骃列传】
　　动若重规静若叠矩【蜀志郤正传】
　　同锵玉振争芬兰郁【晋书郑袤列传】
　　夫食稻梁进刍豢衣狐貉袭冰纨观窈眇之竒儛听云和之琴瑟此生人之所急非有求而爲也修道德习仁义敦孝悌立忠贞渐礼乐之腴润蹈先王之盛则此君子之所急非有求而为也【梁书刘峻传】
　　抱玉而怀珠且滋兰而树蕙【魏书李顺希仁弟骞传】
　　持绳视直置水观平【北齐书魏收传】
　　春生夏长天地平分之功子孝臣诚人伦不易之道【隋书于仲文传】
　　君子之居也绥如安裘晏如覆杼【韩诗外传】
　　昨日何生今日何成必念归厚必念治生日愼一日完如金城【韩诗外传卷八】
　　次四带其钩鞶锤以玉环测曰带其钩鞶自约束也【太经第一周】
　　言已修身清洁乃取江离辟芷以为衣被纫索秋兰以为佩饰博采众善以自约束也【王逸注楚辞离骚经】
　　言已旦饮香木之坠露吸正阳之津液暮食芳菊之落华吞阴阳之精蘂动以香浄自润泽也【王逸注楚辞离骚经】言已修饰清洁以瑶玉为席美玉为瑱【王逸注楚辞九歌】屈原言已居家则以薜荔抟饰四壁蕙草缚束屋乗船则以荪为楫櫂兰为旌旗动以香洁自修饰也【王逸注楚辞九歌】
　　必将修绳履墨不偏不党【抱朴子内篇道意】
　　入峻谷者当攀葛藟可以免于【页眞】坠犹处时俗者当据道义然后得用自立【前汉书注叙传】
　　千里之马系以长索则为累矣人虽有容貌不修德如千里马也【李善注文选张茂先励志诗】
　　设于括之中直已不直人蘧伯玉之行也【李善注文选蔡伯喈郭有道碑文】
　　旌性行以制佩兮佩夜光与琼枝纗幽兰之秋华兮又缀之以江篱【文选思赋】
　　匪仁里其焉宅兮匪义迹其焉追【文选思赋】
　　白华绛趺在陵之陬蒨蒨士子涅而不渝【文选补亾诗】白华朱萼被于幽薄粲粲门子如磨如错【文选补亾诗】如彼兰蕙载采其芳【文选潘安仁赠陆机诗】
　　直如朱丝绳清如玉壶冰【文选乐府鲍明逺白头吟】
　　渐渍德义之渊栖迟道艺之域【文选韦嗣博奕论】
　　夫心犹首面一旦不修饰则尘垢秽之人心不思善则邪恶入之人盛饰其面而莫修其心惑矣【文选张茂先女史箴注】贱珪璧于光阴竟松筠于晚歳【广文选任彦升求为刘瓛立馆启】终始若矢去不善如絶弦【古文苑失名氏楚相孙叔敖碑】
　　古人目短于自见故以镜观形心短于自治故以礼自防【意林唐子】
　　驾青虬兮骖白螭吾与重华游兮瑶之圃登昆仑兮食玉英吾与天地兮比夀与日月兮齐光【楚辞九章涉江】
　　救寒无若重裘止谤莫若自修斯言信矣【太平御览人事部谚下】木去其火则不灰人去其恶性则不死【阴符经注】
　　若欲求火当须人功备其钻且运动力手然后见火众生学道修习正行亦复如是【大乗妙林经】
　　如田农夫于秋月时勤耕深地能除秽草【海空智藏经供献品】譬如善识眞宝之匠于宝山中获得一珠得已水渍从渍出已置醋浆中从醋浆出已置之豆汁意犹不已复置苦酒苦酒出已置众药中从药出已以氀毼磨是名眞正青琉璃珠【大方等大集经卷三】
　　厌诸諠杂如独觉乗洗烦恼垢如清浄水能除臭秽如疾飘风断众结缚如利刀劒【大集地藏十轮经卷一】
　　譬如眞金置矾石中如法链已离一切垢转复明净【大方广佛华严经三十五】
　　以诸善根璎珞其身【无尽意菩萨经八】
　　犹如新成衣尘土所污染有目智慧人抖搜尘悉去【中阴经卷上】
　　如金在鑛中无有能见金智者善陶链其金乃明显【大乗宻严经卷下】
　　譬如波斯匿王善养四兵若鬭战时击大战鼓吹大战螺对敌坚住缘斯恩养战无遗力能胜怨敌国境安宁【大法鼓经卷上】
　　如链金法消除滓秽离垢清净随所着处本垢不污【大法鼓经卷下】
　　如人巧浴器盛众药以水渍之中外俱润无不周遍【长阿含经卷十三】
　　如有人沐浴清洁以新白防被覆其身举体清净【长阿含经卷十三】
　　犹木工师彼持墨绳用絣于木则以利斧斫治令直【中阿含经卷二十】
　　犹如居士秋时飏谷谷聚之中若有成实者飏便止住若不成实及粃糠者便随风去居士见已即持扫箒扫治令净所以者何莫令污杂余净好稻【中阿含经卷二十九】譬如王发四种兵虽行战鬭初发行时意但欲攻敌耳佛所说经种种诸善但欲共攻去一切恶耳【那先比丘经卷上】譬如人立平地持好弓箭能射杀怨贼三法合行亦如是戒为平地禅定为快弓智慧为利箭三事备足能杀烦恼贼【三昧法门经卷下】
　　立大要憺被三愿铠外破魔众内击结贼【三昧法门经卷下】稊稗害禾多欲妨学耘除众恶成收必多【法句经敎学品】譬如有人修治树园地高下之邱墟平之溉灌以时拔去荆棘秽草芦苇邪生诸曲横出不理皆落治之弃诸垣外令其顺好树木无碍根生叶茂皆悉获之令不折伤以是之故树木转大华实兴盛其修行者受法师敎除婬怒痴欲想诸秽以是之故行遂长成至于得道【修行道地经慈品】
　　譬如金师链金垢随火去眞金独在【大智度论卷十四】
　　如病人随良医敎将和治法病无不差【大智度论卷二十二】譬如久鏁脚人卒得解脱行时虽无有鏁犹有习在如乳母衣久故垢着虽以淳灰净浣虽无有垢垢气犹在衣【大智度论卷一十七】
　　我以惭愧防捉持智慧秤【大庄严经论卷六偈】
　　陶链生金畧有三种一除垢陶链二摄受陶链三调柔陶链除垢陶链者谓从金性中渐渐除去麄中细垢乃至唯有净金沙在摄受陶链者谓即于彼郑重销煮调柔陶链者谓销煮已更细链治瑕隙等秽【瑜伽师地论卷十三】勒身口如马着辔禁情欲如猴带鏁【辩正论卷一】
　　能排巨暗譬满月之照三途巧遣众毒似摩祗之除万恶【法珠林卷八十五】
　　严饰道场澡浴尘垢着新洁衣内外俱净【法珠林卷八十八】心以智德为严形以相好为饰严心所以进道饰形所以靡俗【僧肇注维摩诘经佛国品】
　　内修
　　鲁公扈赵齐婴二人有疾同请扁鹊求治扁鹊治之既同愈谓公扈齐婴曰汝曩之所疾自外而干府藏者固药石之所已今有偕生之疾与体偕长今为汝攻之何如【列子汤问】
　　被褐者薄外怀玉者厚内【河上公注老子知难】
　　次二正其腹引其背酋贞测曰正其腹中心定也【太经第一戾】
　　初一内其明不用其光测曰内其明自窥深也【太经第五视】次二沈视自见贤于之眄测曰沈视之见得正美也【太经第五沈】
　　次二坚白玉形内化贞测曰坚白玉形变可为也【太经第六坚】
　　内清外浊弊衣褁玉【意林太元经】
　　疏濯胷臆澡雪腹心使之芬香皓洁而不可汚也【意林仲长统昌言】
　　若韬山金如苞海宝【艺文类聚内典部典部志】
　　道家云眞人之心若珠在渊众人之心若瓢在水【困学纪闻卷二十杂识】
　　被褐者同其尘懐玉者宝其眞也圣人之所以难知以其同尘而不殊懐玉而不渝【道德经注】
　　子形不净受诸染着积垢于身必思澡澣心垢不净六根所染弗思其澣兹为迷惑是故身垢不净以世水洗之心垢不净以法语洗之【虚皇四十九章】
　　人禀骨肉之质犹陶家坯也坯未冶则败速身未链则命促理固然也【圣母资传仙道】
　　剪诸见之萌则翳蘂星落褰积疑之网则障縠云披【波罗蜜多经五百九十三】
　　四如意为足正念为头项慈悲明净眼利智慧为牙以空无我吼破诸烦恼贼【大方广佛华严经卷二十五】
　　四念处为弓信五根为箭四正勤为马四如意为车五力以为铠破诸烦恼贼【大方广佛华严经卷二十五】
　　譬如仓蝇在粪上住自以为浄心亦如是入爱欲中自以为净【佛遗日摩尼宝经推六】
　　譬如垢污衣浣治以灰汁以灰汁浣治是衣得清净如是以过患染污于正识浣以智慧灰心即得清净【文殊师利问经卷下】
　　譬如明月而埋于云云除散灭丽乎光天于虚空中朗然显现【苏婆呼童子经卷中】
　　譬如虚空于一切众生无有障碍而彼虚空为诸烟云尘雾等事之所翳障【法集经欲一】
</div>
    <div class="pagination">
<a href="喻林_page132.html">上一页</a><span>...</span><a href="喻林_page128.html">128</a><a href="喻林_page129.html">129</a><a href="喻林_page130.html">130</a><a href="喻林_page131.html">131</a><a href="喻林_page132.html">132</a><span class="current-page">133</span><a href="喻林_page134.html">134</a><a href="喻林_page135.html">135</a><a href="喻林_page136.html">136</a><a href="喻林_page137.html">137</a><a href="喻林_page138.html">138</a><span>...</span><a href="喻林_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
