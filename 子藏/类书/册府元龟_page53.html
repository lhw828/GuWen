<!DOCTYPE html>
<html>
<head>
    <meta charset="UTF-8">
    <title>册府元龟 - 第 53 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 53 页/共 736 页</h1>
    <div class="content">七年五月敕曰：诸投匦献书上策人其中或有怀才抱器者不能自达宜令理匦使料简随事探赜仍加考试如有可采具状奏闻。
九年正月诏曰：武有七德所以安人禁暴臣称三杰所以战胜攻取蜀乃一方之主尚得孔明齐为九合之君斯繇管仲况宇宙至广人物至多岂乏英贤无闻韬略盖用与不用知与不知今边境未清统边须将顷林胡扰柳城非捷北虏忽惊西军莫振罪繇失律过在无谋曹刿不言宁知登轼之效毛遂缄口岂彰处囊之奇长想古人是思擢士其有虽г簪绂犹晦迹於下流或蕴智谋尚沉名於大泽不加精访何以甄收其两京中都及天下诸州官人百姓有智合孙吴可以运筹决胜有勇齐贲育可以斩将搴旗或坐镇行军足拟万人之敌或临戎却寇堪为一堡之雄各听自举务通其实仍令州县具以名进所司遣立限期随表赴集朕当亲试不次用之其有身充见在诸军统押者但录所能奏闻未须赴集。
四月敕曰：户口安存在於抚育移风易俗莫先令长知人不易此选良难专委吏曹或未精审宜令在京五品以上清官及诸州刺史及四府上佐各举县令一人并限敕到十日内京官封状进外官附状奏所举人得官以来一任之中能有善政及不称所举其举主应须褒贬。
十一年正月丁卯制其有沉沦草泽抱德栖迟并委府县搜扬。
十一月南郊礼毕赦制其有抱器怀才不求闻达长官具以名荐。
十四年六月敕曰：朕闻以道得人者谓之儒切问近思者谓之学故以阳礼教让则下不争以阴礼教亲则远无怨，岂非习无不利教所繇生者乎！朕所以厚儒林辟书殿讨论易象研道源冀淳朴大行华胥非远而承平日久趋竞岁积谓儒士为冗列视之。若遗谓吏职为要津求如不及顷亦开献书之路观扬巳之人阙下之奏徒盈席上之珍盖寡岂弘奖之义或有未孚将敦本之人隐而未见天下官人百姓有精於经史道德可遵工於著述文质兼美宜令本司本州长官指陈艺业录状奏闻其吏部选人亦令所司铨择各以名荐朕当明试自观其能。若行业可甄待以不次如妄有褒进必加明罚。
十月诏曰：朕梦想贤才咨谋列岳遂因封祀发诏搜扬昨所临御道场亲加策问不称所荐其数则多乃闻膏粱之人递相招致丘园之俊罕见褒升岂朕劳求之意也。宜令都督刺史审更访择具以名荐。
十五年二月制曰：草泽中有文武高才者听诣阙自举。
二十年十月驾发东都北巡狩会公卿及长吏巡幸所至有贤才未闻达者举之。
二十三年正月籍田礼毕诏曰：每渴贤良无忘鉴寝顷虽虚伫未副旁求其或才有王霸之略学究天人之际知勇堪将帅之选政能当牧宰之举者五品以上清官及军将都督刺史各举一人孝悌力田乡闾推挹者本州刺史长官各以名闻。
二十六年正月亲迎春於东郊毕制曰：朕之爵位唯待贤能虽选士命官则有常调而安卑退迹尚虑遗才其内外八品已下官及草泽间有学业精博蔚为儒道文词雅丽通於政术为众所推者各委本州本司长官精加搜择具以奏荐。
二十七年正月令诸州刺史举德行尤异不求闻达者许乘传赴京。
二月诏曰：草泽间有殊才异行文堪经国为众所知不求闻达者所繇长官以礼徵送。
二十九年正月诏曰：朕所求才待之。若渴既旌於岩穴亦贲於丘园片善必收冀无遗逸然士人藏器众何以知岂。若父子之间自相推荐昔祁奚之举祁午谢安之任谢玄良史书之咸以为美贤彦之士何代无人宁恨嫌疑致有拘忌其内外官有亲伯叔及兄弟并子侄中灼然有才术异能风标节行通闲政理据资历堪充刺史县令者各任以名荐其卑官所举人听於所繇长官处通状一时录奏其考试通人任用之後如後有亏犯典宪名实不相副者所举之人与其同罚如政绩著闻终始廉谨为众所知者其所举人与其同赏。
天宝元年正月一日改元诏曰：国之急务莫。若求贤顷者虽屡搜扬士庶尚虑遗逸更宜精访以副虚怀其前资及白身人中有儒学博通及文词秀逸或有军谋越众或武艺绝伦者委所在长官具以名荐。若乃弘我风化实惟方岳必伫其人以膺共理其京文武官五品以上清资官并郎官据资历人才堪为刺史者各任封状自举。
三载十二月祀九宫礼毕制曰：朕惟熙庶绩博访逸人岂惟振扌┧滞淹以期於大用间亦欲褒崇高尚将敦於风俗虚伫之怀盖在於此其高道不仕遁迹丘园为远近所知未经荐举者委所在长官以礼徵送六载正月丁亥南郊礼毕制选贤推能常虑不广三府之辟，则惟采於大明四科之荐盖不通於小学今承平日久士进多端必欲远贲弓旌载空岩穴片善必录末技无遗天下诸色人通一艺以上各任荐举仍委所在郡县长官精加试练灼然超绝流辈远近所推者具名送省仍委尚书及左右丞诸司委御史中丞更加对试务取名实相副者一时奏闻。
十载正月诏朕每搜罗贤俊旌贲丘园犹虑遁迹藏名安卑守位朕言及此寤寐思焉其诸色人中有怀才抱器未经荐举者委所在长官审加访择具名录奏。
十三载二月诏自临御已来四十馀年或朴延想寤寐求贤林薮无遗旌招不绝犹虑升平已久学业增多至於徵求或遗僻陋其博通坟典洞晓玄经清白著闻词藻宏丽军谋出众武艺绝伦者任於所在自举仍委郡县长官精加铨择必取才实相副者奏闻肃宗至德元年七月即位於灵武诏有直言极谏才能牧宰文词博达武艺绝伦孝悌力田沉沦草泽委所在长官闻奏其诣阙自陈者听之。
二年十二月诏郡县官有灼然清白理行尤异百姓忠孝力田不求闻达者委采访使奏闻其有文经邦国学究天人博於经史工於词赋善於著述精於理法军谋制胜武艺绝伦并任於所在陈白委郡守铨择奏闻不限人数。
乾元元年四月郊祀礼毕翌日御丹凤门大赦天下诏曰：草泽及卑位之间有不求闻达未经推荐者一艺以上恐遗俊令兵部吏部作徵召条目奏闻。
十月甲辰帝御宣政殿册成王为皇太子诏大赦天下京官五品以上各举忠正孝友文儒周慎堪任东宫官者务取实才不得虚荐。又曰：为政之要求贤是急比令中外举荐多非实才所以询事考言登科盖寡犹虑岩穴之内尚有沉沦宜令所在州县更加搜择其怀才抱器隐遁丘园并以礼徵送如，或不赴具以名闻凡与前诏科目相当一切委内外文武五品以上官有所知者不限人数任各荐闻如自举者亦听於所在投状有堪任用不限常资。
三年闰四月御明凤门诏宜令中外五品以上文武正员官各举贤良方正直言极谏一人武艺文才俱堪济理者亦任状举其或文乏词策武非骑射但权谋可以集事材力可以临戎方圆可收亦任通举并限制到一月内奏毕。
上元元年闰四月诏王者稽古设教择贤以礼广徵岩穴用副薪宜令中外五品以上文武正从员举贤良方正直言极谏各一人武艺文才俱堪济理者亦任状举其或文乏词策武非骑射但权谋可以集事材力可以临戎方圆可收亦任通举并限制到一月内奏毕。
二年九月诏每除京官五品以上正员清望官及郎中御史诸州刺史皆令推荐一两人以自代仍具录行能闻奏观其所举以行殿最。
元年建卯月赦书诸色流人及左降官其中有行业夙著情状可矜久践朝班曾经任用者委在朝五品以上清望官及郎中御史於流贬人中素相谙悉为众所推者各以名荐须当才实文武不坠道弘於人务在搜扬俾其展效其诸色人中有词学高深兼通政理军谋制胜明习韬钤者委所在刺史拣择奏闻举荐京官四品以上正员文武官任各举一人。
代宗宝应元年九月诏曰：知人则哲尧舜犹难类能而举古今常式自顷中原多故汔未小康州县屡空守宰多阙摄官承乏者颇无举职之能怀才抱器者或有後时之叹朕所以宵夜不寐侧席未皇思弘政理之规冀及大中之道而庶尹卿士列於朝廷岂无叶赞之心以助旁求之义其内外文武官中如有堪任刺史县令及出身前资人中有堪任判司丞尉者宜令京堂参官各慎择所知具状奏闻诸州刺史县令既籍寮属亦宜准此古者得人受赏赏不逾时增秩赐金有国通典其或任非称职举不当才顾多附下之心非无不之罚其所举人授官後如政能尤异清白著闻三两考後仰本道观察使具状奏闻其举主及所举官人并量加进改如懦弱暴政处置乖宜并冒犯赃私等议罪论（刑当）亦连坐宣示中外知朕意焉。
广德元年七月诏曰：河南河北有怀才抱器安真守节素在丘园不仕为众所知委所在长官具名闻荐诸色人中有孝悌力田经术通博文词雅丽政理优长本州各以名荐。
十二月诏曰：理道同归求贤是急非人不辟士是勤招以弓车设其坛席。且忧轴如待神明朕临御多方诞敷至化虑遗岩穴载伫津知白珩之非宝降玄於下体一自鸣銮关外驻驿陕郭每念明攵深劳寤寐听正言以除国病思硕德以定人讹而犹高士鸿冥幽人豹隐将朕之不德而礼或有遗望干旄之忠告仰少微以叹息眇然惕励周览河山藿食薇歌往而不返永怀贤者朕甚恧焉今将意达巢居诚通卜兆一麾必起四皓爰来敦其素风成我王道宜令行在侧近府州长官搜举遗逸其有怀才抱器高道不仕精加访择必以名荐仍须以礼资遣送赴行在贲於丘园待以郎署务令申劝悉朕意焉。
二年正月丙午诏常参官各举所知堪任宪官谏官儒官刺史县令者。
永泰元年正月制曰：孝悌力田怀才抱器遗逸未经荐达者各委州府闻奏亲当策试量能叙用。
大历元年十一月制曰：周徵俊造汉辟贤良垂之典永代作则天下有安贫乐道孝悌力田未经荐用者委所在长官具以名闻朕当亲自策试量才叙用五年六月诏曰：内外文武官及前资官六品以下并草泽中有硕德专门茂才异等知谋经武讽谏主文者仰所在州府观察牧宰精求表荐如所繇搜扬未尽遗逸林闾者即宜诣阙自举亲当策试量能擢用八年正月诏京官三品已上郎官御史每年各举一人堪任刺史县令者。
十二年七月诏尚书御史大夫左右丞侍郎各举堪任刺史者以闻。
德宗以大历十四年即位六月诏天下有才艺尤著高蹈丘园及直言极谏之士所在具以名闻诸色人中有孝悌力田经学优深文词清丽军谋宏远武艺殊伦者亦具以名闻能诣阙自陈者亦听仍限今年十二月内到朕当亲试诏中书门下省御史台五品以上尚书省四品以上诸司三品以上长官各举可任刺史京令者一人中书门下量才进拟後有犯者举人同罪。
兴元元年正月帝在奉天行在大赦改元天下有隐居行义晦迹丘园者委长吏具名奏闻。
贞元元年九月丁巳诏曰：朕祗膺祖宗之业猥临亿兆之上任大守重不敢康宁永怀万事之统惧有所阙夕惕。若厉中夜以兴求贤审官期於致理而政化犹郁太平未臻思得海内忠良竭诚规谏洎经术之士才略之臣以明教化以立武事惟兹三者政之大经虑岩穴之间尚多遗逸故科别条目广延异能贤良方正能直言极谏韦执谊等达於理道甚用嘉之位以旌能宜升秩叙其第三等人委中书门下即超资与处分第四等人即优与处分第五等人即与处分嗟乎！强学以待问进德以及时昔公孙弘犹闻上失之正鹄必反诸身凡为多士宜各勉。
四年正月诏曰：贤良方正能直言极谏者高蹈不仕隐居岩穴孝悌力田闻於乡里所在长官具名闻荐诸色有清白政术堪任刺史县令常参官各举所知朕当亲自策试之。
十一年九月制曰：天下有才德高远为众所知及隐居丘园不求闻达者委所在州县长吏具名迹闻荐诸色人中有贤良方正能直言极谏或博通坟典达於教化或详明政术可以理人者委常参官及州府长吏各举所知奏闻朕当亲自策试。
十二年三月诸州准制荐隐丘园不求闻达蔡武等九人并授试官令给公乘赴京到日量才叙用。
顺宗贞元二十一年即位制曰：诸色人中有才识兼茂明於体用者经术精深可为师法者达於吏理可使从政者宜委常参官各举所知其在外者长吏精加访择具以名闻仍优礼发遣朕当询事考言审其才识如无人论荐者即任自诣阙庭。
宪宗元和二年正月制曰：天下诸色人中有贤良方正能直言极谏博通坟典达於教化军谋宏远堪任将帅详明政术可以理人委内外官各举所知当亲策试。
十四年七月乙丑帝御宣政殿册尊号礼毕大赦天下诸色人中有贤良方正能直言极谏博通坟典达於教化军谋宏远堪任将帅详明政术可以理人者委内外官各举所知当亲自策试。
穆宗元和十五年即位十一月制曰：如有隐於山谷退在丘园行义素高名节可尚或才兼文武卓然可奖者具名荐闻。
长庆元年正月辛丑郊礼毕大赦制天下诸色人中有贤良方正能直言极谏博通坟典达於教化军谋宏远堪任将帅政术详明可以理人者委有司各举所知限今年十月到上都。
三月制以刘总献辽阳八州之地其管内官吏有奉职清勤及有贤才隐於山谷退在丘园并具荐闻。
敬宗长庆四年即位三月壬子赦书诸色人中有贤良方正能直言极谏经学优深可为人师详娴吏理达於教化军谋宏远材任边将者委常参官并诸道节度观察使诸州刺史各举所知限本年正月到上都。
文宗太和元年正月赦书诸色人中有贤良方正能直言极谏者及经学优深可为师法详娴吏理达於教化军谋宏远堪任将帅者常参官及方牧郡守各举所知无人举者亦听自举并限来年正月到上都开成元年正月一日赦书其有藏器待时隐身岩穴奇节独行可激风俗者委常参官及所在长吏各以名闻。
僖宗光启元年正月诏曰：朕每念艰难之本思拯济之图治少乱多古犹今也。盖搜扬之未至非爵赏之不行况自乡里沽名物情贾怨朝市有争先之党山林多独往之人彼岂自穷而莫返其有文苞经纬道贯儒玄贞遁自腴浮名不染岂无加等之命以待非常之流今委使臣远近徵访必行备礼以耸群芳。且机贵研深用惟体要运当无事固垂拱而可待时属多虞非扌┧奇而不振或有材优将略业洞兵钤辨胜负於风计长短於主客妙得神传之决耻成儿戏之名不俟临机方期制变或销声於屠钓或屈志於风尘勿鬼自媒当期致用至乃旁规国病动时宜深探货殖之源备得富强之术排於浮议郁彼良图。又有志擅纵横久潜缁褐材虽超异见辱侪流苟全一艺之工不必万夫之敌亦有推研历象校步星辰言必效於机先术岂疑於亿中是资奇器孰曰：异端亦在劝来伫加殊赏噫功名可慕少壮几何在君亲则忠孝相资念国家则安危同切勿甘流落犹犭旬晏安并委使臣榜示访求长吏津置发遣同心体国无使淹延悬赏使能必期升擢朕虽锺艰否亦谓忧勤高祖太宗之在天固当垂社稷生灵之有主夫岂乏贤达我敷求咨尔将命勿孤翘瞩苟自因循其间儒学优游军谋宏远密陈时务愿应制科者已从别敕处分斥弛遗才沉沦末位不碍文武并须升闻布告天下咸使知悉。
昭宗车驾至雒阳改天复四年为天元年赦书傥有怀才抱器隐遁山林武艺绝伦湮沉卑贱者仰在处长吏搜访奏荐如得材实当待以不次之位。
後唐庄宗天五年四月下令曰：山谷隐沦之士乡闾造秀之人仰所在长吏荐闻州府即当旌举。
二十年四月即位制曰：或所在有艺行颇高为乡闾所推者并仰准例举选所司量才任使。
同光元年十月诏曰：侧席求贤将臻至理悬旌进善式赞鸿猷应名德有称才艺可取或隐朝市遁迹林泉并委逐处长吏遍加搜扬津致赴阙朕当量才任使兼伪庭僭逆已来凡有冤抑沉滞之人并宜特与申雪仍加迁陟。
二年二月南郊毕制曰：事主之道以立节为先致理之方以赏善为本应怀才抱器不事伪朝众所闻知显有节行仰所在长官将所著事状具姓名闻奏当加甄奖兼授官秩。
明宗长兴二年七月敕朝臣相次敷陈请搜沉滞簪缨之内甚有美贤山泽之中非无俊彦。若令终老乃是遗才郑叟顷自乱离久从隐逸近颁特敕除授拾遗不来赴京自缘抱病非朝廷之不录在遐迩以皆知宜令诸道藩侯专切搜访如有隐逸之士艺行可称者当具奏闻必宜量才任使。
四年八月戊申上尊号毕下制曰：山林草泽之中虽频命搜罗而尚虑沉滞委所在良吏切加采访的有才器艺行者具以名闻必议量才任使。
晋高祖初即位赦制曰：弓旌聘士岩穴徵贤式光振鹭之班将起维驹之咏应山林草莱贤良方正隐逸之士委逐处长吏切加搜访咸以名闻当议量才叙用。
天福元年闰十一月壬午敕应有怀才抱器隐遁山林方切务於旁求宜遍行於搜访委所在长吏备达朝旨具以名闻。又明宗朝亲属之内宿旧之中或功名曾著於舆情或才器可裨於公政宜委中书门下量才叙录士流之内有怀才抱器硕学殊能者委中书门下搜访任使勿拘门地资历应致仕官或筋力未衰才能可任者将表乞言之敬难从归老之心委中书门下商量奏闻当议升擢。
三年八月丙中翰林学士中书舍人窦贞固奏臣伏睹先降御札令文武百僚各进封事臣闻举善为公知人则哲圣君在位薮泽莫有於隐沦昭代用才政理自无於紊乱求贤。若渴从谏如流郑所以举子皮鲁所以讥文仲为国之要进贤是先庶遵理治之风宜举仁人之器臣欲请降敕命指挥文武百僚每一司之内共集议商擢其一士奏荐述其人有某能改为某官某职便请朝廷据奏荐任用。若能符荐果为当才即请量加奖赏或有乖共举兼涉徇私亦请量加殿罚所贵官繇德序位以才升三人同行尚闻择善十目所视必不滥知臣职在论思位参近侍每谢匪躬之节常惭濡翼之讥将赎贪叨聊陈狂狷敕曰：进贤受赏备有前文得士则昌斯为急务窦贞固名参国籍职在禁庭贡章疏以倾心请班行而荐士於可否之际分赏罚之科无鬼当仁无或旷职今後宜许文武百僚於缙绅之内草泽之中知灼然有才器者列名以奏纳其章疏记彼姓名否臧尽达於予怀用舍免私於公议仍付所司。
六年八月壬寅诏曰：擢文武之才今之急务旌孝义之行古有明文赞治道以克隆致人伦之式序山林草泽内文才武艺为众所推者委长吏切加搜访具以名闻当议量才叙用。
少帝天福七年六月即位七月庚子制山林逸士草泽逸贤将裨教化之风。且广搜罗之道应有怀才抱器隐遁丘园者委随处长吏切加搜访具以名闻。
汉高祖乾元年正月诏朕昔在藩邸颇熟臣寮文武之才尝备观其梗方圆之用宜更察於精微俾取质於众多庶无遗於俊造应文武常参官仰准唐建中年故事上任後三日表举一人自代徵聘丘园免遗才彦恢张名教俾厚人伦应有蕴蓄器能精通理道文理该博武略纵横而退遁於家高尚其事者委所在访寻当俟徵用。
隐帝乾元三年兵部侍郎卢贾上言臣读唐史见薛登上疏云：古之取士实异於今先观名行之原考其乡曲之誉崇礼让以厉已取名节以标言以敦朴为先最以雕文为後科故人从礼让之风士去轻浮之行希进者必修贞确不扌┧之操行难进易退之规臣因览前书睹兹旧事望於圣代复用此言则有才者皆务造修无行者不宜推择从之。
周太祖即位制曰：山林草泽之间怀才抱器之士切加搜访免致遗贤。
显德元年正月丙子祀圜丘礼毕赦制应山林隐逸草泽才能所属长吏搜访具以名闻。
世宗是月丙申即位三月赦制应有怀才抱器出众超群或养素於衡门或屈迹於末位孤寒难进志业何伸咸用搜罗待以爵秩诸隐遁不仕及卑官下位中有文武略灼然可称者所在具以名闻。
二年正月辛卯诏曰：令录之官政理之本亲民总务在与廉虽铨衡旧规每常慎择而缙绅多士难以具知爰开举善之门以广用才之道应在朝文武官翰林学士两省官内有曾历藩郡宾职州县官者宜令各举堪为令录者一人务在强明清慎公平勤恪其中有以曾任令录亦许称举并当擢任不拘选限资叙虽姻族近亲亦无妨嫌只须举状内具言除官之日仍署举主姓名。若在官贪浊不公懦弱不理或职务废阙或处断乖违并量事状重轻连坐举主仍令御史台催促本官旋具奏闻限两月内举状齐足如出使在外者候回日准此指挥务在称扬循吏激劝官途庶符用之方共布惟和之政。
四年正月诏曰：应有文学之吏武勇之人或幕府州县官等临事强明在任有所振举为众称举者宜令所在长吏具名奏闻在朝文武臣寮於知识人中有如此者亦可公举并当擢用待之厚禄。
六月敕应在朝文武官各令称举一人堪充令录及两使防御团练军事判官者自前或有公过微有所犯者亦许称举馀准此显德二年正月二十一日御札处分。
八月辛未诏曰：文武之道迭用军旅之事非轻朝廷方整车徒欲清区宇咸资戎事甚渴雄才勇鸷之人每延颈而在念临之内非博访以难知应在朝上将军统军大将军将军率府率副率等宜令各举有武勇胆力骑射し捷堪为军职者三两人仍具年籍及历职去处奏闻如已在禁军者不在称举俟举到日并当此职骑射看验人材虽是姻亲亦许公举但於状内具言如任用之後不副所举即量事轻重连坐举主。
五年正月乙巳诏在朝文武官宜令各在举堪任幕职令录者一人。
●卷六十九
○帝王部　审官
《书》曰：明王立政不惟其官惟其人。又曰：治乱在庶官是知求贤审官有国所重知人则哲惟帝其难故王者奉。若大猷并建百职莫不登进俊杰慎简才德量能授事使人以器是以不能者止而能者竞劝官修其方吏善於职庶政允穆而治道康矣。斯则稽古用为邦之大要也。原夫设官分职所以建民极而亮天工授方任能所以熙王度而经事典大雅之作实美於能官三代之隆皆繇於得士故以德诏爵以能诏事斯不可以不慎者也。
虞舜曰：咨四岳有能奋庸熙帝之载（奋起庸功载事访群臣有能起发其功广尧之事者言舜曰：以别尧）使宅百揆亮采惠畴（亮明惠顺畴类也。求其人使居百揆之位以明亮庶事而顺成庶类也。）佥曰：伯禹作司空（四岳同辞而对禹代鲧为崇伯入为天子司空治洪水有成功言可用之）帝曰：俞咨禹汝平水土惟时懋哉！（然其所举称禹前功以命之懋勉也。惟居是百揆勉行之）禹拜稽首让於稷契暨皋陶（稽首首至地稷田正官名弃姓姬氏契臣名姓子氏暨及也。）帝曰：俞汝往哉！（俞者然其所推之贤汝往哉！者不许其让）帝曰：弃黎民阻饥汝后稷播时百（阻厄播布也。众人之厄在饥汝后稷布种是百以济之美其前功以勉之）帝曰：契百姓不亲五品不逊（五品谓五常逊顺也。）汝作司徒敬敷五教在宽（布五常之教务在宽所以得人心亦美其前功）帝曰：皋陶蛮夷猾夏寇贼奸宄（猾乱也。夏华夏劫人曰：寇杀人曰：贼在外曰：奸在内曰：宄言无教之致）汝作士五刑有服（士理官也。五刑墨劓非刂宫大辟服从也。言得轻重之中正）五服三就（既从五刑谓服罪也。行刑当就三处大罪于原野大夫于朝士于市）五流有宅五宅三居（谓不忍加刑则流放之五宅三居者流虽有五而宅之俾为三等之居大罪四裔次九州之外次千里之外）惟明克允（言皋陶能明信五刑施之远近蛮夷华夏咸信服无敢犯者因禹让三臣故历述之）帝曰：畴。若予工佥曰：垂哉！（问能谁顺我百工事者朝臣举垂垂臣名）帝曰：俞咨垂汝共工（共谓供其职事）垂拜稽首让於殳┥暨伯与（殳┥伯与二臣）帝曰：俞往哉！汝谐（汝能谐和此官）帝曰：畴。若予上下草木鸟兽佥曰：益哉！（上谓山下谓泽顺谓施其政教取之有时用之有节言伯益能之）帝曰：俞咨益汝作朕虞（虞掌山泽之官）益拜稽首让於朱虎熊罴帝曰：俞往哉！汝谐（朱虎熊罴二臣名垂益所让四人皆在元凯之中）帝曰：咨四岳有能典朕三礼佥曰：伯夷（三礼天地人之礼伯夷臣名姜姓）帝曰：俞咨伯汝作秩宗（秩序也。郊庙之官）夙夜惟寅直哉！惟清（夙早也。言早夜敬思其职兴礼施政教使正直而清明）伯夷拜稽首让於夔龙（夔龙二臣名）帝曰：俞往钦哉！（然其贤不许让）帝曰：夔命汝典乐教胄子（胄长也。谓元子以下至卿大夫子弟教以诗歌中和祗庸孝友）直而温宽而栗（教之正直而温和宽洪而能庄栗）刚而无虐简而无傲（刚失入虐简失入傲教之以防其失）诗言志歌永言（谓诗言志以导之歌咏其义以长其言）声依永律和声（声谓五声宫商角徵羽律谓六律六吕十二律之音言当依声律以和乐）八音克谐无相夺伦神人以和（伦理也。八音能谐理不相夺则神人咸和命夔使勉之）夔曰：於予击石拊石百兽率舞（石磬也。磬音至清拊亦击也。举清者和则其馀皆从矣。乐感百兽使相率而舞则神人可知）帝曰：龙朕┾谗说殄行震惊朕师（┾疾殄绝震动也。言我疾谗说绝君子之行而动惊我众欲遏绝之）命汝作纳言夙夜出纳朕命惟允（纳言喉舌之官听下言纳于上受上言宣于下必以信）帝曰：咨汝二十有二人（禹垂益伯夷夔龙六人新命有职四岳十二牧凡二十二人特敕命之）钦哉！惟时亮天工（各敬其职惟是乃能信立天下之功）三载考绩三考黜陟幽明（三年有成故以考功九岁则能否幽明有别黜退其幽者进其明者）庶绩咸熙分北三苗（考绩法明众功皆广三苗幽ウ君臣善否分北流之不令相从）。
汉高祖时赵尧为符玺御史时高祖为赵王如意置贵︹相乃徙御史大夫周昌为赵相久之高祖持御史大夫印弄之曰：谁可以为御史大夫者熟视尧曰：无以易尧（言尧可为之馀人不能胜也。易代也。）遂拜尧为御史大夫宣帝每拜刺史守相辄亲见问观其所繇退而考察所行以质其言（质正也。）有名实不相应必知其所以然常称曰：庶民所以安其田里而亡叹息愁恨之心者政平讼理也。（讼理言所讼见理而无冤滞也。）与我共此者，其唯良二千石乎！。
萧望之宣帝时为少府帝以望之经明持重论议有馀材任宰相欲详试其政事乃以为左冯翊。
元帝即位待诏郑朋荐张敞先帝名臣宜傅辅皇太子帝以问前将军萧望之望之以为敞能吏任治烦乱材轻非师傅之器天子使使者徵敞欲以为左冯翊会病卒。
成帝时翟方进为丞相司直是时起昌陵营作陵邑贵戚近臣子弟宾客多辜摧为奸利者（摧专也。辜摧者言已自专之它人取者辄有罪）方进部掾史覆案发大奸赃数千万帝以为任公卿（任堪也。）欲试以治民徙方进为京兆尹後至宰相。
後汉光武即位以纤文用平狄将军孙咸行大司马众咸不悦诏举可为大司马者（载讠文曰：孙咸征狄也。）群臣所推唯吴汉及景丹帝曰：景将军北州大将军是其人也。然吴将军有建大策之勋（谓发渔阳兵也。）。又诛苗幽州谢尚书其功大（苗曾谢躬）旧制骠骑将军与大司马相兼也。（武帝置大司马号大将军骠骑将军也。）乃以吴汉为大司马而拜丹为骠骑大将军。
明帝时馆陶公主为子求郎不许而赐钱千万谓群臣曰：郎官上应列宿出宰百里苟非其人则民受其殃是以难之故吏称其官民安其业远近肃服户口滋殖焉。
章帝建初五年五月辛亥诏曰：朕思延直士侧席异闻其先至者各以发愤吐懑略闻子大夫之志矣。皆欲置於左右顾问省纳建武诏书。又曰：尧试臣以职不直以言语笔札今外官多旷并可以补任。
和帝永元七年夏四月辛亥朔日有食之诏曰：元首不明化流无良政失於民讠见於天（讠谴责也。《礼》曰：阳事不得讠见於天日为之食）深唯庶事五教在宽是以旧典因孝廉之举以求其人（武帝元和元年董仲舒初开其议诏郡国举孝廉各一人）有司详选郎官宽博有谋才任典城者三十人（任堪也。音仁林反）既而悉以所选郎出补长相（长县长相侯相也。十三州志云：县为侯邑则令长为相秩随令长本秩）元兴元年春正月戊午引三署郎召见禁中（汉官仪三署谓五官署左右署也。各置中郎将以司之郡国举孝廉以补三署郎年五十以上属五官其次分在左右署凡有中郎侍郎郎中议郎四等无员禁中者门户有禁非侍御者不得入故谓禁中）选除七十五人补谒者长相。
顺帝阳嘉元年诏曰：间者以来吏政不勤故灾咎屡臻盗贼多有退省所繇皆以选举不实官非其人是以天心未得人情多怨书歌股肱诗刺三事今刺史二千石之选归任三司其简序先後精高下岁月之次文武之宜务存厥衷。
魏明帝诏举中书郎谓吏部尚书卢毓曰：得其人与不在卢生耳选举莫取有名有名如画地作饼不可啖也。会司徒缺毓举韩暨敦笃至行帝乃用之。
晋武帝太始二年二月诏曰：古者百官官箴王阙然保氏特以谏诤为职今之侍中常侍实处此位择其能正色弼违匡救不逮者以兼此选。
唐彬为弋阳太守明设禁防百姓安之以母丧去官益州东接吴寇监军位缺朝议用武陵太守杨宗及彬武帝以问散骑常侍文立立曰：宗彬俱不可失然彬多财欲而宗好酒惟陛下裁之帝曰：财欲可足酒者难改遂用彬。
华恒为太常寻以疾求解诏曰：太常职主宗庙尝敬重而华恒以疾不堪亲奉职事夫子称吾不与祭况宗伯之任职所司邪今转恒为廷尉。
後魏道武天兴元年秋八月帝临昭阳分置众职引朝臣文武亲自拣择量能叙用。
太武神元年春正月以天下守令多行非法精选忠良悉代之孝文谓公孙良曰：项年用人多乖观才之授实是武人而授以文官黜同大例於理未均诸如此比黜官如初。
穆亮为侍中尚书左仆射於时复置司州孝文曰：司州始立未有僚吏须立中正以定选举然选举之任必须德望兼资者世祖时崔浩为翼州中正长孙高为司州中正可谓得人公卿等宜自相推举必令称允尚书陆举亮为司州大中正。
广陵王羽为太保录尚书事孝文尝顾谓羽曰：考课之上下二等可为三品中等但为一品所以然者上下是黜陟之科故旌丝之美中等守本事可大通羽先呈廷尉五局司直帝曰：夫刑狱之难实惟自古必也。断讼夫子所称然五局所司专主刑狱比闻诸风听多论五局不精知人之难朕岂独决尝与群臣同之卿等各陈所闻。又谓羽及少卿邓述曰：五局司直卿等以为何品羽对曰：诸司直并简圣心往者百官初置擢为狱官听讼察词无大差越所以为二等者，或以见事利钝，或以见机迟速朝廷既有九品之制故计其丝之差以为品第统论所得大都相似帝曰：朕顷年以其人识见可取故简司狱官小优劣不足为差然廷尉所司人命之大事须心平性正抑强哀弱不避贵势直情折狱者可为上等今欲听采风谣虚实难悉苟欲不采事无所据然人言恶者未，必是恶言善者未，必是善所以然者或断讼不避豪贵故人以为恶或将势抑贱人以为好然朕之听皆贵者言是以迟回三复良繇於此局事须冰清玉洁明扬褒贬卿等既是亲典邪正得失悉所具之可精辨以闻邓述对曰：陛下行赏得人馀皆甘心。若赏不能尽无以劝厉如臣愚见愿不行赏帝曰：朕昔置此官许三年考陟必行赏罚既经今考。若无黜陟恐正直者莫肯用心邪曲者无以改肃自非择之於公何能尽其至理虽不可精其微致。且望粗有殿最诸尚书更与群臣善量所以。
太和十九年十月壬戌诏诸州牧精品属官考其得失为三等之科以闻将亲览而升降焉。
宣武延昌中临朝堂亲自黜陟授明亮勇武将军亮进曰：臣本官常侍是第三清今授臣勇武其号甚浊。且文武。又殊请更改授帝曰：今依劳行赏不问清浊卿何得复以清浊为辞亮曰：圣明在上清浊故分臣既属圣明是以敢启帝曰：九流之内人咸君子虽文武号殊佐治一也。卿何得独欲乖众妄自相亲所请未可但依前授亮曰：今江左未宾书轨宜一方为陛下授命前驱拓定吴会官爵陛下之所轻躯命微臣之所重陛下方收所重何惜所轻帝笑曰：卿欲为朕拓定江东扌前平萧梁扌前平拓定非勇莫可今之所授副卿言辞勇及武自相矛亮曰：臣欲仰禀圣规运筹而定何假勇武方乃成功帝曰：谋勇二事体本相须。若勇而无谋则勇不独举。若谋而无勇则谋不孤行必须兼两乃能制胜何得云：偏须运筹而不复假勇乎！亮曰：请改授平远将军帝曰：运筹用武然後远人始平卿但用勇平之何患不得平远也。亮乃陈谢而退。
孝明神龟中辛雄除尚书驾部郎中转三公郎其年沙汰郎官务精才实唯雄与羊深等八人见留馀悉罢遣。
前废帝普泰元年四月己未於显扬殿简试通直散骑常侍散骑侍郎通直郎剩员非才者他转之自天下多事东西二省官员委积帝敕羊深与常侍卢道处元晏元法等选人补定自奉朝请以上各有沙汰唐太宗贞观二十二年幸翠微宫授司农卿李纬为民部尚书房玄龄时在京城留守会有自京师来者帝问曰：玄龄闻李纬拜尚书如何对曰：玄龄但云：李纬好髭须更无他语帝遽改授纬雒州刺史。
高宗龙朔二年五月丙申大司宪窦德玄为司元太常伯左肃机源直心为奉常正卿刘祥道正授司刑太常伯守司宰正卿驸马都尉薛为司宗正卿司刑少常伯侯善业为守详刑正卿兰台侍郎弘文馆学士上官仪为西台侍郎捡扌交左相许圉师为左相司列少常伯郝处俊为太子左中获左中获贺兰敏之为左侍郎弘文馆学士德玄等所授官并帝自注定既而谓李等曰：朕所授未知允当与否选贤任能虽帝王之所务然臣下宜各进乃诚举不失选畴咨佥议必尽是心上下情通何忧不理但为永徽以来颇闻朋党惩艾此事实亦生疑今不共公等商量则自注定自觉专固以为鬼也。等引咎拜谢及许圉师等入谢帝谓曰：构大厦者必藉群材理天下者必资良佐比来食禄之官多不称职或遽相朋附或忘公犭旬私庶政未康或繇於此我所以就中拣择亲注此官各宜用心勿踵前弊无令後人嗤失鉴也。
中宗景龙元年十一月制曰：共理天下者在良二千石宜令中书门下於内外拣择必取材望兼优公清特著可以宣风导俗具以名闻。
睿宗景元年九月丙子制曰：建官惟贤典诰丕训任人以器先王令图盖欲庶政和平万邦祗朕以寡昧克缵休业求衣侧席无忘寤寐顷属奸回擅权挠乱纲纪互相引进递为比周点清朝实繇於此遂使玉石无辨泾渭莫分其制敕授官宜令所司勘责不因别功遂越赏授先有负犯罔冒得官并量事处分彰善瘅恶异等区分枭鸾不接羽蒿兰不同类宣示中外知朕意焉。
二年十月敕曰：寅亮天工弼谐庶绩宰臣之任也。彰善瘅恶激浊扬清御史之职也。政之理乱实繇此焉朕丕膺鸿绪三年於兹日旰而食夜分而寝万乘非乐四海为忧思欲小康蒸人允答群望惩劝之诏岁月相仍然耳不闻弹劾之声目未睹刚正之举岂内外寮吏咸未循公邪将有司回避隐恶不闻邪每念於此焉如疚言而不行责在薄德知而不奏谁之过欤御史等不树朝纲合从屏黜但缘未亲处分志在含忍宜许自新以图远效内外文武官有老弱疾患贪暴侵渔不举职事材职不相当者三日内各录状进外州刺史上佐多不简择内外之职出入须均京官中有材堪理人者量与外官外官有清慎者与京官。
玄宗开元二年正月壬申制曰：朕闻天为大者孰先於育物物最灵者莫甚於爱人故树之后王以康兆庶缅鉴前烈深为远图惧德之不修化之未偃寅畏夙夜如临泉壑。然则畴咨命於四岳黜陟在乎！三载既以百姓为心明非一人独理今之牧守古称侯伯贤者任之则循良之迹著不贤者任之则怨苦之声作每冀精於所择委之俞往岂时或颓靡苟。且尚多何吏之殊尤寂寞不嗣静言政要朕用怃然间岁水旱周於郡国仓廪不蓄闾阎荐饥加以黜陟颇多冗官增弊至於处置皆凭次举当於京官内简宏才通职堪致理兴化者量授都督刺史等官在外藩频有升进状者量授京官使出入常均永为常式课最超等必议升选循默守常必加黜免昭昭赏罚可不慎欤昔子产相郑以致和平曹参相齐贵於清静清静则不扰不扰则和平和平则不争不争则知耻爱费而与休息除烦而从简易自当农者归垅亩蚕者勤绩纺既富而教乃克有成道德齐礼不远斯复，庶几在位知朕此心。
三年六月戊午敕曰：刺史宜兼於京官中简择历任有善政者补置於司农太府少府等司既掌财物已知次第复称执事不在取限。
</div>
    <div class="pagination">
<a href="册府元龟_page52.html">上一页</a><span>...</span><a href="册府元龟_page48.html">48</a><a href="册府元龟_page49.html">49</a><a href="册府元龟_page50.html">50</a><a href="册府元龟_page51.html">51</a><a href="册府元龟_page52.html">52</a><span class="current-page">53</span><a href="册府元龟_page54.html">54</a><a href="册府元龟_page55.html">55</a><a href="册府元龟_page56.html">56</a><a href="册府元龟_page57.html">57</a><a href="册府元龟_page58.html">58</a><span>...</span><a href="册府元龟_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
