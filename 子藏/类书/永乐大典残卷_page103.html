<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 103 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 103 页/共 331 页
  </h1>
  <div class="content">
   【袁起严东塘集】
　　《天府措置拘锁人札子》：臣兹以义睛阙雨，祈祷略应，凡所以仰承德意，加惠小民者，不敢少怠。如清刑狱，如放赃赏，如宽征索，如蠲夏税，苟可以召和气慰民情者，行之惟恐弗及。臣切见本府遵承旧降指挥，凡盗贼累犯，其人桀黠难制，与已断逐而复回者，项筒永远拘锁外县寨，日给粮食辇毂之下，诚不为过，惟是积日既义，拘囚数多，岁岁增数，无由可脱。目今本府拘锁，已及玖拾柒人，若永久拘囚，不复再见天日，罪故可嫉，情亦可悯，在法羁管编管，各有年限，盖未尝终其身，而拘囚也。今来亢阳阙雨，上件囚徒，所合措置，臣愚欲望圣慈，将见行项筒拘锁之人，如元系配隶者，即押回元配所；如系强壮者，即照淳熙十年五月内。本府已承指挥，与分刺屯驻军，其余皆连各人家属，分押出本府邻州界，庶几奸盗有自新之路，无终囚之苦，亦感召和气之一端也。
　　【韩元吉南涧集】
　　《论归正忠义人，钱米田札子》：窃见沿淮诸处，近缘虏境旱蝗，归正忠义之人，动数千计，若不优加存恤，无以昭示国家德泽。若欲家给人足，实恐州县不能应付。而目今诸处所申，多是便欲依诸军例，尽行支破请受，或欲借请粮之类，并不分别人数，开具名色，有司执法例，皆不敢批放。而归正之人待报日久，别无衣食，必至悔怨，理宜措置，欲望朝廷行下，逐处遇归正忠义人到，且依常平法，大人小儿支破钱米，如赈济之数，却行取责数内，情愿充军应得等仗之人，即与支破军人请受，拨隶诸军；或武艺高强，情愿充效用之人，即与支破效用请受拨隶效用；其不愿充军，及不迭等仗，别无武艺之人，且与接续赈济钱米，于淮南两路取拨间田，或官庄田土，支借牛具种子，各令服业，候至来年收麦时候，始行罢给，庶得上不虚费大农之储，下有以固结归顺响化之心。
　　【洪适盘州集】
　　《试验拣汰人札子》：戊子正月二十二日上，二月一日依。臣近准枢密院行下史正志陈请，令诸路将拣汰使臣，铨量人材非老弱者，具名申上，本府共有一百五十余人，臣将拣选到人，躬亲看验，亦有年未五十，身无疾病，可以从军者，却称系笔吏出身；不习弓马，乃是篡名冒赏分明。臣窃谓近岁军赏泛滥，无以矫革，此等人既已寄名得官，随踵离军，便与直隶行五人，一等注授添差差遣，俸禄相继，更不待阙，终身徼幸，诚为太甚。臣愚欲乞行下诸路，向后拣汰使臣到任，并令知通兵职官，逐一子细试验，其年未五十，非有废疾之人，若或不习弓马，即发回吏部，令与在部人衮同理名次差注。庶几履行阵伤矢石之人，有以甄别，伏望睿察，更赐详酌，如臣言可采，乞赐施行，取进止。《唐施肩吾西山会真记识人论》：上清玄格曰：大道似不肖，盛德若不足，韬光晦迹自卫其身，人不知也。道未足于已，言已轻于人，事未充于内，骄已见乎外，好胜于人，人不知也。修真之士，识人为先务。当其取士也，听其言而观其行；及其求法也，察其理验其功，勿以人而废言，防其大辩若讷者，勿以言而用人，防其善为说辞者。或大醇而小疵，始愚而终圣，修真之士，亦有知人之鉴，不可不奉无上之道也。又曰：古今圣贤虽有兼人之智，普照之明，未尝不先求于人，谓务学不如务求师。师，人之模范也。黄帝求赤松子，半年方得中戒经，止于防外之失。刘安师王道厚，终年始得小术法，又不及修养之事；阴长生不以马明生久病，而怠其业；葛稚川不以郑思远家法，而诲于人；耳珠度胡氏，而始终如一；方方遇金华，而远近相随；张梦乾三遇海蟾，方得三乘之法；解志一一见旌阳，尽授九转之功；王猛见长寿大仙，谈笑之间而识破大道；梅福遇大洞真君，步趋之次而诀尽天机；历古非无神仙以入南州，然修真之士不遇者，于识人之际不明也。其或道貌古颜，辩词利口者，始谓得神仙，悠久弛之，常俗之辈，学而不遇一也。或业重福薄，不信天机，轻命重财，甘为下鬼。录人纵恶，弃人大善，虽见不听其言，虽听不纳其理，终无所得。仙凡自隔，遇而不得二也。或博学笃志，切问近思，纵得真诀，自生懈怠，悦须臾厌持久，朝为夕改，生望立成，得而不守三也。又况交结狂徒，搜寻异论，废时乱日，何以成功？古人上士，始也博览丹书，次以遍参，所参无异论，以人合道，所师无狂徒。嗟夫！愚而自专，贤否不辩，贱而自用，邪正不分，论识人之去就，不可胜举也。故古今上圣真人，未修炼先修养，故曰：沐浴不可当风，若幽室静房。闭目冥心，平身正坐，使元气上升，通满四大，上入泥丸，此真沐真浴，万倍于外之水火也。又曰：不欲远唾以损气，不欲疾步以损筋，不欲极视而昏睛，不欲极听而伤肾，不欲久立而伤骨，不欲久卧而伤肉。多睡浊神，频醉散气；多汗损血，力困伤形。奔车走马，气乱而神惊；望高登峻，魄散而魂飞。养形之道，安而不劳，劳而不乏其力；静而不挠，挠而不乱其气；外有所补，内有所益，然后识五行，以保全冲和之气。外固内固，真两皆得趣，可以长久矣。
　　【脱颖论】
　　《蔡幼学论天地之性人为贵》：人之所以与天地并，皆一本而已矣。夫苟其本一，则物之盈乎天地间者，宜悉无以异，而岂独贵于人？然验其所形见，察其所禀受，则是一也。其散而为是，偏而不全，参差而不齐者，则物各有得焉。而人之所以为人者，则不然。鸣呼！斯人也，固岂有所增益而后至者，盖亦其本然耳。夫惟其本然也，是以与天地并立，而谓之三才，而其充之为圣人者，有以参天地之化也。自斯人不反其初也，则不知所以贵者安在，而后能充之者鲜矣。故夫子示学者以天地之性，人为贵之说，且天地吾得而见之矣，其孰为之初也？人与物吾得而见之矣，其又孰为之初也？尝试求所以为天地者，于未判之先，而求所以为人若物者，于有生之始，则天地未判，此一存焉。天地既判，此一寓焉。有天地，然后有人；有万物，而此一形焉。大抵似相因，而非有以次第也。则人固无以异于天地，而万物亦何以异于人乎？今夫虎狼之噬啮，而禽鱼之饮啄，鸿鹄之腾翔，而蚊蚋之杂袭，则是物固有殊分而自适者。鹦鹉之能言，而麟凤之识时，蜂虫之有别，而鸟乌之知爱，则是物固又有灵而有义者。凡其所以然者，意者其必有初焉。谓之非天地之性，不可也。然惟其禀受之睽，而形见之偏也。是以囿于天地之间，而与人不相似，反观诸人，则入而父子、兄弟、夫妇，出而君臣、乡党、朋友，发而为喜、怒、哀、乐、爱、恶、敬、惧，用而为动、静、语、默、进、退、行、藏，盖天下共由之，而不可以离，此特其显而可见者耳。而其所谓初者，果安在？其独无所同然者乎？且夫匹夫匹妇昧昧而不知者，其事亲从兄之时，则孝悌之心，油然而生，推而上之，则一念之诚，皆足以进于善，而至于生生而不可已。又推而上之，则尽人物之性，而天地之化育，实于我乎？赖而谓之圣人，是其所以然而所由生者，其不谓之初也耶！夫固与物同一初也而若是，其殆不若是，无以立三才之道耶！虽然，均是人也。上焉者为圣人，而下焉者日用而不知。苟圣人矣，诚足以参天地；苟日用而不知也，则虽有是性，其异于物者几希矣！人见其如此也，则以为圣人固有大过人者，而又不可以一等论。由是率天地之人而自贼其贵，而圣人愈不可见矣。惟圣人谓是贵者，天地之同然也。天地得之，以为天地；而人得之，未始不可以参天地。故其所以垂世立教者，不徒曰性相近，而必曰成性；不徒曰性善，而必曰养性。
　　夫求性之所以善且相近者，莫切于愚夫愚妇；而所以养而尽其性者，莫若以诚。向使学者致知于其初，而存诚以力行，则习之而日察，履之而日著，其如父子、君臣、兄弟、朋友尽道，其于喜怒哀乐、爱恶敬惧也中节。其于动静语默、进退行藏也，皆时措之宜。则圣之事，自吾分内，而何异之有乎？夫子之继斯言曰：人之行，莫大于孝，呜呼！此固其初者也？学者能于事亲之时察之，则亦庶几矣。徐谊论天地之性人为贵：知三才有同然之性，又知君子有尽性之道，而后可与言人矣。夫人也者，禀乎天地而同乎天地，配两仪而三之。夫孰有贵于此者，物交物而丧其真，于是乎始与天地不相似，纷争之故起，戕贼之祸兴，往往失其所以为人。世之言性者，至是而始无所据，惟君子为能知其初，则知吾所以为人者矣。夫且存而养之，察吾固有之纯全，广大周流动循其则，而使无一用之不尽，极而至于位天地、育万物，无往而不可，则尽吾所以为人者矣，是其为贵虽夫人有之，而独于尽性者得之，故曰天地之性人为贵，此夫子论性之要言也。自是言之不明也。学者不胜其多端，相持不决，而有异端之论，捷出而乘之，废弃斯人之所以贵，一切委之浑然，谓人与物同乎一性，无有差别也。而后儒者之功用，所谓率性之道，修道之教者，毫末无所措，何也？觇其生生之原，浑然而无别，固将悠然委听若万物然。视听言动，不必于礼，心思智虑，一归于无，圣贤德业，盖几于熄，所谓人者，又何有马？呜呼！古今论性失其归者多矣，未有与夫子背驰，而为害之极至此者也。告子曰：生之谓性，孟子昔尝排之矣，孰知夫是说之不熄也？飞潜动植，虽同乎一气，造物之巧，无所加焉，物之为物，生始乎乾坤，而不能同乾坤之用。人之为人，亦生始乎乾坤，而终有以赞乾坤之机，此性之妙，所以独尊乎人，而与三才并列者也。圣人之论盖止于是，而无异说焉。此论一明，则学者之学，有所因而致其力，有所见而造其极，尽其所以为人，而同其功用于天地；此论不明，则学者之学，虚无放诞，高言相夸，失其所以为人，而卒于草木禽兽无择，君子所不可不辨也。呜呼！孰能推明此理，以定异说之滔滔乎？夫人之贵也，屈伸同乎天地之辟阖，动静同乎天地之昼夜，嘘而春，吸而秋，推而言之，罔或少间，人见其若此也，盖有本之者焉？天地之本，不容言也，其可见者形于一元之运，分于阴阳，照于日月，泽于雨露，动于雷霆，凡所以为天地者，皆此性之形见也。人之本，不容言也，其可见者发于一心之运，为仁义，为文武，为礼仪三百，为威仪三千，为参天地赞化育之功，凡所以为人者，皆此性之形见也。有生之初，不为圣贤有余，不为愚鄙不足，人人有贵于已者，此也。世之人斫丧于嗜欲，颠实乎得丧，三纲五常，散乱纷杂，而所贵者，乃不可考，此岂性之罪也哉！此岂足以与于三才之列哉！惟君子知其可贵也，则于吾身之中，确然有以见天地之全，而尽其可贵也。则于吾身之中，凝然有以具天地之全，使夫人而能致知以察之，自尽以体之，皆自致乎君子之域，则天下皆其人也，皆可贵者也，世固有是理也。大道之行也。以先觉觉后觉，至于人人有士君子之行也，则亦有是事也。夫子之言，盖信而有证矣。夫子之言性，初不多见，曰性相近也。曰成之者性，曰成性存存，虽寥寥数语，而推明此性之尊，初无暧昧不明之处，既而子思有率性尽性之说，孟子有性善之说，与《六经》之文，探顾索隐之辞，仁义礼乐之具，所以开明乎此性，而防检乎？此性明白于天下，异论当无所厕其迹也，奈何荀卿为孔氏而有性恶之说；杨雄为孔氏，而有善恶混之说；韩愈为孔氏，而又有三品之说。夫子之所以推尊斯人之性，而指示天下者，经三说而溃乱矣。三子之驾说，将以明道也，孰知其害道之至此也？虽然，若三子者，未必敢于为异论也。见之不明焉耳，犹有扶持名教之心焉？盖未废夫修为之说也。呜呼！未有若混人物之性于无差别之域，废吾儒功用者之为祸深且酷也。学者于此，要当相与明目而辨之。王宗度《论善择者制人》：谈仁义于战国之世，儒者盖难乎其言也。夫苟难乎其言也，则儒者于此，亦必有权以济道者而入之，庶乎乐于吾之说者，犹可以异其听，而渐去其习也。夫自源阻流抑末归正，不即其目前可喜之效，而安之于无所容心，儒者岂不能言之。而时方急于权势功利之近效，则殆将以吾说为迂也。迂固非知道者之所病，而道之不行，则亦维持王道者之所深忧也。故吾惟母曲其说以规利，母舍其道以徇人耳，晓然力辨义信权谋于毫厘之际，而假其制人之利，以婉吾说，而诱其入，则听之者不逆，而言之者亦不迂，议者乎何尤？荀卿子屡致意于霸王之辨，而继之曰：善择者制人。是固不可不择王而行之也。然王者之道，岂独为制人之具乎？噫！吾固知荀卿子之言，在战国之世不得不然也。夫严于卫圣人之道，而尊王以黜霸者，固儒者之责也？然狃于持其说之大，一切举近效可喜之事，植之封畛之外，而不屑言，则时君世主，急于图功者，且将曰：世务不可问之儒者，此固不知儒之罪，而亦儒者执论之过也。且儒者平日之所学问，之所讲明，不欲济世以求用则已。如其有意于济斯民也，扶持是君，而充扩是道也。又不幸而生于三代之后，而乃牢执其说，谓仁义之必无近效，王者之必不制人，优游不迫之治，必无斩艾惩创之利，彼无贪于吾之说，而吾略不假借于彼之所觊幸，亦戛戛乎难入矣！其于立言垂教之责则无负，而权以济道则未也。昔者孟子之书，盖判义利，分德力，严乎其不可犯矣，而时亦有所宽，而道之入也。有所假，而诱之听也；委曲其辞，而驯揉其心也。教之以为仁，而与之以无敌之名，假制挺挞秦楚之威，以勉其孝悌忠信之修，屈先王于好色好货不美之名，以开其与民同欲之意。孟子岂不知拔本塞源，一以正告之为得哉！抑亦因其资，而为之说也。吾观荀卿《王霸》一篇，反覆明白，而言之者不一再而止，何其确于《王霸》之辨也？及其以制人之说，而为善择者之功，则又未免震于御服求胜之事，又何驳于《王霸》之用也？呜呼！荀卿子之意则有在矣！战国之君，富疆是狃，权力是胜，非可遽然纳之于正，而其欲也。况道大则难从，效久则易厌，告之难从之道，而又迟其效，以滋其厌之心，无怪乎霸之不王也。吾宁严张厉之功，于和缓之中，驾命令加意之说，于君子长者之道，庶几霸者之闻吾说，且曰：制人显效也，王者美名也。吾不失吾所觊慕之显效，而又得古人之美名，何惮而不行之哉！虽未可以使之纯乎仁义之举，而主盟自好之诸候，有伐叛存亡之师，救民恤灾之政，王道之粗，犹见其一二也。嗟乎山之坚难穴也，有指之曰：彼有王，则人且穷其力而不厌；渊之深，难入也。有告之曰：彼有珠，则勇者跃而不顾。王道之易行非若穴山坠渊之难也，而霸者贪制人之功，尤甚于好珠玉之利，其能无择之之喜乎？盖尝三复荀卿之言，非徒以制人之说，而诱其入也。如曰义立而王，信立而霸。夫义固王者也，遇民之信，尧舜且不能废，信之立果不足以王乎？荀卿宁屈之名于霸，亦欲时君之为霸者，则不可舍吾先王之信，此因而正之也。权谋本霸者之用，则遽屏之以亡，此又危而谕之也。诱而入之，虽惮必从，因而正之，虽迷必复，危而谕之，虽昏必惧。荀卿之于王霸，盖别白于中者甚明，而剂量运用于其言者，莫不有深意存焉，未可一概论也。不然终篇断之曰：粹而王，驳而霸，汤文齐晋之用心，两言而定，而后世王霸之说，皆折衷于此。则荀卿之审于见，盖素矣，岂固欲以制人厚诬王道耶？不特此尔，卿尝言曰：道德之威成乎安疆。夫既谓之道德，则人自心悦，而诚服之，何假于威与疆哉？盖借威疆而信道德，是亦以制人，而诱其行王之意也。学者要当考战国之时，以即荀卿子之心。
　　【迂斋论说】
　　《君子责己待人如何论》：退之两句可谓曲尽，无复遗论矣。然只是并设两端，无所轻重。学者若实要下工夫，须当知古之君子，其待人轻以约者，正为其责己重以周也。盖待人之轻以约，生于责己之重以周耳。重之为言，以天下所至难之事望于己。周之为言，以吾身所己能之事为犹未备，盖人己对立于天下，详于己则不暇详于人。苟详于人，则必约于己者也。古之君子，其身之所自负荷者甚重，而所以自期待者甚远。有少不到，便若负千有过恶；有无限好处，却一似全然欠阙。朝儆夕惕，渊临水履，反观内照，惟恐蹈于小人之归。人之善不善，于我乎何预？尚何暇移所以点检吾身者，而点检他人哉？凡人之精于点检它人者，只为许多工夫，用在它人身上，自己既不用工，自然有暇去窥人过失。故责己愈重，则待人愈轻；责己愈周，而待人愈约，盖精神全用工在自己上，更不暇照管它人。人与己不两立，此重则彼轻，己详则彼不得不略。后之君子反此，待己廉所以责人详。下一句从上一句生成汤与人不求备，检身若不及，上一句从下一句生古之君子，惟其责己重以周，所以待人轻以约，成汤之与人不求备耶？其检身若不及也。检身方且不及，责人何暇求备乎？存南
　　【翁谬余集】
　　《阅人斋记》：十月作王德符扁《读书寓舍》曰：阅人齐天地亦传舍尔，奚独传舍哉！传舍阅人耶？人阅传舍耶？如欲知之，问诸传舍《陈靖集?上太宗聚人议》：臣伏以天生民，为国之本，地生百谷；为民之财，国非民罔兴。民非财罔聚，故书有本固邦宁之旨，《易》有聚人曰财之文。考斯格言，诚为要道，夫先王之聚民也，岂能耕与之食，织与之衣，盖开其货殖之门，示以农桑之本，俾夫养生送死，力服田畴，而无轻家离乡之心，是知理国之道。聚人为先，人聚则野无闲田，家无乞用，义夫节妇由是而生，内则恭睦于亲姻，外则协和于乡党，争讼无所作，邪伪无所安，欲其教化不行，不可得也。苟不然者，则官无定籍，世无浮民，逆党凶徒，由是而起，小则干陵于闾里，大则侵轶于州县，礼逊无所兴，仁信无所设，欲其刑罚不用，不亦难乎？是知王者察逆顺之端，究存亡之理，设识官以持国本，立井田以节民财，贫弱者不使之饥寒，富豪者不使之兼并，小大毕济，遐迩同归，然后赋调上均，而国无苛敛；衣食下给，而人无他求。仓禀充盈，时俗康阜，既庶且富，近悦远来，尽令四海之民，咸若一家之子，纵有风雨不节，螟为灾，但可以小虞，未足以大害也。而自秦坏周制，立阡陌而尚战功，汉因秦规，益算缗而取民利，故使国内咸怨，天下无聊，至有刘项之急，莽卓之乱也。逮夫晋魏迄于隋唐，其间明主昏君，治乱相继，或增之以掊克，或施之以宽平，或用相国而资于民，或利当时而弊后世，损益之理，史籍具存。然则地之生财有时，人之用力有倦，必在人君审时以测地，察倦以因人，使其力出无穷，财生不匮，则聚人之要，在于兹矣！今国家富有万国，治胜三王，塞邪路于汉刘，划讹根于晋右，罄域中之黎庶孰匪王民。穷宇内之舟车，咸输贡赋，用众庶则方今特出，拟丰盈则邃古难差，而且游力尚多，旷土不少，馁冻之色，十五其民，得非版籍之所未精，劝课之所未备，臣愚以谓精版籍，莫若遵闾伍之法；备劝课，莫若申殿最之科。如是则游力必除，旷土尽辟。管子曰：欲治其国，先知其人；欲知其人，先明其地。盖黄帝有乡井之制，周人置三隧之官，使其什伍相司，里邻相保，有无得以相贷，巧拙得以相谋，生产得以相均，死病得以相救，危难得以相助，婚嫁得以相媒，人顾其家，家守其口，奔亡者无所匿，迁移者无所从，欲盖而彰，不救而得，故民有安土之意，官无漏人之虞，主政可行于民，民心可系于主，众寡之额老幼具存。故周礼每至孟冬，司徒献其人数，王拜而受，冢宰贰之，乃命有司登于天府，其重民籍也如是。及东晋以土断其民，北齐之间俗便其制，陈亡隋乱，纪紊纲颓，洎乎李唐，大革斯弊，乃有村正掌其田野，坊正司其邑居。大约科条，与今相类，然以彼时村正坊正，皆选疆干廉平，州官县官，悉知丁口存殁，三年一造户籍三本，一本供省司，一本在县主将，一本纳州照对。隐一户则罚加守宰，漏一丁则罪连乡邻，故得上尽其心，下竭其力，互相检谨无敢罔欺，加以纠奸讹，督课租赋，随其等级，并有劝惩。今则州额不登，天府未闻其必罚；县数有漏，州司亦因而无言，存亡只任于里胥，增减悉由于田。地有奸恶至彰露以方知，户有死亡，遇差徭而始振，夫如是得不掩藏其疾，而使复本归农者哉！故曰：版籍之所未精也。又地者谷之所生，谷者人之司命。地不耕，无以取谷；谷不熟，无以养其人。是以古者宅不毛，田不辟，皆有里布之率屋粟之租，盖勉其勤劳，而罚怠惰也。汉诏曰：洪范八政，以食为先，斯诚家给之源，刑措之本，是宜厚农薄赋，今与孝悌同科者，其重农也如是。及孝平元始之初，有大农部丞之制，分管劝课逐处耕桑，未逾二三载中，垦田九百万顷，户足人给，流亡渐还，又晋司徒石苞，奏郡县农桑未有殿最，宜增官属，有所巡检，帝俞其言，民获其利，洎后或驰不可备论。逮乎李唐开元，则立口分永业，各定顷亩，随其等级，于事虽涉大烦，亦可体为尝式。但臣切见先有命，遍下诸州俾置农师，犹谓劝人复本。然虽有其诏诰，而且无其主张，坊村得以因循，郡邑不虞其殿最，遂使耕耘之力，尚遗畎亩之间。故曰劝课之所未备也。臣所议上件事，由兼有前古制度，倘若陛下不遗葑菲特赐施行，即乞据令村坊加之保伍，随其土断，不问侨居，应是浮浪之徒，悉归版籍所管，然后按其人数，授以土田，五家为邻，五邻为保，递相检察，责以农桑。勿容游食之徒，勿纵惰耕之子，仍更示其殿最，厉彼属官。或土不旷功，则陆之以爵赏，人有游力，则降之以典刑，自然上下相承，大小无隐，良畴委而再辟，游民荡而复归，太古之风，于今曷远，故曰：精版籍莫若遵闾伍之制，备劝课莫若申殿最之科。其有子细事宜，更在临时条贯，退循虚昧，无补盛明。淳化二年，上时为将，作监丞。
　　【毕西台先生集】
　　《试荫补人议》：道不足以通庶事，不谓之道；法不足以行万世，不谓之法。舜之德赏延于世，可延之赏也。文王之政仕者世禄，可世之禄也。赏可延而延之，则无幸赏之心；禄可世而世之，则无猥多之患。自汉以来，舍其赏延世禄之说，而不达其旨，是以官吏浮冗，最为天下之大虑。昔唐太宗省内外官，定制为七伯三十员，曰：吾以此待天下贤才足矣。后世有特置同正员，至于检校兼守判知之类，皆非本制。中世之后，遂不胜其滥，然而荫补之格，犹未若本朝之滥也。
　　盖太祖太宗之时，天下初定，万事草创，有司停阙待注而无人，故多为取士之门，荫补之法以应用。至今百余年间，天下以补荫入流者甚众，一岁之选至千万计，岂特赏延世禄而已邪！旧日之制，岁得任其子弟者，易而为三岁。三岁之制，复易而为六岁，而犹患其滥，则殆非岁数之近荫补人之多故也。今若于定制之外，复增岁数，则士大夫绝望于荫补沮事之议将不可止，非所以顺人心助和气而官冗之弊，又未必能去。为今之策，莫若因仍岁数远近，而渐实其试法，试而中于法者，然后入仕，则是第存荫补之旧名，而已无入仕之新患。顺于人心，所利有五，不增荫补之期，无所觖望，一利也；公卿之子弟患于不学，而今实其试法，则自劝于学，二利也；得好学之人以为政，不病于民，三利也；一不中选者犹欲再而中，再不中选者犹望三而中，不绝其望，四利也；官冗之弊，可以渐省，五利也。岂惟荫补，凡天下之入仕者，皆为试法以考之，使人人勇于自试，而止取百人则百人而已，数百人则数百人而已，终无意外之滥，虽行之万世未见其弊，又不失虞舜赏延，文王世禄之旨矣。中兴备览议亲近之人：臣窃惟人主之尊，譬如北辰，不动于上，而众星拱之，是以圣人治天下，必谨选左右，亲近贤良，以辅成其德。呜呼！见君者非斋戒沐浴，恭献善言，则不敢轻进马。若使小人。或得以肆其市井之说，是为渎尊矣。至于询之刍荛，以问利害，兹固无不可者。
　　【崔宫教集】
　　《津人问》：崔子游于江湖之上，见夫竞舟之民，相先以为乐，临流而观，倚杖窃欢，未知所谓。有津人者，操舟而来，鬓眉苍然，辑棹而止，于是进而问曰：彼乘危而有斗心，何取为乐哉？且以争为乐者有之矣。博者争卢，变者争局，壶者争马，射者争鹄，或谈笑于几席之暇，或樽以礼文之缛。今乃涉巨涛之沧茫，较扁舟之迟速，或腾而随决，或荡汩而颠覆，何取为乐哉？津人曰：噫！竞舟之乐，子亦危之耶！且天地者，大江湖也；人身者，一舟楫也。一身之间，视听言貌思，则竞之所由作也。人有丹其谷则骄视于蓬累；耻袍之不敌，此竞于目者也。鸣蛙鼓吹清浊之相喧，黄钟尾瓦釜邪正之相比，南磬北竽，激草玄之嘲，东瑟西缶，为溅血之地，此竞于耳者也。离坚则约从为奸，肃而藻井，则夸胜于圭毕。占见钟鼎者，恨箪瓢之不如；睹青紫者，合异则连衡为贼，诬善之辞，销骨而铄金，是已之学，操戈而入室，此竞于口者也。抱负者以折腰为耻，贵倨者以亻免眉为屈，干戈之怒，起于争长；刀锯之惨，兴于滕席，此竞为貌者也。交战于得丧之途，相攻于爱恶之域，方寸之地，有山川之险，肝胆之迩，有楚越之敌，此竞于心者也。夫以人之一身，而挟此五竞，日涉于物，胶胶而与之斗，驰骛于爱河，冲突于欲海，履风波而不愕，触机阱而不悔。今子舍此不为之怪，而切切然笑楫师之愚，忧榜人之殆，此吾所未解也。崔子闻之，悚然而作曰：隐君子也。于是再拜而起，三揖而前曰：吾学有年矣，吾目竞于色，耳竞于声，口竞于言，貌竞于形，七情纷争，思虑营营，不得须臾宁，今也何幸，得从先生游，愿闻一言，庶几乎知道。津人莞尔而笑，掉头而歌曰：吾之舟号常虚以游，哀乐喜怒号一毫不留，不与物涉号驾空以浮，万方覆却号无触吾舟，吾之舟兮常虚以游。歌毕，延缘苇间，剌船而去。
　　【元王恽秋涧集】
　　《乐全老人说》：昔太史公传货殖，以素封而名家甚伙，然富而好礼，享所有而全其乐者，盖亦鲜矣。林氏系苏门望族，君玉虽治产时逐，处心远大，资之以发其身者，良有足取。为人志明而气锐，乐贤好客，教子孙读书，顾一事不肯屑屑出人后。通都大邑，居奇货，侩赢羡掉臂于陶朱猗顿间，千金之产有过而弗观者。至亲近名士大夫，风雨寒暑，奔走不避，如鹿庵轩二大老，爱其疏通知变，皆款与其进。遂资籍子仲，先为时闻人，故好事之名高出行辈，达官时贵，踵接于门者无虚日。家则藏书有阁，圃外思亲有亭，植佳花，酿名酒，客至则击鲜为具，宾醉而后已，穷年而不厌也。今年七十有五，视听聪明，行步加健，饮啖如五六十人。既富而寿，寿而安，安而能享。承家有子，纯孝而特达，释负有孙，善继而克荷，岁时宴喜，朋簪四盍，儿孙满前，奉觞拜寿，乐融融也。一门之中，百顺坌集，何其秉之厚？乐之全，且见其礼义之生于家也。予以世姻，故游最狎，因举曾有庆谓子仲曰：若乃父克享所有，以齿以德，扳古人之例，宜易名以显异之，若等以为如何？曰：谨唯命。遂以乐全老人目之，异时瞻乔本，礼高年，使诰云绚彩，烂焉盈门，是将望于若子若孙者，未必不张本于斯耶！已而子元来请其说，于是乎笔以为赠，岁壬辰至元二十九年履端日书。
　　【文苑英华】
　　《山亭思友人序》：高兴之后，中宵起观，举目四望，风寒月清，邻人张氏有山亭焉。洞壑横分，奇峰直上，郁然有造化之功矣。嗟夫！大丈夫荷帝王之雨露，对清平之日月，文章可以经纬天地，器局可以畜泻江河，七星可以气冲，八风可以调合，独行万里觉天地之崆峒，高枕百年，见生灵之龌龊，虽俗人不识，下士徒轻，顾视天下，亦可以敝凝寰中之一半矣！惜乎此山有月，此地无人。清风入琴，黄云对酒。虽形骸真性，得礼乐于身中，而宇宙神交，卷烟霞于物表。至若开辟翰苑，扫荡文场，得宫商之正津，受山川之杰气，虽陆平原、曹子建足可以车载斗量；谢灵运、潘安仁足可以膝行肘步。思飞情逸，风云坐宅于笔端；兴洽神清，日月自安于调下云尔。寝延部人判：抚州别驾豆卢安，舍正寝延部人乙弗乾，公事禀而后行，所由举不法，安不伏。对端右之寄，古人为难，光我大邦，抑惟良政。豆卢安，雅有通识，率由旧章，吕虔推其佩刀，诸葛称其骥足，好问则裕。高步于丘门，有道可尊，且悬于陈榻，舍兹正寝，延彼部人，饥渴良图，咨谋雅道。昔干木贱士，文侯尚且轼闾，侯嬴匹夫，信陵以之虚左，重其所部，望古何惭？举此为非，愚所不取。豆卢安幸属清泰，早袭衣冠，陪去兽而宣风，赞还珠而缉化，题舆就职，行闻仲举之风，展骥临人。坐振士元之躅，爰于正寝，延兹部人，罕言私情。但举公事，乙弗乾，既奉严命，禀而后行，论情未越于古风，据理何乖于即事？王子之临东海，虽未赠刀，卢君之抚南康，终其化鹤，所司妄举，终有昧于条章，安既有推，词请从于缄默。王祥望职，久著传刀，庞统良材，攸称展骥，承上接下，故宜自己而行。举目提纲，或可禀人而借。如郑产流誉，尚采乡校之言，晋侯质疑，犹听舆人之诵，则智有不达，材有不通。江海以纳流为大，君子以访贤为美，子贱之居茂宰，实禀度于邑人，何晏之任尚书，止开怀于谈客。孔丘既称其善，史臣不叙其非，按旧章而可凭，明所司之妄举，安令不伏，良谓有词。
　　【白居易长庆集】
　　《续虞人箴》：唐受天命，十有二圣，兢兢业业，咸勤厥政。鸟生深林，兽在丰草，春冬狩，取之以道，鸟兽虫鱼，各遂其生，民野君朝，亦克用宁，在昔玄祖，厥训孔彰，驰骋畋猎，俾心发狂，何以效之？曰羿与康。曾不是诫，终然覆亡，高祖方猎，苏长进言，不满十旬，未足为权，上心既悟，为之辍畋，降及宋，亦谏玄宗，温颜听纳，献替从容，趋以出，鹞死握中，噫！逐兽于野，走马于路，岂不快哉？御橛可惧，审其安危，惟圣之虑。
　　【万启类编】
　　《借从人》：某启昨迫晚至府下，以衣冠不正，未敢躬诣台阶参谒，下情惟切瞻仰，即日盛暑，伏惟台候万福，少意欲就使厅，假人从看谒两日，倘蒙允赐，幸遣至，即容面谢，不宣。答某再拜，伏辱教字，就审舟驭已抵江口。盛德神，相台候万福，为慰，须祗应人，谨遣备使唤。他委尚望顾旨，即容首诣参见，以尽区区，先此以谢，不宣。
　　【晋二俊集】
　　陆机《幽人赋》：世有幽人，渔钓乎玄渚，弹云冕以辞世，披霄褐而延伫。是以物外莫得窥其奥，举世不足扬其波，劲秋不能雕其叶，芳春不能发其华。超尘冥以绝绪，岂世纲之能加。
　　【文苑英华】
　　郑适撰《人不易知赋》：以题为韵坟素通旨，古今伦，惟冲虚以效迹，贵特达而知人。有藏器在我，有从方立身。历九徵而观则，甄一德而求真。既而乱合性情，交驱驰骤，一作胜负庄列谈其险艰，尧舜病其授受。玉石相蔽，悲献璞之匪工。媒介朱孚，忌投珠而自久。考声度之轨躅，察言貌之休咎。鉴之则理将斯契，昧之则乱何不有。彼经纬之区分，在昭择于能不。复览前志，清通不易。或失子羽之容，或失宰我之议。自非识周郎之顾曲，辨齐竽之滥吹。安能取士于饭牛之时，拔才于卧龙之器。其道或如兰芷，应以埙篪，闻撤俎而兴叹，指负甑而留规。管仲霸齐，终恸哭于鲍叔；国侨相郑，始登举于子皮。此则秦镜一览而皆得，何必豫章七年而见知？别有事业后时徘徊中路。厌东郭之雪，隐南山之雾，犹恐相士者失之于下流，披文者弃之于异处。一作趣苟名实之斯在，愿曲直而成谕，徒叩寂于不材，实有惭于能赋。
　　【文鉴】
　　王回撰《爱人赋》：亻叔天民之秉兮，同懿德而自好。纵百骸以物兮，义与利其殊报。彼君子兮，唯先觉是号。故忠恕以爱人兮，舍元元其焉肖。窃诵夫曾氏之求志兮，忘违礼而寝于大夫之箦。感童子之关讽兮，虽疾病犹扶而反席。元与春务养吾欲兮，何屑屑而姑息。诒话言于一朝兮，可推而措诸靡极。盖曰德之为物兮，在已而不在他焉。其形轻于鸿毛兮，其力重于太山。吾人所以相保而生死兮，固赖此而能然。俾各达其常心兮，因厥类区支而复迁。孝莫大于尊亲兮，不格奸于几练。慈莫隆于燕子兮，择明师而讲善。忠莫羡于致君兮，专责难于可愿。礼莫隆于任臣兮，敕钦职而有。间莫戚于夫妇之际兮，风睢鸠而谁溷。莫孺于兄弟之间兮，泣开弓而弭怨。莫乐于朋友之交兮，竞切磋而成信。其余泛吾义之所及兮，亦应乎求而敢倦。异此则陷父于恶兮，晋申生才谥为恭。纳宠孽于骄奢兮，卫庄侯卒覆其宗。逢主欲以厚佥欠兮，冉求服鸣鼓之攻。王僚试于私人兮，形变雅之大东。恣同床之干政兮，嬉妲继以兴戎。小不忍于母兮，郑克叔而俱凶。损友之三科兮，匪孔门之所容。况巧言与佞色兮，实媚众以雷同。呜呼是非之甚明兮，成败亦不为效。历万古而犹惑兮，宁醉昏而梦未觉。惜劳心而日拙兮，窃方循理而造要。庶无忝于曾氏之言兮。聊矢赋而弥邵。
　　【唐徐寅赋】
　　人生几何。归心主朴，福履何容。叶落辞柯，人生几何？六国战而谩为流血，三神山而杳隔鲸波。任夸百斛之明珠，岂延遐寿？或有一卮之芳酒，且共高歌，岂不以天地为炉？日星为纪，虽有圣而有智，不无生而无死。生则浮萍，死则流水。七十战争如虎豹，竟到乌江，三千宾客若鸳鸿，难寻朱履。扰扰忿忿，晨鸡暮钟。命宁保兮，霜与露，年不禁兮椿与松。问青天兮何惨何舒，拘人否泰。叹白日兮东生西没。夺我颜容，可惜繁华，堪惊倚伏。有寒暑兮促君寿，有鬼神兮妒君福。不觉南邻公子，绿鬓改而华发生；北里豪家，昨日歌而今日哭。梦幻吞侵，朝浮夕沉。三光有影遣谁系，万事无根何处寻？易服猛兽，难降寸心。眼看西晋之荆榛，犹经白刃；犹经白刃；身属北邙之孤兔，尚惜黄金。亦何荒色嗜音，墙峻宇。君不见，息夫人兮悄长默，金谷园兮门贝无睹。香间之罗纨未脱，已别承恩。春风之桃李方开，早闻移主。丘垅垒垒，金章布衣。白羊青草只堪恨，逐利争名何太非？尝闻萧史王乔长生孰见，任是秦皇汉武不死何归？吾欲挹玄酒于东溟，举嘉肴于西岳，命北帝以指荣枯，召南华而讲清浊。饮大道以醉平生，异陶陶而辶歹朴。
　　【宋潘植忘筌书】
　　人文：人位天地之间，以一心而总万理，盖以万理错综于天地之间而会于一心。其显者则正，名之曰文。天文则日月星辰，经纬昭回之度是也。以序而迁，循轨而运，其行之迟速，与夫合散犯守，陵历斗食而时变，斯可察所以致此者，由人理该通，有顺有逆则格于幽而彰于显。故动于中而应于上者，有不可掩焉。理藏于隐而旁畅交通，间不容发，感则随应，无有远近幽深，如阳燧方诸。上格于至高之日月，不旋须而应。情感理通，故陈于显者，随之而变。而烛理者知其莫见乎隐，则理之贯通，甚昭昭也。在人得之，是谓人文。文者，人之理也。人之理，兼三才而该贯无遗者也。近取诸身，则理备于一身，经络分布，无所不通。经脉之贯于藏，犹经水之注于海，而络脉则罗布并连交通而胥会焉。犹百川分流不舍昼夜，而亦俱会于海，明者为之，若禹之行水，无非水之道。故用针补泻，无不相应，以顺其所由之理。理之在身者如此，以贯乎天地之间者，本如此故也。而神之所观，玄通默谕以周乎大业之富。有盛德之日新者，何可胜言也？以顺而格，则诸福之物。可致之祥，莫不毕至，盖文之实如此。人文之大致，虽用于君臣、父子、兄弟、夫妇、长幼、朋友之间，而上际下蟠，无所不在，以理无不通。盖文者，经纬天地者也，弥满于覆载之间，无非理也。而通是者在言行，居其室出其言，善则千里之外应之，无他，理顺故也。居其室，出其言，不善则千里之外违之，无他，理逆故也。言出乎身加乎民，行发乎迩见乎远。言行，君子之所以动天地者，皆理之贯通，不间远迩，故言梅则液且生，，渴且止。梅固未尝有也，一发于言，则梅之象已著，则情已感。情感，则理已通，液不期生而生，渴不期止而止。而行之或愆者，皆足以动乎幽隐，如匹夫怀愤，六月飞霜，匹妇怨，三年亢阳，是言行所以通众理也。而儒者之助人君顺阴阳，三公之论道经邦，燮理阴阳，皆顺至理而已。至理具乎易，而未形者也。触类则通，旁达幽无，形深不测，圣人洞照乎此，知不间于大小精粗，故其作易也。仰以观象于天，俯以观法于地。观鸟兽之文与地之宜，近取诸身，其理于是大备，天文有象，地文有法，圣人兼之，则人文为备，不止章句间也。具用于人理而举无逆，则天下化成矣。理之所以会者心，心位乎正位，则所通者皆正；心适乎偏位，则所通者皆偏。正位惟一，而偏位不可，既圣人以偏位为变，余人以偏位为常，故正常不足，邪常有余，于偏能反，斯复正位，于偏而向，常偏而已。为人上者柰何不宅心正位，以止邪消衅邪？成位乎其中，而天下之理，岂曰小补之哉？
　　【圭峰兰若沙门宗密】
　　《原人论》：并序万灵蠢蠢，皆有其本；万物芸芸，各归其根。未有无根本而有枝末者也，况三才中之最灵而无本源乎？且知人者智，自知者明。今我禀得人身，而不自知所从来，曷能知他？世所趣者皆能知天下古今之人事乎？故数十年中，学无常师，博考内外，以原自身，原之不已，果得其本。然今习儒道者，只知近则乃祖乃父。传体相续，受得此身。远则混沌一气，剖为阴阳之二。二生天、地、人三，三生万物，万物与人，皆气为中。习佛法者，但云近则前生造业，随业受报，得此人身；远则业又从惑，展转乃至阿赖耶识为身根本，皆谓已穷而实未也。然孔老释迦，皆是至圣，随时应物，说教殊途。内外相资，共利群庭。策勤万行，明因果始终。推究万法，彰生起本末，虽皆圣意，而有实有权。二教唯权佛兼权实策万行惩恶劝善，同归于治。则三教皆可遵行，推万法穷理尽至于本源，则佛教方为决了。然当今学士，各执一宗，就师佛者仍迷实义，故于天地人物不能原之至源。余今还依内外教理，推穷万法。初从浅至深，于习权教者。斥滞令通，而极其本，后依了教显示展载生死之义。会偏令图而至于末。末，即天地人物。文有四篇，名《原人》也。斥迷执第一，习儒道者。斥偏第二，习佛不了义教者。直显真源第三，佛了义教者。会通本末第四。会前所斥，同一真源，皆为正义。斥迷执第一儒道二教，说人畜等类，皆是虚无大道生成养育，谓道法自然，生于元气。元气生天地，天地生万物，故智愚贵贱、贫富苦乐皆禀于天，由于时命，故死后却归天地，复其虚无，然外教宗旨，但在乎依身立行，不在究竟身之元由。所说万物，不论象外，虽指大道为本，而不备明顺逆，起灭染净因缘，故习者不知是权，执之为了。今略举而诰之，所言万物皆从虚无大道而生者，大道即生死贤愚之本，吉凶祸福之基。基本既其常存，则祸乱凶愚不可除也；福庆贤善，不可益也。何用老庄之教耶？又道育虎狼，胎桀纣，夭颜冉，祸夷齐，何名尊乎？又言万物皆是自然生化。非因缘者，则一切无因缘处，悉应生化。谓石应生草，草或生人，人生畜等又应生无前后，起无早晚，神仙不籍丹药，太平不籍贤良，仁义不籍教习。老庄周孔，何用立教为规则乎？又言：皆从元气而生成者，则生之神，未曾习虑，岂得婴孩，便能爱恶骄恣焉？若言有自然便能随念爱恶等者，则五德六艺，悉能随念而解，何待因缘学习而成？又若生是禀气而有，死是气散而无，则谁为鬼神乎？且世有鉴达前生，追忆往事，则知生前相续非禀气而炎欠有，又验鬼神灵知不断，则知死后非气散而无。故祭祀求祷典籍有文，况死而苏者，说幽途事，或死后感动妻子仇报怨恩，今古皆有耶！外难曰若人死为鬼，则古来之鬼填塞巷路，合有见者如何不尔？答曰：人死六道不必皆为鬼，鬼死复为人等，岂古来积鬼常存耶？且天地之气本无知也。人禀无知之气，安得起而有知乎？草木亦皆禀气，何不知乎？又言贫富贵贱，贤愚善恶，吉凶祸福，皆由天命者，则天之赋命，奚有贫多富少，贱多贵少，乃至祸多福少。苟多少之分天，天何不平乎？况有无行而贵，守行而贱，无德而富，有德而贫，逆吉义凶，仁夭暴寿，乃至有道者丧，无道者兴，既皆由天，天乃兴不道而丧道，何有福善益谦之赏，祸淫害盈之罚焉？又既祸乱反逆，皆由天命，则圣人设教，责人不责天，罪物不罪命，是不当也。然则诗刺乱政，书赞王道，礼称安上，乐号移风，岂是奉上天之意，顺造化之心乎？是知专此教者，未能原人。《斥偏浅》第二习佛不了义教者：佛教自浅之深，略有五等：一人天教，二小乘教，三大乘法相教，四大乘破相教，上四在此篇中五一乘显性教。在第三篇中一佛为初心，人且说三世业报善恶因果谓造上品。十恶死堕地狱，中品饿鬼，下品畜生，故佛旦类世五常之教，天竺世教，仪式虽殊，惩恶劝善无别，亦不离仁义、等五，而有德行可修例。如此国佥欠手而举，吐番散手而垂，皆为礼也。令持五戒，不杀是仁，不盗是义，不邪淫是礼，不妄语是信，不饮啖酒肉。神气清洁，益于智也。得免三涂。生人道中，修上品十善，及施戒等。生六欲天，修四禅八定。生色界，无色界天题中不标天鬼地狱者，界地不同，见闻不及，凡俗尚不知末，况肯穷本？故对俗教，且标原人，今叙佛经，理宜具列，故名人天教也。然业有三种：一恶，二善，三不动。报有三时：谓现报，生报，后报。据此教中，业为身本。今诰之曰：既由造业，受五道身，未审谁人造业，谁人受报。若此眼耳手足能造业者，初死之人，眼耳手足宛然，何不见闻造作？若言心作，何者是心？若言肉心，肉有质系于身内，如何速入眼耳？辨外是非，是非不知，因何取舍？且心与眼耳手足，俱为窒阂，岂得内外相通？运动应接，同造业缘，若言但是喜怒爱恶发动身口，令造业者。喜怒等情乍起乍灭，自无其体，将何为主而作业耶？设言不应如此别别推寻，都是我此身心。能造业者，此身已死，谁受苦乐之报？若言死后更有身者，岂有今日身心？造罪修福，令他后世身心受苦受乐。据此则修福者屈甚，造罪者幸甚，如何神理？如此无道，故知但习此教者，虽信业缘，不达身本。二小乘教者，说形骸之色，思虑之心，从无始来，因缘力故，念念生灭，相续无穷，如水涓涓，如灯火舀火舀。身心假合，似一似常，凡愚不觉，执之为我，宝此我故即起贪、贪名利以荣职、、违情境恐侵害我、痴、非理计校等三毒。三毒击意，发动身口，造一切业。业成难逃，故受五道苦乐等身，别业所灭三界胜劣等处。共业所惑于所受身，还执为我，还起贪等。造业受报，身则生老病死，死而复生，界则成住坏空，空而复成，从空劫初成世界者，颂曰：空界大风起，傍广数无量，厚十六洛义。金刚不能坏，此名持界风。光音金藏云，布及三千界，雨如车轴下，风遏不听流，深十一洛义。始作金刚界，次第金藏云，注雨满其内，先成梵王界，乃至夜摩天。风鼓清水成，须弥七金等，滓浊为山地，四洲及泥犁。卤海外轮围，方名器界立，时经一增减，乃至二禅福。尽下生人间，初食地饼林藤，后粳米不销，大小便利。男女形别，分田立主求臣佐，种种差别，经十九增减，兼前总二十增减，名为成劫。议曰：空界为道，空界劫中，是道教指之，云虚无之道。然道体寂照灵通，不是虚无。老氏或迷之，或权设，务绝人欲，故指空界中，大风即彼混沌一气，故彼云道生一也。金藏云者，气形之始，即大极也。雨下不流，阴气凝也。阴阳相合，方能生成矣。梵玉界，乃至须弥者，彼之天也，滓浊者地，即一生二矣。二禅福尽下生，即人也。即二生三，三才备矣。地饼已下，乃至种种，即三生万物。此当三皇以前，穴居野食，未有火化等。但以其时，无文字记载，故后人传闻不明，展转错谬，诸家著作种种异说。佛教人缘，通明三千世界，不局大唐，故内外教文，不全同也。住者住劫，亦经二十增减，坏者坏劫，亦二十增减。前十九增减，坏有情，后一增减坏器界能坏者，是火水风等三灾。空者空劫，亦二十增减中，空无世界，及诸有情也。劫劫生生，轮回不绝，无终无始，如汲井轮，道教只知今此世界未成时，一度空劫，云虚无混沌一气等，名为无始不知。空界已前，早经千千万万，偏成作坏空，终而复始，故知佛教法中，小乘浅浅之教，已超外典深深之说。都由不了。此身本不是我。不是我者，谓此身本因色心和合为相。今推寻分析，色有地水火风之四，心有爱能领纳好恶之事、想、能取像者、行、能造作者念念迁流、识、能了别者之四。若皆是，即成八我。况地大中，复有众多，谓三百六十段骨，一一各别。皮毛筋肉，肝心脾肾，各不相是，诸心数等，亦各不同。见不是闻，喜不是怒，展转乃至八万尘劳。既有此众多之物，不知定取，何者为我？若皆是我，我即百千，一身之中，多主纷乱，离此之外，复无别法。
　　翻覆推我，皆不可得，便悟此身，但是众缘，似和合相，元无我人，为谁贪，为谁杀盗施戒，知苦谛也遂不滞心，于三界有漏善恶。断集谛也但修无我观智，道谛以断贪等；止息诸业，证得我空真如，减谛乃至得阿罗汉果，灰身灭智，方断诸苦。据此宗中，以色心二法，及贪痴为根，身器界之本也，过去未来，更无别法为本。今诰之曰：夫经生累世为身本者，自体须无间断。今五识阙缘不起，根境等为缘。意识有时不行闷绝睡，灭尽定，无想定，无想天，无色界天无此四大，如何持得此身世世不绝？是知专此教者，亦未原身。三大乘法相教者，说一切有情，无始已来，法尔有八种识，于中第入阿赖耶识是其根本，顿变根身器界种子，转生七识，皆能变现。自分所缘，都无实法，如何变耶？谓我法分别熏习力故，诸识生时，变似我法。第六七识，无明覆故，缘此执为实我实法，如患重病心昏，见黑色人物也。梦梦想所见可知者。患梦力故，心似种种外境相现。梦时执为实有外物，寤来方知唯梦所变。我身亦尔，唯识所变，迷故执有我及诸境，由此起惑。造业生死无穷，广如前说悟解此理，方知我身，唯识所变，识为身本。不了之义如后所破四大乘破相教者，破前大小乘法相之执，密显后真性空寂之理，破相之谈，不唯诸部般若偏在大乘经前之三教，依次先后，比教随执，即破无定时即。故龙树立二种船若，一共二不共。共者，二乘同闻信解，破二乘法执，故不共者唯菩萨解密显佛性故。故天竺戒贤智光二论师，各立三时教，指此空教，或云在唯识法相之前，或云在后，今意取后。将欲破之，先诰之曰：所变之境既妄，能变之识岂真，若言一有一无者，此下却将彼喻破之，则梦相与所见物应异，异则梦不是物，物不是梦，寤来梦灭，其物应在。又物若非梦，应是真物，梦若非物，以何为相？故知梦时，则梦想梦物，似能风所见之殊，据理则同一虚妄，都无所有。诸识亦尔，以皆假托众缘，无自性故。故《中观论》云：未曾有一法，不从因缘生。是故一切法，无不是空者。又云因缘所生法，我说即是空。《起信论》云：一切诸法，唯依妄念而有差别，若离心念，即无一切境界之相。《经》云：凡所有相，皆是虚妄，离一切相，即名诸佛。如此等文偏大乘藏。是知心境皆空，方是大乘实理。若约此原身，身元是空，空即是本。今复诰此教曰：若心境皆无，知无者谁，又若都无实法，依何现诸虚妄？且现见世间虚妄，物未有不依实法而能起者，如无湿性不变之水，何有虚妄假相之波？若无净明不变之镜，何有种种虚假之影？又前说梦想梦境同虚妄者，诚如所言，然此虚妄之梦，必因睡眠之人。今既心境皆空，未审依何妄现，故知此教，但破执情，亦未明显真灵之性。故《法鼓经》云：一切空经，是有余说。有余者余义未了也。《大品经》云：空是大乘之初门。上之四教，展转相望，前浅后深，若且习之，自知未了，名之为浅；若执为了，即名为偏。故就习人云：偏浅也。《直显真源》第三：佛了义实教五一乘显性教者，说一切有情，皆有本觉真心。无始已来，常住清净，昭昭不昧，了了常知，亦名佛性，亦名如来藏。从无始际，妄想翳之，不自觉知，但认凡质，故耽著结业，受生死苦。大觉愍之，说一切皆空，又开示灵觉，真心清净，全同诸佛，故《华严经》云：佛子无一众生而不具有如来智慧，但以妄想执著而不证得，若离妄想，一切智、自然智、无碍智，即得现前，便举一尘，含《大千经卷》之喻。尘况众生，经况佛智。次后又云：尔时如来普观法界一切众生，而作是言，奇哉奇哉！此诸众生云，何具有如来智慧？迷惑不见。我当教以圣道，令其永离妄想。自于身中，得见如来，广大智慧，与佛无异。评曰：我等多劫，未遇真宗，不解反自原身，但执虚妄之相，甘认风下，或畜或人，今约至教原之，方觉本来是佛，故须行依佛行，心契佛心，辶歹本还源，断除凡习，损之又损，以至无为，自然应用恒沙，名之曰佛。当知迷悟，同一真心，大哉妙门，原人至此。然佛说，前五教，或渐或顿，若有中下之机，则从浅至深，渐渐诱接。先说初教，令离恶住善。次说二三，令离染住净。后谈四五，破相显性，会权归实，依实教修，乃至成佛。若上上根智，则从本至末，初便依第五顿，指一真心体。心体既显，自觉一切皆是虚妄，本来空寂，但以迷故，托真而起。须以悟真之智，断恶修善，自妄归真，妄尽真图，是名法身佛。《会通本末》第四会前所斥，同归一源，皆为正义。真性虽为身本，生起盖有因由，不可无端忽成身相，但缘前宗未了，所以节节斥之。今将本末会通，乃至儒道亦是。初唯第五，性教所说，从后段已去节级，方同诸教，各如注说。谓初唯一真灵性，不生不灭，不增不减，不变不易，众生无始迷睡，不自觉之，由隐覆故，名如来藏，依如来藏，故有生灭心相。自此方是第四教亦同破此已，生灭诸相。所谓不生灭真心，与生灭妄想和合，非一非异为何赖耶？识此识有觉不觉二义，此下方是第三法相，教中亦同所说。依不觉故，初动念，名为业相，又不觉此念本无，故转成能见之识。及所见境界相现，又不觉，此境从自心妄现，执为定有，名为法执。此下方是第二，小乘教中亦同所说。执此等故，遂见自他之殊，便成我执。执我相故，贪爱顺情诸境，欲以润我嫌，违情诸境，恐相损恼。愚痴之情，展转增长。此下方是第一天，教中亦同所说。故杀盗等心神，乘此之恶业，生地狱鬼畜，第中复有，布此苦者，或性善者，行施戒等心神，乘此善业、运于中、阴入母胎中。此下方是儒道二教。亦同所说。禀气受质，会彼所说，以气为本。气则顿具四大，渐成诸根，心则顿具四蕴，渐成诸识。十月满足。生来名人，即我等今者身心是也。故知身心，各有其本，二类和合，方成一人。天修罗等，大同于此，然虽因引业，受得此身，复由满业。故贵贱、贫富、寿夭、病健、盛衰、苦乐，谓前生敬慢为因，今感贵贱之果，乃至仁寿杀夭，施富悭贫，种种别报，不可具述。是以此身或有无恶自祸，无善自福，不仁而寿，不杀而夭等者，皆是前生满业已定。
　　故今世不同，所作自然如然。外学者，不知前世，但据目睹，唯执自然，会彼所说自然为本复有前生少者修善，老而造恶，或少恶老善，故今世少小富贵而乐，老大贫贱而苦；或少贫苦，老富贵等。故外学者，唯执否泰，由于时运，会彼所说，皆由天命。然所禀之气，展转推本，即混一之元气也。所起之心，展转穷源，即真一之灵心也。究实言之，心外的无别法，元气亦从心之所变，属前转识所见之境，是阿赖耶？相分所摄，从初一念业，相分为心境之二。心既从细至粗，展转妄计，乃至造业，如前叙列境亦从微至著，展转变起，乃至天地，即彼始自太易五重运转乃至太极，太极生两仪。彼说自然大道，如此说真性其实，但是一念能变见分。彼云元气如此，一念初动，其实但是境界之相，业既成熟，即从父母，禀受二气，与业识和合，成就人身。据此则心识所变之境，乃成二分。一分即与心识和合成人，一分不与心合，即是天地山河国邑。三才中唯人灵者，由与心神合也。佛说内四大与外四大不同，正是此也。哀哉寡学，异执纷然，寄语道流，欲成佛者，必须洞明粗细本末，方能弃末归本，反照心源。粗尽细除，灵性显现，无法不达，名法报身，自然应现无穷，名化身佛。又令人本明：五灯会元，号明室，自机契圆悟，偏参名宿，皆蒙印可。绍兴庚申二月望，亲书三偈寄呈草堂清，微露谢世之意。至旬末，别亲里而终草堂，跋其偈后，为刊行，大慧亦尝垂语发扬。偈曰：不识烦恼是菩提，若随烦恼是愚痴。起灭之时须要会，鹞过新罗人不知。不识烦恼是菩提，净花生淤泥，人来问我若何为，吃粥吃饭了洗钵孟。莫管他莫管他，终日痴憨弄海沙。要识本来真面目，便是祖师一木义。道不得底义下死，道得底也义下死。毕竟如何，不许夜行，投明须到。
　　【大慧语录】
　　《示韩令人》：说不到处著一句，风前截断千差路，超佛超祖只如今，壁立万仞无回互。江令人请赞：渠本宣州人，生缘在宁国。前不遵释迦，后不敬弥勒。家贫无饭口童，出家去投拂，行脚走诸方，江南偏江北。才参临济禅，便作白拈贼。眼里有瞳人，肚中无点墨。还如跛阿师，说得行不得。禅人求赞：咄哉灭吾种，面目真可恶。过桥便拆桥，得路便塞路。虽欲强柔和，毕竟触人怒。万事类如此，谁敢相亲附。乞儿囊本空，常夸敌国富。闻说阎罗王，未免生怕怖。休更放大言，嫌佛不肯做。邹搜敛似天枣，轻轻触着便烦恼。身着如来三事衣，口中谤佛法僧宝。从来纤芥不与人，一毫不就他人讨。蓦然合眼入黄泉，定须聒噪阎罗老。上无片瓦盖头，下无卓锥之地。赤骨律个浑身，与人争甚闲气。些子无明不柰何，说甚祖师西来意。铁蛇在握，毒气烁烁。拟议不来，劈口便著。《圆悟语录示禅人》：达摩西来，不立文字语句，唯直指人心。若论直指，只人人本有无明谷子里，全体应现，与从上诸圣，不移易一丝毫许。所谓天真，自性本净妙明，含吐十方，独脱根尘一片田地。唯离念绝情，迥超常格。大根大智，以本分力量，直下就自己跟脚下承当，如万仞悬崖，撒手放身，更无顾藉。教知见解碍到底脱去，似大死人已绝气息。到本分地上，大休大歇。口鼻眼耳初无相知，手足项背各不相到，然后向寒灰死火上，头头上明，枯木朽株间，物物斯照乃契合。孤迥迥巍巍，更不须觅心觅佛，筑着磕着，无非外得。古来悟达，百种千端，只这便是心，不必更求心。是佛何劳更觅佛，倘于言句上作路布，境物上生解会，则堕在骨董袋中，卒捞摸不着，此忘怀绝照，真谛境界也。不与万法为侣者，是什么人？回光自照看，待汝一口吸尽西江水，即向汝道，八角磨盘空里走，参得透。目前万法平沉无始，妄想荡尽，德山隔江摇手。便有人承当，鸟窠吹布毛，寻有人省悟，得非此段大因缘，时至根苗自生也，亦机感相投有地也，亦当人密运无间，借师门发挥，何峭绝如此之难，而超证如此之易！古人以辊芥投针为况，良不虚矣。末后一句都通穿过，有言无言，向上向下，权实照用。卷舒与夺，不消过勘破了也。谁识赵州这巴鼻，须是吾家种草始得。
　　【广弘明集】
　　《通士人》：龙宫既入道，凤阙且辞荣。禅龛八想净，义窟四尘轻。香盖法云起，花灯慧火明。自然忘有著，非止悟无生。
　　【古尊宿语录】
　　《寄人》：净文禅师述：一二三四五，清平打鼓道吾舞。脚踏金船海月高，无根树下蹲龙虎。优钵罗花火里开，轩辕宝鉴埋粪土。为报颖川善女人，信受摩耶千佛终。
　　【颂古联珠】
　　四谩人：保福问：僧殿里底是什么？曰：和尚定当看。师曰：释迦佛。曰：和尚莫谩人好。师曰：却是汝谩我。又问饭头镬阔多少？曰：和尚试量看。师以手作量势，曰：和尚莫谩某甲。师曰：却是汝谩我。又问僧：汝作什么业来，得恁么长大？曰：和尚短多少？师蹲身作短势，曰：和尚莫谩人好。师曰：却是汝谩我。又问僧：汝名什么？曰咸泽。师曰：忽遇枯涸时如何？曰：谁是枯涸者？师曰：我是。曰：和尚莫谩人好。师曰：却是汝谩我。洞山聪曰：保福四谩人，真中道理亲。两两从头举，双双句后明。若也更不会，新罗打铁丁。雪窦显曰：竿木随身老作家，逢场作戏更难加。谩人谩我无人会，水长船高眼里沙。佛国白曰：一个人谩四个人，四人谩一一谩亲。思量一代谩人汉，递代相谩谩杀人。东林总曰：一般见得有多般，若也谩他实自谩。要识展公端的处，水阔山高天色寒。坚曰：保福从来不谩人，问着禅流总及身。浴镬量来阔多少，两长一短是谁真。又出便为人：镇州三圣院慧然禅师嗣济住后上堂曰：我逢人则出，出则不为人便下座。兴化云：我逢人则不出，出则便为人。保宁勇曰：骑驴戴笠迎南去，跃马摇鞭向北行。两个大商俱突晓，日高犹听打三更。圆通仟曰：反是罗兮覆是纟肃，弟兄同气复连枝。为人不为成歌曲，祖父田园要及时。佛鉴勤曰：城南措大骑驴子，市北郎君跨马儿。各各四蹄俱踏地，三春同到金明池。京兆府天宁琏曰：出没由谁，卷舒在我。摇舌鼓唇，分明话堕。径山果曰：阳火舀何曾止得渴，画饼几时充得饥。劝君不用栽荆棘，后代儿孙若著衣。佛灯曰：湖光潋滟晴方好，山色溟氵蒙雨亦奇。若把西湖比西子，淡庄浓抹总相宜。鼓山曰：人贫多智短，马瘦自毛长。独宿双峰寺，同焚一炷香。懒庵需曰：两个孩儿抱花鼓，左边打了右边舞。一曲两曲无人会，历历清风动千古。德山涓曰：乍雨乍睛山里寺，或来或去洞中云。满天星月明如昼，此境此时谁欲分。雪庵瑾曰：南山龟鼻蛇，触着两头动。毒气要伤人，还他贫子弄。在庵贤曰：黄昏打浆奔城快，日午回舟入港迟。夜半相逢两相喝，不知蹉过已多时。戴无为曰：二水分流共一源，谁知正语却成偏。断肠不是因芳草，破坏家门落一边。又知有底人：赵州一日问南泉曰：知有底人向什么处去？泉曰：山前檀越家作一头水牯牛去。师曰：谢师指示。泉曰：昨夜三更月到忽。保宁勇曰：拽脱鼻头何处是？乱抛泥水恣纵横。日斜倒坐骑驴去，又见东山片月生。宝峰祥曰：出窟金毛夺父机，同声哮吼众孤疑。三更岁月如清昼，谁敢重来弄。鼓山曰：眼中见惯是寻常，又不惊人又久长。留得寒窗夜来月，三更依旧照茅堂。径山杲曰：度体裁衣，量水打碓。毫发不差，且居门外。
永乐大典
卷之三千四
卷之三千四
　　九真人
　　【唐孟郊集】
　　《魏博田兴尚书，听女更之命，不立非夫人诗》：君子耽古礼，如馋鱼吞钩。昨闻敬女更言，制心东北流。北流田尚书，与礼相绸缪。善词闻天下，一日一再周。
　　【张元干归来集】
　　《乙卯秋，奉送王周士龙阁，自贬所归鼎州太夫人侍下》语离三秋风，念子万里客。我独忧患余，几为死生隔。相逢忽眼明，照影俱头白。兰若清夜长，连床话畴昔。如何功名心，一旦乃水释。卖药真徉狂，穿云忘迁谪。不然蔬笋肠，宁无瘴烟色。良由火枣成，内景充尺宅。下视陋九州，槐安等称国。绝怜蛮触争，亦复弄兵革。乱来更多事，老去觉世窄。归欤桃花源，斑衣作儿剧。此乐人所稀，今我那能得。他时南山南，寄书北山北。
　　【宋文天祥文山集】
　　《忆太夫人》：三生命孤苦，万里路酸辛。屡险不一险，无身复有身。不忘圣天子，几负太夫人。定省今何处，新来梦寐频。
　　【元王逢梧溪集】
　　《喜朱子才知事迎太夫人至》二首：白马青袍幕下宾，楼船迎养太夫人。关山迢递孤云暮，雨露涵濡寸草春。屏障久虚金孔雀，儿孙俱长玉麒麟。知君顺色非难事，心待平反答至亲。画舫青帘驻日斜，彩衣白发照江沙。风尘忽见老莱子，庭院正开萱草花。鸾锦再颁新诰命，鱼轩稳称小香车。珍月奚调罢亲弦颂，盛事由来出故家。
　　【张文穆公集】
　　《题仆散夫人诗卷》：早从夫子事戎官，三十年来巴蜀间。阃范有人为内则，藁砧无计可生还。植萱致养难留景，更石为茔不动山。旌表在门传在子，他时彤史尚班班。
　　【王恽秋涧集】
　　《题怀孟路宋总管太夫人九哀诗卷》：七十邦君九十亲，人间此事少同伦。柏舟高节徽彤管，鸾诰清光照尽轮。步履不缘扶杖健，精神犹比结离新。河阳莫说潘舆乐，沁水花时别有春。身宠家温亲老健，福全无似宋门荣。汉宫传训斑仪在，莱子承颜彩袖轻。孤节劲于湘水竹，九龄春动野王城。年年寿席闻佳语，南极星边婺女明。《题张子惠母夫人手卷》：夫人内治日严贞，定省归时有训惩。孝感庭闱深色养，德融民社见春凝。凯风吹棘心何切，宿草含辉乐不胜。七子有林俱茂异，庆门从此福川增。
　　【邓中斋词】
　　广斋谓柳山和王夫人《满江红》韵，惜未见之，为赋一阕：王母仙桃，亲曾醉，九重春色。谁信道，鹿衔花去，浪翻鳌阙。眉锁娇蛾山宛转，髻梳堕马云欹侧。恨风沙吹透流宫衣，余香歇。
　　霓裳散，庭花灭，斜阳燕应难说。想春深铜雀，梦残啼血，空有琵琶传出塞，更无环佩鸣归月。又争知有客夜悲歌，壶敲缺。
　　【文天祥词】
　　和王夫人《满江红》韵，以庶几后山妾薄命之意：燕子楼中，又睚过，几番秋色。相思处，青年如梦，乘鸾仙阙。肌玉暗销衣带缓，泪珠斜透花钿侧。最无端，蕉影上窗纱，青灯歇。
　　曲池合，高台灭，人间事，何堪说？向南阳阡上，满襟清血。世态便如翻覆雨，妾身元是分明月，笑乐昌、一段好风流，菱花缺。《王夫人词》：太液芙蓉，全不是，旧时颜色。尝记得，恩承雨露，玉阶金阙。名播兰簪妃后重，晕潮莲脸君王侧。忽一朝，鼙鼓揭天来，繁华歇。
　　龙虎散，风云灭，今古恨，凭谁说？顾山河百二，泪流襟血。驿馆夜惊尘土梦，宫车晓转关山月。若妲娥肯相容，从圆缺。王夫人至燕，题《驿中云》，中原传诵，惜末句欠商量。代王夫人作：试问琵琶，胡沙外怎生风色。最苦是，姚黄一朵，移根仙阙。王母欢阑琼宴罢，仙人泪满金盘侧。听行宫半夜雨淋铃，声声歇。
　　彩云散，香尘灭，铜驼恨，那堪说？想男儿慷慨，嚼穿龈血。回首昭阳离落日，伤心铜雀迎新月。算妾身，不愿似天家，金瓯缺。
　　【宛陵群英集】
　　《师晦文宫人愁》：曾随玉辇事游畋，一别君王二十年。惟有手中明月扇，向人还似旧时圆。
　　【唐雍裕之诗】
　　《宫人斜》：几多红粉委黄泥，野鸟如歌复似啼。应有春魂化为燕，年年飞入未央栖。
　　【国朝杨基眉庵集】
　　《题宫人图》：两树红蕉映绿池，晚凉携伴试罗衣。金铃小犬迎人吠，应怪秋来出院稀。
　　【宋李俊民鹤鸣集】
　　《悲故宫人》：云惨烟愁苑路斜，孟迟宫莺衔出上阳花。雍陶朱松滴尽无心语，张佑生死深恩不到家。窦巩
　　【汪元量湖山类藁】
　　《亡宋宫人分嫁北匠》：皎皎千婵娟，盈盈翠红围。辇来路迢递，梳鬟理征衣。复采鸳鸯花，缀之连理枝。忧愁忽已失，欢乐当自兹。君王不重色，安肯留金闺。再令出宫掖，相看泪交垂。分配老斫轮，强颜相追随。旧恩弃如土，新龙岂所宜。谁谓事当尔，苦乐心自知。含情拂金徽，繁声乱朱丝。一弹丹凤离，再弹黄鹄飞。已恨听者少，更伤知音稀。吞声不忍哭，寄曲宣余悲，可怜薄命身，万里容华衰。江南天一涯，流落将安归。向来承恩地，月落鸟夜啼。
　　【元郝经临川集】
　　《宫人斜》：椒壁摧颓隐野蒿，妖狐笃簌噪空壕。美人一夜为黄土，国夫人甲第高。
　　【王恽秋涧集】
　　《周文矩画金步摇宫人图》：螭玉珠华两翅排，髻高双凤拂云来。玉笙合就新翻曲，恰值碧桃花正开。
　　【陈深源片云山人小藁】
　　《宫人》：进入宫时貌似花，长门犹恨寄琵琶。经年不见君王面，却向沙场从翠华。
　　【元安熙诗】
　　《题钱选宫人图》：露冷月华白，悠悠方寸心。夫君渺何许，怅望碧云深。
　　【耶律铸乐府】
　　《忆秦娥?赠前朝宫人琵琶色兰兰》：恨凝积，佳人薄命尤堪惜。尤堪惜，事如春梦，了无遗迹。人生适意无南北，相逢何必曾相识？曾相识，恍疑犹览，内家图籍。
　　【周庾开府集】
　　《奉和示内人》：然香郁金屋，吹管凤凰台。春朝迎雨去，秋夜隔河来。听歌云即断，闻琴鹤到回。春忽穴剡凤下，寒壁昼花开。定是流霞气，持添承露。
　　【唐张佑诗】
　　《赠内人》：禁门宫树月痕遇，媚眼唯看宿燕窠。斜拔玉钗灯影畔，剔开红焰救飞蛾。
　　【刘宾客集】
　　代静安《佳人怨》二首并引：靖安丞相，武公居里名也。元和十一年六月，公将朝，夜漏未尽三刻，骑出里门，遇盗，薨于墙下。初公为郎，余为御史，繇是有旧，故今守于远服。贼不可以诛，又不得为歌诗声于楚挽，故代作《佳人怨》，以裨于乐府云：宝马鸣珂踏晓尘，鱼文匕首犯车茵。适来行哭里门外，昨夜华堂歌舞人。秉烛朝天遂不回，路人弹指望高台。墙东便是伤心地，夜夜秋萤飞去来。
　　【元刘秉忠诗】
　　《佳人》：锦心绣口性萧闲，学海波澜挹不乾。奇语八篇传欲满，阳春一曲和皆难。佩兰袭袭生风韵，怀玉温温辟雪寒。别后佳人渺何许，倚楼空咏碧云端。
  </div>
  <div class="pagination">
   <a href="永乐大典残卷_page102.html">
    上一页
   </a>
   <span>
    ...
   </span>
   <a href="永乐大典残卷_page98.html">
    98
   </a>
   <a href="永乐大典残卷_page99.html">
    99
   </a>
   <a href="永乐大典残卷_page100.html">
    100
   </a>
   <a href="永乐大典残卷_page101.html">
    101
   </a>
   <a href="永乐大典残卷_page102.html">
    102
   </a>
   <span class="current-page">
    103
   </span>
   <a href="永乐大典残卷_page104.html">
    104
   </a>
   <a href="永乐大典残卷_page105.html">
    105
   </a>
   <a href="永乐大典残卷_page106.html">
    106
   </a>
   <a href="永乐大典残卷_page107.html">
    107
   </a>
   <a href="永乐大典残卷_page108.html">
    108
   </a>
   <span>
    ...
   </span>
   <a href="永乐大典残卷_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
