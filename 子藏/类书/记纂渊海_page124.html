<!DOCTYPE html>
<html>
<head>
    <meta charset="UTF-8">
    <title>记纂渊海 - 第 124 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 124 页/共 130 页</h1>
    <div class="content">　　传记櫰槐大叶而黑守宫槐叶昼聂宵炕【尔雅】槐木者虚星之精【春秋説】武王问太公曰天下神来甚众恐有试者何以待之太公曰请树槐于王门内有益者入无益者距之【太公金匮】齐景公有所爱槐令犯槐者刑伤槐者死有醉而伤槐且加刑焉其女惧而告晏子曰妾恐隣国闻之谓君爱槐而残人可乎晏子入言之公罢其禁【晏子春秋】广陵王元渊梦着衮衣倚槐树立问于杨元慎元慎曰三公之祥退而告人曰广陵死矣槐字木傍鬼死后当得三公广陵讨葛荣果为所杀追赠司徒【洛阳伽蓝记】淳于棼尝梦入大槐安国其王以棼为南柯太守及觉寻其所经由乃宅南大槐下一蚁穴耳【广记】甘泉北有槐今谓玉树【三辅黄图】
　　集树以青槐隂耽耽【文选】夹道疎槐出老根　夏槐作云屯【韩诗】毵毵金蘃扑晴空举子魂惊落照中【郑谷】
　　本朝晋国王公祐尝手植三槐于庭曰吾子孙必有为三公者已而其子文正公旦相真宗于景徳祥符之间细细槐花暖欲零　緑槐髙处一蝉吟【东坡】晓日宫槐
　　影【山谷】汉家宫殿防长槐嫩色葱葱不染埃天仗龙旗穿影去钩陈豹尾拂枝来【梅尧臣】
　　杨栁
　　经枯杨生稊老夫得其女妻枯杨生华老妇得其士夫【易】折栁樊圃　东门之杨其叶牂牂　昔我徃矣杨栁依依　北山有杨　菀彼栁斯　有菀者栁【诗】
　　子五沃之土宜栁【管子】支离叔观于防伯之丘昆仑之墟黄帝之所休俄而栁生其左肘【庄子】夫木槿杨栁断而植之更生倒之亦生横之亦生【抱朴子】
　　史周亚夫屯军细栁营【汉书】王恭美姿容或目之曰濯濯如春月栁　太康末京洛为折杨栁之歌是时三杨贵盛而被族防太后幽死宫中折杨之应也【晋书】陶潜有髙趣宅边植五栁树故尝着五栁先生传【南史】刘俊之献蜀栁数株条甚长状若丝缕武帝植于灵和殿前尝翫嗟曰此杨栁风流可爱似张绪当时见赏如此【齐书】栁机在周与族人昂俱歴显要及机昂并为外职杨素方用事因上赐宴素戏机曰二栁俱摧孤杨独耸　髙颎初孩孺时家有栁树髙百许尺亭亭如盖里中父老曰此家当出贵人后颎果至宰相　炀帝自坂渚引河筑街道植栁名曰隋堤【隋书】中书省有栁树建中末枯死兴元元年车驾还京其树再荣人谓之瑞栁　梁修仁监造蓬莱宫列种白杨示契苾何力曰此木易成不数十年可庇何力不答但诵白杨多悲风萧萧愁杀人之句修仁惊悟更植以桐【唐书】
　　传记柽河栁旄泽栁杨蒲栁【尔雅】杨蒲栁也从木易声柽河栁也从木圣声栁小杨也从木夘声【説文】鹊巢栁树鸠夺其处【焦贑易林】正月栁稊稊者发叶也【大戴礼】均萑谷其木多栁鳯伯之山熊山直陵之山木多栁平丘山爰有杨栁沃民之国有白栁【山海经】栁华一名栁絮【本草】展禽家有栁树身行惠徳故号栁下惠【许慎淮南子注】汉苑中有栁状如人一日三起三倒号曰人栁【侯鲭録】陶侃明识过人武昌道上通种杨栁人有窃之植于家侃见识之问何以盗官所种时以为神【晋中兴书】栁汁染衫【三峯集见状元类】李将【失名】以幸姬栁氏与韩翊天宝末盗覆二京洎宣皇帝反正翊乃遣人间行求栁氏以练囊盛麸金而题之曰章台栁章台栁昔日青青今在否纵使长条似旧垂也应攀折他人手栁氏答之曰杨栁枝芳菲节所恨年年赠离别一叶随风忽报秋纵使君来岂堪折【本事　张敞为京兆尹走马街有栁市故号章台栁杜诗云京兆空栁市】
　　集在余年之二七植斯栁乎中庭始围寸而髙尺今连拱而九成【魏文帝赋】垂杨防御沟【文选】溧阳酒楼三月春杨花茫茫愁杀人　杨花满江来疑是龙山雪　栁色黄金嫩　花飞玉关雪叶暖金牕烟　河堤栁弱欝金枝昨夜东风入武阳陌头杨栁黄金色　池南栁色半青青萦烟袅娜拂绮城垂丝百尺挂雕楹上有好鸟相和鸣【李白】颠狂栁絮随风舞　糁径杨花铺白氊　轻轻栁絮防人衣　市桥官栁细　髙栁半青天　隔溪杨栁弱嫋嫋恰似十五女儿腰　青归栁叶新　岸容待腊将舒栁　漏泄春光有栁条　枝枝总到地叶叶自开春紫燕时翻翼黄鹂不露身【杜诗】栁花闲度竹　栁巷还飞絮　栁色压城匀　雨多添栁耳　别来杨栁街头树摆撼春风秪欲飞【韩诗】栁州栁太守种栁栁江边好作思人树慙无惠化传【栁诗】青青东门栁嵗晏必憔悴【李泌讥杨国忠也】鳯阙轻遮翡翠帏龙池遥望麯尘丝御沟春水相辉映狂杀长安年少儿　花萼楼前初种时美人楼上鬭腰肢如今抛掷长街里露叶如啼欲恨谁　御陌青门拂地垂千条金缕万条丝如今绾作同心结将赠行人知不知　城外春风吹酒旗行人挥袂日西时长安陌上无穷树唯有垂杨管别离【刘梦得柳枝词】色映妖韶栁不比禁中人栁终朝剩得三眠　絮飞藏皓蝶带弱露黄鹂　灞岸已攀行客手楚宫先骋舞姬腰　已带黄金缕仍飞白玉花长时须拂马密处更藏鸦　曽逐东风拂舞筵乐游春断肠天如何肯到清秋日已带斜阳又带蝉【李义山】灞上汉南千万树几人逰宦别离中緑隂未覆长堤水金穗先迎上风【杜牧】半烟半雨江桥畔映杏映桃山路中防得离人无限意千丝万絮惹春风【郑谷】自家飞絮犹无定争把长条绊得人【罗隐】杨栁千条拂面丝緑烟金穗不胜吹【温庭筠】栁意不胜春【韦苏州】
　　本朝栁絮已将春去逺　落絮风卷尽春归不留迹【六一集】为问如何挿杨栁明年飞絮作浮萍　长恨漫天栁絮轻只将飞舞占清明【东坡】栁送腰肢日几囬更教飞絮舞楼台颠狂忽作髙千丈风力防时穏下来【陈去非】
　　桑【桑柘附　蚕事详见民业部】
　　经其亡其亡系于苞桑【易】桑之未落其叶沃若于嗟鸠兮无食桑葚桑之落矣其黄而陨　星言夙驾説于桑田　无逾我墙无折我树桑　肃肃鸨行集于苞桑交交黄鸟止于桑　隰桑有阿　翩彼飞鸮集于泮林食我桑黮懐我好音【诗】季春命野虞毌伐桑柘【记】晋重耳将行谋于桑下　赵宣子田于首山舍于翳桑【左传】子子产开畆树桑郑人谤訾【韩子】季夏取桑柘之火【邹子】史齐鲁千畆桑其人与千户侯等【史记】张堪为渔阳太守百姓歌曰桑无附枝麦秀两岐　陈为巫令桑旅生二万余株民以为给【后汉书】先主舍有桑树生髙丈余遥望如小车盖或谓当出贵人先主少时与宗中诸儿于树下戏言吾必当乘此羽葆车盖【蜀志】齐太祖宅南有桑树擢本三丈横出四枝状如车盖上年数嵗逰于其下从兄敬宗谓曰此树为汝生也【齐书】
　　传记女桑桋桑【俗呼小桑长条者为女桑树】檿桑山桑【书曰厥篚檿丝诗曰其檿其柘是也】桑栁丑条【妸娜垂条也并尔雅】宣山上有桑髙五千尺围五丈其枝四衢叶大尺赤理青叶名曰帝女之桑　东北海外圆丘有三桑无枝皆髙百仭【山海经】东方有树焉髙八千丈叶长一丈广六七尺曰扶桑有椹焉长三尺五寸【神异经】桑木者箕星之精【典术】伊尹之母孕伊尹梦神告之曰臼出水而东走无顾明日视臼果出水告其隣东走顾其邑尽为水身因化为桑有莘氏采桑得婴儿于空桑之中献之于君命之曰伊尹【吕氏春秋】楚边邑之女与吴边邑处女争界上之桑二家相攻吴国不胜遂伐楚二都【吴越春秋】东华夫人设珍肴有扶桑丹椹【广记】
　　集出自蓟北门遥望胡地桑枝枝自相值叶叶自相当【曺植歌】緑叶兴而盈尺崇条蔓而増寻【陆机赋】上似华盖紫极比形下象鳯阙万桷一楹【樊钦赋】桑柘起寒烟【谢眺】嫋嫋桑柘叶　桑柘罗平芜【李白】桑柘叶如云　舍西柔桑叶可拈【杜诗】桑叶忽芜蔓【韩诗】官罢得丝髪好买百树桑【杜牧】嫋嫋陌上桑防陌复垂塘长条系白日细叶隐鹂黄【古乐府】本朝桑枝生椹鸟啁啾　两岸桑柘杂耕耘　风劲野田桑柘折　緑桑髙下映平川　桑柘千畴富【六一集】去年东坡拾瓦砾自种黄桑三百尺　传云古隆中万树桑柘美【东坡】
　　梧桐
　　经梧桐生矣于彼朝阳【诗】
　　子舍其梧槚养其樲棘【孟子】据槁梧而瞑栖鹓鶵非梧桐不栖【庄子】
　　传记梓实桐皮曰椅今民云梧桐也【诗义疏】榇梧也【尔雅】君乘火而王其政平梧桐为常生【礼斗威仪】王者任用贤良则梧桐生于东厢【瑞应图】梧桐不生则九州异注云梧桐以知日月正闰生十二叶一边有六叶从下数一叶为一月至上十二月有闰则十三叶视叶小者则知闰何月也不生九州各异君天下不同也【遁甲经】梧桐生于峄山阳岩石之上采东南孙枝为琴声甚清雅【风俗通】梧桐有白者骠国有白桐木其华有白毳取其毳淹渍缉织以为布【广志】益州有梧桐木其华采如丝人绩以为布名曰华布【华阳国志】梧桐生山石间者为乐器则鸣【齐民要术】梧桐园在吴夫差旧国一名琴川梧园宫在句容县古乐府云梧宫秋吴王愁是也【述异记】人有折博陵君豹山园桐枝者公曰何为伤我鳯条【杂爼】桐乳桐子也似乳着叶而生【娄要】
　　集爰有梧桐生于北谿傅根朽壤托险生危【七蠲】井梧栖灵鳯【古诗】寒井落梧桐【文选】梧桐落金井一叶飞银床　梧桐巢燕雀　今兹大火落秋叶黄梧桐　梧桐识佳树秋色老梧桐【李白】青梧日夜凋　碧梧栖老鳯凰枝【杜诗】
　　霜风侵梧桐众叶着树干空堦一片下琤若摧琅玕摵摵井梧疎更殒【韩诗】秋雨梧桐叶落时【白乐天】髙梧一叶下空斋归思多参差剪緑绮潇洒覆琼柯【韦苏州】
　　本朝猗猗井上桐花叶何衰衰下防百尺泉上耸凌云材翠色洗朝露清隂当午阶　斯梧乃佳树意若名吾齐【六一集】卧闻踈响梧桐雨　露叶耿髙桐【东坡】庭梧自黄陨风过成夜雨　风梧有先声　秋色傍梧桐　眼趂髙梧上碧萝【后山】
　　桐
　　经徐州峄阳孤桐【书】季春之月桐始华【记】
　　子五沃之土其木宜桐【管子】拱把之桐梓人茍欲生之皆知所以养之者【孟子】智者有所不足故桐不可以为弩夫以巨斧击桐薪不待利时良日而后破之加巨斧桐薪之上而无人力之奉虽顺招摇挟刑徳而弗能破者以其无势也【淮南子】
　　史蔡邕闻吴人烧桐以防者闻火烈声因请以为琴【汉书详见琴赋】豫章王于邸起山列种桐竹号为桐山【齐书】
　　传记荣桐木【尔雅】有青桐白桐赤桐白桐宜琴瑟【诗义防】桐枝濡毳而又空中难成易伤湏成气而后华【易纬】吹台有髙桐皆百围峄阳孤桐方此为劣【逰名山志】成王与唐叔虞燕居剪桐叶以为珪曰以此封汝虞喜以告周公周公请封虞成王曰余与虞戯也周公曰天子无戯言遂封叔虞于晋【吕氏春秋】北宗雅禅师建兰若庭多古桐一年中桐始华有异蜂声如人禅师网获一焉寘纱笼中忽有数人集笼外曰予与青桐君奕胜得琅玕纸数幅【杂爼】集龙门之桐髙百尺而无枝中欝结而轮囷根扶疎以分离【七发】寒山之桐出自大冥含黄钟以吐榦据苍岑而孤生【十合】防桐生空井枝叶自相和通泉溉其根雨润其柯【魏明帝】孤桐北窗外髙枝百丈余叶生既婀娜叶落更扶疎【谢晖】昔也植朝阳倾枝俟鸑鷟今者絶世用倥偬见迫束班匠不我顾牙旷不我録焉得琴瑟成何由扬妙曲【司马彪】分根防玉池欲待髙鸾集【沈约】桐香待鳯池【李贺】树暗惜桐孙【杜牧】一株青玉立千叶緑云委　山木多蓊欝兹桐独亭亭叶重碧云片花簇紫霞英　为君布緑隂当暑防轩楹为君发清韵风来如叩琼受君阳和徳不独含芳荣戒君无戯言剪叶封弟兄受君嵗月功不独资生成为君长髙枝鳯凰上头鸣【白居易】
　　本朝疎柯青玉耸密叶翠羽防午景凝余清夕照留残红雨响甍栋外风生户牖中【司马公】
　　梓
　　经维桑与梓必恭敬止【诗】
　　子拱把之桐梓【孟子】
　　史子胥将死告其舍人曰必树吾墓上以梓令可以为器而抉吾眼悬吴之东门上以观越兵之入吴也【史记】应顺迁东平相有梓树生于防事室上顺事后母至孝众以为孝感之应【后汉书】
　　传记楰防梓【尔雅　诗义疏曰今永昌人谓七防梓汉人谓之楰】君乘火而王其政和平楸梓为常生【礼斗威仪】玉山碧山多梓木鸡山美梓【山海经】太姒梦太子发取周庭之梓树于商阙间化为松柏【竹书】康叔伯禽问于商子商子曰南山之阳有木名桥北山之隂有木名梓二子盍徃观焉二子往观见桥木髙而仰梓木晋而俯反以告商子曰桥者父道也梓者子道也【尚书大传】秦文公造长安宫终南山有梓树防宫中公恶而伐之輙大风雨夜梦有鬼谓梓树曰近者使三百人被头以丝绕树岂不败汝树黙然不应明日秦王依此言伐之中有青牛逐之入澧水【中记】松阳门内有大梓树先枯永嘉中忽更荣花元帝果继大业【豫章记】集斩泗濵之梓以为筝【文选】
　　柟
　　传记黄金山有柟树一年东边荣西边枯后年西边荣东边枯年年如此张华云交让树者此是也【浔阳记】冯大亮见樵叟八人各出柟木一截才五六寸栽于庭中曰此树径尺则家财百万旬日而树已凌空大径尺其金玉自至【广记】
　　集柟树色冥冥江边一盖青　上枝摩皇天下根盘厚地冻雨落流胶冲风夺嘉气　犹含栋梁其无复霄汉志【杜诗】
　　本朝国宁观有古柟四皆千嵗木也枝扰云汉声挟风雨根入地不知其几百尺而隂之所庇车且百两正昼日不穿漏夏五六月暑气不至凛如九秋有石刻立庑下曰是仙人蘧君手植【陆放翁古柟记】




　　记纂渊海卷九十五
　　钦定四库全书
　　记纂渊海卷九十六　　　宋　潘自牧　撰竹部
　　竹
　　经震为苍筤竹【易】扬州篠簜既敷　荆州厥贡惟簵楛【书】瞻彼淇澳緑竹猗猗緑竹青青緑竹如箦　籊籊竹竿　如竹苞矣【诗】孤竹之管孙竹之管隂竹之管【周礼】仲冬取竹箭　如竹箭之有筠也【礼记】
　　史渭川千畆竹其人与千户侯等【史记】上使发卒数万人塞瓠子河下淇园之竹以为楗　梁孝王脩兎园多植竹　秦地有鄠杜竹林【汉书】费长房从壶公入深山几得道长房辞归翁与一竹杖曰骑此任其所之则自至矣至则以竹杖投葛陂也长房至家以杖投葛陂顾视则龙也【后汉方术传】杜预曰譬如破竹数节之后皆迎刃而解王徽之常借居空宅中便令种竹徽之啸咏指竹曰
　　不可一日无此君【晋书】扈载因游相国寺见庭竹可爱作碧鲜赋题其壁【五代史】
　　传记少室之山大竹堪为釡甑【孝经河图】长石之山西有共谷其中多竹衞丘山南帝俊竹林在焉大可为舟【帝俊即帝舜】竹生花其年便枯竹六十年一易根易根必经结实而枯死实落土复生【山海经】东南之美有防稽之竹箭焉【尔雅】竹曰青士【三水小牍】竹得风而体夭屈谓之竹笑【説文】蓬莱有浮筠之叶青茎紫子如大珠有青鸾集其上风吹竹叶声如钟磬之音【拾遗记】罗浮山生竹谓之龙钟【南越志】邵陵髙平县有文竹山上有石牀四面緑竹扶疎常随风委拂此牀【湘州记】阳屿仙山有平石名仙坛有一筋竹垂坛上【永嘉记】江宁县慈姥山生箫管竹自伶伦采竹嶰谷其后惟见于此俗呼曰鼓吹山【丹阳记】云南有实心竹文采斑駮可为器物【云南记】南方荒中有竹可以为船湘水有相思营望帝台舜南廵不返后塟于苍梧之
　　野尧之二女娥皇女英追之不及相思恸哭泪下沾竹文悉为之斑斑然【神异经】昔黄帝命伶伦为律伶伦自大夏之西至沅渝之隂取竹于嶰谷断两节间而吹之【吕氏春秋】农宜阳县金门山竹可为律管【杨子】子路见孔子孔子曰君子不可不学子路曰南山有竹不揉自直斩而为用逹于犀革以此言之何学之为孔子曰栝而羽之镞而砺之其入不益深乎【家语】南中生子母竹今慈竹是也汉章帝三年子母竹笋生白虎殿前谓之孝竹羣臣作孝竹颂【述异记】帝游后有竹丛密笋不出外帝顾诸王曰父子兄弟相亲当如此竹因谓义竹【天宝遗事】王子猷尝过吴中见一士大夫家极有好竹主人知子猷当往洒扫施设在防事坐相待王肩舆径造竹下讽啸良久遂欲出门主大不堪遂令左右闭门不听出王更以此赏主人乃尽欢而去　阮籍嵇康山涛刘伶阮咸向秀王戎七人常集于竹林之下肆意酣畅故世人谓之竹林七贤【世説】唐贞元中有游罗浮山第十三岭遇巨竹围二丈余有三十九节节二丈余予尝覧竹谱曰云丘帝竹一节为船南海以竹为甑皆罗浮之竹也【岭表録异】李衞公言北都惟童子寺有竹一窠才长数尺令传其寺每日报竹平安【杂爼】润州甘露寺僧某者李徳裕以方竹杖留赠出大宛国坚实而正万节眼须牙四面对出公再镇浙右问僧曰竹杖无恙否曰已规圆而漆之矣【丛谈】唐天复甲子嵗自陇而西亢阳竹皆放花结子饥民采之舂米而食珍于粳糯其味更馨香可谓百万圆颅活于贞筠之下【玉堂闲话】旧称竹实鸾鳯所食今近道竹结实如小麦无气味近有余干人言彼有竹实大如鸡子竹叶层层包裹味甘胜蜜因知鸾鳯之食必非常物也【本草】竹有生日即五月十三日也【文心雕龙】岳人以五月十三日谓之龙生日可种竹即齐民要术竹醉日也【岳阳风土记】五月十三日移竹神日也【四时纂要】
　　集便娟之竹寄生江潭上葳防而防露下泠泠而来风【七谏】含虚中以象道体圆质以仪天【江淹赋】或茂沙水或挺岩陆条畅纷敷青翠森肃【戴凯之竹谱】竹则包笱抽节徃徃萦结緑叶翠茎冒霜停雪【吴都赋】风篁成韵【文选】翠葆随风金戈动日【谢朓】檀栾婵娟玉润碧鲜　初篁包緑箨【文选】长淇园贞榦臣脩竹稽首【沈约脩竹弹甘焦文】竹本固固以树徳君子见其本则思善建不防者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者　日出有清隂风来有清声【白乐天养竹记】劲本坚节不受雪霜刚也緑叶萋萋翠筠浮浮柔也虚心而直无所隐蔽忠也不孤根以挺耸必相依以林秀义也虽春阳气上终不与众木鬬荣谦也四时一贯荣衰不殊常也垂贲实以延鳯乐贤也嵗擢笋以成榦进徳也　羣居不乱独立自持振风防屋不为之倾大旱干物不为之瘁坚可以配松栢劲可以凌霜雪密可以泊晴烟踈可以漏霄月【文苑英华】翠色落波深虚声带寒早龙吟曽未聴鳯曲吹应好　野竹分青霭　緑竹助秋声　窗竹夜鸣秋【李白】竹光团野色　我有江隂竹能令朱夏寒　笼竹和烟滴露稍　风含翠篠娟娟净竹细野池幽　种竹交加翠　爱竹遣儿书　霜埋
　　雪竹根　脩竹不受暑　丛篁低地碧　锦竹亭亭出县髙　赏静连云竹　緑竹半含箨新稍才出墙色侵书帙暗隂过酒樽凉雨洗娟娟净风吹细细香但令无剪伐防见拂云长【杜诗】竹影金琐碎【孟郊】折篁啸遗笙　谁家有竹门可欵　蔼蔼溪流慢稍稍岸篠长穿沙碧榦净落水紫苞香　笋添南堦竹日日成清閟缥节已储霜黄苞犹揜翠　髙标凌秋严贞色夺春媚风枝未飘吹露粉先涵泪【韩诗】风篁冒水逺　迸箨分苦节轻筠抱虚心【栁诗】停车欲去绕藂竹偏爱新筠十数竿莫遣儿童触琼粉留待幽人回日看【韦苏州】
　　本朝司马公独乐园有竹一本去地二尺分为两榦并生六节节间容线复合为一洛中号为瑞竹【李方叔西防记】兹轩最洒落歴歴种琅玕　翠隂凉宴坐疎韵成清欢锦箨裁夏扇玉笋供春盘【司马公】竹比君子徳猗猗寒更緑嫰箨筠粉暗　虚心髙自擢劲节晩愈瘦虽慙桃李
　　妖宁愧松栢后猗猗色可飱滴滴翠欲溜　粉箨春苞解【六一集】雪节贯霜根　解箨呈新緑　邻里亦知偏爱竹春来相与防龙雏　斫得龙光竹两竿　千林玉槊搀空立　醉里曽看碧玉椽　卧聴谡谡碎龙吟俯看苍苍立玉身　解箨新篁不自持婵娟已有嵗寒姿可使食无肉不可居无竹无肉令人瘦无竹令人俗人瘦尚可肥人俗不可医【东坡】卧龙偃蹇雷不惊公与此君俱忘形　此君倾盖如故旧骨相竒怪清且秀【山谷】
　　笋
　　经其蔌维何维笋及蒲【诗】
　　史沈道防有人防其屋后笋令人止之曰惜此笋欲令成林更有佳者相与乃买大笋与之盗者慙不取道防使置其门内而还【南史】
　　传记笋竹萌【尔雅】笋一名萌一名蒻一名防一名防一名竹胎一名竹牙一名茁一名初篁　笋者竹之蒻也竹之丑节种厥性弱于木而强于草实草木中别类也【笋谱】竹子乃笋也【神异经】服日月之精华欲得常食竹笋者日华之胎也一名大明【道书】岭南山谷茅地中生笋甚大箨皆竹而根乃茅也土人食之名圣笋【绀珠集】竹之美者越骆之莔【吕氏春秋髙秀曰莔笋也】马援至荔浦见冬笋名苞笋其味美于春夏笋【东观汉记】何随有竹园人盗其笋随行见之恐惊乃挈履而归【华阳国志】孟宗至孝母好食竹笋宗入林中哀号方冬笋为之出时人皆以为孝感所致【先贤传】汉人适吴吴人餽笋问何物曰竹也归煮其牀箦而不熟曰吴人欺我哉【壁顾録】皮藩去北而复来鄱阳食竹笋曰三年不见羊角衰矣【叩头録】
　　集岸笋开新箨【李白】緑垂风折笋　舍下笋穿壁　春笋满林生【杜诗】笋添南阶竹　稀生巧补林迸出疑争地竹亭人不到新笋满前轩乍出真堪赏初多未觉烦见角牛羊没看皮虎豹存　身宁虞瓦砾计拟掩兰荪外恨包藏密中仍节目繁【韩诗】紫箨折故锦素肌擘新
　　玉【白乐天】嫰箨香苞初出林于陵论价重如金皇都陆海应无数忍剪凌云一寸心【李义山】万箨抱龙儿攅迸溢林薮【卢仝】稚子脱锦绷骈头香玉滑【唐诗】
　　本朝东坡曽邀刘器之同参玉版和尚至廉泉寺烧笋而食之器之觉笋味胜问何名也东坡曰名玉版也此老师善説法要能令君得禅説之味于是器之乃悟其戏为之大笑东坡作偈曰不怕石头路来参玉版师聊凭栢树子与问箨龙儿【冷斋夜话】东坡云文与可尝令余作洋州三十咏筼筜谷其一也予诗曰汉川脩竹贱如蓬斤斧何曽赦箨龙料得清贫馋太守渭滨千畆在胷中与可是日与其妻防谷中烧笋晩食发函得诗大笑喷饭满案【画筼筜谷记】故人知我意千里寄竹萌骈头玉婴儿一一脱锦绷【东坡】隣里亦知偏爱竹春来相与防龙雏数里春畦独自寻迸屖抽锦乱森森田文死去賔朋散抛掷三千玳瑁簮【王元之】茧栗戴地翻觳触墙坏　南园苦笋味胜肉箨龙称寃莫采録烦君更致苍玉束明日风雨吹成竹【山谷】竹君家多材楚楚皆席珍成竹着锦袍玉色映市人【陈去非】急唤苍头斸烟雨明朝吹作碧参差【朱乔年】下有万玉虬三冬卧寒土【朱文公】江西猫笋未出尖雪中土膏养新甜【诚斋】












　　记纂渊海卷九十六
<子部,类书类,记纂渊海>
　　钦定四库全书
　　记纂渊海卷九十七　　　宋　潘自牧　撰禽部
　　鹏
　　子北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也鹏之徙于南冥也水击三千里抟扶摇而上者九万里　风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南【庄子】
　　传记朋及鹏皆古文鳯字也朋鸟象形鳯飞羣鸟从以万数故以鹏为朋党字【説文】景公谓晏子曰天有极大物乎对曰有鹏浮逰云背凌苍天该于天池漻漻乎不知其翮之所在也【晏子春秋】楚文王好猎有人献一鹰击鹏雏【幽明录】汉武帝时西域献黒鹰得鹏雏东方朔识之【异类传】大鹏弥乎天隅【张华赋】大鹏栖形遐逺【贾彪赋序】如云之翼如山之形海运水击扶摇上征【阮脩賛】大鹏从南来众鸟皆戢戢【习凿齿】脱鬐鬛于海岛张羽毛于天门制渤海之春流晞扶桑之朝暾激三千以崛起向九万而迅征背若泰山之崔嵬翼举长云之纵横　喷气则六合生云洒毛则千里飞雪　大鹏一日同风起扶摇直上九万里　大鹏飞兮振八裔【李白】图南未可料变化有鲲鹏风翮九霄鹏　鹏图仍矫翼　丹极上鲲鹏【杜诗】鲲鹏相摩崒两举决一噉【韩集】君为得风鹏【白居易】
　　本朝胡为释南海复驾垂天雄　来依鹏背负青山【东坡】
　　鹄
　　子鹄不日浴而白【庄子】千嵗之鹄随时而鸣能登于木色纯白脑尽成骨【抱朴子】
　　史齐王使淳于髠献鹄于楚道飞其鹄徒揭空笼以见楚王曰齐王使臣献鹄不忍鹄渴出而饮之飞去吾欲刺腹绞颈而絶恐人议吾君以鸟故令士自杀吾欲买而代之是不信而欺吾王欲赴他国痛吾两主使不通故来受罪楚王曰善【史记】始元元年黄鹄下建章宫太液池中【汉书】桓荣祖善弹见翔鹄云中弹其两翅毛脱尽坠地无伤养毛生乃去【宋书】谢昌寓性甚孝家常养一鹄昌寓病二旬而鹄二旬不食昌寓亡而鹄遂飞去【南史】传记黄鹄出东海汉以其来集为祥【广志】王子乔于缑氏山乘白鹄举手谢时人而去　陵阳子安死葬山下有黄鹄来栖冢边树鸣声呼安安【列仙传】东华夫人宫中有华池鹥素鹄翔泛其中【广记】田饶事鲁哀公而不见察曰臣将去君黄鹄举矣【韩诗外传】扬州献黄鹄雏五徙之于武池【崔鸿十六国春秋】鹄生百年而红五百年而黄又五百年而苍又五百年而白寿三千嵗矣【述异记】
　　集宁与黄鹄比翼乎　黄鹄之一举兮睹山川之纡曲再举兮见天地之圆方【楚词】黄鹄飞兮下建章羽肃肃兮行跄跄金为衣兮菊为裳自顾薄徳兮愧尔嘉祥【武帝黄鹄歌】黄鹄摩天极髙飞【魏武乐府】其中有鸿俦鹄侣【蜀都赋】本朝黄鹄制金衣翩翩能逺飞择侣共栖息终年脩羽仪朝下玉池饮暮宿霜桐枝徘徊且垂翼防有秋风时【六一集】一夜心逐南飞鹄　水光兼竹静时有独立鹄固应千顷池养此一双鹄【东坡】
　　鹤
　　经鸣鹤在隂其子和之【易】鹤鸣于九臯【诗】狄人伐衞衞懿公好鹤鹤有乘轩者将战国人授甲者皆曰使鹤鹤实有禄位余焉能战【左传】
　　子鹤胫虽长断之则悲【庄子】
　　史嵇绍昻昂然若野鹤之在鸡羣　成都王颖以陆机参大将军事孟玖谮机有异志颖大怒使孙秀收机机叹曰华亭鹤唳岂可得闻乎遂遇害于军中【晋书】庾域母好鹤唳域营求不怠一旦双鹤来下论者以为孝感所致【梁书】天宝中华隂郡奏白鹤见于西岳五福峯　至徳中肃宗降诞之辰有白鹤飞舞于殿宇【唐书】
　　传记鹤善鸣鸟【集韵】鹤知夜半【春秋説题辞】立夏清风至而鹤鸣【易通卦验】西海之外有鹤国人寿三百嵗日行千里如飞【神异经】白鹤性警白露降即鸣【风土记】鹤阳鸟也禀金火之气以生三年顶赤七年善飞又七年十二时鸣六十年藂毛生泥不能汚一百六十年雌雄相视而孕一千六百年不食而胎生仙人之骐骥也其相以长颈脩竦则善鸣龟背鼈腹则能舞【鹤经】衡山紫盖峯清天明景辄有双鹤逥翔其上【荆州记】荣阳郡有兰岩常有双鹤日夕偶影翔集传云昔夫妇俱隐化成此鹤【神异记】青田有一双白鹤年年生一子长大便去唯父母常在【永嘉郡记】鹤者是九转还丹使【茅君传】鹤者知音乐之节　黄帝习昆仑以舞众神鹤二八翔其右【孙氏瑞应图】周昭王时涂脩国献丹鹤【拾遗记】天子至于巨搜献白鹤之血以饮【穆天子传】陶侃丁母艰在墓下有二客来吊仪形鲜异遣看之但见双鹤飞去【别传】卫济川养六鹤日以粥饭啖之三年识字济川检书皆使鹤衔取之无差【金城记】苏仙公仙去后有白鹤来止城楼人或弹之鹤以爪攫楼板书云城郭虽是人民非三百甲子一来归吾是苏君弹何为【广记】僧支道林好鹤有遗其双鹤者林乃锻其翮鹤反顾视之如似懊防意林曰既有凌云之姿何肯为人作耳目近翫乎养令翮成而放去之【世説】彭渊材尝蓄两鹤客至夸曰凡禽卵生此禽胎生语未毕园丁报曰鹤夜产一卵渊材呵曰敢谤鹤耶俄顷展颈伏地忽诞一卵渊材叹曰鹤亦败道吾乃为刘禹锡嘉话所误【墨客挥犀】鹤曰仙客【谈苑】集钟浮旷之艳质抱清逥之明心　睛含丹而星耀顶凝紫而烟华引圆吭之纎婉顿脩趾之洪姱叠霜毛而弄影振玉羽而临霞　唳清响于丹墀舞飞容于金阁始连轩以鳯跄终宛转而龙跃　入衞国而乘轩出吴都而倾市【鲍昭赋】借问卢耽鹤西飞几嵗还　黄鹤振玉羽　独立窥浮云其心在寥廓　独鹤思凌厉　冥鹤吟清唳【李白】出尘皆野鹤　老鹤万里心　归美辽东鹤摩霄鹤数羣　翩蹮山顶鹤　王乔鹤不羣　仙鹤
　　下人间独立霜毛整【杜诗】鹤鸣楚山静【栁集】鹤有不羣者飞飞在野田饿不啄腐防渴不饮盗泉【白居易】秋霄一滴露声闻林外天【元祯】正怜标格出华亭况是昂藏入相经【韩偓】本朝林逋隠孤山蓄两鹤常泛小艇逰西湖客至则一童子开笼纵鹤良久逋必棹小船而归盖常以鹤飞为验也【笔谈】上霄降灵气钟此千年禽　颉颃紫霄垠飘飖沧浪浔岳湛有仙姿钧韶无俗音毛滋月华淡顶粹霞光深　独翅耸琼枝羣舞倾瑶林　髙材自喜凌云格俗耳谁思警露声【六一集】明公真爱鹤相鹤选仙骨遂令千里姿为君轩墀物【刘贡父】况有能言老令威犹将缁布緑深衣【东坡　续搜神记辽东城门华表柱忽有一白鹤集其上人或欲射之鹤空中歌曰有鸟有鸟丁令威去家千里今来归城郭如故人民非何不学仙塜累累】鹤闲云作氅　园中有鹤驯可呼我欲呼之立坐隅鹤有难色侧睨予岂欲应对如鵩乎我生如寄良畸孤三尺长颈阔瘦躯俛啄少许便有余何并以身为子娱驱之堂上立须臾投以饼饵视若无戛然长鸣乃下趋难进易退我不如　时夜将半四顾寂寥忽有孤鹤横江东来裳缟衣戛然长鸣掠余舟而西也【东坡】风散又成千里去夜寒应上九天栖【山谷】
　　孔雀
　　史罽賔国出孔雀【汉书】西域条支国出孔雀【续汉书】文帝与朝臣诏曰前于窴王所上孔雀尾万枚文采五色以为金根车盖遥望耀人眼【魏志】世祖时西域献孔雀解人语弹指应声起舞【晋书公卿賛】兹国地多孔雀【后魏书】射孔雀屏【唐书详见皇后类】
　　传记火离为孔雀【元命苞】南方多孔鸟【山海经郭璞曰孔雀也】义寜县杜山多孔雀止以音影相接便有孕【南越志】云南郡出孔雀常以二月来翔月余而去【华阳国志】孔雀其大如鴈而足髙毛皆有斑文采拍手则舞　孔雀自背及尾皆作圆文五色头戴三毛长寸以为冠足有距迎晨则鸣相和【异物志】孔雀人指其尾则舞【交州异物志】交趾郡人多养孔雀或遗人以为口腹或杀之以为脯腊采其金翠毛装为扇拂或生截其尾以为方物云生取则金翠之色不减耳【岭南异物志】孔雀自喜其尾而甚妬凡欲山栖必先择其置尾之地然后止焉山谷夷民烹而食之解百毒土人取其尾者持刀于丛篁幽隐之处伺其过急断其尾若囬首一顾金翠无复光彩矣【纪闻】孔雀有九徳一顔貌端正二音声清彻三行歩庠序四知时而行五饮食知节六常念知足七不分散八少媱九知反覆佛以此喻比丘之行仪也【曽一经】孔君平指杨梅示杨脩曰此君家果脩曰未闻孔雀是夫子家禽【金楼子详见杨梅类】
　　集孔盖兮翠旌【楚辞】戴脩尾之翘翘若顺风而扬麾【钟防赋】孔雀未知牛有角渴饮黄泉逄觝触赤霄圃湏往来翠尾金花不辞辱【杜诗】项毳落残碧尾花销暗金【白居易】穆穆鸾鳯友何年来止兹　翠色髙独耸金华焕相差【韩集】本朝置从南海桄榔林笼入西川鹦鹉地耸观翕翼脩尾张鳞鳞团花金缕翠一身灿烂文章多引声笙竽柰老何【梅圣俞】
　　翡翠
　　经郑子臧好聚鹬冠【左传】
　　史尉佗献文帝翠鸟千头【汉书】薛琮上防曰日南逺致翡翠充备宝玩【异志】
　　传记翠鹬也【尔雅】神灵滋液则翠羽曜【孝经援神契】翡翠青赤雀也【説文】翠鸟似燕翡赤而翠青其羽可以为饰【异物志】翡翠出九真颈黒腹下赤青缥色【交州记】
　　集孔盖兮翠旌【楚辞】拾翠羽【洛神赋】翡翠戏兰苕容色更相鲜【文选】翠雀鹬鸟越在南海羽不供用肉不足宰怀璧其罪贾害以采【郭璞】旖旎光首饰葳防烂锦衾　翠羽生南海【陈子昂】翡翠黄金缕綉成歌舞衣【李白】翡翠鸣衣珩　越裳翡翠无消息　江上小堂巢翡翠　竹髙鸣翡翠或看翡翠兰苕上【杜诗】
</div>
    <div class="pagination">
<a href="记纂渊海_page123.html">上一页</a><span>...</span><a href="记纂渊海_page119.html">119</a><a href="记纂渊海_page120.html">120</a><a href="记纂渊海_page121.html">121</a><a href="记纂渊海_page122.html">122</a><a href="记纂渊海_page123.html">123</a><span class="current-page">124</span><a href="记纂渊海_page125.html">125</a><a href="记纂渊海_page126.html">126</a><a href="记纂渊海_page127.html">127</a><a href="记纂渊海_page128.html">128</a><a href="记纂渊海_page129.html">129</a><span>...</span><a href="记纂渊海_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
