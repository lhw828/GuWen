<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 422 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 422 页/共 737 页
  </h1>
  <div class="content">
   又曰：江革字休映，考城人。吏部侍郎谢眺常过革第，时大寒雪，革敝絮单席而耽学不倦。眺乃脱其所着衣并手割半毡与革。後建安王为雍州刺史，表求记室。人或荐之，以为征北记室参军。与弟观少长共居，不忍离别，苦求同行。参军沈约、任同与革书曰：“此雍府妙选英才，文房之职总卿昆弟，可谓驭二龙於长途，骋骐骥於千里。”
又曰：刘峻字孝标，平原人。勤学，去学五六里，常行读书不息，地有坑坎，每常倒蹶，然後始悟。
《隋书》曰：皇甫绩字功明。三岁而孤，为外祖韦孝宽所鞠养。尝与诸外兄博奕，孝宽以其惰业，督以严训。绩叹曰：“我无庭训，养於外氏，不能克躬励已，何以成立？”深自感激，命左右自杖。孝宽闻而对之流涕。於是精心好学，略涉经史。
又曰：卢思道字子行。年十六，遇中山刘松为人作碑，以示思道，读之多所不解。於是感激，闭户读书，师事河间邢子才。後思道为文以示刘松，松又不能甚解。思道乃喟然叹曰：“学之有益，岂徒然哉？”
又曰：刘炫字光伯。少以聪敏见称，与信都刘焯闭户读书，十年不出。
又曰：王劭笃学，好经史遗落世事。用思既专，性颇悦忽，每至对食闭目凝思，盘中之肉，辄为仆从所啖，劭弗之觉，惟责肉少，数罚厨人。厨人以情白，依前闭目，伺而获之。厨人方免笞辱。其专固如此。
《唐书》曰：李奚，昭宗朝为宰相。奚自在台省，聚书至多，手不释卷。时人号“李书楼”。所撰文章及注解书传之阙疑近百馀卷，经乱悉亡。
《世说》曰：管宁、华歆尝同席读书。有乘轩冕过门者，宁读书如故，歆出观。宁割席分坐曰：“子非吾友也。”
《邴原别传》曰：原字根矩。家贫，早孤。邻有书舍，原过其傍而泣。师问曰：“童子何悲？”原曰：“夫书者，必皆具有父兄者，一则羡其不孤，二则羡其得学。”师亦哀原之言而为之泣，曰：“童子苟有志，我从相教，不之求费也。”
《楚国先贤传》曰：孙敬好学，时欲寤寐，悬头至屋梁以自课。常闭户，号为“闭户先生”。
《庐江七贤传》曰：文党字翁仲。欲之学。时与人俱入丛木，谓侣人曰：“吾欲远学，先试投我斧高木上，斧当挂。”乃仰投之，斧果上挂。因之长安受经。
《七贤传》曰：阮籍有奇才异质，或闭户读书连月不出，或游行丘林经日不返。
《益部耆旧记》曰：朱仓字□卿，广汉人。畜钱八百文，之蜀从处士张宁受《春秋》。籴小豆十斛，屑之为粮，闭户精诵。宁矜之，敛得米二十石，仓不受。
嵇康《高士传》曰：逢真，王莽辟，不至。尝为杜陵门下掾，终身不窥长安城，但闭门读书，未尝问政。
《吕氏春秋》曰：宁越，中牟之鄙人也。苦耕稼之劳，谓其友曰：“何为而可以逸此苦也？”其友曰：“莫如学。学三十年，则可以达矣。”宁越曰：“请以十五岁。人将休，吾不休；人将卧，吾不卧。”学十五岁，而周威公师之。
《世要论》曰：有读书倦而刺其掌。
《墨子》曰：墨子使卫，载书甚多。强唐子见而怪之。墨子曰：“昔周公旦朝读书百篇，夕见七十士。相天子犹如此，况无事，敢废此乎？”
《邹子》曰：朱买臣孜孜修学，不知雨之流粟。
汉武帝《洞冥记》曰：董谒字仲玄，出隐无常。常息人家，於座以笔题掌，还以竹箨写之。书竟，舐掌中。加以少来精勤，舐之累烂。世谓之《董仲玄掌录》。
《西京杂记》云：匡衡好学，贫无烛，邻家甚富，穿壁引光照书。
《汉书》曰：倪宽，千乘人。受业孔安国。贫无资，佣作带经而锄。在太学为弟子都养。
卷六百十二　学部六
博学
《论语》曰：大哉，孔子！博学而无所成名。
《礼记》曰：君子之学也博，其服也乡。
《易□大畜卦》云：君子以多识前言往行，以畜其德。
《续汉书》曰：班固字孟坚，九岁能属文，诵诗赋。及长，遂博览载籍，九流百家之言，无不穷究。
《东观汉记》曰：杨震字伯起，受《欧阳尚书》於桓郁。明经博览，无不穷究。诸儒为之语曰：“关西孔子杨伯起。”
谢承《後汉书》曰：王充字伯任，好学博览。常游洛阳市，阅所卖书，一见辄能诵忆。遂博通众流百家之言。
又曰：黄香知古今，群书无不涉猎。帝以香先帝所异，每有疑，帝时特访问；又诏香诣东观，读所未尝见书。
又曰：贾逵字景伯，弱冠诵《左氏》。语云：“问事不休贾长头。”
王隐《晋书》曰：皇甫谧羸病，手不释卷。历观古今，无不皆综。
又曰：张华博览图籍，四海之内，若指诸掌。世祖问华，千门万户，画地而成。
《晋书何劭传》曰：惠帝即位，初建东宫。太子年幼，欲令亲万机，以劭为太子师。劭博学，善属文，陈说近代事，若指诸掌。
《三国典略》曰：陈遗兼通直。散骑常侍姚察聘於周，沛国刘臻窃於公馆访《汉书》疑事十馀条，并为剖析，皆有经据。臻谓所亲曰：“名下定无虚士。”
《齐书贾希镜传》曰：宋孝武时，青州人发古蒙铭云“青州世子，东海女郎”。帝问学士鲍照、徐爰、苏宝生，并不能悉。镜对曰：“此是司马越女嫁苟儿。”检访果然。由是见遇。
又《崔慰祖传》曰：国子祭酒沈约、吏部郎中谢尝於吏部省中宾友俱集，各问慰祖地理中所不悉十馀事。慰祖口吃，无华辞，而酬据精悉，一座称服之。眺叹曰：“假使班、马复生，无以过此。”
萧子显《齐书》曰：王俭自以博闻多识，读书过陆澄。澄曰：“仆年少来无事，惟以读书为业。且年已倍令君，令君少便鞅掌王务，虽复一览便谙，然其卷轴未必多仆。”俭集学士何宪等，盛自商略。澄待俭语毕，然後谈所遗漏数百千条，皆俭所未睹。俭乃敬服。俭在尚书省，出巾箱几案杂服饰，令学士隶事事多者与之，人各得一两物。澄後来，更出诸人所不知事复各数条，并夺物将去。
《梁书》曰：韦子棱，字威直。性恬，素以书史为业，博物强记。当代之士，咸就质疑。
《隋书》曰：王劭初在齐时，祖孝征、魏收、阳休之等尝论古事，有遗忘讨阅不能得，因呼劭问之。劭具论所出。取书验之，一无舛误。自是大为时人所许，称其博物。
《唐书》曰：李守素尤为谱学，妙谱人物。自晋宋以降，四海士流，及周魏以来诸贵勋等，华戎阀阅，靡不详究。时号为“肉谱”。尝与虞世南等六人同直学馆，其夜七夕，内出珍馔，有教赋诗，因共谈人物。初言江左东南，犹相酬对，及言北舌诸姓，次第如流，显其历叶，皆有据证。世南但抚掌而笑，不复能答。既而叹曰：“‘肉谱’定可畏”。许敬宗因谓世南曰：“李仓曹以善人物乃得此名，虽为美事，然非雅号。”曰：“君既言成准的，宜有以改之。”答曰：“卿言是也。昔任彦升善谈经籍，梁代称为‘五经笥’，今日仓曹为‘人物志’，可乎？”杜如晦等咸以为佳。
又曰：蒋幼好学。德宗尝幸凌烟阁，见左壁颓剥，上有残缺文记，每行可辨三五字，命录之以问宰臣，宰臣卒然无以对。遽召访之，对曰：“此圣历年侍臣图赞也。”暗讽诵，不失一字。宰臣上奏，德宗叹曰：“虞世南暗写《列女传》无以加也。”
《国语》曰：晋文公使赵衰为卿，辞云：“栾枝贞慎，先轸有谋，胥臣多闻，皆可以为辅也。”
《孟子》曰：人皆知粪其田而莫知粪其心。何谓粪心？博学多闻也。
《庄子》：惠施多方，其书五车，称连环可解。
袁子《正书》曰：学莫大於博，行莫大於约。圣人者，天下之至智也，博学以聚之，兼听而辨之。
《抱朴子》曰：洪年十六始习《孝经》、《论语》、《易》，但贪广览於众书，曾披涉自正经诸史百家之言近将万卷。
又曰：夫周公上圣而日读百篇，仲尼天纵而韦编三绝，墨翟大贤载文盈车，仲舒命世不窥园圃，倪宽带经以芸锄，路生截蒲以写书，黄霸桎梏以受业，宁子凤夜以倍功，故能究览玄奥，穷测微言。
《典论》曰：孔融、陈琳、王粲、徐、阮禹、应、刘桢七子者，于学无所遗，于文无所假。
《文士传》曰：张华穷览古今，尝徒居，有书三十乘。
《金楼子》曰：丘迟出为永嘉郡，公祖道于东都亭。敬子、沈隐侯俱至。丘云：“少来搜集书史，颇得诸遗书，无复首尾，或失名姓，凡有百余卷，皆不得可知，今并欲焚之。”二客乃谓主人云：“可皆取出共看之。”博金紫末至，二客以向诸书示之，傅乃发レ剖判；皆究其流出，所得三凤裥二。宾客咸所悦伏。
《国朝传记》曰：太宗尝出行，有司请载副书以从。上曰：“不须，虞世南在此行秘书。”
又曰：太宗称虞监博闻、德行、书翰、词藻、忠直一人而已，兼是五善。
博物
《家语》曰：夫子曰：“子产于民为惠主，于学为博物。吾以兄事之也。”
《左传□昭元年》曰：晋侯有疾，郑伯使公孙侨如晋聘，且问疾。叔向问焉，曰：“寡君之疾病，卜人曰‘实沈、台骀为祟’，史莫之知。敢问此何神也？”子产曰：“昔高辛氏有二子，伯曰阏伯，季曰实沈。居于旷林，不相能也。日寻干戈，以相征讨。后帝不臧，迁阀伯于商丘，主辰，商人是因，故辰为商星；迁实沈于大夏，主参，唐人是因，以服事夏、商。其季世曰唐叔虞。当武王邑姜，方震太叔，梦帝谓己：‘余命而子曰虞，将与之唐，属诸参而蕃育其子孙。’及生，有文在其手，曰‘虞’，遂以命之。及成王灭唐，而封太叔焉，故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾挑，障大泽，以处大原。帝用嘉之，封诸汾川。沈、姒、蓐、黄实守其祀，（四国，台骀之后。）今晋主汾而灭之矣。由是观之，则台骀，汾神也。抑此二者，不及君身。山川之神，则水旱疠疫之灾，于是乎之；日月星辰之神，则雪霜风雨之不时，于是乎之。若君身，则亦出入、饮食、哀乐之事也。山川、星辰之神又何为焉？侨闻之，君子有四时：朝以听政，昼以访问，夕以修令，夜以安身。于是乎节宣其气，勿使有所壅闭湫底，以露其体。兹心不爽，而昏乱百度，今无乃一之，（同四时也。）得生疾矣。侨又闻之，内官不及同姓，（内官，嫔御。）其生不殖，（殖，长也。）美先尽矣，则相生疾，（同姓之相与先美矣，美极则尽，尽则生疾。）君子是以恶之。故《志》曰：‘买妾不知其姓，则卜之。’违此二者，古之所慎也。（一四时娶同姓。二者古人所慎。）男女辨姓，礼之大司也。（辨，别也。）今君内实有四姬焉，（同姓姬四人。）其无乃是也乎？若由是二者，弗可为也已。（为，治也。）四姬有省犹可，无则必生疾矣。”（据异姓，去同姓。故言省。）叔向曰：“善哉，未之闻也。”晋侯闻子产之言，曰：“博物君子也。”重贿之。
又昭七年《传》曰：子产聘于晋。晋侯疾，韩宣子逆客，私焉（私语。）曰：“寡君寝疾，於今三月矣。并走群望，（晋所望祀山川，皆走往祈祷。）有加而无瘳。今梦黄熊入於寝门，其何厉鬼也？”对曰：“以君之明，子为大政，其何厉之有？昔尧殛鲧于羽山，（羽山在东海祝其县西南。）其神化为黄熊，以入于羽渊，实为夏郊，三代祀之。（鲧，禹父，夏家郊祭之，历殷周二代，又通在群神之数并见祀。）晋为盟主，其或者未之祀乎？”（言周衰，晋为盟主，得佐天子祀群神。）韩子祀夏郊。（祀鲧。）晋侯有间，（间，差也。）赐子产莒之二方鼎。（方鼎，莒所贡。）
《汉书》曰：张安世字子孺，给事尚书。上幸河东，亡书三箧，诏问，莫能知。惟安世识之，具作其事。後求得书，以相校，无所遗失。上奇其材，擢尚书令。
《晋书□张华传》曰：人有得鸟毛，长三丈，以示华。华见，惨然曰：“此谓海凫毛也，出则天下乱矣。”陆机尝饷华，於时宾客满座，华发器便曰：“此龙肉也。”众未之信。华曰：“试以苦酒濯之，必有异。”既而五色光起。机问主，果云“园中茅积下得一白鱼，质状殊常，以作，过美，故以相献。”武库封闭甚密，其中忽有雉ず，华曰：“此必蛇化为雉。”开视，雉侧果有蛇蜕焉。吴郡临平岸崩，出一石鼓，捶之无声。帝以问华，华曰：“可取蜀中桐材，刻为鱼形，扣之则鸣矣。”於是如其言，果声闻数里。初，吴之未灭也，斗牛之间常有紫气。道术者皆以吴方强盛，未可图也。惟华以为不然。及吴平之後，紫气愈明。华闻豫章雷焕妙达象纬，要之宿，登楼仰观，焕曰：“宝剑之气耳，在豫章丰城。”因以焕为丰城令，使求之。焕到县，掘狱屋基，得双剑。其夕，斗牛间气不复见焉。焕以南昌西山北岩下土拭剑，光芒艳发。遣使送一剑并土与华，留一自佩。华以南昌土不如华阴赤土，因以华阴土一斤致焕，焕更以拭剑，倍益精明。又魏时殿前锺忽大鸣震骇者。华云：“此蜀山毁，故锺鸣。”寻蜀郡上其事也。
又曰：武帝常问挚虞“三日曲水”之义。虞对曰：“汉章帝时，平原徐肇以三月生三女，至三日俱亡。材人以为怪，乃招携之水滨洗祓，遂因水以泛觞，其义起此。”帝曰：“必如所谈，便非好事。”束进曰：“虞小生，不足以知。臣请言之：昔周公城洛邑，因流水以泛酒，故逸诗云‘羽觞随波流’。又秦昭王以三日置酒河曲，见金人奉水心之剑曰‘令君制有西夏’，乃羁诸侯。因此立为曲水。二汉相缘。皆为盛集。”帝大悦，赐金五十斤。时有人于嵩高山得竹简一枚，上两行科斗书，传以相示，莫有知者。司空张华以问，曰：“此汉明帝显节陵中策文也。”检验果然。时人伏其博识。
又曰：恒温伐蜀。初，诸葛亮造八阵图于鱼复下，砂上垒石，八行相去二丈。温见之，谓此常山蛇势也。文武皆莫能识之。
又曰：荀勖尝在帝坐进饭，谓在坐人曰：“此是劳薪所炊。”或末之信，帝遣问膳夫，乃云“实用故车脚”。举世伏其明识。
《宋书》曰：何承天博见古今，为一时所重。张永尝开玄武湖，遇古冢，冢上得一铜斗，有柄文。帝以访朝士。承天曰：“此亡新威斗，王莽三公亡皆赐之，一在冢外，一在冢内。时三台江左者惟甄邯为大司徒，必邯之墓。”俄而又启冢，内更得一斗，复有一石，铭“大司徒甄邯之墓”。
萧子显《齐书》曰：东海王ゼ亦史学博闻，历尚书左丞。竟陵王子良校试学士，惟ゼ问无不对。永明中，天忽黄色照地，众莫能解。ゼ云是“荣光”。世祖大悦。
《梁书□裴子野传》曰：时西北远边有白题及滑国，遣使由岷山道入贡。此二国历代弗宾，莫知所出。子野曰：“汉颍阴侯斩胡白题将一人。服虔注曰：‘白题，胡也。’又汉定远侯击虏入滑，此其後乎？”时人服其博识。
又曰：乐蔼为御史中丞，时长沙宣武王将葬，而车府忽於库失油络，欲推主者。蔼曰：“昔晋武库火，张华以为积油万石必燃。今库若有灰，非吏罪也。”既而检之，果有积灰。时称其博物弘恕。
《三国典略》曰：齐徐之才见有人以五色斑兰骨为刀把者，之才曰：“此人瘤也。”问所得处，云於冢见骷髅骨长数寸，试削，视有文理，故用之。
又曰：周平蜀还，得乐器者皆莫之识。太常少卿斛斯氵徵（直陵切。）见之曰：“此钅享于也。”人弗之信。氵徵遂依干宝《周礼注》以芒筒捋之，其声极振。众乃叹服。氵徵取以合乐焉。
《隋书》曰：崔赜大业四年从驾汾阳宫，次河阳镇。蓝田令王昙於蓝田山得一玉人，长三尺四寸，着大领衣，冠帻。奏之，诏问群臣，莫有识者。赜答曰：“谨案汉文以前未有冠帻，即是文帝以来所制作也。臣见魏大司农卢元明撰《嵩高山庙记》，云：‘有神人以玉为形，像长数寸，或出或隐，出则令世延长。’伏惟陛下，应天顺民，定鼎嵩雒，岳神自见。臣敢称庆！”因再拜，百官毕贺。天子大悦，赐缣二百。
《国语》曰：海鸟爰居，止於鲁东门之外三日。臧文仲使国人祭之。（文仲不知，以为神。）展禽曰：“越哉，臧孙之为政也！（越，迂也。言其迂阔不知所要也。）夫祀，国之大节也，而节，政之所成也。故慎制祀以为国典。今无故而加典，非政之宜也。夫圣王之制祀也，功施於民则祀之，以死勤事则祀之，以劳定国则祀之，能御大灾则祀之，能大患则祀之。非是族也，不在祀典。今海鸟至，已不知而祀之，以为国典，难以为仁且智矣。夫仁者讲功而智者处物，无功而祀之，非仁也；不知而不问，非智也。今兹海其有灾乎？夫广川之鸟兽，恒知避其灾也。”是岁也，海多大风，冬暖。（爰居所避。）文仲闻柳下季之言，使书以为三。（，简书也。三，三卿，卿一通也。谓司马、司徒、司空。）
又曰：季桓子穿井，获如土缶，其中有羊焉。使问之仲尼，曰：“吾穿井而获狗，何也？”（获羊言狗者，以孔子博物，测也。）对曰：“以丘之所闻，羊也。丘闻之，木石之怪曰夔、罔两，水之怪曰龙、罔象，土之怪曰坟羊。”
又曰：吴伐越，隳会稽，获骨一节，专车。（骨一节，其长专车。专，坛也。）吴子使来好聘问之仲尼，仲尼曰：“丘闻之，禹致群臣于会稽之山，防风氏后至，禹杀而戮之，（防风，汪茫氏君之名。违命后至，故禹杀之。陈尸为戮。）其骨专车焉。此为大矣。”客曰：“敢问谁守为神？”仲尼曰：“山川之灵，足以纪纲天下者，其守为神。（纪纲天下谓名山大川。龙兴云致雨，以利天下。）社稷之守为公侯，（封国立社稷而山川之祀者为诸侯。令守之，是公侯。）皆属于王者。”客曰：“防风何守？”仲尼曰：“汪茫氏之君，（汪茫，长翟国名。）守封山者也，（封，封山。，山。在今吴郡永安县也。）为漆姓，（柒，汪茫氏之姓。）在虞夏商为汪茫氏，于周为长翟，（周世其国北迁为长翟。）今为大人。”（今，孔子时。）客曰：“人长之极，几何？”仲尼曰：“僬侥氏长三尺，短之至也；（僬侥，西南蛮之别名也。）长者不过十之，数之极也。”（十之三丈，则防风氏。）
又曰：仲尼在陈，有隼集于陈侯之庭而死，苦矢贯之，石其长尺有咫。（隼，鸷鸟，鹗也。苦，木名。，镞也，石为之。八寸曰咫。苦矢贯之，坠而死也。）陈惠公使以隼如仲尼之馆问之，（惠公，哀公之孙悼太子之子吴也。）仲尼曰：“隼之来也远矣，此肃慎氏之矢也。（肃慎，北夷之国。）昔武王克商，通道于九夷百蛮，使各以其方贿来贡，使无忘职业。于是肃慎氏贡苦矢石，其长尺有咫。先王欲昭其令德之致远物也，故铭其栝曰‘肃慎氏贡苦矢’，以分大姬，配虞胡公而封诸陈。（分，予也。大姬武王元安胡公，舜后。虞，遏父之子胡满。）古者分同姓以宝玉，所以展亲也，（展，重。若夏后氏之璜也。）异姓以远方之职贡，使无忘服也。故分陈以肃慎氏之贡。（陈，妫姓。）君若使有司求诸故府，其可得也。”（故府，旧府。）使求，得之金椟，如之。
《家语》曰：楚昭王渡江，江中有一物大如斗，员而赤，直触王舟，舟人取之。王大怪之，遍问群臣，莫能识。使使聘於鲁，问孔子，孔子曰：“此萍实也。惟霸者为能获之。”使者返，王食之，大美。久之，使来以告鲁大夫。大夫因子游问曰：“何以知其然？”曰：“吾昔之郑，过陈之野，闻童谣曰：‘楚王渡江得萍实，大如斗，赤如日，剖而食之，甜如蜜。’此是武王之应也。”
《益部耆旧传》曰：蜀郡张宽，汉武帝时为侍中，从祀甘泉。至渭桥，有女子浴於渭水，乳长七尺。上怪其异，遣问之，女曰：“帝後第七车知我所来。”时宽在第七车，对曰：“天皇主祭祀者，斋戒不严，则女人见。”
郭璞注《山海经》曰：汉宣帝使人上郡发盘石，石室中得一人，徒裸被，反缚，衤戒一足。以问群臣，莫能知。刘子正对曰：“昔贰负之臣曰免，与贰负杀{穴契}窳。帝乃括之於疏属之山，（括，系缚也。音适。）桎其右足，反缚两手，系之山上盘石之下。”宣帝大惊。於是时人争学《山海经》。
《国朝传记》曰：润州得玉磬十二，以献。张率更叩其一，曰：“是晋某岁所造。”语裥人於古墓中得铜物似琵琶，而身正圆。元行冲云：“此阮咸所造。”（事并具乐部。）
卷六百一十三　学部七
教学
《礼记□王制》曰：天子命之教，然後为学。小学在公宫南之左，太学在郊。
又《学记》曰：古之教者，家有塾，党有庠，术有序，国有学。（《周礼》：五百家为党，万二千五百家为遂也。）一年视离经辨志，三年视敬业乐群，五年视博习亲师，七年视论学取友，谓之小成；九年知类通达，强立而不反，谓之大成。
又曰：学然後知不足，教然後知困；知不足然後能自反也，知困然後能自强也。
又曰：君子知至学之难易，而知其美恶，然後能博喻；能博喻，然後能为师；能为师，然後能为长；能为长，然後能为君。
又曰：大学之法，禁於未发之谓豫，当其可之谓时，不陵节而施之谓孙，相观而善之谓摩。此四者，教之所由兴也。发然後禁，则格而不胜；时过然後学，则勤苦而难成；杂施而不孙，则坏乱而不修；独学而无友，则孤陋而寡闻；燕朋逆其师；燕譬废其学。此六者，教之所由废也。
又曰：学者有四失，教者必知之。人之学也，或失则多，或失则寡，或失则易，或失则止。此四者，心之莫同也；知其心然後能救其失也。
又曰：君子之教喻也，道而弗牵，强而弗抑，开而弗达。道而弗牵则和，强而弗抑则易，开而弗达则思。和易以思，可谓善喻也。
又曰：教也者，长善而救其失者也。善歌者使人继其声，善教者使人继其志。其言也约而达，微而臧，罕譬而喻，可谓继志也。
又曰：大学始教，皮弁祭菜，示敬道也；《宵雅》（音小。）肄三，官其始也；入学鼓箧，逊其业也；夏楚二物，收其威也；未卜，不视学，游其志也；时观而不语，存其心也；幼者听而不问，学不躐等也。此七者，教之大伦也。
《尚书□说命下》曰：惟学逊志，务时敏，厥修乃来。允怀于兹，道积于厥躬。惟学半，念终始典于学，厥德修罔觉。
《周礼》师氏以三德教国子：一曰至德，以为道本；二曰敏德，以为行本；三曰孝德，以知逆恶。
《梁传□昭公》曰：子既生，不免於水火者，母之罪也；羁贯成童不就师，父之罪也；（羁贯谓交午剪以为饰，成童八岁以上者也。）就师学问而无方，心志不通，身之罪也。
《汉书》曰：景帝末，文翁为蜀郡守，修起学官，吏民大化，蜀地至於京师者，比齐鲁焉。至武帝，乃令天下皆立学校，自文翁为之始。
又曰：疏广字仲翁，东海兰陵人。少好学，明《春秋》。居家教授，学者远至。
又曰：韦贤子玄成，明经，至丞相。邹鲁谚曰：“遗子黄金满ぷ，不如一经。”
《东观汉记》曰：永平九年，诏为四姓小侯置学。
又曰：樊准见当世学者少，惧先王道术陵迟，乃上疏曰：“光武受命中兴之初，群雄扰於冀州，旌旗乱於大泽，然犹投戈讲学，息马论道。孝明皇帝尤垂意於经学，即位删定乖疑，稽合图谶，封师太常桓荣为关内侯，亲自制作《五行章句》；每享射礼，正坐自讲，诸儒并听，四方欣欣。是时，学者尤盛，冠带缙绅游辟雍，观化者以亿计。”
《後汉书》曰：樊鲦字长鱼，删定《公羊》、《严氏春秋》，世号樊侯。教学，门徒三千馀人。
又曰：延笃字叔坚，南阳人。能著文章，有名京师。後以病免归，居家授教不倦。
又曰：任安字定祖。学图谶，究竟其术。还家教授，诸生自远而至。
又曰：张兴字君上。拜太子少傅，显宗数访问经术，声称著闻。弟子自远至者，著录且万人。
  </div>
  <div class="pagination">
   <a href="太平御览_page421.html">
    上一页
   </a>
   <span>
    ...
   </span>
   <a href="太平御览_page417.html">
    417
   </a>
   <a href="太平御览_page418.html">
    418
   </a>
   <a href="太平御览_page419.html">
    419
   </a>
   <a href="太平御览_page420.html">
    420
   </a>
   <a href="太平御览_page421.html">
    421
   </a>
   <span class="current-page">
    422
   </span>
   <a href="太平御览_page423.html">
    423
   </a>
   <a href="太平御览_page424.html">
    424
   </a>
   <a href="太平御览_page425.html">
    425
   </a>
   <a href="太平御览_page426.html">
    426
   </a>
   <a href="太平御览_page427.html">
    427
   </a>
   <span>
    ...
   </span>
   <a href="太平御览_page423.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
