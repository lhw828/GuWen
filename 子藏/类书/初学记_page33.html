<!DOCTYPE html>
<html>
<head>
    <meta charset="UTF-8">
    <title>初学记 - 第 33 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 33 页/共 84 页</h1>
    <div class="content">　【褚亮《宗庙九德之歌辞》】皇祖诞庆，于昭于天；积德斯远，茂绪攸先。继天应历，神武弘宣；肇迹妫水，成功版泉。道光覆载，声穆乾元；式备牺象，用洁牲。礼终九献，荣展四悬；神贶景福，遐哉永年。
　颂
　【後汉王粲《太庙颂》】思皇烈祖，时迈其德；肇启洪源，贻宴我则。我休厥成，聿先厥道；丕明丕钦，允时祖考。
　【又】于穆清庙，翼严休徵；祁祁髦士，厥德允升。怀想成位，咸奔在宫；无思不若，永观厥崇。
　【又】绥庶邦，和四宇；九功备，彝乐序。建崇牙，设璧羽；六拊奏，八音举。昭大孝，ぅ妣祖；念武功，收醇祜。
　【王肃《宗庙颂》】明德惟馨，昊天子之；眷佑我魏，薄言起之。起之伊何，黎元时雍；子之伊何，历数在躬。于乎盛哉，神明是通。
　【又】湛湛甘露，济济醴泉；或涌于地，或降于天。天地交泰，品类蕃芜；祥瑞嘉应，其集如雨。屡获丰年，谷我士女；祖考既飨，于欢乐胥。
○ 社稷第五
叙事
　《孝经纬》曰：社，土地之主也。土地阔不可尽敬，故封土为社，以报功也。稷，五谷之长也。谷众不可遍祭，故立稷神以祭之。《礼记》曰：厉山氏之子柱，及周弃为稷。（厉山氏之有天下也，其子曰柱，能殖百谷。夏之衰也，周弃继之，故祀以为稷神，厉或为列。）共工氏之子后土为社。（共工氏之霸九州也，其子曰勾龙。为后土，能平九州，故祀为社。）《尚书》曰：汤既胜夏，欲迁其社，不可。（汤承尧舜禅代之后，顺天应人，逆取顺守，而有惭德。故革命创制。改正易服，变置社稷，以后代无及勾龙者，故不可而遂止。）《礼记》曰：王为群姓立社曰太社，王自为立社曰王社，诸侯为百姓立社曰国社，诸侯自为立社曰侯社，大夫以下，成群立社曰置社。《汉旧事》曰：天子太社，以五色土为坛。封诸侯者，取其方面土，苴以白茅，授之。各以其方色，以立社于其国，故谓之授茅土。
　事对
　【示本 表功】《礼记》曰：社所以神地之道也，地取于天，是以尊天而亲地，故教人美报焉。家祭中溜而国主社稷，示本也。《白虎通》曰：王者所以有社稷何？为天地求福报功也。社稷所以有树何？所以表功也。
　【封树 列土】《周礼》曰：封人设王之社为畿，封而树之。郑玄注曰：谓坛及眉坂。《周书》曰：诸侯受命于周，而建太社于国中。其谓东青土，南赤土，西白土，北骊土，中央则以黄土。明建诸侯，凿取其方一面土，苴以白茅，以土封之，故曰列土于周室。
　【南社 右稷】《尚书 无逸篇》曰：大社惟松，东社惟柏，南社惟梓，西社惟粟，北社为槐。《周礼》：掌建国之神位，右社稷，左宗庙。
　【探金 取剑】《搜神记》曰：中兴初，有应妪者，生四子。而昼见神光照社，试探之，乃得黄金。自是诸子官学并有才名。《录异传》曰：会稽贺曾得疾，不知人，死三日，苏云：吏将上天见官府，使人将入曲房中。有层架，其上有印，其中有剑。使唯意取之。短不及上层，取剑以出。门下问何得？云得剑。曰：“唯使社公耳。”疾愈，果有鬼来称社公。
　【禹社 弃稷】《淮南子》曰：禹勤天下，死而为社也。弃稷见叙事。
　【殷柏 汉】《论语》曰：哀公问：“社于宰我？”对曰：“夏后氏以松，殷人以柏，周人以粟，使民战粟也。”《汉书》曰：高祖诏于丰理榆社，春以羊彘祠之。
　【春祈 秋报】《毛诗》曰：载芟，春籍田而祈社稷也。又曰：良耜，秋报社稷也。稷稷良耜，ㄈ载南亩，播厥百谷。
　【封土 艺树】《尚书》曰：海岱及淮惟徐州，厥贡惟土，为社五色。孔安国注曰：王者封五色土为社，建诸侯，则各割其方土与之。使立社，冒以黄土，苴以白茅。湛方生盟文曰：广厦云构，非一人之功；吉凶大事，岂一家所济。仰惟先王建社之制，俯从诗人匍伏之义，遂艺树立坛，结誓神明。梁下之期，犹或亡身，况乃启告灵祗，相盟以道德者。庶能助周孔之一教，申情礼于人神。
　【通天地 受风雨】王充《论衡》曰：亡国之社，屋其上柴其下者，示绝于天地。夫春秋薄社，周以为戒。夫经艺书传，人当览之，犹社当通气于天地也。故人不通览者，薄社之类。《礼记》曰：天子大社，必受霜露风雨，以达天地之气，是故丧国之社屋之，不受天阳也；毫社北牖，使阴明也。郑玄注曰：绝其阳，通阴而已。毫社，殷都于毫。
　【冒黄土 苴白茅】《尚书 无逸篇》曰：天子社广五丈，诸侯半之。上冒以黄土。下见叙事。
　【殖百谷 平九土】上见叙事。《尚书》曰：越翌日戊午，乃社于新邑，牛一羊一豕一。孔安国注曰；社稷之位，牲用大牢。共工氏有子曰勾龙，能平九土，祀以为社。
　【陈俎豆 施金石】《礼记》曾子问曰：诸侯之祭社稷，俎豆既陈。又曰：乐之施金石，越于声音，用于宗庙社稷。
　歌
　【隋牛弘《春祈社歌辞》】厚地开灵，方坛崇祀；建以风露，树之松梓。勾萌既甲，芟柞伊始；恭祈粢盛，孝膺休祉。
　【又《春祈稷歌辞》】粒食兴教，播厥有先；尊神致洁，报本惟虔。瞻榆东皋，望杏开田；方凭戬福，伫咏丰年。
　颂
　【魏曹植《社颂》】于惟大社，官名后土；是曰勾龙，功著上古。德配帝皇，实为灵主。克明播植，农政日举；尊以作稷，丰年是与。义与社同，方神此宇；建国承家，莫不修序。
　【宋何承天《社颂》】社实阴祗，稷惟谷先；率育万类，协灵昊乾。霸德方将，时号共工；厥有才子，实曰勾龙。称物平赋，百姓熙雍。陶唐救灾，决河数江；弃亦播植，作人万邦。克配二祀，以报勋庸；勋庸伊何，厚载苍生。仓廪既实，礼节斯行；人亦有言，困物思人。矧乃六德，功被陶钧；乃家乃国，是奉是遵。
○ 明堂第六
叙事
　《周礼》曰：夏后氏太室，殷人重屋，周人明堂，度以九尺之筵。又曰：明堂者，明诸侯之尊卑。《周书》曰：明堂方一百一十二尺，室中方六十尺，牖高三尺，门方十六尺。东方曰青阳，南方曰明堂，西方曰总章，北方曰玄堂，中央曰太庙，亦曰太室。左为左个，右为右个。（《五经要义》以太庙为太室。）《孝经援神契》：明堂者，天子布政之宫。上员下方，八窗四闼，在国之阳。《释名》云：明堂者，犹堂堂，高明貌也。《大戴礼》曰：明堂凡有九室，一室而有四户八牖，总三十六户，七十二牖。以茅盖屋。《桓谭新论》曰：王者造明堂，上员下方，以象天地；为四面堂，各从其色，以仿四方。天称明，故曰明堂。《三辅黄图》曰：明堂者，天道之堂也。所以顺四时，行月令，宗祀先王，祭五帝，故谓之明堂。辟雍，员如璧，雍以水，异名同事，其实一也。《礼记》曰：天子曰辟雍，诸侯曰宫。《白虎通》曰：天子立辟雍，所以行礼乐宣德化也。辟者象璧，员法天，雍之以水，象教化流行。《五经通义》曰：诸侯不得观四方，故东，以南半天子之学，故曰宫。（者判也。）《管子》曰：黄帝立明堂之议，舜有告善之旌，汤有总街之廷，武王有灵台之候。（按：诸儒及旧说，明堂、辟雍、灵台三事不同。明堂，宗祀之所；辟雍，教导之所；灵台，候望之所。《三辅黄图》以为明堂、辟雍司，管子以为明堂、灵台同，盖今亦异说也。《东观汉记》曰：光武中元年，营造明堂、辟雍、灵台。此即三事不同。）
　事对
　【五府 九房】《尚书帝命验》曰：帝者承天，立五府以尊天。注曰：天有五帝，集居大微，降精以生圣人，故帝者承天。立帝之府，是为天府。张衡《东京赋》曰：乃营三宫，布政颁常；复庙重屋，八闼九房。规天矩地，授时须。
　【承天 统物】《桓谭新论》曰：王者造明堂、辟雍，所以承天行化也。蔡邕《月令》论曰：明堂所以明天气，统万物。
　【四阿 九室】《周礼》曰：殷人重屋，堂修七寻。堂崇三尺，四阿，重屋。郑玄注云：四阿若今四柱也。《大戴礼》曰：明堂者，古之制。凡九室，一室有四户。
　【四闼 八阶】许慎《五经异义》曰：明堂之阳，三里之外，七里之内；上员下方，八牖四闼，布政之宫，故称明堂。盛貌也。徐虔《郊庙明堂议》曰：明堂在国之阳，国门之外。一宫九室，四门八阶。
　【布恩 施令】赵晔《吴越春秋》曰：越王召范蠡，问：“孤窃自志，欲以令日一登上明堂，布恩致令，以抚百姓。”王隐《晋书》曰：纪瞻答秀才策曰：“周制明堂所以宗其祖，以配上帝。其正中者太庙，以顺天时，施法令。”
　【学南 汶上】《宋起居注》曰：今太庙太极，既以随时；明堂之制，国学之南，地实京邑，爽垲平畅，足以营建。蔡邕《礼乐志》曰：孝武帝封禅岱宗，立明堂于泰山汶上。
　【行正 听朔】颖容《春秋释例》曰：告朔行政，谓之明堂。徐虔《郊庙明堂议》曰：明堂，天子每月于此听朔布政。
　【蒿宫 茅屋】《礼论》曰：或以为明堂者，文王庙，周德泽和洽。蒿茂大以为宫柱，名曰蒿宫。《三辅黄图》曰：孝武帝议立明堂于长安城南，许令褒等议曰：“按《五经礼乐传记》曰：圣人之教，制作之象，所以法天地，比类阴阳。以之宫室，本之太古；以昭令德，茅屋采椽。土阶素舆，越席皮弁，盖兴于黄帝尧舜之世，是以三代之也。”
　【策勋 布政】颖容《春秋释例》曰：周公朝诸侯于明堂，太庙与明堂一体也。《春秋》：人君将出于宗庙，及行策勋献俘于庙。布政见四闼注。
　【阳馆 玄堂】《尸子》曰：。黄帝曰合宫，有虞氏曰总章，殷人曰阳馆，周人曰明堂。玄堂见叙事。
　【重屋 复道】《周礼》曰：殷人曰重屋，堂修七寻，堂崇三尺，四阿重屋。郑玄注云：重者，王宫王堂若太寝者。《汉书》曰：《明堂图》中有一殿，四面无壁，以茅盖，通水之。圜宫垣为复道，上有楼，从西南入，名曰“昆仑”。
　【正四时 统万物】《礼含文嘉》曰：明堂所以通神明，感天地，正四时，出教令，崇有德，章有道，褒有行。蔡邕《月令》论曰：明堂者所以明天气统万物。
　【礼三老 祭五帝】《白虎通》曰：礼三老于明堂，所以教诸侯孝；祭五帝于太学，所以教诸候悌。《三辅黄图》曰：明堂者，明天道之堂，所以从四时行月令，宗祀先王祭五帝，故谓之明堂。
　【享上帝 祀先王】《淮南子》曰：自古者明堂之制，下之湿润不能及，上之雾露不能入，足以享上帝，礼鬼神，示人知节也。祀先王见上祭五帝。
　赋
　【李尤《辟雍赋》】太学既崇，三宫既章；灵台司天，群耀弥光。太室宗祀，布政国阳；辟雍岩岩，规圆矩方。阶序牖闼，双观四张；流水汤汤，造舟为梁。神圣班德，由斯以匡；喜喜济济，春射秋飨。
　【刘允济《万象明堂赋》】睿哲惟唐，受天之明。究皇王之鸿休，包宇宙之纯精；恢天禄以作，摅元命之振英。鼓黔雷以播气，运苍昊而时成；括阳与泰阶，袭三圣以光亨。礼乐交通，曲谟洋溢；天以洛视而龟书至，地以河观而龙图出。拥神休，尊明号，激清流，扬茂实；将大报于玄天，享神祗以称秩。愿卑宫而自处，惟宗而是恤；思致美于总章，览И訾而法营室。访夏后之轨仪，云广四而修一；彼宗周之有制，闻或九而或七。错综乎旧典，经始乎玉律；绍先志以高兴，匪矜功而首出。乃延公侯卿士，艺人表臣，而审其议焉。咸以为明堂者，明乎天道者也。所以明有功，表有德，崇大教，发大政，登假严经，钦修宗祀，非夫为己者也，安可已乎！粤正月庚午，始创明堂之制焉。考经纬之长策，应黄<金重>之旋宫。穆穆四门，可纳四气；明明八窗，均调八风；靡金靡玉，匪磨匪砻。去隋侯之夜光，明素质以为工；思承天以接神，故峻相乎皇穹。飒乎懿濞，纟画兮丰融。雷承乾以震耀，云大壮乎其中；非至圣之精诚，孰能克勤乎此功。
　诗
　【梁孝元《和刘尚书兼明堂斋宫诗》】质明摄上宰，言早乘车轩。四圭邸苍玉，六变舞云门；香浮郁金酒，烟绕凤皇樽。貂冕交挥映，珩自相喧；微风清管，轻雨发陈根。新花临御陌，春色起天圜；河间献乐语，斯道愧能论。
　颂
　【宋虞通之《明堂颂》】肃肃明堂，惟国之光；仪天矩地，崇姬润黄。县殷辉，服夏擅芳；无ル伊典，有焕斯章。绵绵教枢，翳翳化纪；声沉五都，风晦千祀。我皇蒸哉，追孝创轨；缛宪垂统，光图丽史。宗祀既崇，享配惟馨；六乐荐和，四圭流明。殷殷华海，鉴盥孚诚；庆辉旁烛，休光下盈。
○ 巡狩第七
叙事
　《周易》曰：先王以省方观民设教。《尚书》曰：岁二月，东巡狩，至于岱宗，柴，望秩于山川，肆觐东后。协时月正日，同律度量衡。修五礼、五玉、三帛，二生、一死贽。如五器，卒乃复。五月南巡狩，至于南岳，如岱礼。八月西巡狩，至于西岳，如初。十有一月朔巡狩，至于北岳，如西礼。归格于艺祖，用特。《礼记》曰：王者巡狩，必观诸侯，问百年。太师陈诗，以观民之风俗；命市纳贾，以观民之好恶。《白虎通》曰：巡者，循也；狩者，牧也。王者为天循行以牧人也。恐远近不同化，幽隐有不得所者，故必视见。五年再闰，天道大备，故五岁一巡狩。《汉书》曰：武帝南巡至于盛唐，登天柱山。舳舻千里，薄枞阳而出，作《盛唐枞阳之歌》。《东观汉记》曰：章帝东巡狩，至于贷宗，祀五帝于汶上明堂，耕于定陶。
　事对
　【省方 述职】上见叙事。《毛诗谱注》曰：武王伐纣，定天下。巡狩述职，陈诸国之诗，以观民之风也。
　【观风 展义】《礼记》曰：命太师陈诗，以观民风。郑玄注：陈诗，为采其一诗而视之。《左传》曰：天子非展义不巡狩。社预注云：天子巡狩，所以宣布德义。
　【布德 设教】并见上。
　【考职 赋政】《周礼》：职方氏掌天地之图。王将巡狩，则戒于四方曰：“各修平乃守。”考乃职，无敢不敬戒。崔る《北巡颂》曰：洁享祈，歆尝百神；爰始赋政，授务于人。
　【陈诗 观礼】陈诗见上。张衡《巡狩诰》曰：惟二月初吉，帝将狩于岱岳。展义省方，观风设教，丙寅フ，率群宾，备法驾，以祖于东门。乙酉，观礼于鲁而休齐焉。
　【风行 雨施】《周易》曰：风行地上观，先王以省方观民。崔る《南巡颂》曰：惟林蒸之鸿德，允天覆而无遗；壮云行之博惠，淑雨施于庶黎。
　【天动 神行】崔る《东巡颂》曰：升九龙之华旗，巡翠霓之旌旄；三军霆激，羽骑火列，天动雷震，隐隐辚辚。又《北巡狩颂》曰：雍容清庙，谧尔无虞；垂拱穆穆，神行化驰。
　【四维 五载】黄帝大一密推曰：欲知巡狩之年，当视太一与天目。在四维之岁，法为巡狩。《尚书》曰：五载一巡狩，群后四朝。
　【祀四岳 柴三辰】《毛诗》曰：巡狩而祀四岳河海也。于皇时周，陟其高山。毛苌注云：高山，四岳也。马融《东巡颂》曰：敷六典，经八成，燮和万殊，总领神明，类乎上帝，柴乎三辰，祀乎六宗，祗燎乎群神。
　【巡东作 秩西成】崔る《北巡颂》曰：登中山，天帝观；神农将，省阳谷。相天功，巡东作。又《西巡颂》曰：惟秋谷既登，上将省敛，平秩西成，巡畿于西郊。因斯万物，凝德缓俗，昔既春游，今乃秋豫。
　【审铨衡 同律度】《越绝书》曰：禹巡狩大越，见耆老，纳诗书，审铨衡，平升斛。《白虎通》曰：巡狩所以四时出何？当承宗庙，故不愈也。以夏之仲月，同律度，得其中。
　【祀五帝 六宗】上见叙事中。下见柴三辰。
　【备天官 运法驾】班固《东巡颂》曰：六龙，较五辂；齐百寮，练质素。命南重以司历，厥中月之六辰；备天官之列卫，盛舆服而东巡。又《南巡颂》曰：既祖于西都，又将于南庭。是时圣上运天官之法驾，建日月之旗旌。
　【修五礼 问百年】《尚书》曰：岁二月东巡狩，至于岱宗，柴，修五礼五玉。孔安国注云：五等诸侯瑞圭璧也。问百年见叙事。
　【宣声教 抚黎元】後汉章帝巡幸诏曰：惟巡狩之制，以宣声教，考同遐迩，解释怨结。宋孝武帝巡幸赈恤诏曰：夫足践目见，实尊天命。尚怨愈深，氓俗未同其化，自远幽隐，不得其所，故降省风俗，躬抚黎元。
　【同遐迩 察风俗】同遐迩见上宣声教注。宋孝武帝巡狩省风俗诏曰：朕聿合五色，奄一天下；当沿时省方，观察风俗，外详考旧典，以副侧席之怀也。
　诗
　【唐太宗《重幸武功诗》】代马依朔吹，惊禽愁昔丛；况兹承春德，怀旧感深衷。积善欣余庆，畅武悦成功；垂衣天下治，端拱车书同。白水巡前迹，丹陵幸旧宫；列筵欢故老，高宴聚新丰。驻跸抚田，回舆访牧童；瑞气萦丹阙，祥散碧空。孤屿含霜白，遥山带日红；于焉欢击筑，聊以咏《南风》。
　【宋范晔《乐游应诏诗》】轩驾时未肃，文囿降昭临；流云起行盖，晨风引銮音。
　【梁沈约《侍游方山应诏诗》】清汉夜昭晰，扶桑晓陆离；发歌枞阳下，巡羽朝夕池。枞金浮水若，耸罩映山祗；一沾九霄露，藜藿终自知。
　【北齐袁《从驾游仙诗》】游天响仙跸，春望动神衷；涧水合初溜，山花发早丛。玉舆明淑景，珠旗转瑞风；平原与上路，佳气远匆匆。
　【周明帝《还旧宫诗》】玉烛调秋气，金舆历旧宫；还如过白水，更似入新丰。秋潭清晚菊，寒井落疏桐；举杯延故老，今闻歌大风。
　【隋炀帝《还京师诗》】东都礼义举，西京冠盖归；是月春之季，花柳相依依。云跸清驰道，雕辇御晨晖；寥亮铙笳奏，葳蕤旌旗飞。后乘起文雅，前丘励武威。
　【隋李德林《从驾巡道诗》】大夏尧遗俗，汾河汉豫游；今随龙驾往，还属雁飞秋。天行肃辇路，日驭翼华；朝乘六气辇，夕动七星旒。谷静禽多思，风高松易秋；远林才有色，遥水漫无流。京华佳丽所，目极与云浮；但睹凌霄观，讵见望仙楼。锁门皆秀发，鸳池尽学优；待君草封禅，东山观射牛。
　【又《从驾还京诗》】至仁文教远，惟圣武功宣；太师观六义，诸侯问百年。玄览时乘隙，训旅次山川；镇象屯休气，华盖翼飞烟。鼓奏千人响，旗动七星连；峻岭戈回日，高峰马煦天。姑射神游罢，箫关猎骑旋；更待东山上，看君巡狩篇。
　【隋薛道衡《从驾天池应诏诗》】上圣家寰宇，威略振边陲；八维穷眺览，千里曳旌旗。驾鼋临碧海，控骥践瑶池；曲浦腾烟雾，深浪骇鲸螭。
　【又《从驾幸晋阳诗》】省方遵往册，游豫叶前经；金吾朝戒道，校尉晚巡营。重峦下飞骑，绝浦渡连旌；涧水寒逾咽，松风远更清。方观翠华反，簪笔上云亭。
　【隋虞茂《奉和幸太原辇上作应诏诗》】唐巡光帝则，夏豫穆宸仪；珠旗扬翼凤，玉兽俨丹螭。流吹和春鸟，交弄拂花枝。
　【又《奉和幸江都应诏诗》】巡幸光帝典，征吉乃先天；泽国翔宸驾，水府泛楼船。七萃萦长薄，三翼亘通川；夙兴大昕始，求衣昧早前。澄澜浮晓色，遥林卷宿烟；晨霞稍含景，落月渐亏弦。回塘响歌吹，极浦望旌旃；方陪观东后，登封禅肃然。
　【虞世南《和至寿春应令诗》】摇山盛风乐，南巡务逸游；如何事巡抚，人瘼谅斯求。文鹤扬轻盖，苍龙饰桂舟；泛沫萦沙屿，寒澌拥急流。路指八仙馆，途经百尺楼；眷言昔游践，回驾且淹留。后车喧凤吹，前旌映彩旒；龙骖驻六马，飞阁上三休。调谐金石奏，欢洽羽觞浮；天文徒可仰，何以厕琳球。
　【上官仪《和过旧宅应诏诗》】石关清晚夏，璇舆御早秋；神麾珠雨，仙吹响飞流。沛水祥云泛，宛郊瑞气浮；大风凝汉筑，丛烟入舜球。翠梧临凤邸，滋兰带鹤舟；偃伯歌玄化，扈跸颂王游。遗簪谬昭奖，珥笔荷恩休。
　颂
　【後汉班固《东巡颂》】切见巡狩岱宗，柴望山虞，宗祀明堂，上稽帝尧，中述世宗，遵奉光武，礼仪备具，是以明神屡应，休徵乃降。
　【又《南巡颂》】维汉再受命，系叶十一，协长和，则天经，郊高宗，光六幽，通神明。既祖于西都，又将于南庭。是时圣上运天官之法驾，建日月之旃旌。
　【後汉崔る《东巡颂》】伊汉中兴三叶，于皇惟烈，允迪厥伦。缵王命，胤汉勋，矩坤度以范物，规乾则以陶钧。于是考上帝以质中，总列宿于北辰，开太微于禁庭，延儒材以咨询。于时载华抱实，徵尔而造曰：盛乎大汉！既重雍而袭熙；代增其德，唯斯岳礼，久而不修，神人之所庆幸，海内之所想思。颂有乔山之征，典有徂岳之巡。时迈其邦，人斯攸勤，不亦宜哉。乃命太仆，驯六驺，闲路马，戒师徒。于是乘舆登天灵之威辂，驾太一之象车。
○ 封禅第八
叙事
　《礼记》曰：昔先王因天事天，因地事地，因名山升中于天。（中成也，祭天告以成功。）《河图。真纪》曰：王者封泰山，禅梁甫，易姓奉度，继兴崇初也。《史记》曰：齐桓公欲封禅，管仲曰：“古封泰山，禅梁甫，七十二家。”夷吾所记，十有二焉。无怀氏封泰山禅云云，伏牺氏封泰山禅云云，神农氏封泰山禅云云，炎帝封泰山禅云云，黄帝封泰山禅云云，颛顼封泰山禅云云，帝喾封泰山禅云云，尧封泰山禅云云，禹封泰山、禅会稽、汤封泰山禅云云，周成王封泰山禅初首，皆受命然后得封禅。古之封禅，高阝上之黍，北里之禾，所以为盛；江淮之间，一茅三脊，所以为藉，东海致比目之鱼，西海致比翼之鸟，然后有不召而自至者，十有五焉。又曰：秦始皇既并天下，即帝位，征齐鲁儒生博士七十人至泰山下。议曰：古者封禅，为蒲车，恶伤山之上石草木。始皇上泰山，立石颂始皇德，明其得封也。封藏皆秘，代不得而记。始皇上泰山，中坂遇风雨，休于树下，因封其树为五大夫。（五松树。）又曰：封禅则不死，黄帝是也。儒者皮弁，荐绅射牛，封泰山如郊太一之礼。
　事对
　【承天 报地】司马彪《续汉书》曰：上以用石功难，又欲及二月封，故诏梁松，欲因故封石空检，更加封而已。松疏争之，以为承天之敬，尤宜章明；奉图书之瑞，尤宜明著。今因旧封，窜寄玉牒故石下，恐非重受命之义。《白虎通》曰：天以高为人尊，地以厚为德，故增泰山之高以报天，附梁父之厚以报地。
　【降禅 升封】谢灵运《泰山吟行》曰：岱宗秀维岳，摧刺云天；登封瘗崇坛，降禅藏肃然。又《白虎通》曰：王者受命而起，必升封泰山，报告之义。
　【建号 著纪】司马相如《封禅书》曰：业隆于襁褓，而崇冠于二后；揆厥所元，终都攸卒，未有殊尤绝迹，可存于今者也。然犹蹑梁父，登泰山，建昭号，施尊名。应劭注曰：襁褓，谓成王也；二后，文武也。司马彪《续汉书》曰：《河图 会昌符》云：汉大兴之道，九代之王，封泰山，刻石著纪，禅于梁父，退省考功。
</div>
    <div class="pagination">
<a href="初学记_page32.html">上一页</a><span>...</span><a href="初学记_page28.html">28</a><a href="初学记_page29.html">29</a><a href="初学记_page30.html">30</a><a href="初学记_page31.html">31</a><a href="初学记_page32.html">32</a><span class="current-page">33</span><a href="初学记_page34.html">34</a><a href="初学记_page35.html">35</a><a href="初学记_page36.html">36</a><a href="初学记_page37.html">37</a><a href="初学记_page38.html">38</a><span>...</span><a href="初学记_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
