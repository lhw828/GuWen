<!DOCTYPE html>
<html>
<head>
    <meta charset="UTF-8">
    <title>太平御览 - 第 99 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 99 页/共 737 页</h1>
    <div class="content">《汉晋阳秋》曰：帝见威权日去，不胜其忿。乃召侍中王沉、尚书王经、散骑常侍王业，谓曰：“司马昭之心，路人所知也。吾不能坐受废辱，今日当与卿自出讨之。”王经曰：“昔鲁昭公不忍季氏，败走失国，为天下笑。今权在其门久矣，朝廷四方皆为之致死，不顾逆顺之理，非一日也。且宿卫空阙，兵甲寡弱，陛下何所资用？而一旦如此，无乃欲除疾而更深之耶！祸殆不测，宜见重详。”帝乃出怀中板令投地，曰：“行决矣。正使死，何所恨？况不必死耶！”於是入白太后，沉、业奔走告文王，文王为之备。帝遂帅僮仆数百，鼓噪而出。文王弟屯骑校尉（音胄）入，遇帝於东止车门，左右呵之，众奔走。中护军贾充又逆帝战於南阙下，帝自用剑，挥众欲退，太子舍人成济问充曰：“事急矣！当云何？”充曰：“今日之事，无所问也。”济即前刺帝，刃出於背。文王闻，大惊，自投於地曰：“天下其谓我何！”太傅孚奔往，枕帝股而哭，哀甚，曰：“杀陛下者，臣之罪也。”葬高贵乡公於洛阳西北三十里屈涧之滨下，车数乘，不设旌。百姓相聚而观之曰：“是前日所杀天子也。”或掩面而泣，悲不自胜。
《帝王世纪》曰：高贵乡公为太子舍人成济所害。年二十，以公礼葬之。
陈留王
《魏志》曰：陈留王讳奂，字景明，武帝孙，燕王字之子也。甘露三年，封安次县常道乡公。高贵乡公卒，公卿议迎立公。六月，入於洛阳，即皇帝位於太极前殿，大赦，改元。景元四年，诏伐蜀，命征西将军邓艾督帅诸军，趋甘松、沓中，雍州刺史诸葛绪督诸军趋武都、高楼，首尾讨。若擒姜维，便当东西并进，扫灭巴蜀也。又命镇西将军锺会由骆谷伐蜀，所至辄克。十一月，蜀主刘禅降，巴蜀皆平。咸熙二年，命晋王冕十有二旒，建天子旌旗。进王妃为王后，世子为太子。八月，相国晋王薨，太子炎绍封袭位，总摄百揆。十二月，禅位於晋，改次於金墉城，而终馆於邺，时年二十，在位六年。
《帝王世纪》曰：陈留王即位，禅晋，封陈留王，就国治邺，奉魏宗祀。
《魏世谱》曰：晋封帝为陈留王。年二十八，太安元年崩，谥曰：“元皇帝”。
《魏志评》曰：古者以天下为公，唯贤是举。後代世位，立子以嫡；若胤嗣不继，则宜取旁亲明德，若汉之文、宣者，斯不易之常准也。明帝既不能然，情系私爱，抚养婴孩，传以大器，托付不专，必参枝族，终於曹爽诛夷，齐王替位。高贵公才惠夙成，好问尚辞，亦文帝之风流也；然轻躁肆忿，自陷大祸。陈留王恭已南面，宰辅统政，仰遵前式，揖让而禅，遂飨封大国，作宾於晋，比之山阳，班宠有加焉。
卷九十五　皇王部二十
西晋宣帝
《晋书》曰：宣帝讳懿，字仲达，河内温县孝敬里人，姓司马氏。其先出自帝高阳之子重黎，为夏官祝融。历唐虞夏商，世序其职，及周，以夏官为司马。其後程伯休父，周宣王时以世官克平徐方，锡以官族，因而为氏。楚汉间，司马昂为赵将，与诸侯伐秦。秦亡，立为殷王，都河内。汉以其地为郡，子孙遂家焉。自昂八世，生征西将军钧，字叔平。钧生豫章太守量，字公度。量生颍川太守俊，字元异。俊生京兆尹防，字建公。帝即防之第二子也。少有奇节，聪明多大略，博学洽闻，伏膺儒教。汉末大乱，常慨然有忧天下心。南郡太守同郡杨俊有知人之鉴，见帝，未弱冠，以为非常之器。尚书清河崔琰与帝兄朗善，亦谓朗曰：“君弟聪亮明允，刚断英特，非子所及也。”汉建安六年，郡举上计椽。魏武帝为司空，闻而辟之。帝知汉运方微，不欲屈节曹氏，辞以风Φ，不能起居。魏武使人夜往密刺之，帝坚卧不动。及魏武为丞相，又辟为文学掾，敕行者曰：“若复盘桓，便收之。”帝惧而就职。於是使与太子游处，迁黄门侍郎，转议郎、丞相东曹属，寻转主簿。魏国既建，迁太子中庶子。每与大谋，辄有奇策，为太子所信重，与陈群、吴质、朱铄号为四友。迁行军司马，言於魏武曰：“昔箕子陈谋，以食为首。今天下不耕而食者盖二十馀万，非经国远筹也。虽戎甲未卷，自宜且耕且守。”魏武纳之，於是务农积，国用丰赡。及魏武薨於洛阳，朝野危惧。帝纲纪丧事，内外肃然。乃奉梓宫还邺。魏文帝即位，封河津亭侯，转丞相长史。魏文受汉禅，以帝为尚书。顷之，转督军、御史中丞，封安国乡侯。黄初二年，督军官罢，迁侍中、尚书右仆射，五年，天子南巡，观兵吴疆。帝留镇许昌，改封向县侯，转抚军大将军、假节，领兵五千，加给事中、录尚书事。帝固辞。天子曰：“吾於庶事，以夜继昼，无须臾宁息。此非以为荣，乃为分忧耳。”六年，天子复大兴舟师征吴，命帝居守，临行，诏曰：“吾深以後事为念，故以委卿。曹参虽有战功，而萧何为重。使吾无西顾之忧，不亦可乎！”天子自广陵还洛阳，诏帝曰：“吾东，抚军当总西事；吾西，抚军当总东事。”於是留帝镇许昌。及天子疾笃，召帝与曹真、陈群等见於崇华殿之南堂，并受顾命辅政。诏太子曰：“有间此三公者，慎勿疑之。”明帝即位，改封舞阳侯。及孙权围江夏，遣其将葛瑾、张霸并攻襄阳，帝督诸军讨权，走之。进击，败瑾，斩张霸，并首级千馀。迁骠骑将军。太和元年六月，天子诏帝屯於宛，加督荆、豫二州诸军事。初，蜀将孟达之降也，魏朝遇之甚厚。帝以达言行倾巧不可任，骤谏不见听，乃以达领新城太守，封侯，假节。达於是连吴固蜀，潜图中国。帝以书谕之，达得书大喜，犹与不决。帝乃潜军进讨。上庸城三面阻水，达於城外为木栅自固。帝渡水，破其栅，直造城下。八道攻之，旬有六日，达甥邓贤，将李辅等开门出降。斩达，首传京师。俘获万馀人，振旅还于宛。乃劝农桑，禁浮费，南土悦附焉。时边郡新附，民无户名，魏朝欲加隐实。属帝朝於京师，天子访於帝。帝对曰：“贼以密网束下，故下弃之。宜弘以大纲，则自然安乐。”又问二虏宜讨，何者为先？对曰：“吴以中国不习水战，故敢散居东关。凡攻敌，必先扼其喉而舂其心。夏口、东关，贼之心喉。若为陆军以向皖（音忠。）城，引权东下，为水战；军向夏口，乘其虚而击之，此神兵从天而堕，破之必矣。”天子并然之，复命帝屯于宛。四年，迁大将军加大都督、假黄钺，与曹真伐蜀，军次丹口，遇雨，班师。明年，诸葛亮寇天水，围将军贾嗣、魏平於祁山。天子曰：“西方有事，非君莫可付者。”乃使帝西屯长安，都督雍、梁二州诸军事，统车骑将军张、後将军费曜、征蜀护军戴凌、雍州刺史郭淮等讨亮。遂进军俞（式朱切。）麋。亮闻大军直至，乃自帅众将芟上□之麦。诸将皆惧，帝曰：“亮虑多决少，必安营自固，然後芟麦，吾得二日兼行足矣。”於是卷甲晨夜赴之，亮望尘而遁。进次汉阳，与亮相遇，帝列阵以待之。使将牛金轻骑诱之，兵才接而亮退，追至祁山。亮屯卤城，据南北二山，断水为重围。帝攻之，拔其围，亮宵遁，追击破之，俘斩万计。天子使使劳军，增封邑。二年，亮又帅众十馀万出斜谷，垒于之渭水南原。天子忧之，遣征蜀将军秦朗督步骑二万，受帝节度。诸将欲往渭北待之，帝曰：“百姓积聚皆在渭南，此必争之地也。”遂引军而济，背水为垒。因谓诸将曰：“亮若勇者，当出武功，依山而东。若西上五丈原，则诸军无事矣。”亮果上原，将北渡渭，帝遣将军周当屯阳遂以饵之。数日，亮不动。遂遣将军胡遵、雍州刺史郭淮共备阳遂，与亮会于积石，临原而战，亮不得进，还於五丈原。会有长星坠亮之垒，帝知其必败，遣奇兵掎亮之後，斩五百馀级，获生口千馀，降者六十馀人。三年，迁太尉，累增封邑。蜀将马岱入寇，帝遣将军牛金击走之，斩千馀级。四年，辽东太守公孙文懿反，征帝诣京师。天子曰：“此不足以劳君，事欲必克，故以相烦耳。君度其作何计？”对曰：“弃城预走，上计也。据辽水以拒大军，次计也。坐守襄平，此成擒耳。”天子曰：“其计将安出？”对曰：“惟明者能深度彼我，乃能豫有所割弃，此非其所及也。今悬军远征，将谓不能持久，必先拒辽水而後守，此中、下计也。”天子曰：“往还几时？”对曰：“往百日，还百日，攻百日，以六十日休息，一年足矣。”景初二年，帅牛金、胡遵等步骑四万，发自京都。车驾送出西明门，诏弟孚、子师送过温，赐以帛牛酒，敕郡守典农已下皆往会焉。见父老故旧，宴饮累日。帝叹息，怅然有感，为歌曰：“天地开辟，日月重光。遭遇际会，毕力遐方。将扫群秽，还过故乡。肃清万里，总齐八荒。告成归老，待罪舞阳。”遂进师，经孤竹，越碣石，次于辽水。文懿果遣步骑数万，阻辽隧，坚壁而守，南北六七十里，以拒帝。帝盛兵多张旗帜出其南，贼尽锐赴之。乃泛舟潜济以出其北，与贼营相逼，沈舟焚梁，傍辽水作长围，弃贼而向襄平。贼见兵出其後，果邀之。乃纵兵逆击，大破之，三战皆捷。贼保襄平，进军攻之。初，文懿闻魏师之出也，请救於孙权。权亦出兵，遥为之声援，遗文懿书曰：“司马公善用兵，变化若神，所向无前，深为弟忧之。”会霖潦，大水平地数尺，贼恃水，樵采自若。朝廷闻师遇雨，咸谓召还，天子曰：“司马公临危制变，计日擒之矣。”既而雨止，遂合围。起土山地道，橹钓ㄅ，发矢石雨下，昼夜攻之。文懿大惧，乃使其所署相国王建、御史大夫柳甫乞降，请解围面缚。不许，执建等，皆斩之。文懿复遣侍中卫演乞克日送亻亲。而守者曰：“军事大要有五，能战当战，不能战当守，不能守当走，馀二事惟有降与死耳。汝不肯面缚，此为决就死也，不须送任。”文懿攻南围突出，帝纵兵击败之，斩于梁水上。时有兵士寒冻，乞襦，帝弗之与。或曰：“幸多故襦，可以赐之。”帝曰：“襦者官物，人臣无私施也。”遂班师。天子遣使者劳军于蓟，增封食昆阳，并前二县。及齐王即位，迁侍中、持节、都督中外诸军、录尚书事，与曹爽各统兵三千人，共执朝政，更直殿中，乘舆入殿。爽欲使尚书奏事先由己，乃言於天子，徙帝为大司马。朝议以为前後大司马累薨於位，乃以帝为太傅，入殿不趋，赞拜不名，剑履上殿，如汉萧何故事。八年夏四月，曹爽用何晏、邓、丁谧之谋，迁太后於永宁宫，专擅朝政，兄弟并典禁兵，多树亲党，屡改制度。帝不能禁，於是与爽有隙。五月，帝称疾不与政事。九年春三月，黄门张当私出掖庭才人石英等一十一人，与曹爽为伎人。爽、晏谓帝疾笃，有无君之心，与当密谋，图危社稷，期有日矣。帝亦潜为之备，爽之徒属亦颇疑帝。会河南尹李胜将莅荆州，来候帝。帝诈疾笃，使两侍婢，持衣衣落，指口言渴，婢进粥，帝不能持杯饮，粥皆流出沾胸。胜曰：“众情谓明公旧风发动，何意尊体乃尔！”帝使声气才属，说“年老抱疾，死在旦夕。君当屈并州，并州近胡，善为之备。恐不获相见，以子师、昭弟兄为托”。胜曰：“当还忝本州，非并州也。”帝乃错乱其辞曰：“君方到并州。”胜复曰：“当忝荆州。”帝曰：“年老意荒，不解君言。今还本州，盛德壮烈，好建功勋！”胜退告爽曰：“司马公尸居馀气，形神已离，不足虑矣。”他日，又言曰：“太傅不可复济，令人怆然。”故爽等不复设备。嘉平元年春正月甲午，天子谒高平陵，爽兄弟皆从。是日，太白袭月。帝於是表奏永宁太后废爽兄弟。时景帝为中护军，将兵屯司马门。帝列阵阙下，经爽门。爽帐下督严世上楼，引弩将射帝，孙谦止之曰：“事未可知。”三注三止，皆引其肘不得发。大司农桓范出赴爽，蒋济言於帝曰：“智囊往矣。”帝曰：“爽与范内疏而智不及，驽马恋栈豆，必不能用也。”於是假司徒高柔节，行大将军事，领爽营，谓柔曰：“君为周勃矣。”命太仆王观行中领军，摄羲营。帝亲帅太尉蒋济等勒兵出迎天子，屯於洛水浮桥，上奏曰：“先帝诏陛下、齐王及臣升於御床，握臣臂曰：深以後事为念。今大将军爽背弃顾命，败乱国典，内则僭拟，外专威权。群官要职，皆置所亲；宿卫旧人，并见斥黜。根据盘牙，纵恣日甚。又以黄门张当为都监，专共交关，伺候神器。天下汹汹，人怀危惧。陛下便为寄坐，岂得久安？此非先帝诏陛下及臣升御床之本意也。臣虽朽迈，敢忘前言！昔赵高极意，秦是以亡；吕、霍早断，汉祚永延。此乃陛下之殷鉴，臣授命之秋也。公卿群臣皆以爽有无君之心，兄弟不宜典兵宿卫；表皇太后，皇太后敕如奏施行。臣辄敕主者及黄门令罢爽、羲、训吏兵，各以本官侯就第。若稽留车驾，以军法从事。臣辄力疾将兵诣洛水浮桥，伺察非常。”爽不通奏，留车驾宿伊水南，伐树为鹿角，发屯兵数千人以守。桓范果劝爽奉天子幸许昌，传檄征天下兵。爽不能用，而夜遣侍中许允、尚书陈泰诣帝，以观望风旨。帝数其过失，事止免官。泰还以报爽，劝之通奏。帝又遣爽所信殿中校尉尹大目谕爽，指洛水为誓，爽意信之。桓范等援引古今，谏说万端，终不能从，乃曰：“司马公正当欲夺吾权耳，吾得以侯还第，不失为富家翁。”范拊膺曰：“坐卿，灭吾族矣！”遂通帝奏。既而有司劾黄门张当，并发爽与何晏等反事，乃收爽兄弟及其党与何晏、丁谧、邓、毕轨、李胜、桓范等诛之。二月，天子以帝为丞相，增封八县，邑二万户，奏事不名。固让丞相。冬十二月，加九锡之礼，朝会不拜。固让九锡。二年春正月，天子命帝立庙於洛阳，帝以久疾不任朝请，每有大事，天子亲幸第以咨访焉。三年，天子使兼大鸿胪、太仆庾嶷持节，册命帝为相国，封安平郡公，固让不受。六月，帝寝疾。八月崩於京师，时年七十三。武帝受禅，上尊号曰宣皇帝，陵曰高原，庙称高祖。
虞预《晋书》曰：上虽服膺文艺，以儒素立德，而雅有雄霸之量。值魏氏短祚，内外多难，谋而鲜过，举必独克，知人拔善，显用仄陋。王基、邓艾、周秦、贾越之徒，皆起自寒门，而著绩於朝，经略之才，可谓远矣。
《异苑》曰：晋宣帝诛王陵後寝疾，日见陵逼，帝呼曰：“彦□（彦□，陵之字也。）缓我。”身上便有打处。贾逵亦为祟，少日遂薨。初，陵既被执，过贾逵庙，呼曰：“贾梁道，王陵魏之忠臣，惟尔有神知之。”故逵助焉。及永嘉之乱，有觋见帝，涕泗云：“家国倾覆，是曹爽、夏侯玄诉怨得伸故也。”爽以势族致诛，玄从时望被戮。
卷九十六　皇王部二十一
西晋景帝
《晋书》曰：景皇帝讳师，字子元，宣帝长子也。雅有风采，沉毅多大略。少流美誉，与夏侯玄、何晏齐名。晏常称曰：“惟几也能成天下之务，司马子元是也。”魏景初中，拜散骑常侍，累迁中护军。为选用之法，举不越功，吏无私焉。宣帝之将诛曹爽，深谋秘策，独与帝潜画，文帝弗知之也，将发夕乃告之。既而使人觇之，帝寝如常，而文帝不能安席。晨会兵马司门，镇静内外，置阵甚整。宣帝曰：“此子竟可也。”初，帝阴养死士三千，散在人间，至是一朝而集，莫知其所出也。事平，以功封长平乡侯，食邑千户，寻加卫将军。正元元年春正月，天子与中书令李丰、后父光禄大夫张缉、（七入反。）黄门监苏铄（音药。又书药切。）等谋以太常夏侯玄代帝辅政。帝密知之，使舍人王羡以车迎丰。丰见迫，随羡而至，帝数之。丰知祸及，因肆恶言。帝怒，遣勇士以刀环筑杀之。逮捕玄、缉等，皆夷三族。三月，乃讽天子废皇后张氏，因下诏曰：“奸臣李丰等靖谮庸回，阴构凶慝。大将军纠虔天刑，致之诛辟。周勃之克吕氏，霍光之擒上官，曷以过之。其增邑九千户，并前四万。”帝让不受。天子以玄、缉之诛，深不自安。而帝亦虑难作，潜谋废立，乃密讽魏永宁太后。秋九月甲戌，太后下令遣使迎高贵乡公於元城而立之，改元曰正元。天子受玺情惰，举趾高，帝闻而忧之。及将大会，帝训於天子曰：“夫圣王重始，正本敬初，古人所慎也。明当大会，万众瞻穆穆之容，公卿听玉振之音。《诗》云：示人不佻，是则是效。《易》曰：出其言善，则千里之外应之。虽礼仪周备，犹宜加之以祗恪，以副四海式仰。”癸巳，天子诏帝登位相国，增邑九千，并前四万户；进号大都督、假黄钺，入朝不趋，奏事不名，剑履上殿，帝固辞相国。二年春正月，有彗星见于吴楚之分，西北竟天。镇东大将军毋丘俭、扬州刺史文钦举兵作乱，矫太后令移檄郡国，为坛盟於西门之外，各遣子四人质于吴以请救。二月，俭、钦帅众六万，渡淮而西。帝会公卿谋征讨计，朝议多谓可遣诸将击之，王肃及尚书傅嘏、中书侍郎锺会劝帝自行。戊午，帝统中军步骑十馀万以征之。倍道兼行，召三万兵，大会于陈许之郊。甲申，次于隐桥，俭将史招、李续相次来降。俭、钦移入项城，帝遣荆州刺史王基进据南顿以逼之。帝深壁高垒，以待东军之集。诸将请进军攻其城，帝曰：“诸君得其一，未知其二。淮南将士本无反志。且俭、钦欲蹈纵横之迹，习秦仪之说，谓远近必应。而事起之日，淮北不从，史招、李续前後瓦解。内乖外叛，自知必败，困兽思斗，速战更合其志。虽云必克，伤人亦多。且俭等欺诳将士，诡变万端，少与持久，诈情自露，此不战而克之也。”乃遣诸葛诞督豫州诸军自安风向寿春，征东将军胡遵督青、徐诸军出谯宋之间，绝其归路。帝屯汝阳，遣兖州刺史邓艾督太山诸军进屯乐嘉，示弱以诱之。钦进军将攻艾，帝潜军衔枚，径进乐嘉，与钦相遇。钦子鸯，年十八，勇冠三军，谓钦曰：“及其未定，请登城鼓讠，击之可破也。”既谋而行，三噪而钦不能应，鸯退，相与引而东。帝谓诸将曰：“钦走矣。三鼓而钦不应，其势已屈，不走何待？”钦将遁，鸯曰：“不先折其势，不得去也。”乃与骁骑十馀摧锋陷阵，所向皆披靡，遂引去。帝遣左长史司马琏督骁骑八千翼而追之，钦父子与麾下走保项城。俭闻钦败，弃众宵遁淮南。安风津都尉追俭，斩入，传首京都。钦遂奔吴，淮南平。初，帝目有瘤疾，使医割之。鸯之来攻也，惊而目出。六军大恐，蒙之以被，痛甚，啮被败而左右莫知焉。闰月疾笃，使文帝总统诸军。辛亥，崩于许昌，时年四十八。武帝受禅，上尊号曰景皇帝，陵曰峻平，庙称世宗。
文皇帝
《晋书》曰：文皇帝讳昭，字子上，景皇帝之母弟。魏景初三年，封新城乡侯。正元初，为洛阳典农中郎将。值魏明奢侈之後，帝蠲除苛碎，不夺农时，百姓大悦。转散骑常侍。大将军曹爽之伐蜀也，以帝为征蜀将军，副夏侯玄出骆谷，次于兴势。蜀将王林夜袭帝营，帝坚卧不动。林退，帝谓玄曰：“费以据险拒守，进不获战，攻之不可，宜亟旋军，以为後图。”爽等引还，果驰兵趣三岭，争险乃得过。还，拜议郎。及诛曹爽，帅众卫二宫，以功增邑千户。高贵乡公之立也，以参定策，进封高都侯，邑二千户。毋丘俭、文钦之乱，大军东征，帝兼中领军，留镇洛阳。及景帝疾笃，帝自京师省疾，拜卫将军。景帝崩，天子命帝镇许昌，尚书傅嘏帅六军还京师。帝用嘏及锺会策，自帅军而还。至洛阳，进位大将军，加侍中，都督中外诸军、录尚书事，辅政，剑履上殿。固辞不受。甘露元年春，加大都督，奏事不名。夏六月，进封高都公，地方七百里，加之九锡，假斧钺，进号大都督，剑履上殿。又不受。秋八月庚申，加假黄钺，增封三县。二年夏六月辛未，镇东大将军诸葛诞杀扬州刺史乐琳，以淮南作乱，遣子靓为质於吴以请救，议者请速伐之。帝曰：“诞以毋丘俭轻疾倾覆，今必外连吴寇，此为变大而迟，吾当与四方同力，以全胜制之。”秋七月，奉天子及皇太后东征，征兵青、徐、荆、豫，分取关中游军，皆会淮北。师次于项城，假廷尉何桢节度，使淮南，宣慰将士，申明逆顺，示以诛赏。甲戌，帝进军丘头。因命合围。三年春正月，诸葛诞、文钦等出攻长围，诸军逆击，走之。初，诞、钦内不相协，及至穷蹙，转相疑贰。会钦计事於诞，忤，诞手刃杀钦。钦子鸯攻诞，不克，逾城降。以为将军，封侯，使鸯巡城市而呼。帝见城上持弓者不发，谓诸将曰：“可攻矣！”二月乙酉，攻而拔之，斩诞，夷三族。四月，归于京师，魏帝令改丘头为武丘，以旌武功。五月，天子以并州太原、上党、西河、乐平、新兴、雁门、司州之河东、平阳八郡，地方七百里，封帝为晋公，加九锡，进位相国，九让，乃止。景元元年夏四月，天子既以帝三世宰辅，政非已出，情不能安，又虑废辱，将临轩召百僚而行放黜。五月戊子夜，使冗从仆射李昭等发甲於凌□台，召侍中王沉、散骑常侍王业、尚书王经，出怀中黄素诏示之，戒严俟旦。沈、业驰告于帝，帝召护军贾充等为之备。天子知事泄，帅左右攻相府，称有所讨，敢有动者族诛。相府兵将止不敢战，贾充叱诸将曰：“公畜养汝辈，正为今日耳！”太子舍人成济抽戈犯跸，天子崩于车中。帝召百僚谋其故，仆射陈泰不至。帝遣其舅荀ダ舆致之，定于曲室，谓曰：“玄伯，天下其如我何？”泰曰：“惟腰斩贾充，征以谢天下。”帝曰：“卿更思其次。”泰曰：“但见其上，不见其次。”於是归罪成济而斩之。与公卿议，立燕王宇之子常道乡公璜为帝。二年秋八月甲寅，天子使太尉高柔授帝相国印绶，司空郑冲致晋公茅土九锡，固辞。三年夏四月，肃慎来献苦矢、石弩、弓甲、貂皮等，天子命归大将军府。四年夏，帝将伐蜀，徵四方之兵十八万，使邓艾自狄道攻姜维於沓中，雍州刺史诸葛绪自祁山军于武街，绝维归路，镇西将军锺会帅前将军李辅、征蜀护军胡烈等自骆谷袭汉中。秋八月，军发洛阳，大赉将士，陈师誓众。将军邓敦谓蜀未可讨，帝斩以徇。九月，使天水太守王颀攻维营，陇西太守牵弘邀其前，金城太守杨欣趣其后。钟会分为二队，入自斜谷，使李辅围王含於乐城，又使部将易恺攻蒋斌於汉城。会直指阳安，护军胡烈攻陷关城。姜维闻之，引还，王颀追，败维於强川。维与张翼、廖化合军守剑阁，锺会攻之。冬十月，天子以诸侯献捷交至，诏加九锡，帝乃受命。十一月，邓艾帅万馀人，自阴平逾绝险，至於江由，破蜀将诸葛瞻於绵竹，斩瞻首传道。进军雒县，刘禅降。天子命晋公以相国总百揆，於是上节传，去侍中、大都督、录尚书之号焉。咸熙元年春正月乙丑，帝奉天子西征，至于长安。遣护军贾充持节，督诸军，据汉中。锺会遂反於蜀，监军卫、右将军胡烈攻会，斩之。丙辰，帝至自长安。三月乙卯，进爵为王，增封并前二十郡。冬十月丙午，天子命中抚军新昌乡侯炎为晋世子。二年五月，天子命帝冕十有二旒，建天子旌旗，出警入跸，乘金根车，驾六马，备五副车，置旄头□罕，乐舞八佾，设钟ね宫悬，位在燕王上。进王妃为王后，世子为太子，王女王孙爵命之号皆如帝者之仪。秋八月辛卯，帝崩于露寝，时年五十五。九月癸酉，葬崇阳陵，谥曰文王。武帝受禅，追尊号曰文皇帝，庙称太祖。
世祖武皇帝
《晋书》曰：武皇帝讳炎，字安世，文帝长子也。宽惠仁厚，沉深有度量。魏嘉平中，封北平亭侯，历给事中，奉车都尉，中垒将军，加散骑常侍，累迁中护军，假节。迎常道乡公於东武阳，迁中抚军，进封新昌乡侯。及晋国建，立为世子，拜抚军大将军，开府、副贰相国。初，文帝以景帝既宣皇之嫡，早世无後，以帝弟攸为嗣，特加爱异，自谓摄居相位，百年之後，大业宜归攸。每曰：“此景帝之天下也，吾何与焉。”将议立世子，属意於攸。何曾等固争曰：“中抚军聪明神武，有超世之才。委地，手过膝，此非人臣之相也。”由是遂定。咸熙二年五月，立为晋王太子。八月辛卯，文帝崩。太子嗣相国、晋王位。十一月乙未，令诸郡中正以六条举淹滞。是时晋德既洽，四海宅心。於是天子知历数有在，乃使太保郑冲奉策曰：“咨尔晋王：我皇祖有虞氏诞膺灵运，受终于陶唐，亦以命于有夏。惟三后陟配于天，而咸用光敷圣德。自兹厥後，天又辑大命于汉。火德既衰，乃眷命我高祖。方轨虞夏四代之明显，我弗敢知。惟王乃祖乃父，服膺昭哲，辅弼我皇家，勋德光于四海。格尔上下神祗，罔不克顺，地平天成，万邦以。应受上帝之命，协皇极之中。肆予一人，祗承天序，以敬授尔位，历数实在尔躬。允执其中，天禄永终。於戏！王其钦顺天命。率修训典，绥四国，用保天休，无替我二皇之弘烈。”帝初以礼让，魏朝公卿及何曾、王沉等固请，乃从之。太始元年冬十二月丙寅，设坛于南郊，百僚在位及匈奴南单于四夷会者数万人，柴燎告类于上帝。於是大赦，改元。赐天下爵，人五级。三年春正月癸丑，白龙二见于弘农、渑池。丁卯，立皇子衷为皇太子。九月甲申，诏曰：“古者以德诏爵，以庸制禄，虽为下士，犹食上农，外足以奉公忘私，内足以养亲施惠。今在位者禄不代耕，非所以崇化之本也。其议增吏俸。”四年十一月已未，诏王公卿尹及郡国守相，举贤良方正直言之士。十二月，班五条诏书於郡国：一曰正身，二曰勤百姓，三曰抚孤寡，四曰敦本息末，五曰去人事。庚寅，帝临听讼，观录廷尉洛阳狱囚，亲平决焉。八年春正月癸亥，帝耕于籍田。二月乙亥，禁雕文绮组非礼法之物。诏内外群官举任边郡者三人。帝与右将军皇甫陶论事，陶与帝争言，散骑常侍郑徽表请罪之。帝曰：“谠言謇谔，所望於左右也。人主常以阿媚为患，岂以争臣为损哉！徽越职妄奏，岂朕之意？”遂免徽官。咸宁四年十一月，太医司马程据献雉头裘，帝以奇伎异服非典礼，焚之于殿前。五年，大举伐吴，遣镇东将军、琅琊王出徐中，安东将军王浑出江西，建威将军王戎出武昌，平南将军胡奋出夏口，镇南大将军杜预出江陵，龙骧将军王、广武将军唐彬率巴蜀之卒浮江而下，东西凡二十馀万。以太尉贾充为大都督，行冠军将军杨济为副，总统众军十万。太康元年春正月己丑朔，五色气冠日。癸巳，王浑克吴寻阳赖乡诸城，获吴武威将军周兴。二月戊午，王、唐彬等克丹阳城。庚申，又克西陵。壬戌，又克夷道乐乡城。甲戌，杜预克江陵。三月壬申，王以舟师至於建业之石头，孙皓大惧，面缚舆榇，降于军门。杖节解缚焚榇，送于京师。收其图籍，克州四，郡四十三，县三百一十三，户五十二万三千，吏三万二千，兵二十三万。男女二百三十万。其牧守以下皆因吴所置，降其苛政，示之简易，吴人大悦。乙酉，大赦，改元，赐五日，恤孤老困穷。九月，群臣以天下一统，屡请封禅，帝谦让弗许。泰熙元年春正月辛酉，改元。夏四月己酉，帝崩于含章殿，时年五十五，在位二十五年，葬峻阳陵，庙号世祖。
谢灵运论曰：世祖受命，祯祥屡臻，苛慝不作，万国欣戴。远至迩安，德足以彰，天启其运，民乐其功矣。反古之道，当以美事为先。今五等罔刑，井田王制，凡诸礼律，未能定正，而采择嫔媛，不拘华门者。昔武王伐纣，归倾宫之女，不以助纣为虐。而世祖平皓，纳吴妓五千，是同皓之弊。妇人之封，六国乱政。如追赠外曾祖母，违古之道。凡此非事，并见前书，诚有点於徽猷，史氏所不敢蔽也。
唐太宗《晋武帝纪论》曰：武皇承基，诞膺天命，握图御宇，敷化弘道，民以佚而代劳，世以治而易乱。绝缣纶之贡，去雕琢之饰，制奢俗以变约，俾浇风而反淳。雅好直言，留心采擢，刘毅、裴楷以质直而见容，嵇绍、许奇虽仇雠而不弃。仁以御物，宽而得众，宏略大度，有帝王之量焉。于时民和俗静，家给民足，聿修武用，思启封疆。决神算於深衷，断雄图於议表。马隆西伐，王南征，师不延时，獯虏削迹，兵无血刃，扬越为墟。通近代之不通，服前王之不服。祯祥显应，风教肃清，天地之功成矣，霸王之业大矣。虽登封之礼，让之而不为，而骄泰之心，因期以起。见土地之广，谓万叶而无虞；睹天下之安，谓千年而永治。不知处广以思狭，则广可长存；居治而忘危，则治无常治。加之建立非所，委寄失才，志欲就于升平，行先迎于祸乱，是犹将适越者指沙漠而遵途，欲登山者涉舟航而觅路，所趣逾远，所向转难。南北倍殊，高下相反，求其至也，不亦难乎！况以新习易动之基，而无久安难拔之虑，故贾充凶竖，怀奸志而拥权，杨骏豺狼，包祸心以专辅。及乎宫车晚出，谅暗未周，藩翰变亲以成疏，连兵竞灭其本；栋梁回忠而起伪，拥众各举其威。曾未数年，纲纪大乱，以至海内版荡，宗庙播迁。帝道王猷，反居文身之俗；神州赤县，翻成被之乡。弃所大以资人，掩其小而自托，为天下笑，其故何哉？良由失慎於前，所以贻患於後。且知子者贤父，知臣者明君；子不肖则家亡，臣不忠则国乱；国乱不可以安也，亡家不可以全也。是以君子防其始，圣人闭其端。而世祖惑荀勖之奸谋，迷王浑之伪策，心屡移於众口，事不定於己图。元海当除而不除，卒令扰乱区夏；惠帝可废而不废，终使倾覆洪基。夫全一人者德之轻，极天下者功之重，弃一子者忍之小，安社稷者孝之大；况乎资二世而成业，延三孽以丧身，所谓取轻德而舍重功，畏小忍而忘大孝。圣贤之道，岂若斯乎！虽则善始於初，而乖令终於末，所以殷勤史策，不能无慷慨焉。
卷九十七　皇王部二十二
西晋惠皇帝
《晋书》曰：孝惠帝讳衷，字正度，武帝第二子也。太始三年，立为皇太子，时年九岁。太熙元年四月己酉，武帝崩。是日，太子即皇帝位，大赦，改元为永熙。尊皇后杨氏曰皇太后，立妃贾氏为皇后。五月辛未，以太尉杨骏为太傅，辅政。秋八月壬午，立广陵王为皇太子，以中书监何劭为太子太师，吏部尚书王戎为太子太傅。永平元年春正月，诏改永熙二年为永平元年。又诏子弟及群官并不得谒陵。三月辛卯，诛太傅杨骏，骏弟卫将军瑶，太子太保济，中护军张劭，散骑常侍段广、杨邈，左将军刘预，河南尹李斌，中书令蒋俊，东夷校尉文淑，尚书武茂，皆夷三族。壬辰，大赦，改元，贾后矫诏废皇太后为庶人，徙于金墉城，告于天地宗庙。诛太后母庞氏。壬寅，征大司马、汝南王亮为太宰，与太保卫辅政。六月，贾后矫诏使楚王玮杀太宰、汝南王亮，太保、阳公卫。乙丑，以玮（音伟。）擅害亮、，杀之。九月辛丑，征征西大将军、梁王彤为卫将军、录尚书事，以赵王伦为征西大将军、都督雍、梁二州诸军事。三年春二月己酉，贾后杀皇太后于金墉城。五年冬十月，武库火，焚累代之宝。十二月景戌，新作武库，大调兵器。六年八月，秦雍氐、羌悉叛，推氐羌帅齐万年僭号称帝，围于泾阳。七年春正月癸丑，周处及齐万年战於六陌，王师败绩，处死之。九年春正月，左积弩将军孟观伐氐，战于中亭，大破之，获齐万年。征征西大将军、梁王彤录尚书事。以北中郎将、河间王为镇西将军，镇关中；成都王颖为镇北大将军，镇邺。十二月壬戌，废皇太子为庶人，及其三子幽於金墉城，杀太子之母谢氏。永康元年正月，大赦，改元。三月癸未，贾后矫诏害庶人于许昌。夏四月辛卯朔，日有食之。癸巳，梁王彤、赵王伦矫诏废贾后为庶人，司空张华、尚书仆射裴（音隗，文毁切。）皆遇害，侍中贾谧及党与数十人皆伏诛。甲午，伦矫诏大赦，自为相国、都督中外诸军，如宣文辅魏故事，追复故皇太子位。丁酉，以梁王彤为太宰。己亥，赵王伦矫诏害贾庶人于金墉城。五月己巳，立皇孙臧为太孙。秋八月，淮南王允举兵讨赵王伦，不克，允及其二子秦王都、汉王迪皆遇害。永宁元年，春正月乙丑，赵王伦篡帝位。景寅迁帝于金墉城，号曰太上皇，改金墉曰永昌宫。废皇太孙臧为濮阳王。五星经天，纵横无常。癸酉，伦害濮阳王臧。三月，平东将军、齐王□起兵以讨伦，传檄州郡，屯于阳翟。征北大将军、成都王颖，征西大将军、河间王，常山王，豫州刺史李毅，兖州刺史王彦，南中郎将、新野公歆，皆举兵应之，众数十万。伦遣其将闾和出伊阙，张泓、孙辅出Ф坂以拒□，孙会、士猗、许超出黄桥以拒颖。及颖将赵骧、石超超战于沮（音蛆。）水，会等大败，弃军走。四月辛酉，左卫将军王舆与尚书、淮南王ㄘ（七隗反。）勒兵入宫，擒伦党孙秀、孙会、许超、士猗、（于离反。）骆休等，皆斩之。逐伦归第，即日乘舆反正。群臣顿首谢罪，帝曰：“非诸卿之过也。”诏大赦，改元。诛赵王伦、义阳王威、九门侯质等及伦之党与。五月，立襄阳王尚为皇太孙。六月戊辰，大赦，增吏位二等。庚午，东莱王蕤、左卫将军王舆谋废齐王□，事泄，废蕤为庶人，舆伏诛，夷三族。甲戌，以齐王□为大司马、都督中外诸军事，成都王颖为大将军、录尚书事，河间王为太尉。罢丞相，复置司徒官。太安元年，五月癸卯，以清河王遐子覃为皇太子，赐孤寡帛，大五日。以齐王□为太师，东海王越为司空。秋七月，兖、豫、徐、冀等四州大水。冬十月，地震。十二月丁卯，河间王表齐王□窥伺神器，有无君之心，与成都王颖、新野王歆、范阳王（许交切。）同会洛阳，请废□还第。长沙王奉乘舆屯南上东门，攻□，杀之，幽其诸子于金墉城，废□弟北海王实。大赦，改元。以长沙王为太尉、都督中外诸军事。二年七月，中书令卞粹、侍中冯荪、河南尹李含等贰於长沙王，疑而害之。八月，河间王、成都王颖举兵讨长沙王，帝以为大都督，帅军御拒之。庚申，刘弘及张昌战於清水，斩之。遣其将张方，颖遣其将陆机、牵秀、石超等来逼京师。乙丑，帝幸十三里桥，遣将军皇甫商拒方於宜阳。己巳，帝旋军于宣武场。庚午，舍于石楼。天中裂，无□而雷。九月丁丑，帝次于河桥。壬午，皇甫商为张方所败。甲申，帝军於芒山。丁亥，幸偃师。辛卯，舍于豆田。癸巳，帝旋于城东。丙申，进军缑氏，击牵秀，走之。大赦。张方入京城，烧清明、开阳二门，死者万计。石超逼乘舆于缑氏。冬十月壬寅，帝旋于宫。石超焚缑氏，服御无遗。丁未，破牵秀、范阳王于东阳门外。戊申，破陆机于建春门，石超走，斩其大将军贾崇等十六人，悬首铜驼街。张方退屯十三里桥。十一月辛巳，星昼陨，声如雷。王师攻方垒，不利。方决千金曷，水碓皆涸。（音鹤。）乃发王公奴婢手舂给兵廪，一品已下不从征者，男子十三以上皆从役。又发奴助兵，号为四部司马。公私穷，（子六反。）米石万钱。诏命所至，一城而已。壬寅夜，赤气竟天，隐隐有声。丙辰，地震。癸亥，东海王越执长沙王，幽於金墉城，寻为张方所害。甲子，大赦。永兴元年春正月，成都王颖自邺讽于帝，乃大赦，改元为永安。帝逼于河间王，密诏雍州刺史刘沈、秦州刺史皇甫重以讨之。沈举兵攻长安，为所败。张方大掠洛中，还长安。於是军中大馁，人相食。以成都王颖为丞相。颖遣从事中郎成夔等以兵五万屯十二城门，殿中宿所忌者，颖皆杀之，以三部兵代宿卫。二月乙酉，废皇后羊氏，幽于金墉城，黜皇太子覃复为清河王。三月，河间王表请立成都王颖为太弟。戊申，诏曰：“朕以不德，纂承鸿绪，于兹十有五载。祸乱滔天，奸逆仍起，至乃幽废重宫，宗庙几绝。成都王颖温仁惠和，克平暴乱。其以颖为皇太弟、都督中外诸军事，丞相如故。”秋七月，景申朔，右卫将军陈（音轸。）以诏召百僚入殿中，因勒兵讨成都，王颖。戊戌，大赦，复皇后羊氏及皇太子覃。己亥，司徒王戎、东海王越、高密王简、平昌公模、吴王晏、豫章王炽、襄阳王范、右仆射荀藩等奉帝北征。至安阳，众二十馀万，颖遣其将石超拒战。己未，六军败绩於汤阴，矢及乘舆，百官分散，侍中嵇绍死之。帝伤颊，中三矢，亡六玺。帝遂幸超军，馁甚，超进水，左右奉秋桃。超遣弟熙奉帝之邺，颖帅群官迎谒道左。帝下舆涕泣，其夕幸於颖府颖府有九锡之议，陈留王送貂蝉文衣尾，明日，乃备法驾幸于邺，惟豫章王炽、司徒王戎、仆射荀藩从。庚申，大赦，改为建武。八月戊辰，颖杀东安王繇。张方复入洛阳，废皇后羊氏及皇太子覃。匈奴左贤王刘元海反於离石，自号大单于。安北将军王俊遣乌丸骑攻成都王颖于邺，大败之。颖与帝单车走洛阳，御服分散，仓卒上下无赍，侍中黄门被囊中赍私钱三千，诏贷用。所在买饮食以供，宫人止食於道中客舍。宫人有持升馀糠米饭及燥蒜盐豉以进帝，帝啖之，御中黄门布被。次获嘉，市粗米饭，盛以瓦盂，帝啖两盂。有老父献蒸鸡，帝受之。至温，将谒陵，帝丧履，纳从者之履，下拜流涕，左右皆欷。及济河，张方帅骑三千，以阳燧青盖车奉迎。方拜谒，帝躬止之，辛巳，大赦，赏从者各有差。冬十一月乙未，方请帝谒陵，因劫帝幸长安。以所乘车入殿中，帝驰避後园竹中。方逼帝升车，左右中黄门鼓吹十二人步从，惟中书监卢志侍侧。方以帝幸其垒，帝令方具车载宫人宝物，军人因略妻後宫，分争府藏。魏晋已来所积之物，扫地无遗矣。行次新安，寒甚，帝堕马伤足，尚书高光奉进面衣，帝嘉之。河间王帅官属步骑三万，迎于灞上。前拜，帝下车止之。以征西府为宫。惟仆射荀藩、司隶刘暾、（他昆切。）太常郑球、（音求。）河南尹周馥与其遗官在洛阳，为留台，承制行事，号为东西台焉。丙午，留台大赦，改元复为永安。辛丑，复皇后羊氏，李雄僭号成都王，刘元海僭号汉王。十二月丁亥，诏曰：“天祸晋邦，家嗣莫继。成都王颖自在储贰，政绩亏损，四海失望，不可承重器，其以王还第。豫章王炽先帝爱子，令问日新，四海注意，今以为皇太弟，以隆我晋邦。以司空越为太傅，与太宰夹辅朕躬。司徒王戎参录朝政，光禄大夫王衍为尚书左仆射。百官皆复职。齐王□前应还第，长沙王轻陷重刑，封其子绍为乐平县王，以奉其嗣。自顷戎车屡征，劳费人力，供御之物，皆减三分减二，户调田租三分减一。蠲除苛政，爱人务本。清通之後，当还东京。”大赦，改元。以河间王都督中外诸军事。二年春正月甲午朔，帝在长安。夏四月，丙子，张方废皇后羊氏。七月，东海王越严兵徐方，将西迎大驾。成都王颖部将公师藩等聚众攻陷郡县，害阳平太守李志、汲郡太守张延等，转攻邺，平昌公模遣将军赵骧击破之。九月壬子，以成都王颖为镇军大将军，都督河北诸军事，镇邺。河间王遣将军吕朗屯洛阳。冬十月丙子，诏曰：“得豫州刺史刘乔檄，称颖川太守刘舆迫胁骠骑将军，拒逆诏命，造构凶逆，擅劫郡县，合聚兵众，擅用荀为兖州，断截王命。镇南大将军、荆州刺史刘弘，平南将军、彭城王释等，各勒所统，径会许昌，与乔并力。今遣右将军张方为大都督，统精卒十万，建武将军吕朗、广武将军骞ァ、（敕俱反。）建威将军刀默等为军前锋，共玄许昌，除舆兄弟。”丁丑，使前车骑将军石超、北中郎将王阐讨舆等。赤气见于北方，东西竟天。有星孛于北斗，平昌公模遣将军宋胄等屯河桥。十一月，立节将军周权诈被檄，自称平西将军，复皇后羊氏。洛阳令何桥攻权，杀之，复废皇后。十二月，吕朗等东屯荣阳，成都王颖进据洛阳，张方、刘玄等并按兵不能御，范阳王济自官渡，拔□阳，斩石超，袭许昌，破刘乔於肃，乔奔南阳。右将军陈敏举兵反，自号楚公，矫称被中诏，从沔汉奉迎天子；逐扬州刺史刘机、丹阳太守王旷；遣弟恢南略江州，刺史应邈奔弋阳。光熙元年春正月戊子朔，日有蚀之。帝在长安。河间王闻刘乔破，大惧，遂杀张方，请和於东海王越，越不听。宋胄等破颖将娄裒，进逼洛阳，颖奔长安。甲子，越遣其将祈公、宋胄、司马纂等迎帝。己亥，弘等奉帝还洛阳，帝乘牛车，行宫藉草，公卿跋涉。六月丙辰朔，至自长安，升旧殿，哀感流涕。谒于太庙。复皇后羊氏。辛未，大赦，改元。八月，以太尉东海王越录尚书事，骠骑将军、范阳王为司空。九月，顿丘太守冯嵩执成都王颖，送之于邺。冬十月，司空、范阳王薨。长史刘舆害成都王颖。十一月庚午，帝崩于显阳殿，在位十六年，时年四十八，葬太阳陵。帝之为太子，朝廷咸知不堪政事，武帝亦疑焉。卫常侍宴，抚武帝坐床曰：“可惜此坐！”和峤亦以为言，曰：“皇太子有淳古风，而季代多伪，恐不了陛下家事。”武帝默然不答。後武帝欲废太子，杨后曰：“立嫡以长，不以贤，岂可动乎？”太子遂定。及居大位，政出群下，纪纲大坏，货赂公行，天下为之市贾焉。帝又尝幸华林园，闻蛙声，谓左右曰：“此鸣者为官乎，为私乎？”或对曰：“在官地者为官，在私地者为私。”及天下荒乱，百姓馁甚，帝曰：“何不食肉糜？”其蒙蔽皆此类也。
王隐《晋书》曰：高堂隆刻邺宫屋材云：“後若干年，当有天子居此宫。”惠帝止邺宫，治屋者土剥更泥，始见刻字，计年正合。
赵王伦（附）
《晋书》曰：赵王伦，字子彝，宣帝第九子也。母曰柏夫人。魏嘉平初，封安乐亭侯。五等建，改封东安子，拜谏议大夫。武帝受封琅琊郡王。元康初，迁征西将军，开府仪同三司，镇关中。伦刑赏失中，氐（音低。）羌反叛，征还京师。寻拜车骑将军、太子太傅。深交贾、郭，谄事中宫，大为贾后所亲信。求录尚书，张华、裴固执不可。又求尚书令，华、复不许。愍怀太子之废也，使伦领右军将军。时左卫司马督司马雅及常从督许超，并常给事东宫，二人伤太子无罪，与殿中中郎士猗等谋废贾后，复太子，以华、不可移，难与图权，伦执兵之要，性贪冒，可假以济事，乃说伦嬖人孙秀曰：“中宫凶妒无道，与贾谧等共废太子。今国无嫡嗣，社稷将危，大臣将起大事。而公名奉事中宫，与贾、郭亲善，太子之废，皆云预知，一朝事起，祸必相及。何不先谋之乎？”秀许己诺，言於伦，伦纳焉。事将起，而秀知太子聪明，若还东宫，将与贤人图政，量已必不得志，更说伦曰：“太子刚猛，不可私请。明公素事贾后，时议皆以公为贾氏之党。今虽欲建大功於太子，太子含宿怒，必不加赏於明公矣。当谓逼百姓之望，翻覆以免罪耳。此乃所以速祸也。今且缓其事，贾后必害太子，然後废后，为太子报仇，亦足以立功，岂徒免祸而已。”伦从之。秀乃微泄其谋，使谧党颇闻之。伦、秀因劝谧等早害太子，以绝众望。太子既遇害，伦、秀之谋益甚，而超、雅惧後难，欲悔其谋，乃辞疾。秀复告右卫飞督闾和，和从之，期四月三日丙夜一筹，以鼓声为应。至期，乃矫诏敕三部司马曰：“中宫与贾谧等杀害太子，今使车骑入废中宫。汝等皆当从命，赐爵关中侯。不从，诛三族。”於是众皆从之。伦又矫诏开门夜入，陈兵道南，遣翊军校尉、齐王□将三部司马百人，排阁入华林，令骆休为内应，迎帝幸东堂。遂废贾后为庶人，幽之于建始殿，中书监、侍中黄门侍郎、八座，皆夜入殿，执张华，裴、解绍、杜斌等，於殿前杀之。尚书始疑诏有诈，郎师景露板奏请手诏。伦等以为沮众，斩之以殉。明日，伦坐端门，屯兵北向，遣尚书和郁送贾庶人于金墉。伦寻矫诏自为使持节、大都督、督中外诸军事、相国，侍中、王如故，一依宣文辅魏故事，以其世子散骑常侍（音拱。）领冗从仆射；子馥前将军，封济阳王；虔黄门郎，封汝阴王；诩（况羽反。）散骑侍郎，封霸城侯。孙秀等皆封大郡，并据兵权，文武官侯封者数千人，百官总己听於伦。伦素庸下，无智策，复受制於秀，秀之威权振於朝廷，天下皆事秀而无求於伦。秀起自琅琊小吏，累官於赵国，以谄媚自达。既执机衡，遂恣其奸谋，多杀忠良，以逞私憾。前卫尉石崇、黄门郎潘岳皆与秀有嫌，并见诛。於是京邑君子不乐其生矣。淮南王允、齐王□以伦、秀骄僭，内怀不平。秀等亦深忌焉，乃出□镇许，夺允护军。允愤起兵讨伦。允既败灭，伦加九锡，增封五万户。伦无学，不知书；秀亦以狡黠（胡八反。）小才，贪淫昧利。所共立事者，皆邪佞之徒，惟竞荣利，无深谋远略。伦、秀并惑巫儿，听妖邪之说。秀使牙门赵奉诈为先帝神语，令伦早入西宫。又言宣帝於北邙为赵王佐助，於是别立先帝庙於邙山，谓逆谋可成。秀等部分诸军，分布腹心，使散骑常侍、义阳王威兼侍中、出纳诏命，矫作禅让之诏，使持节、尚书令满奋，仆射崔随为副，奉皇帝玺绶以禅位于伦。伦伪让不受。於是宗室诸王、群公卿士咸假称符瑞天文以劝进，伦乃许之。左卫王舆、前军司马雅等率甲士入殿，譬喻三部司马，示以威赏，皆莫敢违。其夜，使张林等屯守诸门。义阳王威及骆休逼夺天子玺绶。夜漏未尽，内外百官以乘舆法驾迎伦。惠帝乘□母车，卤簿数百人，自华林西门出居金墉城。尚书和郁，兼侍中、散骑常侍、琅琊王睿，中书侍郎陆机从，到城下而反。使张衡卫帝，实幽之也。伦从兵五千人，自端门登太极殿，满奋、崔随、乐广进玺绶於伦，乃僭即帝位，大赦，改元建始。诸党皆登卿将，并列大封。其馀同谋者咸超阶越次，不可胜纪，至于奴卒厮役亦加以爵位。每朝会，貂蝉盈坐，时人为之谚曰：“貂不足，狗尾续。”而以苟且之惠取悦人情，府库之储不充於赐，金银冶铸不给於印，故有白板之侯，君子耻服其章，百姓亦知其不终矣。伦亲祠太庙，还，遇大风，飘折麾盖。孙秀既立非常之事，伦敬重焉。秀在文帝为相国时所居内府，事无巨细，必咨而行。伦之诏令，秀改革，有所与夺，自书青纸为诏，或朝令夕改者数四，百官转易如流矣。时齐王□、河间王、成都王颖并拥强兵，各据一方。秀知□等必有异图，乃选亲党及伦故吏为三王参佐及郡守。秀本异与张林有隙，虽外相推崇，内实忌之。及林为卫将军，深怨不得开府，潜与笺，具说秀专权，动违众心，而功臣皆小人，挠乱朝廷，可一时诛之。以书白伦，伦以示秀。秀劝伦诛林，伦请宗室会於华林园，召林、秀及王舆入，因收林，杀之，诛三族。及三王起兵讨伦檄至，伦、秀始大惧，遣其中坚孙辅为上将军，督诸军以拒义师。伦复授太子詹事刘琨节，督河北将军，率步骑千人催诸军与义军战于激水，大败，退保河上，刘琨烧断河桥。自义兵之起，百官将士咸欲诛伦、秀以谢天下。秀知众怒难犯，不敢出省。及闻河北军悉败，忧懑不知所为。义阳王威劝秀至尚书省与八座议征战之备，秀从之。使京城四品以下子弟十五以上，皆诣司隶，从伦出战。内外诸军悉欲劫杀秀，秀惧，自崇礼闼走还下舍。卫将军赵泉斩秀等以徇，使伦为诏曰：“吾为孙秀等所误，以怒三王。今已诛秀，其迎太上复位。吾归老于农亩。”传诏以驺（音邹。）虞幡敕将士解兵。文武官皆奔走，莫敢有居者。黄门将伦自华林东门出，及皆还汶阳里第。於是以甲士数千迎天子于金墉，百姓咸称万岁。帝自端门入，升殿，御广室，送伦及付金墉城。梁王彤表伦父子凶逆，宜伏诛。百官会议于朝堂，皆如彤表。遣尚书袁敞持节赐伦死，饮以金屑苦酒。伦惭，以巾覆面，曰：“孙秀误我！”於是收、馥、虔、诩付廷尉狱考，竟百官是伦所用者，皆斥免之，台省府卫仅有存者。自兵兴六十馀日，战及杀害近十万人。
卷九十八　皇王部二十三
西晋怀皇帝
《晋书》曰：孝怀皇帝讳炽，字丰度，武帝第二十五子也。光熙元年，封豫章郡王。属惠帝之时，宗室构祸，帝冲素自守，门绝宾游，不务世事，专玩史籍，有誉於时。初拜散骑常侍，及赵王伦篡，见收。为射声校尉。累迁车骑大将军、都督青州诸军事，未之镇。永兴元年，改授镇北大将军、都督邺中诸军事。十二月丁亥，立为皇太弟。帝以清河王覃本太子也，惧不敢当。典书令庐陵修肃曰：“二相经营王室，志宁社稷，储贰之重，宜归时望，亲贤之举，非大王而谁？清河幼弱，未允众心，是以既升东宫，复赞藩国。今乘舆播越，二宫久旷，常恐氐羌饮马於泾川，蚁众控弦於灞水。宜及吉辰，时登储副，上翼大驾，早宁东京，下允黔首之望。”帝曰：“卿，吾之宋昌也。”乃从之。光熙元年十一月孝惠帝崩。羊皇后以於太弟为嫂，不得为太后，催清河王覃入，已至尚书阁，侍中华混等急召太弟。癸酉，即皇帝位，大赦，皇后羊氏为惠皇后，居弘训宫，追尊所生太妃王氏为皇太后，立妃梁氏为皇后。十二月，南阳王模杀河间王於雍谷。永嘉元年春正月癸丑朔，大赦，改元，除三族刑。以太傅、东海王越辅政。二月辛巳，东莱人王弥起兵反，寇青、徐二州。三月庚午，立豫章王诠为皇太子。辛未，大赦。庚辰，东海王越出镇许昌。五月，马牧帅汲桑聚众反叛，败魏郡太守冯嵩，遂陷邺城，害新蔡王腾。烧邺宫，火旬日不灭。入掠平原，山阳公刘秋遇害。洛阳步广地里陷，有二鹅出，色苍者冲天，白者不能飞。秋七月己酉朔，东海王越进屯官渡，以讨汲桑。己未，以平东将军、琅琊王睿为安东将军、都督扬州江南诸军事、假节，镇建邺。八月己卯朔，抚军将军荀败汲桑於邺。十二月戊寅，并州人田兰、簿盛等斩汲桑於乐陵。甲午，东海王越矫诏囚清河王覃於金墉城。癸卯，越自为丞相。以抚军荀为征东大将军。二年春正月丙子朔，日有蚀之。丁未，大赦。二月辛卯，清河郡王覃为东海王越所害。冬十月甲戌，刘元海僭帝号於平阳，仍称汉。三年三月丁巳，东海王越归京师。乙丑，勒兵入宫，於帝侧收近臣中书令缪播、帝舅王延等十馀人，并害之。丁卯，大旱，江、汉、河、洛皆竭，可涉。九月丙寅，刘聪寇浚仪，遣平北将军曹武讨之。丁丑，王师败绩。东海王越入保京城。聪至西明门，越御之，战於宣阳门外，大破之。使车骑将军王堪、平北将军曹武讨刘聪，王师败绩，堪奔还京师。刘聪攻洛阳西明门，不克。冬十一月，石勒陷长乐，安北将军王斌遇害，因屠黎阳。乞活师李恽、薄盛等帅众救京师，聪退走。恽等又破王弥於新汲。四年十月壬子，以骠骑将军王浚为司空，平北将军刘琨为北平大将军。京师饥。东海王越羽檄征天下兵，帝谓使者曰：“为我语诸征镇，若今日尚可救，後则无逮矣。”时莫有至者。十一月甲戌，东海王越帅众出许昌，以行台自随。宫无复守卫，荒馑日甚，殿内死人交横，府寺营署并掘堑自守，盗贼公行，桴鼓之音不绝。越军次项，自领豫州牧。镇东将军周馥表迎大驾，迁都寿阳，越使裴讨馥，为馥所败，走保东城，请救於琅琊王睿。五年春正月，帝密诏荀讨东海王越罪状，告方镇讨之。以征东大将军荀为大将军。丙子，东海王越薨。五月，进司空王浚为大司马，琅琊王睿为镇东大将军。东海王越之出也，使河南尹潘滔居守。大将军荀表迁都仓垣，帝将从之，诸大臣畏滔，不敢奉诏，且宫中及黄门恋资财，不欲出。至是饥甚，人相食，百官流亡者十八九。帝召群臣会议，将行而警卫不备。帝抚手叹之曰：“如何曾无车舆！”乃使司徒傅祗出诣河阴，修理舟楫，为水行之备。朝士数十人导从。帝步出西掖门，至铜驼街，为盗所掠，不得进而还。六月癸未，刘曜、王弥、石勒同寇洛川，王师频为盗贼所败，死者甚众。庚寅，司空荀藩、光禄大夫荀组奔に辕，太子左率温夷夜开广莫门奔小平津。丁酉，刘曜、王弥入京师。帝开华林园门，出河阴藕池，欲幸长安，为曜等所追及。曜等遂焚烧宫庙，逼辱妃后，吴王晏、竟陵王、（音茂。）尚书左仆射和郁等皆遇害，百官士庶死者三万馀人。帝蒙尘於平阳，刘聪以帝为会稽公。荀藩移檄州镇，以琅琊王为盟主。豫章王端东奔荀，立为皇太子，自领尚书令，且置官属，保梁国之蒙县。百姓饥，米斛万馀价。八月，刘聪使子粲攻陷长安，太尉、征西将军、南阳王模遇害，长安遗人四千馀家奔汉中。九月癸亥，石勒袭阳夏，至於蒙县。大将军荀、豫章王端并没於贼。六年春正月，帝在平阳。九月辛巳，前雍州刺史贾匹讨刘粲於三辅，走之，关中小定，乃与卫将军梁芬、京兆太守梁综共奉秦王业为皇太子於长安。七年春正月，刘聪大会，使帝著青衣行酒。侍中庾珉号哭，聪恶之。丁未，帝遇弑，崩於平阳，在位七年，时年三十。
《晋阳秋》曰：怀帝天姿清劭，少有声名，若遭承平之世，足为守文佳主。而继惠帝扰乱之後，东海专政，禄去王室，无幽、厉之衅，而有犬戎之祸，悲夫！
愍皇帝
《晋书》曰：愍皇帝讳邺，字彦旗，武帝孙，吴孝王晏之子也。出继伯父秦献王东，袭封秦王。永嘉二年，拜散骑常侍、抚军将军。及洛阳倾覆，避难於荥阳密县，与舅荀藩、荀组相遇，自密南趣许颖。豫州刺史阎鼎与前抚军长史王毗、司徒长史刘畴、中书郎李昕及藩、组等同谋奉帝归于长安，而畴等中途复叛，鼎追杀之，藩、组仅而获免。鼎遂扶帝乘牛车，自宛趣武关，归於长安，频遇山贼，士卒亡散，次於蓝田。鼎告雍州刺史贾匹，匹遽遣州兵迎卫，达於长安，又使辅国将军梁综助守。时有玉龟出霸水，神马鸣城南。元年九月辛巳，奉秦王为皇太子，登坛告类，建宗庙社稷，大赦。加匹征西将军，以秦州刺史、南阳王保为大司马。贾匹讨贼张连，遇害，众推始平太守麴允领雍州刺史，为盟主，承制选置。建兴元年夏四月丙午，奉怀帝崩问，举哀成礼。壬申即皇帝位，大赦，改元。以卫将军梁芬为司徒，雍州刺史麴允为使持节、领军将军、录尚书事，京兆太守索为尚书右仆射。五月，诏琅琊王曰：“朕以冲昧，纂承洪绪，未能枭夷凶逆，奉迎梓宫，枕戈烦冤，肝心抽裂。前得魏浚表，知公帅先三军，已据寿春，传檄诸侯，协齐威势，想今渐进，已达洛阳。凉州刺史张轨，乃心王室，连旗万里，已到陇；梁州刺史张光，亦遣巴汉之卒，屯在骆谷；秦州骁勇，其会如林。间遣使适还，具知平阳定问，云幽并隆盛，馀胡衰破，然犹恃险，当须大举。未知公今所到，是以息兵秣马，未便进军。今为已至何许，当须来旨，便乘舆自出，会除中原也。公宜思宏谟猷，勖济远略，使山陵旋反，四海有赖。故遣殿中都尉刘蜀、苏马等具宣朕意。公茂德昵属，宣隆东夏，恢融六合，非公而谁！但洛都陵庙，不可空旷，公宜镇抚，以绥山东，右丞相当入辅弼，追踪周邵，以隆中兴也。”二年秋七月，刘曜、赵舟等，又逼京都，领军将军麴允讨破之。四年七月，刘曜攻北地，曲允帅步骑三万救之。王师不战而溃，北地太守麴昌奔于京师。曜进至泾阳，渭北诸城悉溃，建威将军曾充、散骑常侍梁纬、少府皇甫阳等皆死之。八月，刘曜逼京师，内外断绝，镇西将军焦嵩、平东将军宋哲、始平太守竺恢等同赴国难。麴允与公卿守长安小城以自固，散骑常侍华辑监京兆、冯翊、弘农、上洛四部兵东屯霸上，镇军将军胡崧帅城西诸郡兵屯遮马桥，并不敢进。冬十月，京师饥甚，米斗金二两，人相食，死者太半。太仓有曲数十饼，麴允屑为粥以供帝，至是复尽。帝泣谓允曰：“今窘厄如此，外无救援，死於社稷，是朕事也。然念将士暴离斯酷，今欲闻城未陷为羞死之事，庶令黎元免屠烂之苦。行矣遣书，朕意决矣。”十一月乙未，使侍中宋敞送笺於曜，帝乘羊车、肉袒衔璧，舆榇出降。群臣号泣，攀车执帝之手，帝亦悲不自胜。御史中丞吉朗自杀。曜焚榇受璧，使宋敞奉帝还宫。初，有童谣曰：“天子何在豆田中。”时王浚在幽州，以豆有藿，杀隐士霍原以应之。及帝如曜营，营实在城东豆田壁。辛丑，帝蒙尘於平阳，麴允及群官并从。刘聪假帝光禄大夫、怀安侯。壬寅，聪临殿，帝稽首於前，麴允伏地恸哭，因自杀。五年春正月，帝在平阳。庚子，虹霓弥天，三日并照。平东将军宋哲奔江左。十一月，刘聪出猎，令帝行车骑将军，戎服执戟为导，百姓聚而观之，故老或欷流涕。聪後因大会，使帝行酒洗爵，反而更衣，又使帝执盖，晋臣在座多失声而泣，尚书郎辛宾抱帝恸哭，为聪所害。十二月戊戌，帝遇弑，崩於平阳，在位五年，时年十八。帝之继皇统也，属永嘉之乱，天下崩离，长安城中户不盈百，墙宇颓毁，蒿棘成林。朝廷无车马章服，惟桑板署号而已。众惟一旅，公私有车四乘，器械多阙，运馈不继。巨猾滔天，帝京危急，诸侯无释位之志，征镇阙勤王之誉，故君臣窘迫，以至杀辱。
东晋元皇帝
《晋书》曰：元皇帝讳睿，字景文，宣帝曾孙，琅邪恭王觌之子也。咸宁二年生於洛阳，有神光之异，一室尽明，所藉藁如始刈。及长，白毫生於日角之左，隆准龙颜，目有精曜，顾眄炜如也。年十五，嗣位琅琊王。幼有令问，惠皇之际，王室多故，每恭俭退让，以免於祸。沈敏有度量，不显灼然之迹，故时人未之识焉。惟侍中嵇绍异之，谓人曰：“琅琊王毛骨非常，殆非人臣之相。元康二年，拜员外散骑常侍。累迁左将军，从讨成都王颖。荡阴之败，叔父东安王繇为颖所害。帝惧祸及，将出奔。其夜月正明，而禁卫严警，无由得去，甚窘近。有顷，□雾晦冥，雷雨暴至，徼者皆弛，因得潜出。颖先令诸关无得出贵人，帝既至河阳，为津吏所止。从者宋典後来，以策鞭帝马而笑曰：“舍长！官禁贵人，汝亦被拘耶！”吏乃听过。至洛阳，迎太妃归国。东海王越之收兵下邳也，假帝辅国将军。寻加平东将军，都督扬州诸军事。越西迎大驾，留帝居守。永嘉初，用王导计，始镇建业，以顾荣为军司马，贺循为参佐，王敦、王导、周ダ、（音拟。）刁协等为腹心股肱，宾礼名贤，存问风俗，江东归心焉。及怀帝蒙尘於平阳，司空荀藩等移檄天下，推帝为盟主。愍帝即位，加左丞相。岁馀，进位丞相、大都督中外诸军事。建武元年春二月辛巳，平东将军宋哲至，宣愍帝诏曰：“时遭屯否，皇纲不振。朕以寡德，奉承洪绪，不能祈天永命，绍隆中兴，至使凶胡敢帅犬羊，逼迫京辇。朕今幽塞穷城，忧虑万端，恐一旦崩溃。卿诣丞相，具宣朕意，使摄万机，时据旧都，修复陵庙，以雪大耻。”三月，帝素服出次，举哀三日。西阳王义及群僚参佐、州郡牧守等上尊号，帝不许。义等以死固请，至於再三。帝慨然流涕曰：“孤，罪人也，惟有蹈节死义，以雪天下之耻，庶赎钺之诛。吾本琅琊王，诸贤见逼不已！”乃呼私奴命驾，将反国。群臣乃不敢迫，请依魏晋故事为晋王，许之。辛卯，即王位，大赦，改元。大兴元年，春正月戊申朔，临朝，悬而不乐。三月癸丑，愍帝崩问至，帝斩居庐。景辰，百寮上尊号。即皇帝位，诏曰：“昔我高祖宣皇帝诞膺期运，廓开王基。景、文皇帝奕世重光，缉熙诸夏。爰暨世祖，应天顺时，受兹明命。功格天地，仁济宇宙。天不融，降此鞠凶，怀帝短世，越去王都。天祸荐臻，大行皇帝崩殂，社稷无奉。肆群后三司六事之人，畴谘庶尹，至於华戎，致缉大命于朕躬。予一人畏天之威，罔敢稽违。遂登坛南面，受终文祖，燔柴颁瑞，告类上帝。惟朕寡德，缵承洪绪，若涉大川，罔知攸济。惟尔股肱爪牙之佐，文武熊罴之臣，用能弼宁晋室，辅予一人。思与万国，共兹休庆。”於是大赦，改元。庚午，立太子绍为皇太子，永昌元年春正月乙卯，大赦，改元。戊辰，大将军王敦举兵於武昌，以诛刘隗为名，龙骧将军沈充帅众应之。三月，征征西将军戴若思、镇北将军刘隗还卫京都。刘隗军于金城，右将军周礼守石头，帝被甲徇六师於郊外。遣平南将军陶侃领江州，安南将军甘卓领荆州，各帅所统，以蹑敦後。夏四月，敦前锋攻石头，周礼开城应贼，奋威将军侯礼死之。敦据石头，戴若思、刘隗帅众攻之，王导、周ダ、郭逸、虞潭等三道出战，六军败绩。尚书令刁协奔于江垂，为贼所害。镇北将军刘隗奔于石勒。帝遣使谓敦曰：“公若不忘本朝，於此息兵，则天下尚可安也。如其不然，朕当归於琅琊，以避贤路。”辛未，大赦。敦自为丞相、都督中外诸军、录尚书事，封武昌郡公，邑万户。十一月己丑，帝崩於内殿，在位六年，时年四十七，葬平陵，庙号中宗。
孙盛《晋阳秋》曰：昔秦始皇东游，望气者云：“五百年後，东南金陵之地有天子气。”於是始皇改曰秣陵。吴人以为：孙权，帝之表也。盛案：始皇游岁至权僭号四百三十七年，考之年数既不合，校之基守又非伦，岂应帝王之符而见兆於上代乎？有晋金行，奄君四海，金陵之祥，其在斯乎？且秦政东游，至是五百二十六年，所谓“五百年之後当有王者”也。又孙皓将亡，吴郡临芜湖，一夜草木自除，於湖边得石函，中有小石，青白色，长四尺，广二寸馀，上有白帝字。时人莫察其祥意者，岂中宗兴五湖之征欤？太康三年，建业有寇，馀姚人任振以《周易》筮之曰：“寇已灭矣，後三十八年，扬州当有天子。”又太安中童谣曰：“五马浮渡江，一马化为龙。”永嘉大乱，王室沦覆，惟琅琊、西阳、汝南、南顿、彭城五王获济，至是中宗登祚。先是，岁、镇、辰、太白四星聚於牛、斗之间，五铎又见于晋陵，置数玄感，若合符契焉。又初元石图有牛继马後，故宣帝深忌牛氏，遂为二，共一口以贮酒。帝先饮佳者，以毒者鸩其将牛金，而恭王妃夏氏通小吏牛饮，而生元帝，亦有符云。
《世说》曰：元帝始过江，谓顾骠骑曰：“寄人国事，志常怀惭。”荣跪答曰：“臣闻王者天下为家，是以秋毫无定处，九鼎迁洛邑，愿陛下无以迁都为念。”
又曰：元帝正会，引丞相王导登御床，王公既固辞，中宗引之弥苦。文献曰：“使太阳与万物同晖，臣下何以仰瞻？”
明皇帝
《晋书》曰：明皇帝讳绍，字道畿，元皇帝长子也。幼而聪哲，为元帝所宠异。年数岁，尝坐置膝前，属长安使来，因问帝曰：“汝谓日与长安孰远？”对曰：“长安近。不闻人从日边来，居然可知也。”元帝异之。明日，宴群寮，又问之。对曰：“日近。”元帝失色，曰：“何乃异间者之言？”对曰：“举目则见日，不见长安。”由是益奇之。建兴初，拜东中郎将，镇广陵。元帝为晋王，及即帝位为皇太子。性至孝，有文武才略。永昌元年闰月己丑，元帝崩。庚寅，太子即皇帝位，大赦。尊所生荀氏为皇太后。大宁元年三月戊寅朔，改元，临轩，停飨宴之礼，县而不乐。二年夏五月，王敦矫诏拜其子应为武卫将军，兄含为骠骑大将军。帝所亲信常从督公乘雄、冉曾并为敦所害。六月，敦将举兵内向，帝密知之，乃乘巴滇骏马微行，至於湖，阴察敦营垒而出。军士疑帝非常人。又敦昼寝，梦日环其城，惊起曰：“此必黄须鲜卑奴来也。”帝母荀氏，燕代人，帝状类外氏，须黄，敦故谓帝云。於是使五骑物色追帝。帝亦驰去，仅以获免。秋七月壬申朔，敦遣其兄含及钱凤、周抚、邓岳等水陆五万，至於南岸。温峤移屯水北，烧朱爵桁，以挫其锋。帝躬帅六军，出次南堂。至癸酉夜，募壮士，遣将军段秀、中军司马曹浑、左卫参军陈嵩、锺寅等甲卒千人渡水，掩其未备，平旦，战於越城，大破之，斩其前锋将何康。王敦愤惋而死。三年春二月戊戌，复三族刑，惟不及妇人。三月戊辰，立皇太子衍为皇太子，大赦，增文武位二等，大三日，赐鳏寡孤独帛，人二匹。闰八月壬午，帝不豫，召太宰、西阳王义，司徒王导，尚书令卞，车骑将军郄鉴，护军将军庾亮，领军将军陆晔，丹阳尹温峤并受遗诏，辅太子。戊子，帝崩於东堂。在位三年，时年二十七，葬武平陵，庙号肃祖。
《晋阳秋》曰：明帝文武鉴断，初在东宫，敬礼贤士，昵近明德。自王导、庾亮、温峤、桓彝、阮放皆见亲侍，分好绸缪，雅好辞章，谈论辩，明理义。与二三君子并著诗论，粲然可观。于时，东宫号为多士。王敦既平，思求民瘼，诏尚书令、仆射、尚书曰：“吾饥於餐直言，渴於求亮正，想诸君达此怀矣。予违汝弼尧舜之相君臣，吾虽虚暗，庶不距逆耳之谈。稷契之任，诸君居之矣。望共勖之！”
《世说》曰：晋明帝欲起池台，元帝不许之。明帝为太子，好养武士，夕中作池，比晓便成，即今谓太子池是也。
成皇帝
《晋书》曰：成皇帝讳衍，字世根，明帝长子也。大宁三年三月戊辰，立为皇太子。闰月戊子，明帝崩。己丑，太子即皇帝位，大赦，增文武位二等，赐鳏寡孤老帛，人二匹，尊皇后庾氏为皇太后。秋七月癸卯，皇太后临朝称制。咸和元年春二月丁亥，大赦，改元，大五日，赐鳏寡孤老米，人二斛。二年十一月，豫州刺史祖约、历阳太守苏峻等反。十二月辛亥，苏峻使其将韩晃入姑孰，屠芜湖。三年二月庚戌，峻至于蒋山。假领军将军卞节，六师及峻战於西陵，王师败绩。丙辰，峻攻青溪栅，因风纵火，王师又大败。尚书令、领军将军卞，丹阳尹羊宪，黄门侍郎周导，庐江大守陶瞻并遇害，死者数千人。庾亮又败于宣阳门内，遂携其诸弟与郭默、赵裔奔寻阳，於是司徒王导、右光禄大夫陆旷、荀崧等卫帝於太极殿，太常孔愉守宗庙。贼乘胜麾戈接於帝座，突入太后後宫，左右侍人皆见掠夺。是时大官惟有烧馀米数石，以供御膳。百姓号泣，震响都邑。丁巳，峻矫诏大赦，又以祖约为侍中、太尉、尚书令，自为骠骑将军、录尚书事。五月乙未，峻逼迁天子於石头，帝哀泣升车，宫中恸哭。峻以仓屋为宫。九月戊申，司徒王导奔於白石。庚午，陶侃使督护杨谦攻峻於石头。温峤、庾亮阵於白石，竟陵太守李阳拒贼南偏。峻轻骑出战，坠马，斩之，众遂大溃。贼党复立峻弟逸为帅。四年二月，大雨霖。丙戌，诸军攻石头。李阳与苏逸战於祖浦，阳军大败。建威长史滕含以锐卒击之，逸等大败。含奉帝御于温峤舟，群臣顿首号泣请罪。丁亥，大赦。时大兵之後，宫阙灰烬，以建平园为宫。甲午，苏逸以万馀人自延陵湖将入吴兴。乙未，将军王允之及逸战於漂阳，获之。咸康元年春正月庚午朔，帝加元服，大赦，改元，增文武位一等，大三日，赐鳏寡孤独不能自存者米，人五斛。二月，扬州诸郡饥，遣使赈给。八年夏六月庚申，帝不豫，诏曰：“朕以眇年，获嗣洪绪，托於群公之上，於兹十有八年。未能阐融政道，翦除逋，夙夜战兢，匪遑宁处。今遘疾殆不兴，是用震悼於厥心。年龄眇眇，未堪艰难。司徒、琅琊王岳，亲则母弟，体则仁长，君人之风，允塞时望。肆尔群公卿士，其辅之以奉祖宗明祀，协和内外、允执其中，呜呼，敬之哉！无坠祖宗之显命。”壬辰，引武陵王、会稽王昱、中书监庾冰、中书令何充、尚书令诸葛恢受顾命。癸巳，帝崩於西堂，在位十七年，时年二十二，葬兴平陵，庙号显宗。
卷九十九　皇王部二十四
东晋康皇帝
《晋书》曰：康皇帝讳岳，字世同，成帝母弟。咸和元年封吴王，二年徙封琅琊王；九年，拜散骑常侍，加骠骑将军；咸康五年迁侍中、司徒。八年六月庚寅，成帝不豫，诏以琅琊王为嗣。癸巳，成帝崩。甲午，即皇帝位，大赦。己亥，封成帝子丕为琅琊王，奕为东海王。时帝谅阴不言，委政於庾冰、何充。十二月壬子，立皇后褚氏。建元元年春正月，改元，赈恤鳏寡孤独。三月，以中书监庾冰为车骑将军。二年九月丙申，立皇子聃为皇太子。戊戌，帝崩於式乾殿，在位三年，时年二十三，葬崇平陵。初，成帝有疾，中书令庾冰自以舅氏当朝，权侔人主，恐异世之後，戚属将疏，乃言国有强敌，宜立长君，遂以帝为嗣。制度年号，再兴中朝，因改元曰建元。或谓冰曰：“郭璞讠云：立始之际丘山倾。立者，建也；始者，元也；丘山，讳也。”冰瞿然，既而叹曰：“如有吉凶，岂改易所能救乎？”至是果验云。
《世说》曰：何次道、庾季坚二人并为元辅。成帝初崩，於时嗣君未定。何欲立嗣子，庾及朝议以外方强寇，嗣子幼，欲立康帝。康帝既登祚，会群臣，谓何曰：“朕今所以承大统，为谁之议？”何曰：“陛下龙飞，臣冰之功，使於时用微臣议，今不睹圣明之世。”上有惭色。
穆皇帝
《晋书》曰：穆皇帝讳聃，字彭子，康帝子也。建元二年九月景申，立为皇太子。戊戌，康帝崩。己亥，太子即皇帝位，时年二岁。大赦，尊皇后为皇太后。壬寅，皇太后临朝摄政。永和元年，春正月甲戌朔，皇太后设白纱帷于太极殿，抱帝临轩。改元。二年十一月辛未，安西将军桓温帅虏将军周抚，辅国将军、谯王无忌，建武将军袁乔伐蜀，拜表辄行。十二月，枉矢自东南流于西北，其长半天。三年春三月，桓温攻成都，克之。李势降，益州平。十年二月己丑，大尉、征西将军桓温帅师伐关中。废扬州刺史殷浩为庶人。六月，苻健将苻雄悉众及桓温战於白鹿原，王师败绩。九月辛酉，桓温以粮尽，遂还。升平元年春正月壬戌朔，帝加元服，告于太庙，始亲万机。大赦，改元，增文武位一等。皇太后居崇德宫。五年五月丁巳，帝崩于显阳殿，在位十七年，时年十九。葬永平陵，庙号孝宗。
哀皇帝
《晋书》曰：哀皇帝讳丕，字千龄，成帝长子也。咸康八年，封为琅琊王。永和九年，拜散骑常侍，十二年，加中军将军，升平三年，除骠骑将军。五月丁巳，穆皇帝崩。皇太后令曰：“帝奄不救疾，胤嗣未建。琅琊王丕，本中兴正统，明德懋亲。昔在咸康，属当储贰。以年在幼冲，未堪国难，故显宗高让。今议望情地，莫与为比，其以王奉大天统。”於是百官备法驾，迎于琅琊第。庚申，即皇帝位，大赦。八月己卯夜，天裂，广数丈，有声如雷。九月戊申，立皇后王氏，穆帝皇后何氏称永安宫。兴宁元年九月壬戌，大司马桓温帅众北伐。癸亥，以皇子生，大赦。二年二月癸卯，帝亲耕籍田。三月庚戌朔，大阅人户，严法禁。辛亥，帝不豫。帝雅好黄老，断，饵长生药，服食过多，遂中毒，不识万机，崇德太后复临朝摄政。三年二月庚申，帝崩于西堂，在位四年，时年二十五。葬安平陵。
废帝海西公
《晋书》曰：废帝讳奕，字延龄，哀帝母弟也。咸康八年封为东海王。永和八年拜散骑常侍，寻加镇军将军；升平四年拜车骑将军。五年，改封琅琊王。隆和初，转侍中、骠骑大将军、开府仪同三司。兴宁三年二月景申，哀帝崩，无嗣。丁酉，皇太后诏曰：“帝遂不救厥疾，艰祸仍臻，遗绪泯然，哀恸切心。琅耶王奕，明德茂亲，属当储副，宜奉祖宗，纂承大统。便速正大礼，以宁人神。”于是百官奉迎于琅琊王第。是日，即皇帝位，大赦。太和四年夏四月庚戌，大司马桓温率众伐慕容。秋七月辛卯，将慕容垂帅众拒温，温击败之。九月戊寅，桓温裨将邓遐、朱序遇将傅末波于林渚，又大破之。戊子，桓温至枋头。景申，以粮运不继，焚舟而归。六年冬十一月，癸卯，桓温自广陵屯于白石。丁未，诣阙，因图废立，诬帝在藩夙有痿疾，嬖人相龙，计好、朱灵宝等参侍内寝，而二美人田氏、孟氏生三男，长欲封树，时人惑之，温因讽太后以伊、霍之举。己酉，集百官于朝堂，宣崇德太后令曰：“王室艰难，穆、哀短祚，国嗣不育，储宫靡立。琅琊王奕亲则母弟，故以入纂大位。不图德之不建，乃至于斯。昏浊溃乱，动违礼度。有此三孽，莫知谁子。人伦道丧，丑声遐布。既不可以奉守社稷，敬承宗庙，且昏孽并大，便欲建树储藩。诬罔祖宗，倾移皇基，是而可忍，孰不可怀！今废奕为东海王，以王还第，供卫之仪，皆如汉朝昌邑故事。”初，桓温有不臣之志，欲先立功河朔，以收时望。及枋头之败，威名顿挫，遂潜谋废立，以长威权。然惮帝守道，恐招时议。以宫闱重，床笫易诬，乃言帝为阉，遂行废辱。初，帝平生每以为虑，尝召术人扈谦筮之。卦成，答曰：“晋室有盘石之固，陛下有出宫之象。”竟如其言。咸安二年正月，降封帝为海西县公。
臧荣绪《晋书》曰：太和元年，桓温表率方伯北伐。秋九月，温以王师败绩于枋头，温自广陵屯于白石，集百官于朝堂，称崇德太后诏，废帝为东海王。妖贼卢悚遣弟殿中监许龙晨到，称太后密诏，奉迎称覆。帝曰：“我得罪到此，幸蒙宽宥，岂敢妄动。且太后有诏，便应官属来迎，何得如此？必狂乱。”因叱左右缚之，龙惧，逸走。由是朝廷以帝安于屈辱，无侥幸之望，不得怀疑。帝亦知天命不再，而深虑人祸，乃闭聪塞明，无思虑，终日酣畅，耽于内宠，有子不养，庶保天年。吴民怜之，为作歌谣。帝崩于吴宫，年三十五。因葬吴地。
《续晋阳秋》曰：帝少同阉人之疾，而昵比左右。初，在东海琅琊，因亲近嬖人，相龙计好，朱灵宝等并侍卧内，美人田氏遂生三男。众致疑惑，然莫能审其虚实。至是，将建储贰，大司马桓温因之以定废立之计，遂率百僚并还朝堂本省。温平旦以众入，分兵屯宫门，呈草于皇太后。曰：“今废奕为东海王还第，供卫之仪如汉朝昌邑故事。丞相录尚书事、会稽王昱，体自中宗，明德劭令，民望依系，为日已久，宜顺天人，以统皇极。主者明依旧典，以时施行。但未亡人不幸罹此百忧，感念存殁，心焉如割，社稷大计，议著不获已！临纸悲塞，如何可言？”时太后在佛屋烧香，内侍启云：“外有急奏。”太后乃出堂。倚户前视表数行，乃曰：“我本自疑。”此至半，便止，求笔题奏，後云：“未亡人离此百忧，感念存没，心焉如割”温奏未有此十五字。即奏，遂回换内之。
简文皇帝
《晋中兴书》曰：太宗简文帝讳昱，字道成，中宗少子也。母曰：郑夫人，永昌二年，封琅琊王。咸和元年，郑夫人薨。上时年七岁，哀号守诚，乞得服重，朝议哀之，故徙封会稽王。康献皇后临朝，建位抚军大将军、录尚书六条事。二年，骠骑将军何充薨，皇太后诏上内总万机。海西公即位。七月，以琅琊王封绝，复徙上为琅琊王，封王子昌明为会稽王，固让不受。太和元年十月，诏以为丞相、尚书，入朝不趋，赞拜不名，剑履上殿，给羽葆鼓吹班剑六十人，固让不受。海西公废，於是大司马温及百官进太极前殿，具乘舆法驾，奉迎於朝堂变服，著平巾帻单衣，东向拜受玺，流涕即位。改太和六年为咸安元年。乙卯，废太宰、武陵王为庶人。二年七月，上不豫。己未，立会稽王昌明为皇太子，封皇子道子为琅琊王，领会稽国。是日，帝崩于东堂，在位一年，时年五十二。
《续晋阳秋》曰：桓温始以雄盛入辅，系以废立。帝虽登祚，内不自安。初，荧惑入太微，寻废海西公。至是，荧惑犹在太微，帝恶之。因谓郗超曰：“命之修短，本欲不计，故当无复近日事耶！”超云：“大司马臣温方内固社稷，外布经略，非常之事，臣以百口保之。”超假还东，帝谓之曰：“致意尊公，家国之事，一至於此！由吾不能以道自卫，思患预防，愧叹之深，言何能喻。”又诵庾阐诗云：“志士痛朝危，忠臣哀主辱。”因泣下。及不预豫，诏温曰：“吾遂委顿，足下便入，冀得相见。”又诏曰：“不谓疾患遂至於此，今者忄然，势不复久。且虽有诏，岂复相及，慨恨兼深，如何可言！天下艰难，而昌明幼冲眇然，非阿衡辅导之计，当何以宁济社稷？国事家计，一托之於公。”
又曰：帝以太兴三年生，弱而慧异，中宗深器焉。及长，美风姿，好清言，举止端详，器服简素，与刘恢、王蒙等为布衣之友。由登庸历位散骑常侍、右将军、抚军将军，以懿亲民望，任登宰辅。值穆帝幼冲，母后临朝，桓温有平蜀洛之勋，擅强西陵。帝於家国之寄，具瞻所归，而自断之弱，无以抗之。陈郡人殷浩，素有盛名，时论比之管、葛。又琅琊王洽，丞相导子，既是名公子，少有声望。乃以浩为湘州刺史，屈洽为长史。徐州刺史葛美，亦以清贵名藩，同心忧国。温见此树置，知在抗已。温既以雄武专朝，任兼将相，悉众北讨以成乐推之势，及枋头奔败，知民望之去，乃屠豫州刺史袁真于寿阳城，既而问郄超曰：“足下何以何雪枋头之耻乎？”超因说温以废立之事。温既宿有此谋，深纳超言。既废昏立明，民人悦服，然恭已南面，政自温出。帝性韵深沈，雅有局镇。尝与太宰、武陵王，桓温同乘至板桥，温密敕令，无因而鸣角鼓噪，部伍并皆惊驰。温佯为骇异，而大震惊，急求下车，帝举止自若，音颜色不变，温每以此称其德量。故论者谓服惮之深，若假帝修年，则温篡逆之图绝矣。
《世说》曰：桓公既废太宰武陵王父子，仍上表云：“应割近情，以存远计。欲除太宰父子，可无後忧。”简文手答表云：“所不忍言，况过于言？”桓公得此答，又重有表，辞转苦切，为家国之计，必应行事。简文复手答云：“若使晋室灵长，明公便应奉诏书；若大运去矣，请避贤路。”桓公读诏，手战汗流而止。太宰父子远徙新安而已。
孝武皇帝
《晋书》曰：孝武皇帝讳曜，字昌明，简文帝第三子也。兴宁二年七月甲申，封会稽王。咸安二年秋七月己未，立为皇太子。是日，简文帝崩，太子即皇帝位，诏曰：“朕以不造，奄丁悯凶，号天扣地，靡知所诉。藐然幼冲，眇若缀旒，深惟社稷之重，大惧不克负荷。仰凭祖宗之灵，积德之祀，先帝淳风玄德，遗咏在民。宰辅英贤，勋隆德盛。顾命之托，实赖匡训。群后率职，百僚勤政。冀孤弱之躬有寄，皇极之基不坠。先恩遗惠，播於四海，思弘馀润，以康黎庶。其大赦天下，与民更始。”九月甲寅，追尊皇妣会稽王妃曰顺皇后。冬十一月甲午，妖贼卢悚晨入殿庭，游击将军毛安之讨擒之。是岁，三吴大旱，人多饿死。诏所在赈给。宁康元年，春正月乙丑改元。二月，大司马桓温来朝。秋七月己亥，使持节、侍中、都督中外诸军事、丞相、录尚书、大司马、扬州牧、平北将军、徐兖二州刺史、南郡公桓温薨。三年九月，帝讲《孝经》。冬十月癸酉，日有蚀之。十二月甲申，神兽门灾。癸未，皇太后诏曰：“顷者日蚀告变，水旱不适，虽克己思救，未尽其方。赐百姓穷者米，人五斛。”癸巳，帝释奠于中室，祀孔子，以颜回配。泰元元年春正月，帝加元服，见于太庙。皇太后归政。甲辰，大赦，改元。庚午，帝始临朝。六年春正月，帝初奉佛法，立精舍于殿内，引诸沙门以居之。八年八月，苻坚率众渡淮，遣征讨都督谢石、冠军将军谢玄、辅国将军谢琰、西中郎将桓伊等拒之。九月，诏司徒、琅琊王道子录尚书六条事。冬十月，苻坚弟融陷寿春。乙亥，诸将及苻坚战于淝水，大破之，俘斩数万计，获坚舆辇及□母车。十二年六月癸卯，束帛聘处士戴逵、龚玄之。秋八月辛巳，立皇子德宗为皇太子，大赦。二十一年九月庚申，帝崩于清暑殿，在位二十四年，时年三十五。葬隆平陵。帝幼称聪悟，简文之崩也，时年十岁，至晡不临，左右进谏，答曰：“哀至则哭，何常之有？”谢安尝叹以为精理不减先帝。既威权已出，雅有人主之量。既而溺於酒色，殆为长夜之饮。末年长星见，帝心甚恶之，夜於华林园举酒祝之曰：“长星，劝汝一杯酒，自古何有万岁天子耶！”太白连年昼见，地震水旱为变者相属。醒日既少，而傍无正人，竟不能改焉。时张贵人有宠，年三十，帝戏之曰：“汝以年当废矣。”贵人潜怒，向夕帝醉，遂暴崩。时道子昏惑，元显专权，竟不推其罪。初，简文帝见讠云：“晋祚尽昌明。”及帝之在孕也，李太后梦神人谓之曰：“汝生男，以昌明为字。”及产，东方始明，因以名焉。简文帝後悟，乃流涕。及为清暑殿，识者以为“清暑”，反为“楚声”，哀楚之征也。俄而帝崩，晋祚自此倾矣。
《续晋阳秋》曰：初，帝耽於色。末年，殆为长夜之饮。醒治既少，多居内殿，留连于盘樽之间。时张贵人宠冠後宫，威行阃内，年几三十。帝妙列伎乐陪侍，嫔少，乃笑而戏之云：“汝已年废矣，吾已属诸姝少矣。”贵人潜怒，上不觉。上稍醉卧，贵人遂令其婢蒙之以被，既绝，云以魇崩。至丑时，方迁登太极前殿。
《异苑》曰：晋孝武太元末，帝每闻手巾箱中有鼓吹鼙角之飨音。于是请僧斋会，夜见一臂，长三丈许，手长数尺，来摸经案。晋祚自此而衰。
卷一百　皇王部二十五
东晋安皇帝
《晋书》曰：安皇帝讳德宗，孝武帝长子也。泰元十二年八月辛巳，立为皇太子。二十一年九月庚申，孝武崩，辛酉，太子即位，太赦。癸亥，以司徒、会稽王道子为太傅，摄政。隆安元年春正月己亥朔，帝加元服，改元，增文武位一等。太傅、会稽王道子归政。四月甲戌，兖州刺史王恭、豫州刺史庾楷举兵，以讨尚书左仆射王国宝、建威将军王绪为名。甲申，杀国宝及绪以说于恭，恭乃罢兵。二年七月，兖州刺史王恭、豫州刺史庾楷、荆州刺史殷仲堪、广州刺史桓玄、南蛮校尉杨期等举兵反。八月，江州刺史王愉奔于临川。九月辛卯，加太傅、会稽王道子黄钺。遣征虏将军、会稽王元显等讨桓玄等。辅国将军刘牢之次新亭，使子敬宣击败恭，恭奔曲阿长塘湖，湖尉收送京师，斩之。寻遣太常殷茂谕仲堪及玄，玄等走于寻阳。三年十一月甲寅，妖贼孙恩陷会稽，内史王凝之死之，吴国内史桓谦等并委官而遁，遣卫将军谢琰等逆击，走之。四年夏四月，孙恩寇浃口。五月，谢琰为孙恩所陷，死之。恩转寇临海。六月，辅国司马刘裕破恩於南山。恩将卢循陷广陵。元兴元年正月庚午朔，大赦，改元。以後将军元显为骠骑大将军、征讨大都督，镇北将军刘牢之为元显前锋，将军、谯王尚之为後部，以讨桓玄。二月景午，帝戎服饯元显于西河。丁巳，遣兼侍中、齐王柔之以驺虞幡宣告荆、江二州。丁卯，桓玄败王师于姑孰。三月壬申，桓玄自为侍中、丞相、录尚书事。二年春二月辛丑，建威将军刘裕破徐道复于东阳。乙卯，桓玄自称大将军。丁巳，冀州刺史孙无终为桓玄所害。秋八月，玄又自号相国、楚王。九月，南阳太守庾仄起义兵，为玄所败。冬十一月壬午，玄迁帝于永安宫。癸未，移太庙神主于琅琊国。十二月壬辰，玄篡位，以帝为平固王。辛亥，帝蒙尘于寻阳。三年春二月，帝在寻阳。庚寅夜，涛水入石头，漂杀人户。乙卯，建武将军刘裕帅沛国刘毅、东海何无忌等举义兵。景辰，斩桓玄所署徐州刺史桓修于京口，及青州刺史桓弘于广陵。丁巳，义师济江。三月戊午，刘裕斩玄将吴甫之于江乘，斩皇甫敷于罗落。己未，桓玄众溃而逃。庚申，刘裕置留台，具百官。壬戌，桓玄司徒王谧推刘裕行镇军将军、徐州刺史、都督杨徐兖豫青冀幽并八州诸军事、假节。刘裕以谧领扬州刺史、录尚书事。辛酉，刘裕诛尚书左仆射王愉及愉子荆州刺史绥、司州刺史温详。辛未，桓玄逼帝西上。丙戌，密诏以幽逼于玄，万几虚旷，令武陵王遵依旧典，承制总百官行事，加侍中，馀如故。并大赦谋反大逆已下，惟桓玄一祖之後不宥。夏四月己丑，大将军武陵王遵称制，总万机。庚寅，帝至江陵。庚戌，辅国将军何无忌、振武将军刘道规及桓玄将庾稚、何澹之战于湓口，大破之。玄复逼帝东下。五月癸酉，冠军将军刘毅及玄战于峥嵘洲，又破之。己卯，帝复幸江陵。辛巳，荆州别驾王康产、南郡太守王腾之奉帝居于南郡。壬午，督护冯迁斩桓玄于南貊盘州。乘舆反正于江陵。闰月己丑，桓玄故将扬武将军桓振陷江陵，帝复蒙尘于贼营。义熙元年正月，帝在江陵。南阳太守鲁宗之起义兵，袭破襄阳。己丑，刘毅次于马头。桓振以帝屯于江津。辛卯，宗之破振将温楷于祚，进次纪南，为振所败。振武将军刘道规击桓谦，走之。乘舆反正，帝与琅琊王幸道规舟。二月丁巳，留台备乘舆法驾，迎帝于江陵。三月，桓振复袭江陵，荆州刺史司马休之奔于襄阳。建威将军刘怀简讨振，斩之。帝至自江陵。六年十二月壬辰，刘裕破卢循于豫章。七年春二月壬午，右将军刘藩斩徐道覆于始兴，传首京师。夏四月，卢循走，交州刺史杜惠斩之。十二年八月，刘裕及琅琊王德文率众伐姚泓。丙午，大赦。冬十月丙寅，姚泓将姚光以洛阳降。己丑，遣兼司空、高密王恢之修谒五陵。十三年秋七月，刘裕克长安，执姚泓，收其彝器，归京师。十四年十二月戊寅，帝崩于东堂，在位二十三年，时年四十七。葬休平陵。帝不慧，自少及长，口不能言，虽寒暑之变，无以辨也。凡所动止，皆非已出。故桓玄之篡，因此获全。
桓玄
《晋书》曰：桓玄，字敬道，一名灵宝，大司马温之孽子也。其母马氏尝与同夜辈月下坐，见流星坠铜盆中，忽为二珠，灿然明静，竞以瓢接取，马氏得而吞之，若有感，遂有娠。及生，有光照室，占者奇之，故小名曰灵宝。尔媪每抱诣温，辄易人而後至，其重兼常儿，温甚爱异之。临终，命以为嗣，袭爵。年七岁，温服终，府州文武辞其叔父冲，冲抚玄头曰：“此汝家故吏也。”玄因涕泣被面，众并异之。及长，形貌瑰奇，风神疏朗，博综艺术，善属文。常负其才地，以雄豪自处，时咸惮之。年二十三，拜为太子洗马，时议谓温有不臣之迹，故折玄兄弟而为素官。後出补义兴太守，郁郁不得志。尝登高望震泽，叹曰：“父为九州伯，儿为五湖长！”弃官归国。自以元勋之门而负谤于世，乃上疏曰：“臣闻周公大圣而四国流言，乐毅王佐而被谤骑劫，巷伯有豺兽之慨，苏公兴飘风之刺，恶直丑正，何代无之？先臣蒙国殊遇，姻娅皇极，西平巴蜀，北清伊洛，使窃号之寇系颈北阙，园陵复修，大耻载雪，饮马灞，悬旌赵、魏，勤王之师，功非一捷。泰和之末，皇基有潜移之惧，遂奉天顺人，翼登圣朝，晋室之基危于殷、汉，先臣之功高于伊、霍矣。至於先帝龙飞九五，陛下之所以继明南面，请问谈者，谁之由也？若陛下忘先臣大造之功，信贝锦萋斐之说，臣等自当奉还三封，受戮市朝，然後下从先臣，归先帝于玄宫耳。”疏寝不报。玄在荆楚积年，优游无事，荆州刺史殷仲堪敬惮之。及中书令王国宝用事，谋削弱方镇，内外骚动，知王恭有忧国之言，玄潜有意於功业，乃说仲堪：“宜兴晋阳之师，以内匡朝廷，已当悉荆楚之众顺流而下，推王恭为盟主，此桓文之举也。”俄而王恭信至，招仲堪及玄匡正朝廷。国宝既死，于是罢兵。诏以玄为广州刺史。其年王恭又与庾楷起兵讨江州刺史王愉及谯王尚之兄弟。玄、仲堪谓恭事必克捷，一时响应。仲堪令玄与杨期为前锋，玄至湓口，获王愉。既而诏以玄为江州，各西还，屯于寻阳，共相结约，推玄为盟主。後荆州大水，仲堪赈恤饥者，仓廪空竭。玄乘其虚而伐之，至江陵，仲堪数道拒之，不克。期自襄阳来救，期败走。殷仲堪亦见害。于是平荆、雍，诏以玄督八州、荆州牧。玄于是树腹心，兵马日盛。其後孙恩逼京师，玄建牙旗聚众，外托勤王，实欲观衅。以兄伟为冠军、江州刺史，留伟守江陵，抗表率众，下至寻阳，移檄京邑，罪状元显。玄既兴师犯顺，虑众不为用，恒有回旆之计。既过寻阳，不见王师，意甚悦，将吏亦振。先使其将冯该等攻谯王尚之，败之。刘牢之遣子敬宣降玄。玄至新亭，元显自溃。玄入京师，矫诏加已总百揆为丞相，加黄钺、羽葆鼓吹、府置官属。乃徙太傅道子于安成，害元显于市。多﹃朝望，改易百官，各置所亲，大赦，改元为大亨。玄将出居姑孰，访之于众，其中书令王谧对曰：“《公羊》有言，周公何以不之鲁？欲天下一乎周也。愿静根本，以公旦为心。”玄善其对而不从。遂大筑城府，乃出镇焉。大政皆咨之，小事则决于仆射桓谦及卞范之。後讽朝廷，封诸子弟为公。自知怨满天下，欲速定篡逆，殷仲文、卞范之等又共催促之，于是先改授郡司，其党皆三公。又矫诏封十郡为楚王，加九锡备物，楚国丞相以下，一遵旧典。又讽天子御前殿而策授焉。玄屡伪让，诏遣百僚敦劝，乃就命。玄伪上表求归藩，又自作诏留之，遣使宣旨，玄又上表固请，又讽天子作诏固留。十一月，矫制加其备天子礼，服御礼乐皆僭焉。又矫诏使王谧兼太保，奉皇帝玺禅位于已，帝出居永安宫，移晋神主于琅琊庙。
初，玄恐帝不肯为手诏，又虑玺不可得，逼临川王宝请帝自为手诏，因夺取玺。比临轩，玺已久出，玄甚喜。百官到姑孰，玄伪让，朝臣固请，玄乃于城南七里立郊坛，以玄牡告天，百僚陪列，而仪注不备，妄称万岁。遂升坛燎于南郊，大赦，改元永始。初，伪诏改元为建始，右丞王攸之曰：“建始赵王伦伪号也。”又改为永始，复是王莽始执权之岁也，其兆号不祥，冥符僭逆如此。国号大楚，以南康平固县奉晋帝为平固王，车旗正朔如旧典。迁帝居寻阳，依陈留王处邺宫故事。追尊其父温宣武皇帝，诸子皆为王。玄入建康宫，逆风迅激，旌旗仪饰皆倾。及小会西堂，设妓乐，殿上施绛绫帐，镂黄金为颜，四角作金龙，头衔五色羽葆旒苏，群臣窃相谓曰：“此颇似需车，亦王莽仙盖之流也。”玄以其妻刘氏为皇后，更造大辇，容三十人坐，以二百人舁之。性好畋游，以体大不堪乘马，又作徘徊舆，施转关，令回动无滞。玄自篡盗之後，骄奢荒侈，游猎无度，以夜继昼。性又急暴，呼召严速，直官咸系马省前，禁内杂乱，无复朝廷之体。于是百姓疲苦，朝野劳悴，怨怒思乱者十室八九焉。刘裕、刘毅、何无忌等共谋克复。裕等斩桓修于京口，斩桓弘于广陵。裕率义军至竹里，玄遣吴甫之、皇甫敷北拒义军。裕等於江乘与战，临阵斩敷及甫之。玄闻之大惧，乃召诸道术人推算数为厌胜之法，乃问众曰：“朕其败乎！”曹靖之对曰：“神怒人怨，臣实惧焉。”玄曰：“人或可怨，神何为怒？”对曰：“移晋宗庙，飘泊无所，大楚之祭，不及于祖，此其所以怒也。”玄曰：“卿何不谏？”对曰：“辇上君子自以为尧舜之世，何敢妄言！”玄愈忿惧，使桓谦、何澹之屯东陵，卞范之屯覆舟山西，帅众二万拒义军。裕至蒋山，使羸弱登山，分张旗帜，数道并前。玄侦候还云：“裕军四塞，不知多少。”玄益忧惶。于时东北风急，义兵放火，烟尘张天，鼓噪之音震骇京邑。刘裕执钺麾而进，谦等诸军一时奔溃。玄率亲信数千人声言赴战，遂出南掖门，西至石头，使殷仲文具船，相与南奔。或劝其战，玄不暇答，直以策指天。而经日不得食，左右进以粗饭，咽不能下。其子，时年数岁，抱玄胸而抚之，玄悲不自胜。刘裕以武陵王遵摄万机，立行台，总百官。遣刘道规蹑玄。
玄至寻阳，江州刺史郭昶之给其器用。殷仲文自後至，望见玄舟，旌旗舆服备帝者之仪，叹息曰：“败中复振，故可也。”玄于是逼乘舆西上。于道作起居注，叙其拒义军之事，自谓经略指授，算无遗策，诸将违节度，以致亏丧，非战之罪。玄至江陵，石康纳之。未三旬，众盛，谓其群党曰：“卿等并清途翼从朕躬，都下窃位者方应谢罪军门，其观卿等入石头，并□霄中人也。”玄遣何澹之守湓口，何无忌、刘道规等破之。帅舟舰三百发江陵、以徐放为常侍，遣说无忌等解义军，谓放曰：“诸人不识天命，致此妄作，遂惧祸屯结。卿三州所信。可明示朕心，若退军解甲，当与之更始授任。江水在此，朕不食言。”时道规已至，玄与战於峥嵘洲。於时义军数千，玄兵甚盛，而玄惧败，常漾轻舸於舫侧，故其众莫有斗心。义军乘风纵火，尽锐争先，玄众大溃。玄留永安太后及皇后于巴陵。殷仲文时在玄舰，求出别船收集散军，因叛玄，奉二后奔於江陵。玄欲出投汉川，投梁州刺史桓希而制令不行。玄乘马出城至门，左右於暗中斫之，不中，前後相杀交横，玄仅免。于是荆州别驾王康产奉帝入南郡。时益州刺史毛璩使其从孙佑之送弟丧葬江陵，有众二百，璩弟子修之先为玄校尉，诱玄以入蜀。达枚回洲，佑之迎击玄，矢下如雨。玄被箭，其子拔去之。益州督护冯迁抽刃而前，玄拔头上玉簪与之，仍曰：“是何人邪？敢杀天子！”迁曰：“欲杀天子之贼耳！”遂斩首。时年三十六，自篡逆至败，凡八旬矣。
恭皇帝
《晋书》曰：恭帝，讳德文，安帝母弟也。初封琅耶王，历中军将军、散骑常侍、卫将军、开府仪同三司，加侍中、领司徒、录尚书六条事。元兴初，迁车骑大将军。桓玄执政事，进位太宰，加衮冕之服，绿纟戾绶。玄篡位，以帝为石阳县公，与安帝俱居寻阳。及玄败，随至江陵。玄死，桓振奄至，跃马奋戈，直至阶下，目谓安帝曰：“臣门户何负国家，而屠灭若是？”帝乃下床谓振曰：“此岂我兄弟意耶！”振乃下马致拜。振平，复为琅耶王。又领徐州刺史，寻拜大司马，领司徒，加殊礼。义熙五年，置左右司马、长史、从事中郎四人，加羽葆鼓吹。十二月戊寅，安帝崩。是日，即帝位，大赦。元熙元年春正月壬辰朔，改元。以山陵未厝，不朝会。立后褚氏。甲午，征刘裕还朝。二年夏六月壬戌，刘裕至于京师。傅亮承裕密旨，讽帝禅位，草诏，请帝书之。帝欣然谓左右曰：“桓玄之时，天命已去，为刘公所延二十载矣，今复何恨。”乃书赤纸为诏。甲子，遂逊于琅耶第。刘裕以帝为零陵王，居于秣陵，行晋正朔，车旗服色一如其旧，有其文而不备其礼。宋永初二年九月崩于内房，时年三十六。谥恭皇帝，葬冲平陵。
《续晋阳秋》曰：初，安皇不慧，起居动止不自己出，帝每侍左右，消息凉温饥饱之中，而恭谨备焉，时人称其顺悌。又雅信佛法，铸贝货十万，造丈六金像于瓦官寺，外国齐日，迎像宫步从十许里。安皇帝归陵，有诏当出送，八座奏谏，以为宜加珍摄，乃止。
沈约《宋书》曰：褚秀之妹为恭帝后，兄弟并尽忠事高祖，恭帝每生男，辄令方便杀焉，或诱赂内人，或密加毒害，前後如此非一。恭帝居秣陵宫，常惧见祸，与褚后共止一室，虑鸩毒，自煮食于床前。高祖将杀之，不欲遣人入内，令褚淡之兄弟侍褚后，褚后出别宫相见，兵人乃逾垣而入，进药於恭帝。恭帝不肯饮，曰：“佛教自杀者，不得复人身。”乃以被掩杀之。
《中兴书》曰：昔中宗以丁丑之岁始称晋王，改筑宗庙，使郭璞筮之，云：“载祀二百。”暨今禅代庚申之岁，凡百有二年，而天禄永终。璞精於数术，理无乖二，抑以百二期促，故谬其嗣为二百乎？
史臣曰：安帝即位之辰，锺无妄之日，道子、元显并倾朝政，主昏臣乱，未有不亡者也。虽有手握戎麾，心存旧国，回首无良，忽焉消散。于是桓玄承衅，势逾飚指，六师咸泯，只马徂迁。是以宋高非典午之臣，孙恩岂金行之寇。若乃世遇颠覆，则恭皇斯甚。於越之民，讵熏丹穴，会稽之侣，宁叹入臣。去黄屋而归来，洒丹书而不恨。夫五运攸革，三微数尽，犹高秋凋候，理之自然。观其零落，人有为之流涕者也。

卷一百一　皇王部二十六
後魏诸帝
《後魏书□序纪》曰：黄帝有子二十五人，或内列诸华，或外分荒服。昌意少子，受封北国，有大鲜卑山，因以为号。其後，世为君长，统幽都之北，广漠之野，畜牧迁徙，射猎为业，淳朴为俗，简易为化，不为文字，刻木纪契而已。世事远近，人相传授，如史官之纪录焉。黄帝以土德王，北俗谓土为托，谓后为跋，故以为氏。其裔始均，入仕尧世，逐女魃於弱水之北，民赖其勋，帝舜嘉之，命为田祖。爰历三代，以及於秦，薰鬻、犭佥狁、山戎、匈奴之属，累代残暴，作害中州，而始均之裔，不交南夏，是以载籍无闻焉。积六十七世，至成皇帝讳屯立。聪武明智，远近所推，统国三十六，大姓九十，威振北方，莫不率服。成帝崩，节皇帝讳贷立。节帝崩，其後四世，宣帝讳推寅立，南迁大泽，方千馀里，厥土昏冥沮洳。谋更南徙，未行而崩。其後六世，献皇帝讳邻立。时有神人言於国曰：“此土荒遐，未足以建都邑，宜复徙居。”帝时年衰老，乃以位授子。
圣武帝讳诘汾。献帝命令南移，山谷高深，九难八阻，於是欲止。有神兽，其形似马，其声类牛，先行导引，历年乃出。始居匈奴之故地。其迁徙策略，多出宣、献二帝，故时人并号曰：“推寅”。盖俗云“钻研”之义。初，圣武帝常率数万骑田於山泽，见辎自天而下。既至，见美妇人，侍卫甚盛。帝异而问之，对曰：“我，天女也，受命相偶。”遂同宿。旦，请还，曰：“明年同时，复会于此。”言终而别，去如风雨。及期，帝至先所游处，果复相见。天女以所生男授帝曰：“此君之子也，善视之。子孙相承，当世为帝王。”语讫而去。即始祖神元皇帝也。故时人谚曰：“诘汾皇帝无妇家，力微皇帝无舅家。”帝崩。始祖神元皇帝立，讳力微，生而聪睿。元年，岁在庚子。先是，西部内侵，国民离散，依於没鹿回部大人窦宾。始祖有雄杰之度，时人莫测。後与宾攻西部，宾军败，失马步走，始祖使人以所乘骏马给之。宾归，令其部内求与马之人赏，当加重赏，始祖隐而不言。宾後知大惊，将分国之半，以奉始祖，始祖不受，乃进其爱女。宾犹思报恩，固问所欲。宾临终戒其二子，使谨奉始祖。其子不从，乃阴谋为逆。始祖召而杀之，尽并其众，诸部大人悉皆从服，控弦士马二十馀万。三十九年，迁於定襄之盛乐。始祖乃告诸大人曰：“我历观前世匈奴、蹋顿之徒，苟贪财利，抄掠边民，虽有所得，而多其死伤，复不足相补，更招寇雠，百姓涂炭，非长计也。”於是与魏和亲。四十二年，遣子文帝如魏，且观风土。是岁魏景元二年也。文皇帝讳沙漠汗，以国太子留洛阳，为魏宾之冠。魏晋禅代，和好仍密。始祖春秋已迈，帝以父老求归，晋武帝具礼护送。四十八年，帝至自晋。五十六年，帝复如晋；其年冬，还国。晋遗帝锦、、缯、纟采、绵、绢诸物，咸丰厚，车牛马百乘。行达并州，晋征北将军卫，以帝为人雄异，恐为後患，乃密白晋帝，请留不遣。晋帝难于失信，不许。复请以金帛赂国之大人，令致间隙，使相厄害。晋帝从之，遂留帝。於是国之执事及部人皆受货。五十八年，方遣帝。始祖闻帝归，大悦，使诸部大人诣阴馆迎之。酒酣，帝仰视飞鸟，谓诸大人曰：“我为女曹取之。”授弹飞丸，应弘而落。时国俗无弹，众咸大惊，并先驰还。始祖曰：“我子既历他国，进德何如！”皆对曰：“太子才艺非常，引空弓而落飞鸟，似得晋人异法怪术，乱国害民之兆，惟愿察之。”自帝在晋之後，诸子爱宠日进，始祖年逾期颐，颇有所惑，闻大人语，意乃有疑。因曰：“不可容者，便当除之。”於是诸大人乃驰诣塞南，害帝。後乃追谥焉。始祖寻崩，凡享国五十八年，年一百四岁。太祖即位，尊为始祖。
章皇帝讳悉鹿立，始祖之子也。享国九年而崩。平皇帝讳绰立，章帝之少弟也。雄武有智略，威德复举。享国七年而崩。惠帝讳弗立，文帝少子也，聪哲有大度，为诸父兄所重。政崇宽简，百姓怀服，即位一年崩。昭皇帝立，讳禄官，始祖神元之子也。九年，分国为三部，帝自以一部居东，在上谷北，须源之西，东接宇文部，以文帝之长子桓皇帝讳猗迤统一部，居代郡之参合陂北；以桓帝之弟穆皇帝讳猗卢统一部，居定襄之盛乐故城。自始祖以来，与晋和好，百姓安，财畜富实，控引骑士四十馀万。十年，晋惠帝为成都王颖逼留在邺。匈奴别种刘渊反於离石，号汉王。并州刺吏司马腾来乞师。帝与桓帝同时大举以助之，大破渊众於西河、上党。晋假桓帝大单于，金印紫绶。是岁，桓帝崩。帝英杰魁岸，马不能胜。常乘安车，驾大牛，牛角容一石。帝曾中蛊，呕吐之地仍生榆木。参合陂土无榆树，故世人异之，至今传记。十三年，昭帝崩。是岁，羯胡石勒与晋马牧帅汲桑反。穆皇帝天资英特，勇略过人，昭帝崩後，遂总摄三部，以为一统。元年，刘渊僭帝，自称大汉。三年，晋并州刺史刘琨遣使，以子遵为质。又遣使乞师救洛阳，帝遣步骑二万助之，晋大傅东海王司马越辞以洛中饥馑，师还。是年，刘渊死，子聪僭立。五年，刘琨遣使乞师以讨刘聪、石勒。帝以琨忠义，矜而许之。会聪遣其子粲攻洛阳，害琨父母而据其城，琨来告难，帝大怒，遣长子六修、桓帝子普根，及卫、范班、姬澹等为前锋，帝统大众二十四万为後继。粲惧，弃辎重，突围遁走。纵骑追斩其将刘儒、刘丰，伏尸数百里。琨来拜谢，帝以礼待之。琨固请进军，帝曰：“吾不早来，致卿父母见害，诚以後时相愧，今卿已复州境，然吾远来，士马疲弊，且待後期，贼岂可尽乎？”与琨马牛羊各千馀，车牛百乘，金百镒，又留劲锐戍之而还。六年，城盛乐以为北都，修故平城以为南郡。帝登平城西山，望观地势，乃更南百里，於氵垒水之阳黄瓜堆筑新平城，晋人谓之小平城，使长子六修镇之，统领南部。九年，帝召六修不至，帝怒，讨之，失利，乃微服民间，遂崩。普根先守外境，闻难来赴，攻六修，灭之。普根立，月馀而薨也。
平文皇帝讳郁律立，惠帝之子也。二年，西兼乌孙故地，东吞勿吉以西，控弦上马将有百万。刘聪死焉。渊族子曜僭立。帝闻晋愍帝为曜所害，顾谓大臣曰：“今中原无主，天其资我乎？”刘曜遣使请和，帝不纳。是年，司马称大位於江南。五年，桓帝后以帝得众心，恐不利於己子，害帝，遂崩，大人死者数十人。天兴初，尊曰太祖。惠皇帝讳贺亻辱立，桓帝之中子也。未亲政事，太后临朝，遣使与石勒通和，时人谓之女国使。四年，帝始临朝。五年崩。炀皇帝讳纥那立，惠帝之弟也。五年出居於宇文部。贺兰及诸部大人，共立烈帝。烈皇帝讳翳槐立，平文之长子也。石勒遣使来和，帝遣弟昭成皇帝如襄国。二年，石勒僭立，自称大赵王。烈皇帝崩，昭武皇帝讳什翼犍立，平文之次子也。生而奇伟，宽仁大度，喜怒不形於色。身长八尺，隆准龙颜，立委地，卧则乳垂至席。烈帝崩，顾命曰：“必迎立什翼犍，社稷可安。”烈帝崩，帝弟弥乃自诣邺奉迎，与帝俱还。建国元年十一月，帝即位於繁之北，时年十九。二年春，始置百官，分掌众职。八年，张骏私置假凉王。十三年，魏郡人冉闵，杀石鉴僭立。十四年，氐苻健僭称天王，自号大秦。十五年，慕容俊灭冉闵，僭称尊号。二十七年春，车驾还□中。冬十一月，讨没歌部，破之，获牛马羊数百万头。三十四年春，长孙斤谋反，伏诛。斤之反也，拔刃向御座，太子献明皇帝讳实格之，伤胁。夏五月，薨，後追谥焉。秋七月，皇孙生，大赦。三十九年，苻坚遣其大司马苻落率众二十万，朱彤、张蚝、邓羌等诸道来寇，侵逼南境。冬十一月，白部、独孤部御之，败绩。南部大人刘库仁走□中。复遣库仁率骑十万逆战於石子岭，王师不利。帝时不豫。十二月，至□中，旬有二日，帝崩，时年五十七。太祖即位，尊曰高祖。帝雅性宽厚，智勇仁恕，时国中少缯帛，代人许谦盗绢二匹，守者以告，帝匿之，谓燕凤曰：“吾不忍视谦之面，卿勿泄言，谦或惭而自杀，为财辱士，非也。”
太祖道武皇帝
《後魏书》曰：大祖道武皇帝，讳，昭成皇帝之嫡孙，献明皇帝之子也。母曰献明贺皇后，初因迁徙，游子□泽，既而寝息，因梦日出室内，寤而见光自牖属天，然有感。以建国三十四年七月七日，生太祖於参合陂北，其夜复有光明。昭成大悦，群臣称庆，大赦，告於祖宗。保者以帝体重倍於常儿，窃独奇怪。明年，有榆生於埋胞之坎，后遂成林。弱而能言，目有光曜，广颡大耳，众咸异之。年六岁，昭成崩。元年，葬昭成皇帝於金陵，营梓宫，木材尽生成林。帝虽冲幼，而嶷然不群，刘库仁常谓其子曰：“帝有高天下之志，兴复洪业，光扬祖宗者，必此王也。”登国元年春正月戊申，帝即代王位，郊天，建元，大会於牛川。复以长孙嵩为南部大人，以叔孙普洛为北部大人。班叙勋旧各有差。夏四月，改称魏王。是岁，慕容垂僭称皇帝於中山，自号大燕。姚苌僭称皇帝於长安，自号大秦。六年秋七月，讲武於牛川。慕容永使其大鸿胪慕容钧奉表劝进尊号。冬十月，北征蠕蠕，（如蠢切。）追之，及於大碛南商山下，大破之，班赐从臣各有差。十有二月，出居于马邑。是岁，起河南宫。七年秋八月，行幸汉南，仍筑巡台。八年春正月，帝出南巡。二月，幸羊原，赴白楼。皇始元年春正月，大於定襄之虎山。三月，慕容垂来寇桑乾川。陈留公元虔先镇平城。时帝征兵未集，虔率麾下邀击，失利，死之。垂遂至平城西北，逾山结营，闻帝将至，乃筑城自守。疾甚，遂遁走，死於上谷。子宝迎丧而还，至中山乃僭立。秋七月，左司马许谦上书劝进尊号，帝始建天子旌旗，出入警跸，於是改元。八月，治兵於东郊。大举讨慕容宝，帝亲勒六军四十馀万，南出马邑，逾于句注，旌旗骆驿二千馀里。宝并州牧辽西王农弃城东遁，并州平。初建台省，置百官，封拜公侯、将军、刺史、太守，尚书郎已下悉用文人。帝初拓中原，留心慰纳，诸王、大夫诣军门者，无少长，皆引入赐见，存问周悉，人得自尽，苟有微能，咸蒙叙用。冬十月，车驾出井陉。十一月，进军中山，引骑围之。二年春正月，飨群臣於鲁口。慕容宝遣其左卫将军慕容腾寇博陵，杀中山太守及高阳诸县令长，抄掠租运。是时，信都未下。帝乃进军，引骑围之。宝将军张让、护军将军徐超率将吏以下举城降。宝闻帝幸信都，乃趣博陵之深泽，屯滹沱水，遣弟贺麟寇杨城。三月，车驾次于卢奴。宝遣使求和解焉。仍请割常山以西奉魏，乞守中山以东，帝许之。已而宝背约，辛亥，车驾次中山，命诸将围之。是夜，宝弟贺麟将妻子出走西山。宝见贺麟走，恐先据和龙，壬子夜，遂将其妻子及兄弟亲族数千骑北遁。城内共立慕容普邻为主。麟复入中山，杀普邻而自立。九月，贺麟饥穷，率三万馀人出寇新市。甲子晦，帝进军讨之，太史令晁崇奏曰：“不吉。”帝曰：“其义云何？”对曰：“昔纣以甲子亡，兵家忌之。”帝曰：“纣以甲子亡，周武不以甲子胜乎？”崇无以对。冬十月，帝进军新市，贺麟退阻氵瓜水，依渐洳泽以自固。甲戌，帝临其营，战於义室坞，大破之，斩首九千馀级。贺麟单马走西山，遂奔邺，慕容德杀之。甲申，中山平。丁亥遣三万骑赴卫王仪将以攻邺，天兴元年春正月，慕容德走保滑台，克邺，车驾幸邺，巡登台榭，观览宫城，将有定都之意。乃置行台，以龙骧将军日南公和跋为尚书，与左丞贾寻率郎吏及兵五千人镇邺。车驾自邺还中山，所过存问百姓。诏大军所在州郡，复赀租一年，除山东民租赋之半。车驾将北还，发卒万人治直道，自望都铁关凿恒岭至代五百馀里。六月，诏有司议定国号。群臣奏曰：“昔周秦以前，帝王居所生之土，有国有家，及王天下，即承为号。自汉以来，罢侯置守，时无世继，其应运而起者，皆不由尺土之资。今国家万世相承，启基□代。臣等以为若取长远，应以代为号。”诏曰：“昔朕远祖，总御幽都，控制遐国，虽践王位，未定九州。迨于朕躬，处百代之季，天下分裂，诸乏之主。民俗虽殊，抚之在德，故躬率六军，扫平土宇，凶逆荡除，遐迩率服。宜仍先号，以为魏焉。”秋七月，迁都平城，始营宫室，建宗庙，立社稷。八月，诏有司正封畿，制郊甸，端经术，标道里，平五权，较五量，定五度。冬十月，起天文殿。十有一月，诏尚书吏部郎中邓渊典官制，立爵品，定律吕，协音乐；仪曹郎中卢谧撰郊庙、社稷、朝觐、飨宴之仪；三公郎中王德定律令，申科禁；太史令晁宗造浑仪，考天象；吏部尚书崔玄伯总而裁之。十有二月，帝驾临於天文殿，太尉、司徒进玺绶，百官咸称万岁。大赦，改年。追尊成皇帝已下及后号谥。乐将用皇始之舞。诏有司议定行次，尚书崔玄伯等奏从土德，服色尚黄，数用五，未社辰腊，牺牲用白，五郊立气，宣赞时令，敬授民时，行夏之正。徙六州二十二郡守宰、豪杰、吏民二千家于代都。二年春正月，初祠上帝于南郊，以始祖神元皇帝配，降坛视燎，成礼而反。二月，破高车，以所获之众起鹿苑於南台阴，北距长城，东苞白登，属之西山，广轮数十里，凿渠引武川水注之苑中，疏为三沟，分流宫城内外。己穿鸿雁池。三月初，令《五经》群书各置博士，增国子太学生员三千人。秋七月，起天华殿。大阅于鹿苑，飨赐各有差。冬十月，太庙成，迁神元、平文、昭成、献明皇帝神主于太庙。三年三月戊午，立皇后慕容氏。是月，穿城南渠通於城内，作东西鱼池。夏四月，姚兴遣使朝贡。五月，车驾东巡，遂幸涿鹿，遣使者以太牢祀帝尧、帝舜庙。七月，车驾还宫。起大中殿及□母堂、金华室。四年三月，帝亲渔，荐于寝庙。五月，起紫极殿、玄武楼。冬十二月，集博士儒生，比众经文字，义类相从，凡四万馀字，号曰《众文经》。六年冬十月，起西昭阳殿。乙卯，立皇子嗣为齐王，加车骑大将军，位相国。是年，岛夷桓玄废其主司马德宗而自立，僭称大楚。天赐三年九月，幸汉南盐池。至漠中，观天盐池。六年夏，帝不豫。初，帝服寒食散，自太医令阴美死後，药数动发，至此愈甚。而灾变屡见，忧懑不安，或数日不食，或不寝达旦。归咎群下，喜怒乖常，谓百寮左右，曰人不可信，虑如天文之占，或有肘腋之虞。追思既往成败得失，终日竟夜独语不止，若傍有鬼物对扬者。朝臣至前，追其旧恶便见杀害，其馀或以颜色变动，或以喘息不调，或以行步乖节，或以言辞失措，帝皆以为怀恶在心，变见於外，乃手自殴击，死者皆陈天安殿前。於是朝野人情各怀危惧，有司废怠，莫敢相督摄，百工偷劫，盗贼公行，巷里之间人为稀少。帝亦闻之，曰：“朕故纵之使然，待过灾年，当更清治之耳。”冬十月，帝崩於天安殿，在位十四年，时年三十九岁。先时国内有谶曰：“厄清河死万人。”帝破灭清河郡，手杀万人以厌之，夜恒变易寝处，人莫得知，惟爱妾万人知处。帝子清河王绍与万人通，惧罪，同害帝。帝叹曰：“清河万人，乃是汝耶！”元帝立诛绍及万人。永兴二年，九月，上谥宣武皇帝，葬於盛乐金陵，庙号太祖。太常五年，改谥曰道武。
卷一百二　皇王部二十七
後魏太宗明元皇帝
《後魏书》曰：太宗明元皇帝，讳嗣，太祖道武皇帝之长子，母曰刘贵人，登国七年生□中宫。太祖晚有男，闻而大悦，乃大赦天下。帝明睿宽毅，非礼不动，太祖甚奇之。天兴六年，封曰齐王，加车骑大将军，拜相国。初，帝母既赐死，太祖乃召帝告曰：“昔汉武帝将立其子而杀其母，不令妇人预国政，使外家为乱，汝当继统，故吾远同汉武，为长久之计。”帝素纯孝，哀泣不能自胜，太祖怒之。帝还宫，哀不自止，日夜号泣。太祖知又召之。帝欲入，左右谏曰。“孝子事父，小杖则受，大杖则避之。今陛下怒盛，入或不测，陷帝於不义。不如且出，待怒解而进，不晚也。”帝从之，乃游行於外。天赐六年冬十月，即皇帝位，大赦，改年为永兴元年。追尊皇妣为宣穆皇后。公卿大臣先罢归不与朝政者，悉复登用之。是岁，乞伏乾归，自称秦王。海夷冯跋僭号天王，国称大燕。三年春二月，诏曰：“衣食足，知荣辱。夫人饥寒切己，惟恐朝夕不济，所急者温饱而已，何暇及於仁义之事乎？王教之多违，盖由於此，非夫耕妇织，内外相成，何以家给人矣足。其简宫人非所当御，及执作伎巧，自馀悉出以赐鳏民。”三月，诏侍臣常佩剑。四年二月，登虎圈射虎。夏四月，宴群臣於西宫，使各献言，勿有所讳。秋七月，东巡。置四厢大将，又于十二时置十二小将。以山阳侯奚斤、元城公元屈行左右丞相。是年，沮渠蒙逊僭称河西王。神瑞元年春正月，以祯瑞频集，大赦，改元。二年六月，幸去畿陂，观渔。辛酉，次于濡源，立奉台，遂射白熊于颓牛山，获之。丁卯，幸赤城，亲见长老，问民疾苦，复租一年。南次石亭，幸上谷，问百年，访贤俊，复田租之半。壬申，幸涿鹿，登桥山，观温泉，使以太牢祠黄帝、唐尧庙。幸广宁，事如上谷，登广宁之历山，以太牢祠虞舜庙，帝亲加礼焉。泰常元年七月，帝自白鹿陂西行，大猎于牛川，登釜山，临殷繁水而南，观于九十九泉。三年春正月，帝自长川诏护高车中郎将薛繁率高车丁零十二部大人众二万北至弱水，招怀代叛，降者二千馀落，获牛马二万馀头。是年，赫连勃勃僭称皇帝。四年夏四月，车驾有事於东庙，远蕃助祭者数百国。五年五月，诏曰：“宣武皇帝体得一之玄远，应自然之冲妙，配纯化而御世，演大道以宣风，大行大名未尽盛美。其改宣曰道，更上尊谥曰道武皇帝，以彰灵命之先启，圣德之玄同。”是年，刘裕废杀其主司马德文，僭称皇帝，自号为宋。七年夏四月，封皇子焘为太平王，拜相国。初，帝服寒食散，频年动发，不堪万机。五月，诏皇太子临朝听政。冬十月，车驾南巡，出自天门关，逾恒岭。四方蕃附大人各率所部从者五万馀人。十有一月，皇太子亲统六军出镇塞上。八年二月，筑长城於长川之南，起自赤城，西至五原，延袤一千馀里，备置戍卫。三月，田於邺南韩陵山，幸汲郡，至于枋头。济自灵昌津，幸陈留、东郡。济河而北，西之河内，造浮桥於冶坂津。夏四月，幸成皋城，观虎牢。而城内乏水，悬绠汲河。帝令连舰上施贲せ，绝其汲路。（贲，符分切；せ，於云切，兵车也。）又穿地道以夺其井。丁丑，幸洛阳，观《石经》。蛮王梅安率渠帅数千人来朝。闰月，还幸河内，北登太行，幸高都。还晋阳，赐百官，王公已下至於厮贱，无不г洽。五月，还次雁门。皇太子率留台王公迎于句注之北。庚寅，车驾至自南巡。冬十月，广西宫，起外墙，周回二十里。是岁民饥，诏所在开仓赈给。十有一月，帝崩於西宫，在位十五年，时年三十二。遗诏以司空奚斤所获军实赐大臣，自司徒长孙嵩以下至于士卒各有差。十二月，上谥曰明元皇帝，葬于□中金陵，庙称太宗。帝礼爱儒生，好览史传，以刘向所撰《说苑》、《新序》於经典正义多有所阙，乃撰《新集》三十篇，采摭经史，该洽古义，兼资文武焉。
世祖太武皇帝
《後魏书》曰：世祖太武皇帝，讳焘，太宗明元皇帝长子也，母曰杜贵嫔。天赐五年生於东宫，体貌瑰异，太宗奇而悦之，曰：“成吾业者，此子也。”泰常七年四月，封太平王，五月，为监国。太宗有疾，命帝总摄百揆，聪明大度，意豁如也。八年十一月，即皇帝位，大赦天下。十有二月，追尊皇妣为密皇太后，进司徒长孙嵩爵为北平王，司空奚斤为宜城王，蓝田公长孙翰为平阳王，其馀普增爵位各有差。始光元年，夏四月，东巡，幸大宁。二年三月，尊保母窦氏曰保太后。营故东宫为万寿宫，起永安、安乐二殿，临望观、九华堂。初造新字千馀，诏曰：“昔帝轩创制造物，乃命仓颉因鸟兽之迹以立文字。继历久远，传习多失其真。今制定文字，世所用者，颁下远近，永为楷式。”是年，赫连屈丐死，子昌僭立。三年春二月，起太学於城东，祠孔子，以颜渊配。十有一月，帝率轻骑二万袭赫连昌，至其城下，徙万馀家而还。十有二月，武都氐王杨玄及沮渠蒙逊等皆遣使内附。四年春正月，赫连昌遣其弟平原公定率众二万向长安。帝闻之，乃遣就阴山伐木，大造攻具。二月，车驾还宫。三月，遣高源王礼镇长安。诏执金吾桓贷造桥於君子津。五月，车驾西讨赫连昌，济君子津，至于黑水，帝亲祈天告祖宗之灵而誓众焉。六月，昌引众出城，大破之。车驾入城，虏昌群弟及其诸母、姊妹、妻妾、宫人万数，府库珍宝车旗器物，不可胜计。八月，车驾至自西征，饮至策勋，告於宗庙，班军实以赐留台百寮，各有差。冬十一月，以氐王杨玄为都督荆梁益宁四州诸军事、假征南大将军、梁州刺史、南秦王。神（音加）。元年春正月，以天下守令多行非法，精选忠良悉代之。二月，改元。是岁，皇子晃生。三年春正月，行幸广宁，临温泉，作《温泉之歌》。三月，帝闻刘义隆将寇边，乃诏冀、定、相三州造船三十艘，简幽州以南戍兵集于河上以备之。秋七月，诏诸征镇将军、王公杖节边远者，听开府辟召其次，增置吏员。诏大鸿胪卿杜超假节、都督冀、定、相三州诸军事、行征南大将军、太宰，进爵为王，镇邺，为诸军节度。九月立密皇太后庙於邺。甲辰，行幸统万，遂往平凉。十一月，车驾至平凉。先是，赫连定将数万人东御於城，留其弟上谷公杜于、广阳公度洛孤城守。帝至平凉，登北原，使赫连昌招喻之，杜于不降。遂掘堑围守之。十二月，定弟杜于、度洛孤面缚出降，平凉平，收其珍宝。定长安，临晋、武功守将皆奔走，关中平。车驾东还，留巴东公延普等镇安定。四年九月，加太尉长孙嵩柱国大将军，特进、左光禄大夫崔浩为司徒，征西大将军长孙道生为司空。诏曰：“顷逆命纵逸，方夏未宁，戎车屡驾，不遑休息。今二寇摧殄，士马无为，方将偃武修文，遵太平之化，昧旦思求，想遇师辅。访诸有司，咸称范阳卢玄、博陵崔绰、赵郡李灵、河间邢颖、渤海高允、广平游雅、太原张伟等，皆贤隽之胄，冠冕州邦，有羽仪之用。庶得其人，任之政事，共臻邕熙之美。《易》曰：我有好爵，吾与尔靡之。如玄之比，隐迹衡门、不耀名誉者，尽敕州郡以礼发遣。”遂征玄等，及州郡所遣，至者数百人，皆差次叙用。冬十月，诏司徒崔浩改定律令。延和元年春正月，尊保太后为皇太后，立皇后赫连氏，立皇子晃为皇太子，谒於太庙，大赦，改年。大延元年，出太祖、太宗宫人，令得嫁。大赦，改年。六月，诏曰：“去春小旱，冬作不茂。忧勤克己，请灵祗，上下咸秩。岂朕精诚有感，何报应之速，□雨震洒，流泽沾渥。有鄙妇人持方寸玉印，诣潞县侯孙家，既而亡去，莫知所在。玉色鲜白，光照内映。印有三字，为龙鸟之形，要妙奇巧，不类人迹，文曰旱疫平。推寻其理，盖神灵之报应也。朕用嘉焉。比者以来，祯瑞仍臻，所在非一。天降嘉贶，将何德以酬之。所以内省警震，欣惧交怀。其令天下大五日，礼报百神，守宰祭界内名山大川，上答天意，以来福禄。”二年十一月，行幸固（音固）。阳，驱野马於□中，置野马苑。三年，高丽、契丹国、龟兹、悦般、焉耆、车师、粟特、疏勒、乌孙、渴盘陀、鄯善诸国各遣使朝献，奉汗血马。四年春，罢沙门年五十以下。五年六月，车驾西讨沮渠牧犍，侍中、宜都王穆寿辅皇太子决留台事。八月，车驾至姑臧，牧犍兄子祖逾城来降，乃分军围之。九月，牧犍兄子万年率麾下来降。是日，牧犍与左右文武五千人面缚军门，帝解其缚，待之以蕃臣之礼。收其城内户口二十馀万，仓库珍宝不可称计。冬十月，车驾东还宫，徙凉州民三万馀家于京师。太平真君元年六月，皇孙生，大赦，改年。三年春正月，帝至道坛，亲受符，备法驾，旗帜尽青。十月，封皇子伏罗为晋王，翰为秦王，谭为燕王，建为楚王，余为吴王。四年冬十一月，诏曰：“朕承祖宗重光之绪，思阐洪基，恢隆万世。自经营天下，剪暴除乱，扫清不顺，二十年矣。夫阴阳有往复，四时有代谢。授子任贤，所以体息，优隆功臣，式图长久，盖古今不易之令典也。其令皇太子副理万机，总统百揆。诸朕功臣，勤劳日久，皆当以爵归第，随时朝请，飨宴朕前，论道陈谟而已，不宜复烦剧职。更举贤俊，以备百官。主者明为科制，以称朕心。”
五年春正月，皇太子始总百揆。诸上书者皆称臣。诏曰：“愚民无识，信惑妖邪，私养师巫，挟藏谶记、阴阳、图纬、方伎之书；又沙门之徒，假西戎虚诞，生致妖孽。非所以一齐政化，布淳德于天下也。自王公以下至於庶人，有养沙门、师巫及金银工巧之人在其家者，皆遣诣官曹，不得容匿。限今年二月十五日，过期不出，师巫、沙门身死，主人门诛。明相宣告，咸使知闻。”诏曰：“自顷已来，军国多事，未宣文教，非所以整齐风俗，示轨则于天下也。今制自王公已下至于卿士，其子息皆诣太学，其百工伎巧，驺卒子息，当习其父兄所业，不听私立学校。违者师身死，主人门诛。”六年春正月，车驾行幸定州，引见长老，存问之。二月，遂西幸上党，观连理树于玄氏。十一月，遣殿中尚书、安定公朝茂率骑屯相州之阳平郡，发冀州民造浮桥于高（苦交切。）敖（五交切。）津。七年二月，幸长安，存问父老。丁亥，幸昆明池。三月，诏诸州坑沙门，毁诸佛像。徙长安城内工巧二千家於京师。车驾旋轸，幸洛水。夏四月，车驾至自长安。毁邺城五层佛图，於泥像中得玉玺二，其文皆曰：“受命於天，既寿永昌”。其一刻其旁曰：“魏所受汉传国玺”。八年六月，西征诸将扶风公元处真等八将坐盗没军资，所在虏掠，赃各千万计，并斩之。九年冬十月，以婚姻奢靡，丧葬过度，诏有司更为科限。十一年春正月，行幸洛阳，所过郡国，皆亲对高年，存恤孤寡。遂征悬瓠。夏四月，车驾还宫，赐从者及留台郎吏已下生口各有差。六月，诛司徒崔浩。九月，车驾南伐。冬十月，车驾济河，诏诸将分道并进，使征西大将军、永昌王仁自洛阳出寿春，尚书长孙真趋马头，楚王建趋锺离，高凉王那自青州趋下邳。车驾自中道，十一月至邹山，刘义隆鲁郡太守崔耶利率属城降。使使者以太牢祀孔子。次于彭城，遂趋盱（音吁）眙。（音怡）十二月，车驾至淮。诏刈苇，作筏数万而济。义隆盱眙守将臧质闭门距守。将军胡崇之等率众二万援盱眙。燕王谭大破之，枭崇之等，斩首万馀级，淮南皆降。是月，永昌王仁攻悬瓠，拔之。获义隆守将赵淮，送京师斩之。车驾临江，起行宫於瓜步山。义隆使献百牢，贡其方物。又请进女於皇孙以求和好。帝以师婚非礼，许和而不许婚，使散骑侍郎夏侯野报之。帝诏皇孙为书致马通问焉。正平元年二月，车驾济河，次于鲁口，皇太子朝於行宫。三月，车驾至自南伐，饮至策勋，告於宗庙。夏五月，大赦。六月，改年。十月，封皇孙为高阳王。寻以皇孙世嫡，不宜在藩，乃止。改封秦王翰为东平王，燕王谭为临淮王，楚王建为广阳王，吴王余为南安王。二年二月，帝崩於永安宫，在位二十九年，时年四十五。秘不发丧，中常侍宗爱矫皇后令，杀东平王翰，迎南安王余入而立之，大赦，改年为承平。三月，上尊谥曰太武皇帝，葬於□中金陵，庙号世祖。冬十月，余为宗爱所贼。殿中尚书长孙渴侯与尚书陆丽迎立皇孙，是为高宗。帝生不逮密太后，及有所识，言则非恸，哀感傍人，太宗闻而嘉叹。暨太宗不豫，衣不释带。性清俭率素，服御饮膳，取给而已，不好珍丽，食不二味，所幸昭仪、贵人，衣无缣纟采。群臣白帝更峻京邑城隍，以从《周易》设险之义，又陈萧何壮丽之说。帝曰：“古人有言，在德不在险。屈丐蒸土筑城，而朕灭之，岂在地也？天下未平，方须民力，土功之事，朕所未为，萧何之对，非雅言也。”每以财者军国之本，无所轻费，至於赏赐，皆是死事勋绩之家，亲戚爱宠，未曾横有所及。
高宗文成皇帝
《後魏书》曰：高宗文成皇帝，讳，景穆皇帝之长子也。母曰闾氏。真君元年六月生於东宫。帝少聪达，世祖爱之，常置左右，号世嫡皇孙。年五岁，世祖北巡，帝在後，逢虏帅桎一奴欲加其罚。帝谓之曰：“奴今遭我，汝宜释之。”帅奉命解缚。世祖闻之，曰：“此儿虽小，欲以天子自处。”意奇之。既长，风格异常，每有大政，常参决可否。正平二年二月，中常侍宗爱弑逆立南安王余，十月又贼余於殿中，尚书长孙渴侯与尚书陆丽奉迎皇孙即帝位於永安前殿，大赦改元。兴安元年十二月，初复佛法。二年二月，发京师五千人穿天渊池。是月，刘义隆子劭杀其父而自立。夏五月，行幸崞（音郭）山。是月，刘劭弟骏杀劭而自立。闰月，太后赫连氏崩。八月，诏曰：“朕以眇身，纂承大业，即位以来，百姓晏安，风雨顺序，边方无事，众瑞兼呈，不可称数。又於内苑获方寸玉印，其文曰子孙长寿。群公卿士咸曰：休哉！岂朕一人克臻斯应，实由天地祖宗降之所致也。思与兆庶共兹嘉庆，其令民大三日，诸殊死已下各降罪一等。”兴光元年二月，帝至道坛，登受图。七月，皇子弘生。大赦，改元。大安元年，遣尚书穆伏真等二十人，巡行州郡，观察风俗。二年春正月，立皇后冯氏。二月丁巳，立皇子弘为皇太子，大赦天下。三年冬十月，将东巡狩，诏太宰常英起行宫於辽西黄山。四年春正月，至辽西黄山宫。二月，登碣石山，观沧海，大飨群臣於山上，班赏进爵各有差。改碣石山为乐游山，筑坛记日行於海滨。冬十月，北巡。至阴山，有故冢毁发，诏曰：“昔姬文葬枯骨，天下归仁。自今有穿毁坟冢者斩之。”和平二年正月，诏曰：“刺史牧民，为万里之表。自顷每因发调，逼发假贷，大商富贾，要射时利，旬日之间，增赢十倍。上下同通，分以润屋。故编户之家，困於冻馁；豪富之门，日有兼积。为政之弊，莫过於此。其一切禁绝，犯者十匹以上皆死。布告天下，咸令知禁。”二月，行幸中山。遂幸信都。车驾所过，皆亲对高年，问民间疾苦。诏民年八十以上，一子不从役。灵丘南有山，高四百馀丈。乃诏群臣仰射山峰，无能逾者，帝弯弧发矢，出山三十馀丈，过山南二百二十步，遂刊石勒铭。三年冬十月，诏曰：“夫三代之隆，莫不崇尚年齿。今选举之官，多不以次，令班白处後，晚进居先。岂所谓彝伦攸叙者也！诸曹选补，宜各先尽劳旧才能。”十二月，制战阵之法十有馀条，因大滩曜兵，有飞龙、腾蛇、鱼丽之变，以示威武。四年春三月，赐京师民年七十已上大官厨食，以终其年。夏四月，上幸西苑，观射虎三头。五月行幸阴山。秋七月，诏曰：“朕每岁闰月，命群臣讲武平壤。所幸之处，必立宫坛，糜费之功，损劳非一。宜仍旧贯，何必改作也。”八月，遂畋于河西。诏曰：“朕顺时田猎，而从官杀获过度，既殚禽兽，乖不合围之义。其敕从官及典围者诸将校，自今已後，不听滥杀。其田获皮肉，别自颁赖。”十二月，诏曰：“名位不同，礼亦异数，所以殊等级，示轨仪。今丧葬嫁娶大礼未备，贵势豪富越度奢靡，非所谓式昭典宪者也。有司可为之条格，使贵贱有章，上下咸序，著之于令。”诏曰：“夫婚姻者，人道之始。尊卑高下，宜令区别。然中古以来，贵族之门多不率法，或贪利财赂，或因缘私好，在於苟合，无所择选。令贵贱不分，巨细同贯，尘秽清化，亏损人伦，将何以宣示典谟，垂于来裔。今制皇族、师傅、王公侯伯及士民之家，不得与百工、伎巧、卑姓为婚，犯者加罪。”六年四月，破洛那国献汗血马，普岚国献宝剑。五月，帝崩於太华殿，在位十四年，时年二十六。六月，上尊谥曰文成皇帝，庙号高宗。葬□中之金陵。
卷一百三　皇王部二十八
後魏显宗献文皇帝
《後魏书》曰：显祖献文皇帝，讳弘，高宗文成皇帝之长子也，母曰李贵人。兴光元年秋七月，生於阴山之北。太安二年二月，立为皇太子。聪睿机悟，幼有济民神武之规，仁孝纯至，礼敬师友。和平六年夏五月，即皇帝位，大赦天下。秋七月，太尉乙浑为丞相，事无大小，皆决於浑。是岁，刘子业叔父杀子业僭立。天安元年春正月，大赦，改元，二月，丞相、太原王乙浑谋反伏诛。皇兴元年闰月，刘青州刺史沈文秀、冀州刺史崔道固并遣使请举州内属。二年夏四月，高丽、库莫奚、契丹、于阗、波斯诸国各遣使朝献。四年三月，诏宣告天下，民有病者，所在官司遣医就家诊视，所用药物，任医所须量给之。五年八月，帝欲禅位於叔父京兆王子推，群臣固请，帝乃止。后下诏曰：“朕承洪业，运属太平，淮、岱率从，四海清晏。是以希心玄古，志存淡泊。躬览万务，则损颐神之和；一日或旷，政有淹滞之失。且子有天下，归尊於父；父有天下，传之於子。今稽叶灵运，考弘群心，爰命储宫，践大位。朕方优游恭己，栖心浩然，社稷安，克广其业，不亦善乎？百官有司，其祗奉元子，以答天休。宣布宇内，咸使闻悉。”於是群公奏曰：“三皇之世，澹泊无为，故称皇。是以汉高祖既称皇帝，尊其父为太上皇，明不统天下。今皇帝幼冲，万机大政，犹陛下统之。谨上尊号太上皇帝，”乃从之。太上皇帝徙御崇光宫，采椽不斫，土阶而已。国之大事咸以闻。承明元年，年二十三，崩于永安殿，在位六年，谥曰献文皇帝，庙号显祖，葬□中金陵。
高祖孝文皇帝
《後魏书》曰：高祖孝文皇帝，讳宏，显祖献文皇帝之长子，母曰李夫人。皇兴元年八月，生于平城紫宫，神光照室，天地氤氲，和气充塞。帝生而洁白，有异姿，襁褓岐嶷，长而渊裕仁孝，卓然有君人之表。显祖尤爱异之。三年夏六月，立为皇太子。五年秋八月，即皇帝位於太华前殿，大赦，改元。延兴元年冬十月，沃野、统万二镇叛。诏太尉、陇西王元贺追击，至χ罕，灭之，斩首三万馀级；徙其遗逆於冀、定、相三州为营户。十二月，诏访舜後，获东莱郡民妫苟之，复其家毕世，以彰盛德之不朽。二年春二月，诏曰：“尼父禀达圣之资，体生知之量，穷理尽性，道光四海。顷者淮、徐未宾，庙隔非所，致令祠典寝顿，礼章殄灭，遂使女巫妖觋，淫进非礼，杀生鼓舞，倡优狎，岂所以尊明神敬圣道者也。自今已後，有祭孔子庙，制用酒而已，不听妇女杂合，以祈非望之福。犯者以违制论。”夏四月，诏工商杂类，尽听赴农。诏沙门不得去寺浮游民间。是月，刘死，子昱僭立。秋七月，诏州郡县各遣二人才堪专对者，赴九月讲武，当亲问风俗。三年二月，诏县令能静一县劫盗者，兼治二县，即食其禄；能静二县者，兼治三县，三年迁为郡守。二千石能静二郡，上至三郡，亦如之，三年迁为刺史。三月，诏诸仓屯麦充积者，出赐贫民。夏四月，诏以孔子二十八世孙鲁郡孔乘为崇圣大夫，给以十户供洒扫。四年九月，以刘昱内相攻战，诏将军元兰将三万骑及假东阳王丕为後继，伐蜀汉。承明元年六月，太上皇帝崩。大赦，改年。尊皇太后为太皇太后，临朝称制。秋七月，追尊皇妣李贵人为思皇太后。太和元年七月，刘昱死，弟准僭立。二年夏四月，京师旱。祈天文於北苑，亲自礼焉。减膳，避正殿。澍雨大洽。曲赦京师。九月，龟兹国遣使献龙马。三年四月，吐谷浑国遣使献牛五十头。是年，岛夷萧道成废其主刘准而僭立，自号曰齐。四年春，罢畜鹰鹞之所，以其地为报德佛寺。五月，诏会京师耆老，赐锦纟采、衣服、几杖、稻米、蜜、面，复家人不徭役。六年三月，萧道成死，子颐僭立。七年闰四月，皇子生，大赦天下。定州上言，为粥给饥民，所活九十四万七千馀口。八年八月，诏曰：“帝业至重，非广询无以至治。今制百辟卿士，工商吏民，各上便宜利民益治，损化伤政，直言极谏，勿有所隐，务令辞无烦华，理从简实。朕将亲览，以知世要，使言之者无罪，闻之者足以戒。”九年春正月，诏曰：“图讠之兴，起於三季。既非经国之典，徒为妖邪所凭。自今图讠、秘纬及名为《孔子闭房记》者，一切皆焚之。留者以大辟论。又诸巫觋假称神鬼，妄说吉凶，及委巷诸卜非坟典所载者，严加禁断。”大飨群臣于大华殿，班赐《皇诰》。十年春正月，帝始服衮冕朝，飨万国。二月，初立党、里、邻三长，定民户籍。夏四月，始制五等公服。帝服以法服御辇，祀于西郊。八月给尚书五等品爵已上朱衣、玉佩、大小组绶。九月，诏起明堂，辟雍。冬十月，有司议依故事，配始祖於南郊。十有一年，春正月，诏定乐章，非雅者除之。十有一月诏罢尚方锦绣绫罗之工，四民欲造，任之无禁。其御府衣服、金银、珠玉、绫罗、纟由锦，太官杂器，太仆乘具，内库弓矢，出其太半，班赉百官及京师民庶，下至工商皂隶，逮於六镇戍士，各有差。十二月，诏秘书丞李彪、著作郎崔光改析国记，依纪传之体。十有二年春正月，初建五牛旌旗。五月，诏□中、河西及关内六郡，各修水田，通渠灌溉。增置彝器於太庙。九月，起宣文堂、经武殿。十三年春正月，车驾有事于圆丘。於是初备大驾。七月，幸灵泉池，与群臣御龙舟，赋诗而罢。立孔子庙於京师。十有四年八月，诏议国之行次。九月，皇太后冯氏崩。冬十月，葬文明太皇太后於永固陵。车驾谒永固陵。群臣固请公除，帝不许。帝居庐，引见群寮於太和殿。太尉、东阳王丕等据权制固请，帝引古礼往复，群臣乃止。十五年春正月，帝始听政于皇信东室。初分置左右史官。夏四月，帝始进蔬食。自正月不雨，至於六月癸酉，有司奏祈诏百神，曰：“昔成汤遇旱，齐景逢灾，并不由祈山川而致雨，皆至诚发中，澍润千里。万方有罪，在于一人。今普天丧恃，幽显同哀，神若有灵，犹应未忍安飨，何宜四气未周，便行祀事。惟当考躬责己，以待天谴。”五月，议改律令，上於东明观析，疑狱。八月，议养老，又议肆类上帝、于六宗之礼，帝亲临决。诏郡国有时物可以荐宗庙者，贡之。移道坛於桑乾之阴，改曰：“崇灵寺”。诏诸州举秀才先尽才学，亲定之礼，议律令。十有一月，诏二千石考在上上者，假四品将军，赐乘黄马一匹；上中者，五品将军；上下者，赐衣一袭。十有二月，帝为高丽王琏举哀於城东行宫。车驾迎春於东郊。十有六年春正月，飨群臣於太华殿。帝始为王公兴，悬而不乐。宗祀显祖献文皇帝於明堂，以配上帝。遂灵台，以观□物。诏定行次，以水承金。制诸远属，非太祖子孙及异姓为王者，皆降为公，公为侯，侯为伯，伯为子，子为男。二月，诏祀唐尧於平阳。祀虞舜於广宁，夏禹於安邑，周文王於洛阳。改谥宣尼曰文圣尼父，告谥孔庙。夏四月，颁新律令，大赦天下。八月，司徒尉元以老逊位。以尉元为三老，游明根为五更。又养国老、庶老。诏曰：“夫文武之道，自古并行，威福之施，必也相籍。故三、五至仁，尚有征伐之事；夏殷明睿，未舍兵甲之行，今则训文有典教，国家虽崇文以怀九服，修武以宁八荒。然於习武之方，犹为未尽。今则训文有典，教武阙然。将於马射之前，先行讲武之式。可敕有司豫修场埒。其列阵之仪，五戎之数，别俟後敕。”冬十月，太极殿成，大飨群臣。十有七年夏四月，立皇后冯氏。六月，帝将南伐，诏造河桥。立皇子恂为皇太子。秋七月，以皇太子立，诏赐民为父後者爵一级。是月，萧颐死，孙昭业僭立。八月，车驾发京师，南伐，步骑三十百馀万。太尉丕奏请以宫人从，诏曰：“临戎不语内事，宜停。”车驾至泗州，幸并州。亲见高年，问所疾苦。车驾所经，伤民秋稼者，亩给五斛。戊辰，济河。诏洛、怀、并、肆所过四州，赐高年爵。百年以上假县令，九十以上赐爵三级，八十以上赐爵二级，七十以上赐爵一级，鳏寡孤独不能自存者，人粟五斛，帛二匹；孝悌廉义、文武应求者，皆以名闻。幸洛阳，周巡故宫基趾。帝顾谓侍臣曰：“晋德不修，早倾宗祀，荒毁至此，用伤朕怀。”遂咏《黍离》之诗，为之流涕。观河桥，幸太学，观《石经》。诏六军发轸。帝戎服，执鞭御马而出，群臣稽颡於马前，请停南伐，帝乃止。仍定迁都之计。冬十月，幸金墉城。诏征司空穆亮与尚书李冲、将作大匠董爵经始洛阳。帝幸河南城。幸豫州。解严设坛於滑台城东，告行庙以迁都之意。大赦天下。还，幸邺城。十有八年春，朝群臣於邺宫。车驾南巡。幸洛阳西宫。二月，行幸河阳，规建方泽之所。车驾北巡，至平城宫。临朝堂，部分迁留。三月，罢西郊祭天。帝临太极殿，喻在代群臣以迁移之略。秋七月，以宋王刘昶为大将军。是月，岛夷萧鸾杀其主萧昭业，立业弟昭文。冬十月，亲告太庙，奉迁神主。车驾发平城宫。次於山中之唐湖。是月，萧鸾废杀其主萧昭文而僭立。车驾幸邺。经比干墓，伤其忠而获戾，亲为吊文，树碑而刊之。车驾至洛阳。萧鸾雍州刺史曹虎据襄阳降。十有二月，车驾至悬瓠。诏寿阳、锺离、马头之师，所获男女口皆放还南。十有九年春正月，飨群臣於悬瓠。讲武於汝水之西，大赍六军。车驾济淮。二月，幸八公山。路中雨甚，诏去盖；见军士病者，亲恤之。车驾至锺离，军士擒鸾三卒，帝曰：“在君为君，其民何罪。”於是免归之。车驾发锺离，遣使临江，数萧鸾罪恶。幸小沛，遣使以太牢祭汉高祖庙。行幸瑕丘，以太牢祠岱岳。诏选诸孔宗子一人，封崇圣侯，邑百户，以奉孔子之祀。又诏兖州为孔子起圉柏，修饰坟垅，更建碑铭，褒扬圣德。行幸滑台，次于石济。车驾至自南伐。六月，诏始为汉语，不得以北俗之语言於朝廷，若有违者，免所居官。诏求天下遗书，秘阁所无、有裨时用者加以优赏。诏迁洛之民，死葬河南，不得还北。於是代人南迁者，悉为河南洛阳人。诏改长尺大升，依周制度，班之天下。八月，诏选天下武勇之士十五万人为羽林、虎贲，以充宿卫。九月，六宫及文武尽迁洛阳。十有二月，引见群臣於光极堂，宣示品令第，为大始之选。二十年春正月，诏改姓为元氏。二月，诏介山之邑，听为寒食，其馀禁断。帝以久旱，咸秩群臣；自癸未不食至于乙酉，是夜澍雨大洽。十有二月，开盐池之禁，与民共之。置常平仓。二十有一年春正月，立皇子恪为皇太子。夏四月，行幸长安。遣使者以太牢祭周文王於丰，祭武王於镐。六月车驾至自长安，帝亲为群臣讲丧服於清徽堂。八月，车驾南讨。九月，车驾至新野。冬十月，四面进攻，不克，诏左右军筑长围以守之。二十有二年，春正月，拔新野。三月，大破萧鸾平北将军崔惠景、黄门郎萧衍军於邓城，斩获首虏二万有馀。秋七月，诏曰：“朕以寡德，属兹丧乱，实赖群英，凯清南夏，宜约躬赏效，以劝茂绩。后之私府，便可损半；六宫嫔御，五服男女，恒恤恒供，亦令减半；在我之亲，三分省一。”是月，萧鸾死，子宝卷僭立。九月，帝以萧鸾死，礼不伐丧，乃诏反旆。二十有三年春正月，朝群臣於邺宫。三月，车驾南伐，帝不豫，司徒、彭城王勰侍疾禁中，摄百揆。车驾至马圈，贼将蔡道福、成公期率万人弃顺阳遁走。帝疾甚，车驾北次塘原。诏司徒勰征太子於鲁阳践祚。夏四月，帝崩於塘原之行宫，在位二十九年，时年三十二，秘讳，至鲁阳发丧，还京师。上谥曰孝文皇帝，庙曰高祖。葬长陵。帝幼有至性，寡敬宽慈，每垂矜舍。进食者曾以热羹伤帝手，又曾於食中得虫秽之物。帝笑而恕之。宦者谮帝於太后，太后大怒，杖帝数十，帝默而不自明。太后崩後，亦不以介意。听览政事，从善如流；哀矜百姓，恒思所以济益。天地、五郊、宗庙二分之礼，常必躬亲，不以寒暑为倦。雅好读书，手不释卷。《五经》之义，览之便讲，学不师授，探其精奥。史传百家，无不该涉。善谈《庄》《老》，尤精释义。才藻富赡，好为文章，诗赋铭颂，有兴而作。有大文笔，马上口授，及其成也，不改一字。自泰和十年已後诏册，皆帝之文也。其馀文章，百有馀篇。爱奇好士，情如饥渴。待纳朝贤，随才轻重，常寄以布素之意，悠然玄迈，不以世务婴心。又少而善射，有膂力。年十馀岁，能以指弹碎羊膊骨。及射禽兽，莫不随志而毙之。至年十五，便不复杀生，射猎之事悉止。性俭素，常服氵濯之衣，鞍勒铁木而已。帝之雅志，皆此类也。
</div>
    <div class="pagination">
<a href="太平御览_page98.html">上一页</a><span>...</span><a href="太平御览_page94.html">94</a><a href="太平御览_page95.html">95</a><a href="太平御览_page96.html">96</a><a href="太平御览_page97.html">97</a><a href="太平御览_page98.html">98</a><span class="current-page">99</span><a href="太平御览_page100.html">100</a><a href="太平御览_page101.html">101</a><a href="太平御览_page102.html">102</a><a href="太平御览_page103.html">103</a><a href="太平御览_page104.html">104</a><span>...</span><a href="太平御览_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
