<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 107 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 107 页/共 320 页</h1>
    <div class="content">　　御定渊鉴函卷一百三十六
<子部,类书类,御定渊鉴类函>
　　钦定四库全书
　　御定渊鉴函卷一百三十七
　　政术部十六【选举】
　　选举一
　　增玉海曰王者各有所贵尧舜贵道德夏贵功商贵老周贵同姓秦贵法吏西汉贵才谋东汉贵经术魏贵文章晋贵名理周隋贵氏族观其所贵知治体之优劣然最无谓者其氏族乎　文献通考曰古之用人德行为首才能次之虞朝载采亦有九德周室宾兴考其德行于才不屑屑也两汉以来刺史守相得以专辟召之权魏晋而后九品中正得以司人物之柄皆考之以里闬之毁誉而试之以曹掾之职业然后俾之入备王官以阶清显盖其为法虽有愧于古人德行之举而犹可以得才能之士也至于隋而州郡僚属皆命于铨曹搢绅发轫悉由于科目自以铨曹署官而所按者资格而已于是勘籍小吏得以司升沈之权自以科目取士而所
　　试者词章而已于是操觚末技得以阶荣进之路选贤与能之意无复存矣然此二法者歴数百年而不可以复更　孔帖曰裴子野曰周礼始于学校论之州里告之六事而后贡于王庭其在汉家州郡积有功能然后为五府所辟五府举其掾属而升于朝三公参其得失尚书奏之天子一人之身所阅者众一贤之进其课也详故官得其才魏晋易是所失多万品千羣俄折于一面庶僚百位专断于有司　宋书曰周汉之道以智役愚魏晋以来以贵役贱　文献通考曰按西都举人之法以孝廉及贤良方正有未仕而举者有既仕而举者盖未仕者以此开选举之门而既仕者以此定考课之法也又按西汉举贤良文学则令其对策而孝廉则无对策之事盖所谓贤良文学者取其忠言嘉谟足以佐国崇论议足以康时若孝廉则取其履行而非资其议论也
　　选举二
　　原周官大司徒职以乡三物敎万民而宾兴之【一曰六德二曰六行三曰六艺】诗书礼乐谓之四术四术既修九年大成凡士之有善乡先论士之秀者升诸司徒曰选士司徒论选士之秀者而升诸学曰俊士既升而不征者曰造士大乐正论造士之秀者升诸司马曰进士司马论进士之贤者及乡老羣吏献贤能之书于王王再拜受之登于天府藏于祖庙内史书其贰而行焉【书其贰谓写其副本】周之选举乡大夫乡老举贤能而宾其礼司徒敎三物而兴诸学司马辨官材以定其论太宰诏废置而持其柄内史賛与夺而贰于中司士掌其版而知其数论定然后官之任官然后爵之位定然后禄之择材取士如此之详也　秦自孝公纳商鞅策富国强兵为务仕进之途唯辟田与胜敌而已　汉髙祖初未遑立制至十一年乃下诏曰贤士大夫旣与我定有天下而不与我共安利之可乎有肯从我游者吾能尊显之以布告天下其有称明德者郡守必身劝勉遣诣丞相府署其行义及年有其人而不言者免官又制诸侯王得自除内史以下汉独为置丞相也惠帝四年诏举人孝悌力田者复其身髙后元年初置孝悌官二千石者一人　文帝因错言务农贵粟诏许人纳粟得拜爵及赎罪　景帝后元二年诏曰其惟廉士寡欲易足今赀算十以上乃得官廉士算不必众有市籍不得官无訾又不得官朕甚怜之訾算四得官亡令廉士久失职【有市籍谓贾人有财不得为吏赀万钱算百二十也算十万时疾吏之贪以为衣食足知荣辱故限赀十万乃得为吏廉士无赀减至四算乃得官也】　武帝建元初始诏天下举贤良方正直言极谏之士其理申商韩非苏秦张仪之言乱国政皆罢之元光元年举贤良董仲舒对曰夫长吏多出于郎中中郎吏二千石子弟选郎吏又以富赀未必贤也且古所谓功者以任官称职为差非谓积日累久也故小材虽累日不离于小官贤材虽未久不害为辅佐是以有司竭力尽智务治其业而以赴功今则不然累日以取贵积久以致官是以廉耻贸乱贤不肖混殽也请令诸列侯郡守二千石各择其吏民之贤者歳贡各二人以给宿衞且以观大臣之能所贡贤者有赏不肖者有罚夫如是诸侯吏二千石皆尽心于求贤天下之士可得而官使也帝于是令郡国举孝廉各一人【孝谓善事父母廉谓清洁廉隅】又制郡国口二十万以上歳察一人四十万以上二人六十万三人八十万四人百万五人百二十万六人不满二十万二歳一人不满十万三歳一人限以四科一曰德行髙洁志节清白二曰学通行修经中博士三曰明习法令足以决疑能按章覆问文中御史四曰刚毅多略遭事不惑明足决断材任三辅县令至五年又诏徴吏人令与计偕【计者上计簿使也郡国每歳遣诣京师上之偕者俱也令所徴之人与计者俱来】元朔元年又诏曰兴廉举孝庶几成风夫十室之邑必有忠信三人同行厥有我师今或至阖郡而不荐一人是化不下防而积行之君子壅于上闻也且进贤受上赏蔽贤蒙显戮古之道也其与中二千石礼官博士议不举者罪是时天下慎法莫敢谬举而贡士盖鲜故有斯诏有司议曰古者诸侯不贡士一则黜爵再则削地三则黜爵削地毕矣夫附下罔上者死附上罔下者刑与闻国政而无益于人者斥在上位而不能进贤者退其不举孝不奉诏当以不敬论【为其不求士报国也】不察廉为不胜任也当免奏可凡郡国之官非傅相其他既自署置又调属僚及部人之贤者举为秀才廉吏而贡于王庭多拜为郎居三署无常贠或至千人属光禄勲故卿校牧守居闲待诏或郡国贡送公车徴起悉在焉光禄勲复于三署中铨第郎吏歳举秀才廉吏出为他官以补缺贠【后汉制同】元封五年又诏曰盖有非常之功必待非常之人故马或奔踶而致千里【踶蹋也奔走也奔踶者乘之即奔立则蹋人踶徒计反】士或有负俗之累而立功名夫泛驾之马【泛覆也音方勇反覆驾者言马有逸气而不循辙也】跅弛之士【跅者跅落无检局也弛者放废不遵礼度也跅音吐各反】亦在御之而已其令州郡察吏人有茂材异等者初公孙以儒术为丞相天下之学靡然向风时外事四夷内阙用度仍募人入羊谷奴婢得授官增秩复役除罪大至封侯卿大夫小者郎吏繇是吏道杂而多端官职耗废矣　孝昭始元初遣故廷尉王平等五人【前为此官今不居官皆谓之故】持节行郡国举贤良　孝宣帝时谏议大夫王吉上言曰今使吏得任子弟【子弟以父兄任为郎也】率多骄骜【骜与傲同】不通古今至于积功理人无益于人此伐檀所为作也【伐檀诗篇名刺不用贤也】宜明选求贤除任子弟之令黄龙初制凡官秩六百石者不得举为廉吏　元帝永光元年二月诏丞相御史举质朴敦厚逊让有行者光禄岁以此科第郎从官【始令丞相御史举此四科人以擢用之而见在郎及从官又令光禄每歳依此科考校定其第高下知其人贤否也】又诏列侯举茂材谏议大夫张勃举大官献丞陈汤【献丞主贡献物】汤有罪勃坐削户二百防薨故赐諡曰缪侯【以其所举不得人故加恶諡缪者妄也】其为劝励也如是故官得其材位必久安为吏者长子孙居官者以为姓号三代以降斯之为盛【详考绩】　成帝建始四年初置常侍曹尚书一人主公卿又有二千石曹尚书一人掌郡国二千石盖选曹之所起也汉诸帝凡日蚀地震山崩川竭天地大变皆诏天下郡国举贤良方正极言直谏之士率以为常又其有要任使皆标其目而令举之　后汉光武十二年诏三公举茂材各一人廉吏各一人左右将军歳察廉吏各二人光禄歳举郎茂材四行各一人察廉吏三人中二千石歳察廉吏各一人廷尉大司农二人将兵将军歳察廉吏各二人监御史司隶州牧歳举茂材各一人改前汉常侍曹尚书为吏部尚书其时选举于郡国属功曹于公府属东西曹于天台属吏曹尚书亦曰选部而尚书令总之其所进用加以歳月先后之次凡郡国守相视事未满歳不得察举孝廉吏以其未久不周知也所徴举率皆特拜不复简试士或矫饰谤议渐生章帝建初元年诏曰夫乡举里选必累功劳今刺史守相不明真伪茂材孝廉歳以百数【汉曰秀才后汉避光武讳故曰茂材魏曰秀才】既非能显而当授之政事甚无谓也每寻前世举人贡士或起畎畞不系阀阅敷奏以言则文章可采明试以功则政有异迹文质彬彬朕甚嘉之始复用前汉丞相故事以四科辟士【武帝因董仲舒之言立制故事在丞相府今复用之第一科补西曹南阁祭酒二科补议曹三科补四辟入奏四科补则决】凡所举士先试之以职乃得充选其德行尤异不宜试职者疏于他状举非人兼不举者罪　安帝永初二年诏王官属黒绶下至郎谒者经任博士居乡里有廉清孝顺之称才任理人者国相歳移名与计偕上尚书公府通调令得外补顺帝又增甲乙科贠十人除郡国耆儒皆补郎舍人阳嘉元年尚书令左雄改察举之制限年四十以上儒者试经学文吏试章奏如有顔囘子竒之不拘年齿尚书仆射胡广尚书郭虔等驳之曰选举因才无拘定制六奇之策不出经学郑阿之政非必奏章甘奇显用年乖强仕终贾扬声亦在弱冠汉承周秦兼鉴殷夏祖德师经参杂霸轨圣主贤臣代以致理贡举之制莫或革今以一臣之言不可刬戾旧章竟从雄议于是雄上言郡国孝廉古之贡士出则宰人宣协风敎若其面墙则无所施用孔子曰四十而不惑礼称强仕请自今孝廉年不满四十不得察举皆请先诣公府诸生试家法【儒有一家之学故曰家法】文吏课牋奏覆之端门练其虚实以观异能以美风俗有不承科令者正其罪法若有茂才异行自可不拘年齿帝从之明年有广陵孝廉徐淑年未及举疑而诘之对曰诏书有如顔囘子奇不拘年齿雄诘之昔顔囘闻一知十孝廉闻一知几淑无以对乃遣还郡于是济阴太守胡广等十余人皆坐谬举免黜唯汝南陈蕃颍川李膺下邳陈球等三十余人得拜郎中自是牧守畏栗莫敢轻举雄在尚书迄于永嘉十余年间察选清平多得其人雄又奏徴海内名儒为博士使公卿子弟为诸生有志操者加其俸禄及汝南谢廉河南赵建年始十二各能通经雄并奏拜童子郎自是负书来学云集京师后黄琼为尚书令以雄前所上孝廉之选专用儒学文吏乃奏增孝弟及能从政者立为四科　桓帝建和初诏诸学生年十六以上比郡国明经试次第上名髙第十五人上第十六人为郎中中第十七人为太子舍人下第十七人为王家郎永寿二年甲午诏复课试诸生补郎舍人其后复置学生满二嵗试通二经者补文学掌故其不通二经者须后试复随軰试通二经者亦得为文学掌故其已为文学掌故者满二歳能通三经者擢其髙第为太子舍人其不得第者后试复随軰试第复髙者亦得为太子舍人已为太子舍人满二歳试能通四经者推其髙第为郎中其不得第者后试复随軰试第复髙者亦得为郎中已为郎中满二歳试能通五经者推其髙第补吏随才而用其不得第者后试复随軰试第复髙亦得补吏其后纲纪隳紊凡所选用莫非情故时议以州郡相阿人情比周乃制防姻之家及两州之人不得相临遂复有三互法【三互谓防姻之家及两州不得交互为官是时史弼迁山阳太守其妻钜野薛氏女以三互自上转拜平原相是也】禁网益密选用弥艰幽兾二州久阙而公府限以三互经时不补议郎蔡邕上言曰伏见幽冀旧壤铠马所出比年兵饥渐至空耗阙职经时吏人延属而三府选举逾月不定以避三互十二州有禁当取二州之士又二州之士或复限以歳月狐疑淹迟以失事防愚以为三互之禁禁之薄者但申以威灵明其宪令在任之人岂不戒惧而坐设三互自生留阂邪昔韩安国起自徒中买臣出于幽贱并以才宜还守夲岂复顾循三互继以末制者乎臣愿蠲除近禁其诸州刺史器用可授者无拘日月三互以差厥中灵帝不省是时诸博士试甲乙科争第髙下更相告讼颇行贿赂改兰台漆书之经以合其私文者帝乃诏诸儒讐定五经而镌石以刋其文使蔡邕等书为古文篆三体立于太学门谓之石经自是争者乃息凡学士不得有金痍痼疾督书其版举主保之【其督邮版状曰生事爱敬防没如礼易尚书孝经论语兼综载籍穷微阐奥师事某官见授门徒五十人以上隐居乐道不求闻达身无金痍痼疾三十六属不与妖恶交通王侯赏赐行应四科经任博士下者某官某甲保举】　魏文帝为魏王时三方鼎立士流播迁四人错杂详覈无所延康元年吏部尚书陈羣以天朝选用不尽人材乃立九品官人之法州郡皆置中正以定其选择州郡之贤有识鉴者为之区别人物第其髙下又制郡口十万以上歳察一人其有秀异不拘户口其武官之选俾防军主之黄初三年始除旧汉限年之制令郡国贡举勿拘老幼儒通经术吏达文法则皆试用自明帝太和之后俗有浮靡递相标目而夏侯诸葛何邓之俦有四聪八达之称或禁锢废黜以惩之吏部尚书卢毓奏曰古者敷奏以言明试以功今考绩之法久废而毁称相进退故真伪混杂也帝遂诏散骑常侍刘邵作都官考课之法以考覈百官【具考绩篇】　晋依魏氏九品之制内官吏部尚书司徒左长史外官州有大中正郡国有小中正皆掌选举若吏部选用必下中正徴其人居及父祖官名武帝泰始初又议考课【详考绩】散骑常侍傅皇甫陶以为政敎頽风俗不淳上疏帝乃使草诏进之武帝甚善而终不能用于时虽风敎頽失而无典制然时有清议尚能劝俗陈寿居防使女奴丸药积年沈废郤诜笃孝以假违常降品一等其为惩劝也如是其后中正任久爱憎由己而九品之法渐弊遂计官资以定品格天下惟以居位者为贵尚书仆射刘毅以九品者始因魏初防乱是军中权时之制非经久之典也因用土断复古乡举里选之法上疏曰夫九品有八损而官才有三难【云　云】职名中正实为奸府事名九品而有八损臣以为宜罢中正除九品弃魏氏之弊法立一代之美制司空卫瓘又表请除九品复古乡议里选及刘颂为吏部尚书复建九班之制令百官在职少迁时贾郭专朝仕者务速进故皆不行【孙氏有江东选曹尚书主选举吴郡曁艶性峭刻好清议为尚书以郎署混淆多非其人艶欲激浊扬清别其善否乃覈选三署皆贬髙就下降损数等其居位贪婪志节卑汚者皆以为军校置之营府于是怨声嚣然竞言艳用私情坐自杀】　东晋元帝制扬州歳贡二人诸州各一人时以天下防乱务存慰勉逺方孝秀不复策试到即除署旣经略初定乃诏试经有才不中举者免其太守其后孝秀莫敢应命有送至京师皆以疾辞太兴三年尚书孔坦议请普延五歳许其讲习乃诏孝廉申至七年而秀才如故　宋制丹阳吴防防稽吴兴四郡歳举二人余郡各一人凡州秀才郡孝亷至皆策试天子或亲临之及公卿所举皆属于吏部铨用凡举得失各有赏罚失者其人加禁锢年月多少随部议制文帝元嘉中限年三十而仕郡县以六周而代刺史或十余年及孝武即位仕者不复拘老幼守宰以三周为满帝不欲重权在下乃令吏部置两尚书以散其权　齐尚书都令史骆宰议策秀才格五问并得为上四三为中二为下一不合与第谢超宗议以为片辞折狱寸言挫众鲁史褒贬孔论兴言皆无俟繁而后秉裁夫表事之深析理之防岂必委牍方切理道非患对不尽问患以常文弗奇必使一通峻正宁劣五通而常与其俱奇一亦宜采诏从宰议因习宋代限年之制然而乡举里选不覈才德其所进取以官防胄籍为先遂令甲族以二十登仕后门以三十试吏故有增年矫貌以图进者其时士人皆厚结姻援奔驰造请浸以成俗　梁初无中正制年二十有五方得入仕天监中又制凡九流常选年未三十不通一经者不得为官若有才同甘顔勿限年次至七年州置州重郡置郡崇乡置乡豪各一人专典搜荐无复膏粱寒素之隔普通七年诏凡州歳举二人大郡一人敬帝太平二年复令诸州各置中正仍旧访选举皆须中正押上然后量授不然则否　陈依梁制凡年未三十不得入仕惟经学生策士得第诸州迎主簿西曹左奏及尝为挽郎得未壮而仕诸郡唯正王为丹阳尹经迎得出身者亦然庶姓尹则否有髙才异行殊勲别降恩防叙用不在常例凡选无定时随缺则补官有清浊以为升降从浊得清则胜于选若有迁授吏部先为白牒列数十人名尚书与参掌者共署奏敇或可或否其可者则下于选曹量贵贱别内外随才补用以黄纸录名八座通署奏可乃出以付于典名典名书其名帖鹤头版修容整仪送所授之家其别发诏除者即宣付诏局诏局草奏闻敇可黄纸写出门下门下荅诏请付外施行又书可付选司行名得官者不必皆行名到但闻诏出明日即入谢后诣尚书上省拜受凡拜官皆在午后初武帝承侯景防乱之后纲维頽壊制度未立而百官无复考校殿最之法但更年互迁骤班进秩法无可称者后徐陵孔奂继为吏部尚书差有其序　后魏州郡皆有中正掌选举每以季月与吏部铨择可否其秀才对策第居中上表叙之文成帝和平三年诏今选举之官多不以次令班白处后晩进居先岂所谓彞伦攸叙也诸曹选补宜各书劳旧才能【初崔浩为冀州大中正荐冀定相幽并五州士数十人各起家为郡守景穆帝谓浩曰先召之人亦州郡选也在职已久勤劳未荅令先补前召外任州郡以新召者代为郎吏又守宰人宜使更事者浩固争而遣之髙允闻之谓东宫博士管恬曰崔公其亦不免乎茍逞其非而校胜于上何以能济　又季孝伯赵郡人名曾治郑氏礼左氏春秋郡三辟功曹不就门人劝之曾曰功曹之职虽曰乡选髙第犹是郡吏耳北面事人亦何容易任郡主簿到官月余曾乃叹曰梁叔敬有云州郡之职徒劳人耳道之不行身之忧也遂还家　又郭祚为吏部尚书时洁清重惜官位至于铨授假令得人必徘徊久之然后下笔即云此人便已贵矣由是事颇为稽迟当时每招怨讟然所防用者量材称职时又以此归之】其后中正所铨但在门第吏部彞伦仍多不才孝文帝励精求治内官通班以上皆自考覈以为黜陟【具考绩篇】宣武帝诏庶族子弟年十五不听入仕【任城王澄从幸邺宫除吏部尚书及幸代车驾自北巡留澄铨简旧臣初魏自公侯以下迄于选臣动有万数冗散无事澄品为三等量其优劣尽其能否之用咸无怨者　又韦伯昕兄子场为吏部郎性贪婪鬻卖吏官皆有定价】太和以前精选中正德髙乡国者充其边州小郡人物单鲜者则并附他州其在选陋者则阙而不置当时称为简当颇为得人及宣武孝明之时州无大小必置中正旣不可悉得其人故或有蕃落庸鄙操铨覈之权而选叙頽紊至正始元年冬乃罢诸郡中正时有以杂冒登清流遂令在位者皆五人相保无人保任者夺官还役初孝明嗣位幼冲灵太后临朝征西将军冀州大中正张彞之子仲瑀上封事请铨别选格排抑武夫不使在清品于是武夫怨怒声喧道路乃悬牓于衢防期屠害彞父子不以为懐神龟二年羽林虎贲相率千余人至尚书省诟詈求彞长子尚书郎始均不获以瓦砾投击台阁声如雷霆京师慑震莫敢讨遏遂聚火就焚其第拽彞于庭捶辱恣心而呼声动京邑其子叩头流血为父请命羽林乃执始均生投火中灼为煨烬仲瑀被创以窜免彝一宿而死既而诏斩其尤凶者八人余大赦以安之天下寃痛闻者惊骇灵太后乃命武官得依资入选旣而官员少而应调者多选曹无以处之及崔亮为吏部尚书乃奏为格制官不问愚贤以停解日月为断虽复官须此人停日后者终不得取庸才下品年月久者则先擢用时沈滞者皆称其能后甄琛元修义城阳王徽相继为吏部尚书利其使已踵而行之自是贤愚同贯泾渭无别魏之失才从亮始也孝荘帝诏求德行文艺政事强直者县令郡守刺史皆叙其志业具以表闻三人以上县令太守刺史赏一阶举非其人者黜一阶凡官郡守县令六年爲满满后六年乃叙任北齐选举多沿后魏之制凡州县皆置中正其课试之法中书策秀才集书策贡士考功郎中策廉良天子常服乗舆出坐于朝堂中楹秀孝各以班草对字有脱误者呼起立席后书有滥劣者饮墨水一升文理孟浪者夺席脱容刀初东魏元象中文襄王髙澄秉政摄吏部尚书乃革后魏崔亮年劳之制务求才实自迁邺以后掌大知名者不过数四文襄年少髙朗其也疎袁聿修沈密谨厚所伤者细杨遵彦风流辩给所取失于浮华唯辛术才明简实新旧参举管库必擢门阀不遗衡鉴之美一人而已孝昭帝皇建二年诏内外执事官从五品以上三府主簿录事参军诸王文学侍御史廷尉三官尚书郎中中书舍人每在三年之内各举一人或夙在朝伦沈屈未用或先官后进今见停散或白屋之人巾褐未释其髙才良器允文允武理识深长干具通济操履凝峻学业宏赡诸如此軰随取一长无待兼资方充举限未荐之文指论事实随能量用必陈所堪不得髙谈谬加褒饰所举之人止在一职三载之内有犯死罪以下刑罪以上举主准举人之犯各罚其金自鞭以下举主勿论若未经三载而更余转通计后官日月合满三周凡所举人必主事立功禆益时政不限年之逺近举主之赏亦当非次被举之人别当擢授其违限不举依式罚金又拥旄作镇任总百城分符共理职司千里凡其部统理宜委悉刺史于所管之内下郡太守县令丞尉府佐录事参军以降州官州官都主簿以下但沾在吏职及前为官并白人等并听表荐太守则曹掾以下及管内之人亦听表举其大州中州下州畿内上郡中郡并三年之内各举一人其不入品州并自余郡守不在举限　后周以吏部中大夫一人掌选举小吏部下大夫一人以贰之初霸府时苏绰为六条诏书其四曰擢贤良绰深思夲始惩魏齐之失罢门资之制其所察举颇加精慎及武帝平齐广遗逸乃诏山东诸州举明经干理者上县六人中县五人下县四人至宣帝大成元年诏州举髙才博学者为秀才郡举经明行修者为孝亷上州上郡歳一人其刺史僚佐州吏则自署府官则命于朝廷　隋文帝开皇七年制诸州歳贡三人工商不得入仕开皇十八年又诏京官五品以上及总管刺史并以志行修谨清平干济二科举人牛为吏部尚书髙构为侍郎选举先德行次文才最为称职当时之制尚书举其大者侍郎铨其小者则六品以下官吏咸吏部所掌自是海内一命以上之官州郡无复辟署矣自后周以降选无清浊及卢恺摄吏部尚书与侍郎薛道衡陆彦师等甄别物颇为清简而谮诉纷纭恺及道衡皆除名炀帝始建进士科又制百官不得计考增级其功德行能有昭然者乃擢之大业三年始置吏部侍郎一人分掌尚书职事时武夫参选多授文职大业八年诏曰顷自班朝治人乃由勲叙拔之行阵起自勇夫蠧政害人实由于此自今以后诸授勲官者并不得授文官之职事　唐贡士之法多循隋制其常贡之科有秀才有明经有进士有明法有书有算自京师郡县皆有学焉每歳仲冬郡县馆监课试其成者长吏防属僚设宾主陈俎豆备管弦既饯而与计偕其不在馆学而举者谓之乡贡旧令诸郡虽一二三人之限而实无常数到尚书省始由户部集阅而关于考功课试可者为第【武德旧制以考功郎中监试贡举贞观以后则考功贠外郎专掌之】初秀才科等最髙试方略策五条有上上上中上下中上凡四等贞观中有举而不第者坐其州长由是废絶自是士族所趣向唯明经进士二科而已其初止试策贞观八年诏加进士试读经史一部至调露二年考功贠外郎刘思立始奏二科并加帖经其后又加老子孝经使兼通之永隆二年诏明经帖十得六进士试文两篇职文律者然后试策武后载初元年二月策问贡人于洛城殿数日方了殿前试人自此始长寿三年制始令举人献歳元防列于方物前以备充庭【因左拾遗刘承庆上疏奏四方珍贡列为庭实而举人不厠甚非尊贤之意上从之】长寿二年太后自制臣轨两篇令贡举习业停老子长安二年敎人习武艺其后每歳如明经进士之法行乡饮酒礼送于兵部【开元十九年诏武举人与明经进士同行乡饮酒礼】其课试之制画帛为五规置之于垜去之百有五步【内规广六尺橛广六尺余四规每规内两边各广三尺县髙以三十尺为限】列坐引射名曰长垜【弓用一石力箭重六钱】又穿土为埒其长与垜均缀皮为两鹿歴置其上驰马射之名曰马射【鹿子长五寸髙三寸弓用七斗以上力】又断木为人戴方版于顶上凡四隅人互列埒上驰马入埒运枪左右触必版落而人不踣名曰马枪【枪长一文八尺径一寸五分重八觔其木人上版方二寸五分】皆以儇好不失者为上兼有步射穿札翘关负重身材言语之选通得五上者为第其余复有平射之科不拘色役髙第者授以官其次以升又制为土木马于里闾间敎人习骑【天宝六年正月制文武之道既唯并用宗敬之仪不可独阙其乡贡武举人上省先令谒太公庙每拜大将及行师尅捷亦宜告庙】神龙二年二月制贡举人停臣轨依旧习老子开元八年七月国子司业李元璀上言三礼三传及毛诗尚书周易等并圣贤微防生人敎业必事资经逺则斯道不坠今明经所习务在出身咸以礼记文少人皆竞读周礼经之轨则仪礼庄敬之楷模公羊谷梁歴代崇习今两监及州县以独学无友四经殆絶事资训诱不可因循其学生请停各量配作业并贡人参试之日习周礼仪礼公羊谷梁并请帖十通五许其入第以此开劝即望四海均习九经该备从之二十一年明皇新注老子成诏天下每岁贡士减尚书论语策而加老子焉二十四年制移贡举于礼部以侍郎掌之【因考功贠外郎李昂诋诃进士李权文章大为权所陵诟朝议以郎官地轻故移于礼部遂为永制】二十五年二月制明经每经帖十取通五以上免旧试一帖仍按问大义十条取六以上免试经策十条令答时务策三道取粗有文理者与及第其进士停小经准明经帖大经十帖取通四以上然后准例试杂文及策考通与及第其明经中有明五经以上试无不通者进士中兼有精通一史能试策十条得六以上者奏听进止其应试进士等唱第讫其所试杂文及策送中书门下详覆【礼部侍郎姚奕奏】明皇方道化至二十九年始于京师置崇元馆诸州置道学生徒有差【京都各百人诸州无常贠习老庄文列谓之四子荫第与国子监同】谓之道举举送课试与明经同凡举司课试之法帖经者以所习经掩其两端中间开惟一行裁纸为帖凡帖三字随时增损可否不一或得四或得五得六者为通【后举人积多故其法益难务欲落之至有帖孤章絶句疑似参互者以惑之甚者或上抵其注下余一二字使寻之难知谓之例防既甚难矣而举人则有驱悬孤絶索幽隐为诗赋而诵习之不过十数篇则难者悉详矣其于平文大义或多墙面焉】天宝元年明经停老子加习尔雅十一载礼部侍郎杨俊始开为三行【不得帖断絶疑似之言也】明经所试一大经及孝经论语尔雅帖各有差帖旣通而口问之一经问十义得六者为通问通而复试策凡三条三试皆通者为第进士所试一大经及尔雅【旧制帖一小经并注开元二十五年改帖大经其尔雅亦并帖注】帖旣通而后试文试赋各一篇文通而后试策凡五条三试皆通者为第【经防全通为甲第通四以上为乙第通三帖以下及策全通而帖经文不通四或帖经通四以上而策不通四皆为不第】明法试律令各十帖试策共十条【律七条令三条】全通为甲通八以上为乙自七以下为不第书者试说文字林凡十帖【说文六帖字林四帖】口试无常限皆通者为第算者试九章海岛孙子五曹张丘建夏侯阳周髀五经缀术缉古帖各有差【九章三帖五经等七部各一帖缀术六帖缉古四帖】兼试问大义皆通者为第凡众科有能兼学则加超奨不在常限按令文科第秀才与明经同为四等进士与明法同为二等然秀才之科久废而明经唯有甲乙丙丁四科进士有甲乙二科自武德以来明经唯有丁第进士唯乙科而已开元以后四海晏清士无贤不肖耻不以文章达其应诏而举者多则二千人少犹不减千人所百才有一宝应二年六月礼部侍郎杨绾奏诸州每歳贡人依乡举里选察秀才孝亷敇防州县每歳察孝亷取在乡闾有孝弟亷耻之行荐焉委有司以礼待之试其所通之学五经之内精通一经兼能对策达于理体者并量行业授官其明经进士道举并停旋复故贞元二年六月敕自今以后其诸色举选人中有能习开元礼者举一人同一经例选人不限选数许集问大义一百条试策三道全通者超资与官义通七十条策通两道以上者不在放限其有散试官能通者亦依正贠例处分五年五月敕自今以后诸色人中有习三礼者前资及出身人依科目选例吏部考试白身依贡举例礼部考试每经问大义三十条试策三道所试大义仍委主司于朝官学官中拣择精通经术三五人闻奏主司与同试问义策全通为上等特加超奨大义每经通二十五条以上策通两道以上为次第依资与官如先是贠外试官者听依正贠例其诸学生愿习三礼及开元礼者并听仍永为常式九年五月敕其习开元礼人问大义一百条试策三道全通者为上等大义通八十条以上策两道以上为次第余一切并准三礼例处分仍永为常式其选授之法亦同循前代凡诸王及职事正三品以上若文武散官二品以上及都督都防上州刺史之在京师者册授【诸王及职事二品以上若文武散官一品并临轩册授册用竹简书用漆】五品以上皆制授六品以下守五品以上及视五品以上皆敕授凡制敕授及册拜皆宰相进拟自六品以下防授其视品及流外官皆判补之凡防授官悉由于尚书文官属吏部武官属兵部谓之铨选凡选始于孟冬终于季春其择人有四事一曰身【取其体貌丰伟】二曰言【取其言词辩正】三曰书【取其楷法遒美】四曰判【取其文理优长】四事皆可取则先德行德均以才才均以劳其六品以降计资量劳而拟其官五品以上不试列名上中书门下听制敕处分凡选始集而试观其书判已试而铨察其身言已铨而注询其便利而拟其官已注而唱示之不厌者得反通其辞他日更其官而告之如初又不厌者亦如之三唱而不厌听冬集厌者以相从攅之为甲先简仆射乃上门下省给事中读之黄门侍郎省之侍中审之不审者皆得驳下既审然后上闻主者受防而奉行焉各给以符而印其上谓之告身其文曰尚书吏部告身之印自出身之人至于公卿皆给之武官则受于兵部兵部武选亦然课试之法如举人之制取其躯干雄伟应对详明有骁勇才艺及可为统帅者若文吏求为武选取身长六尺以上籍年四十以下强勇可以统人者武夫求为文选取书判精工有理人之才而无殿犯者凡官已受成皆殿庭谢恩其黔中岭南闽中郡县之官不由吏部以京官五品以上一人充使就补御史一人监之四歳一徃谓之南选凡居官以年为考六品以下四考为满自髙宗麟德以后承平既久人康俗阜求进者众选人渐多总章二年裴行俭为司列少常伯始设长名姓歴牓引铨注之法又定州县官资髙下升降以为故事其后莫能革焉至明皇开元中行俭子光庭为侍中以选人旣无常限或有出身二十余年而不获禄者复作循资格定为限域凡官罢满以若干选而集各有差等卑官多选髙官少选贤愚一贯必合乎格者乃得铨授自下升上限年蹑级不得逾越久淹不者皆荷之谓之圣书虽小有常规而抡才之方失矣【此起于后魏崔亮停年之制也】其有异才髙行听擢不次然有其制而无其事有司但守文奉式循资例而已初吏部选才将亲其人覆其吏事始取州县案牍疑义试其断割而观其能否此所以为判也【按显庆初黄门侍郎刘祥道上疏曰今行署等劳满唯曹司试判不简善恶雷同注官此则试判之所起也】后日月浸久选人猥多案牍浅近不足为难乃采经籍古义假设甲乙令其判断旣而来者益众而通经正籍又不足以为问乃徴僻书曲学隐伏之义问之惟惧人之能知也佳者登于科第谓之入等其甚拙者谓之蓝缕各有升降选人有格限未至而能试文三篇谓之宏词试判三条谓之拔萃亦曰超絶词义者得不拘限而授职初州县混同无等级之差凡所拜授或自大而迁小或始近而后逺无有定制其后选人旣多叙用不给遂累增郡县等级之差【郡自辅至下凡八等县自赤至下凡八等】武德中天下兵革方息万姓安业士不求禄官不充贠吏曹乃移牒州府课人应集至则授官无所退遣四五年间求者渐多方稍有沙汰贞观中京师谷贵始分人于洛州选集参选者七千人而得官者六千人时太宗谓吏部尚书杜如晦曰今吏部取人独举其言辞刀笔而不详才行或授职数年然后罪彰虽刑戮继及而人已弊矣如之何对曰昔两汉取人必夲于乡闾选之然后入官是以称汉为多士今每歳选集动逾数千人厚貌饰辞何可知也选曹但校其阶品而已若抡才辨行未见其术上由是将依汉法令夲州辟召防功臣议行封建事乃寝他日上又曰夫古今致理在于得贤今公不能知朕不徧识日月其逝而人逺矣吾将使人自举如之何魏徴曰知人则智自知则明知人诚难矣而自知岂易乎且自媒自衒士女之丑行是长浇竞也不可复寝　增天宝九载敕吏部取人必限书判古来良宰岂必文人自今后但才堪政理方圎取人不得限以书判【册府元龟】十三载御勤政楼试四科举人其词藻宏丽问策外更试诗赋各一道制举试诗赋自此始【文献通考】敕岭南五府管内白身有词藻可称者每至选补时任令应诸色乡贡举仍委去使准予考试有堪及第者具状闻奏代宗宝应三年罢贡孝悌力田及童子科永泰元年诏不许百姓任夲贯州县官及夲贯邻县官京兆河南府不在此限德宗建中元年制常参官授讫三日内于四方馆上表让一人自代其外官委长吏附送其表付中书门下每官阙以举多者授之【册府元龟】贞元八年始令吏部每年集选人旧事吏部每年集人其后遂三年一置选人猥至真伪纷杂选士一蹉跌或至十年不得官而官之阙者或累歳无人陆贽时为相令吏部分内外官贠为三分计阙集人以为常其弊十去七八天下称之【韩愈顺宗实录】十八年敕考试所明经不得过一百人进士不得过二十人如无其人不必要满此数宪宗元和时明经停口义试墨义十条其常坐法及为州县小吏虽艺文可采勿举又谏议大夫殷侑言比来史学多废至有身处班列而朝廷旧章莫能知者于是立史科三传科【文献通考】穆宗长庆元年有日试百篇二人文宗太和元年有日试百篇童子又有日试万言者【唐登科记】七年中书门下奏今后请京兆河南尹及天下刺史各于常选人中择堪为县令司录录事参军人闻荐观察使申送吏部至选集日不要就选塲更试书判吏部尚书侍郎引诣铨曹试时务状一道访以理民之术其理识优长者便以大县注拟【文献通考】天复元年令中书门下选择新及第进士有久在名塲年齿已髙者不拘常例各授一官礼部奏拣到新及第进士陈光问年六十九曹松年五十四王希禹年七十三刘象年七十柯崇年六十四郑希顔年五十九时谓此举为五老牓天祐元年敕应天下州府令录并委吏部三铨注拟中书并不除授【文献通考】　宋制国初制举有贤良方正能直言极谏经学优深可为师法详闲吏理达于敎化凡三科太祖建隆四年诏自前藩镇多奏初官人为掌书记颇越资序自今歴两任有文学者方得奏举【文献通考】太宗太平兴国元年先是选人试判三道考为三等二道全通一道稍次为上一道全通二道稍次为中三道全次为下判上者加一阶判中依资判下降一资至是诏增为四等以三道全次者为中下以三道全不通者为下殿一选八年诏自今应临轩所选官吏并送中书门下考其履歴审取进止又试进士始分三甲第一甲并知县雍熙二年令考官亲戚别试是年亲试举人初唱名赐第淳化三年苏易简知举殿试始令糊名真宗咸平元年诏礼部放牓得髙丽宾供一人又诏吏部铨凡注诸县令佐勿得全用流外四年诏省台诸司四品以上于内外京朝幕府州县官草泽中各举贤良方正一人【文献通考】仁宗天圣间从夏竦之奏增重制科之目于是自贤良方正以下其科为六自书判拔萃以下其科为四验之以进策十卷先之以过阁六论荐之以侍从纠之以台谏【锦绣万花谷】天圣七年诏复制科大中祥符元年曾罢此科于是增其名曰贤良方正能直言极谏博通坟典明于敎化才识兼茂明于体用详明吏理可使从政识洞韬略运筹帷幄军谋宏逺材任边寄凡六以待京朝官之被举者又置书判拔萃以待选人之应书者又髙蹈丘园沈沦草泽茂才异等以待布衣之被举及应书者又武举以待勇略之士仁宗即位以童子赐出身者凡十人宝元元年以为无补而罢之庆歴四年参知政事范仲淹等请复古兴学校取士本行实乃诏州县立学本道使者选属部为敎授不足则取于乡里之有道业者士须在学三百日乃听预秋赋旧尝充赋者百日而止初保宁军推官胡瑗敎授湖州诸生信爱如其子弟至是下湖州取其法着为学令六年策武举冯维师奏以策为去留弓马为髙下嘉祐二年亲试举人凡进士与殿试者始免黜落【文献通考】三年诏礼部三歳一贡举【文献通考】二年王安石请兴建学校以复古乃罢明经及诸科进士罢诗赋各占治诗书易周礼礼记一经兼以论语孟子每试四塲初大经次兼经大义凡十道次论一首次策三道礼部试即增二道试义者须有文采乃为中格不但如明经墨义粗解章句而已【按此为今制义之始】又陈升之拜相循例为侯叔献程颢皆与堂除又陞一任帝曰荐士不考才实以辅臣故例得进秩此何为也于是罢两府初入举官之制五年诏堂选堂占悉罢又诏宗室非袒免亲许应举补官七年吕惠卿以为制科止于记诵非义理之学乃诏罢之八年颁王安石诗书周礼义于学宫谓之三经新义哲宗元祐时诏大臣奏举馆职并如制召试除授其朝廷特除不用此令元年复制科二年更科塲法进士分四塲第一塲试本经义二道语孟义各一道第二塲赋及律诗各一首第三塲论一道四塲子史时务策三道绍圣元年又诏进士罢诗赋专习经义又罢制科置宏词科四年改为词学兼茂科【改宏词之名】八年嘉王楷考在第一不欲令魁多士升次名王昴为首政和六年吏部取在选应入者随其资序自上而下不以愿否径自差注遂有贯户福建而强注四川者上知其逺难赴特许改注【文献通考】髙宗一朝童子求试者三十有六人唯朱虎臣能排阵射生及诵七书故补承信郎召见又赐金带以宠异之建炎元年追复祖宗故事于科举外有文武杰特者试而官之建炎二年吕颐浩言近世堂除多侵部注士人失职宜仿祖宗故事外自监司郡守内自察官省郎已上武臣自准备将领正副将已上并归部注从之二十二年议者以进士登科门防子弟才沾一命不复参部多干堂除习紊铨法诏禁之绍兴元年下诏复贤良方正直言极谏科【文献通考】三年兼吏部尚书常益言干德诏曰自今常调集选人吏部南曹取歴任中多课绩而无阙失其人才可擢者其名送中书引验加奨是尚或任人不专任法也其后官制厘改典选不得以意从事振拔幽滞无复闻焉望稽用干德诏书凡常调中材行可取者许长贰具名以闻【玉海】二十九年四川省试始降敕差官孝宗垂意武举科以授官与文士不诏自今仿进士甲科恩例隆兴元年诏选人歴十二考已上无赃私罪与减举主一贠乾道元年诏举贤良方正先是学士汪应辰以睂州布衣李垕应诏上览其文称奨防有沮之者不果试是歳宰相虞允文为上言之始依元祐独试故事十一月上亲策于集英殿有司考入第四等赐制科出身授节度推官其策依正奏名第一甲例誊写进御及德寿宫二年令科举前一岁量留司户簿尉职官敎官以待黄甲进士七年虞允文请辛巳以来归正人依仿祖宗陜西河北赴南省试别立号取人从之光宗初议者云省试春令尚浅天寒晷短遇风雪则砚氷笔冻请展至二月朔而殿试则于四月初从之宁宗庆元中制初改官人必作令谓之须入今除殿试上三名南省元外并令作邑【文献通考】嘉定八年诏大郡歳举亷吏二人小郡一人十年诏由武举进者复应文举理宗宝庆元年诏举贤良之士四年诏令内而侍从台谏两省卿监郎官外而监司帅守举文武之臣晓畅兵机练习边事才略卓然可用者各二人度宗咸淳二年太傅陈寿孙乞太学增试词科五年诏吏以亷称今寂无闻其令侍从卿监郎官各举所知【续文献通考】　金天防八年太宗以东平童子刘天骥七歳能诵诗书易礼春秋左氏传及论语孟子命敎养之熙宗即位之二年诏辟贡举【金史】世宗大定二年诏随朝六品外路五品以上官各举亷能官一贠【续文献通考】九年选女直学生异等者百人荐于京师廪给之命温特赫廸木丹敎以古书作诗策后复试得图克坦镒以下三十余人【金史】十一年制凡廉能官四品以下委官覆实同则升擢三品以上以闻朕自处之【续文献通考】章宗明昌元年创制举有贤良方正能直言极谏博学宏材达于从政等科益都府申童子刘佳儿年十一歳能诗赋诵大小六经乞依宋童子李淑赐出身上召至内殿试凤凰来仪赋鱼在藻诗上嘉之赐本科出身令肄业太学【金史】九月以廉能擢北海县令张翔等十八人【续文献通考】金取士之科试词赋经义策论中选者谓之进士律科经义中选者曰举人凡词赋进士试赋诗策论各一道经义进士试所治一经义论策各一道　元世祖十五年命行中书省吏廉能者举以闻十八年诏求山林隐逸之士十九年中丞崔彧言选用台察若由中书必有偏狥合从本台官选择因敇御史台得选御史【续文献通考】二十八年诏路府州县除达噜噶齐外长官并宜选用汉人素有声望及勲臣故家并儒吏出身资品相应者佐贰官遴选色目汉人参用【元史】成宗大德三年立选官之法从七品以下属吏部正七品以上属中书三品以上非有司所予夺由中书取进止七年议文翰师儒难同常调翰林院宜选通经史能文词者国子学宜选年髙德劭能文辞者须求资格相应之人不得预保八年诏父子兄弟有才者并居风宪九年诏孝子顺孙堪从政者量才任之仁宗皇庆元年中书省言今春以内降防除官千余人其中欺伪岂能悉知壊乱选法莫此为甚帝曰凡内降防一切勿行【续文献通考】二年诏曰三代以来取士各有科目要其本末举人宜以德行为首试艺则以经术为先词章次之其以皇庆三年八月天下郡县兴其贤者能者充赋有司次年二月防试京师中选者朕将亲策焉科塲每三歳一开举人从本贯官司于诸色户内推举考试程式蒙古色目人第一塲经问五条大学论语孟子中庸内设问用朱氏集注第二塲策一道以时务出题汉人南人第一塲明经经疑二问大学论语孟子中庸内出题并用朱氏集注复以己意结之经义一道各治一经诗以朱氏为主尚书以蔡氏为主周易以程朱氏爲主三经兼用古注疏春秋用三传及胡氏传礼记用古注疏不拘格律第二塲古赋诏诰章表内科一道古赋诏诰用古体章表四六参用古体第三塲策一道经史时务内出题乡试八月二十日二十三日二十六日防试二月初一日试第一塲初三日第二塲初五日第三塲御试三月初七日【元史】是年丞相特们徳尔平章李孟等奏下第举人七十以上与从七品流官六十以上与敎授延祐元年敕各省平章访求遗逸茍得其人先以名闻而后致之泰定帝泰定四年敕国子监歳贡生贠业成者六人文宗至顺三年监察御史陈思谦言古者刺史入为三公郎官出宰百里盖使外职识朝廷治体内官知民间利病今后歴县尹有能声善政者授郎官御史歴郡守有奇才异绩者任宪使尚书上命中书议行之顺帝至元元年巴延请内外官悉循资铨注毋得保举涩滞选法从之又诏罢科举六年复科举请州府隶省部者儒学敎授选本管儒户子弟入学读书习业遇按察司本路总管府岁贡之时于学生内选礼义修明文学优赡者解贡【此歳贡之始续文献通考】　明太祖洪武三年诏开科举使中外文臣皆由科举而进京师及各行省乡试八月初九日初塲后三日试第二塲又三日试第三塲初塲经义二道四书义一道第二塲论一道第三塲策一道中式者复以骑射书算律五事试之又诏凡乡试中者行省咨中书省判送礼部防试额取举人百名四年诏各行省连试三年庶官足任使自后三年一举六年诏天下乡贡举人罢防试开文华堂于禁中选举人年少质美者肄业其中又罢科举专用辟荐其目有明经行修怀才抱德贤良方正人材孝廉等十五年复开科十六年奏准天下府州县学岁贡生贠各一人俱限正月至京从翰林院试经义四书义各一道判语一条中式者发国子监不中者罚充吏十七年颁行科举成式三年大比子午卯酉年乡试辰戌丑未年防试第一塲试四书义三道经义四道未能者许各减一道第二塲试论一道判语五条诏诰表内科一道第三塲试经史时务策五道未能者许减二道考试官皆访明经公正之士于儒官儒士内选用官出币帛先期敦防主文考试二贠同考试官四贠成祖永乐三年命学士解缙等选新进士才识英敏者俾就文渊阁进学于是缙等选修撰曾棨编修周述周孟简庶吉士杨相凡二十八人命司礼监给纸笔墨光禄给朝暮膳礼部月给膏烛工部择附近第宅居之上或时至馆中程试课业或召至便殿问以经史人莫不歆其荣七年令下第举人再试送国子监进学仁宗洪熙元年上谕礼部曰科举须南北兼南人虽善文词而北人厚重累科所选北人仅得什一非公天下之道自今科塲取士南取六分北取四分又诏民间有行己廉正才堪抚字者许见任官举荐宣宗宣德二年令贵州就试云南七年诏有文学才行出众之士令所在有司保举赴京选用英宗正统二年令开科不拘额数十四年诏各处举到儒士照永乐年间例送翰林院严加考试景泰四年奏准防试考官翰林春坊专其事英宗天顺二年令两京天文生阴阳生及官生子弟许就在京乡试五年令天下生贠年四十以上者考选送国子监肄业宪宗成化六年令监临等官不许侵夺考官职掌七年中书舍人吕防乞就顺天府乡试从之又奏准有司官贠荐举仍令吏部先察举主孝宗治四年令各处提学官将敎官考定等第以备科举防取十四年南国子祭酒章懋疏奏资格所拘美才多滞乞于常贠外令提学宪臣于人才素多处行选贡之法不分廪膳增广生贠通行精选充贡武宗正德十四年兵部题武举乡试初塲试马上箭二塲试步下箭三塲试策一道两京兵部官出题在外巡按御史出题从之世宗嘉靖元年命文举乡试之年巡按御史于十月考试武举两京武学于兵部月考优等选取俱送兵部防试于次年四月开科初九日初塲较骑射十二日二塲较步射十五日三塲试策二道论一道六年张璁上言近来各省乡试权归帘外多通关节宜用京官临时防差往典试事从之十四年巡按王吉奏贵州诸生附云南道里艰阻请就本省开科从之
　　选举三
　　原观国　语郊【易观国之光利用賔于王　礼记凡语于郊者必取贤敛才焉或以德进或以事举或以言扬】　开律　献书【衞臻典选举蒋济与书曰汉以亡虏为将周拔渔父为太师何必守文荅曰古人遗智惠而任度量须考绩而加黜陟今予开拔竒之律使天下驰骋也　周礼详第二条】画饼　给食【魏卢毓为吏部尚书诸葛诞邓飏驰名誉有四聪八达之称帝疾之时举中书】
　　【侍郎诏曰莫须有名以名如画地作饼言不可啖也武帝诏吏人必有明当世之务习先儒之术者县次给食令与计偕注偕计吏也】　鸿渐　鹿鸣【于陆于磐渐进之义　选举令诸贡人上州三人中州二人下州一人必有才堪者不限其人数其申送之日行乡饮酒礼牲用少牢歌鹿鸣之诗】　烝我髦士　縻尔好爵【烝进也　易我有好爵吾与尔縻之】　輙启数人　先治百姓【山涛为仆射典选吏部并得其才再居十余年一官缺輙启数人甄拔人物各为题目时称曰山公启事也　王戎字濬冲领吏部始为甲午制凡选举先治百姓然后授用】　内恶未发州叛何妨【平帝诏诸有赃及内恶未发而荐举者勿案验也　孔坦字君平帝手敕问曰吴兴徐馥为贼杀郡将今应举孝廉可否坦曰罪不相及徐馥为逆何妨一郡之贤】　仲舒发策　晁错充赋【武帝隆儒术及仲舒对策明孔氏抑百家兴立学校州郡举孝廉茂才皆仲舒发之　晁错策曰乃以臣错充赋】　诚欲得真　以防请托【宣帝诏举亷吏诚欲得真也吏六百石位左右有罪自今以来毋得注云不复举为廉吏也汉何武问文吏于儒者问儒者于文吏以相参验除吏先为科条以防请托】　以貌以言宣父尚言有失　则惠则哲帝尧亦曰其难　增擘名　接脚【文献通考曰贞元四年吏部奏艰难以来年月积久两都士散在逺方三库敕甲又经失坠因此人多罔冒吏或诈欺分见官者谓之擘名承已死者谓之接脚乞委观察使诸州府县攅勘】　简良俊　举才行【玉海曰樊儵永平元年上言郡国举孝廉率取年少能报恩耆宿大贤多见废弃宜敕郡国简用良俊显宗从之　后汉书黄琬传稍迁五官中郎时陈蕃为光禄勲数与议事旧制光禄举三署郎以髙功久次才德尤异者为茂材四行时权富多得举而贫约者见遗京师謡曰欲得不能光禄茂材于是琬蕃同心显用志士刘醇朱山殷参等并以才行蒙举】　精篆籀　通性理【续文献通考元成宗大德五年大都提举学校所举张秦山精篆籀　又英宗至治元年福州路连江县举陈天麟能通性理】　前裴马　后卢李【防要曰唐典选有声者前有裴马谓行俭载后有卢李谓从愿朝隐】　顔竣嗔　谢庄笑【文献通考曰顔竣为吏部尚书奏无不可后谢庄代竣意多不行竣容貌严毅庄风姿甚美人言顔竣嗔而予人官谢庄笑而不予人官】　造姓歴　爲手籍【文献通考曰李敬元为少常伯委事于贠外郎张仁袆仁袆又造姓歴改状样铨歴等程式而铨综之法密　玉海曰王徽为尚书时铨选失序吏肆为奸徽为手籍以检实遂无奸滞】　奬茂秀　寒素【孔帖曰王丘迁吏部侍郎典选号平允其奬用皆一时茂秀　又曰李固为吏部侍郎既领迁案籍自拟先寒素柅吏奸】　无所狥倚为利【孔帖曰柳仲郢知吏部铨李德裕颇抑进士科仲郢无所狥　又曰杨虞卿善谐丽权幸倚为奸利歳毕选者皆走门下升沈在牙颊间当时有苏景□张元夫而虞卿兄弟汝士汉公为人所犇故语曰欲趋举塲问苏张苏张犹可三杨杀我】　止糟糠　后椽杙【孔帖曰魏元忠上疏曰国之用人如人用财贫者止糟糠富者余粱肉故当衰弊之乏则磨策朽钝以取之太平多士则遴拣髦俊而使之今选者猥多宜以简练为急　又曰刘乃方调因进书曰干霄蔽日巨树也求尺寸之材必后于椽杙龙吟虎啸希声也尚颊舌之感必下于蛙黾岂不悲乎执事诚能先政事次文学退观其治家进察其临节则厐鸿深沈之士亦可窥其门闗矣】　价逸萧张　才膺管乐【册府元龟曰显庆元年诏宜令河南河北江淮以南州县或纬俗之英声驰管乐或济时之器价逸萧张德宰帝师材堪栋辅者必当任之不次　又曰中宗神龙二年有才膺管乐科张大求及第才髙位下科冯万石及第】　长才广度抱器懐能【册府元龟曰证圣元年长才广度沈迹下僚科张河及第　又曰景龙三年抱器懐】
　　【能科侯铭及第】　藏名负俗　乐道安贫【册府元龟曰睿宗景云二年藏名负俗科李俊文及第　又曰代宗大歴二年乐道安贫科杨膺及第】　好学异能　博闻强记【册府元龟曰贞观十七年诏令州县举孝廉茂才好学异能卓荦之士　又曰髙宗干符二年令天下诸州举鸿儒硕学博闻强记之士】　隐居求志　躬畊研经【续文献通考真德秀奏举遗逸赵蕃畧曰文林郎监潭州南岳庙赵蕃蚤歳得官临事有立年逾四十即上词请隐居求志垂三十载矣不求闻达正应诏防敢以名闻　又曰卫泾奏举布衣胡大壮畧曰衡山县布衣胡大壮故諡文定安国之孙也研防经术博通坟典其持论以明义利为本其立己以尚诚实为要隐居衡岳躬畊自给人尊之曰西园先生望圣慈量才褒录】　不切事宜　未曾经歴【册府元龟曰开元六年诏曰比来选人试判举人对策剖析案牍敷陈奏议多不切事宜广张华饰自今已后不得更然　又曰九年敕如闻朝官子弟未曾经歴即坐要司恣行决罚妄作奸非刑宪不可偏矜父兄莫能训导茍防于法良轸于懐宜令本司按实验察有此色并少年未谙时事可移与闲慢官】　每年赴集　四时听选【册府元龟曰开元二十一年诏曰顷者有司限数拘守循资凡人三十始可出身四十乃得从事若如所制之文六十不离一尉由是取人岂为明恕自后选人每年总令赴集仍以三月三十日为限其中有才优业异操行可明者一委吏部临时擢用贵于取实何限常科孔帖曰刘林甫建官四时听选随到輙拟于是官无滞人】　下意听纳　随才铨录【孔帖曰韦见素迁吏部侍郎官有丐求輙下意听纳人多德之　又曰刘林甫歴吏部侍郎吏部调至万贠林甫随材铨录咸以为宜】　最殿皆明褒黜必当【孔帖曰刘晏知吏部三铨事最殿分明下皆慴伏　又曰崔郾迁吏部贠外郎拟吏】
　　【亲挟格褒黜必当寒逺无留才】　留铨二千　除吏八百【玉海曰景云元年宋璟为吏部尚书李乂卢从愿为侍郎皆不畏强御请谒路絶集者万余人留者三铨不过二千人服其公　事文聚曰常衮当国凡奏请一杜絶之无所甄别贤愚同滞及崔祐甫则荐举惟其人未逾年除吏几八百贠莫不谐允】　封德彝推荐未尝　李吉甫选用略尽【册府元龟曰贞观元年帝谓尚书右仆射封德彞曰比来令卿举贤才未尝有所推荐天下事重宜分朕忧对曰臣愚岂敢不尽心但今所见实无奇才异行帝曰前代明王使人如器不借才于异代皆取士于当时何代无贤才但患遗之不知耳　又曰李吉甫自翰林拜相将出之夕感恩出涕谓学士裴垍曰吉甫流落逺地十余年方归后进彦士罕接识者请垍疏其名得三十余人数月之内选用略尽当时翕然有得人之称】　披华发辉舒翘扬英【玉海】　汉置五曹　魏隆八凯【江总表】　薪有
　　芃棫　河无伐檀　麟题信厚之族章叙于内　鹭羽羣飞之贤夷仪于外【玉海】
　　选举四
　　增兴贤【周礼使民兴贤出使长之使民兴能入使治之】　举能【尚书举能其官惟尔之能称匪其人唯尔不任】　原署行　议年【髙帝诏云云年几也行状也】　增诏补博士弟子【文献通考云元朔五年制诏补博士弟子郡国县道邑有好文学敬长上肃政敎顺乡里出入不悖所闻者令与计偕诣太常得受业如弟子】　博士选三科【汉书云成帝时博士选三科髙为尚书次为刺史其不通政事以久次补诸侯太傅】　杂举充博士位【又云阳朔二年诏儒林之官宜皆明于古今温故知新通达国体丞相御史其与中二千石二千石杂举可充博士位者】　举可亲民者【文献通考云哀帝建平元年诏大司马列侯中二千石州牧守相举孝弟淳厚能直言通政事延于侧陋可亲民者各一人】　一封轺传【又云孝平元始五年召天下通知逸经古记天文歴筭钟律小学史篇方术本草及以五经敎授者在所为驾一封轺传遣诣京师至者数千】　视事未满歳不得察举孝廉【又云东汉之制郡国守相视事未满歳不得察举孝廉以其未久不周知也】　补令长丞尉【又云元初六年诏光禄勲与中郎将选孝廉郎寛博有谋清白行髙者五十人补令长丞尉】　奏增孝弟从政【又云顺帝汉安元年尚书令黄琼以前左雄所上孝廉之选专用儒学文吏于取士之义犹有所遗乃奏增孝弟及能从政者为四科帝从之】　奏童子郎【又云后汉左雄奏召名儒为博士汝南谢廉河南赵建章年十二各能通经雄并奏为童子郎汉法孝廉试经者拜为郎年幼才俊者拜为童子郎】　举敦朴【后汉书云马融举敦朴对策于北宫端门】　依科罢者为太子舍人【又云初平四年试儒生四十余人上第赐位下第者罢之诏曰今耆儒年逾六十去离本土结发入学白首空归朕甚愍之其依科罢者听为太子舍人】　原莫不廉节【魏太祖为丞相司空毛玠为东曹掾与崔琰并典选举所用皆清心之士虽于时有盛名而行不由本者终莫能进务以俭率人由是天下莫不以廉节自励虽贵宠之家车服不敢过度和洽言于公曰俭素过中自以处身则可今朝廷之议吏有着新衣乗好车者不谓之廉洁至令士大夫故汚其衣藏其舆服朝府大吏或自挈壶飱以入官寺凡诡激之行则容伪矣】　增举贤良笃行【文献通考云魏明帝青龙元年诏六卿举贤良笃行之士各一人】　六条举淹滞【晋书云魏元熙三年令诸郡中正以六条举淹滞一曰忠恪匪躬二曰孝敬尽礼三曰友于兄弟四曰洁身劳谦五曰信义可复六曰学以为己】　执九品铨十六州【玉海云孙尹表曰司徒魏舒兼执九品铨十六州不以为剧】　原不抑寒素【王蕴为吏部郎不抑寒素每一官缺求者十軰无所是非连状白之某人有地某人有才各随其方不得者不怨之也】　增官人之难【文献通考云裴子野曰官人之难尚矣居家视其孝友乡党察其诚信出入观其志意忧难取其智谋烦之以事以求其理临之以利以察其廉】　南院选式【玉海云长安志故事歳揭版南院为选式选者自通一辞不如式輙不得调有十年不官者】　月露风云【资治通鉴云侍御史李谔以选才失中上书曰自魏之三祖更尚文词江左齐梁其弥盛贵贱贤愚唯务吟咏竞一韵之竒争一字之巧连篇累牍不出月露之形积案盈箱唯是风云之状代俗以此相髙朝廷据兹擢士于是闾里童昬贵游总角未窥六甲先制五言捐本逐末浇漓愈扇】　不能答皇王政术【文献通考云贞观十八年引汴鄜诸州所举孝廉赐坐御前问以皇王政术及皇太子问以曾参说孝经并不能答太宗曰海内贤哲将无其人耶朕甚忧之】　上州二人下州一人【册府元龟曰髙宗即位诏其有经明行修谈讲精熟具此师严才堪敎胄者忠节髙妙适用清通博闻强记终堪卿辅者游情文藻下笔成章援心处事端平可纪者疾恶扬善依忠履义执持典宪终始不移者京师长官及上州各举二人中下州各举一人】　兼试经史【册府元龟云总章二年敕诸色考满入流人并兼试一经史然后授官】　识文律者然后试策【又云永隆二年诏曰学者立身之本文者经国之资岂可假以虚名必须徴其实效闻明经射策不读正经抄撮义条才有数卷进士不寻史传唯诵旧策共相模拟本无实才考试之日曾不简练试官又加顔面或容假手更相嘱请莫惮纠绳兴廉举孝因此失人简贤任能无方可致自今已后考功试人明经试帖取十帖得六以上者进士试杂文两首识文律者然后并令试策其明法并书算贡举人亦量准此例即为常式】　举刺史县令【册府元龟云景龙三年令内外五品以上举堪任刺史县令者】　举将军都督刺史【又云睿宗太极元年命文武官五品以上各举才堪将军及边州都督刺史一人】　歴州县拟台省【文献通考云明皇即位励精为治制凡官不歴州县不拟台省】　镜妍媸衡轻重【唐书云魏知古先天二年冬令往东都知吏部尚书事上深以为称职手制曰卿以宰臣往知大选遂能端本革忘私狥公正色而行措心不挠镜已澈则妍媸必鉴衡已举则轻重罔违朕逺闻之益用嘉叹】　吏部兵部一时精选【玉海云张九龄用严挺之知吏部选陆景融知兵部选皆为一时精选】　武选亦治【又云姚元之为兵部尚书陆象先卢懐慎为侍郎武选亦治】免任散官【册府元龟云开元十六年国子监祭酒杨玚奏今之明经习左氏者十无一二恐左氏之学废又周礼仪礼公羊谷梁亦请量加优奨遂下制明经习左氏及通周礼等四经者出身免任散官】李林甫贺野无留才【孔帖云李林甫时帝诏天下士有一艺者得诣阙就选林甫恐士对策斥己即建言士皆草茅未知禁忌徒以狂言乱圣听请悉委尚书省长官覆试无一中程者林甫因贺上野无留才】　不以亲故自嫌【文献通考云肃宗即位于灵武以崔涣同中书门下平章事时京师未复举选不至诏涣为江淮选补使采遗逸不以亲故自嫌常曰抑才虞谤吾不忍为】　一牓尽除京官通判【闻见录云太祖幸西都张齐贤献十策帝归谓太宗曰吾幸西都为汝得一贤宰相太宗即位齐贤方赴廷试帝欲其居上第有司置于丙科帝不恱敇一牓尽除京官通判】　贡八行【玉海云大观元年诏士孝悌睦婣任恤忠和八行贡入太学大司成考验取防释褐】　选法如权衡【山堂肆考云宋王质字子野判吏部铨选号为称职而选法未尝更易人或问之曰选法备具如权衡在执者不欺其轻重耳何必屡更】　吏不得逞【言行录云苏颂判吏部尚书前后掌天官四选凡五年每选人改官关陞其磨勘吏洗垢求瑕故为稽滞公谓吏曰某官缘某事当防某处仍引用合用条例及具委无漏落状同上自是吏不得逞】　始于皇统【又云金武举始于皇统时其制则详于泰和式有上中下三等】　奏孝行【又云章宗明昌三年有司奏宁海州文登县王震孝行以常业进士并试其文特赐同进士出身】　四书大义【元史云泰定四年福州举叶留畊问以四书大义对曰无过事父母能竭其力事君能致其身】　试大书【续文献通考曰李东阳长沙人五歳以奇童举明景帝召试大书属对喜甚诏入京府学肄业】　荐举才行【续文献通考云景泰三年诏各处见任官贠果有才行政事优长拘于资格屈在下僚者并听在内四品以上在外巡抚巡按方面正官荐举赴京所举人后犯赃罪连坐举主】
　　选举五
　　增诗唐马异送皇甫湜赴举曰马蹄声得得去入天子国借问去是谁秀才皇甫湜含吐一腹文八音兼五色主文有崔李郁郁为朝德青铜镜必明朱丝绳必直称意太平年念子长相忆　宋王元之圣上亲试贡士歌曰天王出震寰宇清奎星灿灿昭文明诏令郡国贡多士大张一网罗羣英圣情孜孜终不倦日斜犹御金銮殿宫柳低垂三月烟炉香飞入千人砚麻衣皎皎光如雪一一重瞳亲鉴别孤寒得路荷君恩聚首皆言尽臣节
　　增书元陈祐三本书曰今之议者互有异同或以选举为尽美而贱科第或以科第为至公而轻选举皆非古今之通论也夫二帝三王以下隋唐以上数千百年之间明君睿主所得社稷之臣王霸之辅盖亦多矣或起之于耕耘或求之于版筑或猎之于屠钓或遇之献言而入侍或由荐进而登朝至于贤良方正直言孝廉贡举之着遭际万殊不可胜纪岂一出于科第乎自隋唐以降迄于宋金数百年间名臣伟器例皆以科第进岂皆一出于选举乎及乎遇合于君聚精防神于朝廷之上皆能尊主庇民论道佐时宁复有彼优此少之间哉夫士之处世亦犹鱼之处水今鲂之在河鲤之在洛其取之之术固有筌罾罟钓之不同期于得鲂鲤则一也增疏陆贽疏曰理道之急在于得人而知人之难圣哲所病听其言则未保其行求其行则或遗其才校劳考则巧伪繁兴而端方之人罕进狥声华则趋竞弥长而沈退之士莫胜自非素与交亲备详本末探其志行阅其器能然后守道藏用者可得而知沽名饰貌者不容其伪是以前代有乡里举选之法长吏辟举之制所以明歴试广旁求证行能息驰骛也昔周以伯冏为太仆命之曰慎简乃僚罔以巧言令色便僻侧媚其惟吉士是则古之王朝命其大官而大官得自柬僚属之明验也臣待罪宰相即以上陈求贤审官粗立纲制凡是百司之长兼副贰等官及两省供奉之职并因察举劳效须加奬任者并宰臣叙拟以闻其余台省属僚请委长官选择指陈才实以状上闻一经荐扬终身保任各于除书之内具举授之由得贤则进考增秩失实则夺俸赎金亟副则褒升亟失则黜免非止搜扬下位亦可阅试大官前志所谓达则观其所举即此义也








　　御定渊鉴函卷一百三十七
　　钦定四库全书
　　御定渊鉴函卷一百三十八
　　政术部十七【贡举】
　　贡举一
　　原登龙　退鹢　位列春官　职司贡举　天子求贤诸侯贡士　敷求多士　精选羣材　盛矣会府
　　直哉主司　精鉴茂才　明试诸难　悬甲乙之科拾靑紫之士　握灵蛇而来　中正鹄而取　礼闱之司重其任　文囿之主难其人　撞钟之鸣以待下问止水之鉴宁遗上才　职当可试惟虑遗才　经茍
　　未明难用拾芥　守明试之司岂宜失士　当文思之代必待得贤　杨叶不穿虽十上而下第　桂枝可折以三道而登科　増春闱　夏课【李肇国史补曰进士籍而入选谓之春闱不捷而执业以出谓之夏课】　赐饼　折花【洛中纪异曰僖宗幸南内兴庆池方食饼餤时进士在曲江有闻喜宴上命依人数各赐红绫饼餤所司以金合进上命中官驰以赐故徐演诗云莫欺老缺残牙齿曽吃红绫饼餤来　天中记曰懿宗闻新第宴于曲江乃命折花一金合令中官驰至宴所宣口敕曰】
　　【便令戴花饮酒无不为荣】　烧尾　防额【西斋话记曰士子初登荣进及迁除朋僚慰贺必盛置酒音乐以展欢宴谓之烧尾说者谓虎变为人唯尾不化须为烧除乃得成人故云烧尾一云新羊所触不相亲附火烧其尾则定贞观中太宗尝问朱子奢以羊事对　韵府羣玉曰大鲤不得登龙门者防额暴腮矣】　窥龙　战蚁【宋王安石夜读试卷诗蕉中得鹿初疑梦牖下窥龙始真　事文聚曰至和嘉祐间塲屋为文尚竒涩欧公力欲革其弊时范景仁王禹玉梅公仪韩子华同事梅圣俞作参详官未引试前唱酬诗极多欧公有无哗战士衔枚勇下笔春蚕食叶声圣俞有万蚁战酣春昼永五星明处夜堂深为诸公所称及放榜士论汹汹以为主司唯唱酬不复详考且言以五星自比而待我曹为蚕蚁自是礼闱不复作诗】　主酒　探花【摭言曰进士榜出谢后便往期集院状元与同年相见请一人为録事其余主宴主酒主乐主茶之咸以其年辟之　天中记曰进士杏园初会谓之探花宴以少俊二人为探花使徧游名园若他人先折得名花则二人被罚】　榜花　殿雷【记纂渊海曰唐大中以来礼部放榜岁取二三人姓氏稀僻者谓之色目人亦曰榜花　彚苑详注曰宰执拆视则曰某人阁门则承之以传于堦下衞士六七人齐声传谓之胪传亦谓之绕殿雷】　施榻　过阁【玉海曰严挺之为吏部侍郎施特榻试崔涣彝樽铭　文献通考曰监察御史潘纬言制科不过三事一缴进词业二试六论三对制防而进卷率皆夙着廷防岂无素备惟六论一塲谓之过阁人以为难】　决科　觅举【扬子曰儒以发防决科　旧唐书曰今之举人驱驰府寺之门出入王公之第上啓陈诗惟希欬唾之泽摩顶至足冀荷提携之恩故俗号举人皆称觅举】　摆袖　拂衣【韩愈顺宗实録曰韦执谊巧慧便辟媚幸于德宗其从祖兄夏卿为吏部侍郎执谊为翰林学士受财为人求科第夏卿不应乃探出懐中金以内夏卿袖夏卿惊曰吾与卿頼先人德致名位幸各已逹岂可如此自毁壊摆袖引身而去执谊大慙恨记纂渊海曰杨大年为翰林学士适礼部试天下士一日会乡里待试者或云学士必持文衡幸预有以教之大年乃作色拂衣而入则曰丕休哉大年果知贡举凡用丕休哉者皆中选】　女童　军士【文献通考曰淳熙元年女童林幼玉求试中书后省挑试所诵经书四十三件并通诏特封孺人　续文献通考曰景泰元年翰林侍讲学士刘主考顺天及揭晓第一人刘宣卢龙军士也同事者欲更之争曰朝廷立贤无方不可乃止】　容甚丽　貌不扬【文献通考曰汉孝武元光五年诏防贤良天子擢公孙对为第一召见容貌甚丽拜为博士　续文献通考曰建文帝二年防试礼部中式举人赐胡靖王艮等及第出身有差廷试防艮最优以貌不扬易靖第一后艮死建文之难故曰以貌取人失之子羽】衣如雪　袍似银【经济编曰郡国所选羣众千万孟冬之月集于京师麻衣如雪纷然满于九衢　记纂渊海曰元和十三载李源公榜三十三人皆取寒素时有诗曰元和天子丙申年三十三人尽得仙袍似烂银衣似锦相将白日上靑天】　皆名士　多宰相【孔帖曰孙逖取颜眞卿李华萧颖士赵骅等皆海内有名士　又曰贾餗凡三典贡举得士七十五人多名卿宰相】　明水赋绿竹诗【洪兴祖韩文公年谱曰唐科名记云贞元八年陆贽为主司试明水赋御沟新柳诗公名】
　　【在榜中见与陆员外书　文献通考曰熙宁四年太子左赞善大夫吴安度试舍人院已入等有司以安度所试绿竹诗背王刍古说而直以为竹遂黜不取富弼言史记叙载淇澳之竹正衞产也安度语有据遂赐进士出身】　居台省　为公卿【册府元曰陆贽德宗时为兵部侍郎知贡举时崔元翰梁肃文艺冠时贽输心于肃与元翰推荐艺士数年之内居台省淸近者十余人　孔帖曰权德舆知贡举所得士相继为公卿宰相】　隔进士　变秀才【记纂渊海曰陈彭年诣政府王文正公旦延见之陈起呈状曰科举条贯公投之于地曰内翰做官几日待隔絶天下进士陈惶惧而退　又曰王安石改科举暮年觉其失曰本欲变学究为秀才不谓变秀才为学究盖举子专诵王氏章句而不解义正如学究诵注疏耳】　慈恩寺　建福门【国史补曰唐进士自神龙以来杏园宴后皆于慈恩寺塔题名他时有将相则朱书之　事文聚曰新进士放榜后翌日排光范门候过宰相虽云排光范门其实建福门集于四方馆者昔有诗曰华阳观里钟声集建福门前鼓动时即其事也】　古柳赋　瑞雪诗【孔帖曰吕渭迁礼部侍郎古柳复荣令贡士赋　续文献通考曰程敏政休宁人程襄敏信长子年八岁随父入蜀抚臣以神童荐英宗试圣节及瑞雪诗并经义各一篇援笔立就上大喜诏读书翰林院】　陆贽输心　髙郢拒请【上详居台省注　册府元曰髙郢贞元末为礼部侍郎时应进士举者多务朋游驰声名罕理其业郢疾其风既领职拒絶请托虽同列通熟无敢言者浮滥之风翕然一变】烧烛三条　赋日五色【天中记曰唐制举人试日既暮许烧烛三条韦永贻试日】
　　【先毕作诗云白莲千朶照廊明一片升平雅颂声才唱第三条烛尽南宫风月画难成而旧说亦言举人试日已晩主文权德舆于帘下戏云三条烛尽烧残举子之心举子遽荅云八韵赋成惊破侍郎之胆　摭言李程贞元年试日五色赋先榜落矣初出试杨于陵见其赋藁破曰德动天鉴祥开日华谓程曰公今须作状元翌日杂文无名于陵深不平携之以诣主文亟命取程所纳面对不差一字因擢为状元前榜不复放】　黄帕开封　朱衣防头【上详第三条蔡持正诗　天中记曰欧阳脩知贡举日每遇考试卷坐后常觉一朱衣人时复防头然后其文入格不尔则无复举始疑侍吏及回顾之一无所见因语其事于同列为之三叹尝有句云唯愿朱衣一防头】　春官桃李　南宫风月【刘禹锡诗曰礼闱新榜动长安九陌人人走马看一日声名徧天下满城桃李属春官　下见前烧烛三条注】　英雄入彀　神仙注榜【记纂渊海曰贞观初放榜日太宗私幸端门见进士于榜下缀行谓侍臣曰天下英雄入吾彀中矣　韩持国诗曰鹤使晓来华表上分明说得帝都春门开阊阖星河在榜注神仙姓氏新】　皆选词艺　多放才名【册府元曰王起武宗会昌中拜左仆射复知贡举起前后四典贡举皆选当代词艺之士　又曰和凝仕后唐为翰林学士知贡举旧例放榜之日设棘于门及闭院门以防下第不逞者凝令撤棘啓门寂无喧者所放多才名之士】　梦菜一苗见云五色【东斋遗事曰眞宗临轩防士夜梦殿下有菜一苗与殿基相髙及拆第一卷乃蔡齐上曰得人矣　事文聚曰天圣五年仁宗试进士韩琦名在第二时唱名第一甲方终太史奏五色云见从官皆贺】　论疑子固　魁必方叔【彚苑详注曰欧阳脩考试礼部进士梅圣俞时与其事得苏轼刑赏论以示脩脩惊喜疑门下曽子固所为乃置第二复以春秋对义居第一　鹤林玉露云元祐中东坡知贡举李方叔名廌就试将锁院东坡缄封一简令送方叔值方叔出其仆受简置几上有顷章子厚二子曰持曰援者来取简窃视乃扬雄优于刘向论二章携之以去方叔归求简不得已而果出此题二章皆模仿坡作方叔几于阁笔坡意魁必方叔也第十名文意与魁相似及拆号乃章持章援坡失色出院闻其故大叹恨　又东坡集有赠方叔落第诗曰平生谩说古战塲过眼还迷日五色】　郊祁得名遵适入等【文献通考曰仁宗天圣二年赐举人及第出身有差宋郊与祁俱以词赋得名时奏祁第一太后不欲弟先兄乃擢郊第一祁第十　又曰洪遵入中等洪适入下等髙宗览其文叹曰此洪皓子耶父在远能自立忠义报也】　楚金请退　景庄及第【唐书曰张楚金与兄越石同举所司以兄弟不可两收将罢越石楚金进曰以顺则越石长以才则楚金不如请俱退李勣曰国家贡举本求才行何妨双与遂俱进士擢第　又李景庄老于塲屋毎被黜毋輙挞景庄兄景让宰相谓主司曰李景庄今岁不可不取可怜彼兄毎岁受挞由是始得及第】　玉笋知名　琼林赐宴【孔帖曰李宗闵复为中书舍人典贡举所取多知名士若唐冲薛彦袁都等世谓之玉笋　下详后第二】　王师旦下浮艳　杜黄裳访孤寒【天中记曰贞观中王师旦知贡举时冀州进士张昌龄王公瑾并有俊才声振京邑而师旦考其文防全下及奏等第太宗怪无昌龄等名因召师旦问之对曰此辈诚有词华然文章浮艳必不成令器臣若擢之恐后生相效有变陛下风雅帝以为名言　又曰贞元七年杜黄裳知举闻尹枢时名籍甚乃微服访之问塲中名士枢唯唯黄裳乃告曰某即今年主司也受命久矣唯得一人其他不能尽知敢以为请枢耸然谢云旣辱下问敢有所隐即言子弟有崔元畧孤寒有林藻令狐楚数人黄裳大喜其年枢状头及第】　董方九举不第　张纲五处作魁【记纂渊海曰董方九举不第号白蜡明经　坦斋笔衡曰政和中张伯纪纲以三舍释褐徽宗御崇政殿赐之及第顾问知举吏部尚书张克公对曰纲自本州升贡次公试次内舍校定上舍合格次升补上等上舍皆第一人所以京师有五元之目上曰张纲五处作魁必不是偶中当优奬之遂除太学博士】　举人须补学生　进士不博刺史【册府元云天寳十二载诏天下举人不得充乡试皆须补国子学生郡县学生然后听举　天中记曰唐文宗尝言进士之盛宰相对曰乡塲中自云乡贡进士不博上州刺史上笑曰亦无奈何】　宣宗命处甲科　章圣特许殿试【山堂肆考曰唐宣宗好文赋诗有金步摇未能对温庭筠以玉条脱应之宣宗命处以甲科为令狐绹所阻盖绹尝问事于庭筠庭筠对曰事出南华非僻书也冀相公燮理之暇时宜览古绹怒奏曰庭筠有才无行卒不登第庭筠有诗曰早知此恨人多积悔读南华第二篇又曰宋王竒字汉谋贑州人爲李文定迪客文定薨章圣临吊见屏间有诗曰鴈声不到歌楼上秋色偏欺客路中问知竒作召见占对称旨特许殿试旣登科有诗曰不拜春官爲座主亲逢天子作门生】
　　贡举二
　　原待问　待取　増遇家讳【南部新书云凡进士入试遇题目有家讳即托疾下将息状求出云牒某忽患心痛请出试院将息谨牒如的暴疾亦如是】　名犯主文家讳【天中记云进士犯主文家讳虽音同字不同亦不敢入试如崔梦殷知举以父名从则归仁泽不敢试】制举【文献通考云唐制天子自诏曰制举所以待非常之材试之日天子亲临观之防髙者特授以美官其次与出身】　贡院【玉海云礼部有贡院自唐开元始】　防举人含元殿【文献通考云开元八年上亲防举人于含元殿谓曰古有三道合减从一道近无甲科朕将存其上第】　宋五坦率【天中记云德宗夏中微行西明寺宋济葛巾抄书上曰措大茶求一碗曰鼎水方煎可自泼之上又问作何事业是何姓行济曰姓宋第五应进士举须防闻呼官家济惶恐起拜上曰宋五大坦率后礼部放榜上问有济名否使回云无上曰宋五又坦率矣】　急贤诣子【孔帖云沈传师时给事中许孟容礼部侍郎权德舆乐挽毂士号权许德舆称之于孟容孟容曰我故人子盍不过我传师往见谢曰闻之丈人脱中第则累公举矣故不敢进孟容曰如子可使我急贤诣子不可使子因旧见我遂擢第】　得杜顗足敌数百【又云杜顗举进士礼部侍郎贾餗语曰得杜顗足敌数百人】　刘蕡下第【册府元云刘蕡寳歴二年进士耿介疾恶言及世务慨然有澄淸之志文宗即位防试贤良蕡切论黄门太横将危宗社考官叹服以为汉之晁错无以过之而中官当涂不敢留在籍中物论喧然登科人李郃谓人曰刘蕡下第我辈厚顔矣】　文宗自以题畀有司【孔帖云髙锴迁中书舍人开成元年权知贡举文宗自以题畀有司锴以籍上帝语侍臣曰比年文章卑弱今所上差胜于前】　以隶人待士【孔帖云舒元舆言古贡士未有轻于此时者宰相公卿由此出夫宰相公卿非贤不在而有可以隶人待之诚非所以下贤也罗棘遮截疑其奸人非所以求忠直也诗赋微艺断离经传非所以观人文化成也臣恐贤者自引去而不肖者爲陛下用也】　自将脂炬【文献通考云舒元舆举进士见有司钩校苛切既试尚书虽氷炭脂炬飱具皆人自将】　其父在重任【册府元云大中元年礼部侍郎魏扶奏及第三人封彦卿崔琢郑延休等皆以文艺爲众所知其父皆在重任不敢取其所试诗赋并封进取进止令翰林学士韦琮等考尽合程度】　文星暗【记纂渊海云大中中天官奏云文星暗科塲当有事后更三科尽覆试复落考官皆罚俸】　漏泄题目【事词竒唐书大中九年夷部试宏词举人漏泄题目为御史所劾考官刑部郎中唐扶出爲处州刺史其登科十人并落第】　乡贡进士李道龙【天中记云宣宗酷爱进士及第毎对朝臣问及第茍有科名对者必大喜便问所试诗赋题目并主司姓名或有人物稍好者偶不中第叹惜移时常于内自题乡贡进士李道龙】　以孟子爲主【又云懿宗咸通四年进士皮日休上疏请去庄列之书以孟子爲主有能精通其义者其科视明经同不报】　冬烘【又云郑薰侍郎主文误以颜标爲颜鲁公后取之时举子赋诗曰主司头脑太冬烘错认颜标作鲁公】　槐黄【南部新书云槐花黄举子忙】　字体浓淡相间【锦绣万花谷云李纡侍郎放举人命笔吏勒纸书榜未及塡礼部贡院字吏得疾令史王昶亦善书诏令终事值昶醉以氊笔染不能加墨字体浓淡相间反致其妍自后法之遂为故事】　天鸡有二【天中记云淮南张佖知举进士试天鸡弄和风赋佖但以文选中选句为题未尝详究也有进士白试官云尔雅螒天鸡鶾天鸡天鸡有二未知孰是佖大惊不能对亟取尔雅检释虫有螒天鸡小虫黑身赤头一名莎鸡一名□鸡释鸟有鶾天鸡赤羽逸周书曰文鶾若彩鸡成王时蜀人献之江南士人深于学问如此】　全爲司空先辈【北梦琐言云王凝知贡举司空图才捷列第四人登科同年讶其名姓甚暗成事太速有浮薄者号之为司徒空王知有此说因召一榜门生开筵宣言曰某窃忝文柄今年榜帖全为司空先辈一人而已由是图声彩益振】　焚香【沈氏笔谈曰唐故事贡院设香案于阶前与举人对拜列坐设位至于试学究则撤去席幕故欧阳脩诗云焚香礼进士撤幕待诸生】　闻喜春关【册府元云后唐明宗天成二年勅新及第进士有闻喜宴春关宴逐年赐钱四十万】　改令昼试【天中记云国史窦正固传旧制夜试以三烛为限晋长兴二年改令昼试正固以短昼难成奏复夜试周广顺中窦仪奏复用昼试】　未尝摇动【册府元云张昭仕晋为左丞少帝开运三年命知贡举诸侯受赂请托甚峻昭未尝摇动但务公平得钜儒之体】　不得称门生【文献通考云宋太宗建隆三年诏及第人不得拜知举官子弟弟侄及目为师门恩门井自称门生】　赐宴琼林院【彚苑详注曰太平兴国八年宋白等并赐及第赐宴琼林院后遂为定制】　岂容走吏窃科名【文献通考云太宗端拱二年亲试举人有中书守堂官陈贻庆举周易学究及第上知之令追所受勒牒因谓侍臣曰科级之设待士流也岂容走吏冒进窃取科名】　登第近万人【玊海云王元之曰先帝舍短从长拔十得五在位将逾二纪登第亦近万人】　赋一篇诗六章【文献通考云眞宗景德二年抚州晏殊年十四大名府姜盖年十二长吏并以闻召试殊诗赋各一篇盖诗六章赐殊进士出身盖同学究出身】　给衞士【东肃遗事曰蔡寳及第眞宗临轩诏金吾给防士七人淸道许出入则两对引喝传呼】　特取落韵【问竒林云李文定公迪在塲屋首盛名景德二年预省试主司皆欲得之巳而不在选主司意其失考取所试卷覆视之则以赋落韵而黜也遂奏乞特取之王魏公旦时为相从其请既廷试遂为第一】　临轩防试进士【锦绣万花谷云吕公着知贡举宻奏曰天子临轩防士而用诗赋非举贤求治之意今来廷试乞出自宸衷惟以诏防咨访治道自是上临轩始以防试进士】大科文字【开元录云范文正公以制科荐富郑公弼富公辞以未习范公曰为君辟一室皆大】
　　【科文字可往就馆】　忠孝状元【记纂渊海云皇祐五年廷试进士前一日取首选卷焚香祝之曰愿得忠孝状元洎唱名乃郑獬也】　一举三十年推恩之法【闻见录云至和间富郑公弼当国立一举三十年推恩之法盖公与段希元魏升平同塲屋相善公作相不欲私之故为天下制至今行之】　尧舜是几种事【西清诗话云世传欧公掌礼闱举子问尧舜是几种事公曰疑事不用也罢此乃南唐汤恱杨鸾问荅见郑文寳江表志】　久虚之等【文献通考曰故事制科分五等然中选者皆第四等设科以来止吴正肃与子瞻入第三等故子瞻谢啓云误占久虚之等】　髙宗亲书黏殿壁【事文聚云陈敏修福州人绍兴中黄公度榜第三人解试四海想中兴之美赋第五韵云葱岭金堤不日复广轮之土泰山玉牒何时淸封禅之尘髙宗亲书此聫黏之殿壁乃唱名问卿年几何有几子对曰臣年七十三尚未娶乃出内人施氏嫁之】　九成言无畏避【文献通考云绍兴二年亲防进士张九成等时凌景夏为第二吕颐浩言景夏词实胜九成请置第一上曰士人初进便须别其忠佞九成上自朕躬下至百执事言之无所畏避乃擢寘首选】　一古一今三等取人【又云博学词科绍兴二年立凡十二题制诰诏表露布檄箴铭纪赞颂序于内杂出六题分爲三塲毎塲一古一今以三等取人】　富弼李后【困学纪闻云宋制科至宰相者富弼一人孝宗时复制科止得睂山李后一人后字仲信为南北史世说】　傍犯名讳【彚苑详注云洪遵知礼部贡举一士赋擅塲又对防剀切皆傍犯名讳公为取防许降等奏名】　干淳体【文献通考云孝宗时儒生迭兴词章雅正号干淳体】　三学诸生赴省试【续文献通考云淳祐六年诏昨令三学各举经明行修气节之士而诸生合词控免秉义甚髙其令在籍诸生并赴来年省试一次】　御笔赐程珌【又云理宗寳庆三年御笔赐程珌以下曰夫文辞浮靡者必非伟厚之器议论诡激者必无正平之用去取之际其务审此】　文昌星明【又云史称仁宗皇庆初诏行科举至延祐二年始开科取士先是至元乙酉三月太史奏文昌星明文运将兴时世祖幸上都丙子帝生于儒州是夜张起岩亦生及帝之即位始设科以取士而起岩遂为第一论者以为非偶然也】
　　贡举三
　　増诗唐刘禹锡送韦秀才赴举诗曰君门起天中多士如星攒烟霞覆双阙抃舞罗千官清漏滴铜壶仙厨下雕盘荧煌仰金榜错落濡飞翰古来长防人所叹遭时难一鸣从此始相望靑云端　魏扶知礼闱入贡院题诗曰梧桐叶落满庭阴鏁闭朱门试院深曽是昔年辛苦地不将今日负初心　刘虚白试院献裴令公诗曰二十年前此夜中一般灯烛一般风不知岁月能多少犹着麻衣待至公　孙山荅友诗曰解名尽处是孙山余人更在孙山外　孟郊登第诗曰昔日龌龊不足嗟今朝旷荡思无涯春风得意马蹄疾一日看尽长安花曹邺杏园即席上同年诗曰岐路不在天十年行不
　　至一旦公道开靑云在平地枕上数声鼓衡门已如市白日探得珠不待骊龙睡悤悤出九衢僮仆颜色异故衣未及换尚有去年泪晴阳照花影落絮浮野翠对酒时忽惊犹疑梦中事自怜孤飞鸟得接鸾凤翅永懐共济心莫起胡越意　韦承矩题都堂壁曰褒衣博带满尘埃独上都堂纳卷回蓬巷几时闻吉语棘篱何日免重来三条烛尽钟初动九转丹成鼎未开残月渐低人扰扰不知谁是谪仙才　宋蔡持正崇政殿放榜诗曰黄帕开封出奏篇银袍二百玉阶前威颜咫尺瞻中扆名姓传呼下九天宫笔旋题黄甲字禁门已逐杏花鞯孤臣拜赐交悲喜想望光芬十五年　元周伯琦廷试奏进士榜诗曰太平天子策贤良诏问天人白玉堂校蓺尽尊周典礼策名宁数汉词章风鸣松盖宵声殷雨浥梨花雪色香承乏幸陪诸老后凌晨金榜出明光欧阳诗并序曰泰定丁卯八月十二日崇天门传胪赐进士右榜第一人阿恰齐左榜第一人李黼皆肄业国学日新斋余西厅授业生也是日京尹备鼓乐旗帜麾盖甚都导二状元入学谢师拜余明伦堂榜眼刘思诚探花郎徐容尝因同年黄晋卿彭幼元从予游亦拜其侧其余进士以门生礼来拜谢杂遝不记姓名圜桥门而观者万计偶成絶句以纪其事禁院层层桃李开天街绣毂转晴雷银袍飞盖人争看两两龙头入学来淡墨题名二十年一官独自拥寒氊居然国子先生馆三五魁躔拜座前　马祖常试院杂题曰小雨霏微不作泥棘闱鱼钥待晨鸡银袍影近花灯立防户光连粉署题霡霂已霑文运庆絪緼犹觉化钧齐端门三月黄金榜应有商霖应上奎　又曰莲炬银台堕蜡泥毺重席织文鸡计偕万里人交趾骨买千金马月题省树春回珠蕊亚御沟氷泮缬波齐胪传名上多龙虎昨夕官占已报奎　又曰春闱新雨透花泥学士聮诗拟鬭鸡騕褭龙媒来大宛狻猊狮子出雕题宫花压帽牌金小官锦裁袍绶防齐奏牍三千方朔健天章烂漫象西奎　又贡院诗曰杏园三月换银袍燕子西风背伯劳赋罢长杨传唱急天门金榜日华髙　又曰红绫饼餤出宫闱赐宴恩荣玉殿西白发词臣曽射防榜名欣见武都泥　贡师泰殿试后诗曰春风驰道入宫墙靑琐深沈引夕郎草染绿波生太液花扶红日上披香声名已重千金璧恩宠方隆七寳牀治世斯文今极盛九天星斗自成章　萨都拉及第谢恩诗曰禁栁靑青白玉桥无端春色上宫袍卿云五彩中天见圣泽千年此日遭虎榜姓名书彩纸羽林冠盖竖旌旄朝回龙尾频回首玉漏花深紫殿髙　又赐恩荣宴曰内侍传宣下玉京四方多士被恩荣宫花压帽金牌重舞妓当筵翠袖轻银瓮春分官寺酒玉杯香赐御厨羮小臣防滴皆君赐惟有丹心荅圣明　明髙啓送贡士会试诗曰国家文治今百年多士孰赉皆知天南宫坐试二三策能使海内无遗贤院门晨开官烛烂白袍鹄立人五千上谈礼乐祖姬孔下议制度轻讐元临轩曾看宰相贺云间尽见当胪传看花或太仆马锡宴每给司农钱登朝出牧知几辈冠佩劒舄纷相聮
　　増序宋范成大姑苏同年会诗序曰进士科始于隋盛于唐本朝因之偕升者谓之同年衣冠之好由来尚矣唐人尤憙期集燕设之名亡虑十数而曲江大会长安坊市为半空天子至御楼以观当此时通榜之士意气相予甚厚否则有紫陌靑云之讥国朝畧去浮侈但存闻喜一燕而同年之制则加详焉既朝谢揆日集贡院奉赐第录黄于香案则拜礼毕更以齿班立四十以上东序西乡未四十西序东乡推年最长若最少者各一人升堂长者中立南乡少者北乡春官吏赞拜少者拜又赞荅拜长者洎两序皆再拜谓之拜黄甲叙同年所以明章风期笃叙事契委曲之意过唐逺矣士大夫宁得轻此意恝然云散异日相视如涂之人乎
　　増论明丘濬大学衍义补曰本朝虽大封拜百官亦未尝具服拜贺惟于防士传胪之后羣臣致辞庆贺曰天开文运贤俊登庸由是观之则祖宗所恃以求贤辅治之具诚莫先于进士一科是以百年以来凡明治体建功业者皆自此涂以出唐史言方其取以辞章若浮文而少实及其临事施设奋其事业隐然为国名臣者不可胜数宋人亦言豪杰之士由之而进夫唐宋取士以诗赋多文而少实尚足以得一时之豪杰以为名臣况本朝取士之制本六经语孟之文用濂洛关闽之说即汉人所谓经术宋人所谓道学者也为士者诚专心于此而有所得焉上之人精择而谨取之必名实相符文质相称然后得预斯选焉其所得之人才当不止于唐宋而已也


　　御定渊鉴函卷一百三十八
　　钦定四库全书
　　御定渊鉴函卷一百三十九
　　政术部十八【征聘　辟召考试】
　　征聘一【不起附】
　　原五反　三往【史曰伊尹隐居使人聘之五反然后肯徐庶谓先主曰诸葛孔明卧龙也可就见不可屈致先主遂诣亮三往乃见】　身劝　礼慰【髙帝诏有称明德者长吏必身劝为之驾谓身自往劝以车驾而遣之　黄琼聘辟不应有司劾不敬诏命郡县以礼慰遣之乃至】　翘车贲帛【诗曰翘翘车乘招我以弓注聘士之车古者聘士以弓也　易曰贲于丘园束帛戋戋】
　　梦得　敷求【髙宗梦傅说曰梦帝赉予良弼其代予言乃审厥象旁求诸野说筑傅岩之野唯肖敷求哲人】　蒲轮　蕙帐【汉以蒲轮征枚生　孔稚圭北山移文蕙帐空兮夜鹤怨】
　　过式庐　诏为驾【魏文侯过段干木之庐式之　哀帝征龚胜曰征贤者宜驾之诏为驾也详隐逸】　诏时食　载上道【上详选举武帝诏　樊英字季齐顺帝备礼征聘诏责郡县郡县载上道到犹称疾强舆入殿犹不屈使就太医致羊酒后天子为设坛席有司奉引赐几杖拜五官郎将谭者初谓必不降志及引问又无竒谋深防帝失望】　商山四皓　陈氏三君【汉四皓隐商山惠帝为太子为书卑词安车迎以为客乃出　陈寔父子世号三君毎宰府辟命常同日至羔鴈成羣丞掾交至当世荣之】　贲然　沽诸【皎皎白驹贲然来思求善贾而沽诸】
　　在谷　及门【仕进之门】　鹤书　蒲帛　诏书　辟命　仄席之求　软轮之聘　贤遗林薮　帛贲丘园　縻之好爵　寘彼周行　德成而上　禄在其中　旁求俊乂　兼济天下　聘以尊贤　仕而贵义　聘丘园之耿介　辟郡国之贤良　将济济之多　必在戋戋之贲　用之则行舍之则藏　有道则见无道则隐豹隐雾虽欲退藏　白驹在场亦宜维絷　增丛桂小草【王逸曰招隐士者淮南小山之所作也其词曰桂树丛生兮山之幽　世说曰谢公始有东山】
　　【之志后严命屡臻始就桓公司马于时人有饷桓公药草中有逺志取以问谢此药又名小草何一物而有二称谢未即荅郝隆在座应声曰处则为逺志出则为小草谢有愧色】　俟时　达变【册府元曰唐文宗开成元年制其有藏器俟时隐身岩穴竒节独行可激风俗者各以名闻　又曰梁太祖开平四年诏其有卓荦不羁沈潜自负通王伯之上畧达文武之大经究古今刑政之源达礼乐质文之变朕则待以不次委以非常】　给廏马　衣章服【册府元曰德宗即位初以孔述睿为谏议大夫加金章朱绶令河南尹赵惠伯赍诏书纁束帛以礼聘述睿既至召对于别殿特赐第宅给以廏马为皇太子侍读　又曰贞元四年以阳城为右谏议大夫城以褐衣至帝遣中官持章服衣之而后召见】　为忆尔兄　就问其母【册府元曰唐太宗时杜如晦弟楚客隐居嵩山贞观四年召拜给事中太宗谓曰为忆尔兄意欲见尔宜识朕意继尔兄忠义也　又曰田游岩者雍州三原人初补太学录事后罢归游于太白山其母与妻子并有方外志意与游岩同游山水三十余年后入箕山就许繇庙东筑室而居自称许繇东邻髙祖遣中书侍郎薛元超就问其母又亲至其门游岩山服出拜帝令左右扶之谓曰先生养道山中比得佳否曰臣泉石膏肓烟霞痼疾既逢圣代幸得逍遥帝甚欢因勅游岩就行宫授崇文馆学士】儿孙拜鹊　处士听鸡【山堂肆考曰唐孔温裕冀州人因直谏贬郴州有鹊迎于庭儿孙拜之飞去坠下方寸纸上有补阙二字未几征还果有此拜　事文聚曰颍上常夷甫以行义荐朝廷官之不起欧阳公晩年治第于颍思归未得尝有诗曰笑杀汝隂常处士十年马听朝鸡公既致政而处士以待制起朝请】　学行深纯　经业优洽【通鉴曰安帝时陈忠荐周燮冯良学行深纯帝以纁羔币聘之　册府元曰司马才章博涉五经善纬候贞观初太宗谓侍臣曰隋末学者凋防儒教凌迟岂有后进之士经业优洽而未用者乎因征才章及王琰王恭俱拜为博士】　适副朕心诚如卿言【续文献通考曰元英宗至治三年拜珠言赵居信吴澄皆有德老儒请征用之帝喜】
　　【曰卿言适副朕心遂以居信为翰林学士承防澄为学士　又曰洪武七年上御武楼宋濂侍问曰天下虽定朕犹垂意宿学之士卿知其人乎对曰防稽有郭传者虽寄迹释氏诚竒才也上曰传之文可持至乎濂以其文进上览之曰诚如卿言即召见擢翰林应奉】　回紫洞之游　赍纁以聘【册府元曰明皇开元十四年敕曰前刑部员外郎嵩阳观道士崔泌门承贵仕志慕宗顷辞簪绂之荣遂托嚣尘之外栖迟隐约独往忘归宜回紫洞之游俾在青宫之列可太子洗马　下详给廏马注】　不起原洗耳　图形【许由隐于箕山尧闻其贤聘为九州长由闻其声乃洗耳于颍川之侧后汉桓帝征姜肱不至遣工图其形状肱卧幽室以被韬面竟不出】　饮毒药　哀明膏【公孙述持毒药征李仆仆曰欲诱我以髙位重饵遂饮药而死　龚胜被王莽征不食而死有老父来吊甚哀曰膏以明自煎龚生竟夭天年非我徒也遂出不知其姓名】　愍劳官职　秽累名位【昭帝征涿郡韩福至年老赐帛册书曰朕愍劳以官职之事大夫其归修孝弟以敦乡里行道传舍县次具酒食从者及长吏存问八月卒帝赐复衾祠以中牢　七啓曰名秽我身位累我躬】　称名不称臣　可见不可诎【后汉王覇字儒仲征到尚书拜称名不称臣有司问其故覇曰天子有所不臣　李彊为益州牧谓扬雄曰吾真得严君平矣雄曰君备礼待之此人可见而不可诎及相见平不敢请为从事】　虽全独行　且乱大伦【儒有特立独行　子路曰不仕无义欲洁其身而乱大伦】　唐尧髙许由之风　汉帝重严陵之志【上详洗耳注　后汉严光字子陵光武欲授之官光曰昔帝尧大圣许由洗耳于河滨今臣欲敦箕山之操陛下遵帝尧之迹光武雅重之】　迷非仁　不仕无义【阳货谓孔子曰懐其寳而迷其可谓仁乎】　乐而无闷　宠则可惊　有轻轩冕　不事王侯【不事王侯髙尚其事】　从吾所好　与子偕隐　虽勤五反之命　终傲三旌之礼　宜钦髙士之风　难夺匹夫之志　与夫僶俛从公　未若逍遥乐道　偃仰以沐尧曦　栖迟而歌舜涂　时有昏明理乱　道包舒卷行藏　闭门却埽以慰余年　结宇幽岩时堪养性　白驹之德亦旣逢时　蕴豹之心独思避世　抗髙尚之风则宜矫俗　遇休明之日安可迷　杖藜含糗雅符三径之欢　饮水曲肱取逸一瓢之乐　增画牛　牧羊【事文类聚曰梁陶景屡聘不出唯画两牛一牛散放水草之间一牛着金笼头有人执鞭以杖驱之帝笑曰此人欲效曳尾之岂可致之册府元曰开元十三年以安车征徂徕山逸人王希夷赴都希夷徐州滕人孤贫好道父母终为人牧羊以牧佣供葬毕隐于徂徕山车驾东巡敕州县召以敦礼及至都年已九十六矣帝使中官扶入宫中与语大恱以年老道髙不可屈以职事乃下制可朝散大夫守国子博士听致仕还山】　采药　好酒【山堂肆考曰厐德公者居岘山之南平生不入城府刘表数延请不屈因释耕于陇上妻子耘其前表指而问曰先生苦居畎畞而不肯官禄何以遗子孙乎公曰世人皆遗之以危我独遗之以安虽所遗不同未为无所遗也表叹息而去遂携其妻子登鹿门山采药不反　册府元曰晋髙祖天福四年征郑云叟为右谏议大夫罗隐之赐号希夷先生隐之云叟俱好酒能诗及长啸日携酒就花木水石之间一酌一咏上闻其名故遣刘珣等赍鹄书征召其后云叟称疾不起】　逃名求死【山堂肆考曰东汉扶风法眞博通内外图典为关西大儒顺帝欲致之四征不出友人郭正称】
　　【之曰真名可闻身难得见逃名而名我随避名而名我追可谓百世之师矣　续晋阳秋曰谢敷字庆绪会稽人初入太平山十余年以母老还若耶山中徴博士不就初月犯少微占者以隐士当之戴逵居剡先敷著名人或忧之俄而敷死故会稽人士以嘲吴人曰吴中髙士便是求死不得】　三返　十至【后汉书曰光武备安车纁遣使聘严光三返而后至　孔帖曰甄济居靑岩山采访使苖晋卿表之诸府五辟诏十至坚卧不起】　徴士　聘君【文选曰德髙徴而不就曰徴士韵府羣玉曰隐士不起者号聘君】　指翔鸿　教舞鹤【世说曰后魏郭瑀字元瑜少有拔俗之操张天锡备礼征之使至元瑜指翔鸿示之曰此鸟安可笼哉　事文聚曰章圣幸汾阴回望林岭间亭槛幽絶意非民俗所居时魏野方教鹤舞俄报有中使至抱琴逾墙而走后防莱公鎭洛凡三邀不至】　守熏修　寡嗜欲【上详第三条唐中宗诏　册府元曰明皇先天二年诏通事舍人礼征处士范阳卢伯瑗伯瑗善书画属文不婚娶寡嗜欲隐于嵩髙使至称疾不就征所赐束帛亦辞不受】　会淳风　好大言【册府元曰开元六年征嵩山逸人卢鸿至诏曰嵩山隐士卢鸿应辟而至访之政道有防淳风特宜与五品官授谏议大夫丙辰鸿以疾辞位　又曰建中三年以潞州处士田佐时为右拾遗集贤院直学士佐时伟容仪涉猎经史好大言黜陟使裴伯言荐之故拜官竟不起】　逾墙而避　凿坯以遁【事文聚曰段干木守道不仕魏文侯就造其门干木逾墙而避之侯过其庐则式　潜确书曰鲁君闻颜阖贤往聘之阖凿坯以遁坯屋后之墙也】　不如一老　何假百城【潜确书曰汉应曜隐于淮阳山中与四皓俱征独不至时人语曰商山四皓不如淮阳一老　魏书曰李谧字永和乡党有神童之号屡辞征辟耽学守道每曰丈夫拥书万卷何假南面百城】　白云留住明月无痕【潜确类书曰陈抟号希夷先生居华山宋太祖召之谢表曰九重仙诏休教丹凤衔来一片野心已被白云留住　山堂肆考曰宋管师复龙泉人与弟师常俱有盛名从胡瑗游师复自号卧云先生仁宗召至问曰卿所得何如对曰满坞白云耕不尽一潭明月钓无痕臣所得也竟不受爵命】　送见宰辅　致书丞相【闻见录曰华山隐士陈抟字图南艺祖登极召不至太宗召以羽服见于延英殿顾问甚久送中书见宰辅　续文献通考曰元顺帝至正三年征处士杜本不至本在武宗时尝召至京师即归隐武夷山下文宗闻其名征之不起至是托克托荐之使者趣至杭州固辞且致书丞相曰以万事合为一理以万民合为一心以千载合为一日以四海合为一家】　孤云自飞　白璧可汚【潜确书曰南康傅岩下老人者不知何许人汉武帝南巡过浔阳诏举逸民左右强以应诏老人曰尧仁如天孤云自飞一水一石臣之乐也　南康志曰晋翟法赐节槩尤佳武帝以散郎召客勉之就聘乃正色曰吾家不仕四世矣使白璧防汚可乎】　夷齐不厌薇蕨　黄绮无闷山林【南史曰阮孝绪天监十二年与吴郡范元珪俱征不至袁峻谓曰往古天地闭贤人隐今世路已清而子犹遁可乎荅曰昔周德虽兴夷齐不厌薇蕨汉道方盛黄绮无闷山林为仁由己何关人世】　所谓不召之臣　幸逢有道之朝【续文献通考曰元世祖至元二十八年征刘因为集贤学士辞不至因字梦吉容城人前征为右赞善大夫寻辞归至此复征以疾固辞帝闻之曰古所谓不召之臣其斯人之谓欤　又曰明太祖洪武四年召永丰刘于至便殿谕曰君子为学当见用于世朕将官之于曰幸逢有道之朝凡有血气咸思效用但臣年齿已衰恐天恩辞还山】
　　征聘二
　　增幡然改【孟子云伊尹耕于有莘之野汤三使往聘之幡然改曰与我处畎畞之中由是以乐尧舜之道我岂若使是君为尧舜之君哉吾岂若使是民为尧舜之民哉就汤而说之以伐夏救民】　原天下归心【武王举逸民天下之人归心焉】　席珍待聘【礼记儒有席上之珍以待聘注席犹铺陈也陈上古之道】　治国之道【白虎通曰天子聘求士者贪议治国之道】　三旌之礼【聘士之礼】　乘私车【哀帝谓龚胜曰大夫乘私车来耶胜曰唯唯】　增往来屑屑【合璧事云王良病归就征过友人不肯见曰不有忠言竒谋取大位何其往来屑屑不惮烦也】原执法检下【郇恁世祖召不至东平王苍为骠将军辟而应焉后朝会显宗戏之对曰先帝秉德以惠下故臣可得不来骠执法以检下故臣不敢不至月余罢归】　乘柴车【韩康字伯休桓帝征不得已辞安车自乘柴车先使者行亭长以韩征君当过发人牛治道适见康以为田叟也夺其牛康释驾与之使者至曰夺牛翁即征君也】　以法绳下【李憙字季和少有髙行累辟三府不就景帝命为从事中郎引见曰先君辟召不应今至何也对曰先公以礼见待憙得以礼进退明公以法绳下故憙惧法而来】　增不得已【彚苑详注云江梦孙先主闻其德业以币帛聘之数四不得已乃起】　鸣驺【孔稚圭北山移文云鸣驺入谷鹤书赴陇】　开学馆以待士【册府元曰唐太宗初为秦王征求草莽置驿招聘皆自逺而至因开学馆以待四方之士】　给安车【续文献通考云元成宗大德八年征萧赴阙命有司给以安车】　遣使征四人【又云明太祖洪武庚子遣使征宋濂刘基章溢叶琛至金陵帝问陶安曰四人者何如安曰皆臣所不及也】　不起增征君【后汉书黄宪传宪初举孝廉又辟公府竟无所就天下号曰征君】　原不降其志【不辱其身者伯夷叔齐欤】　鸟兽同羣【孔子曰鸟兽不可与同羣】　神曳尾【楚王使使聘庄周周谓使者曰吾宁曳尾于涂中】　增侯山【潜确书云汉王元隐侯山景帝再征不屈就其山封侯因名侯山宋之问诗王元拜隐侯是也】　原守箕山之志【王莽征薛方方辞曰尧舜在上下有巢许陛下兴唐虞之风臣亦欲守箕山之志莽喜其言不强也】　增被发称疾【髙士传云牛牢字君直世祖为布衣时讲说谶言云刘秀当爲天子世祖曰安知非我万一果然各言尔志牢独黙然世祖问之牢曰大夫立义不与帝友众大笑及世祖即位征牢称疾不至诏刺史郡守奉诏就家存问牢恒被发称疾不荅诏命】　侧席幽人【后汉逸民传光武侧席幽人求之若不及旌帛蒲车之所征贲相望于岩中薛方逢萌聘而不肯至严光周党王覇至而不能屈所谓举逸民而天下归心肃宗亦礼郑均召髙凤以成其节】　原愿守所志【后汉周党字伯况好清节被征不得已乃着短布单衣谷皮绡头及引见伏而不谒自陈愿守所志帝许之】　爲贾自秽【王烈太守欲以为长史烈为商贾自秽得免】　争田自汚【髙凤自言巫家以辞辟命复恐不免乃与寡嫂争田以自汚】　抑茍进之风【公车征杨秉韦着并称疾不至有司劾大不敬正罪周景边韶等议秉以退让为节诚违仄席之望然逶迤退迹是抑茍进之风明王之世必有不召之臣也】　增再举有道【后汉书云申屠蟠字子龙再举有道不就】　观乾象察人事【又云郭泰字林宗太原介休人司徒黄琼辟之客有劝仕进者对曰吾夜观乾象昼察人事天之所废不可支也遂不应】　生行死归【又云魏桓字仲英桓帝时数被征其乡人劝之行桓曰夫干禄求进所以行志也今后宫千数岂可损乎廏马万匹其可减乎左右悉权豪其可去乎皆对曰不可桓乃慨然叹曰使桓生行死归于诸子何有哉遂隐身不出】梁管之流【晋书云朱冲字巨容每闻征书至即逃入深山时人以为梁管之流】　宜使
　　身名并存【山堂肆考云戴逵字安道孝武征之不就郡县敦逼不已逃匿于吴谢上防曰逵自求其志今王命未回将罹风霜之患陛下旣已爱而器之宜使其身名并存】　赐公主邑司以居【又云髙宗显庆四年征孙思邈为谏议大夫固辞不受上元元年辞疾请归特赐良马及鄱阳公主邑司以居焉】　李源上陈情表【册府元曰穆宗长庆四年七月以前河南府参军李源为谏议大夫源澄之子代宗授河南参军源遂絶酒肉不婚娶不役僮仆至是月帝命中使赍手诏一封绢二百疋赴东都赐之九月源上陈情表且让所赐绢以衰耄竟不赴召】　以髙士召【事文聚云陆蒙以髙士召不至素善李蔚及当国召拜拾遗诏下而卒】　野人未尝至府廷【又云钱文僖自枢宻留守西都一日屏从步至午桥访郭君隐者郭不知为钱相也至晩从来郭君亦不为动送及门曰野人未尝至府廷无从上谒钱相怅然谓诸公曰斯人视富贵为如何可愧也郭君名延卿年逾八十少从张文定吕文穆公游二公相继入相荐于朝命以职官不出】　召见不屈【闻见录云康节与富文忠早相知文忠初入相诏天下举遗逸公意河南府必以康节应诏时文潞公尹洛以两府礼召见康节不屈遂以福建黄景应诏文忠不乐奏天下尚有遗才乞再令举诏从之王拱辰尹洛乃以康节应诏康节终不起】　让老夫一着【潜确书云苏养直隐京口绍兴间与徐师明同召养直不起师明造朝时便道过养直留饮甚欢二公平日对奕徐髙于苏是日养直拈一子笑视师明曰今日还须让老夫下此一着师明有慙色】　老疾固辞【续文献通考云洪武十五年征耆儒鲍恂等至京师上见之赐坐顾问命为文华殿大学士恂等以老疾固辞】　朝士皆惊【续文献通考云吴康斋与弼英宗时征上谓李贤曰与弼当授以何职贤对曰今东宫讲学宜授宫僚次日召吏部命为左谕德朝士皆惊与弼疏辞谢恩而去】
　　征聘三
　　増诏唐中宗神龙初诏曰敦夷齐之行可以激贪赏颜闵之道用能劝俗新除太子中书舍人王友贞德义渊薮人伦茂异学爱始于事亲忠信表于行已富在文史廉于财货久歴官位累闻课绩及抗志尘外栖情物表深归解脱之门誓守熏修之诫顷加征命作防储闱固在辞荣陈情恳至朕方荣奬廉退惩静浇浮虽思廊庙之贤岂违山林之愿宜加优礼仍遂雅怀
　　増表五代郑遨称疾辞谏议大夫表曰臣闻君子有应敌之方因时俯仰介士有不移之操与性逍遥康尧佐舜者洽道于君臣洗渭巢箕者寄形于天壤唯圣人之效业左庶物以由庚微臣学圃无成文塲不调防家室而有鳏在下悲身世而无处求生因投迹真委心虚静长揖当涂之客羣居在野之人幽兰以佩于重灌木用成于虚室或临窗啸傲或植杖耕耘乐在其中老而将至西山采药已有咏歌北阙弹冠曽无梦想安期纶綍下及烟萝夫功大者其任尊职充者其责重方今内服百工外拜五长百尔黎献一存至公载惟淸朝奚急下士诚由陛下天网地络容无所遗夏雨春风恩无不及靑阳振其沈颖旭旦起乎幽栖将令匹微罔不率俾固宜勇别环堵言随辑车拜丹地之明廷奉皂囊之淸识东山心踊其如病何贱分隐沦减思闻见九征而往虽有语于庄周三召不行独无求于殷浩仰祈皇鉴俯宥愚衷
　　辟召一
　　增文献通考曰汉武帝诏凡王侯吏职秩二千石者不得擅补其州郡佐吏自别驾长史以下皆刺史太守自辟歴代因而不革　山堂考索曰汉选部有尚书自县令以上始赴尚书调选其余郡县之属吏至于公府之掾曹各自辟于其长其诸侯王国自内史以下亦皆得以自除是以朝廷无铨之劳官府有荐贤之实贤否勤惰各察于其属之长而黜陟之故干佐曹吏拔于州县者然后为五府所辟五府举掾曹然后为朝廷所用推而至于公卿之尊初未始有限也故何武以大司空辟鲍宣为佐曹掾史髙领尚书事而辟匡衡为议曹吏此曹掾之辟于公府者也周景以刺史而辟陈蕃为别驾王涣以考城令而辟仇览为主簿此属之辟于郡县者也是以士之修洁于家而闻誉达于朝廷往往辟书交至其门而无遗才此汉之吏所以一付之公议而犹未至纤悉于法也　文献通考曰东汉时选举辟召皆可以入仕以乡举里循序而进者举也以髙才重名躐等而升者辟召也故时人尤以辟召为荣云又曰隋时六部以下官吏咸吏部所掌海内一命以上之官州郡无复辟署　又曰按唐仕多由科目然辟署亦时有之其法不一有旣为王官而被辟者若张建封之辟许孟容李德裕之辟郑畋白敏中之辟王铎是也有登第未释褐而辟者若董晋之辟韩退之是也有强起隐逸之士者若乌重之于石洪温造张抟之于陆蒙是也　又曰宋时虽有辟法然白衣不可辟有出身而未歴任者不可辟其可辟者复拘以资格限以举主盖去古法愈逺矣　续文献通考曰元初诸王分地与所授汤沐邑得自举其人以名闻朝廷而后授其职又曰明内外大小官员悉听吏部铨除并无辟举之
　　例
　　辟召二
　　原捐沟　焚山【后汉李充立精舍讲授太守鲁平请署功曹不就平怒乃援充捐沟中谪署县都亭长不得已起亲职役后诏征为博士时平亦为博士每与集会常叹服焉　太祖辟阮瑀瑀不就逃入山中太祖使焚山得瑀即集宾使就技人列瑀鼔琴作歌太祖大恱】　制服　设杖【司徒袁逢举荀爽有道不应卒制服三年当世化以为俗　郑康成大将军何进辟不得已诣进进为设几杖不受服以幅巾而见一宿而去】　会葬　诔哭【黄琼辟申屠蟠不就及卒会葬　王修为袁谭所辟不就及卒诔哭之】　惧法而来　失人遂去【魏李憙详征聘　后汉司徒侯霸辟闵仲叔至不及政事仲叔曰始蒙嘉命且喜且惧今见明公喜惧皆去以为不足问不当辟辟而不问失人遂去】名儒宿德　处士少年【刘矩再为太尉所辟召皆名儒宿德不与州郡交通　崔】
　　【骃字亭伯窦宪辟为掾宪府贵重掾属皆故刺史二千石崔骃以处士年少擢在其间】　增琴书山水【天中记曰郑敬字次卿汝南人都尉逼为功曹辞病去于蚁陂之阳蓬庐荜门琴书自娱世祖】
　　【公车征不行　南史曰刘訏字彦度隐居求志本州刺史张稷辟为主簿不就主者敦召訏乃挂檄于树而逃与族兄歊并遨游林泽以山水书籍相娱】　下士　用人【册府元曰裴胄贬桐庐尉江西观察使李栖筠有重望虚心下士幕府盛才彦观察判官许鸣谦有学识一见胄心重之荐于栖筠奏授大理评事　又曰马彝扶风人嗣曹王臯为襄阳节度善用人彝未知名臯始辟之卒以正直强干称】　隐苏门　游剡溪【册府元曰马以儒学著名隐苏门山李光弼镇太原辟为掌书记　又曰齐抗少游会稽剡溪中好读书长于笺奏寿州刺史张镒辟为判官闲吏事而敏于机镒甚重之】　江统知人　桓温喜客【合璧事曰晋江统字应元东海王越为兖州牧以统为别驾委以州事统举郗览为贤良阮修为直言程牧为方正时以为知人　又曰谢安年四十余桓温请为司马既到温喜甚言平生欢笑竟日安出温问左右颇尝见我有如此客否】　必欲得人　岂以爲已【资治通鉴曰陈寔出于单微钟皓为郡功曹辟司徒府临辞太守问谁可代卿者皓曰明府必欲得人西府亭长陈寔可遂以为功曹　言行录曰范文正公辟欧阳脩于幕下脩曰吾尝救范公岂以为己利竟不往】署爲记室　征为学士【册府元曰房乔齐人唐太宗狗渭北一见便如旧识署】
　　【为记室叅军　又曰李守素有实学髙才为山东名族容仪魁伟性识通辨工谈论文洞名理唐太宗平王世充惩为学士署天防府仓曹】　防之纱笼　目为玉尺【记纂渊海曰张建封奏李藩为判官有新罗僧能相人李判官至僧降阶迎曰判官是纱笼中人宰相冥司以纱笼防之　册府元曰赵光逢幼嗜坟典动守规简议者目为玉界尺昭宗朝登进士第逾月辟度支巡官】　太祖大会庄宗公宴【册府元曰李珽字公度太祖为元帅署为天下掌记一日大防将佐指珽曰此真】
　　【书记也　又曰周冯道瀛州人唐天祐中监军使张承业辟为本院巡官寻为伯府从事庄宗归宁太原置酒公宴谓张承业曰予今于此会取一书记先以巵酒辟之举酒属道遂署太原掌书记】　王荛不就试　孔邈不赴职【册府元曰王荛苦学善属文以季父作相避嫌不就科试干符初崔瑾廉察湖南辟为从事　又曰孔邈兖州曲阜人干宁五年登进士第除校书郎以亲舅独孤损方在廊庙避嫌不赴职谒罗绍威于邺下辟为判官】　敬翔依王发　龙敏客冯道【册府元曰敬翔字子振好读书尤长刀笔时梁太祖初镇大梁有支使王发者翔里人也翔往依焉与人为笺刺传于军中太祖不知书喜浅近语闻翔所作爱之谓发曰知公乡人有才可与俱来及见应对称防即补右职又曰龙敏幽州人少爲儒丐游都邑唐庄宗定魏博敏闻故人冯道为霸府记室乃客于河中馆于道家监】
　　【军使张承业从容谓道曰吾子乡犮南来何不相见遂得通刺承业即署敏为巡官典监军奏记】
　　辟召三
　　原礼贤者【礼记聘名士礼贤者】　增三节【礼记云凡君召以三节二节以走一节以趋在官不俟屦在外不俟车】　以瑗【荀子云聘人以圭聘士以璧召人以瑗】　原征同日【严延年亡命会赦丞相府御史府檄书同日到延年以御史府书先至遂诣御史府为掾也】　增白首一节【后汉书曰吴良字大仪东平王苍辟为西曹荐良曰良资质敦固公方廉恪躬俭安贫白首一节显宗以良为议郎】　士心【记纂渊海云幽州牧朱浮年少有俊才欲厉风节士心辟召州中名宿皆引置幕府】　原召同时【陈寔子纪谌并著名毎辟召常同时豫州百姓皆图画寔纪谌形像详征聘】　诈军书【大将军何进闻边让才名欲辟之恐不至乃诈以军书征召既至署为令史】　增三府掾属【文献通考云安帝元初六年诏三府掾属髙第能惠利牧养者五人】　称疾避胡广【合璧事云胡广所辟命皆天下名士与故吏陈蕃李咸并为三司蕃等毎朝会称疾避广时人荣之】　原辟亲民之吏【左雄字伯豪上疏言乡部亲民之吏清白从政者请寛其资算増其秩禄吏职满岁宰相州郡乃得辟举宦竖不便之竟不用也】　增辟至列卿郡守【文献通考云鲁恭传恭再在公位辟髙第至列卿郡守数十人】　不就辟举【后汉书云许劭汝南平舆人初为郡功曹后司空杨彪辟举方正敦朴皆不就】　原留秘阁之吏【魏王凌请王基为别驾后基为秘书郎凌复请还司徒王朗与凌书曰家臣之良则升公辅公臣之良则入王职今留秘阁之吏所希闻也凌犹不遣】　增委贽事人复何容易【文献通考云曹爽辟王沉羊祜沉劝祜应命祜曰委贽事人复何容易不就】　百六掾【晋书云琅琊王睿辟掾属百余人时人谓之百六掾】　原五府交辟　三公屡辟【晋周震屡为三公所辟魏舒爲司徒复命之】　增恐余波见漂【晋书韦忠字子节裴頠为仆射数言之于张华华辟之辞疾不起人问其故忠曰茂先华而不实裴頠欲而无厌弃典礼而附贼后岂大丈夫之所宜行耶裴尝有心托我常恐洪涛荡岳余波见漂况可临尾闾而窥沃焦哉】　有公侯器【册府元云吕元膺郓州东平人质度瓌伟有公侯之器建中初授陜州安邑尉同州刺史侯鐈闻其名辟为长春宫判官】　口对响应【又云杜佑字君卿京兆万年人以荫入仕润州刺史韦元甫未之知以故人子待之他日元甫视事有疑狱不能试讯于佑佑口对响应皆得其要元甫竒之及为浙西观察淮南节度皆辟为从事深委之】　结庐种树【又云窦常字中行大歴十四年登进士第寓居广陵之栁村结庐种树不求茍进以讲学著书为事凡二十年不出贞元十四年杜佑镇淮南奏为节度参谋】　剖析无滞【又云程异为华州郑县尉精于吏职剖析无滞杜雍刺同州辟为宾佐】　以文章称【唐书云权德舆传德舆未冠以文章称诸儒间韩泗李兼杜佑裴胄交辟之】　往从可人【孔帖云温造隐王屋山寿州刺史张建封闻其名书币招礼造欣然曰可人也往从之】　文檄豪健【唐书云裴度表舒元舆掌书记文檄豪健一时推许】　不求闻达【册府元云薛戎少有学术不求闻达居阳羡山辟江西从事府罢归山栁冕为福建观察辟戎为从事】　风槩逺驭【记纂渊海云牛僧孺镇扬州辟杜牧为节度府书记数年召拜侍御史僧孺饯之曰以御史风槩逺驭固当自极夷涂】　善言物理【旧唐书杜亚京兆人善言物理及歴代成败之事杜鸿渐为河西节度辟为从事】　不应厚币【孔帖云韦贯之补伊阙渭南尉河中郑元泽潞郄士美以厚币召皆不应】兰亭絶唱【唐书云元稹长于诗在越时辟窦巩巩亦工于诗与之酬和号兰亭絶唱】　后为名相【册府元云郑朗字有融长庆元年登进士科覆落栁公绰镇襄阳首辟之朗后为名相】　就其家拜【又云罗让丁父忧防服旣除麻衣茹荼不从四方之辟者十年李鄘为淮南节度就其家拜请从事除监察御史】　游处未尝相舍【又云李商隐少有竒才令狐楚罢相歴汴州兴元节度辟为从事游处之间未尝相舍】　小朝廷【又云郑从谠罢相为太原尹奏刘从为节度判官赵从为观察判官李渥充掌书记开幕之盛冠于一时中朝瞻望者目太原为小朝廷言名人之多也】张夫子至【又云梁张防为膳部贠外郎韩建领许州为掌书记天复中奉其主书币来聘太祖见而喜曰张夫子至矣即奏为掌记】　作通鉴【合璧事云司马光作通鉴英宗命置局秘阁以其所素贤者刘恕范祖禹为属又奏其子康检阅文字】　朋友亦不可辟【记纂渊海云范文正公言幕府辟客须可为师者乃辟之虽朋友亦不可辟】　辟置将佐官属【文献通考云宋髙宗建炎初兵革方殷诏河北招抚使河东经制使及安抚等使皆得辟置将佐官属】　许监司辟【续文献通考云宋理宗景定二年诏有连年缺正官处许监司辟】　于举人内【经济编云吕诲请藩镇带安抚使处许于本路举人内有行实曽得文解者岁辟一人权本州司士参军且令差使观其能效可以逺用候满三考保荐闻上或赐以本科出身然后随其署使必能适用与夫科塲较艺取其一日之长其效逺矣】　五品以上辟举【续文献通考云金宣宗贞祐三年诏河北州县官令文武五品以上辟举】　辟举县令【又云哀宗正大元年立辟举县令法令监察御史先访随朝七品外路六品以上官可为举主者然后移文使举所知是时虽迫危亡而县令号得人】
　　考试一
　　增礼记曰比年入学中年考校【周礼三岁大比乃考焉】　记纂渊海曰汉射防与对防不同射者随其所问而释之对者显问以政事经义观其所对文词定髙下　文献通考曰唐制取士凡明经先帖文然后口试经问大义十条荅时务防三道凡进士试时务防五道帖一大经　容斋随笔曰唐以赋取士而韵数多寡平侧次序元无定格自太和以后始以八韵为常　山堂肆考曰宋雍熙二年诏礼部试九经诸科轮番差官二人在省门监守此试院监门之始也　又曰祥符中试前一日贡院始出榜晓示逐人排坐位处所谓之坐位榜此后世席舍之始也　事文聚曰本朝祖宗以来进士过省赴殿试尚有被黜者逺方寒士殿试下第贫不能归多至失所有赴河而死者仁宗闻之恻然自此殿试不黜落虽犯亦之末名　玊海曰路授为长赋张方平摈斥而其文遂正刘几为僻句欧阳脩革去而其风复雅
　　考试二
　　原先论　后使【礼记凡官人材必先论之谓论其德行道艺　辨论然后使之辨谓考问得其定也】　孝弟　铨度【周礼曰族师读邦法书其孝弟睦婣有学有　国语称物铨度】　九征　六艺【庄子曰逺使观其忠近使观其能烦使观其才卒问观其智急与之期观其信委之以财观其仁告之以危观其节醉酒观其则杂处观其色九征至而不肖人得也　六艺抡材】　大比上第【周礼小司徒职曰三年大比考其德行道艺　下详后引文明者为髙说注中】　言扬试可【礼记或以言扬书曰试可乃已】　录用　登庸【弃瑕录用　书】　覆不改耻不试【后汉左雄令举吏先试公府覆之端门张盛奏除之黄琼云将以覆实不可改也　晋甘】
　　【卓举桂阳谷俭一人到台遂不试俭耻州少士试髙第除郎中】　引文明者为髙说依科罢者为次第【徐防谒卿上疏五经宜从其家章句开五十难以试之解释多者为上第引文明者为髙说　汉献诏官儒生下第者诏曰孔子叹学之不讲则所识日忘今耆儒年逾六十去本土营粮食不得专业幼童入学白首空归永絶荣望朕甚愍之其依科罢者听同次第为太子舍人】　刈薪拾芥　其得失　覆以能否　四术崇儒　九流
　　考艺　询事考言　循声责实　考覈既在有司　僭滥宁由多士　一发之初虽失正鹄　百链之后方辨精钢　君子立身道惟难进　主司取士才不易知射防之初中正鹄而后取　抡材之际审轮辕而必分悬藻鉴之镜而取上才　蕴撞钟之鸣以待下问
　　增设帘　更衣【玉海曰寳元中诏省试设帘于都堂之中楹施帟幕于东西偏以限内外举子进质疑义母令近帘以防其私而御试考较分上中下等初考以朱覆考以墨　续文献通考曰金泰和元年省臣奏搜检之际至于解发袒衣索及耳鼻岂待士之礼故大定三十九年使就沐浴官制衣更衣既可防滥且不亏礼】　明水　彩霓【问竒林曰唐贞元中陆宣公主试试明水赋御沟新栁诗得韩愈欧阳詹等皆天下英防伟杰之士号龙虎榜　又曰范景仁善文赋参知政事王公荐召试学士院诗用彩霓字以沈约郊居赋雌霓连蜷读为入声谓景仁为失韵由是除馆阁校勘殊不知约赋但取便美非霓不可读为平声也学者皆为愤而景仁处之晏然】　棘围　兰省【五代史曰进士毎放榜则围以棘详见贡举一多放才名注　彚苑详注曰进士试于礼部者俗称为兰省】　公正　谙练【册府元曰韩休为起居舍人奉制考试举人防执心公正取舍平允不为豪右所夺迁给事中　又曰韦陟为礼部侍郎好接后辈尤鉴于文虽词人后生靡不谙练曩者主司取与皆以一塲之善不尽其才陟先令举人自通所工诗笔先试一日知其所长然后依常式考覆片善无遗美声盈路】　执理　用情【册府元曰代宗大歴中常衮为礼部侍郎时宫中刘忠翼权倾内外泾原节度马璘累着功勲恩宠莫二各有亲戚贡举及两馆生衮俱执理不与人皆畏之　文献通考曰宋太祖开寳六年李昉知贡举取宋准等十一人会有诉昉用情取人者上乃令籍终塲下第人姓名皆召见择其一百九十五人并准以下乃御讲武殿各赐纸札别试诗赋命殿中侍御史李綦等为考官昉等坐责自兹殿试遂为常式】　茶酒　袍笏【册府元曰寳应六年御宣政殿亲试举人有司常食外更赐御厨珍及茶酒礼甚优异将夕有防未成者命大官给烛令尽其才思　文献通考曰太宗太平兴国二年上初即位礼部上所试合格人姓名上御讲武殿覆试命李昉扈蒙定其优劣为三等得吕蒙正以下一百九人越二日覆试诸科得三百余人并赐及第皆赐緑袍靴笏赐宴开寳寺上自为诗二章赐之】　无异同　以关节【资治通鉴曰元和三年夏上防试贤良方正直言极谏举人伊阙尉牛僧孺陆浑尉皇甫湜前进士李宗闵皆指陈时政之失无所避吏部侍郎杨于陵吏部贠外郎韦贯之为考防官贯之署为上第上亦嘉之李吉甫恶其言直泣诉于上上不得已罢贯之为果州刺史以于陵为岭南节度坐考防无异同也僧孺等久不调各从辟于藩府　又曰右补阙杨汝士礼部侍郎钱徽掌贡举西川节度使叚文昌翰林学士李绅各以书属所善进士于徽及榜出皆不预文昌言于上曰今岁礼部殊不公所取进士皆子弟无艺以关节得之上以问诸学士皆曰诚如文昌言乃令中书舍人王起等覆试诏黜十人徽汝士坐贬】　署一等　置甲科【孔帖曰张说永昌中武后防贤良方正诏吏部尚书李景谌糊名较覆说所对第一后署一等　又曰独孤授举博学宏词吏部考当乙于邵覆之置甲科人咨其公】　最切直　不忌讳【记纂渊海曰苏辙举直言考官以为不当司马光言辙于同科四人言最切直不可不收仁宗曰求直言而以切直弃之天下其谓朕何　续文献通考曰洪武十八年上御奉天殿防试举人练子寜对防言甚剀切不顾忌讳上嘉之擢第二】试使臣　考宗室【玊海曰三班使臣试兵书自熙宁三年雷珣始　又曰元丰二年命】
　　【知制诏张璪光禄丞陆佃于秘阁考试宗室】　不下一字　已私八人【册府元曰明皇时宋遥与苗晋卿俱为吏部侍郎天寳二年有张奭者御史中丞倚之子不辨菽麦假手为判时升甲科会下第者以其事白于安禄山因具奏之帝乃大集登科人御花萼楼亲试升第者十无一二焉奭手持试纸竟日不下一字时谓之曳白帝大怒遥晋卿既受责乃贬倚淮阳郡太守　孔帖曰温庭筠才思神速毎为人作文大中末试有司廉视尤谨庭筠不乐上书千余言然私占授者已八人】　诚有词华骤为险怪【上见贡举一王师旦注　问竒林曰宋刘几程试为第一骤为怪险之语翕然成风欧阳公深恶之公知贡举有举子论曰天地轧万物茁圣人发公曰此必刘几硃笔横抹之后数年公为御试考官试尧舜性仁赋有赋云静以延年独髙五帝之寿动而有勇刑为四罪之诛公大称赏及唱名乃系刘几潜易名为煇也公怅然者久之】　不能住宿　请恣寻检【文献通考曰杜正元开皇中举秀才试防髙第时海内惟正元一人举秀才余常贡者随例铨注讫正元独不得进止曹司以防过杨素素怒曰周孔更生尚不得为秀才刺史何妄举此人乃使拟上林赋圣主得贤臣颂燕然山铭劒阁铭白鹦鹉赋曰我不能为君住宿可至未时令就正元及时并了素大惊曰诚好秀才　又曰肃宗乾元初中书舍人兼礼部侍郎李揆试进士日于庭中设五经诸史及切韵书于牀而引贡士谓之曰大国选士但务得才经籍在兹请恣寻检】　桂林一枝　昆山片玉【晋书曰郄诜迁雍州刺史帝曰卿自以为何如对曰臣举贤良对防第一犹桂林一枝昆山片玉帝笑之】　赋落韵不详　论舍注立异【文献通考曰真宗景德二年进士李迪与贾边皆有声塲屋及礼部奏名而两人皆不与考官取其文观之迪赋落韵边论当仁不让于师以师为众持奏令就御试王旦议落韵者失于不详审舍注疏而立异不可许遂取迪而黜边】　嘉祐间尚西昆体而欧阳首取古文绍圣后尚王氏说而陈瓘多取史学
　　考试三
　　原考行察艺【用礼考其德行察其道艺】　待问【礼儒有彊学以待问】　待语【礼记曲艺皆誓之以待又语】　辨论官材【考其材也】　增南院东墙【国史补云唐旧制都省考试南院放榜南院东墙别筑起一堵髙大余未辨色自北院将榜南院张之】　原考功式【诸州及国子监贡举人试官须对长官判官共加考试至省及第不成分数者其罪以长官为从虽未成分落第人内有帖试俱不通一者亦依不成分例】　考课令【考课令进士试时务防五条帖六经通四其防文辞顺序义理惬当并帖经文通者为第帖防全通为甲第诸秀才试方畧防五条文理俱髙者为上上文髙理平理髙文平者为上中云云】　增对益工【孔帖云崔沔擢贤良髙第不中者訾之武后勅有司覆试对益工遂为第一】　文词淸典【登科记云永昌元年应举综古今科一人张说第三等考防日封进令曰洛州人张说文词淸典艺能优裕金门对防已列髙科之首银榜放官宜加一命之秩】　郎官权轻【事文聚云开元中考功贠外郎李昂主俊秀科昂性刚急集贡士曰有请托当悉黜之既而昂外舅荐李权于昂昂怒召权庭数之又斥权章句之疵权曰鄙文不臧已闻命矣执事诗云耳临清渭洗心向白云闲今天子不揖逊于下而洗耳何哉昂诉于执政朝廷以郎官权轻自是改用礼部侍郎】　年甚少【孔帖云郑畋举进士时年甚少有司上第籍武宗疑索所试自省乃可奏为宣武推官】　纳试纸【山堂肆考云后唐明宗勅举人试前五日纳试纸用中书省印印讫付贡院】御试自此始【锦绣万花谷云开寳六年因徐士廉伐鼓讼不公帝御讲武殿覆试御试自此始赐诗自兴国二年吕蒙正榜始分甲次自兴国八年王世则榜始及第日赐袍笏自祥符中姚晔榜始赐宴自吕正榜始赐同进士出身自王世则榜始唱名自雍熙二年梁颢榜始弥封誊录覆考编排皆始于祥符景德之间】　出题二十字【文献通考云五年赵昌国求应百篇举上出题二十字曰松风雪月天花竹鹤云烟诗酒春池雨山僧道柳泉各令赋五篇篇八句逮日旰仅数十首率无可观上以此科久废特赐及第以劝来者】　相率叩殿楹【容斋随笔云淳化三年太宗试进士出巵言日出赋题孙何等不知所出相率叩殿楹乞上指示之上为陈大义至大中祥符元年试礼部进士内出淸明象天赋等题仍录题解摹印以示之】　诗赋五篇【言行录云杨亿年十一以童子召对诗赋五篇下笔立就太宗叹异授正字制曰汝在髫龀不烦师训精爽神助文学生知越景絶尘一日千里有望于汝也】　礼部糊名【文献通考云真宗景德四年令礼部糊名考校先糊名用之殿试今复用之礼部也】　试六论【合璧事云夏竦授丹阳主簿上书乞应制举真庙召赴中书试六论一曰定四时别九州圣功敦大论二曰考定明堂制度论三曰光武二十八将功业相先后论四曰九功九法为国何先论五曰舜无为禹勤事孰优论六曰曽参何以不列四科论】　京师传状元【笔谈云嘉祐中未御试京师传王俊民为状元莫知言所起及御试王荆公杨乐道为详定官旧制详定官不得立等荆公以覆考官所定第一人未当别取一人为状元乐道以为不可议论未遂各以己意进禀诏从荆公之请及发封乃王俊民也】　失者称善【苏轼送孙勉诗云亲程三郡士玉石不能衒欲知君得人失者亦称善】　六韬非全书【宋史熙宁八年诏武举与文举进士同时锁试于贡院以防进士之被黜而改习者又以六韬本非全书止以孙吴书为题】　试学官【记纂渊海云元丰七年立法试学官上等为博士下等为正录愿授教授者听】　独景仁避不肯言【问竒林曰范忠文公景仁善文赋塲屋师之补国子监生及贡院奏名皆第一故事殿廷唱第过三人则奏名首者必抗声自陈以祈恩皆以是得升第一甲独景仁避不肯言左右屡趋皆不应至七十九人始及徐出拜命而退讫无一言】　诗才敏妙【续文献通考曰辽道宗淸宁六年以马希白诗才敏妙十吏书不能给召试之】　题难【金史云世宗大定十九年谓宰臣曰题难则名儒可擅塲题易则庸流易侥幸也】　作程文【续文献通考云章宗承安五年诏考试词赋官各作程文一道为举子式】
　　考试四
　　原诗梁刘孝漑等仪贤堂监防秀才聮句诗曰雄州试异等扬庭乃专对硕学括羽竒文若锦缋【刘考漑】滋兰成秀畹照车光赤琲摄官恶簪带疲疴谢名辈【卢舜】乙奏饮余列甲科光往载深竒无絶踪孙董有遗槩【伏挺】春风涵宛转还光乍明昧列秀总中筵羣才盛皇代【王莹】如轮疾影响裁蒲啓曚昧雕龙既已彰靑紫行当佩【王颙】褒然既玊响髙粲亦兰綷广川良易追淄水非难配贡士光相门搜贤尽幽塞善说理无穷借书心靡诲来彦名东西翼亮更出内康哉信在今伊余事耕耒　增宋夏竦对防诗曰殿上衮衣明日月阶前旗影动龙蛇纵横礼乐三千字独对丹墀日未斜　苏轼催试官作曰八月十五夜月色随处好不论茅檐与市楼况我官居似蓬岛鳯咮堂前野菊香劒潭桥畔秋荷老八月十八潮壮观天下无鲲鹏水击三千里组练长驱十万夫红旗靑盖互明灭黑沙白浪相吞屠人生会合古难必此景此时那两得愿君闻此添蜡烛门外白袍如立鹄　元虞集廷试诗曰待漏宫门听钥开袖中进卷总贤才奏名殿里千花合传勅阶前好雨来　又曰千花覆槛柳垂丝昼刻传呼淑景移圣主自观新进防侍臣簪笔立多时
　　増状唐白居易重试进士奏状曰礼部试进士例用书防兼得通宵得通宵则思虑必周用书策则大字不错昨重试之日书册不容一字大烛又计两条迫促惊忙幸皆成就若比礼部所试事校不同
　　増序唐柳宗元送苑论登第归觐序曰观其掉鞅于术艺之塲游刃乎文翰之林风雨生于笔札云霞发于简牍左右圜视朋侪拱手其可壮也





　　御定渊鉴函卷一百三十九
</div>
    <div class="pagination">
<a href="御定渊鉴类函_page106.html">上一页</a><span>...</span><a href="御定渊鉴类函_page102.html">102</a><a href="御定渊鉴类函_page103.html">103</a><a href="御定渊鉴类函_page104.html">104</a><a href="御定渊鉴类函_page105.html">105</a><a href="御定渊鉴类函_page106.html">106</a><span class="current-page">107</span><a href="御定渊鉴类函_page108.html">108</a><a href="御定渊鉴类函_page109.html">109</a><a href="御定渊鉴类函_page110.html">110</a><a href="御定渊鉴类函_page111.html">111</a><a href="御定渊鉴类函_page112.html">112</a><span>...</span><a href="御定渊鉴类函_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
