<!DOCTYPE html>
<html>
 <head>
  <meta charset="utf-8"/>
  <title>
   初学记 - 第 26 页/共 84 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   初学记 - 第 26 页/共 84 页
  </h1>
  <div class="content">
   颂
　【魏陈王曹植《皇子生颂》】于皇我后。懿章前志；克篡三皇，王灵昭事。祗肃郊庙，明德敬忌；潜和积德，钟天之厘。嘉月令辰，笃生圣嗣；庆由一人，万国作喜。喁喁万国，岌岌群生；禀命我后，绥之则荣。长为臣妾，终天之经；仁圣奕代，永戴明明。同年上帝，休祥淑祯；藩臣作颂，光流德声。
　册
　【唐太宗《册梁州都督汉王元昌》】夫易陈利建，道贯三才，传称夹辅，业昌百代。是以周之鲁卫，式固维城，汉之梁赵，克崇磐石。惟尔幼闻教义，器识聪敏，早开土宇，礼数优崇。矣南郑，襟带西蜀，按部之重，茂亲是用。锡以茅土，赋兹典册，爰誓山河，永作蕃屏。朕闻曰：事君尽礼，资于孝敬，为政以德，始于仁厚。故士无贵贱，由之者扬名；时无古今，背之者淤行。尔往钦哉，去奢从俭；远佞尊贤，克勤匪懈。垂宪乃后，可不慎欤。
　【又《册荆州都督荆王元景》】夫建官之道，实资明德；列爵之义，必俟茂亲。故晋郑佐周，功宣于夤亮；间平辅汉，业崇于藩屏。惟尔业尚忠肃，器怀恭懿。幼禀庭训，早膺朝宠。仁恕闻于封畿，廉平著于方策。荆衡作镇，江汉为纪；包括巴汉之域，跨蹑吴越之郊。褰帷永谐，分佥属，是用备兹令典，锡以休命。奄有楚甸，代为唐辅，可不慎欤。
　奏
　【陈尚书八座《奏封鄱阳王伯山》】臣闻：本枝惟茂，宗周之业以弘；磐石既建，皇汉之图斯远。故能协宣五运，规范百王，式固灵根，克昌丕绪。第三皇子伯山，发睿德于龆年，表奇姿于此日，光昭丹掖，辉映青闱，而玉圭未执，金锡靡驾，岂所以敦序维翰，建树蕃戚。臣等参议，宜封鄱阳王。
　表
　【梁沈约《为南郡王让中军表》】臣闻：建侯茂则，非贤罔树；分器鸿典，惟懿实先。而臣挹道未弘，践义多缺；徒升国彝，空袭宸宠。光华组，ㄙ蔼于关垂；令采徽猷，寂寥于甸表。晨伸委带，夕轸临颜；皇衢肇启，鼎运始资。鲁卫兼启，义邈周年；齐楚并建，礼高汉日。臣以末第，联辉上序；履荆阿，怀玺萝曲。拊志惟熏，佩握如捣。
　【梁刘孝绰《为鄱阳嗣王初让雍州表》】臣闻大邦维屏，既惭宗子之诗；思乐宫，有缺僖公之颂。特以周兴九伯，锡壤参虚。汉启二河，分旧楚；身私家庆，总集微躬。雍部襟带，跨制数州；西拒关，北跨邓塞。虽复呼韩来朝，槁街纳质；二虏寻戈，四郊无警。犹当王戎雅训，羊尚义。臣退求诸己，无或宴安；进思尽忠，几乎私竭。
　章
　【梁沈约《为晋安王谢南兖州章》】臣以莱孱，幼无秀业，依天宅照，藉海凭澜，王爵早加。藩麾夙树，进不能闲诗西楚；好礼北河，退无以振采六条。宣风万里，怀惭起惧，载溢心颜；而皇明辉烛，照被弥远。遂乃徙旆淮区，迁金济服，朱骖出邸，青组临方。瞻惟徵宠，俯仰忘厝。
　【又《为安陆王谢荆州章》】臣托景宸区，早延休宠。身班帝穆，爵首蕃圭；好礼惭河，敦诗愧楚；悬旆出关，徒违绛阙；拟金入济，识谢戎麾。而照临弥广，复叨匪服；纪南形胜，任总上游。西纬岷邛，北继崤陕；六辔在手，犹或称难。群牧禀威，兹道孰易。是以摅清陆白，布款幄垂，霄途严远，事隔披照，腆冒斯颜，膺此谬荷。祗奉兢惧，罔知攸托。
○ 公主第六
叙事
　昔尧女有娥皇、女英，舜妹有&lt;果支&gt;手，舜女有宵明烛光，汤有帝乙归妹。（即成汤妹。）周武五之女嫁于陈，故公主未有封邑之号。至周中叶，天子嫁女于诸侯。天子至尊，不自主婚，必使诸侯同姓者主之，始谓之公主。秦代因之，亦曰公主。《史记》云：李斯男皆尚秦公主，是也。汉制，帝女为公主，帝姊妹为长公主，帝姑为大长公主。後汉制，皇女皆封县公主，仪服同蕃王。其尊崇者加号长公主，诸王女皆封乡亭公主，仪服同乡亭侯。（范晔《後汉书》曰：章帝封东平宪王苍、琅邪孝王京女为县公主，其后安帝妹亦封长公主。同于皇女封县公主者，所生之子，袭母封为列侯。后皆传国，乡亭之封则不传。）自晋之后，帝女依西汉曰公主，帝之姑姊并曰长公主。自汉已来，皆别置第舍府属，至隋省府属。（并见《齐职仪》及《晋代百官志》。）唐神龙初，又置府属，景龙末复省。
　事对
　【归妹 降嫔】应劭《风俗通》曰：《易》称：帝乙归妹，以祉元吉。妇人谓嫁娶之礼曰归，归其妹于诸侯。亨，终吉也。《尚书》曰：厘降二女于妫，嫔于虞。注云：降，下也；嫔，妇也。沈约《宋书》曰：江尚孝武帝女，表让婚曰：伏承诏旨，当以临海公主降嫔；荣出望表，恩加典外。
　【节义 肃雍】范晔《後汉书》曰：邓晨初娶光武姊元。及汉兵起，晨将会宾客棘阳。汉兵败，姊亡。光武即位，封晨房子侯。帝感悼姊殁于乱，追封谥元为新野节义长公主，立庙于县西。《诗》云：曷不肃雍，王姬之车。谓平王之女嫁齐侯也。
　【金根 铜缕】魏收《後魏书》曰：金根车，公主封君皆得乘之，但右而已。《续汉书》曰：印玺绶，王公玉匣银缕，夫人、贵人、长公主铜镂。
　【赐金 献珠】《汉书》曰：孝武卫皇后，字子夫，为平阳公主讴者。武帝即位数年，无子，过平阳公主。既饮，讴者进，帝独悦子夫。帝起更衣，子夫侍尚衣，轩中得幸。还坐悦甚，赐平阳公主金千斤。《列仙传》曰：朱仲，会稽贩珠人。高后募三寸珠，乃诣阙上之：“珠好过度，赐五百金。”鲁元公主私以七百金从仲求珠，献四寸之珠。
　【常山 沁水】魏收《後魏书》曰：陆昕之风望端雅，尚献帝女常山公主，拜驸马都尉。公主奉姑有孝称，神龟初，与穆氏琅邪长公主并为女侍中。范晔《後汉书》曰：窦宪，字伯度。女弟立为皇后，宪恃宫掖声势，遂以县直请夺沁水公主园。
　【金乡 兰陵】《魏末传》曰：何晏妇金乡公主，即晏同母妹。公主贤明，谓其母沛王太妃曰：“晏为恶日甚，将不保身。”母笑曰：“汝得无妒晏耶。”魏收《後魏书》曰：刘晖，字重昌，正始初尚兰陵长公主，孝明第爵。
　【清河 临海】鱼豢《魏略》曰：东将初之植到关，自念有过，且当谢帝，乃留其从官著关。东将初，使人微行，宜见清河公主，欲因主以谢。而关吏以闻，帝使人逆之，不用。太后以为自杀，对帝泣。《晋中兴书》曰：临海公主，惠帝女，羊后所生。初封清河公主，未出适，值永嘉乱。
　【鄂邑 襄城】《汉书》曰：昭帝始立，年八年。帝长姊鄂邑盖长公主，居禁中共养帝。盖公主私通客河间丁外人。上与大将军闻之，不绝，有诏外人侍长公主。《晋中兴书》曰：王敦，字处仲，尚武帝女襄城公主。天下大乱，敦将还台，悉以公主嫁时侍婢百余人配给将士，金宝一时弃捐。【同姓主 列侯尚】同姓主见叙事。应劭《风俗通》曰：列侯尚公主，国人尚翁主；以妻制夫，阳屈于阴尔。
　【妻单于 娉昆莫】《汉书》曰：单于兵强，数苦北边。上问娄敬，曰：“陛下诚能以嫡公主妻单于，厚奉遗之，彼知汉女送厚，蛮夷必慕以为阏氏，生子必为太子。岂曾闻外孙敢于大父抗礼哉？”又曰：乌孙以马千疋娉汉女。元封中，遣江都王建女细君为公主，以妻焉。赠送甚厚，乌孙昆莫以为右夫人。
　【出紫微 加绿绶】左贵嫔《上万年公主诔》曰：笃生公主，诞应休期；秀出紫微，日辉月朗。臧荣绪《晋书》曰：帝之姑姊妹皆为长公主，加绿绶。
　【为子求郎 为子赎罪】《後汉书》曰：馆陶公主为子求郎，明帝不许，而赐钱千万。谓群臣曰：“郎官上应列宿，出宰百里，非其人民受其殃。”是以难之。《汉书》曰：林虑公主子昭平君尚武帝女夷安公主，林虑困病，以金千斤钱千万，为昭平君赎死罪，帝许之。林虑公主卒，昭平日骄，醉杀主傅母，系狱。廷尉上请左右为前入赎，陛下许之。帝曰：“吾姊老有是一子，死以嘱我。”于是为之垂涕。良久曰：“法令先帝所造，因姊故而诬先帝之法，吾何面目入高庙乎？”遂可其奏。
　【董宣扣马 高穆破车】范晔《後汉书》曰：董宣为洛阳令，时湖阳公主苍头白日杀人，因匿主家，吏不能得。及主出行，而以奴骖乘，宣于夏门亭候之。乃驻车扣马，以刀画地，大言数主之失，叱奴下车，因格杀之。魏收《後魏书》曰：高道穆为御史尉，庄帝姊寿阳公主行犯清路，执赤棒卒呵之不止，穆令棒破其车。公主深以为恨，泣以诉帝。帝谓主曰：“高中尉清贞之人，彼所行者公事，岂可以私责之！”
　【下天孙之津 降帝子之渚】《史记 天官书》曰：婺女、织女，天女孙也。《楚辞》云：帝子降兮北渚，目眇眇兮愁予。王逸注云：帝子，尧子也。
　诗
　【李峤《长宁公主东庄侍宴诗》】别业临青甸，鸣鸾降紫霄；长筵鸳鹭集，仙管凤凰调。树接南山近，烟含北渚遥；承恩感已醉，恋赏未还镳。
　【崔《长宁公主东庄侍宴诗》】沁园东郭外，宸驾一游盘；水树宜时涉，山楼尚晚看。席临天女贵，林接近臣欢；圣藻悬辰象，微臣切仰观。
　【李适《长宁公主东庄侍宴诗》】凤楼纡睿幸，龙舸畅宸襟；歌舞平阳第，园亭沁水林。山花添圣酒，涧竹绕薰琴；愿奉瑶池驾，千春侍德音。
　【李《长宁公主东庄侍宴诗》】紫禁乘雷动，青门访水嬉；上台堂庆，仙女凤楼期。合宴簪绅满，承恩雨露滋；北辰还捧日，东馆幸逢时。
　【又《奉和幸长宁公主庄诗》】平阳馆外有仙家，沁水园中好物华；地出东郊回日驭，城临南斗度云车。风泉韵绕幽林竹，雨霰光摇杂树花；已庆时来千亿寿，还言日暮九重赊。
　【徐彦伯《奉和送金城公主诗》】凤屋怜箫曲，鸾闺念掌珍；羌庭遥筑馆，庙策重和亲。星转天河夕，花移海树春；圣情凄送远，留跸望行尘。
　【阎朝隐《奉和送金城公主诗》】甥舅重亲地，君臣厚义乡；还将贵公主，嫁与褥毡王。卤簿山川暗，琵琶道路长；回瞻父母国，日出在东方。
　诔
　【魏陈王曹植《平原懿公主诔》】于维懿主，瑛瑶其质；协策应期，含英秀出。岐嶷之姿，实朗实一；在生十旬，察人识物。仪同圣表，声协音律；骧眉识往，亻免瞳知来。求颜必笑，和音即该。阿保接手，侍御充傍；常在襁褓，不停第床。专爱一宫，取玩圣皇；何图奄忽，罹天之殃。魂神迁移，精爽翱翔。号之不应，听之莫聆；帝用吁嗟，呜咽失声。呜呼哀哉！怜尔早殁，不逮光阴；改封大郡，惟帝旧疆。建土开家，邑移蕃王；琨惟鲜，朱绂斯煌。国号既崇，哀尔孤独。配尔名才，华宗贵族；爵以列侯，银艾优渥。成礼于宫，灵需交毂；生虽异宝，殁乃同岳。爰构玄宫，玉石交连；朱房皓璧，高曜电鲜。长埏缮修，神闺启扉；二柩并降，双魂孰依。人谁不没？怜尔尚微。
　【晋潘岳《南阳长公主诔》】于穆献主，弈代熙盛；重作大司，黎牧火正。国之仁姑，家之慈母，天道辅仁，宜享遐寿。如何短命，皆不华首。
○ 驸马第七
叙事
　汉制，天子以列侯尚公主，诸侯以国人承翁主。（崔浩义云：尚，承，皆卑下之名也。公主别立第舍，太子之女，则令列侯就第奉事之，故尚公主。诸王女，则当国人来承事之，皆不得谒见舅姑，通问而已。天子尊，令诸公代主婚，故曰公主。诸王卑则自主之，故曰翁主。後汉皇女为县公主，诸王女为乡亭公主；晋已后，王女为县主。）魏晋之后，尚公主皆拜驸马都尉。初，驸马都尉，汉武置也，掌御马。（《说文》云：驸马，字从马付声。一曰驸，近也，疾也。应劭曰：自上安下曰尉，都谓总领。）历两汉，多宗室及外戚与诸公子孙任之。至魏，何晏，大将军何进孙，以主婿拜驸马都尉。其后杜预尚晋宣帝女高陆公主，拜驸马都尉；王济尚晋文帝女常山公主，拜驸马都尉。后代因魏晋以为恒，每尚公主则拜驸马都尉。（出《汉书》及《齐职仪》。又《晋书》：傅宣尚晋武帝女弘农公主，桓温尚元帝女南康公主，荀羡尚元帝浔阳公主，刘慎尚晋明帝女庐陵公主，皆拜驸马都尉。）
　事对
　【名才 贵族】名才见下江表。曹植《平原公主诔》曰：配尔名才，华宗贵族；爵以列侯，银艾优渥。
　【天姻 国婚】天姻见下江表。荀羡，字令则。年十五，拟国婚之选，羡不欲连姻帝室，乃远遁长沙。监司追寻，不获已遂尚浔阳公主。出《荀氏家传》。
　【同舆 连日】魏收《後魏书》曰：冯诞，字子正，与高祖同岁。幼侍书学，特蒙亲待，尚高祖妹乐安公主，拜驸马都尉。高祖宠诞，同舆而载，同按而食，同席而坐卧，谢万驸马都尉。刘真长诔曰：弱冠振缨，结婚帝室；绸缪姻娅，连光云日。
　【降鹤 赐骏】刘向《列仙传》曰：箫史善吹箫，能招白鹤，教弄玉凤鸣。居数十年，吹箫作凤声，凤皇来止其屋，为作凤台。夫妇止其上，一日皆随凤飞去。案，弄玉，秦穆公女也。《後魏书》曰：宿石，元明帝时，拜中垒将军。尝从猎，帝亲欲射虎。石扣马谏，引帝上高原，上后，虎腾跃杀人，诏石为忠臣切谏，免虎之害。赐马一疋。尚上谷公主，拜驸马都尉。
　【付粉 吹箫】鱼豢《魏略》曰：何晏，字平叔。美姿仪，面绝白，魏帝疑其付粉。后至夏月，唤来而与热汤饼，大汗出，遂以朱衣自拭，色转皎然，帝始信之。吹箫见上降鹤注中。
　【二主同家 三尚异穴】范晔《後汉书》曰：窦融长子穆，尚内黄公主，又子固，尚温阳公主。窦氏一公两侯二公主。《後魏书》曰：刘昶尚武邑公主。主薨，更尚建兴公主。又薨，更尚平阳长公主。及昶终，与三公主同茔异宫。
　【杨乔闭口 宋弘不谐】谢承《後汉书》曰：杨乔为尚书，容仪伟丽，数上书言政事。桓帝爰其才貌，诏妻以公主。乔固让不听，遂闭口不食，七日而死。范晔《後汉书》曰：光武姊湖阳公主新寡，帝共论朝臣，微观其意。主曰：“宋公威容德器，群臣莫及。”帝曰：“方且图之。”后弘被引见，帝令主坐屏风后，因谓弘曰：“谚云：富易交，贵易妻，人情乎？”弘曰：“臣闻贫贱之交不可忘，糟糠之妻不下堂。”帝顾谓主曰：“事不谐矣。”
　制
　【唐中宗《赐驸马封制》】门下，特进行右散骑常侍驸马都尉观国公杨慎矜。分荣戚里，藉宠公门。恭肃，著于立身，恪勤效于从政。凤凰楼上，宛符琴瑟之欢；乌鹊桥前，载叶松萝之契。宜覃茅土，式广山河。
　表
　【宋虞通之《为江让尚公主表》】伏承诏旨，当以临海公主降嫔，荣出望表，恩加典外，顾审蔽，伏用忧惶。臣寒门悴族，人凡质陋，闾阎有对，本隔天姻。如臣素流，家贫业寡；年近将冠，皆已有室。荆钗布裙，足得成礼。自晋氏已来，配尚公主者，虽累经华胄，亟有才名。至如王敦慑气，桓温敛威，真长佯愚以固辞，子敬奔走以求免；王偃无仲都之质，而雪于北阶；何阙龙工之姿，而见投于深井。谢庄迨自害于蒙瞍，殷冲几不免于强Θ；制勒甚于仆隶，防闲过于婢妾；往来出入，人理之常，当待宾客，朋从之义。而令扫辙息驾，无窥门之期；废筵抽席，绝接对之理。非唯交友离异，仍乃兄弟疏阔。姆尔争媚，相劝以严；媚媪竞前，相谄以急。其间，又有应答、问讯、卜筮师母，乃至残余饮食，诘辨与谁；衣被故弊，必责头领。或进不获前，或入不听也；不入则嫌于入疏，求出则疑有别意。召必以三更为期，遣必以日出为限；夕不见晚魄，朝不识曙星。至于夜，步月而弄琴，昼拱袂而披卷，一生之内，与此长乖；又声影才闻，则少婢奔迸，裾袂向席，则丑老丛来。左右整刷，以疑宠见嫌；宾客未冠，以少容致斥。如臣门分，代荷殊荣，足定家声，便预提拂。青宫美官，或由才升；一叨婚戚，咸成恩假，是以仰冒非宜。披露丹质，非唯上陈一已。规全身愿，实乃广申诸门受患之切；伏愿天慈照察，特赐蠲停。若恩制顿降，披请不申，便当刊肤剪发，投山窜海。云云。　
卷十一 职官部上
○ 太师太傅太保第一
叙事
　《汉官仪》云：太师，太傅，太保，皆古官也。殷太甲时，伊尹为太保；纣时，胥余为太师；武王克殷作周官，立太师、太傅、太保为三公。（应劭云：太师，天子所师法也。太傅，谓傅相天子于德义。太保，谓保安天子于德义，旧说以司马、司徒、司空为三公；周以司马、司徒、司空、司寇、冢宰、宗伯为六卿；遂以师、傅、保为三公。）《书》云：维兹三公，论道经邦是也。太师在太傅上；太保次太傅，无官属，与王同职，无不总统。《礼记》云：三公无官，言有其人然后充之，无其人则缺。（周武王时，齐太公为太师；成王时，周公为太傅，召公为太保。）秦汉之际，并无其官，至高后唯置太傅。（王陵为太傅。）汉末以大司马、大司徒、大司空为三公。立师、傅、保之官，位在三公上，崇号为上公。（平帝时，以孔光为太傅，迁太师、王舜为太保，马宫为太师。）东汉已后，皆以太尉、司徒、司空为三公，（太尉与大司马恒不两置，历代或以太尉或以大司马为三公。）师、傅、保常曰上公。后《魏书 官氏志》云：後魏尊师、傅、保为三师。《五代史 百官志》云：北齐因後魏亦曰三师，后周依周礼，又以师、傅、保为三公；隋初又为三师，炀帝废之。自汉魏以来，皆开府置寮属，至隋省寮属。
　事对
　【三足 六符】《环济要略》曰：三公者，象鼎三足，共承其上也。《汉书》云：六符。孟康注曰：泰阶，三台也；始三星，凡六星也。六符，星之符验也。应劭云：《黄帝六符经》曰：泰阶，天之三阶。
　【黄阁 绿纟戾】沈约《宋书》云：三公黄阁前史无其义。臣按：《礼记》云：士к与天子同，公侯大夫即异。郑玄注云：三公之与天子，礼数相亚，故黄其阁以示谦，不敢斥天子。疑是汉末制也。《晋官品令》曰：三公绿纟戾绥也。纟戾音戾。
　【槐位 台阶】《周礼》曰：三槐，三公位焉。台阶见上。
　【法三光 象五岳】《韩非》曰：背私曰公，三公象鼎足也。数三者，法三光。《春秋汉含孳》曰：举三公象五岳。
　【理阴阳 节风雨】《傅子》曰：三公者，佐天子理阴阳。刘向《说苑》曰：三公正天下，调阴阳，节风雨。已上三公、三师事。
　【经邦事 秉国均】《尚书》曰：立太师、太傅、太保。孔安国注云：师，天子所法也，佐王论道，以经纬国事。有德乃堪之。《诗》曰：尹氏太师，维周之氏，秉国之均，四方是维，天子是毗，俾民不迷。郑笺云：毗，辅也。言尹氏居太师之官，持国政之平，维制四方。
　【毗天子 备国师】《诗》云：天子是毗见秉国均注中。《续汉书》曰：赵典笃学博闻，宜备国师。国师即太师也。
　【燮阴阳 经礼乐】《尚书》曰：立太师、太傅、太保，惟兹三公，论道经邦，燮理阴阳。《孔安国传》曰：师，天子所师法，惟三公之任。佐王论道，经纬国事，和理阴阳。《大戴礼》曰：天子不论于先圣王之德，不知军国畜民之道，不见礼乐之正，不察应事之理，不博古今之典传，不闲于威仪之数，礼乐无经，学业不法。凡是其属，太师训之。
　【训帝躬 持国政】应劭《汉官仪》曰：平帝元始元年，孔光以太师见授。太后曰：“太师先圣人之后，道术通明，宜居四辅职，训导帝躬。”持国政事见秉国均注。
　【得于溪 赐以灵寿】《史记》曰：周文王得吕尚于溪，以为师，谓之太公。武王嗣位，号曰师尚父；成王即政，尊为太师。《诗》云：惟师尚父，时惟鹰扬。应劭《汉官仪》曰：孝平皇帝元始元年，太后诏曰：“太师光今年老有疾，俊大臣，惟国之重。《书》曰：无遗老成，国之将兴；尊师重傅，其令太师无朝。”十日一赐餐，赐以灵寿杖。黄门令为太师于省中施坐置几，太师入省杖焉。已上太师事。
　【元老 中庸】《东观汉记》曰：诏云：“行太尉事赵喜，三叶在位，为国元老，其以喜为太傅。时年八十，而心力克壮。继母在，朝夕瞻省，傍无几杖，言不称老。达练事体，明解朝章，虽无謇直之风，屡有补阙之益。”故京师谚曰：万事不理问伯始，天下中庸有胡公。
　【相天子 录尚书】《尚书》曰：立太师、太傅、太保，惟兹三公。论道经邦。孔安国注云：傅，傅相天子。《续汉书》云：太傅一人，当以善道，无常职，世祖以卓茂为之。其后每帝即位，辄置太傅一人录尚书事，薨辄省之。
　【三让高 万事理】应劭《汉官仪》云：和帝册曰：“故太尉邓彪，元功之族，三让弥高，今以彪为太傅录尚书事，百官总己以听。”万事理见上。
　【明朝章 戒戎事】明朝章见《中庸》注。《大戴礼》曰：天子不惠于庶人，不信于诸侯，不戒于戎事。凡是之属，太傅之任。
　【三叶在位 百官总己】三叶见赵喜注中。又百官总己见三让注。已上太傅事。
　【上公 元老】上公见叙事。王隐《晋书》曰：王祥，字休徵，拜太保。制曰：耆艾元老，高行清粹，朕所毗倚，以崇道宏化。
　【安天子 谏王恶】《尚书》云：太师、太傅、太保，惟兹三公，论道经邦。注云：太保，保安天子于德义。《周礼》，保氏掌谏王恶。注云：谏者，以礼义正之也。
　【任伊尹 职召公】《齐职仪》云：殷太甲时，伊尹为太保；周成王时，召公为太保。
　【明允笃诚 高行清粹】《晋起居注》云：太保卫，明允笃诚，有匪躬之志，其给千兵骑百人。高行清粹见元老注。已上太保事。
　表
　【陈沈炯《为太傅让表》】奏六代之乐，不能祈天；具百神之歌，无以动圣。延首帝阍，转增危栗；百川沸腾，王室如毁。释位同谋，诸侯总至；盟书会府，余臣一人。若使幅巾衡巷，口绝平吴，朝游赤松，暮过济北，出就侯服，入褫龙章，则四郊有垒。谁守社稷？如其雄戟在前，强弩自卫，负孺子之图，饰缘之鼎，军威重于护将，国礼贵于塞门。臣道尚卑，孰云非逼。臣所以出谢公卿，入训妻子，拜长陵之园，谒太祖之庙，不以九族违恩义，不以百姓负国家，所期陛下与北极同尊，朝廷与南山等固。
　碑
　【周王褒《太保吴武公尉迟纲碑》】昔者王室蕃屏，同族谓之宗亲；列国诸侯，异性称为伯舅。元勋懿德，周崇齐鲁之封；疏爵畴庸，汉重韩吴之秩。司勋载其洪烈，典册备其徽章。山甫式列辟之功，纪绩庸器；庄叔匡成献之难，昭德彝鼎。鸿名盛业，公实兼焉。公命代挺生，膺期间出。嵩华峻极，降惟岳之上灵；霜露所均，体中和之秀气；寒松擢本，且观后凋之质；真桂挺生，便结冬华之秀。固以辰昴膺庆，风云交感者焉。公柔顺内凝，英华外发；斧藻仁义，璋令范。危劲之节，贯四序而逾秀；坚真之操，经百炼而无销。加以逄蒙射法，远中戟枝，养由箭道，遥穿悬叶，巧极将军之伎，精穷校尉之官。及年逾艾服，任崇台兖；甲第当衢，传呼启路。不以宠贵骄人，每以卑谦自牧。易箦之言，无忘寝瘵；城郢之志，终于瞑目。铭曰：珠角膺期，出庭表德；出忠入孝，自家刑国。人物冠冕，彝章表则。任属屯警，官联枢侍；行部六条，议班三吏。逝水讵停，光阴不借；遽辞逆旅，俄悲怛化。旌舒夏练，棺陈卫幕；北郭人稀，西山景落。三千不见，九原谁作？铭兹鼎鼐，永传嵩霍。
○ 太尉司徒司空第二
叙事
　《齐职仪》云：皆古官也。（应劭云：自上安下曰尉。鱼豢曰：太尉掌武事，古者兵狱官皆以尉为称。尉，也，言兵狱罗也，言兵狱罗奸非。又应劭云：徒，众也；司徒，主人众也。空，穴也；司空，主土。古者穴居，主穿土为穴，以居人也。）尧时舜为太尉，舜时契为司徒、禹为司空，古亦为三公之职。其后常以太尉与大司马迭置，不两立。（有大司马则不置太尉，历代皆然。）周以太师、太傅、太保为三公，以大司马、大司徒、大司空与大司寇、大冢宰、太宗伯为六卿。至西汉末，师、傅、保之官，崇其号为上公，以大司马、大司徒、大司空为三公。後汉初省大司马，立太尉，与司徒、司空为三公。（皆除大字。）历魏、晋、宋齐之后常然。至后周，又依《周礼》，以师、傅、保为三公。《五代史志》云：隋又以太尉、司徒、司马为三公。历代皆开府置官属，唐废府寮。
　事对
　【上司 亚献】《东观汉记》曰：杨震，字伯起，为太尉。性忠诚。每谏争，中常侍樊丰等谮之，收印绶归本郡。震到洛阳都亭，谓门生曰：“吾蒙恩居上司，奸臣狡猾而不能诛，宠嬖倾乱而不能禁，何面目以见日月！”遂饮鸩而死。《续汉书》曰：太尉郊庙掌亚献，太丧告谥南郊。
　【统兵 掌武】《续汉书》云：太尉一人，掌四方兵事，课功，岁尽则殿最而行赏罚焉。又《汉书》曰：太尉，秦官也。掌武事。
　【匪石 断金】应劭《汉官仪》曰：冲帝册书，太尉赵峻，二世掌枢衡，有匪石不贰之心。又曰：三公国之桢干，朝廷取正，以成断金。大司农李固，公族之苗，忠正不挠，其以固为太尉。
　【两鹿 三】谢承《後汉书》曰：郑弘为临淮太守，行春，有两白鹿随车，夹毂而行。弘怪问主簿黄国鹿为吉凶，贺曰：“闻三公车︶画作鹿，明府当为宰相。”弘后果为太尉。范晔《後汉书》曰：杨震，字伯起。尝客于湖外，不答州郡礼命数十年，众人谓之晚暮，而震励志愈笃。后有鹳雀衔三鱼，飞集讲堂前。都讲取鱼进曰：“凡者，卿大夫之服象也；数三者，法三台也。先生自此升矣。”后位至太尉。
　【画鹿】 飞鹊印】画鹿︶见上。《博物志》云：常山张颢为梁相，天新雨后，有鸟如鹊，飞翔稍下，堕地人取，化为一圆石。颢椎破之，得金印，文曰忠孝侯印。颢表上闻，藏之秘府。颢，汉灵帝时至太尉。
　【保皇家 安刘氏】挚虞《陇西王泰为太尉册》曰：惟君行为时表，亲则宗臣，论道经邦，保皇家，是用进登上台。《汉书》云：上曰：“周勃重厚少文，然安刘氏者必勃也，可为太尉。”
　【主九伐 齐七政】谢灵运《晋书》曰；秦有太尉，掌兵。汉仍修之，或置或省，是故司马之官，主九伐之职。《汝南先贤传》曰：陈蕃拜太尉，让曰：“齐七政，训五兵，臣不如议郎王畅。”
　【叹黄宪 举蔡谟】谢承《後汉书》曰；陈蕃拜太尉，临朝叹曰：“黄宪若在，不敢先佩印绶。”《晋书》：郗鉴，字道徽，进禄太尉。疾笃，举蔡谟自代。
　【置屏风 赐锦被】谢承《後汉书》曰：郑弘，字巨君，为太尉，主将第五伦为司空，班位在下。每正朔朝见，弘曲躬自卑。帝知，遂置云母屏风公隔之，由此以为故事。又，朱宠，字仲威，为太尉。食脱栗饭，卧布被，朝廷赐锦被粱肉，皆不敢当。已上太尉事。
　【邦教 地征】《周礼》：大司徒之职，乃立地官司徒。使帅其属而掌邦教，以佐王安扰邦国。郑玄注云：所以亲百姓，训五品也，扰亦安也。又曰：以土均之法辨五物九等，制天下之地征。郑玄注曰：均，平也；五物，五土所生之物也；九等，も刚、赤缇、坟壤、渴泽、咸泻、勃壤、埴垆、强{临木}、轻爨之属；征，税也。
　【五礼 六乐】《周礼》：大司徒之职，以五礼防万民之伪而教之中。郑玄注：礼所以节止人之侈伪，使其得中。又曰：以六乐防万民之情而教之和。注曰：乐以荡正人之情思，使其心和。
　【度地 辨土】《周礼》：大司徒之职，凡建邦国，以土圭土其地而制其域。注曰：土其地，犹言度其地。又曰：以土宜之法，辨十有二土之名物。注曰：十有二土，分野十有二邦也。土系十二次，各有所宜。
  </div>
  <div class="pagination">
   <a href="初学记_page25.html">
    上一页
   </a>
   <span>
    ...
   </span>
   <a href="初学记_page21.html">
    21
   </a>
   <a href="初学记_page22.html">
    22
   </a>
   <a href="初学记_page23.html">
    23
   </a>
   <a href="初学记_page24.html">
    24
   </a>
   <a href="初学记_page25.html">
    25
   </a>
   <span class="current-page">
    26
   </span>
   <a href="初学记_page27.html">
    27
   </a>
   <a href="初学记_page28.html">
    28
   </a>
   <a href="初学记_page29.html">
    29
   </a>
   <a href="初学记_page30.html">
    30
   </a>
   <a href="初学记_page31.html">
    31
   </a>
   <span>
    ...
   </span>
   <a href="初学记_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
