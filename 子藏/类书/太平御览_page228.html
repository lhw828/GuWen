<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 228 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 228 页/共 737 页
  </h1>
  <div class="content">
   又《李广利传》曰：天子为万里而伐，不录其过。
又《匈奴传》曰：东胡强闻冒顿杀父自立，乃使使谓冒顿，欲得单于阏氏。冒顿问左右，左右皆怒曰：“东胡无道，乃求阏氏，请击之。”冒顿曰：“奈何与人邻爱一女子乎？”遂取所爱阏氏与之，东胡愈骄。冒顿遂东集，袭击东胡。东胡初轻冒顿，不为备。及冒顿以兵至，大破，灭东胡王。
《後汉书》曰：帝以关中未定，而邓禹久不进兵，下敕曰：“司徒，尧也；亡贼，桀也。长安吏人，遑遑无所依归。宜以时进讨，镇慰西京，系百姓之心。”禹犹执前意，乃分遣将军别攻上郡诸县，更征兵引，归至大要。（大要，县名。）
《魏志》曰：太祖父嵩，去官後还谯，以董卓之乱避难琅邪，为陶谦所害，故太祖志在复仇东伐。
又曰：景元四年，邓艾伐蜀。自阴平行无人之地七百馀里，凿山通道，作桥阁。山高谷深，至有艰险。艾以旃自裹，推转而下。将士皆攀木缘崖，鱼贯而进。
王隐《晋书》曰：太康元年，龙骧将军王浚等攻建平、丹阳城，克之。东击西陵以下，尽拔其城，虏其将帅。於是上下诸军同时并进，吴人降者以万计。吴丞相张悌及护军孙震，与扬州刺史周浚等战於板桥，破之。临陈斩悌、震首，浚遂泛舟东下，所历皆平。军至秣陵，皓面缚舆舁将其太子诣浚降。乃收其图籍，皆因吴所置，除其虐政，示以简易，百姓大悦。乃赦天下，改元为太康，天下大五日。
《晋书》曰：宣王破张鲁，请魏武便讨刘备。魏武曰：“人若无足，既得陇，复欲得蜀也。”
又曰：王羲之与会稽王笺，陈殷浩不宜北伐，并论时事。
又《宣纪》曰：镇东大将军诸葛诞杀扬州刺史乐，以淮南作乱，议者请速伐之。帝曰：“吾当与四方同力，全胜制之。”乃表曰：“昔黥布叛逆，汉祖亲征；隗嚣违戾，光武西伐。皆所以奋杨赫斯，震曜威武也。”
又《天文志》曰：参十星，一曰参伐，主斩刈。又为天狱，主杀。
又《冯ヨ传》曰：初谋伐吴，ヨ与贾充、荀勖同共苦谏不可。吴平，ヨ内怀惭惧。
又《载记》曰：慕容垂议征长子。诸将咸谏，以慕容永未有衅，连岁征役，士卒疲怠，请俟他年。垂将从之，及闻慕容德之策，笑曰：“吾计决矣。不复留贼以累子孙也。”乃发步骑七万，遣其丹阳王慕容瓒、龙骧张崇攻永弟支于晋阳。
《北史》曰：慕容绍宗讨侯景於涡阳。时景军甚盛，初闻韩轨往讨之，曰：“啖猪肠小儿。”闻高岳往，曰：“此兵精，凡人耳。”诸将被轻。及闻绍宗至，扣鞍曰：“谁教鲜卑小儿解遣绍宗来？若然，高王未死耶？”及与景战，诸将频败，无肯先者。绍宗麾兵径进，诸将从之，因大捷。
《三国典略》曰：周伐梁，于谨大军次于樊、邓，岳阳王率军会之，传檄于梁曰：“告梁文武众官：夫作国者罔弗以礼信为本，惟尔今主往遭侯景逆乱之始，实结我国家以邻援。今总背德，党贼高洋，引厥使人置之堂宇，傲我王命，扰我边人。我皇帝袭天之意，弗敢以宁，分命众军，奉杨庙略凡众十万，直指江陵。”丁卯，梁主停讲，内外诫严，是朝昏雾，巳时方歇。梁主亲戎百官并甲胄，从於禊饮堂间，公私马仗。是日大风拔木。王琛既至石梵，未见我军，乃驰书报黄罗汉曰：“吾至梵境。”上恬然前曰：“所言皆儿戏耳。”罗汉入启，梁主疑之。庚午，续讲百官以戎服听。
《後周书》曰：建德五年冬十月，帝谓群臣曰：“朕去岁属有疹疾，遂不得克平逋寇。前贼入境，备见敌情，观彼行师，殆同儿戏。又闻其朝政昏乱，政由群小，百姓嗷然，朝不谋夕。天与不取，恐贻後悔。若复同往年，出军河外，直为抚背，未扼其喉。然晋州本高欢所起之地，镇摄要重，今往攻之，彼必来援，吾严军以待，击之必克。然後乘破竹之势，鼓行而东，足以穷其窟穴，混同文轨。”诸将多不愿行。帝曰：“机者事之微，不可失矣。若有沮吾军者，朕当以军法裁之。”己酉，帝总戎东伐。以越王盛为右一军总管，杞国公亮为右二军总管，隋国公杨坚为右三军总管，谯王俭为左一军总管，大将军窦恭为左二军总管，齐王宪、陈王纯为前军。
又曰：保定中，命宇文护统众伐齐。於是征二十四军及左右厢散隶及秦陇、巴蜀之兵、诸蕃国之众二十万人。十月，帝於庙廷授护斧钺。出军至潼关，乃遣柱国尉迟迥率精兵十万为前锋。大将军权景宣攻克豫州，寻以洛阳围解，亦引军退。杨标於轵关战没，护於是班师。以无功，与诸将稽首请罪，帝弗之责也。
又曰：建德四年秋七月，武帝召大将军以上於文德殿，帝曰：“太祖神武膺运，创造王基，兵威所临，有征无战。唯彼伪齐，犹怀跋扈。虽复戎车屡驾，而大勋未集。朕以寡昧，纂承鸿绪，往以政出权宰，无所措怀。自亲览万机，便图东讨。恶衣菲食，缮甲治兵，数年已来，战备稍足。而伪主昏虐，恣行无道，伐暴除乱，斯实其时。今欲数道出兵，水陆兼进，北拒大行之路，东扼黎阳之险。若攻拔河阴，兖、豫则驰檄可定。然後养锐享士，以待其至。但得一战，则破之必矣。王公以为何如？”群臣咸称善。丁丑，诏曰：“高氏因时放命，据有汾、漳，擅假名器，历年永久。朕以亭毒为心，遵养时晦，遂敦聘好，务息黎元。而彼怀恶不悛，寻事侵轶，背言负信，窃邑藏奸。往者军下宜阳，衅由彼始；兵兴汾曲，事非我先。此获俘囚，礼送相继；彼所拘执，曾无一反。加以淫刑妄逞，毒赋繁兴，齐、鲁轸殄悴之哀，幽、并企来苏之望。既祸盈恶稔，众叛亲离，不有一戎，何以大定！今白藏在辰，凉风戒节，厉兵诘暴，时事惟宜。朕当亲御六师，龚行天罚。庶凭祖宗之灵，资将士之力，风驰九有，电扫八。可分命众军，指期进发。”以柱国陈王纯为前一军总管，荥阳公司马消难为前二军总管，郑国公达奚震为前三军总管，越王盛为後一军总管，周昌公侯莫陈琼为後二军总管，赵王招为後三军总管；齐王宪率众二万趣黎阳，随国公杨坚、广宁侯薛回舟师三万自渭入河，柱国梁国公侯莫陈芮率众一万守太行道，申国公李穆众三万守河阳道，常山公于翼众二万出陈、汝。壬午，上亲率六军，众六万，直指河阴。八月癸卯，入于齐境。禁伐树践苗稼，犯者以军法从事。
《隋书》曰：崔仲方为虢州刺史。上书论取陈之策曰：“臣谨案晋太康元年岁在庚子，晋武平吴，至今开皇六年，岁次丙午，合三百七载。《春秋宝乾图》云：“王者三百年一蠲法。”合三百之期，可谓备矣。陈氏草窃，起於丙子，至今丙午，又子午为冲，阴阳之忌。昔史赵有言曰：“陈，颛顼之族，为水，故岁在鹑火以灭。”又云：“周武王克商，封胡公满於陈。”至鲁昭九年，陈灾裨灶，曰：“岁五及鹑火而後陈亡，楚克之。”楚，祝融之後也，为火正，故复灭陈。陈承舜後，舜承颛顼，虽太岁左行，岁星又转，鹑火之岁，陈族再亡，戊午之年，妫虞运尽，语迹虽殊，考事无别。皇朝五运相承，感火德而王，国号为隋，与楚同分。楚是火正，午为鹑火，未为鹑首，申为实沉，酉为大梁。既当周、秦、晋、赵之分，若当此分发兵，得岁之助，以今量古，灭不疑也。臣谓午未申酉，并是数极。盖闻天时不如地利，地利不如人和，况主圣臣良，兵强国富，动植回心，人神叶契。陈既主昏於上，民ゥ於下，险无百二之固，众非九国之师。夏癸、殷辛尚不能立，独此岛夷而稽天讨！伏度朝廷自有宏谋，但刍荛所见，冀申营烂爝。今惟须武昌已下，蕲、和、滁、方、吴、海等州更帖精兵，密营渡计。益、信、襄、荆、基、郢等州速造舟楫，多张势，为水战之具。蜀、汉二江，是其上流，水路要冲，必争之所。贼虽於流头、荆门、延州、公安、巴陵、隐机、夏首、蕲口、盆城置船，然终聚汉口、峡口，以水战大决。若贼必以上流有军，令精兵赴援者，下流诸将即须择便横渡。如拥众自卫，上江水军鼓行以前。虽恃九江五湖之险，非德无以为固；徒有三吴、百越之兵，无恩不能自立。”上览而大悦，转基州刺史，征入朝。仲方因面陈经略，上善之，赐以御袍裤，并杂彩五百段，进位开府而遣之。及大举伐陈，以仲方为行军总管，率兵与秦会。
又曰：开皇九年，大举伐陈，以贺若弼为行军总管。将渡江，酹酒而咒曰：“弼亲承庙略，远振国威，伐罪吊民，除凶剪暴。上天长江，鉴其若此。如使福善祸淫，大军利涉；如事有乖违，得葬江鱼腹中，死且不恨。”
又曰：李德林自隋有天下，每赞平陈之计。八年，车驾幸同州，德林以疾不从。敕书追之，书後御笔注云：“伐陈事，意宜自隋也。”时高因使入京，上语颖曰：“德林若患未堪行，宜自至宅取其方略。”高祖以之付晋王。後驾还，在途中，高祖以马鞭南指云：“待平陈讫，会以七宝装严公，使自山东无及之者。”
《唐书》曰：武德初，秦王东讨王世充，连年未下，宿使於野。高祖以兵久在外，议欲班师。中书令封德彝奏曰：“世充得地虽多，而羁縻相属，其所用命者惟洛阳一城而已。计尽力穷，破在旦夕。今若还兵，贼势必振，更相连结，後必难图。未若乘其已衰，破之必矣。”高祖从其议。及平世充，高祖顾谓侍臣曰：“朕初兴兵东讨，众议多有不同，惟秦王请行，德彝赞成此计，张华叶同晋武亦无以加之。”
又曰：高崇文伐蜀，领兵马取凤翔斜谷路，李元奕领兵马取骆谷路，同赴梓州应接。当秦惠王时，用司马错之策以伐蜀，汉光武使吴汉伐公孙述，魏司马文王使邓艾伐刘禅，晋穆帝使桓温伐李子仁，宋武帝使朱龄石伐谯纵，梁武帝使邓元起伐刘季连，周太祖使尉迟迥平肃记，隋文帝使梁睿平王谦，宪宗命高崇文平刘辟。自秦至元和，九度伐蜀，四为水军氵斥江而上，惟秦与邓艾、尉迟迥、梁睿及崇文五在斜谷、骆谷出师，两讨不廷。
《古司马兵法》曰：王霸之所以治诸侯者六：以土地形诸侯，（列相也，相诸侯优劣地而封之以地，德广受土广，德小受土小也。）以政令平诸侯，（王者以道德善政教训诸侯平均之。）以礼信结诸侯，（谦恭爱惠，接待诸侯。官命诚信，以治民心。）以材力说诸侯，（材，能也。力者任重理烦，能堪物理事，位高力大，故诸侯悦来，各修其职任。）以谋人维诸侯，（维，持也。诸侯远方来，不奉制令，骄佚自专，故立牧伯维持督御之。）以兵革服诸侯。同患同利以合诸侯，（明约有功赏之，奢淫不从罚之，所以合诸侯也。）比小大以和诸侯。（比，次也。使小国事大国，不失尊卑之序，以协诸侯也。）会之所以发禁：（三者恐禁命不行以乱风化，故发九伐三禁以申敕之。）凌弱犯寡则沮之，（侮弱侵寡，则四面削其地。）贼伤人则伐之，暴内简外则疆之，（言诸侯内与臣下，无礼而暴虐之，外轻慢小人，不恤诚禁，则置之空单无人之地。）野荒民散则削之，负固不伏则侵之，贼杀其亲则正之，（悖逆人伦，则攻杀也。）放杀其君则残之，（尽残灭其首恶辈类也。）犯令政则杜之，（侮王者法则杜塞，不命与邻国交通。）外内乱、禽兽行则灭之。（诸侯淫乱，夫人伦，内外不别，与禽兽同行，不可以示百姓。）则诛灭尽矣。
《孙子》曰：夫伐大国则其兵众不得聚，威加於敌家，则交不得合。（皆失之矣。）是故不事天下之交，不养天下之权，（霸主者，不结威天下。诸侯之交，权交者也。）伸己之私，（绝天下之交，夺天下之权，以威德伸己之私欲。）威加於敌家，故其国可拔而其城可隳也。无法之悬，无功之令，（言军法令不应预施悬也。《司马法》曰：“见敌作誓，瞻功作赏。”此之谓也。）犯三军之众，若使一人。（犯者，用也。言明罚虽用众，若使一人也。）
又曰：安能动之。（攻其所爱。）故我欲战，敌虽高垒深沟，不得不与我战者，攻其所必救也。（绝粮道，守归路，攻其君主。）上兵伐谋，（敌始有设，谋伐之易。）其次伐交。（不令合。）
《春秋说题辞》曰：伐者，涉人国内行威，有所斩坏。伐之为言败也。
《白虎通》曰：王者受命，质家先伐，文家先改正朔何？质家言天命已使民诛无道，故先伐；文家言天命已成为王者，故先改正朔也。文者先其文，质者先其质也。故《论语》曰：“予小子履敢用玄牡，敢昭告于皇天上帝。”此谓汤伐桀，告天也。《诗》曰：“命此文王”，言诛伐也。
《礼记》曰：汤放桀，武王伐纣，时也。
《尚书》曰：今予惟恭行天之罚。此言开自出伐有扈也。
《王制》曰：赐之弓矢，乃得专征伐犯王诛者也。大夫将兵出，必不御者，欲盛其威，使士卒一意系心，故但闻将军令，不闻君命也，明进退在大夫也。
又曰：诛者何谓也？诛犹责也。诛其人，责其罪，极其过恶。
《春秋》曰：楚子虔诱蔡侯班杀之于申。《传》曰：“诛君之子不立。讨者何谓也？讨犹除也，欲言臣当扫除君之贼也。”
《春秋》曰：卫侯杀州吁于濮。《传》曰：“其称人何？讨贼之辞也。伐者何谓伐于也。言欲伐击之也。”
《尚书叙》曰：武王伐纣，征者何谓也？征犹正也，欲言其正轻重，纵辞诞，以示东征，诛禄甫也。战者何谓也？
《尚书大传》曰：战者，惮惊之也。
又曰：诸侯之义，非天子之命不得动众起兵。诛不义者，所以强弱枝，尊天子卑诸侯也。
《论语》曰：天下有道，则礼乐征伐自天子出；天下无道，则礼乐征伐自诸侯出也。
卷三百五　兵部三十六
征伐下
《说苑》曰：赵简子举兵伐齐，有被甲者笑之。曰：“子何笑？”对曰：“臣有宿笑。”简子曰：“有以说之，则可，无则死。”对曰：“当桑之时，臣邻家夫与妻俱之田，见桑中女，因追之；不能，还反，其妻怒而去之，臣笑其旷也。”简子曰：“今吾伐国失国，是吾旷也。”还师而归。
又曰：中行献子将伐郑，范文子曰：“不可得志於郑，诸侯仇我，忧必滋长。”郄至又曰：“得郑，是兼国也，则王者固多忧乎？”文子曰：“王者盛其德而远人归，故无忧；今我寡德而有使王者之功，故多忧。今子见无事而欲富乐者乎？”
《新序》曰：秦欲伐楚，使者往观楚重宝。楚王闻之，召令尹子西问焉，曰：“秦欲观楚宝器和氏之璧、隋侯之珠，可以示诸侯乎？”对曰：“臣不知也。”召昭奚恤问焉，对曰：“此欲观吾国之得失而图之，非国之重宝也。”遂使恤应之。恤发精兵三百人陈於西门之内，为东西之坛。秦使者至，恤曰：“君，客也，请就上位。”东子西，南面太宗子方次之，叶公子高次之，司马子反次之。恤自居西面之坛，称曰：“客观楚之宝器。楚所宝者，贤臣也。理百姓，实仓廪，使民人各得其所。子西在此，奉璧、使诸侯、解忿愤之难，交两国之欣，使无兵革之忧。太宗子方在此，守封疆，谨境界，不侵邻国，邻国亦不见侵。叶公子高在此，理师旅，正兵戎，以当强敌，提桴鼓以动百为之众，使皆赴汤火、蹈白刃，出万死不顾一生。司马子反在此，若怀霸王之余义，撮治乱之遗风。昭奚恤在此，惟大国所观。”秦使者惧然，无以对，遂揖而去。使者反，言於秦君曰：“楚多贤臣，未可谋也。”
又曰：汤居亳七十里，地与葛为邻。葛伯放淫不祀，汤使人问之曰：“何为不祀？”曰：“无以供牺牲也。”汤使人遗之牛羊，葛伯食之，又不以祀。汤又使人问曰：“何为不祀？”曰：“无以供粢盛也。”汤又使众往为耕，老弱馈食。葛伯率其民，要其有酒肉黍稻者夺之，不受者杀之。有一童子以黍肉饷，杀而夺之。书曰：“葛伯仇饷”，此之谓也。为其杀是童子而征之，四海之内皆曰：“非富天下也，为匹夫匹妇复仇也。
《蜀王本纪》曰：秦惠王欲伐蜀，乃刻五石牛，置金其後。蜀人见之，以为牛能大便金，牛下有养卒，以为此天牛也，能便金。蜀王以为然，即发卒千人，使五丁力士拖牛成道，致三枚於城郭。秦道得通，石牛力也。後遣丞相张仪等将兵，随石牛道伐蜀焉。
《英雄记》曰：建安中，曹操於南皮攻袁谭，斩之。操作鼓吹，自称万岁，於马上舞也。
《纪年》曰：周穆王四十七年伐纡，大起九师，东至於九江，比鼋，以为梁。
《春秋後秦语》曰：陈轸为楚使，来见秦惠王，曰：“卞庄子方刺兽，而管竖子止之，曰：两兽方食牛，牛必甘，甘必争，争必斗，斗则大者伤，小者死。从伤而刺之，一举必有双兽之功。卞庄子以为然，立待之。顷有两兽之功。今韩、魏相攻，期年不解，是必大国伤，小国亡。从伤而伐之，一举必有两实。此犹卞庄子刺虎之类也。”惠王曰：“善”。
又《楚语》曰：白起将兵伐楚。楚人黄歇者游学博闻，襄王以为辩，故使於秦，说昭王曰：“天下莫强於秦、楚，今闻大王欲伐楚，此犹两虎相与斗，而怒大受其弊。不如善楚。”秦王乃止不伐楚，约为与国，黄歇受约而归。
又《赵语曰：张孟谈阴见韩魏之君曰：“臣闻唇亡者齿寒，今智伯率二君而伐赵，赵亡矣。赵亡则二君为之次。”二君曰：“我知其然。”
《吴越春秋》曰：夫差令於邦中曰：“寡人欲伐齐，敢有谏者死。”太子友请明。时怀丸挟弹从後园而来，衣沾履濡。吴王夫差怪而问之，太子友对曰：“臣游後园，闻秋蝉之鸣，往而观之，秋蝉登高树，饮清露，悲吟以为安，不知螳螂超枝缘条，曳腰举刃，欲援其形也。螳螂贪心时进，志在有利，不知黄雀缘茂林，徘徊枝叶，欲啄螳螂也。夫黄雀知伺螳螂之有味，不知臣踌躇引弹蜚丸之集其背也。”
又曰：越王勾践谓大夫种曰：“孤闻吴王淫而好色，因此而坏其谋之可。”大夫种曰：“可。惟君王选择美女二人而进之。”於是越王曰：“善哉。”乃使相工索国中，得苎萝山卖薪之女，名西施、郑旦而献於吴。
又曰：越王念吴欲复承之，乃中夜抱柱而哭，讫，复承之以啸。於是群臣咸曰：“君王何愁心之甚？夫复仇谋敌，非君王之忧，自臣下急务也。”
又曰：吴王阖闾将伐楚，登台向风而啸，有顷而叹，群臣莫有晓王意者。子胥乃荐孙子。孙子者，吴人也，名武，善为兵法，僻隐幽居，世人莫知其能。
《孟子》曰：春秋无义战，彼善於此，则有之矣。征者，上伐下也，敌国不相征也。
《吕氏春秋》曰：智伯将伐仇繇之国，山险无道，乃遗以大钟，方九轨，仇繇开道迎之，因其道，取其国。（韩子曰：智伯铸大钟遗仇繇，由君大悦，除道迎之，七月而仇亡也。）
又曰：阖闾选多力者五百人，利止者三千人，以为前陈，进与荆战，五战五胜，遂有郢。东征至於庳卢，西伐至于巴蜀，北迫齐晋，令行中国。
又曰：凡人之攻伐也，非因利则因名也。名实不得，国虽强大则曷为攻矣？解在乎史墨来而辍不袭卫，赵简子可谓知动静矣。（晋赵简子鞅将袭卫，史墨往睹之。反曰：蘧伯玉为政未可与加。简子辍不伐卫。故曰：史墨来而辍不袭卫也。）
又曰：楚之边邑曰卑梁，其处女与吴之边邑处女桑於境上，戏而侍卑梁之处女。卑梁人挟其侍子以让吴人，吴人应之不恭。卑梁人怒，杀而去之。吴人往报之，尽屠其家。卑梁公怒，曰：“吴人焉敢攻吾邑？”举兵反攻之，老弱尽杀之。吴王夷昧闻之怒，使人举兵侵楚边邑，克夷而复去之。吴公子光又率师与楚人战於鸡父，大败之，获其师。
又曰：荆庄王欲伐陈，使人视之。使者曰：“陈不可伐也。”庄公曰：“何故？”对曰：“其城廓高，沟洫深，畜积多也。”宁国曰：“陈可伐也。（宁国，楚臣。）夫陈，小国也，而蓄积多，赋敛重也，则民怨上矣；城廓高，沟洫深，则民力罢矣。兴兵伐之，陈可取也。”庄王听之，遂取陈。
又曰：箴尹为荆使於宋，司城子罕觞之。西家之潦，经其庭而不禁。箴尹问其故，司城子罕曰：“西家高，吾宫卑，潦不经吾庭不得写，为是吾不禁也。”箴尹归，适遇荆欲攻宋，箴尹谏於王曰：“宋不可攻也。其君贤相仁，贤者得民，仁者能用之，攻之必无功也。”
《淮南子》曰：尧时，十日并出，焦禾稼，杀草木，民人无食；羿窳、九婴、大风、封豕、凿齿、修蛇皆为害。尧乃使羿诛凿齿於畴华之泽，（南地也。）杀九婴於凶水，（水火之怪，在北狄之地。）缴大风於青立之野，（大风，鸷鸟也。）射十日而下其九日，杀羿窳、（状如龙首，食人，在西方也。）断修蛇於洞庭，（在南方。）擒封豕於桑林。（封豕，大彘也。桑林，汤祷旱地。）
又曰：晋伐楚，三舍不止，大夫击之。庄王曰：“先君之时，晋不伐楚。及孤之身而晋伐楚，是孤之过也。若何其辱？”群大夫曰：“先臣之时，晋不伐楚，今臣之身而晋伐楚，此臣之罪也，请击之。”王俯而泣涕沾襟，起而拜群大夫。晋人闻之，曰：“君臣争以过为在己，不可伐也。”夜，还师而归。
又曰：诸侯伐秦，及泾莫济，（鲁襄十一年，晋悖公我郑，秦人伐晋救郑，十四年，晋使六卿帅诸侯之大夫伐秦，至泾水，无有先渡者也。）晋叔向见叔孙穆子曰：“诸侯伐不恭而讨之，及泾而止，於秦何益？”（何益於伐秦之事。）穆子曰：“豹之业及《匏有苦叶》矣，不知其他。”（业事《匏有苦叶》，《诗□风》篇名。匏有苦叶，济有深涉，深则厉，浅则揭，言其必济，不知其他。）叔向退，召舟虞与司马（舟虞掌舟，司马掌兵。）曰：“夫苦匏不材於人，共济而已。（材，若裁也。不裁於人，言不可食共济而已。佩匏可以渡水。）鲁叔孙赋《匏有苦叶》，必将涉矣，（诗以言志。）具舟除隧不共有法，（隧道共具也。舟虞具舟，司马除道，法刑也。）是行也。”鲁人以莒人先济，诸侯从之。
又曰：文公立，四年，楚成王伐宋，（四年，鲁僖公二十七年冬也。宋背楚事晋，故楚伐之。）公率齐、秦伐曹卫，以救宋。（鲁僖二十八年春，晋侯侵曹伐卫。《传》曰：楚始得曹而新婚於卫也。）宋人使门尹班告急於晋。（门尹班，宋大夫。）公告大夫曰：“宋人告急，舍之则宋绝。（舍，不救，则宋降楚，与我绝。）告楚则不许我，（告，请。请宋于楚，楚不许我。）我欲击楚，齐、秦不欲，其若之何？”
又曰：自大毕，伯士之终也，（大毕、伯士，犬戎氏之二君。终，卒也。）犬戎氏以其职来王。（以其职，谓其嗣子其贵之宝来见王。）天子曰：“予必以不享征之，且观之兵。（享，宾服。服礼以责犬戎而示之兵，非也。）其无乃废先王之训而王几顿乎？（几，危。顿，败。）吾闻夫犬戎树敦，（树，立。言犬戎立性朴。）师旧德而守纯终固，（师，循也。纯，专固一。言犬戎氏修先王之旧德，奉其常职，天性专一，终身不移，不听穆王责其厚享也。）其有以御我矣。”（御，应距也。）王不听，遂征之。得四白狼、四白鹿以归。目是，荒服者不至。（穆王责犬戎非礼，暴兵露师，伤威毁信，荒服者不至。）
又曰：商王帝辛大恶于人，（商，殷人，本号辛，纣名。大恶，大为人所恶也。）庶人不忍，欣载武王以至戎于商牧。（载奉武兵牧商郊，牧野也。）是先王非务武也，勤恤人隐而除其害。（恤，忧。隐，痛。）
又曰：忠臣者，务崇君之德；谄臣者，务广君之地。何以明之？陈夏征舒杀其君，楚庄王伐之，陈之人听命。庄王已讨有罪，遣卒戍陈，（戍，守也。欲守陈。）大夫毕贺。申叔时使于齐，及还而不贺。庄王曰：“陈为无道，寡人起六军以讨之，征暴乱，诛罪人，群臣皆贺而子不贺，何？”申叔时曰：“人有牵牛而往，蹊于人之田中，田主杀其人而夺之牛，罪则有矣，罚亦重矣。今君王以陈为无道，举兵而征之，因诛罪人，遣卒戍陈。诸侯闻之，非以王为诛罪人也，贪陈国也。盖闻君子不弃义以为利。”王曰：“善。”乃罢陈之戍。後诸侯闻之，朝于楚，此务崇君之德也。始张式为智伯谋（张式，晋人。）晋六将军，中行子最弱，而上下离心，可伐以广地。於是伐范中行，灭之矣。又教智伯求地於韩、魏。韩、魏裂地而授之，赵氏不予，乃率韩、魏而伐赵，围晋阳三年。三国阴谋遂灭之。此务为其君广地也。夫为君崇德者霸，为君广地者灭。故千乘之国，文德行者王，汤武是也。万乘之国，好广地者亡，智伯是也。
《庄子》曰：犀首请魏伐齐，季子谏勿伐，华子闻而丑之曰：“善言伐齐乱人也，善言勿伐亦乱人，谓伐之与不伐乱人。者，又乱人也。”
《列子》曰：晋文公出会，欲伐卫，公子锄御而笑之。公问之，对曰：“笑臣邻之人也。邻之人有送其妻适私家者，道见桑妇，悦而与之言。然顾视其妻，亦有招之者。臣窃笑此也。”公悟，乃引师而还，未至，而有伐其北鄙矣。
《墨子》曰：天赐武王黄鸟之旗，以伐纣。
又曰：汤在钅鹿宫，梦神谓之曰：“夏桀无道，汝克戡之。”
《孙卿子》曰：尧伐欢兜，舜伐三由，禹伐共工，汤伐有夏，文王伐崇，武王伐纣，此两帝四王者，仁义之兵於天下也。
《尉缭子》曰：武王之伐纣也，河水逆流，左骖霆死，地方百里，战卒三万。纣之阵，起自黄鸟，至于赤斧，其间百里。武王不罢士民，兵不血刃，克殷诛纣，其人事然。
《韩子》：晋献公欲伐虞虢，乃遗之屈产之乘，垂棘之璧，女乐二八，以萦其心，以乱其政。
《阮嗣宗为郑冲劝晋王笺》曰：前者胡公东诛叛逆，全军独克，擒阖闾之将，斩轻锐之卒，以万万计。
卷三百六　兵部三十七
请征伐
《家语》曰：孔子北游，登于农山。子路、子贡、颜回侍侧。孔子四望，喟然而叹曰：“二三子各言尔志，吾将择焉。”子路进曰：“由愿得白羽若月，赤羽若日，钟鼓之音，上震于天，旌ユ缤纷，下蟠于地。（蟠，委也。）由当一队而敌之必也。攘地千里，（攘，却也。）搴（取也。）旗执馘，惟由能之，使夫二子从我焉。”孔子曰：“勇哉！”
《史记》曰：终军请愿受长缨，必羁南越王而致之阙下。
又曰：单于为书，慢骂太后，樊哙曰：“臣愿得十万众横行匈奴中。”季布曰：“高皇帝以三十万困於平城，哙亦在其中，且秦以事胡，陈胜等起。”
《後汉书》曰：刘尚击武陵五溪蛮，深入，军没。援因复请行，时年六十二，帝恐其老，未许之。援自谓曰：“臣尚能披甲上马。”帝令试之。援据鞍顾盼，以示可用。笑曰：“矍铄哉，是翁也。”（矍铄，勇貌也。《东观记》作“获哉，是翁。”获，音许约反。）遂遣援。（援，马援也。）
又曰：更始郾王、尹尊及诸大将在南方未降者尚多，帝召诸将议兵事，未有信言，沉吟久之，乃以檄叩地曰：“郾最强，宛为次，谁当击之？”贾复率然对曰：“臣请击郾。”帝笑曰：“执金吾击郾，吾复何忧！”
《唐书》曰：李晟以军功授特进、光禄卿，寻转试太常卿。大历初，李抱玉镇凤翔，署晟为左军都将。四年，吐蕃围灵州，抱玉遣晟将兵五千以击吐蕃，晟辞曰：“以众则不足，以谋则太多。”乃请将兵二千人疾出大霰阙。至临洮，屠定秦堡，焚其积聚，虏堡帅慕容谷锺而还，吐蕃因解灵州围而去也。
又曰：马燧讨李怀光，师次于焦离堡，其夜贼将吴□弃太原堡走，其下皆降。燧率诸军济河，兵凡八万，阵於城下。是日，贼将牛俊斩怀光首以降。降者一万六千，斩贼将阎晏、孟宝、张清、吴□等七人以舍其，为怀光所虏胁，舍之。燧自从京师至河中，凡二十七日。上乃下诏褒美，迁光禄大夫，兼侍中。初，德宗欲罢兵，燧不可，请得一月刍粮足以平河中。至是，果然矣。
又曰：德宗幸奉天，诏李晟与李怀光合军拒朱Г，时每将出合战，晟必自异，衣锦裘、绣帽於前，亲自指导。怀光望见恶之，乃谓晟曰：“将帅当持重，岂宜自丧饰以啖贼耶！”晟曰：“前久在泾源，军士颇相畏服故欲令其先识以夺其心耳。”怀光益不悦，阴有异志，兵迁延不进。晟因入说怀光曰：“寇贼偷据天子，行在近县，兵柄庙略，属在於公。公宜以时速进，晟愿以所部得奉严令，为公前驱，虽死不悔。”怀光益拒之。
又曰：史敬奉，灵武人，少事本军为衙将。元和十四年，敬奉大破吐蕃於盐州城下，赐实封五千户。先是西戎频岁犯边，敬奉白节度使杜叔良，请与三千人，备一月粮，深入蕃界，叔良以二千五百人授之。敬奉既行十馀日，人莫知其所向，皆谓吐蕃尽杀之矣。乃由他道深入，突出蕃众之後。戎人惊溃，敬奉率众大破之，杀戮不可胜记，驱其馀众於芦河，获羊马驼牛万数。敬奉形甚短小，若不能胜衣。至於野外驰逐，能擒奔马，自执鞭勒，随鞍跃上，然後羁带，矛矢在手，前无强敌。甥侄及僮使仅二百人，每以自随，临入敌，辄分其队为四五，随逐水草，每数日各不相知，及相遇，已皆有获虏矣。
《三国典略》曰：北齐平广陵王孝珩曰：“奈何嗣君无独见之明，宰相非柱石之寄，内参群竖，离间骨肉，恨不得握兵符，受庙算，出万死，身先士卒，展我力耳。”
又曰：齐主曰：“今日饮酒，乐哉！”武卫将军斛律光进曰：“关西未平，人为仇敌，陛下亦何乐哉？会当马步十万，三道渡，由平道陷玉璧，拔长安，自仉凉色来纳在掌握，使百官袭冠冕，军士释介胄，然後称乐。”齐王谓群臣曰：“明月常有此意，忧国如家，卿辈无及之者。”平原王段昭出谓光曰：“卿胜先帝耶，先帝以四十万攻玉璧，不利而还，将兵如盘擎水，误即倾覆，何容易而轻言之。”光笑曰：“非卿所知。”
出师
《易》曰：出师以律，失律凶也。
《书》曰：张皇六师，肃将天威，兼弱攻昧，推亡固存，无作神羞。
《诗》曰：维师尚父，时维鹰扬。
《礼记》曰：师出不逾时，为怨思也；逾时即内有怨女，外有旷夫。
又曰：天子将出征，类于上帝，宜乎社，造乎祢，於所征之地；（，师祭也。）受命于祖，（告祖。）受成于学。（定兵谋也。）出征执有罪，反，释奠於学，以讯馘告。
《周礼》曰：牙璋以起军旅。
又曰：类祭，先出师，告天祭地；造祭，将与兵，造於先祖祭也。
《梁》曰：甲午治兵，出曰治兵习战，入曰振旅习战也。
《後汉书》曰：光武起，王莽下天下能为兵法者六十三家数百人，并以为军吏；选练武卫，招募猛士，（《说文》云：募，广求也。）旌旗辎重，千里不绝。时有长人巨无霸，（王莽连率韩博上言：有奇士长一丈，大十围，自谓巨无霸，出于蓬莱东南五城西北昭如海滨。轺车不能载，三马不能胜，卧则枕鼓，以铁箸食。见前书。）长一丈，大十围，以为垒尉，（郑玄注：《周礼》六军壁三垒。崔瑗《中尉箴》曰：堂堂黄帝，设为垒尉。尉者，主垒壁之事。）又驱诸猛兽（猛或作犷。犷，猛貌，音古猛反。）虎豹犀象之属，以助威武，自秦、汉出师之盛，未尝有也。
又曰：车驾东归。敕岑彭书曰：“两城若下，便可将兵南击蜀虏。”人苦不知足，既平陇，复望蜀。每一发兵，彭头须为白。
又曰：马严拜将军长史，将北军五校士、羽林禁兵三千人，屯西河美稷，（美稷，县名。）卫护南单于，听置司马、从事。牧守谒敬，同之将军。敕严过武库，祭蚩尤，（武库掌兵器，令一人，秩六百石。前书音义曰：蚩尤，古天子，好五兵，故合祭之，见高祖纪。）帝亲御阿阁，（阿曲。）观其士众，时人荣之。
  </div>
  <div class="pagination">
   <a href="太平御览_page227.html">
    上一页
   </a>
   <span>
    ...
   </span>
   <a href="太平御览_page223.html">
    223
   </a>
   <a href="太平御览_page224.html">
    224
   </a>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <a href="太平御览_page227.html">
    227
   </a>
   <span class="current-page">
    228
   </span>
   <a href="太平御览_page229.html">
    229
   </a>
   <a href="太平御览_page230.html">
    230
   </a>
   <a href="太平御览_page231.html">
    231
   </a>
   <a href="太平御览_page232.html">
    232
   </a>
   <a href="太平御览_page233.html">
    233
   </a>
   <span>
    ...
   </span>
   <a href="太平御览_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
