<!DOCTYPE html>
<html>
<head>
    <meta charset="UTF-8">
    <title>太平御览 - 第 567 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 567 页/共 737 页</h1>
    <div class="content">宋玉《风赋》曰：跻于罗帷，经于洞房。
司马相如《美人赋》曰：女以玉钗挂臣冠，罗袖拂臣衣。
张衡《南都赋》曰：罗袜慑忄而容与。
《古诗》曰：明月何皎皎，照我罗床帷。
《古歌诗》曰：大妇织绮罗，中妇织流黄。小妇无所作，挟瑟上高堂。
阮籍诗曰：西方有佳人，皎皎如日光。被服纤罗衣，左右佩双。
绮
《广雅》曰：郁金、流黄、綦绮。
《说文》曰：绮，文缯也。
《释名》曰：绮，也，其文欹邪，不顺经纬之纵横也。有杯文，形似杯也。有“长命”，其采色相间皆横终辐。言“长命”者，服之使人命长，本造者之意也。有棋文，方文如棋也。
《汉书》曰：班伯侍讲金华殿，在织襦纨裤之间，非其好也。
又曰：贾人不得衣锦绣绮。
又曰：孝文六年，遗匈奴书。使者言：“单于服绣袷绮衣。”
《东观汉记》曰：马后袍极粗疏，诸主朝，望见反以为绮。后曰：“此缯染色好，故直用之。”
《汉官仪》曰：祭天用六彩绮席，六重，长一丈。
干宝《晋纪》曰：初，洛中名服有白石绮。织者尤之曰：“石非缯彩之称。”
《晋令》曰：第三品已下，得服杂杯之绮；第六品已下，得服七彩绮。
《东宫旧事》曰：太子纳妃，有七彩杯文绮被一、绛石杯文绮被一、七彩杯文绛裤、长命杯文绮裤。
司马相如《长门赋》曰：张罗绮之幔帷，垂楚组之连纲。
班固《西都赋》曰：红罗飒纟丽，绮组缤纷。
潘岳《秋兴赋序》曰：余兼虎贲中郎将，寓直散骑之省。珥蝉冕袭，绮纨之士，此焉游处。
《古诗》曰：客从远方来，赠我一端绮。文作双鸳鸯，裁为合欢被。
又曰：缃绮为下裳，紫绮为上襦。
曹植诗曰：西北有织妇，绮缟何缤纷！清晨秉机杼，日暮不成文。
织成
《广雅》曰：天竺出细织成。
《续汉书□舆服志》曰：虎贲武骑皆冠，虎文单衣。襄邑岁献织成，虎文。
《魏略》曰：大秦国用水羊毛、木皮、野茧丝作织成，皆好色。
《魏略》曰：大秦国出金织成帐。
《吴时外国传》曰：大秦国、天竺国，皆出金缕织成。
《晋後略》曰：张方兵入洛诸官府，大劫掠御宝，织成、流苏皆分割为马栈矣。
《晋令》曰：织成衣为禁物。
《搜神记》曰：陈节谒诸神，东海君以织成青襦一领遗之。
《西京杂记》曰：宣帝被收系郡邸狱，臂上犹带史良娣合采婉转丝绳系身毒国宝镜一枚，大如八铢钱。及即位，常以琥珀笥盛之，缄以戚里织成，一曰斜文织成。
《西京杂记》曰：赵飞燕为皇后，其女弟昭仪在昭阳殿，遗飞燕书曰：“今日嘉辰，贵懋膺洪册，上衤遂三十五条，以陈踊跃之志，内有织成下裾。”
《杜兰香传》曰：兰香降南郡张硕，与硕织成裤形。
《邺中记》曰：石虎冬月施流苏斗帐，悬金薄织成腕囊。
又曰：石虎皇后出女妓二千为卤簿，冬月皆著紫纶巾、熟锦裤，脚着五文织成靴。
又曰：石虎猎，著金缕织成合欢裤。
高柔妇与柔书曰：今奉织成袜一量。
绫
《释名》曰：绫者，其文望之似冰凌之理也。
《汉官典职仪》曰：尚书郎直供青缣白绫被。
《魏略》曰：大秦国有金缕绣杂色绫，其色利，得中国丝素，解以为胡绫。
《魏志》曰：杨阜，字义山，为城门校尉。常见明帝着帽，被缥绫半袖，阜问帝曰：“此於礼何法服也？”帝默然。
《晋咸康起居注》曰：诏临邑使主范柳所贡物，多绛绫，是其所珍，可筹量增赐。
《晋安帝纪》曰：桓玄幼时，会于西堂，设伎乐，上施绛绫交，缕金以为饰。
《晋修复山陵故事》曰：帝改服，着白绫帽。
荀勖《为晋文王与孙皓书》曰：饷杂色绫十端。
《後魏书》曰：辛穆，字叔宗，举茂才，为雍州别驾。初，随父在下邳，与彭城陈敬文友善。敬文弟敬武，少为沙门，从师远学，经久不返。敬文病，临卒，以杂绫二十匹托穆与敬武。穆久不得见，经二十年，始於洛阳见敬武。以物还之，封题如故，世称廉信。
《唐书》曰：太宗初，七品以上服龟甲双具十花绫，其色绿；九品已上服丝布及杂小绫，其色青。
又曰：长庆中，浙西观察使季德裕上表曰：“臣当道奉诏，更令织定罗丝袍段及满幅盘绫绫一千匹，况立鹅天马，掏豹盘绦，文彩珍奇，只合圣躬自服。今所织千匹，费用至多。在臣愚诚，亦所未谕。乞酌臣当道物力所宜，更赐节减。即海隅苍生，无不受赐。”诏许罢进盘绦绫一千匹。
《汉武内传》曰：西王母侍女服绀绫之袍。
《西京杂记》曰：霍光妻遗淳于衍散花绫二十五匹。绫出钜鹿，陈宝光妻传其法。霍显召入其弟，使作之，一匹直钱一万。又与绿绫七百端，直钱百万。
符丕《答谢玄书》曰：今往大文罗、大绞绫各五匹。

《三礼图》曰：五彩方山冠，以彩为之。
《说文》曰：，细缯也。
《释名》曰：谷，粟也，其形戚戚如也。
《战国策》曰：王斗见齐宣王，宣王曰：“愿闻先生直言正谏。”斗曰：“王之忧国爱民，不如王之爱一尺之。王使人为冠，不使左右便僻，而使工者，以为能也；今治齐国，非左右便僻无使也。故王之爱民，不如一尺之”
《汉书》曰：江充召见太一宫，自请愿以所常被服衣冠见上。上许之，充衣纱单衣。
《东观汉记》曰：建初二年，诏齐相其止勿复送冰纨方空。
董巴《舆服志》曰：羽林左右监、左右虎贲皆冠，纱单衣。
《魏志》曰：袁术遂僭号，荒侈滋甚。後宫数百，服绮，馀粱肉。
杨子《法言》曰：或曰：“雾之组丽。”曰：“女工之蠹矣！”
《潜夫论》曰：小民或刻剥绮，以成榆叶水波文。
《抱朴子》曰：劲弩之馀力，不能洞雾。
宋玉《风赋》曰：主人女翳，承日之华，更被丹之单衣。
司马相如《子虚赋》曰：杂罗绡，垂雾。
刘桢《鲁都赋》曰：其女工则绛绮。
荀勖《为晋文王与孙皓书》曰：饷三端。
纱
《东观汉记》曰：马融博洽通儒，教养诸生千数。融好侈饰，常施绛纱帐，前授生徒，後列女乐。
《晋书》曰：武帝泰始九年，帝多简良家子女以充内职。自择其美者，以绛纱系臂。
《梁书》曰：王僧孺幼贫，其母鬻纱布以自业。（事具卤簿门。）
《後魏书》曰：游明根以年逾七十，表求致仕，优诏许之。引入陈谢，悲不自胜。帝言别殷勤，仍为流涕。赐青纱丹衣、委貌冠、被褥、锦袍等物。
《北齐书》曰：琅琊王俨，字威仁，武成第三子。拜京畿大都督、领军大将军、领御史中丞，迁大司徒。初，从北宫出将上中丞，凡京畿步骑领军之官属，中丞之威仪、司徒之卤簿，莫不毕备。帝与后在华林园东门外张幕，隔青纱步障观之。
《北史》曰：齐卢道虔聘妻元氏，甚聪悟。常升高座讲老子，道虔从弟元明隔纱帷以听焉。
《唐书》曰：太宗幸蒲州，刺史赵元揩服黄纱单衣，迎谒路左。
《东宫旧事》曰：皇太子初拜，有绛纱单衣。
《王子年拾遗记》曰：汉武帝思李夫人，不可复得。诏董仲君曰：“朕思李氏，其可得乎？”仲君曰：“可遥见，而不可同帷幄。有潜英石，色青，轻如毛羽，寒盛则石温，暑盛则石冷。刻之人像，不异真人。使此像往，则夫人至矣。”乃遣人至暗海，经年而还，得此石。命工衣李夫人形刻成，置於轻纱幕里，宛若生时。帝大悦。
又曰：江汉之民，至暮春上巳之日，禊集祠间，或结五色纱囊，盛食沉於波中，以言蛟龙水虫畏之，不侵食也。
《蔡克别传》曰：克字子尼，体貌尊严，莫有。高平刘整俊才，白衣居家，车服奢丽，谓人曰：“纱，吾之常服耳！”遇蔡子在坐，而经日不自安。
《齐谐记》曰：馀杭县有一人姓沈名踪，与父同入山，至夜二更中，忽见一人，着纱帽，披绛绫袍，云是斗山王。
《秦记》曰：符坚以太常韦逞母宋氏传其父业《周官音义》，乃就宋家立讲堂，书生百人，隔绛纱幔而受业焉。
绡
《毛诗义疏》曰：《杨之水》“素衣朱绣”，绣当为绡。绡，绮也。
《礼记□玉藻》曰：君子狐青裘豹袖，玄绡衣以裼之。（君子，大夫、士也。绡，绮属也。染之於玄，以狐青裘相宜也。）
《广雅》曰：绡谓之缃。
《晋令》曰：第六品已下，不得服罗绡。
《王子年拾遗记》曰：燕昭王二年，广延国来献善舞者二人，昭王处以单绡华幄。
又曰：吴主孙权居昭阳宫，倦暑，乃褰紫绡之帷。
曹植《洛神赋》曰：践远游之文履，曳雾绡之轻裾。
绨
《说文》曰：绨，赤黄色也。
《释名》曰：绨，似弟虫之色，绿而泽也。
《史记》曰：范睢改名为张禄，相秦。秦伐魏，魏使须贾於秦。睢为微行，弊衣徒步入邸，见须贾。贾惊曰：“范叔无恙乎？今叔何事？”睢曰：“为人赁。”贾意哀之，留坐饮食，曰：“叔寒如此哉！”乃取其绨袍以赐之。後睢见贾，贾顿首言“死罪”。睢曰：“公所以得不死者，以绨袍，恋恋有故人之意，故释公。”
《汉书》曰：文帝身衣弋、绨。（如淳曰：弋，帛也。）
《汉官仪》曰：太宫、汤官奴婢各三千人，大置酒日，皆绨衤蔽膝。
《汉官旧仪》曰：印绶盛以箧，箧以绿绨，白表赤里。
</div>
    <div class="pagination">
<a href="太平御览_page566.html">上一页</a><span>...</span><a href="太平御览_page562.html">562</a><a href="太平御览_page563.html">563</a><a href="太平御览_page564.html">564</a><a href="太平御览_page565.html">565</a><a href="太平御览_page566.html">566</a><span class="current-page">567</span><a href="太平御览_page568.html">568</a><a href="太平御览_page569.html">569</a><a href="太平御览_page570.html">570</a><a href="太平御览_page571.html">571</a><a href="太平御览_page572.html">572</a><span>...</span><a href="太平御览_page568.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
