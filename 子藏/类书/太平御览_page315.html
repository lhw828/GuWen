<!DOCTYPE html>
<html>
<head>
    <meta charset="UTF-8">
    <title>太平御览 - 第 315 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 315 页/共 737 页</h1>
    <div class="content">又曰：更始即位，舞阴大姓李氏拥城不下。更始遣柱天将军李宝降之，不肯。云：“闻宛之赵氏有孤孙喜，信义著闻，愿得降之。”更始微喜，使诣舞阴李氏，遂降。
又曰：桓典，字公雅，举孝廉为郎中。居无几，国相王吉以罪被诛，故人亲戚莫敢至者。典独弃官帐敛归葬，服丧三年，负土成坟，为立祠堂，尽礼而去。
又曰：刘车，字公子，楚郡人。更始时，天下乱，平弟仲为贼所杀。其後贼忽然而至，平扶侍其母，奔走逃难，抱仲遗腹女而充其子。母欲还取之，平不听，曰：“力不能两祸拢仲不可以绝类。”遂去不顾，与母俱匿野泽中。平朝出求食，逢饿贼，将烹之，叩头曰：“今旦为母求菜，老母等归为命，愿得归，食母毕，还就。”因涕泣，贼哀而遣之。平还，食母讫，因白曰“属与贼期，义不可欺。”遂还诣贼。众皆大惊，相谓曰：“常闻烈士，今乃见之。去矣，吾不忍食子。”於是得全。
又曰：汝南王琳，字巨尉，年十馀岁。弟季出，遇赤眉贼，将为所哺。琳自缚，请先季死，贼矜而放遣。
谢承《後汉书》曰：天下乱，人相食。赵孝弟礼，为饿贼所得。孝闻之，即自缚诣贼曰：“礼久饥羸瘦，不如孝肥饱。”贼大惊，放之。谓曰：“可归！更持米□来。孝求不能得，复往报贼，愿就烹。众异之，遂不害。
又曰：姜肱，字伯淮，彭城人。肱与二弟仲海、季江，俱以孝著闻。肱尝与季江谒郡，夜於道遇盗，欲杀之。兄弟争死，贼遂两释，但夺衣资。既至郡中，见肱无衣，怪问，肱托以他辞，终不言盗，盗闻而感悔，後乃就精庐，求见徵君，肱与相见，皆叩头谢罪，而还所略物。肱不受，劳以酒食而遣之。
又曰：刘翊，字子相，陈国人也。张季礼尝吊师丧。大冰寒，车毁牛病，不能进，罢曳道路。翊行於汝南界中逢之，素与疏阔，下马与语，便推所乘牢车强牛与之，供其资粮，不告姓名。
又曰：梁国车章为县功曹令。黄拳为人所诬，章证其无罪，当下笔立辞，乃以斧斫右手五指，闭口死狱中。
又曰：会稽戴就为郡仓曹掾，太守为州所奏，见收，持吏以针刺手爪中，使以把土，就十爪皆堕地，终无挠辞。
又曰：张俭为东部督邮。时中尝侍侯览，残暴百姓。俭举劾览，遏绝章奏，并不得通。遂上书告俭与同郡二十四人为党，俭得亡命，止李笃家。外黄令毛钦操兵到门，笃引钦谓曰：“张俭知名天下，而亡非其罪。纵俭可得，宁忍执之乎？”钦因起抚笃曰：“蘧伯玉耻独为君子，足下如何自专仁义？”笃曰：“笃虽好义，明延今日载其半矣。”钦叹息而去。
又曰：彭修，州辟从事。时贼张子林等数百人作乱，修与太守俱出讨贼，贼望见车马，竞交射之，飞矢雨集。修以身障太守，而为流矢所中死，太守得全。贼素闻其恩信，即杀弩中修者，馀悉皆降散。言曰：“自为彭君故降，不为太守服也。”
《魏志》曰：阎温，字伯俭，天水西城人，守上□令。马超奔上□，郡人任养等举众迎之。温止之，不能禁，乃驰还州。超复围州甚急，乃遣温密出，告急於夏侯渊。贼围数重，温夜从水中潜出。明日，贼见其迹，遣追逐，得之。执温还诣超，解其缚，谓曰：“今成败可见，若从吾言，反谓城中东方无救，此转祸为福之计也。不然，今为戮矣。”温伪许之，超乃载温诣城下。温向城大呼曰：“大军不过三日至，勉之！”超怒数之曰：“足下不为命计耶？”温曰：“夫事君有死无贰，而公乃欲令长者出不义之名，吾岂苟生者乎？”超遂杀之。
又曰：董卓迁帝长安，幽州牧刘虞署田畴为从事，奉使得报，驰还，未至，虞已为公孙瓒所害，畴至，谒祭虞墓，陈发章表，哭泣而去。瓒闻之大怒，购求获畴，谓曰：“汝何哭刘虞墓，而不送章报於我？”畴答曰：“汉室衰颓，人怀异心，惟刘公不失忠节。章报所言，於将军未美，恐非所乐闻，故不进也。且将军方举大事，以求所欲，既灭无罪之君，又雠守义之臣，诚行此事，则燕、赵之士将皆蹈东海而死，岂忍从将军者。”瓒壮其对，不诛。
又曰：初，济阴王思与梁习俱为西曹令史。思直日白事，失太祖旨。太祖大怒，教召主者，将如重辟。时思近出，习代往对，已被收执，思乃驰还，自陈己罪，罪应受死。太祖叹息之，不言，嗟思之识分，曰：“何意吾军中有士二人乎？”
又曰：牵招，字子经。袁绍辟为督军从事，绍卒，又事子尚。後，辽东送袁尚首，悬在马市，牵招睹之悲感，设祭头下。太祖义之。
又曰：庞氵育字子异，初以凉州刺史从事守破羌长，会武威太守张猛反，杀刺史邯郸商，猛令：“敢有临商丧，死不赦。”氵育闻之，弃官，昼夜奔走，号哭丧所讫，诣猛门，怀匕首，欲因见以杀猛。猛知其义士，敕遣不杀，由是以忠烈闻。
《魏略下》：旨习除大医令，与孔融亲善。会融被诛，当时许中与融善者，莫敢收恤，而习独往，抚而哭之曰：“文举卿舍我而死，复当与语者。”哀叹无已。太祖收习欲理之，寻以其事直见原。
《蜀志》曰：曹公东征，擒关羽以归，拜为偏将军，礼之甚渥。曹公壮羽为人，而察其无久留意，谓张辽曰：“卿试以情问之。”辽以问羽，羽叹曰：“吾极知曹公待我厚，然吾受刘将军恩，誓以共死，不可背之，吾终不留。吾要当立效以报曹公，而後乃归。”辽以羽言报曹公。公曰：“事君不忘其本，天下义士也。度何时去？”辽曰：“受公恩必效力而後去也。”及羽杀颜良，曹公知其必去，重加赏赐。羽拜书告辞而奔先主，左右欲追之。曹公曰：“彼为其主，勿追也。”
《吴志》曰：陆瑁同郡徐愿，居会稽，素不相识，临死遗瑁书，托孤。瑁为起坟，收导其子，养之。
王隐《晋书》曰：邓攸遭石勒乱，负母妻行入草，遇贼失牛马。攸语其妻：“吾弟早亡，惟有遗民，今当步担两儿，便当尽死，不如自弃儿，抱遗民，吾後犹当有儿。”妇乃从之。
又曰：赵王伦害张华之时，洛中震悚。惟阎绩诣东市，号哭吊尸，而抚之曰：“早语君逊位，而不肯去，今果不免祸。”
于宝《晋纪》曰：宣王讨王陵，发令狐遇冢，暴尸。兖州武吏东平马隆托庐三年，种植松柏。一州之士愧之。
《汉晋春秋》曰：文王诛锺会，为功曹向雄收葬。王召而责之。雄曰：“昔先王掩骸埋，仁流枯骨，当时岂先卜其功罪而後葬哉！今王诛既加，於法已备，雄感义收葬，法教无阙，法立於上，教弘於下，以此训物，雄曰可矣，何使雄背死违生，以立於时？殿下雠忿，枯骨捐之中野，百岁之後，为臧获所笑，岂仁贤所掩哉！”王悦，与宴谈而遣之。
《三十国春秋》曰：成都王颖御长沙王於建春门，陆机败，遁走。颖诛机及弟云，夷三族。机，吴人，而在宠族之上，人多恶之。成都王嬖人孟玖，素不快於云，及机建门之败，机众多丧。牵秀谮之於颍，言机持两端，孟玖复构之於内，使牵秀斩机。初，机之专征，请孙承为後军司马，至是收承下狱，考捶数百，两髁骨见，终言机冤。吏知承义烈，谓承曰：“二陆之痛，谁不知枉？君何不爱身？”承仰天曰：“陆君兄弟，世之奇士，有顾於吾，吾危不能济，死复相诬，非吾徒也。”乃夷三族。承门人费慈自诣颖，明承之冤。承喻之曰：“吾惟不负二陆，死自吾分，卿何为尔邪？”慈曰：“仆又安负君而求生乎？”固明承冤，玖又疾之，亦并见害。
卷四百二十一　人事部六十二
义中
《晋书》曰：郗鉴，字道徽，高平金乡人，汉御史大夫虑之玄孙。初，鉴值永嘉丧乱，在乡里穷馁，乡人以鉴名德，傅共饴之。时兄子迈、外生周翼并小，常携之就食。乡人曰：“各自饥困，以君贤，欲共相济耳，恐不能兼有存。”鉴於是独往，食讫，以饭着两颊边，还吐与二儿，後并得存，同过江。迈位至护军，翼为剡县令。鉴之终也，翼追扶育之恩，解职而归，席苫心丧三年。
又曰：颜含有孝行。兄畿服药多，死於医家。含迎归，开棺复生。母妻家人日益勤倦，含弃官侍兄，疾十三年，曾无劳怠。
又曰：颜含嫂病困，须蚺蛇胆不能得，含忧叹累日。忽有一童子持囊授含，乃蛇胆也。童子忽化为青鸟飞去。
何法盛《晋中兴书》曰：纪瞻，字士远。历阳太守沛国武嘏，临亡，以家後不立，遂手书寄托，瞻悉迎接，为居宅，衣食取足，有若骨肉。少与陆机兄弟亲善，机一门被诛，瞻复相营恤，机女吻嫁之。由是士称其笃义。
《宋书》：龚颖，遂宁人也。少好学，益州刺史毛璩辟为劝学从事。璩为谯纵所杀，故佐吏并逃亡，颖号哭奔赴，殡送以礼。纵後设宴延颖，不获已而至，乐奏，颍流涕起曰：“北面事人，亡不能死，何忍举觞闻乐，蹈迹逆乱乎？”纵大将谯道福引出，将斩之。道福母即颍姑也，跌出救之，得免。及纵僭号，备礼徵，又不至，乃胁以兵刃，执志弥坚，终无回改，至于蜀平，遂不屈节。
又曰：张进之，永嘉安固人也。为郡中大族。少有志行，历五官主簿，永宁、安固二县领校尉。家世富足，经荒年散财，救赡乡里，遂以贫罄，全济者多。太守王味之有罪当见收，舔＼进之，供奉经时，尽其诚力。味之尝避地堕水沉没，进之投水拯救，相与沉沦，危而得免。时劫掠充斥，每入村抄暴，至进之门，辄相约勒，不得侵犯，其义信所感如此。
又曰：孙棘，大明五年，发三五丁，弟萨应充行，坐违期不至，棘自诣郡辞，引己吻家长，令弟不行，罪当在己，乞以身代。萨又辞自引。太守张岱疑其不实，以棘、萨各置一处。报云：“听其相代。”颜色庄悦，甘赴死焉。棘妻许氏又寄语嘱夫曰：“君当门户，岂可委罪小郎。且大家临亡，以小郎嘱君，今竟未婚娶，家道不立，君已有三子，死复何恨。”岱依事表上，孝武帝诏特原罪。
又曰：蔡廓，字子度。事兄轨如事父，家内大小，咨而後行。公私赏赐，一皆纳轨，有所咨，须就典者请之。曾从武帝在彭城，妻郗氏书求夏服，时轨为给事郎中。廓答曰：“知须夏服，给事自应相供，无庸别寄。”
崔鸿《十六国春秋□前赵录》曰：江都王延年，年十五丧二亲，奉叔父孝闻。子良孙及弟从子为啖人贼所掠，延年追而请之。贼以良孙归延年，延年拜请曰：“我以少孤为叔父所养，此叔父之孤孙也，愿以子易之。”贼曰：“君义士也。”免之。
又《後赵录》曰：石勒谓右长史张宾曰：“邺，魏之旧都，吾将营建，可任也？”宾曰：“晋故东莱太守赵彭，忠亮笃敏，将军若任之以邺，必能允副神规。”勒於是徵拜魏郡太守。彭至泣而辞曰：“臣往曾策名晋室，食其禄矣，且受人荣宠，复事二姓者，臣志所不为，且岂愚臣之狷志，恐亦明公之所不许。有死而已，未敢闻命。若赐其馀年，全臣一介之愿者，则明公大造也。”於是赐安车驷马，养以卿秩。
又《蜀志》曰：李安，字武龙，少养外家罗氏。玄康八年，避地入蜀，从李特征伐，以勇烈闻。李骧引为帐下督，数有战功，甚信爱之。罗尚之遣隗伯攻郫也，骧逆战不利，被伤落马，卧未能起，士众皆散。惟安与任回在左右。伯从数千骑来，叱安曰：“罗武龙吾所取有人，卿宜避我。“安目呵之曰：“吾不相与。”因前马刺之，伯逡巡而退。
又《前凉录》曰：张世度，敦煌人，幼以孝让著称。游学京师，遇中州大疫，乡人宗族死于京师数十人。世度年十六，收恤殡葬，识者嘉之。
吴均《齐春秋》曰：上不豫南康王于於弟赐死，独江泌守尸，昼夜号泣，悲动路人。于时，诸王并见诛剪，故旧无敢瞻看，惟泌及衡阳王子浚，侍读严植，各为营理丧事，时人高其节。泌字士清，济阳人也。
《後魏书》曰：阳固，字敬安，北平无终人。性倜傥，不拘小节，博览魄籍，有文才。清河王怿辟太尉从事中郎。怿为玄所害，朝野震悚。诸子及门生僚吏莫不虑祸，隐避不出。固独诣丧所，尽哀恸哭，良久乃还。仆射游肇闻而叹曰：“虽栾布、王修何以尚也。”
《唐书》曰：李密既降，徐尚守黎阳仓，谓长史郭恪曰：“魏公既归于唐，我士众土地皆魏公之有也。吾若上表献之，即是自邀富贵，吾所耻也。今宜具录以启魏公，听公自献，则魏公之功也。”及使者至，高祖无表，甚怪之。使者具以闻，高祖大悦曰：“徐感德推功，真忠臣也。”即授黎州总管，赐姓李氏。
又曰：李纲孙安仁，永徽中为太子左庶子。属太昨；废，归于陈邸，宫僚皆逃散，无敢辞送者。安仁独涕拜辞而去，朝野义之。後卒於恒州刺史。
又曰：王义方，泗州涟水人也。少孤贫，事母甚谨，博通五经，而謇傲独行。初举明经，因诣京师。中路逢徒步者，自云：“父为颖上令，闻病笃，倍道将往焉，徒步不前，计无所出。”义方以所乘马与之，不告姓名而去。
《老子》曰：大道废，有仁义。
又曰：失道而後德，失德而後仁，失仁而後义，失义而後礼。
《文子》曰：世治则以义卫身，世乱则以身卫义。
又曰：体君臣，正上下，明亲疏，存危国，继绝世，立无後者，义也。
《墨子》曰：墨子之齐，遇故人。故人曰：“今天下莫为义，独子为义，不若已。”墨子曰：“今有子十人，一人耕，九人处。耕者不可以不急，何则？食者众而耕者寡也。今天下莫为义，子宜劝我，何以止我！”
又曰：世俗君子视义士不若视负粟者，今有人负粟，息於路侧，欲起而不能。君子见之，无长少贵贱，必起之，何也？曰：义也。今为义之君子，奉承王之道以语之，纵不悦而行，又从而非毁之，则是世俗之君子之视义士也，不若视负粟者。
《列子》曰：桀纣惟重利而轻道，是以亡。人而无义，惟食而已，是鸡狗也。强食磨角，胜者为利，是禽兽也。吻鸡狗禽兽，而欲人之尊己，不可得也。
《孟子》曰：鱼我所欲，熊掌亦我所欲，二者不可兼，舍鱼取熊掌；生亦我所欲，义亦我所欲，二者不可得兼，舍生取义。
孙卿子曰：仁、义、礼、善之於人也，譬之货、财、粟、米之於家也，多有之者富，少有之者贫，至无有者泅拢
《六韬》曰：义之所在，天下归之。
《尸子》曰：贤者之於义，曰贵乎？义乎？曰：义！是故尧以天下与舜。曰富乎？义乎？曰：义！是故子罕以不受玉为宝。曰生乎？义乎？曰：义！故务光投水而殪。三者，人之所重，而不足以易义。
又曰：十万之军无将军，必大乱。夫义，万事之将也。国之所以立者，义也；人之所以生者，亦义也。
又曰：莒有石焦原，广数寻，长五十步，临百仞之溪。有以勇见莒公者，却行剂踵焉。莒国莫之敢近，己独剂踵焉，所以服莒国也。夫义之为焦原也，亦高矣。是故贤者之於义也，必且剂踵焉，所以服一世也。
《韩子》曰：义者，君臣上下之礼，父子贵贱之差也。
《贾谊书》曰：齐桓公之始霸，翟人伐燕，桓公为燕北伐翟至孤竹。桓公归，燕君送于齐地百六十里，问於管仲曰：“礼，诸侯相送，固出境乎？”管仲曰：“非天子不出境。”公曰：“然则燕君畏而失礼也，寡人恐後世以寡人为能存燕而欺之也。”乃令燕君旋车，割燕君所至而与之。诸侯闻桓公之义，而皆服之。
《淮南子》曰：君子非义无以生，失义则失其所以生；小人非嗜欲无以活，失嗜欲则失其所以祸拢故君子惧失义，小人惧失利。
《盐铁论》曰：阻险不如阻义也。
《新序》曰：白公胜既杀令尹司马，欲立王子闾以为王。王子闾不肯，劫之刃。王子闾曰：“见国灭而志王，不仁；劫白刃而失义，不勇。吾虽死不子从也。”白公强之不可，遂缢而杀之。
《新序》曰：白公之难，楚人有庄善者，辞其母曰：“充其亲而死其君，可谓义乎？”庄善曰：“吾闻事君者，内其禄而外其身；今所以养母者，君之禄也，身安得无死乎？”遂辞而行。比至公门，三废车中，其仆曰：“子惧矣，何不及乎？”庄善曰：“惧者，吾私也；死君，公义也。吾闻君子不以私害公。“遂刎刭而死。
《风俗通》曰：巴郡太守太山任望，字伯，为司徒掾。同产弟子，杀人系狱。望自劾去，星行电征，便道诣府，露首肉袒，辞谢太守。李固请与相见，望顿头流血，自说弟薄命早亡，以遗孤为托，望失义方之教，自陷罪恶。息男国既豫知情，幸有微胤，乞以代之。言甚哀切，李公於是原活出之。
又曰：俗说齐人有空车行，鲁人有负釜者，便持金置车中，行二百里，临别取釜，不相问，亦不谢。後车家系狱当死，釜主径往篡之，穿壁未达，曰：“极哉！”车者怒，不肯出。釜主惭，欲俱死。明日，主者以事白齐君，齐君义而原之。
《说苑》曰：子路曰：“不能甘勤苦，不能恬贫穷，不能轻死亡，而曰我行义，吾弗信也。”
又曰：燕昭王使乐毅伐齐，闵王亡。燕之初入齐也，闻盖邑人王蜀贤，令军曰：“环盖邑三十里，母入。”以蜀之故。已而，使人谓蜀曰：“齐人多高子之义，吾以子为将，封子万家。”蜀固谢。燕人曰：“子不听，吾引三军而屠盖邑。”王蜀曰：“忠臣不事二君，贞女不更二夫，齐王不听吾谏，故退而耕於野。国既亡，吾不能存，今又劫之以兵，为君将，是助桀为暴也。生而无义，固不如烹。”遂悬其ㄕ树枝，自奋绝ㄕ而死。齐士大夫闻之曰：“王蜀布衣犹不背齐向燕，况在位食禄者乎？”乃相聚如莒，求诸公子，立为襄王。
又曰：左儒友於杜伯，皆臣周宣王，宣王将杀杜伯而非罪也。左儒争之于王，九复之而王不许也。王曰：“别君而异友，斯汝也。”左儒对曰：“臣闻之，君道友逆则顺君以诛友；友道君逆则率友以违君。”王怒曰：“易而言则生，不易而言则死。”左儒对曰：“臣闻古之士不枉义以从邪，不易言以求生，故臣能明君之过以死杜伯之无罪。”王杀杜伯，左儒死之。
《说苑》曰：佛以中牟县叛，设禄邑炊鼎，曰：“与我者受邑，不与我者烹。”中牟之士皆与之。城北馀子田基独後至，祛衣将入鼎，曰：“田基之义，轩冕在前，非义不乘，斧钺於後，义死不避。”遂祛衣将入鼎。佛止之。赵简子屠中牟，得而取之。论有功者，用田基为始。基曰：“吾闻廉士不耻人，如此受中牟之功，则中牟之士终身惭矣。”遂襁负其母南徙於楚，楚王高其义，待以司马。
《新序》曰：白公胜拔剑而属之於屈卢曰：“子与我将舍之，不与我将杀之。”屈卢曰：“吾闻之，知命之士见利不动，临死不恐，为人臣者，时生则生，时死则死，是谓之礼。故人上知天命，下知人臣之道，其有可劫乎？子不推之。”白公胜乃入其剑。
《汝南先贤传》曰：王恢，字仲通。太守郭纡同为主簿。诏书发筋角，纡亲里，竟辜较之。恢谏纡曰：“明府为藩屏大臣，事当从公，听恣私曲，何以为治？”纡不从。有告言之者，诏书案问，事当傅考。纡见恢曰：“太守负君，今当何以图之？”恢曰：“明府不须为忧。明府年六十，恢年七十，先明府生十有馀年，不於今日效命，将复何有？”遣诣考所，自引受罪，言太守不知之。因郁气不食而死，郡以无事。
《广州先贤传》曰：尹牙，字猛德，合浦人。太守南阳终宠忧见颜色，常用怪焉。牙造膝伏见：“明府四节悲叹，有惨瘁之思者，何也？”宠曰：“父为周张所害，重仇未报，是以长愧也。”牙乃佣仆自贬，吏役而至于宛陵，与张校圉交通，竭节於张，伺其间隙，出入三年。乃先醉张左右近侍，以夜解纵诸马，令之乱骇，张果出，问其故，牙因手刃张首而还。
《楚国先贤传》曰：应余，字子正，为郡公曹。是时，吴蜀不宾，山民背叛，余与太守东里衮逃窜得出。贼便射衮，余以身当箭，被七疮。因谓贼曰：“我以身代君，已被重疮，若身死君全，殒殁无恨。”因仰天号泣，涕血俱下如雨。贼见其义烈，释衮不害。
《会稽典录》曰：张京从戎西州，军罢还归，各给车牛。京同里寡母与三子从军，子各物故，见京还，不能自致，悲伤欷。京以载之，牛羸道死，京入辕引轭，妻子单步。
又曰：孟英，字公房，上虞人，为郡掾史。王凭坐罪，未应死。太守下县杀凭，凭家诣阙称冤。诏书下州检拷，英出定文书，悉着英名，楚毒惨至，辞色不变。言：“太守病，不关众事。英以冬至日入占病，因窃印以封文书，下县杀凭，非太守意也。”系历冬夏，肉皆消烂，遂不食而死。
《豫章志》曰：龚硕，字显先，为下江督邮。太守会稽谢斐获罪，於时大皇帝幸寻阳，硕乃具作章陈斐事，候大驾於道，叩头流血。时大风寒雪之後，血流成冰。上乃为之住驾省章，斐事见理。
繁钦《丘俊碑》曰：故右扶风都尉主簿有者，从都尉讨叛胡，官兵败绩，卒伍奔散。都尉临阵堕马，俊於是下马授甲，以身御寇，遂臻致死战场。都尉乘俊马得免。
《桂阳先贤画赞》曰：朱阳罗陵，果而好义。郡汲府君为州章。陵被掠拷，参加五毒，援刀截舌，以着盘中，献之廷尉，群公义之，事得清理。
《会稽先贤传》曰：陈业，字文理。郡守萧府君卒，业与书佐鲁双率礼送丧。双道溺于水，业因掘泥扬波，摇出其尸。又业兄度海，复见倾命，时同依止者乃五六人，骨肉消烂而不可记别。业仰皇天，誓后土，曰：“闻亲戚者，必有异焉。”因割臂流血，以洒骨上，应时得血住，馀皆流去。
《续齐谐记》曰：田真兄弟三人，家巨富，而殊不睦。忽共议分财，金银珍物各以斛量。田业生资平均如一，惟堂前一株紫荆树，花叶美茂，共议欲破为三，人各一分，待明就截之。尔夕，树即枯死状，火燃，叶萎枝摧，根茎焦悴。真至，携门而往之，大惊，谓语弟曰：“树本同株，闻当分析，所以焦悴，是人不如树木也。”因悲不自胜，便不复解树，树应声，遂更青翠，华色繁美。兄弟相感，更合财产，遂成纯孝之门。真以汉成帝时为太中大夫。
《西京杂记》曰：曹敞在吴章门下，时辈谓敞好斥人过，为轻薄，世人皆以为然。及章後为王莽所杀，门生无敢收葬者，皆更易姓名以从他师。敞时为司徒掾，独称章弟子，收而葬之。方知谅直者不见容於凡辈矣。平陵人生立敞碑於吴墓，在龙首山南岭上。
《汝南先贤传》曰：阚敞，字子张，平舆人。仕郡，为五官掾。时太守第五常被徵，临发仓卒，有俸钱百三十万留付敞。敞埋着堂上，遂遭世仓卒，道路断绝。敞年老饥羸，其妻曰：“第五府君所寄钱，可取自给，然後偿之。”敞曰：“吾穷老，何明当有用故君之财子！道通当送，饥寒何损？”常举门遭疫，妻子皆死。常病临困，惟有孤孙，年九岁，常谓之曰：“吾寄故五官掾平舆阚敞钱三十万。”气遂绝。後孙年长大，步担至汝南问敞，敞见之悲喜，与共临发阱，钱乃百三十万。孤孙曰：“亡祖临终，言有三十万耳，今乃百三十万，不敢当也。”敞曰：“府君病困气索，言谬误耳。郎无疑也。”
《傅子》曰：太祖既诛袁谭，枭其首，令曰：“敢有哭之者，戮及妻子。”於是王叔治、田子泰相谓曰：“生受辟命，亡而不哭，非义也；畏死亡义，何以立世？”遂告其首而哭之，哀动三军。军正白行其戮，太祖曰：“义士也，赦！”
刘彦明《敦煌实录》曰：童巽，字文举，学有才。太守京兆谅举巽上掾，历主簿功曹。谅卒官，巽衰送丧，道遇寇虏，众皆散走，巽身蔽柩，哭呕血。贼欲破棺，巽叩头救请，头破血流。贼义释之，由是显名。
卷四百二十二　人事部六十三
义下
《战国策》曰：孟尝君出记，问门下诸客：“谁习计会，能为文收债於薛者？”冯曰：“能。”於是载券契而行，辞曰：“收债毕，何市而反？”孟尝曰：“视吾家所寡有者，乃为之。”至薛，召诸民当偿债者，悉来合券。遍合。乃矫命以债赐诸民，烧其券。民称万岁。长驱到齐，晨而求见。孟尝怪其疾，正衣冠而见之，曰：“债毕收乎？来何疾也！何市而反？”曰：“君云视吾家所寡有者，臣窃计，君宫中珍宝满内府，狗马实外厩，美人充後宫，君家所寡有者，义耳！窃以为君市义。”曰：“市义奈何？”曰：“君有区区之薛，不能扶爱其民因而贾利之！臣窃矫君命，以债赐诸民，因烧其券，民称万岁，乃臣所以为君市义也。”孟尝君不悦，曰：“诺！先生休矣！”後期年，孟尝就国於薛。未至百里，民扶老携幼迎君道中。孟尝君顾谓曰：“先生所为文市义者，乃今日见之。”
又曰：秦缩高，鄢陵人也。其子仕秦，秦以为管守。魏信陵君攻之不下，乃使人谓鄢陵君曰：“遣缩高来，吾将仕之，使为持国尉。”鄢陵君曰：“小国不能必使其民，使者自往请，使吏导使者。”至，缩高曰：“君之命高也，将使攻管也。夫父攻子守，人之大笑也。见臣而下，是背主也。父杀子背，亦非君善，敢再辞。”使者以报，信陵君大怒，遣使谓鄢陵君曰：“鄢陵之地，亦犹魏也。今吾攻管而不下，则秦兵不返，杜社必危矣！愿君生束缩高而致之。若君弗致，吾将十万之师，以造君城下。”鄢陵君曰：“吾先君成侯，受诏襄王，以守此地，受太府之宪，曰：子杀父，臣杀君，有常不赦。国虽大赦，降城亡子不得预焉。今缩高不受大利，以全父子之义，而君曰生致之，是使我负襄王之诏而废太府之宪。虽死，终不敢行也！”缩高闻之，曰：“信陵君为人悍而自用，此辞反，必为国祸。吾以全己为人臣之义矣，岂可使吾君有魏患乎！”乃之使者舍，自刎颈而死。信陵君闻之，大惊。服缟素，出舍，使使者谢鄢陵君曰：“无忌，小人也！困於思虑，敢再拜释罪。”
《英雄记》曰：袁绍以臧洪为东都太守，时曹操围张超於雍丘。洪始闻超被围，乃徒跣号泣，并勒所领将，赴其难。从绍请兵，而绍竟不听之。超城遂陷，张氏族灭。洪由是怨绍，绝不与通。绍增兵急攻，洪城中粮尽，厨米三斗，使为薄抿ｉ颁众。又杀其爱妾以食，兵将咸流涕，无能仰视，男女七八千相枕而死，莫有离叛。城陷，生执洪。绍谓曰：“臧洪，何相负若是！今日服未？”洪据地目曰：“诸袁事汉，四世五公，可谓受恩。今王室衰弱，无辅翼之意，而欲因际会，觖望非冀。惜洪力劣，不能推刃为天下报仇，何为服乎？”绍乃命杀之。洪邑人陈容在坐，见洪当死，起谓绍曰：“将军今举大事，欲为天下除暴，而先诛忠义，岂合天意？”绍惭，遣人牵出，谓曰：“汝非臧洪俦欤？空复尔为！”容顾曰：“夫仁义岂有常所，蹈之则君子，背之则小人。今日宁与臧洪同日死，不与将军同日生。”遂复见杀。在绍坐者无不叹息。
又曰：袁谭既死，弟熙、尚为其将焦触张南所攻，奔辽西乌桓。触自号幽州刺史，陈兵数万，杀白马盟曰：“违命者斩！”各以次歃。至别驾代郡韩珩，曰：“吾受袁公父子厚恩，今其破亡，知不能救，勇不能死，北面曹氏所不能为也。”一坐为珩失色。触曰：“举大事，当立大义，事之济否，不待一人，可卒珩志，以厉事君。”曹操闻珩节，甚高之，屡辟不至。
又曰：公孙瓒，字伯，为上计吏部。太守刘基为事被徵，伯御重到洛阳，身执徒养。基将徙日南，伯具豚米，於北邙上祭先人，觞祝曰：“昔为人子，今为人臣，当诣日南。日南多障气，恐或不还，与先人辞於此。”再拜，慷慨而起，观者莫不欷。刘在道得赦，俱还。
《魏略》曰：郭宪，字幼简，西平人，以仁笃，为一郡所归。韩约失众，从羌中还，依宪。众人多欲取约以邀功，而宪责之言：“人穷来归我，云何欲危之！”遂拥护，厚遇之。其後，约病死，而田乐、杨达等就斩约头，当送之，逵等欲条疏，着宪名，宪不肯在名中，言：“我常不忍生图之，岂忍取死人以要功乎？”逵等乃止。时太祖方攻汉中在武都，而逵等送约首到，太祖宿闻宪名，及视条疏，怪不在中。以问逵，逵等具以情对。太祖叹其至义，乃表例与逵等赐爵关内侯。
《列士传》曰：羊角哀、左伯桃二人相与为死友，欲仕於楚，道遥山阻，遇雨雪不得行，饥寒无计，自度不俱生也。伯桃谓角哀曰：“天不我与，深山穷困，并在一人，可得生官，俱死之後，骸骨莫收。内手扪心，知不如子，生恐无益，而弃子之器能，我乐在树中。”角哀听伯桃入树中而死，得衣粮前至楚。楚平王爱角哀之贤，嘉其义，以上卿礼葬之。角哀梦见伯桃曰：“蒙子之恩而获厚葬。然正苦荆将军，家相比欲役使吾，吾不能听也。与连战不胜，今月十五日，当大战以决胜负。得子则胜，否则负矣。”角哀至期日，陈兵马诣其冢上，作三桐人，自杀，下而从之。君子曰：“执义可为世规。”
《唐新语》曰：陆南金博涉经史，言行修谨。开玄初，太常少卿卢崇道犯罪，自岭南逃归，匿于南金家。俄为雠人所发，诏侍御史王旭按之。崇道辞引南金，旭处以极法。南金弟赵壁请代兄死，南金执称弟实自诬，身请当罪。兄弟争死，旭问其故，赵壁曰：“兄是嫡，又能干家事，亡母未葬，小妹未嫁，自惟幼劣，生无所益，身自请死。”旭列上其状，玄宗嘉而宥之，张说、陆象先等咸相钦重，累迁库部员外郎。南金祖士季为隋越王侗记室，兼侍读。侗称制，授著作郎。时王世充将行篡夺，侗谓士季曰：“隋有天下三十馀载，朝廷文武岂无忠烈者乎？”士季对曰：“见危授命，臣之宿心。今请因其启事，便加手刃。”後事泄，充遂停士季侍讲。贞观初，为大学博士而卒矣。
又曰：毕构，性至孝，丁继母忧，有两妹皆在襁褓，构乳养嫁遣之。及其亡也，二妹初闻，哀恸气绝者久之。言曰：“虽兄弟无三年之礼，吾倚鞠养，岂同常人！”遂行三年服。朝野闻之，莫不称叹。构弟栩任太府主簿，留司东都，闻构疾，星驰赵京，侍医药者累月。既而哀毁骨立，变服视事逾年，未尝言笑，深为朝野所重。构尝为益州长史兼按察使，多所举正，风俗一变。玄宗降玺书慰之曰：“卿孤洁独行，有古人之风，自临蜀川，弊化顿易。览卿前後执奏何异破枉求奸？诸使之中，在卿为做拢”终户部尚书。
又曰：李为贝州刺史，甘露遍於庭树。邑人曰：“美政所致，请以闻。”谦退，寝其事。历官十七政，俸禄先兄弟嫂侄，谓其子曰：“吾厚汝曹以衣食，不如厚之以仁义，勿辞弊也。”天下莫不嗟尚之！
又曰：姚崇少不慕学。年逾弱冠，尝过所亲，见修文钓露御览》，阅之甚喜。遂坟史，以文华著名，历牧常、杨，吏人并建碑纪德，再秉衡轴。天下钦其公直。外生任并、任异少孤，长於崇家。乃与之立家产，谓之曰：“汝与吾无间然矣。”惜殊宗而代疏，命与其子连名，冀无以别也。时人美之。
又曰：孟景休，事亲以孝闻。丁母忧，毁瘠逾礼，殆至灭性。弟景伟，年在襁褓，景休亲乳之，乳为之丰。及葬，时属祁寒，跣履雪霜，脚指堕而复生如初。景休进士擢弟，历监察御史、鸿胪丞，为来俊臣构陷，遇害。时人伤焉。
义妇
《南史□孝义传》曰：吴兴乘公济妻姚氏，生二男。而公济及兄愿公乾伯并卒，各有一子，姚养育之，卖田宅为取妇。自与二男寄止邻家。明帝诏为其二子婚，表闾复徭役。
又：会稽永兴吴翼之母丁氏，少丧夫，性仁爱。遭年荒，分衣食以饴里中饥饿者，邻里救借，未尝违。同里陈攘父母死，孤单无亲戚，丁收养之。及长，为营婚娶。又同里王礼妻徐，荒年客死，丁阴为买棺器，自往敛葬。玄徽末，大雪，商旅断行，村里比室饥饿，丁自出盐米，计口分赋。同里任侨家露四丧无以葬，丁为办家椁。有三调不登者，代为遂。丁长子妇王氏守寡，执志不再醮，州郡上言，诏表门闾蠲租税。
</div>
    <div class="pagination">
<a href="太平御览_page314.html">上一页</a><span>...</span><a href="太平御览_page310.html">310</a><a href="太平御览_page311.html">311</a><a href="太平御览_page312.html">312</a><a href="太平御览_page313.html">313</a><a href="太平御览_page314.html">314</a><span class="current-page">315</span><a href="太平御览_page316.html">316</a><a href="太平御览_page317.html">317</a><a href="太平御览_page318.html">318</a><a href="太平御览_page319.html">319</a><a href="太平御览_page320.html">320</a><span>...</span><a href="太平御览_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
