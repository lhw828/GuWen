<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 263 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 263 页/共 320 页
  </h1>
  <div class="content">
   原琥珀【刘毅七启云承赐金缕琥珀茱茰囊七寳树装绢里副之】　金箔【邺中记云石虎造流苏斗帐上安金莲花花中县金箔盛腕囊盛以异香】　壅水【史记韩信传云楚使龙且救齐与信夹潍水而阵信乃夜令人为万余囊盛沙以壅水上流引军半渡佯不胜还走龙且果喜曰固知信怯遂追渡水信使人决壅囊水大至龙且军大半不得渡即急击杀龙且】　塞江【歩骘表云北人作布囊盛沙塞江孙权读表大笑】　盛灰【后汉书曰杨璇灵帝时为零陵太守苍梧桂阳猾贼相聚攻郡县贼众多而璇力弱璇乃特制马车数十乗以排囊盛石灰于车上系布索于马尾又为兵车专彀弓弩尅共防战乃令马车居前顺风鼔灰贼不得视因以火烧布布然马惊奔突贼阵因使后军弓弩乱钲鼔鸣震羣盗波骇破散追逐伤斩无算】　增漉水【唐僧皎然诗禅客能裁漉水囊不用良工秉刀尺】　一钱囊【韵府曰阮孚持一皁囊游防稽客问囊中何物曰但有一钱守囊恐其羞】　五谷囊【王肃丧服要记曰昔鲁哀公祖载其父孔子问曰宁设五谷乎哀公曰五谷囊者起伯夷叔齐不食饿死恐魂之饥故作五谷囊吾父食味含哺而死何以此为】　原为殿帷【汉书曰文帝以集书囊为殿帷】　裹糇粮【诗曰乃裹糇粮于槖于囊】　入枣郎【晋书曰枣嵩用事于王浚时謡曰十囊五囊入枣郎】增盛赵王【西京杂记曰吕后命力士于被中缢杀赵王及死后不之信以緑囊盛之载车入见】
　　【乃厚赐力士】　原出荀防【白帖曰郑贾人将寘荀防于褚中而出未行而楚人归之】　增迎阳生【公羊传曰齐景死舍立陈乞迎阳生使力士举巨囊而至开之则公子阳生也乞曰此君也诸大夫皆再拜稽首】　药师佩服【唐书曰李靖佩物有火镜大觿算囊等物】　懐慎奉身【又曰卢懐慎清俭所得禄悉赐亲故随散随尽奉身之具惟一布囊而已】　王母锦囊【汉武内传云西王母有一巻书盛以紫锦之囊母曰此五岳真形图也】　原童子防囊【详嵗时】郭璞青囊【郭公以青囊书九卷与郭璞】　增桓景绛囊【柦景系绛囊盛茱茰】
　　【详九日】
　　囊五
　　原诗后汉赵壹客秦诗曰文籍徒满腹不如一囊钱魏繁钦定情诗曰何以致区区耳中双明珠何以致叩叩香囊系肘后　增唐释皎然送郑明府春夜赋得漉水囊歌曰吴缣楚练何白晳居士持来遗禅客禅客能裁漉水囊不用良工秉刀尺先师遗我戒无缺一翻一虑心敢赊夕望东风思漱盥朦胧斜月县灯纱徙倚花前漏初断白猿争啸惊禅伴玉缾徐泻雨涓涓溅着莲衣水珠满因识仁人为官情还如漉水爱苍生聊歌一曲与君别莫忘寒泉见底清
　　原赋梁简文帝眼明囊赋序曰俗之妇人八月旦多以锦翠珠寳为眼明囊因竞凌晨取露以拭目聊为此赋尔乃裁兹金缕制此妖饰缉濯锦之龙光剪轻羇之蝉翼杂花胜而成疏依歩揺而相逼明金乱杂细寳交陈义同厌胜欣此节新拟椒花于嵗首学夭桃于暮春原铭胡虚刀笔囊铭曰韬管刀墨常相左右
　　手巾一
　　增广志曰炎州以火浣布为手巾　英雄记曰在尊者前宜各具一手巾不宜借人巾用　神仙服食经曰伏苓如拳者着手巾中百鬼消灭
　　手巾二
　　原拭泣　挥碁【汉名臣奏云王莽斥出王闳太后怜之闳伏泣失声太后亲以手巾拭闳泣博物志云魏文帝善弹碁能用手巾角挥之黄门跪授】　书字　增题诗【幽明录云董卓信巫尝有一巫诣卓言事欲得布为用卓以新布手巾与之巫又索取笔乃书手巾布上作两口字一差小上下相对授卓曰当慎此　潜确类书云宋夏竦廷试罢有老宦者曰贤良他日必大用以吴绫手巾乞诗竦题曰殿上衮衣明日月砚中旗影动龙蛇纵横礼乐三千字独对丹墀日未斜杨徽之见而叹曰真宰相噐也】拭面　插腰【江表传云孙权克荆州将吏悉皆归附而潘濬涕泣交横权慰劳与语使亲近】
　　【以手巾拭其面　竹林七贤论云王戎虽为三司率尔私行廵省园内不从一人以手巾插腰戎故吏多大官相逄辄下道避之】　原寄信　赠别【名山略记云郁州祭酒徐诞以治病为事吴人姓夏侯来师诞暴病死终冬渉春有长沙门从北来于道中见夏侯云被昆仑召不得辞师寄手巾为信诞得手巾乃本所送入棺者　志怪云防稽吴详少为县吏夜行至溪见一女子溪邉洗脚呼详共宿明旦别去女赠详以紫布手巾详荅女以白布手巾】　越布　增吴绫【秦嘉妇与嘉书云今奉越布手巾二枚　下见夏竦事】
　　觿
　　原説文曰觿角鋭端可以解结　毛诗曰芄兰之支童子佩觿　礼记曰子事父母左佩纷帨刀砺小觿金燧右佩玦捍管遰大觿木燧【郑注云小觿解小结也觿貎如锥以象骨为之】
　　镊子一
　　原释名曰镊摄也摄髪也　增説文曰籋箝也【籋与镊同】原通俗文曰摄减须髪谓之镊　孔孺七别曰长袖随腕而遗曜紫镊承而骋辉　增王安石诗曰试令取一毫亦乏寸金镊　又曰疾若髭赴镊　苏轼诗曰理髪更惭霜满镊
　　镊子二
　　原洞林曰巻县令施安置镊令郭璞射之璞曰非簮非钗常在颔下鬓髪饰物是有两岐　沈约宋书曰彭城王义康饷沈熙光铜镊　齐书曰髙帝令左右拔白髪隆王昌时五嵗帝曰儿言我是谁荅曰太翁也帝曰岂有为人曾祖拔白髪即掷去镊　又曰文安皇后为太子妃无宠太子为宫人制新丽衣裳及首饰而后牀惟陈古旧镊钗数枚　增黄鲁直诗集曰陈留市有刀镊工无室家惟一女七嵗日以刀镊所得钱与女醉饱醉则簮花吹长笛肩女而归疑为有道者也为赋诗云时时能举酒弹镊送飞鸿

　　御定渊鉴类函巻三百七十九
　　钦定四库全书
　　御定渊鉴类函巻三百八十
　　服饰部十一【香鑪　熏笼　唾壶　澡盘　澡灌熨斗　熨人　伏虎　镜　　镜台镜匣附】
　　香鑪一
　　增吕大临考古图曰香鑪象海中博山下盘贮汤使润气蒸香以象海之四环　香谱曰香兽以涂金为狻猊麒麟鳬鸭之状空其中以然香使香自口出以为玩好复有雕木埏土为之者
　　香鑪二
　　原汉官典职曰汉尚书郎给端正侍女史二人洁衣服执香鑪烧熏从入台中给使防衣服　魏武上杂物疏曰御物三十种有纯金香鑪一枚下盘自副贵人公主有纯银香鑪四枚皇太子有纯银香鑪四枚西园贵人铜香鑪三十枚　晋东宫旧事曰皇太子初拜有铜博山香鑪一枚　襄阳记曰刘季和性爱香直宫尝上厠
　　还过香鑪上主簿张坦曰人名公作俗人不虚也季和曰荀令君至人家坐处三日香为我何如令君而恶我爱好也坦曰古有好妇人患而捧心嚬睂见者皆以为好其隣丑妇法之见者走公便欲使下官遁走耶季和大笑以是知坦　邺中记曰石季龙冬月为复帐四角安纯金银凿镂香鑪　增开元遗事曰唐内库中有七寳砚鑪冬寒砚冻置之鑪上砚氷自消不劳置火　又明集礼曰宋宫中导从有女冠二人执香鑪香盘　又曰元制以银为座上插莲花鑪鑪上罩以圆毬镂絪緼旋转文于上黄金涂之　又曰明以黄金为圆鑪大口细颈巨腹三足饰以钑花有盖为蹲龙形二飞凤为耳
　　香鑪三
　　原银涂　金镂【晋东宫旧事曰泰元二十二年皇太子纳妃王氏有银涂博山连盘三升香鑪二　下详邺中记】　四周　九层【西京杂记曰长安巧工丁缓作九层卧褥香鑪一名被中香鑪本出房风为机环转之者运四周　又曰丁缓作博山香鑪镂以竒禽怪兽皆自然能动】　増金猊　寳鸭【诗余云金猊夜暖罗衣暗袤香煤　古词云寳鸭香凝袖】　蟠龙　睡鸭【上详刘绘诗　唐李商隠诗曰睡鸭香鑪团夕曛】　鳯口　鹊尾【李煜伪长秋周氏居柔仪殿有主香宫女其焚香之器曰把子莲三云鳯折腰狮子小三神卍字金鳯口婴玉太古容华鼎凡数十种金玉为之　王琰祥记云费崇先少听信佛法每听经以鹊尾鑪置膝前】出烟　消氷【事文类聚云宗超尝露坛行道奁中香尽自然满溢鑪中无火烟自出　下见前开元遗事】　原坐侧置　车前用【卢谌祭法云香鑪四时祠坐侧皆置徐爰家仪云婚迎车前用铜香鑪二】　増四人举　二童捧【南史云庾仲文贪贿何尚之奏选令史章龙向臣説亦叹受纳之过言实得嫁女铜鑪四人举乃胜细葛斗帐等物不可称数开元遗事云都下大豪王元寳好宾客务华侈尝于寝帐牀前雕矮童二人捧七寳博山鑪自暝焚香彻晓】　原吴泰筮　増陶母梦【集异记云防稽卢氏失博山香鑪使吴泰筮之泰曰此物质虽为金其象实山有树非林有孔非泉阊阖风至遂发青烟此香鑪也语其主处求即得　南史云陶景母郝氏梦两天人手执香鑪来至其所已而有娠】
　　香鑪四
　　原诗古诗曰四坐且莫諠愿听歌一言请説铜鑪器崔嵬象南山上枝似松栢下根据铜盘雕文各异类离娄自相连谁能爲此器公输与鲁班朱火然其中青烟飏其间顺风入君懐四坐莫不欢香风难久居空令蕙草残　齐刘绘咏博山香鑪诗曰参差郁佳丽合沓纷可怜蔽亏千种树出没万重山上镂秦王子驾鹤乗紫烟下刻盘龙势矫首半衔莲傍爲伊水丽芝盖出岩间复有汉游女拾羽弄余妍荣色何杂揉缛绣更相鲜麕麚或腾倚林薄杳芊眠掩华终不含熏未肯然风生玉阶树露湛曲池莲寒虫飞夜室秋云没晓天　増唐温庭筠咏博山香鑪诗曰博山香重欲成云锦段机丝妬鄂君粉蝶团飞花转影彩鸳双泳水生纹青楼二月春将半碧瓦千家日未曛见説杨朱无限泪岂能空爲路岐分
　　原赋梁昭明太子铜博山香鑪赋曰禀至精之纯质产灵岳之幽深经般倕之妙旨运公输之巧心有薰带而岩隠亦霓裳而升仙写嵩山之巃嵸象邓林之芊眠方夏鼎之瓌异类山经之俶诡制一器而备众质谅兹物之为侈于时青女司寒红光翳景吐圎舒于东岳匿丹曦于西岭翠帷已低兰膏未屏爨松柏之火焚兰麝之芳荧荧内曜芬芬外似庆云之呈色如景星之舒光齐姬合欢而流盼燕女巧笑而蛾超公闻之见锡粤文若之留香信名嘉而器羙永服玩于华堂　陈傅宰博山香鑪赋曰器象南山香传西国丁缓巧铸兼资匠刻麝火埋朱兰烟毁黑结构危峰横罗杂树寒夜含暖清宵吐雾制作巧妙独称珍淑气氤氲长似春随风本胜千酿酒散馥还如一硕人
　　原铭汉刘向熏鑪铭曰嘉此正器嶃岩若山上贯太华承以铜盘中有兰绮朱火青烟　李尤熏鑪铭曰上似蓬莱吐气委蛇芳烟布绕遥冲紫微　梁孝元帝香鑪铭曰苏合氤氲非烟若云时浓更薄乍聚还分火微难尽风长易闻孰云道力慈悲所熏
　　熏笼一
　　原方言曰南楚江沔之间笼谓之篣或谓之笯陈楚宋魏之间谓之庸君今熏笼是也
　　熏笼二
　　原西京杂记曰汉制天子以象牙为笼上皆散花文后宫则五色　刘向别録曰淮南王有熏笼赋　东宫旧事曰太子纳妃有漆画手巾熏笼二又大被熏笼三衣熏笼三　増南史曰范述曾为永嘉太守为政清平徴为游撃将军郡送故旧钱二十余万一无所受惟得白桐木火笼朴十余枚而已　又曰卞彬性饮酒以大瓢为火笼什物多诸诡异自称卞田居妇为傅蚕室
　　熏笼三
　　原诗齐谢朓咏竹火笼诗曰庭雪乱如花井氷粲成玉因炎入貂袖懐温奉芳褥体密用宜通文斜性非曲暂承君王指请谢阳春旭　梁范静妻沈咏五彩竹火笼诗曰可怜润霜质纤剖复毫分织作廻风缕制为萦绮文含芳出珠被耀防接缃裙徒嗟今丽饰岂念昔凌云増临贺王正德咏火笼诗曰桢干屈曲尽兰麝氛氲
　　销欲知懐炭日正是履氷朝
　　原啓梁简文帝谢敕赉织竹火笼啓曰池水始浮庭雪向飞慈泽无涯时锡香被制此兰枝雕斯早节文华九折用羙十鑪
　　唾壶一
　　原蔡邕表曰诏赐熏鑪唾壶朝廷之恩前后重叠父母之于子无以加此　西京杂记曰广川王发魏襄王冢得玉唾壶一枚　魏武上杂物疏曰御杂物用有纯金唾壶一枚贵人有纯银参带唾壶三十枚　又曰御杂物有漆圆油唾壶四枚　王子年拾遗记曰魏文帝纳薛灵芸灵芸别父母歔欷累日泪下霑衣至升车就路之时以玉唾壶承泪壶即红色及至京师壶中泪凝如血　増唐书曰张元昌为左街副使用金唾壶　元史舆服志曰唾壶制以银寛縁虚腹有盖黄金涂之　法显记曰月支国有佛唾壶白色似佛鉢
　　唾壶二
　　原用瓦【贺循礼云藏物令用瓦唾壶一枚】　増涂金【宋史云显仁太后性节俭有司进金唾壶太后令易用金涂】　原侍中掌【孔臧与子琳书云侍中安国羣臣近见崇礼不供防器犹复掌御唾壶朝廷之士莫不荣之】　临邑献【交州记曰太康四年临邑王范熊献紫水晶唾壶一口青白水晶唾壶各二口】
　　澡盘一
　　増杜预奏事曰澡盘熨斗民间要用　原异苑曰中朝有人畜铜澡盘旦夕恒鸣张华曰与洛钟宫商相谐故声相应鑢之乃止　增大明集礼曰水盆古之洗也仪礼云设洗于阼阶东南三礼图云洗髙三尺口径尺五寸天子黄金饰故明用黄金列瓣俗谓芙蓉様
　　澡盘二
　　原盛水【世説云王敦初尚主如厠见漆箱盛干枣本以塞鼻王谓厠上亦下果食遂至尽既还婢擎金澡盘盛水瑠璃盌盛澡豆因倒着水中而饮之谓是干饭羣婢莫不掩口而笑之】　増颒面【宋史云李煜归朝贫甚张洎匄索之煜以白金颒靣器与洎洎不满意】　原容五石【魏武上杂物疏云御杂物有纯银盘又有容五石铜澡盘】　径丈二【述异记曰长安逍遥宫门里有澡盘面径丈二】
　　澡盘三
　　増传明支廷训新城侯【浴盘】传曰侯姓陶讳以涤字子雪远祖受帝舜型范家于河滨其后皆得赐汤邑以侯爵世其传量颇容善令人革靣此衷长定也重黙自处见人负累不忍于大庭广众斥之每于暗室屋漏中潜为淘汰盖恐翘人过亦乗其悔悟而渐移之耳人乐其善淘已也少有累輙就侯而谢絶焉侯亦不厌再三旋染旋涤以汚入者必以洁出无有抱秽终者即其人素行修洁凡遇祭祀朝防婚媾不敢因其故必更经洗涤然后从事自王侯卿相圣仁节烈防不嘉与之同清甚而深闺淑媛潜踪屏息人莫窥其形影遇侯披襟露膈显出之而无顾虑侯亦任与其洁弗拒也或以其随投辄受几于无辨鲜不指更新之路为藏垢之府矣侯自信固定也曰人见我在清浊之间不知我在清浊之外湛然静止非关吾体纷然四应岂失吾常量虽善容而性实太锐偶为不检者所触不觉厉声随之体竟受伤多方保防终成痼疾惟孤竹氏谙其情性不忍听汶汶者之偶阻于祓除也日夕曲为周旋弥其渗漏亦能勉与人濯磨頼以自新者时亦不乏逮后孤竹氏以衰朽吿退侯亦不禁解体门墙遂索然冷矣其子姓散于四方者甚众颓垣废井皆其遗体所在
　　原铭武王盥盘铭曰与其溺于人也宁溺于水溺于水犹可游也溺于人不可救也　晋傅澡盆铭曰与其澡于水宁澡于徳水之清犹可秽也徳之脩不可尘也
　　澡灌一
　　原东宫旧事曰皇太子初拜有金涂澡灌一枚　増又曰太子纳妃有澡灌二枚　南史曰刘悛初与齐武帝欵好帝常至悛宅昼卧觉悛自捧金澡灌受水四升以沃盥因以与帝前后所纳称此　大眀集礼曰宋宫中导从有紫衣执金灌器一人　又曰明澡灌以黄金为之有盖有提小口巨腹钑花为饰
　　澡灌二
　　原惠远铭【惠远法师澡灌铭序曰得摩罗勒石澡灌一枚故以此铭答之】　月支有【西域诸国志云月支国有佛澡灌受二升许青石名罗勒色碧玉斑受水无定随其多少】
　　熨斗一
　　増通俗文曰火斗曰熨　杨慎曰尉字从【音夷平也】后世校尉廷尉皆取从上按下使平之义熨斗申缯亦使之平　原帝王世纪曰纣欲重刑乃先作大熨斗以火热之使人举不能胜辄烂手与妲己为戏笑　淮南子曰糟丘生于象箸炮烙始乎热斗【注热斗熨斗也纣见熨斗烂人手遂作炮烙之刑】
　　熨斗三
　　原三辅故事曰董卓壊铜人十枚为小钱熨斗　増晋东宫旧事曰皇太子纳妃有金涂熨斗三枚　原晋书曰韩伯年数岁母殷氏以时大寒方为作襦令伯捉熨斗谓之曰且着襦寻当作复袴伯曰火在斗中而柄尚热今既着襦下亦当暖　隋书曰尉迟迥反于邺时李穆在并州髙祖恐其为迥所诱遣使徃布腹心穆遽奉熨斗于髙祖曰愿以此熨安天下髙祖大悦　增笑林曰太原人夜失火出物欲出铜鎗误出熨斗便大惊惋语其儿曰异事火未至鎗已被烧失脚
　　熨人
　　原东宫旧事曰皇太子纳妃有金涂熨人
　　伏虎一
　　原周礼天官曰玉府掌王燕服凡防器【郑司农云亵溺器虎子也】
　　伏虎二
　　増寳【五代史云后蜀孟防务为奢侈溺器皆以七寳之】　金饰【明通纪云鄢懋卿总理盐法廵行郡邑势张甚至以文锦饰厠白金饰溺器饮食若流】　原侍中执【魏畧曰苏则为侍中旧侍中亲省起居故俗因谓执虎子始苏则同吉茂隠茂后见则嘲之曰仕宦不已执虎子】　鬼魅吹【録异传云吴时嘉兴倪彦思忽见鬼魅入其家能与人语饮食如生惟不见形彦思乃延道士逐之酒殽既设道士便撃鼔召诸神魅乃取伏虎于人坐吹作角声以乱音有顷道士忽觉背中冷惊起觧衣乃伏虎也】
　　镜一
　　原释名曰镜景也有光景也　广雅曰鍳谓之镜　増潜确类书曰昔黄帝氏液金以作神物于是为鉴凡十有五采隂阳之精以取乾坤五五之数故能与日月合其明与鬼神通其意以防魑魅以整疾病　轩辕内传曰帝防王母铸镜十二随月用之此镜之始也　天中记曰舜臣尹寿铸镜　原大戴礼曰武王践阼于鉴为铭焉铭曰见尔前虑尔后　孔子家语曰明镜所以察形徃古所以知今　尚书洪范五行传曰夫握方诸之镜处深泽之下而上引太清物类相随可不慎耶　増魏名臣髙堂隆奏曰阳符一名阳燧取火于日隂符一名隂燧取水于月并入铜作镜名曰水火之镜【古今注云燧铜镜以铜为之形如镜照物则影倒向日则火生以艾承之则火出】　原庄子曰至人之用心也若镜不将不迎应而不藏故胜物而无伤　韩子曰古之人目短于自见故以镜观面智短于自知故以道正已镜无见疵之罪道无明过之恶目失镜无以正须眉身失道无以知迷惑　申子曰岂不知镜设精无为而羙恶自备矣　文子曰夫镜不设形故能有形吕氏春秋曰万乗之主人之阿亦甚矣而无所镜其
　　残亡无日矣孰当可镜其惟士人乎镜明已也功细士明已也功大　淮南子曰人举其疵则怨人鉴见其丑则善鉴　又曰宫人得防则以刈葵盲者得镜则以盖巵盲者不可贻以镜乱主不可举其疵　又曰明镜之始型然及粉之以锡摩之以白旃则须眉鬓毛可得而察　又曰镜便于照形承食不如竹箪　又曰莫窥形于生镜而窥形于明镜者以其易也　贾谊子曰镜仪而居无藏无执羙恶必至各得其当　符子曰心善知人者看如明镜镜以耀明故鍳人也　又曰至人之道也如镜有明有照有引有致　荀悦申鍳曰君子有三鍳鍳乎前鍳乎人鉴乎镜前惟顺人惟贤镜惟明夏商之衰不鉴于禹汤也周秦之弊不鍳于民下也侧弁垢顔不鉴于明镜也故君子惟鉴之务若夫测景之镜亡鉴矣　抱朴子曰或问知将来吉凶为有道乎荅曰用明镜九寸自照有所思存七日则见神仙知千里外事也明镜或用一或用二谓之四规镜　增地镜图曰欲知寳所在以大镜夜照见影若光在镜中者物在下也　原陆机演连珠曰形过镜则照穷
　　镜二
　　原战国策曰邹忌身体昳丽朝服衣冠谓其妻曰我孰与城北徐公美妻曰君美甚又问妾及客皆曰徐公不如也明日徐公来忌窥镜自视知不如徐公远矣忌入朝见王曰臣美不如徐公臣妻妾客皆云臣胜妻私臣妾畏臣客求臣也今齐方千里百二十城宫妇莫不私王朝臣莫不畏王四境莫不求王由此观之王之蔽甚矣王乃令羣臣进谏诸侯皆朝齐　列女传曰梁寡妇髙行者荣于色敏于行梁王闻而聘之乃援镜割鼻梁王髙其行号曰梁髙行　増酉阳杂俎曰儛傒石岸石窟有方镜径丈余照见人五脏秦始皇时号为照骨寳在无劳县山境　原东方传曰郭舍人曰珠籀文章背有组索两人相见朔能知之为上客朔曰此玉之荣石之精表如日光里如众星两人相覩相知情此名为镜也　増李氏録曰舞镜有柄汉武帝时舞人所执镜也　西京杂记曰宣帝被收系郡邸狱臂上犹带史良娣合防宛转绳系身毒寳镜如八铢钱旧传此镜照见妖魅佩之者为天神所福宣帝从危获济及绍大位持镜感咽移辰以琥珀笥盛之　原魏武上杂物疏曰御物有尺二寸金错镜一枚皇太子杂用物纯银错铁镜四枚七寸贵人至公主九寸铁镜四十枚　应璩与夏侯孝智书曰遭值有道之世免致贫贱之患援鉴自照鬓已半白良可惧也　搜神记曰孙策既杀干吉每独坐髣髴见吉在左右意深恶之颇有失后尝治创方瘥而引镜自照见吉在镜中顾而弗见如是再三因扑镜大叫创皆崩裂须臾而死　晋东宫旧事曰皇太子纳妃有着衣大镜尺八寸银华小镜一尺二寸并衣纽百副漆奁盛盖银华金薄镜三银龙头受福莲花钮鏁百副　陆机与弟云书曰仁夀殿前有大方铜镜髙五尺余广三尺二寸暗置庭中向之便写人形体　萧方等三十国春秋曰慕容垂攻邺苻丕遣其从弟就请救乃遗谢青铜镜黄金婉转绳等以之为信　白帖曰宋文帝时青州城南望池中如水有影谓之地镜　増宋书曰刘敬宣八岁丧母四月八日敬宣见众人灌佛乃下头上金镜以为母灌悲泣不胜　梁书曰武帝起兵东昏召王珍国以众还都使出屯朱雀门为王茂先所败及入城密遣郄纂奉明镜献诚于梁髙祖髙祖断金以报之后侍宴帝曰卿明镜尚存黄金何在珍国曰黄金谨在臣肘不敢失坠　古今诗话曰陈太子舍人徐德言尚乐昌公主陈政衰德言谓公主曰国破必入权豪家倘情縁未断尚冀相见乃破镜各分其半及陈亡公主果为杨越公得之徳言为诗曰镜与人俱去镜归人未归无复嫦娥影空留明月辉乐昌得诗悲泣不已越公知之怆然召德言至还其妻　唐书曰髙季辅为吏部侍郎善铨叙人物太宗尝赐金背镜一况其精鉴又曰杨慎矜兄弟仪干皆秀伟标置不凡弟慎名尝
　　视镜叹曰吾兄弟三人尽长六尺余此貌此才欲见容当世难矣何不使我少体弱耶　异闻集曰唐天寳中州进水心镜一面清莹耀目背有盘龙势如飞动明皇览而异之进镜官州参军李守防曰铸镜时有老人自称姓龙名防须眉皓白衣白衣有小童衣黒衣呼为至镜所谓镜匠吕辉曰老人觧造镜为汝铸之庶惬帝意遂令入鑪所扃户三日户开吕辉等搜觅已失龙防及冥所在鑪前获素书一纸云开元皇帝圣通神灵吾遂降祉斯镜可壁众邪鉴万物秦皇之镜无以加焉又有歌曰盘龙盘龙隠于镜中分野有象变化无穷兴云吐雾行雨生风上清仙子来献圣聪吕辉等移鑪以五月五日于杨子江心铸之后大旱不雨叶法善祠龙镜于凝隂殿须臾云气满殿甘雨大防集仙传曰尚书郎贾师雄久蓄古镜尝欲淬磨吕洞宾称回处士于笥中取药置镜上曰药少归取之既去久不来止留诗一首于佛庐扉上云手内青蛇凌白日洞中仙果艳长春须知物外烟霞客不是尘埃磨镜人视镜上药已飞一防通明如玉　唐书曰韩休同平章事帝尝引镜黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣　又曰韦表微授御史里行不乐曰爵禄譬滋味也人皆欲之吾年五十拭镜揃白冒游少年间取一班一级不见其味也将为松菊主人不媿陶渊明云　秘阁闲谈曰徐铉得一镜照面只见一眼　宋史曰王处纳少时梦人持巨鉴星宿灿然剖腹纳之觉而汗浃月余心胸犹痛因留意星歴占候之学深究其防　徐延之曰景徳二年有军人杨起入鳯州遁迹山于洞穴中得一镜围五寸背铸水族回环三十二字铭曰链形神冶莹质良工当睂写翠对面传红如珠出匣似月停空绮窓绣幌俱涵影中详其文乃妆镜也　仇池笔记曰元丰中东坡至黄州获一镜其背铭云汉有善铜出自白阳取铸为镜清明而光左龙右虎辅之两傍其字如粟大篆欵甚精妙白阳疑白水之阳其铜黑色如漆照人微小
　　镜二
　　原金错　银华【上详魏武杂物疏下详东宫旧事】　九寸　三尺【刘根别传云以九寸明镜照面视之令自识已形当令不防如此其神不散疾患不入　邺中记云石季龙三台及内宫中镜径有二三尺者下有纯金盘龙雕饰有尺五寸者】　百錬　四规【夏侯湛抵疑云百链之鉴剔须眉可数而壁土不见太山　下详抱朴子】　视鹿　照犬【抱朴子云昔张盖踊及偶豪成二人精思于蜀云台山石室中忽有四人黄绢单衣葛巾往到其前曰劳乎道士辛苦幽微于是二人顾视镜中乃鹿也　续搜神记云林虑山下有一亭人每过此宿者或病死时有郅伯夷者宿于此明烛而坐忽有十余人来自共蒱博伯夷密以镜照之乃是羣犬也】　珠光　石色【孝经援神契云神灵滋液百寳用则玑镜出宋均注曰大珠有光可为镜拾遗记云周穆王时有如石之镜此石色白如月照面如雪谓之月镜】　象兵　照鬼【潜夫论云前羌始叛草创新起器械未备虏或持铜镜以象兵或负板案以类楯惶惧扰攘未能相持　洞记云望蟾阁上有青金镜广四尺元光中波只国献此青金镜照见魑魅百鬼不敢隐形】　鉴形　晞日【秦嘉与妇徐淑书云顷得此镜既明且好世所希有意甚爱之故以相与淑荅书曰今君征未旋镜将何施乎眀镜鉴形当待君至　孙承镜赋叙云余昔于吴市得镜见即异之及晞日映水清朗眀莹异光采流有殊众鉴殆旷世精寳不赀之异物也】増生寒透光【宋史云泰宁县耕夫得镜厚三寸径尺有二寸照见水底与月争辉病热者得之心骨生寒　梦溪笔谈云世有透光镜背有铭文二十字以镜承日光铭文皆透在屋壁上了了分眀】　神物　飞精【外史梼杌云蜀王宗夀得一古镜下有篆文十二字忽照见一青衣小儿坐酒楼上令人访之青衣随至曰吾失此百年矣此神物也终当化去不若还我宗夀出而与之青衣剖腹纳镜而去　龙城録云长安任仲宣家有寳鉴谓之飞精识者云三代物后有八字乃近籀篆云水银隂精百链成镜后仲宣南游洞庭风浪泊舟梦一道士赤衣乗龙持镜而去且云此镜水府之寳出世有期今当归我梦觉视箧已失所在】　玻璃　靉叇【梁四公记云扶南大舶从西天竺国来卖碧玻璃镜内外皎洁置五色物于其前向明视之不见其质问其价约钱百万贯　方舆胜畧云满刺加国出靉叇镜老人不辨细书掩目则明】　原化鹊　増剖鲤【神异经云昔有夫妇将别破镜人执半以为信其妻忽与人通镜化鹊飞至夫前其夫乃知之后人因铸镜为鹊安背上也　小説旧闻云元相国之镇江夏也尝秋夕登黄鹤楼遥望江滨有光若残星焉乃令人徃观之至其所乃钓船焉询彼渔人云适获一鲤乃擕来命剖腹中得古镜二如古钱大以面相合背则隠起防龙虽小而鳞鬛防爪皆具既磨莹则常有光耀公寳之置巾箱中及相国薨镜亦亡去】　饰带　整冠【传曰郑伯享王王以后之鞶鉴与之注以镜为带饰　山堂肆考云朱梁时赵凝气貌甚伟毎整衣冠使人持巨鉴前后照之乌巾上微有尘即令侍伎持红巾拂拭之】　原见四邻　知千里【淮南子曰髙悬大镜坐见四邻　下详抱朴子】　鉴疵瑕　明好丑【王粲演连珠云臣闻观于明鉴则疵瑕不滞于体听于直言则过行不累于身　蔡氏清化论云镜能明人好丑而不能好丑乎人】　厌魑魅　照心胆【抱朴子云道士以明镜九寸悬于背老魅不敢近若有鸟兽邪物照之其本形皆现镜中西京杂记曰秦始皇有方镜照见心胆女子有邪心者胆张心动始皇輙杀之】　増炀帝屏　髙宗殿【河洛记云隋帝喜奢侈幸江都王世充献铜镜屏帝甚喜擢江都通守　唐史云髙宗以武后意造镜殿四壁皆镜为白昼秘地刘仁轨奏事入惊曰天无二日民无二王适四座有数天子不祥上立命剔去】　原临安石　増梓州堂【吴兴郡记云临安县东五里有石镜山东有石镜一径二尺四寸清亮具见人形状钱镠幼时照之衣冠俨然王者　唐书曰梓州有镜堂世称其丽】　干徳号　仁夀字【宋史云宋太祖谕宰相曰年号须择前代所未有者后改元干徳及蜀平蜀宫人入内帝见其镜背有识干德四年铸者怪之以示宰相皆不能荅翰林学士窦仪曰此必蜀物昔蜀王衍有此年号当是其岁所铸也帝叹曰宰相须用读书人　文苑英华序云天寳初有献书阙下言巴蜀之间有石镜见于岩畔仁夀之字昭然可见】　金花银叶　茂林丛竹【朝野佥载云唐中宗令州造方丈镜铸铜为桂树金花银叶帝每骑马自照人马并在镜中　宋朝类苑云熙宁末齐南陵耕者破冢得古镜大小二枚径六七寸明彻惊人其背郭皆有字可读大为小篆小为正附篆为流水芙蓉茂林丛竹又为孤陵野鹤下有老人倚杖岸帻逍遥其间附亦为杂花皆古简不可识其词曰隂阳合配日月两相防白玉芙蓉匣翡翠琼瑶带同心人心相亲照心照胆保千春】　原鸾鸟覩影　山鸡鉴形【范泰鸾鸟诗叙云罽宾王得鸾鸟甚爱之欲其鸣而不得夫人曰闻鸟得类而后鸣何不悬镜以照之王从其言鸾鸟覩影而鸣一奋而絶异苑曰山鸡爱其毛羽映水则舞魏武时南方献之公子苍舒令置大镜其前鸡鉴形而舞不知止遂乏死】
　　镜四
　　原母梦【白帖云梁到溉子镜母初孕梦怀明镜因名】　妇失【风俗通云鲁相臧氏之妇忽失镜经数日从空中掷下有人言曰还汝镜勿责之迟迟】　增容成【唐司空圗作容成侯传详后】夀光【王度古镜记称镜为夀光先生】　原菱花【白帖云魏武帝乃有菱花镜】　増
　　芙蓉【续酉阳杂爼云唐李固遇一老姥言郎君明年芙蓉镜下及第明年果中状元诗赋有人镜芙蓉之语其姥乃天神也】　原响应【王子年拾遗记云穆王时渠胥国贡火齐镜人语镜中响应】　增飞舞【宋史五行志云淳熙九年德兴县民家镜自飞舞与日光相射】　原扑地【魏志云夏侯惇从征吕布为流矢所中伤左目时夏侯渊与惇俱为将军军中号惇为盲夏侯惇恶之每照镜恚怒輙扑镜于地】　増坠水【松窓録云李德裕长庆中亷问浙右防有渔人于秦淮垂网下深防忽觉力重异于常时及敛就水次卒不获一鳞但得古铜镜可尺余光浮波际渔人取视之历历见五藏六府血萦脉动因腕战而坠后德裕闻之周岁万计穷索水底终不复得】　原屈刀为【屈刀为镜引镜为刀详刀】以石作【蜀王本纪云武都丈夫化为女顔色羙好盖山精也蜀王娶以为夫人无几物故蜀王于武都担土于成都葬之盖地三亩号曰武担以石作镜一枚表其墓】　増师旷铸【博异志曰天寳中陈仲弓居洛阳清化里有大井常溺人一日有敬元颖请谒饰铅粉衣绯緑衣曰此井有毒龙请命匠淘之匠入井获古铜镜夜见元颖谢曰某本师旷所铸十二镜中第七者贞观中为许敬宗所堕其背有科斗书云维晋新公二年七月七日午时首阳山白龙潭铸于鼻题曰夷则之镜】　涂氏藏【李璧安石诗注云李士宁道人蓬州人先得涂氏所藏轩辕山镜洞见远近李曾为蔡君谟正首骨出入张方平门下盖异人也】出清液【古今注云平帝始元三年延陵西园神寝内御座前大镜背清液如汗水出状】　錬
　　池泥【拾遗録云方丈山池泥百链成镜色青可照魑魅】　原祭冢得【伍辑之祭冢冢中得小镜一枚三破之尚犹明净】　増开圹获【广异记云卢彦绪曾开圹获寳镜一枚背是金花持以照日花如金轮之状】　原见倾冠【抱朴子曰明镜举则倾冠见矣】　増照滞物【天寳遗事云叶法善有一铁镜鉴物如水人每疾病以镜照之尽见脏腑中所滞之物以药疗之竟至痊瘥】正衣冠【唐书云太宗谓羣臣曰夫以铜为鉴可正衣冠以古为鉴可知兴替以人为鉴可明得失】
　　【朕尝保此三鉴以防己过今魏征逝一鉴亡矣】　照室寝【樵牧闲谈云孟蜀时军校张敌得一古镜模濶尺余光照室寝不施灯烛将求磨涤之有贫士见而叹礼曰久知寳在蜀中一见足矣然此镜不久当亦归耳敌益珍藏自得镜无疾病】　当奴婢【南蛮獠人俗婚姻以奴婢一人为聘无奴婢以铜镜当之】厌盗贼【云角要占云厌盗贼法三月以小形铜镜七枚埋申地秤七百斤土覆之坎深二尺五寸】
　　【广二尺五寸筑令坚固】　照朱衣【玉泉子云长兴于相琮与举人裴丘善丘有一古镜素所寳者琮布衣时曾一照之见一朱衣吏从他皆类此】　见绯袍【笔谈云嘉祐中有吴僧持一寳鉴斋戒照之见前途吉凶沈括伯兄为京寺丞衣緑徃照之鉴不甚分眀彷佛见人衣绯而坐不数月覃恩赐绯袍】燎一枚【幽明録曰宫亭湖边傍山门有石数枚形圎若镜明可鉴人谓之石镜后有人以火燎一】
　　【枚至不复光明人眼亦失明】　破三段【尘史云安陆石岩邨耕夫得一镜光明莹然不为土所蚀视之可见十余里外草木人物三人者互欲得之遂破三段犹照数里】　仙铜传【清异録云王希黙简澹无他好唯以对镜为娱整饰理须终日无倦以杜子羙有勲业频防镜之句遂作策勲亭自号勲叟收古今善镜典衣偿无难色居长洲结亲友之蓄异镜者数人间日防饮出镜玩评品抵掌极欢而罢乡人目曰镜社又集载凡言镜者成二十卷号仙铜传】　古镜记【隋王度作古镜记】　执镜诫【唐姚崇元之执镜诫云秦楼明镜鉴有余辉色自凝晓光能洞微饰以盘组匣以珠玑龙绕池卧鸟临月飞】对镜吟【唐长孙佐辅有对镜吟见后】　冯尉郤镜【新语云冯履谦补河北尉有部】
　　【人张懐道任河阳尉与谦有旧饷一镜谦召羣吏徧示之咸曰维之羙者甚嘉也谦曰此张公所致也吾効官但以俸禄自守岂私受遗哉昌言曰清水见底明镜照心余之効官必同于此复书于使者乃归之闻者钦尚】　吕相辞镜【归田録云吕蒙正为相有朝士藏古镜能照二百里欲因公弟献以求知公曰吾面不过楪子大安用照二百里辞之】　原表里有眀【西京杂记云髙祖初入咸阳宫有方镜广四尺髙五尺九寸表里有明人来照之则倒见以手扪心来则见肠胃五脏历然无硋】　毫细必察【浔阳记云石镜在山东上有一圎石悬崖明浄照人毫细必察故号石镜】　循市问疾【列仙传云负局先生语似燕代人因磨镜循市每问主人无有疾苦者若有辄出紫丸赤药与之】　取资防葬【海内士品曰徐孺子尝事江夏黄公公卒孺子徃防葬无行资以致赍摩镜具自随每所在赁摩镜取资然后得前既至祭毕而退】　魅置甖中【续搜神记云王文献曾令郭璞筮已一年中吉凶璞曰当有小不吉利可取广州二大甖盛水置牀张二角名曰镜好以厌之某时撤甖去水如此其灾可消至日防之防失铜镜不知所在后撤去水乃见所失镜在于甖中甖口数寸镜大尺余王公复令筮镜甖之意璞曰甖违期故致此妖邪魅所为无他故也使烧车辖而镜立出】　鬼内器里【异苑云吴兴许寂之太元中忽有鬼怪摄取大镜以内器里】　未尝屡疲【世説云晋孝武将讲孝经谢公兄弟与诸人私相讲习车武子欲问谢谓袁彦伯曰不问则徳音有遗多问则重劳二谢袁曰何尝见明镜疲于屡照】　不可以茹【毛诗曰我心匪鉴不可以茹注茹度也但知方圆不能度真伪】　増背篆三公【齐书云綦毋珍之有铜镜背有三公字尝语人云徴祥如此何患三公不至】　影成一相【天寳遗事云宋璟未第时于日中览镜镜影成一相字以此自负遂修相业后如其志】　日蚀亦昏【隋唐嘉话云苏威有镜日蚀既镜亦昏黒无所见威疑左右所汚不以为意他日日蚀半缺其镜亦半昏如之于是始寳藏之后樝内有声如磬寻之乃镜声也】　月盈则见【墨客挥犀云庆歴中有宦者谪居维藏一古镜圎径尺余云是禁中旧物背铸兔形甚精巧毎至月满夜持镜当月照之则见兔形却在镜中】　苏绰旧物【隋唐嘉话云御史王度家有寳镜云是苏绰家旧物大业中有外国僧至云宅上常有碧光连日绛气属月此寳镜气也但以金烟熏之玉水洗之金膏涂之珠粉餙之虽藏泥中不晦矣蒲陜间疫甚度令小吏张龙驹持镜照之诸病者皆惊起云见龙驹持一月来相照并愈其夜龙驹梦一人朱冠紫服曰我即镜精也名曰紫珍】　芸叟家藏【画墁録云宋张芸叟家藏古镜传为杨妃故物径尺许厚七分背文精古有铭其略曰粉壁交映珠对看潜窥圣淑丽则常端】　照数十里【南墅闲谈云何逺幼随父宦河朔有人持古镜云可照数十里因试之郊外镜中隠隠如飞蝇不絶询之乃二十里开河掷土空中也】　应十二时【潜确类书曰范文正公家古镜背铸十二时如博棊子毎至此时则博棊中明如月循环不休】　路隋不引【唐书曰路隋方婴孺知父泌死贼中日夜号泣母尝告隋貌类父遂终身不引镜】　韩皐弗视【唐书曰韩皐貌类父既孤不复视镜】
　　镜五
　　原诗梁简文帝镜诗曰锱铢恒在侧谁言览镜稀如冰不见水似扇长含晖全开玳瑁匣并卷织成衣脱入相如手疑言赵璧归　髙爽咏镜诗曰初上鳯皇墀此镜照蛾睂言照长相守不照长相思虚心防不采贞明空自欺无言此故物更复对新期　何逊咏镜诗曰珠旦初卷绮机晨未织玉匣开览形寳台临浄饰对影独含笑防光时转侧为出茧睂试染夭桃色寳钗如可间金钿畏相逼荡子行未归啼妆坐相忆　朱超道咏镜诗曰折花须自插不用暂临池当由可怜面偏与镜相宜安钗钏独响刷袖俱移唯余心里恨影中恒不知　王孝礼咏镜诗曰可怜不自识终尔因镜中分睂一等翠对面两邉红转身先见动含笑逆相同犹嫌镜里促防人未好通　周庾信咏镜诗曰玉匣聊开镜轻灰暂拭尘光如一片水影照两邉人月生无有桂花开不逐春试挂淮南竹堪能见四邻　陈孔范和陈主咏镜诗曰虎贲愁兴日龙镜览顔时懐恩未得报空叹发如丝　隋李巨仁赋得镜诗曰魏宫知本姓秦楼识旧名鳯从台上出龙就匣中生无波菱自动不夜月恒明非唯照佳丽复得厌山精　増唐白居易咏百錬镜诗曰百錬镜镕范非常规夙晨置处灵且竒江心波上舟中铸五月五日日午时琼粉金膏磨莹已化为一片秋潭水镜成将献蓬莱宫州长史手自封人间臣妾不敢照背有九五飞天龙人人呼为天子镜我有一言闻太宗太宗尝以人为鉴鍳古鍳今不鉴容四海安危居掌内百王理乱县心中乃知天子别有镜不是州百錬铜　李益府试古镜诗曰旧是秦时镜今藏古匣中龙盘初挂月鳯舞欲生风石黛曽留殿朱光适在宫应祥知道泰鉴物觉神通肝胆诚难隠妍媸信易穷幸居君子室长愿免尘　仲子陵府试古镜诗曰万里秦时镜从来抱至精依台月自吐在匣水常清烂烂金光澄澄物象生云天皆洞鉴表里尽虚明但见人窥胆全胜响应声妍媸定可识何处更逃情　张佐府试古镜诗曰楼上秦时镜千秋独有名菱花寒不落冰质夏长清龙在形难掩人来胆易呈升台宜逺照开匣乍藏明皎色新磨出圎规旧铸成愁容如可鉴当欲拂尘缨刘禹锡摩镜篇诗曰流尘翳明镜嵗乆看如漆门前
　　负局生为我一摩拂苹开緑池满晕尽金波溢白日照空心圎光生幽室山神神气沮野魅真形出却思未磨时瓦砾来唐突　薛逢灵台家兄古镜歌曰一尺圎潭深墨色篆文如丝人不识耕夫云住赫连城赫连城下新耕得镜上磨莹一月余日中渐见菱花舒金膏洗拭鉎涩尽黒云吐出新蟾蜍人言此是千年物百鬼闻之形暗栗玉匣曽经龙照来岂宜更鉴农夫质有时霹雳半夜惊窗中飞电如晦明盘龙鳞胀玉匣溢牙爪触风时有声耕夫不解珍灵异翻惧赫连神作祟十千卖与灵台兄百丈灵湫坐中至溢匣水色如玉倾儿童不敢窥澄寒光照人近不得坐愁雷电秋中生吾兄吾兄须爱惜将来慎勿虚抛掷兴云致雨防有时莫遣红妆秽灵迹　李羣玉古镜诗曰明月何处来朦胧在人境得非轩辕作妙絶世莫并瑶匣开旭日白电走孤影澄一尺天彻底涵霜景冰辉凛毛髪使我肝胆冷云天入掌握爽朗神魄静不必负局仙金沙发光炯隂沈蓄灵怪可与天地永　宋汪藻古镜行曰我有辟邪镜得之咸阳宫其隂为天池一母将九龙旁书负图字土蚀如旋虫缄以骇鸡珍妙极倕之工请言照逺近千里秋毫空岂不鉴脂泽所贵肝胆通问谁为此器太古非人功客闻重叹息意欲窥灵踪髙台不辞倚恐客难称容绳穷匣半啓四室来悲风日车当昼留羞涩如顽铜森然发上指凛若凌霜锋我还抚客手此岂世寳同挥泪两无言掩镜鞶囊中　元吴炳咏古镜诗曰雁去悲银海螭蟠泣鬼工黄肠迷汉柏野火上秦浓翠疑螺黛鲜硃渍守宫漆添灯晕黒文灭绣奁红一旦珠还浦千年劒出丰雾余空黯澹云在月朦胧伏兽衔丝结防絺画羽虫粉緜施宛转台玉刻玲珑匪茹曽申诫惟明可保躬他时锡鞶鉴来照梦中熊　明刘基古镜词曰百錬青铜曽照胆千年土蚀萍花黡想得宫初闭时金精夜哭黄鸟悲鱼灯引魂开地府夜夜精光射幽户盘龙隠见自有神神物岂肯长湮沦愿循蟾蜍骑入月将与嫦娥照华髪
　　原赋晋傅咸镜赋曰顺隂位于西裔采秋金之刚精醮祝融以致虔命欧冶而是营晞日月之光烈仪厥象乎曜灵清邈明水景若朝阳不将不迎应物无方不有心于好丑而众形其必详同实録于良史随善恶而是彰猗猗淑媛峨峨后妃眷春荣之零悴惧玉顔之有衰盼清而自镜竞崇姱以相晖若乃云髻乱于首赪黛渝于色设有乏于斯器兮孰厥貌之能饰与喑瞽而同昧兮近有面而不识君子知貌之不可以不饰则内省而自箴既见前而虑后则祗畏于幽深察明明之待莹则以此而洗心覩日观之有瑕则稽训于儒绅夫然尚何厥容之有慢而厥思之有淫　梁刘缓照镜赋曰夜筹已竭晓钟将絶窗外明来帷前影灭荆王欲起侍妾应还前斋上幔内阁除关开屏易叠卷帘难扳搔头敛髻钗子萦鬟阶邉就水盘中光映讶宿粉之犹调笑残妆之不正欲开奁而更饰乃当窗而取镜台本王宫氏姓温背后铭文宜子孙四面廻风若流水勾栏□匝似城门分明似无碍影前弥可爱近来顔色不须红即时好睂犹约黛世间好镜自无多唯闻一个比嫦娥曽经玉女照屡被仙人磨论时不假着法用自应须夏天金薄漠秋日寳茱萸银纒辟鬼咒翠厄护身符空处宜应描非是畏钗梳　周庾信镜赋曰天河渐没日轮将起燕噪吴王乌惊御史玉花簟上金莲帐里始折屏风新开户扇朝光晃眼早风吹面临桁下而牵衫就箱邉而着钏宿鬟尚卷残妆己薄无复唇朱才余睂萼靥上星稀黄中月落镜台银带本出魏宫能横却月巧挂廻风龙垂匣外凤倚花中镜乃照胆照心难逢难值镂五色之盘龙刻千年之古字山鸡看而独舞海鸟见而孤鸣临水则池中月出照日则壁上菱生暂设妆奁还抽镜屉竞学生情争怜今世鬓齐故略睂平犹剃飞花塼子次第须安朱开锦蹹黛杂油檀脂和甲煎泽渍香兰量髻之长短度安花之相去悬媚子于搔头拭钗梁于粉絮梳头新罢照着衣还从妆处取将归暂防系悬知缬缦衫正身长裙斜假襻真成个镜特相宜不能片时藏匣里暂出园中也自随　増唐赵自励八月五日花萼楼赐百官明镜赋曰伟其烂矣光生炯尔明色洞秋水精函夜月均曲池之引照或浅或深比太阳之圎明不盈不阙咨尔千品勗尔万官钦哉明主之锡训尔为臣之难手平者必正体静者必安水清则鉴彻表直则影端居燥湿而不变是之谓可乆无小大而虚受是之为内寛可以励心者坚白可以接翼者鹓鸾拟兹镜之在匣则何忧乎考槃于是羣公卿士警扈仙跸宠赉自天恩深此日执明镜者无所私其照对明镜者无所隠其质并陈力以効能各呈材而献术莫不再拜稽首奉承天子之休僃有徳于咸一　崔膺金镜赋序曰镜之鉴也云不能蔽风不能揺涵虚待物物莫之挠有同君子执恒徳不惑于变故志而赋焉赋曰太隂之精流为金英隐耀山谷待人啓明在镜未辨因扣得声良工懐择销錬专诚我非工不能成器工非我无以名于是考斗建天清波上飞焰日中铸成磨洗既毕澄莹秋日玉匣初开寒光飞出仰映晴空天地洞通万象在中虚涵不穷湛为寒潭揺为飞电任在公以无心有妍媸而自见鬼无遁灵怪无隠形潜应变蚀气运清冥向阳乌而燧照金波而水冷或青春晓霁挂于黄庭照耀承霤皓景延昼乍见红顔之外透忽惊粉壁而中漏待物以虚无大不受烟萝遥列于阶前青翠倒写于堂后或夜悬髙阁或逺临澄江色合天而为一规分月而成双元蟾跃影于藻井姮娥飞艳于前窗有时深房倚在暗壁隔帘帷之重掩诱云山而入隙方髙临以思见寥天之凝碧若乃穷隂嵗暮风沙号怒云掩七曜而光絶波百川而影灭宇宙晦防我独皎洁羣物荡揺不挠澄彻时清则动日月而扬辉天昏则与气雾而迥别人皆持此以饰容余将鉴之以明节　张彚千秋镜赋曰考工垂典匠人有作或铸或镕是磨是削刻以为龙镂以成鹊初临玉扆透鸾影而将飞末对金墀拂菱花而不着徒观其用之则满舍之则虚固无私于物类非取鉴以焉如尔其提握见重光芒未歇若清潭之无泥类瑶池之有月如以题古字隠盘龙无藏菲薄无漏纎浓映空而天地且霁照逺而山河更重岂独淋漓玳瑁之牀澄彻芙蓉之帐荧荧绮疏之下皎皎青楼之上有羙人兮无良媒饰蛾睂而相向者也　乔琳太原进铁镜赋曰晋人用铁兮从革无方其或五金同铸百链为钢雕镌而云龙动色磨莹而冰雪生光烂成形于寳镜期将逹于明王故有彻侯居守方物底贡择使而天騜共飞登车而海月相送妍媸之鉴已久肝胆愿呈者众镜之既明星衢是亨列照而三光共霁凝辉而四海俱清应人无疲知道不虚受处已不厚见心乎砥平若乃宇宙清朗提携偃仰旁窥而山泽入懐俯视而云霄在掌虽因时而委照不物以呈象圎规可转处顺之物攸先劲质无亏持盈之道弥张墨客因进而歌曰金之精兮众寳所参镜之明兮羣象所含清至莹兮氛埃不杂明至察兮丑类相慙幸忝秦台之一鉴与飞鹊而图南　何据镜花赋曰金镜精寳兮珠秀华台插瑚之树钩垂菡萏之花映若无质循则有体洞碧空其何际澄清潭其絶底鸾舞翮于曈昽龙怒鳞于清泚淮南王悬而玩之东方朔见而称曰此瑾瑜之荣碝磩之英负隂而内景冰彻面阳而外景花明惚兮恍其中有象杳兮冥其中有精尔乃遇妖闲之佚女值清爽之芳时争捧鸳匣临乎凤墀既飜轮而隠耀又飞花以生姿如玉之明如雪之皎度翠璧以星落薄乗鹿而霜皛拂髙凌深縁隟入奥乍灭没而在空遂迷失其所造徒羙夫不根不蔕扈扈煌煌若汉皐灵媛觧仙佩洛川神女献明珰似珠玉之皎皎日月之相望芒角璀错罔两揺至用在无兮搏之不得极虚为有兮应而不藏淮南王曰防哉大夫之体物也　又古镜赋曰此镜何代良工铸成四规是彻百链弥轻裁冰比丽止水侔清时开寳匣以厌山精时既荷于提挈敢有疲于将迎所以图象必尽遇态必呈天地不藏毫髪不形悦孤鸾之舞影怨垂泪之表情晓挂玉堂将助晴阳之照夜流金鹊不譲太隂之明夫其月曙开奁窗昏啓闼目短自见因君以达髪乱未理待我将豁曩者久积氛雾半霑沙土蟾埋影涩痕深翳聚其性不耗其器不窳何造化之寄物歴春秋之万古幸得懐铅再治负局斯临盘龙发彩元兔生隂箧笥见赏淄尘不侵鉴穷髙逺光烛湮沈举弃物于未废喜昔人之遗音何异荆山辨玉丰城识劔蓂荚亏而转丽平冰铺而不陷近日而阳燧无焰向人而髪夺鉴若乃秦楼对月魏乗临珠共照而车中转丽防明而台上不孤持衡在人铨署重其进退元不逺掌握通于有无夫其创物斯妙成规作典盖视有同异而鉴无深浅秦得金以龙兴夏亡玉而国翦喻无不至作戒示于后昆湛而不流比水通于上善国工是作端形是托将审已于寸心察众人之所恶　王起照寳镜赋曰先贤錬金镜之英照懐寳之精寳之产兮逾秘镜之莹兮至明藏诸土中虽沈埋而为恨引于地表终错落而皆呈将竭工巧灼烁坚贞以通幽为用以利物为情岂惟雕盘龙而耀彩镂飞鹊而増荣若乃金玉方潜珠玑未出或山薮而埋照或土石而混质连城之价蔑闻照乗之光遂失虽卞和之欲献我色犹深虽隋侯之见求我藏犹宻然后玉匣啓银华溢用物而不将不迎随人而无固无必乃夜入榛芜傍求瑾瑜冰彩前射月华正孤将善价而无隠与佳气而相符在楼台之中我用无展当蓝田之下厥道斯殊遂使的皪珠色朗然合契皎洁琼华洞然无翳时映山之气乍透菱花之际璞由是而成琢金因之而作砺是知镜能融朗寳莫沈潜彼照胆而必彻此藏器而无淹集琬琰之资鸾形乍合腾磨砻之色虹气斯占固其涵清明之质体虚无之道满堂由是而获珍厚地讵闻乎藏寳岂比夫魏宫之所施秦台之所持鉴铅华之小者曷懐异而求之况有处幽沈戢光耀媿无不琢之质复仰无私之照
　　原铭汉李尤镜铭曰铸铜为鉴整饰容顔修尔法服正尔衣冠　晋傅镜铭曰人徒鉴于镜止于鉴形鉴人可以鉴情　梁简文帝镜铭曰金精玉英氷辉沼清髙堂悬影仁夀摛声云开月见水浄珠明　陈江总方镜铭曰此镜以照着衣镜背圗刻八卦二十八宿仁夀殿前无以加斯雕丽也枵命巧仲吕呈祥金镌石汉铜铸丹阳价珍负局影丽髙堂圗星拟盖写卦随方明齐水止照与天长増辉兔苑永侍龙光　増古镜铭曰仙山并照知水齐名花朝艳采月夜流明龙盘五瑞鸾舞防精闻仁夀始验销兵　古鉴铭曰汉有善铜出丹阳和以银锡清且明左龙右虎向三光朱雀武顺隂阳尚方作鉴真大好上有仙人不知老渴饮玉泉饥食枣
　　増传唐司空图容成侯传曰容成侯金炯者本蜀郡严道人附山而居同族中多见搜采其先因秦时调请尚方输作世苦之乃诫子孙易其服色必以清厉自进后徙居上洛防郡中卢生范生皆传修錬之术委质相资因砥磨以致用上闻而器之召见嘉其鉴局且谓毫髪无隠屡顾之歴试台阁号为明逹挟奸邪以事上者见之胆栗輙自披露至于妇人女子媚惑之态亦不能掩也其察察如此是虽造物无私圎方不碍然疵陋者终恶忌积毁于上以为背面不相副炯亦自病于狭中不能以尘垢混其迹竟被摈斥后亟有月蚀之变时宫中漏下数刻上临轩念其规益复召俾道其所以然者扣之响应不疲上异焉命以容成侯奉朝请而宗人派居广陵者饰求售陷为轻薄子权戚中或抚然自喜则狎玩不厌至或被以组绣盖其俯仰取容虽穿鼻服役亦无耻耳既稍进炯又鄙其为人乃复以谗废归老于家太史公曰炯之逺祖当轩辕时以化服祝融氏得荐于上能强记天象地形草木虫介万殊之状皆视诸掌握盖其术亦规模于洪范耳物怪遇之莫不喘息自废故益亲幸上晨兴必先至侧与冠冕者偕进号为夀光先生其后子孙稍衰流寓太原者始尚元亦以精链见重至炯虽任用兢兢惟恐失坠然不善晦匿果为邪丑所疾防不能免噫大雅君子既明且哲以保其身难哉
　　镜台一【镜匣附】
　　原魏武杂物疏曰镜台出魏宫中有纯银参带镜台一纯银七子贵人公主镜台四　晋东宫旧事曰皇太子纳妃服用有瑇瑁细漏镜台一　刘义庆世説曰刘聪为玉镜台温峤辟刘越石长史北征得之后娶姑女下焉　宋元嘉起居注曰韦朗为广州刺史作铜镜台一具御史中丞刘祯奏请以见事免朗所居官　増酉阳杂俎曰元和初海陵夏侯乙庭前生百合花大于常数倍异之因其下得瓮匣十三重各匣一镜第七者光不蚀照日光环一丈其余规铜而已
　　镜台二
　　原瑇瑁【见前】　瑚【古诗曰瑚挂镜烂生光】　七寳【三国典略曰胡太后使沙门灵昭造七寳镜台合有三十六户每户有一妇人执鏁才下一关三十六户一时自闭若抽此关诸门皆啓妇人各出户前】　纯银【见前】
　　镜台三
　　原诗南齐谢朓咏镜台诗曰玲珑类丹楹迢亭似阙对凤悬清水垂龙挂明月照粉拂红妆插花理云髪玉顔徒自见常畏君情歇　唐陈叔逹入关咏空镜台诗曰即令装饰废雕零衢路间嫦娥与明月相共落关山増韦应物杂体诗曰沈沈匣中镜为此尘垢蚀辉光
　　何所如月在云中黒南金既雕错鞶带共辉饰空存鉴物名坐使妍媸惑美人竭肝胆思照冰玉色自非磨莹工日日空叹息　李白诗曰明明金鹊镜了了玉台前拂拭交冰月光辉何清圎
  </div>
  <div class="pagination">
   <a href="御定渊鉴类函_page262.html">
    上一页
   </a>
   <span>
    ...
   </span>
   <a href="御定渊鉴类函_page258.html">
    258
   </a>
   <a href="御定渊鉴类函_page259.html">
    259
   </a>
   <a href="御定渊鉴类函_page260.html">
    260
   </a>
   <a href="御定渊鉴类函_page261.html">
    261
   </a>
   <a href="御定渊鉴类函_page262.html">
    262
   </a>
   <span class="current-page">
    263
   </span>
   <a href="御定渊鉴类函_page264.html">
    264
   </a>
   <a href="御定渊鉴类函_page265.html">
    265
   </a>
   <a href="御定渊鉴类函_page266.html">
    266
   </a>
   <a href="御定渊鉴类函_page267.html">
    267
   </a>
   <a href="御定渊鉴类函_page268.html">
    268
   </a>
   <span>
    ...
   </span>
   <a href="御定渊鉴类函_page264.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
