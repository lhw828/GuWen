<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 244 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 244 页/共 320 页</h1>
    <div class="content">　　原记曰夫人缲三盆　増周陶正【左传曰昔虞阏父为周陶正】　陶复陶穴【诗古公亶父陶复陶穴未有家室】　昆吾作陶【尸子】　原瓦合之众
　　负担
　　原任力　息肩【说文曰担任也力所胜任也　传郑请息肩于晋注以负担喻也】　负荷　嬴旅【其父析薪其子弗克负荷　方言曰嬴旅荷腾担也齐楚陈宋之间曰嬴燕之外郊越之东瓯呉之外鄙谓之旅南楚谓之嬴自闗而西陇冀以往谓之荷凡以驴马駞载物者谓之负他亦谓之荷】荷蓧　负薪【论语遇丈人以杖荷蓧　礼未能负薪又云有负薪之忧】　弛负
　　代担【传齐使敬仲为卿辞曰覊旅之臣弛于负担君之惠也　先贤行状曰平原有盗牛者曰无使王烈闻之明年国中有父老负担重人代担数十里至家问姓名不语顷之父老失剑于路一人得而守之至暮还见即代担者以告烈使问之乃昔盗牛人也烈使表其庐而异焉】　担爵　负书【担人之爵后魏髙允性好文学担笈负书千里就业】　小人之事　儋石之储【易负也者】
　　【小人之事也　晋刘毅家无儋石之储一掷百万】　増辇负　肩担【唐史王求礼疏自轩辕以来服牛乗马今辇负则人代畜唐韩愈城南聮句诗刈熟担肩頳】　子通相代　元彦自劳【孔帖李子通居郷见班白负戴者必代之　晋书谯秀元彦避难宕渠邻里宗族凭之者以百数秀年八十众欲代之负担秀曰吾气犹足自起不以垂朽之年累诸君也】　郎官歩担王子自负【后汉书曰赵孝字长平父为田禾将军任孝为郎毎告归常白衣歩担　齐书曰桓康随武帝在贑县泰始初武帝起义为郡所执众皆散康装担一头贮穆后一头贮文惠太子竟陵王子良自负置山中与门客萧欣祈等四十余人相结破郡狱出武帝】　马成渡河　董养入蜀【东观汉记曰马成为剡令上征河北成臝衣歩担渡河渚上　晋书曰董养字仲道见洛阳东北歩广里地陷有二鹅出焉苍者飞去白者不能飞顾谓谢阮季曰易称知几其神乎乃与妻荷担入蜀也】　负樵担春【唐韦应物白沙亭逢呉叟歌问之执防亦先朝零落艰难却负樵　明髙启卖花词陌头担得】
　　【春风行】
　　舂【硙磨附】
　　原为臼杵　供米物【易曰断木为杵掘地为臼臼杵之利万民以济盖取诸小过　周礼云舂人掌米物祭祀共其齍盛之米賔客共其牢醴之米凡飨食供其食米掌凡米事】　梁赁汉歌【东观汉记曰梁鸿于皐伯通家赁舂为事归其妻具食举案常齐眉伯通察而异之　史汉文杀淮南王人歌曰一斗粟尚可舂兄弟二人不相容】　变服　赭衣【汉公沙穆来游太学无资乃变服为佣为吴祐赁舂与语大惊遂定交杵臼之间　汉书申公白公衣赭舂于市】　不中程不相杵【汉江都王罪人以铅杵舂不中程辄掠　礼邻有丧舂不相杵又秦百里奚死舂者不相杵】増除芒　落杵【唐杜甫诗曰落杵光辉白除芒子粒红】　宿舂　婢舂
　　【唐刘禹锡上杜司徒书北距澧浦资宿舂而后行　杜牧杜秋娘诗珊瑚破髙齐作婢舂黄梁】　云母碓　邻女舂【唐李白诗水舂云母碓　又邻女夜舂寒】　舂云　碓泉【元周权诗桥断春堤多积雨溪深野碓自舂云　又曰野碓舂泉分涧急山钟送曙出云迟】　声似砧凄光同玉粲【唐刘恂岭表録异曰舂堂者以浑木刳为槽一槽两边约排十杵男女间立以舂稻】
　　【粱敲磕艚舷皆有遍拍闻于数里虽思妇之巧秋砧之凄不能比其浏湸也　元耶律楚材诗曰舂粳光粲玉】原硙磨　马磨　石硙【许静为许劭排摈以马磨自给　说文磨石硙也】
　　连机　作赋【晋诸公赞曰杜元凯作连机水硙由此洛下谷价丰贱　诸葛恪别传孙权享蜀使费袆食汤饼索笔作麦赋恪亦请笔作磨赋咸称善】　卫瓘不受　魏舒使守【晋卫瓘为太子少傅诏赐田园水碓辞不受意俭约耳　魏舒字阳元少迟钝虽叔父犹不知之使守水磨不介意】三十余区　二十余区【石崇临刑有簿阅崇财物者有水硙三十余区　刘颂为】
　　【京兆太守郡界汉水有公主碓二十余区所在塞流水辄为侵害上表封诸水碓获便利也】　洛阳董徳之硙　汉水公主之碓　既揺廻蚁之轮　还破鸣鸠之麦【并旧判】　増硙不妨民　碾弛致水【文献通考宋神宗熈宁中诏创水硙碾碓有妨民田灌溉者以违制论　续文献通考金宣宗贞祐中谕中书省议弛诸处碾硙以水灌溉民田】　转快年丰　运迟嵗俭【梁呉均齐谐记曰呉兴故防县东三十里有梅溪山山根直竪二石可髙百余丈至青而圆如两间屋大其上复有盘石圎如车盖恒转如磨声若风雨土人号为石磨转快则年丰运迟则嵗俭】　县杵以舂　冲风而磨【元耶律楚材诗曰冲风磨旧麦悬碓杵新粳自注云西人作磨风动机局以磨麦又注云西人皆悬杵以舂】　骅骝不运　方石难为【明刘基集曰骅骝騄駬以之运磨不若蹇驴　又曰方石不可以为磨】旃檀作车　砚材为硙【邺中记曰后赵工人觧飞作旃檀车置碓左右毂上每行】
　　【十里磨麦一石碓米一斛　明李日华蓬牕夜话歙石工制腐硙皆紫石细棱盖砚材也菽受磨絶腻无滓煮食不用盐豉也】
　　财利一
　　増说文曰财人所寳也　广韵曰货也贿也　易曰何以聚人曰财　又曰干始能以美利利天下　书洪范八政二曰货　礼记曰君子不尽利以遗民【谓不与人争利不兼人之利】　又曰礼也者合于天时设于地财　周礼曰以九两系邦国之民六曰以利得民【注云为政之利】　又曰凶年荒政则舍利【注无禁利也】　左传晏子曰人各有争心故利不可强思义为愈义利之本也　后汉书曰刘毅字伯兴上书云郡国禁二业致使畋者不得渔今江濵海潮郡人资渔采且以闲月无闗二业　管子曰不务天时则财不生不务地利则仓不盈　文子曰使信士分财不如探筹使亷士守财不如闭户　吕氏春秋曰白公爱财若枭之爱子　潜夫论曰富贵而交者上有称举之用下有货财之益　陆贽奏议曰趋小利者昧逺圗续文献通考宋乾道中陈良祐奏今之言利者多要
　　生财生财乃所以病民愿取见一嵗所入之赋其取于民者已过则从而捐免之以寛民力　又曰金世宗大定中参知政事梁肃论生财输用八事　又曰元仁宗初即位谕太府监臣曰财用足则可以养民给军旅自今虽一缯之防不言于朕毋辄轻以与人
　　财利二
　　増汉书曰疏广归郷里日令家共具设酒食请族人故旧賔客相与娱乐居嵗余广子孙窃谓其昆弟老人广所爱信者曰子孙几及君时颇立产业基址今日饮食费且尽冝从丈人所劝说君买田宅老人即以闲暇时为广言此计广曰吾岂老誖不念子孙哉贤而多财则损其志愚而多财则益其过金者圣主所以惠养老臣故乐与郷党宗族共飨其赐以尽吾余日于是族人恱服　后汉书曰樊重三世共财　孔帖唐萧嵩家饶于财　又曰武攸绪筑大库百余舍聚所得财　续文献通考宋髙宗时使虞允文总领四川财赋王之望自利州往防之之望数以军兴费广为言朝廷令劝民户献纳之望因是亲至梁洋谕豪民使之输财焉　元史史天倪传天倪永清人曽祖伦因筑室发土得金始饶于财　又曰姜义姑者字道真以赀雄于郷　明敖英东谷赘言曰曹月川洛中名儒也里中常有二叟访之一叟剧谈世利纷华一叟略谈寻幽吊古月川评之曰一叟胸襟是黑风暗月一叟胸襟是青山白云
　　财利三
　　原兵蠧　民同【兵者财用之蠧　孟子文王之囿与民共之谓与民同之也】　藩身生孽【左传曰货以藩身子何爱焉　又曰蕴利生孽】　罕言　多怨【子罕言利　放】
　　【于利而行多怨】　八政　九两【并详前一】　无禁　自封【公无禁利谓与人共也　专利自封】　厉禁　发身【周礼谓山野之林遮禁也礼记仁者以财发身】　锢齐民【之利】　喻小人【小人喻于利】　鸡豚不察　布帛露积【礼记孟献子曰畜马乗不察于鸡豚伐氷之家不畜牛羊为兼利也　晋平原王干虽有爵禄若不在巳秩俸布帛皆露积腐烂】　民禁二业　仕无贩卖【上注详前一　汉张禹上疏欲令诸曹侍中以上毋得贩卖犯者请免官及削爵】　趋利如水　正徳以幅【晁错云趋利之人如水走下　晏子曰人生厚而用利于是乎正徳以幅之谓之幅利】　凶荒无禁　侵夺不赦【上注详前一　月令山林薮泽有能取蔬食田猎禽兽者有司教导之其有相侵夺者罪之不赦】　惠而不费【因民之所利而利之不亦惠而不费乎】　积而能散【礼】地材　邦禁　众庶所资　职司是掌　物既阜蕃国宁之用　道存利物　政在养民　公不害私　利惟和义　与众共之　礼不独有　将思佐赋　曽不防人　恶其弃于地　不必藏之已【并礼运】　国有四人业惟区别　职无贰事利不兼并　为邦以礼财则有余　作法于贪人将安仰　禁彼山林茍以利之为利【礼林麓川泽以时入而不禁】　严其厉禁岂曰仁而爱人　増饶财趋利【上详前二　下详前一】　无厌　不訾【孔帖曰江安王元祥性庸吝所至营】
　　【财　又曰外戚浊孤怀恩居财不訾】　衰货居贿【又曰齐澣为西道采访使裒货财遗谢贵幸　又曰裴曲先侃北庭无复名检居贿二年至数万】　筑大库　走丝毫【上详前二又曰卢坦书走丝毫之利】　之望谕输　梁肃论用【上详前二下详前一】捐之寛力　足以养民【并详前一】　义姑雄赀　里叟谈
　　利【并详前二】　仁无贪货　义有通财【白居易疏】　不足则取有余则舍　量出以为入　定额以给资　年进月进之名　正制三节之献【俱唐元稹钱货议】　名胜于利则偷竞日销　利胜于名则贪滋起【唐薛登疏】　利为民得则源博而有益于官　利为官专则源狭而有损于民【明太祖语】
　　财利四
　　原聚人【详前一】　夺人【专利夺人】　不回【不为利回】　不尽【详前一】不殖【书不殖货利】　悖入【礼货悖而入者亦悖而出】　盈厌　国禁　野禁　増司出入【周礼地官下曰司闗司货贿之出入】　比财【尸子曰商贾比财】狥财【庄子曰贪夫狥财】　争财【风俗通曰沛中有富豪家资三千万小妇子是男又早失母其大妇女甚不贤公病困恐死后争财儿不得全因呼族人为遗令云悉以财属女但以一劔与男年十五以付之儿后大姊不肯与劒儿乃诣官诉之司空何武曰劔所以断决也限年十五有智力足也女及壻温饱十五年已幸矣议者皆服谓武原情度事得其理】　财计归司【续文献通考宋建炎中赵开言财利当出于一祖宗朝天下财计尽归三司诸道利源各归曹计】　以利与民【金梁肃生财舒用八事五曰罢醋以利于民】
　　财利五
　　増防宋苏轼防曰夫天下未尝无财也昔周之兴文王武王之国不过百里当其受命四方之君长交至于其庭军旅四出以征伐不义之诸侯而未尝患无财方此之时闗市无征而山泽不禁取于民者不过什一而财有余及其衰也内食千里之租外收千八百国之贡而不足于用由此观之夫财岂有多少哉













　　御定渊鉴类函卷三百五十八
<子部,类书类,御定渊鉴类函>
　　钦定四库全书
　　御定渊鉴类函卷三百五十九
　　火部一【火　烽燧烟】
　　火一
　　原释名曰火化物也亦言燬也物入即皆毁壊也　说文曰熯蒸火也煨盆中火也熛火飞也颎爚火光也元命苞曰火之为言委随也故其立字人散子者为火易曰离为火　又曰燥万物者莫熯乎火　又曰火
　　就燥　又曰火在天上大有君子以遏恶扬善顺天休命　増又曰天与火同人山下有火贲泽中有火革木上有火鼎山上有火旅火在水上未济　诗曰叔在薮火烈具举　又曰如火烈烈则莫我敢遏　原尚书曰藻火粉米【画为火形也】　又曰火炎昆冈玉石俱焚【言火逸而烬玉也】天吏逸徳烈于猛火　又曰若火之燎于原不可向迩其犹可扑灭【火炎不可近尚可扑灭谕言不可信尚可刑戮也】　又曰洪范五行二曰火火曰炎上炎上作苦　増又曰予若观火又曰无若火始焰焰厥攸灼叙弗其絶　原礼记月
　　令曰孟夏之月盛徳在火　又曰仲春无焚山林　増又曰季春出火为焚也　又礼运曰后圣有作修火之利笵金合土以炮以燔以烹以炙　又表记曰火之于民也尊而不亲　周礼曰司爟掌行火之政令四时变国火以救时疾季春出火民咸从之季秋内火民亦如之时则施火令凡祭祀则祭爟凡国失火野焚莱则有刑罚焉　又曰司烜氏掌以夫遂取明火于日【注夫遂阳燧也】又曰仲春以木铎修火禁于国中【注谓季春将出火也火禁谓用火之】
　　【处及备风燥】　原左传曰火龙黼黻　又曰郯子曰炎帝以火纪官故为火师而火名　又曰古之火正或食于心或食于咮【心鹑星咮鹑首也】以出内火是故咮为鹑火心为大火【谓火正之官配食于火星也建辰之月鹑火星昏见南方则令民放火建戍之月火星伏在日下夜不得见则令民内火以禁放火者也】　又曰陶唐氏之火正阏伯居商丘又曰人火曰火天火曰灾　増又曰郑铸刑书士文伯曰火见郑其火乎火未出而作火以铸刑器火如象之不火何为　又曰子产曰火烈民望而畏之故鲜死焉又曰昭公十七年冬有星孛于大辰西及汉【夏之八月辰星】
　　【见在天汉西今孛星出辰西光芒及天汉】申湏曰彗所以除旧布新也天事恒象【天道恒以象预告于人】今除于火火出必布焉诸侯其有火灾乎【今火向伏故知当湏火乃布散为灾】　原山海经曰厌火国兽身黑色火出口中【言能吐火】　増又曰令丘之山无草木其上多火　又曰西海之南流沙之濵赤水后黑水前有山名曰昆仑之丘其外有炎火之山投物即然【今扶南东万里有蓍薄国东复五千里有火山国虽霖雨火常燃有白防常出山边求食人捕之以毛作布而今之火浣布此类也】原谯周古史考曰古者茹毛饮血燧人初作燧火人始燔炙　国语曰火焚其彞器子孙为疑由王者蔑弃五则【则常也】　増又曰火无灾曰煇　史厯书曰颛帝命火正黎司地　汉书曰蒯通曰臣之里妇与诸母相善夜亡肉姑以为妇盗遣之里母即束緼请火亡肉家曰昨夜犬得肉鬪相杀请火以治之　五行志曰火南方扬光辉为明者也其于王者南面向明而治　后五行志注曰火者阳之精也火性炎上人所用烹饪者也　原魏武帝明罚令曰闻太原上党西河鴈门冬至之后百有五日皆絶火寒食云为介子推　増北史王劭上请变火曰在晋时有人以洛阳火渡江者世世事之火色变青今温酒及炙肉用石炭木炭火竹火草火麻荄火气味各不同以此推之新火旧火理应有异　隋天文志曰火为威徳　元史祭祀志光禄卿以阳燧取明火供爨　又曰执炬者以炬燎火　原庄子曰指穷于为薪火传也不知其尽也【以指尽前薪之理故火传而不灭譬得纳养之中故命续而不絶】　増又曰尧让天下于许由曰日月出矣而皭火不息其于光也不亦难乎　又曰利害相摩生火甚多原尸子曰燧人上观星辰下察五木以为火　孙子曰凡火攻有五一曰火人二曰火积三曰火辎四曰火库五曰火燧　増荀子曰施薪若一火就燥也　原春秋繁露曰若火不炎上秋多电由王者视不明也　又曰若人君惑于防邪内离骨月外疎忠臣咎及于火则大旱必有火灾　淮南子曰阳燧见日则燃而为火【阳燧金也日髙三四丈持以向日燥艾承之寸余有顷焦吹之则得火】　増又曰练木生火练火生云　又曰失火而遇雨失火则不幸遇雨则幸也故祸中有福也　又曰槁竹有火弗鑚不然　原抱朴子曰南海之中萧丘之上有自生之火常以春起而秋灭丘方千里当火起时此丘上纯生一种木火起正着此木木虽为火所着但小焦黑人或以为薪者如常薪但不成炭炊熟则灌灭之后复更用如此无穷又夷人取木华绩以为火浣布皮亦剥以灰煮为布但不及华细好耳　又曰有白防大者重数斤毛长三寸居空木中其毛亦可绩为布故火浣布有三种焉　春秋潜潭巴曰火从井出有贤士从人起【火明贤者象贤者屈滞象从井出】　春秋考异邮曰火者阳之精也　风俗通曰城门失火祸及池中鱼按百家书宋城门失火自汲池中水以沃之鱼悉露见但就把之　又曰夫火者南方阳光辉为明圣人向之而治取其象也　増白虎通曰火之为言化也阳气用事万物变化　原白泽图曰火之精宋无忌増河圗汴光篇曰阳精散而分布为火　宋程子曰
　　本朝鑚木取火谓火生于木非也两木相戛用力极则阳生金以石相轧则有火非特木也　元临川呉氏曰君火正夏之交东南之维震防也相火正夏之时正南之方离也　原中记曰南方有炎山焉在扶南国之东加营国之北诸薄国之西山从四月而火生十二月火灭正月二月火不然山上但出云气而草木生叶枝条至四月火然草木叶落如中国寒时草木叶落也行人以正月二月三月行过此山下取柴以为薪然之无尽时取其皮绩之为火浣布　十洲记曰炎洲在南海中地方二千里去岸九万里上有风生兽似豹青色大如狸张取之积薪数车以烧之薪尽而此兽在火中然其毛不焦斫刺不入打之如皮囊以铁锥鍜其头数十下乃死以其口向风湏防便活而起以石上菖蒲塞其鼻即死取其脑菊花服之尽十斤得夀五百嵗　又曰有火林山山中有火兽大如防毛长三四寸或曰山可百里许取其兽毛绩以为布名曰火澣布国人衣服之垢洿以水浣濯之终日不洁以火烧布两食乆许出其垢即去白如雪　増西京杂记曰樊哙问陆贾曰自古人君受命于天有瑞应岂有是乎贾曰有之夫目瞤则得酒食灯火华则得钱财故目瞤则祝之火华则拜之况天下大寳非天命何以得之哉　原广志曰火洲在南海中火然洲其木不死更鲜　博物志曰积油万石则自然生火泰始中武库火积油所致也　増古今注曰阳燧以铜为之形如镜照物则景倒向日生火　拾遗记曰岱舆山有草名莽煌叶圆如荷去之十歩炙人衣服则燋鸟兽不敢近也刈以为席冬弥温以枝相磨则火出　又曰燧明国有火树名燧木屈盘万丈云雾出于中间折枝相鑚则火出矣后世圣人以食救万物乃至南垂目此树表有鸟若鹗以口啄树粲然火出圣人因取小枝以鑚火号为燧人氏在庖牺之前则火食起乎兹矣　原地镜圗曰黄金之见为火　异苑曰临卭有火井汉室隆则炎赫弥炽桓灵之际火势渐微増郡国志曰连浑府有火井炎气上升以草焚之则烟腾火发故名焚台　原括地图曰神丘有火穴光照千里　増齐地记曰东武有火木烧之不死亦不损也唐文粹杨烱浑天赋师门何术兮验火而登仙　或问朱子曰四时取火何为季夏又取一番朱子曰土王未月故取之　陆游老学庵笔记曰南郑见一军校火山军人也言火山之南锄镬所及烈焰应手涌出故以火名军　续文献通考曰辽道宗清宁中扈驾车营火赐钱粟及马有差　又曰太康中祥州火遣使恤灾　明陆深清暑笔谈曰广野中阳焰望之如波涛奔马
　　火二
　　原礼含文嘉曰燧人始鑚木取火　列仙传曰甯封子黄帝陶正掌火能作五色烟　家语曰尧火帝而王尚赤　列仙传曰陶安公六安冶师也数行火一旦散上紫色冲天湏防朱雀止冶上曰安公安公冶与天通吕氏春秋曰伊尹说汤五味九沸九变火为之纪　増史记曰武王既渡河有火自上复下至于王屋流为乌其色赤　原韩诗外传曰晋平公藏寳之台烧救火三日三夜乃胜之公子晏束帛而贺曰臣闻王者藏于天下诸侯藏于百姓农夫藏于囷庾今百姓乏于外而赋敛无已昔桀纣残贼为天下戮今皇天降灾于藏台此是君之福也　韩子曰鲁烧积泽天北风火南倚恐烧国哀公惧自将众趋救火左右无人尽逐兽不救火乃召问仲尼仲尼曰夫逐兽者乐而无罚救火者苦而无赏此火所以不救也事急不及以罚救火者尽赏之则举国不足以赏于民请从行罚乃下令曰不救火者比降北之罪令下未徧火已灭矣　又曰越王问于大夫种曰吾欲伐呉对曰可矣何不试焚宫室于是遂焚宫室民莫能救火乃下令曰民之救火而死者比死敌之赏民之涂其体被濡衣走火者左右各三千人　呉越春秋曰越王思报呉冬则抱氷夏则握火　战国防曰楚王游云梦野火之起也若云霓　史记曰厐涓追孙膑膑量其行暮当至马陵乃伏兵斫树白而书之曰厐涓死此树下于是令齐军万弩夹道暮火举而俱发涓夜至见白书乃举火烛读之未毕万弩俱发防败死又曰骑刼攻即墨田单取牛千头衣以五采束刃其角结火其尾穿城而出壮士随牛后火光明炫耀燕军视牛皆龙文所触辄死　列女传曰梁姑姊其室失火兄子与二子在内欲取兄子辄得其子火盛不得复入妇人曰梁岂可户告人晓邪被不义之名何面见兄弟国人哉遂赴火而死　増鱼豢典畧曰泰伯出猎至于咸阳有火鸟流下化为白雀衔緑丹书集于公车　原三辅黄圗曰秦始皇帝葬骊山六年之间为项王所发牧儿堕羊冢中然火求羊烧其椁藏　汉书曰项王西屠咸阳杀秦降王子婴焚其宫室火三月不灭　东观汉记曰郅恽为长沙有义士古初遭父丧未邻人火起及初舍棺不可移初冐火伏棺上防火灭　又曰廉范为蜀郡成都地廹屋狭百姓夜作以供衣食又禁火民复弊之失火者日属范令夜作但使储水百姓皆恱又曰梁鸿牧豕长安上林苑中失火延人家问所烧财物悉推豕偿之其主言少鸿愿以身作躬执其勤　神仙传曰栾巴为尚书正旦防得酒西南潄云成都市失火潄酒作雨　樊英列传曰英隐于壶山尝有黒风从西方起英谓学者曰成都市火甚盛因含水西向潄之乃令记其日后有从蜀来者云是日大火黑云平旦从东起湏防大雨火遂得灭　汝南先贤传曰郭虑从南郊含酒东北三噀云齐失火以厌之后齐果上火事又曰蔡君仲有至孝之心母终棺在堂西舍失火将至君仲伏尸号哭火越向东家陈留耆旧传曰刘昆为江陵令民有火灾昆向火叩头即霈然下雨诏问反风灭火虎北渡河何以致此昆曰偶然尔帝曰此长者之言也　英雄记曰周瑜镇江夏曹操欲从赤壁渡江南无船乗簰从汉水下住浦口未即渡瑜夜宻使轻船走舸百数艘艘有五十人移棹人持炬火火然则廻船走去去复还烧者湏防烧数千簰火大起光上照天操夜遁去　捜神记曰糜竺常从洛归未至家数十里见路次有好新妇从竺求寄载行二十余里新妇谢去谓竺曰我天使去当往烧东海糜家感君见载故以相语竺因请之曰不可不得不烧君快去我缓来日中必火发竺乃急行达家便出财物日中而火大发　异苑曰晋惠帝元康三年武库火烧孔子履汉髙斩白蛇劒王莽头等　晋中兴书曰殷浩北伐江逌为长史逌取百鸡以长绳连脚皆系火一时驱放飞过堑集于羌营火皆然　増葛仙公别传曰公与客谈话时天寒公谓客曰居贫不能人人得炉火请作一大火以共暖焉仙公因吐气火赫然从口出湏防火满室坐客皆热脱衣矣晋书曰晋宫中尝夜失火武帝登楼望之愍懐太子年五嵗牵帝裾入闇中帝问其故太子曰暮夜仓卒宜备非常不宜令照见人主也由是竒之　又曰韩康伯家贫年数嵗母为作襦令伯执熨斗谓之曰且着襦寻当作复裈伯曰不复湏母问其故对曰火在斗中而柄尚今着襦下亦当暖母甚异之　又曰王献之常与兄徽之共在一室忽然火发徽之遽走出不遑取履献之神色怡然徐唤左右扶出　又曰庾亮镇武昌夜半望见城内有数炬火从城上出如大车状白布幔与火俱出城东北行至江乃灭　原抱朴子曰呉世姚光有火术呉主积荻千束火焚荻了尽光恬坐灰中振衣而起増梁书曰阮孝绪家贫无以爨僮妾窃邻人樵以继
　　火孝绪知之乃为不食令撤屋而炊　后魏书曰祖莹好学以夜继昼父母恐其成疾禁之后然火读书以衣被蔽塞窗户恐为家人所觉也　又曰萧鸾遣鲁康祚侵太仓口傅永以贼若夜来必应渡淮以火记其浅处永既设伏乃宻令人以瓠盛火渡淮南岸当深处置之教之云若有火起即以然之其夜康祚等来斫永营东西二伏挟之康祚等奔淮水火既竞起不能记其本济处遂望永所置之火而争渡焉水深溺死斩首数千级北齐书曰神武西征登鳯陵命李义深李士畧共作
　　檄文皆辞请以孙搴代神武乃引搴入帐自为吹火促之搴神色安然援笔立就　孔帖唐太平公主下降自兴安门内设燎相属道樾为枯　九国志呉卢文进迁润州节度城中火救之不息文进怒自出州门使召马歩使将斩之声至火即灭续文献通考曰唐郑潜曜母代国长公主寝疾潜曜刺血为书请诸神丐以身代火其书而神许二字独不化翼日立愈　宋王铚黙记曰周王朴夜与世宗微行止五丈河旁中夜后指谓世宗曰陛下见隔河如渔灯者否世宗随亦见之一灯荧荧然迤逦甚近则渐大至隔岸火如车轮矣其间一小儿如三数嵗引手相指朴曰陛下速拜之既拜渐逺而没　续文献通考曰宋顾笔仙鬻笔遇仙年九十七一日积苇庭中坐其上自举火焚之但见烈焰中乗火云而去　又曰辽太宗防同元年三月虎官杨单赴干宁陵为沧州节度使田武名所围髙模翰与赵延夀聚义往救有火光自模翰目中出萦绕旗矛焰如流星乆之模翰喜曰此天赞之祥也遂进兵杀获甚众　又曰金太祖初伐辽师唐古岱旺结之地诸军禳射介而立有如烈火起于人足及戈矛之上人以为兵祥明日至扎扎水光复如初后果克敌　又曰收国元年正月进师伐辽次宁江州有火光正圆自空而坠上曰此祥征酧白水而拜进逼苏库努城大败辽师　又曰金温石相州人幼孤母终庐墓侧旦作粥一盂析为三食之不复举火　又曰郭斌女奴者斌守防州城破妻子自焚死女奴自火中抱儿出授人曰将军尽忠此其儿也幸哀而收之言毕复投火死元将闻之为保其孤　又曰元顺帝二十三年石州有人持鎗矛忽生火焰抹之即无揺之即有　元史余丙建徳遂安人父亡结庐古山下殡其中日闭户守视有牧童遗火延殡庐丙与子亟扑不止欲投身火中与俱焚俄暴雨火灭　又曰刘源归徳中牟人母呉年七十余病不能行火起延至其家源趋入抱母为火所焚而死　续文献通考曰明武宗正徳中山东文登县火起桑树树燔而枝叶无损　又曰江西余干县仙居寨夜大雷电有光如箭坠旂竿上如灯笼光照四野士卒撼其旂直飞上竿首因发炮冲之其火四散鎗首皆有光如星湏防而灭　又曰裴庆苏州人二十七代天师某抵姑苏知其异人长跪延之庆约三年后俟我于庐顶上遂别去越三年果归担弃履数石垒一洞自入塞其门火自内发焚讫烈焰中犹见庆乗白鹤升天天师俟于庐顶庆果至并去莫知所之　又曰江西唐治父以九十卒邻家火起或挽之出曰父在此我死不出火息后所居岿然独存孝子竟以薫炙伏棺死
　　火三
　　原化雀　流乌【上鱼豢典畧　下史记并详前二】　外照　内隂【湛方生论曰俗之谈者以为火外照无纳影之能内鉴无朗闇之功也　张隐文士传曰离火隂居内故鉴之可映也】焚芝　爨柘【抱朴子曰虑巫山之失火恐芝艾之并焚　淮南子曰夏爨柘燧火冬爨松燧】
　　【火】　登库　搆祠【左传曰宋卫陈郑皆火梓慎登大庭氏之库以望之　汉书陈胜呉广丛祠中夜搆火狐鸣呼曰大楚兴陈胜王】　束緼　徙薪【上详前一　桓谭新论传曰托言淳于髠至邻家见其灶突直而积薪在旁谓曰此有火灾即更为曲突而逺徙其薪】　光防　生矛【沈约宋书曰晋惠帝永兴元年成都王伐长沙每夜戈防锋有火光如悬烛　汉书曰车师后王姑句家矛端生火其妻股訾陬谓姑句曰矛端生火此兵气也】　蔽窗　涂隙【上祖莹详前二　韩子曰丈人之慎火也涂其隙白圭之行堤也塞其穴故丈人无火难白圭无水患】　连鸡　结牛【并详前二】　珠扞　荷厌【国语曰楚王孙圉聘于晋谓赵子曰珠足以扞火灾则寳之沈约宋书曰殿屋之为圆泉方井蒹荷华者以厌火祥】　焰焰　烈烈【上尚书下毛诗并】
　　【详前一】　泥中　水上【魏收后魏书曰张天锡时有火然于泥中　下易经详前一】临卭井　神丘穴【并详前一】　延北阁　越东家【范蔚宗后汉书章帝时新平王家失火延及北阁后殿　崔鸿前赵録曰刘殷曽祖母柩在殡西邻失火风飚甚盛殷夫妇叩殡火灾遂烧东家】　顺星　取日【周礼季春出火季秋纳火注云顺火星藏见而出纳火也　金燧取火于日也】　去藁　徙薪【左传去表之藁注表火道藁草也　汉书曲突徙薪无恩泽焦头烂额为上客汉时人有上书论徐福先言霍氏也】　燔柴　然□【书燔柴祭天论衡曰夫然一□火爨一尺氷终日不持一尺氷置庖厨中终夜不寒何也微之感大不能动也今邹子不过如□火尺氷而皇天巨大不徒镬氷庖厨也一仰天叹天为雨霜何天之易感霜之易降】　烧栈　焚舟【史张良劝汉王左传秦孟明】　祭爟祈墉【周礼爟火也祭之者报其为明之功也详前一　左传子产祈火于四墉】　鑚燧　彻屋【周礼改火燧人氏始用火春取榆栁之火夏取枣杏之火秋取柞槱之火冬取槐檀之火一年中鑚火各异逐时也　左传宋乐喜火所未至彻小屋涂大屋陈畚挶具绠缶备水器量轻重蓄水潦积土涂廵丈城缮守备表火道具正徒令燧正奔火】　沈荧飞焰【蜀都赋火井沈荧于幽泉　髙焰飞扇】　祸始　治象【左传士文伯对晋侯】
　　【商人阅其祸败必始于火是以知天道将有火　风俗通详前一】　方扬　不息【诗燎之方扬　庄子详一】　不亲　非爱【礼表记详前一　韩诗外传不数易非爱火也】　不禁先言【东观汉记亷范为蜀守不禁火但严水备人歌曰不禁火民安作　汉书魏勃曰失火之家岂】
　　【暇先言主人后救火乎】　郁彼　赫然【鬰彼火气　葛仙公吐详前二】　供祭祀救时疾【周礼司烜氏以阳燧取明火于日以供祭祀之明烛注以明火烛也　司爟氏详前一】仙公吐　介子焚【葛详二　晋文公焚林介子推死】　焚雉裘　濡
　　马褐【晋帝焚雉头裘　下救火】　焚柏梁　烧夷陵【柏梁焚而作建章以厌火　白起攻楚烧夷陵】　叫宋庙　焚吴宫【左传或叫宋太庙曰譆譆出出鸟鸣于亳社如曰譆譆　秦始皇时呉宫吏以火照鷰窠烧呉宫】　抱薪救　起屋厌【文子是犹抱薪而救火　汉书言越俗起屋以厌火】　书焚室　罚焚莱【郑子产书焚室而寛其征与之财下详前一司爟氏注野焚莱擅放火者】　焚巫尫　烧公署【鲁旱公欲焚之　晋尚书荀顗曰近太祝署失火烧三间半署在庙北隔道在重墙内又即已灭频为诏防所问主者以诏闻顗责尚书不按禁止此辈皆为过当】　濡帷从　脱械救【易林济濡帷幕鬰攸从之防葺公屋　刘荣坐事郡付县狱为野火所及荣脱械救火事毕还狱自着械】　灾西门　禳回禄【西门之外天灾有币无性用马祀盘庚皆非礼　郑子产禳火于回禄水神回禄火神】　劒飞武库　象奔呉师【晋武库火累代宝尽焚见斩蛇劒飞出屋　左传楚昭王使执燧象以奔呉师谓以火系象尾】　丹丘千年　秦宫三月【拾遗记曰丹丘千年之烧　下详前二】　望而畏之　蹈而死者【子产语详前一　论语水火吾见蹈而死者矣】庙焚则哭　廐焚则拜【礼有焚先人之庙者则哭三日廐焚孔子拜乡人之为火来者】　兵犹火也　郑其火乎【左传弗戢将自焚　下详前一】　用马于四墉　祓禳于四方【宋乐喜使祝宗用马于四墉墉城也积隂之气故祝之　左传国不市大为社祓禳于四方振除火灾礼也】　阳精　炎徳　生木　尅金阳精上腾　炎气旁逹　虽政在救灾　而仁唯爱物徒望成都之雨　谁反江陵之风　配五行而攸序备六府而孔修　季桓为政犹止伤人　尼父退朝
　　不问乎马　増拜华　刈草【陆贾语火华则拜之详前一　莽煌草以枝相磨则火出详前一】　代日　胜月【拾遗记宛渠国夜则琢然石以代日光火大如粟辉耀一室庄子曰月固不胜火】　服霜　练云【抱朴子曰立夏日服六壬六癸之符或服飞霜之散则不热防伯子生仲都二人衣重裘曝夏日中周以炉火口不称热用此方也　淮南子详前一】　然木啄枝【神异经曰南荒外有火山长四十里广四五里其中生木昼夜火然得暴风雨火不灭　拾遗】
　　【记燧明国详前一】　错木　消金【河圗挺佐辅曰伏羲禅于伯牛错木作火　淮南子曰金坚则火消之】　如轮　似幔【周世宗事详前二庾亮事详前二】　内暗　外光【宋张载正防曰火内暗而外明　张衡灵宪曰日匹火月匹水火则外光水则含影】　水妃土母【宋苏轼诗曰丁女真水妃寒山便火耘　明陆深清暑笔谈曰香品皆产南方南离位离主火火为土母火盛则土得养】　反风　潄雨【续文献通考元僧振藏主性慧居鄞城西海防寺一日往定海见主家火起以杖指之乃反风而灭　汉栾巴详前二】　兽吐　鸟衔【续文献通考明万厯时延绥定字四墩房屋上瓦兽口内火焰二三尺拾遗记曰郅寄字君珍防亲尽礼去墓一百里毎行常有鸟衔火以夹之】　八人　四老【孔帖曰唐翟天师干祐常入防州市大言曰今夕当有八人过此可善待之人不之悟其夜火焚数百家八人乃火字也　又曰王维辋川林下坐用雷门四老石灯灭则石中鑚火】　石轧　木摩【宋程子语详前一　庄子曰木与木相摩则然】　女丁妇壬【韩愈陆浑山火诗曰女丁妇壬传世婚】　畬田　焚稾【杜甫诗畬田费火声唐书段秀实徙泾州别将王童之谋夜焚槀积救火则乱秀实严禁备夜中火发令军中曰敢救者斩明日】
　　【捕斩以狥遂迁泾州】　赐粟　恤灾【辽道宗清寕中事详一】　焚和　烧山【上庄子详一　圆觉经曰如取萤火烧湏弥山终不能着】　照蟹　惊猨【宋苏轼诗曰野竹爆哀声幽桂飘寃芬悲同秋照蟹快若夏燎蚊　又曰照山炬火落猨惊】　隂岩　阳焰【宋欧阳修诗曰隂岩火自生明陆深语详前二】　筒盛　矛见【博物志曰临邛有火井深六十余丈火上出人以筒盛火行百里余犹可然也　元顺帝时事详前二】　焚槐　炎草【庄子水中有火乃焚大槐　陆景典语曰冲风之吹枯枝烈火之炎寒草武王伐纣势也】　如粟　似红【古今注曰宣帝地节元年上郡沙中夜有火如粟出不热　杜甫诗曰炉存火似红】　吹荧潜扇【刘禹锡观火诗吹荧照水府　孔帖刘承庆明堂灾疏防煨潜扇倐忽成灾】　呵雷游龙【李白诗陶公矍铄呵赤雷刘禹锡诗赤龙游都】　鸦衔　熊入【续文献通考明万厯中澧州安乡县乌鸦羣聚衔絮褁火　明孝宗时有熊入城何孟春曰宜慎火未几城内在处有灾或问之孟春曰曽记宋绍兴己酉永嘉灾前数日有熊至城下州守髙则谓其倅允縚曰熊于字能火郡中宜慎火已而果然】　足底生　石中出【辽髙模翰详前二　元史太祖至班珠尔河糇粮俱尽防一野马北来诸王哈扎尔射得之遂刳草为釜出火于石汲河水煑而啖之】　锥可却　鸟不焚【杜阳编唐顺宗时拘弥国贡却火锥　又曰顺宗朝拘弥国贡雀一雌一雄纯黒色大小似燕其声清厉殆不类寻常禽鸟若置于烈火中火自散去帝嘉其异以水晶笼盛之宫人以蜡炬烧之终不能损毛羽】炖于风　泄于宻【柳宗元湘源妃碑潜火煽孽炖于融风　韩愈文火泄于宻而为用】
　　【且大能不违于道可燔可炙可镕可甄以利乎生物及其放而不禁反为灾矣】　无弗与　若始然【孟子昏夜叩人之门户求水火无弗与者　又曰若火之始然】　广夀殿　燕子楼【五代史唐明宗本纪广夀殿火有司理之请加丹雘帝喟然叹曰天以火戒我岂宜増以侈耶　孔帖朱全忠使将攻时溥拔之与妻子登燕子楼自焚死】　声至即灭　观之弥盛【九国志详前二　博物志曰临邛有火井昔人以竹木投之取火诸葛丞相往观视火转盛】　绛旃彤幢　霞车红靷【韩愈陆浑山火诗彤幢绛旃紫纛旛炎官热属朱冠禈霞车红靷日毂轓丹防縓盖绯繙防】　孝子不举　尚书遣禜【元史详二　续文献通考金宣宗兴定中京师屡火遣礼部尚书杨云翼禜之】　用之弥明　宿之弥壮【扬子曰火用之而弥明宿之而弥壮】
　　火四
　　原火令【周礼时则施火令注谓令焚莱之时】　火禁【又曰宫正春秋以木铎修火禁因火星入戒】　焮【子产令行火所焮焮炙也】　煇【国语火无灾曰煇】　更火【汉马融云周月令有更火】　奔火【详彻屋注】　増知火【郑别传曰元年十七在家见大风起诣县曰某时当有火灾宜祭爟广设禁备时火果起而不为害】　清火道【述征记曰北征有张母墓旧说张母是王氏妻王家葬有年后开墓而香火犹然其家奉之称清火道】　灭火均【淮南子曰救火者汲水趋之或以瓮瓴或以盆盂其方圆锐椭不同盛水各异其于灭火均也】　山火【唐温庭筠烧歌起来望南山山火烧山田微红乆如灭短焰复相连】　寒火【宋邵雍曰世有温泉而无寒火】　遇火不伤【续文献通考金谭处端号长春子寕海人六嵗堕井遇火俱无所伤得道后书蛇二字帖呉六酒肆得免火患】　然火为疑军【元史雅克特穆尔传图们岱尔及诸王额森特穆尔军防通州雅克特穆尔急引军还乗其初至击之敌军狼狈走渡潞河夹河而军敌列植黍稭衣以氊衣然火为疑兵夜遁】
　　火五
　　原诗梁庾肩吾逺看放火诗曰风前细尘起月里黒烟生发焰看乔木侵光识逺城　増唐李白续令咏山火诗曰野火烧山上人归火不归焰随红日去烟逐暮云飞　宋范成大烧盆行曰春前五日初更后排门然火如晴昼大家薪干胜豆防小家叶烧生柴青烟满城天半白栖乌惊飞啼格磔儿孙围坐鸡犬忙邻曲欢笑遥相望黄宫气应才两月嵗隂犹骄风栗烈将迎阳令作好春政要火盆生暖热　杨廷秀雪晓舟中生火诗曰乌银见火生緑雾便当水沈浓一炷却因断续更氤氲散作霏防暖袍袴湏防雾霁吐红光烟如云表生扶桑阳春和日曛满室苍顔渥丹疑醉乡忽然火冷雾亦灭只见红炉堆白雪窗外雪深三尺强窗里雪深一寸香　元宋无出火诗曰前船去速后防忙暗里寻防认火光何处笙歌归棹晩髙烧银烛照红妆
　　原赋潘尼火赋曰览天人之至周嘉火徳之为贵含太阳之灵晖体淳刚之正气先圣仰观通神悟灵穷物尽数研几至精形生于未兆声发于无象寻之不得其根听之不闻其响来则莫见其迹去则不知其往似大道之未离而元气之灏瀁故能博赡羣生资育万类盛而不暴施而不费其变无方其用不匮钻燧造火陶冶羣形协和五味革变羶腥酒醴烹餁于斯获成尔乃狄牙典膳百品既陈和羮酋醳防酒醲醇烹鼋煮鼍灼臛鳞若乃流金化石铄铁融铜造制戎器以戒不恭砥链兵械整饰军容四海康又边境无寇韬弓戢劒觧甲释胄销镝为耒铸戈为耨战士反于耕农戎马放乎外廐及至焚野燎原陆【一作埏】火赫羲林木摧【一作折】拉沙砾并【一作煎】糜腾光絶览云散霓披遂及冲风激扬炎光奔逸烟四合云蒸雾萃山陵为之崩弛川泽为之涌沸去若风驱疾如电逝纷纶纡转倐忽横厉萧条长空野无孑遗无隰不灰无坰不毙震响达乎八流光烛乎四裔榛芜既除九野谧清荡枝瘁于凛秋候来春而改生其扬声发怒则雷电之威也明照逺鉴则日月之晖也甄陶品物则造化之制也济育羣生则天地之惠也是以上圣人拟火以制礼郑侨据猛以立政功用闗乎古今勲绩着乎百姓　戴逵流火赋曰火凭薪以传焰人资气以享年茍薪气之有竭何年焰之恒延　増唐王起钻燧改火赋曰尔其始也命工徒案林麓选槐檀之树榆栁之木斩而取也期克顺于隂阳钻而改之序不于寒燠尔其钻也势若旋风声如骤雨星彩晨出萤光夜聚青烟生而阳气作丹焰发而炎精吐影旁射而曜威气上腾而作苦冠五行以斯用审四时而是取司方守赤以备乎南北东西利物济人用配乎金木水土其猛也物则望而畏矣其炎也人则寒而附之及乎日月其逝春秋相推取舍有常必假于人力新旧迭用无乖于天时　又取榆火赋曰太蔟中律勾芒整辔择木之宜顺天之利历历初种常散荚而如钱煌煌是求必钻木而成燧啓炎上之气当发生之辰佐暄妍于献嵗助煦妪于阳春比皇明之烛幽既自迩而及逺叶时令而委照是舍旧而谋新　崔湜野燎赋曰旭日照烂晴风萧索凭燥鼓威倐忽而作光赩赩而傍翥气曈曈而上薄翻紫焰于半天迸红星而四落騞尔电烈雄然雷奔泉汨飋飃沙腾雾昏其始也杳然若六气含象开混元其少进也赫焉若十日扬光登天门经雪窟而歊霭突氷凌而沸液烈士贾勇懦夫増气开耳目之溷浊荡胸襟之滞欷　谢观清明日恩赐百官新火赋曰木铎罢廵乃灼燎于榆栁桐花始发赐新火于公卿初焰犹短新烟未密我后乃降睿防兹锡有秩中人俯偻以耸聼蜡炬分行而对出炎炎就列布皇明于此时赫赫遥临遇恩光于是日观夫电落天阙红排内垣乍历闱璅初辞渥恩振香炉以朱喷和晓日而焰翻出禁署而萤分九陌入人寰而星落千门暖逐来命风随驿骑咸就地以照临示广徳之遐被燿燿当门烟助松篁之茂荧荧满目焰如桃李之春
　　燧一
　　増说文曰燧表候也边有警则举火　汉书注文頴曰边方备寇立髙土橹橹上设桔橰桔橰头兜零薪草置其中常低之有寇即火然举之以相告曰多积薪寇至即然之曰燧顔师古曰昼则燔燧夜则举　隋夲纪曰隋法贼少举二多举三大逼举四烽　元史巴延克宋拜表曰藩屏一空于江表烽烟直接于钱唐原甘氏天文占曰权举烽表逺近沈浮权四星在轩
　　辕尾西边地警备候相望虏至则举火十丈如今井桔橰火锤其头若警备急然火其头放之权重本低则末仰见烽火　女战经曰诸见举烽火烟光传言虏且欲起欲知审来否以言者时所加之得阳者不来得隂者为来法　墨子曰烽火已举言寇所从来多少蔡邕徙朔方上书曰既到徙所乗塞守烽职在望候
　　忧怖焦灼无心复能操笔成草致章阙庭　庾阐扬都赋注曰燧火以炬置孤山头皆縁江相望　増唐六典曰凡烽候所致大率相去二三里其放烽有一炬二炬三炬四炬者随贼多少为差开元二十五年勅以边隅无事内地置烽量停近畿烽二百六十所又镇戍每日初夜放烟一炬谓之平安火　酉阳杂俎曰边亭堠烽用狼矢以其烟直上风吹不斜也　续文献通考宋许应龙奏曰迩者烽燧告警敌情叵测
　　烽燧二
　　原史记曰褒姒不好笑幽王欲其笑为烽燧火鼓似有寇至举燧火诸侯悉至至而无寇褒姒乃大笑　汉书曰军臣单于立四嵗匈奴复絶和亲大入上郡云中烽火通于甘泉　东观汉记曰亷范为云中太守始到烽火日通故事虏出度五千人乃移书旁郡求助吏白今虏兵度出五千请移警檄范不聼遂选精兵自将出至近县令老弱城守而追之　又曰马成善治障塞自西河至渭桥河上至安邑太原至井陉中山至邺皆筑堡壁起烽燧十里一候　又曰郭伋为并州伋知卢芳夙贼难卒以力制常严烽候明购赏　述征记曰戏水注渭东有周幽王垒昔幽王亟举烽以恱褒姒犬戎遂伐周诸侯玩而弗至战败死于斯地　増王世充营于黑石围李密于月城窟密直驰黑石连举六烽乃觧围续纲目宋韩世忠围金淮扬金约受围一日则举一烽至六烽具举乌珠与刘猊皆引兵至世忠遂引去
　　燧三
　　増诗唐杜甫夕烽曰夕烽来不近每日报平安寨上传光小云边落残照秦通警急过陇自艰难闻道蓬莱殿千门立马看
　　原书晋蔡谟与弟书曰军中耳目当用鼓烽烽可遥见鼓可遥闻形声相传湏防百里非人所及想得先知耳近别菽麦者皆当觧之而王茍诸人痴顽之甚乃至于是常令人怪之然烽鼓之法当豫敕诸军见烽闻鼓便严而此间恒举烽之后湏文书上言乃符游军湏被符乃当严昔年石头夜半举烽至明日食时台中乃知弟在石头时隅中举烽至下晡游军故未严此即是茍晞等覆车之轨也
　　烟一
　　原说文曰烟火气也焆焆然也　周礼蝈氏掌去鼃黾焚牡蘜以灰洒之则死以其烟被之则凡水虫无声増元史祭祀志十一曰香鼎大祭有三始烟为歆神始宗庙则焫萧祼鬯所谓臭阳逹于墙屋者　又曰一曰礼神玉大宗伯以禋祀祀昊天上帝注禋之言烟也周人尚臭烟气之臭闻者积柴实牲体焉或有玉帛　又曰三曰升禋禋之言烟也升烟所以报阳也　韩非子曰百尺之室以突隙之烟焚　原春秋繁露曰人之言醖去烟此竒怪也非人所意也祸福利害无有竒怪乎淮南子曰冬至甲子受制木用事火烟青七十二日
　　戊子受制土用事火烟黄七十二日庚子受制金用事火烟白七十二日丙子受制火用事火烟赤七十二日壬子受制水用事火烟黑七十二日　又曰哭之发于口涕之出于目此愤于中而形于外也譬水之下流烟之上寻火从南反夫又孰推之　又曰以束薪为鬼以火烟为气惑也　増抱朴子曰伯喈识絶音于烟烬之余　唐灵壁子曰烟灰同出飞沈自分　钟防刍荛论曰焚林成烟其似如云　原拾遗记曰贠峤山西有星池出烂石常浮于水色红质虗似胏烧之香闻数百里烟气升天则成香云云徧则成香雨　増顔延之连珠曰火含烟而烟妨火桂懐蠧而蠧残桂然火胜则烟灭蠧壮则桂折　唐栁宗元文曰夜膏炬昼凌风烟续文献通考曰金受尊号殿上下鸣鞭戛敔乐止仪使副等添香炉烟升　宛署杂记曰燕城烟火有花草人物等形统名烟火勲戚家集百巧为一架分四门次第传通宵以为乐
　　烟二
　　原列仙传曰甯封子黄帝时人为陶正有神人过之为其掌火能令火出五色烟教其积薪自烧而随烟上下犹有骨时人葬之　拾遗记曰晋文公焚林以求介子推有白鵶绕烟而噪或集介子推之侧火不能焚晋人嘉之为立台号曰思烟　列子曰赵襄子狩于山中籍芿燔林熻赫百里有人从石壁中出随烟烬上下众谓之鬼物察之则人焉　谢承后汉书曰吴郡徐相为长沙太守常食干饭不发烟爨　晋书曰苻坚之将乱也闗中土然无火而烟气大起方数十里月余不灭后为慕容冲所灭　后魏书曰慕容超之将亡也南郊柴燎焰起而烟不出灵台令张光告人曰火盛烟灭国其亡乎　许迈别传曰迈少名映有道术髙平阎庆就映受业庆方去映为烧香皆五色烟出映亦自去莫知所在増广古今五行记曰前京御史宋诩房壁中烟出掘
　　而视之别柱然焦诩谓弟澄曰柱之为字主在木右宋字含木木焦宋破而主存此灾之大者也宜思防之唐哥舒翰传负薪塞路顺风火其车熛焱炽突腾烟如夜　元史王闰东平湏成人父尝卧疾夜然长明灯室中火延篱壁间烟焰闭寝户闰突入火中觧衣防父抱而出
　　烟三
　　原火含　水灭【上详前一　汉书曰汉元帝时有童謡曰井水溢灭灶烟灌玉堂流金门】噪鵶　去黾【上详一下详二】　涨天　连云【沈约宋书曰桓使桓谦屯东陵口卞范之屯覆舟山西髙祖躬先士卒以奔之东北风急因命纵火烟涨天谦等诸军一时土崩　刘向熏炉铭曰中有兰麝朱火青烟蔚术四塞上连青云】　五色　四合【上详前二　潘尼火赋曰烟四合】　増咒枣　召雷【宋储泳祛疑说曰旧闻咒枣烟起心知其为术而不知其所以也后因叩之道师乃知枣之烟者藏药于枣托名以咒然之则药如烟起　又曰向有行雷法者以夜游艾纳数药合而为香每烧则烟聚炉上人身鸟翼恍如雷神所至敬向不知其为药术也】　凝光　含明【王勃序烟光凝而暮山紫　黄庭经肝神龙烟视含明】　傍起　暮杂【潘岳诔青烟傍起枥马长鸣　欧诗明岚杂暮烟】　五侯家　六窗昏【韩翃诗日暮汉宫传蜡烛轻烟散入五侯家　元海琼子曰人当动念之时则六窗烟昏七窍风号】
　　烟四
　　原诗梁简文帝烟诗曰浮空覆杂影含树宻花藤乍如洛霞发颇类巫云登映光飞百仞从风散九层欲持翡翠色时吐鲸鱼灯　陈张正见浦狭村烟度诗曰茅兰夹两防野燎烛中川村长合夜影水狭度浮烟收光暗鸟弋分火照渔船山人不炊桂樵华幸共然　増唐李峤咏烟诗曰瑞气凌青阁空蒙上翠微回浮双阙路遥拂九仙衣桑柘迎寒色松篁暗晩晖还当紫霄上时接彩鸾飞　王良士南至日隔仗望含元殿炉烟诗曰霜防罗仙仗金炉引御烟霏微双阙丽溶曳九门连拂曙祥光满分晴瑞色鲜　崔立之南至日隔仗望含元殿炉烟诗曰飘飘萦内殿漠漠淡前轩圣日开如捧卿云近欲浑轮囷洒宫阙萧索散乾坤　裴次立南至日隔仗望含元殿炉烟诗曰芬馨流逺近散漫入貂蝉霜仗凝逾白朱防映转鲜始看浮阙在稍见逐风迁　僧处黙逺烟诗曰霭霭前山上凝光满薜萝髙风吹不尽逺树得偏多翠与晴云合轻将淑气和正堪流野目朱阁意如何　元赵孟頫赠放烟火者诗曰人间巧艺夺天工链药然灯清昼同柳絮飞残铺地白桃花落尽满街红纷纷粲烂如星陨防防喧豗似火攻后夜再翻花上锦不愁零乱向东风　明袁凯新烟诗曰覆堤初冉冉渡水尚迟迟一树梨花色犹能似旧时







　　御定渊鉴类函卷三百五十九
　　钦定四库全书
</div>
    <div class="pagination">
<a href="御定渊鉴类函_page243.html">上一页</a><span>...</span><a href="御定渊鉴类函_page239.html">239</a><a href="御定渊鉴类函_page240.html">240</a><a href="御定渊鉴类函_page241.html">241</a><a href="御定渊鉴类函_page242.html">242</a><a href="御定渊鉴类函_page243.html">243</a><span class="current-page">244</span><a href="御定渊鉴类函_page245.html">245</a><a href="御定渊鉴类函_page246.html">246</a><a href="御定渊鉴类函_page247.html">247</a><a href="御定渊鉴类函_page248.html">248</a><a href="御定渊鉴类函_page249.html">249</a><span>...</span><a href="御定渊鉴类函_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
