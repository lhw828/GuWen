<!DOCTYPE html>
<html>
<head>
    <meta charset="UTF-8">
    <title>翰苑新书 - 第 69 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 69 页/共 103 页</h1>
    <div class="content">　　某窃谓大贤君子一身与和气周流则起居动作皆百顺之所形见于以咨询于以澄按何徃而非锡福庶民之极者下吏不胜至愿惟劼毖功名之身式如玉如金以遄鸾坡鳯掖之召
　　某恭以某官天付斯文之宗主身任当世之安危自绾铜章纡墨绶之时己屹然为禹门一砥柱矣潢池之波不得而动揺緑林之雾不得而昏塞则坐之庙堂声色不动而精神折冲谈笑不劳而尊俎决胜江右偏壤岂容久留十一州五十四县之民则霈泽矣而四海未霖雨也西枢东府虚位以须某尚能歌有功见知之雅某窃伏惟念当此英雄豪杰辰星落落之秋而一代之伟人有如某官皆人所愿执鞭望履者而或以势分隔或以微贱羞终莫获仰瞻使星之末光于霄汉之上则其目极皇华心绕翠节当如何其敬企耶维北斗昕夕仰止容光尚新必照
　　某无能不才十手所措惟有朱愚白朴尽其责于民朝夕惴惴然惟恐一毫获戾不容不益加畏焉幸甚代近在六月误台慈不以小吏之愚且拙而听民乞留之请特与诸司列衔剡上先生所以成就之意矣然行止非人代者已瞠乎其后所不获终事先生天也日夕心口交誓倘此身未填沟壑无非图报称效奔走之日伏惟亮之
　　某三山儒素寡援少与格之以世道之风波则一番荐墨念不到此有幸自天前绣使叶先生奏辟今任与免职司常员一纸今岁之春又本军剡荐一章比者躬诣宪台面禀城筑之役初非有乞浆之意而诘朝春风之章恍从天下事出望外实天畀之也第祢生之鹗尚欠其一石建之马书五乃成九仞为山恐亏一篑聚沙成塔全在合尖仰祈台慈垂怜孤寒特与成就则衔荷恩纪宁有诣极某拳拳不胜顶踵归依之至
　　上江提举　　　　　　　　牟存斋
　　某伏以木令维新芳意于牣恭惟某官燕香侯度龙节使华玉笥有歌璇霄委贶台动止万福某已雪吏腕修敬贤士大之礼更不敢以分画件具为恭先乞台照某家三山之隂凝睇呉天名胜如林侨札罕遇徃岁别太白东游九畹芷兰有香满国盖尝敛袵起敬而伫立祗伏以拜下风几若造物者之靳靳山见防华水见黄河而犹以为未见君子不几旷半生乎
　　某钦以某官一代伟流海内寡二问学如总驺牙浩博且富文章如美玉之脱乎璞质大圭之登乎藻借夐然不羣而盛心古道行止有常进退有度又不啻奏丝桐于笋笛之表屹罍洗于盆盎之中而高出流俗也靴霜待漏步武骎骎迫霄汉乃翻然为巨庐赋归栁见羞昆有如此者士风不竞久矣所以砥柱頽波转移世道者一世之望有攸属而江西以来风流衣被文学之照映气类之欣合又蔼然与岳麓相颉颃其规橅气象盖有在于咨度蕃宣之外也旂常钟鼎何足为公道哉某﨑岖歴落举世一人且衣冠中最晚后叨第癸未今二十春时事驱之流落至此诵少陵天呉紫鳯之句盖不胜其憔悴也汗青悠缅别乗叨踪揆其人恰相埒而诸公辄举手相贺不贺其半刺而贺其得师也夫以平生愿执鞭靮之心乃今昕夕丈席幸可量哉侨寄北峯屏息以俟时不敢躁代者谂以熟进之退之所当俟命于大府推是其触事面墙实无一可以事君子公庇而私识之切有望于今日
　　某已拂防诹膏车秣马图展望尘之拜侍觌且有日矣不腆彞敬之外辄先勒此以布腹心干渎威尊伏纸兢惕余祈百链庄倪七襄郑粲晋归碧落之班某也不敢躐申潭府列仙之问恐浙西有驱防事某敢禀承










　　翰苑新书别集卷一
　　钦定四库全书
　　翰苑新书别集卷二
　　劄
　　贺新江西帅卫参政　　　　方铁庵
　　某中冬谨月飞霜凝晓恭惟某官望尊承弼命锡保厘列雉向风百神交职台候动止万福某斋宿而后裁书东向行府又百拜而后敢进仰乞台鉴
　　某载羾钧用属辰之请敬陈邦人来莫之谣望紫气亘天则曰是有福星来照临此土也闻好风东来则相告语曰是又吾东君也牙纛所向江灵迎纱笼之身在在次舎某爱助小忠更为百万生灵恭致辅养黄庭之祷
　　某兹审诏予重臣判大督府种棠蔽芾旧俗熈然骑竹驩迎吾父至矣惟洪都为中兴重地辅弼偃马者固有之其勲名赫奕相望先后则李忠定赵忠简皆一至故老所闻也大参政相公实再镇故老所见也某一小吏亦幸以其身亲焉采一世之公论与一道之颂声以自及其一身之师慕与其际遇缉为俪语尘涴威尊犯分有诛乞赐矜赦
　　某仰惟某官声名在华夷功烈在彞鼎其规模宏濶精神运用则在百世之上虽当世士能言之然念淳熈亲防储宰相以辅圣后固欲其朝夕王所也十年鳯池自有故实羣虎守关孤舟横渡一出则十年斩马事定善刀亟藏久十年则十年不啻也午桥野服几若忘世退思岩中宁能忘君以时推之则当为苍生起矣未坐之庙堂以收垂绅缙笏之功乃授之棨防以访佩玉鸣銮之旧腹心之谋与一臂孰急天欲平治岩瞻其舎诸某家世于莆居最僻生最晚自儿童时则知有司马公矣尝与四方人物共游于钧播中又常与七聚编氓受防于赐履中顾泰阶尺地犹天之不可阶升也逐禄章江于水则见西江于山则见洪崖意其犹有雄浑杰特于此而未之满于人则见真右史今又得见大参相公真所谓洪河泰山不可以斗斛寻文计子由年虽少亦既见欧阳公矣及见韩公而后谓之尽天下之大观引领公衮以日为年
　　某一妄庸人至不足数彻名初贽贱请具陈年二十年乙丑奏赋劔津冷泮以冗见称居闲歳久有书不读识见短浅暗于时事随羣计属甫逾一年双亲谆饬毋茍禄养疲精案牍仅守故常飞挽大计一筹不画学之不讲面墙固宜愿得大儒端拜而事公相分阃实天锡逢位貌穹崇缩不敢进然本朝诸老尝接后进矣大参政相公先生尤以斯世人才为念某不足道而世之沈伏下僚者多矣欲望钧慈怜其不可砭之愚察其不欲茍之志丰殖而振德之此某与善类所望大庇寒士也婴突控沥退听战悸
　　某谨畏冠屦之分不敢扺冒僣申钧闳云阶月地福禄之恭百吏仰首以听油幢之号令某请预牛马走之数
　　贺新江西帅曽参政　　　　　方铁庵
　　某王春端月淑气扶舆恭惟某官戒严大纛荣御华轩四履欢迎百灵奔凑钧静作万福某谨注薰曳茧羾贺大籖府婴触威重悸不自宁
　　某岁元日望斗牛间有紫气然兹为何祥既而魁台临焉年貌孰若起居何如之问四海所同而西民独以为夸某语之曰斯鼎也将为天下调斯衮也将为公归考
　　某恭审起之东山命之南国鼎来十乗襟带增雄雷动三军旗旌改色咸曰重臣实来防春无虑矣某观昔之勲业最著者赵忠简以副枢至李忠定揆也相继经理整兹城池团结军匠而阃之规抚始立增重上流造舟教战而江之门戸始壮不宁惟是蕲黄可撽事关邻路则请可行盖守虽在江必节制行于江之外而后可守今画江而已又有柄分文恬武熈习以为常真右史昔尝有言于斯谓九帅皆可以治兵为先而帅江右者尤当以治兵为急欲增团结之数推行之诸道练兵求将或曰多事未一年沿江震恐其言果验则辛已岁也前此蕲黄日报平安自二城再葺之后不复报矣彼之血脉不属吾之措置日缓公一代硕辅君相倚重惟所经画真屹然长城也某拙于俪词仅能以绍兴帅洪之事献为一道言耳若夫为一世谋则又推而为庆厯嘉祐焉辱岩电之一照覆酱瓿以亦甘
　　某洪惟仁祖临御六年始防士于庭犹主上之庆元也太史奏五色云现韩忠献当之今某官则上之忠献有大学识有大力量有大气节皆与之同兹镇江右又与出使陜右同以今揆前事则差难七百里江面少费经画顾脉络关系则事有大于一面者静观天下安危之势熟察人心向背之机厘正中国外夷之体平持君子小人之衡具有成式歴歴素定非尝试用人之国者天若胙宋垂绅缙笏措安泰山何逊乎韩魏公乃邦国之光非闾里之耀虽然吾侪小人私切相语以为闽乡荣某居莆晚出岁乙亥秋调阙修门亲击登庸衔袖谒枢府其既进而退也若属之目得一眄于疑似犹使人不忘况真蒙頋遇耶今使于此靡不奔走玉帐下而某去有日独其烱烱皈向为苍生望太平则不在朝夕见者后
　　某学迂而识不具得官十九年海上之羝犹乳独青衫自如出泮佐台无补漕画凛凛土偶推去何之入畿欤无平戎之防可献还山欤无负郭之田可耕营营亲养迤选坑所望于世者甚狭但愿公相行道四方霖雨某亦一物也倘兼收并蓄岂竹头木屑之不如惟先生念之
　　某揆分有则不敢躐等申潭府钧眷兴居之问且挑担欲行不敢具文请封部要束之目
　　贺江西帅真右史　　　　　方铁庵
　　某冬谨孟月和泄小春恭惟某官云来十乗风动百城定省燕喜神示骏奔台候动止万福某差辰治书隃詹行府仰阖贺床乞赐纾槛
　　某窃望紫气间有光属天父老举首曰福星至矣牙纛所向江灵候迎然人一身负荷天地而茵慿致祷特出于一道之私祝潘舆之行乐诵鲁诗之炽昌者煜如也某敢随万喙之后而贡爱助之忠
　　某恭审出纶紫宸授钺洪都论撰独穹于秘殿保厘增重于潜藩非君相后天下以为心亦岳牧用词人之故事春酣阖郡电走先声某耳听除音虑在斯世但既为江右一属吏当为江右十一城生灵庆不腆俪语例申贺忱意所激发狂不择言婴突有诛退而拱竢
　　某仰惟某官有司马公硕望敌畏其名如陆宣公奏议家有其书虽当世能言之士不能賛一语况某乎切尝妄谓自绍圣后士大夫出入兆国家安危矣南渡涵养毎激必裂今日之事未至于激者殆天意也先生正色立朝言中几微始则羣而惊中则侧而伺久则翕而服然君侧无人子思不安淮南寝谋汲黯亦出江之东泉之南外庸彰灼羣心无异论岂犹以为未足而求多于方面耶今一方肃清百度脩举先生之意可自得于湖山三边未靖残敌犹鬬先王之道实未行于朝廷畴昔奏对之语歴歴蓍靡一不验倘有以冦公不在中书为问者似未知所答天欲平治舎我其谁盖国人日望之
　　某莆川一士姓字湮晦去秋之杪因道温陵僣掣斋铃宣慈不鄙与其进赐之坐宠以馈而十五年前劒溪幕府匆匆之一谒尚辱轸记始惊叹大人君子所以收拾人物者虽细不遗而某非其人也且感且奋禀违余岁小夫竿椟缩不敢前而觇出处以为国之轻重者不在有识者后烱烱归向
　　某山林鄙野辍耕漫仕无趍时合变之长有固陋不通之癖乙丑尘忝今十五年仅尝冷宦于镡津余尽食贫之岁月居闲废学自弃谁尤天分最啬吏事尤甚计台列属奚欠一寒良月三日甫交贱守以辨则讷以画则疎惕然四顾适有幸防洪儒开阃获走趋父师在前随事书绅平生竒遇唯此时为甚仰冀熏慈造就之恩以为晚学之依推锡类之仁以遂双亲之养顶踵赐权舆自今不负门墙当见他日伏丐矜体
　　某揆分有严不敢躐越申问行轩萱闱岛寿祺纯嘏之问百吏仰首以听先庚之约束某愿执厠役之下陈
　　贺陈安抚　　　　　　　　戴象麓
　　某伏以六月维夏一雨先秋恭惟某官荷槖新荣藻旒深眷制垣增重神卫愈严台候动止万福某薰香涤頴百拜申庆茸纛之下伏祈鉴省
　　某仰惟天欲惠顾于一路为百城宅生之寄必有一代宗工出应时望福星所次在在皆春颂德歌功融为百顺讵容小夫赘祷仰乞氷照
　　某恭审锡命岩宸即真法从舆情胥悦瑰望愈隆某辱在陶镕尤深鼓舞伏惟庆惬某下情无任雀跃之至某恭惟某官斯民元气前辈盛心自任以当世之事功悉本诸圣门之学力所养者皆诸老先生之未到所施者真仁人君子之未能氷鉴无心清彻牛斗阳春有脚遍满江闽暨出领于洪都益见知于丹扆适巨冦久为于民患而数年未即于天诛帝曰尚劳朕忧佥曰莫如公可久诏自天而甫下单车即日以载驰果见擒贼于不一月之间未有收功如今日之捷宜颁异渥即正贰卿然上方寤寐真儒克复旧物以成中兴第一之举匪伊一札起防诸将又非南浦西山所能留者某敢以天下之所期望者輙因庆福而私布之
　　某区区申庆无以自见僣课俪语唐突匠师倘辱霁威一展而掷之万斯荣幸
　　某翘首紫府翠大婘邈在霄汉不敢僣申即日福履何如之敬钦想休祥融液中外攸同
　　某伏恐下邑合有颁下教条谨百拜三肃以请
　　贺郑建漕寳谟阁陞运使　　　方乌山
　　某伏以仲夏之月薰风微凉恭惟某官使节更新列城改观九重眷倚两仪荐休台动止万福某薰祓函牍贽名贺庥伏俟裁幸
　　某钦惟肤使钜人事权山重新纶初播川岳动摇干阳坤隂效职顺事尚何书生惠序之请为某敢畧
　　某兹者恭审陞华寓直增重使名天上星躔喜部封之不改人间风采凛条教之一新凡在照临同兹抃蹈恭惟欢庆某恭以某官仁义道德为时儒宗器能政理为今吏师其所阅歴所践皆表表焉自植立非必以家世为重者广受并拜安内举众论归向久矣慊焉不居视麾节如钧鼎履原隰如庙朝圣天子嘉惠逺人俯徇雅志崇阶显秩即地授之其为七闽计甚厚顾如中外之望何吕氏有夷简韩氏有忠彦此我朝故事也衮且归矣惟日俟之某匪佞
　　某每念濒海一寒托身坱圠中异顾深知似有宿昔所幸言守縻不获时时自进于琴瑟书册之前后尝坐明道春风之和日窃子酸福星之照其为芘徼福固非八州泛泛僚属比也倾心墙仞何尝一夕不哦维北斗之诗
　　某官冷如氷自春风披拂一番便觉枯荄朽枿顿有生意长无郑防之骂友无孝先之嘲自非当世钜公重人顾遇主盟于其上鲜不免矣今使指益重巨防如天某聿备桃李数中不必壮士自然顔色惟有益自脩饬庶几万一他日不为品题之累某之所以报称知己者在此词语狂狷惟先生实怜而抚之
　　某辱在门馆下陈礼合禀求台檄躬诣堦墀谒贺分不可越谨课俪语一通仰干丞史是亦惓惓之义耳倘经电瞩掷去万幸
　　某自揆么微不敢僣申相闳随轩钧辑之问共想由中及外新祉鼎来樵水委令某虽无能役敬当端笏禀听贺萧宫讲着郎自仓除宪使　方铁庵
　　某冬行成岁雪喜先春恭惟某官条令聿新光华益逺帝眷神依台候动止万福某有斋乃心薰祓庆牍以请于典籖仰祈省鉴
　　某已肃列申调燕羞吉星后先唯予直指是瞻平反足以娯寿毋隂德足以种子孙则身之福祉可知列鼎重裀不待为门人爱助之祷
　　某恭审司庾防勲祥刑易节提封不改眷意实深方江民有菜色特诏持节循行郡国为之发仓廪蠲租赋寛和籴元气渐复又虑十一郡扬抑之间岂无含茹授以綉斧其并为疏剔之民不饥矣不寃矣使事有指劳还之日将朝而问一岁钱谷几何问一岁决狱几何相业于是乎出此上意也天下公言也
　　某仰惟某官学问有用而体则具议论甚高而实可行其经纶当世规橅宏伟要使一民一物咸与并生非固嫉恶太甚者然其立朝也适当消长之机其握节也若与薰莸者对易为君子谋夬之刚决可也防之包荒亦可也独至于比之匪人或疑乎伤其当谨审也如此先生其必有以处之某短啓驰贺亦三致意焉蒙电鉴幸甚
　　某禀违英簜之下阅日滋久小夫竿牍阙焉不嗣望列宿之躔与使星之次芒寒色正凛凛在目
　　某不材佐幙丝粟无补窃云天之巨芘幸满已多蒙陶铸之大恩受知未报尚欠浮屠之颖恐为沉陆之踪卫大参虽有宿诺未之敢必来岁治归躬造台下控露谢悃敢乞并照
　　某虽为门下士师闳崇严望之如天人不敢躐等申问某尚为部内吏霜台肇建合有新约束敢不恪听行下
　　贺瑞州游知府　　　　　　　汤息庵
　　某伏以瑞霙饯腊粉荔迎年恭惟某官卫防凝香歌溢喜穹垠棐扈台动止万福某寅缄鱼晋尾贺燕首蕲省览
　　某载惟循良迪化品彚宅生瑞日祥云缉为纯嘏葆龢毓粹无俟于祈某敢畧
　　某恭审涂芝锡睠剖竹咨贤画鹿夹轓甫涖江西之道院银开籕聿新天上之恩光伏惟庆惬钦以某官清猷济美粹学传家以见闻殚洽简当宁之知以道德风流蔼在廷之誉入仪朝序出懋民庸粤摄贰于扈卿盍践修于世职胡然高举弥轸睠怀姑慿熊轼以起家伫涣鳯纶而趣觐某何幸拭目
　　某宓从暌逖娄阅羲舒奏记无繇仰高唯切讵期天幸兹窃邻辉引脰双旌忭弗自制
　　某出山成误分垒奚堪补苴爬梳凛殚伎俩洊申词请竟閟俞音玩愒包羞凄其归梦尚几河润倘以璧全某因庆及斯慿楮增愧
　　某讲信交邻捧贺有防辄纫俪椟钦寘首笺斐拙弗工垂粲斯荷
　　某皇恐端拜申诇台闳寳辑伏想啿祺茂介与岁俱新秀江喻令丐勿剪弃
　　贺瑞州游太守　　　　　　　陈寺丞
　　某伏以青阳中御好雨催耕恭惟某官铜虎疏荣衮龙倚眷民懐神僎台候动止万福某露芗雪手奏记籖丞防祈丙在
　　某仰惟圣天子属意牧守俾之名儒惠此高安非庸选也晨香夕灯祝公福寿者十万戸不欠某矣祈鼎茵焉用赘
　　某恭审森陛涂芝专城剖竹古称道院以事简而民醇今得贤侯宜政平而讼理双旌绚采五袴兴谣钦以某官经国宏材康时硕彦家学紫阳之流派吏事颍川之声名式观侯度之修行见真儒之效公卿表选于此权舆豹尾鸡翘故家旧物遹观伟绩光绍前猷伫来黄纸之好音端为青氊而出色某何幸亲见
　　某犹记曩昔闽中曾侍先翁从槖之谈笑从是晋谒潭居又得一再参觐第未识麒麟之瑞抱此一欠有年矣讵图明公来镇斗郡三氓编天实相之维梓必恭但拳拳诵周人之什
　　某投闲自分与世相忘泉石结盟似觉成癖托身地主窃稍祠宫真蝗粟也去秋浪游赤璧徐访雪堂想坡老之风流慨周郎之英发俯仰宇宙感慨古今兴尽言归复寻枌社一防受芘知有苏天之可依某深窃自贺抑以为邦民贺某修贽以文礼也纫缉骈俪焚玉防以进之芜纇不工唐突是婴
　　某皇恐顿首端拜申问黄堂仙辑寅想尊尊幼幼简简穰穰淮头岂无委令愿奉鞭影
　　贺瑞州游知府　　　　　　陈寺正
　　某伏以四月维夏梅雨留蒸恭惟某官攽治方新民歌来暮御屏简记神物防持台动止万福某蠲吉裁书以赘彻贺厦之私仰祈采瞩
　　某闻贤履封之初叶气欢声融液百瑞敛则为一身之福散而为千里之和申颂彞恭有言则渎然区区爱助未能自已更乞顺乗朱炜精练黄庭前膺尺一催班之宠
　　某恭谂疏荣天陛移镇星江春脚肆临下情胥怿恭惟某官本家学以治民用儒术而饰吏半生歴四塞声猷既跻二令以为荣盍簉六卿而分列顷游试关决之手上素知牧养之材爰命剖符重烦易地两州之民争迎于境上我州如斗独得而私之第虞未黔突之余即有不俟驾之召某忆记癸夘之岁学制劒水适在使星照临之下蒙芘实多迩后萍宦海无从一拜下风以控谢忱岂期千骑颁春慨临山郡某辱在受防日与老穉同戴二天覆焘之赐喜倍等伦属縻偏垒莫充望尘展敬躬致开阃之贺仰止丽谯形留神徃
　　某谫材试郡了无善状甫书初考善后尤难倘不赐鄙夷推所以治民之方而教之俾逃于戾曷胜厚幸某梦绕家山何日赋归去来首图伏谒宾墀以展维桑之恭某慿楮拳切
　　某贽敬之始非文无以见意纫缉数语少露依向辱一眄而置之覆瓿焉未为不遇
　　某仰止燕寝凝香之缉神仙其居福祉之来河汉无极盱江虽陋岂无堪攽驱防拱聆行下
　　贺游太守　　　　　　新鄂州辛料院【应鉴】
　　某伏以春先侵腊岁事将圆恭惟某官双旌有辉千里望泽三神具依台动止万福某吉蠲毫楮申籖曹仰祈鉴在
　　某载惟汉制选朝士补郡国守相选刺史入为三公其任至不轻也节宣之请固小夫之庸敬然集一身之福推之以福生民福军国福君亲皆自此基焉敢告二御倍万加意某幸甚岁在庚子豫章锁闱获拜立玉之标聆霏屑之诲蒙轸念先君子嘉定间湖右抠趋先太师之契至不薄也惟是猪龙有异迥隔升沉匆匆违拜倒指十有五稔矣台斗益高徒厪山仰
　　某恭审飞纶中禁起牧名城望实素孚耄倪交庆仰惟欢忭钦以某官德履之粹然学问之渊然才识政事之卓然方今人物不落第二矧陟滋久风采着闻外而牧养之勲内而羽仪之望青天白日奴皆知为清且明矣瑞民何幸得此贤侯不待酌樽中之緑问山川之灵驾轻就熟课最朞年二十五星之郎位八十一乗之属车于皇召纶必命公矣又焉用佞
　　某社栎才樗闰杨命薄五到兰闱一官牢落备歴辛勤披身荆邑之间丞郡桐乡之地误蒙化地轸记俾分料武昌祗戍之期近在春仲羽檄交驰之秋转饷为急鈆钝无庸岂堪一割辱念国事之重脉络本司特有以教警之不胜至幸僣越有言临楮兢
　　某敛袵翰墨宗工已非一日芜辞俚语讵容妄进然维桑之敬舍是无以自见短啓不文辱赐电彻荣耀过于褒衮某缅想蓬山阆苑玉佩霞裾瑞霭缤纷庆事演迤洪州或有委戒毋敢不恭
　　贺瑞州游知府　　　　　　　王吉守【侑】
　　某窃以洪钧一转万象皆春恭惟某官风泊两轓涂歌五袴神荐新厘台动止万福某敬饬茧番闯侯燕寝惟司籖者优容之
　　某载惟尽性以賛化育致中和以位天地皆吾儒实身之心学讲明工深力到黄庭卫生之请非圣哲书不敢以防
　　某伏审疏恩宸陛敛惠瑞阳条教诞敷棠隂已蔽某阻逺未由于面贺缄辞敬拜于手书具体而微惟録其意某恭以某官氷壶水镜之胸次孤峰峭壁之词华所操己见于立朝出守始所以行志自诗书仁义中流出膏泽以福高安之民曽日月之几何已恩波之不尽鼎来银信催度玉墀政恐江西道院未能久留朝天步武也某耳温誉谞如斗杓芒寒可仰而不可即追念徃岁获侍同朝独以未披宿雾徒劳我思突兀高牙又一骧首某才非适用样弗入时得州于公私掇拾之余百孔千疮随补随罅未能寡过凛凛旷瘝幸迩隣辉可亲柯则况有滕事齐之便愿沾楚及晋之波乡风皈依布露髣髴
　　某企遡游焉息焉之仙辑邈在霏烟缥缈间福英禄华积中发外预有凡委式克钦承
　　贺瑞守游寺丞　　　　　　江西赵宪【崇媺】
</div>
    <div class="pagination">
<a href="翰苑新书_page68.html">上一页</a><span>...</span><a href="翰苑新书_page64.html">64</a><a href="翰苑新书_page65.html">65</a><a href="翰苑新书_page66.html">66</a><a href="翰苑新书_page67.html">67</a><a href="翰苑新书_page68.html">68</a><span class="current-page">69</span><a href="翰苑新书_page70.html">70</a><a href="翰苑新书_page71.html">71</a><a href="翰苑新书_page72.html">72</a><a href="翰苑新书_page73.html">73</a><a href="翰苑新书_page74.html">74</a><span>...</span><a href="翰苑新书_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
