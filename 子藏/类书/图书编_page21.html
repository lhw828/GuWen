<!DOCTYPE html>
<html>
<head>
    <meta charset="UTF-8">
    <title>图书编 - 第 21 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 21 页/共 220 页</h1>
    <div class="content">







　　右象天地人三才各一太极邵康节曰天开于子地辟于丑人生于寅夏以建寅之月为正月【谓斗柄初昏建寅之月也】谓之人统易曰连山以艮为首艮者人也【周易艮卦六爻亦以人身取象】商以建丑之月为正月谓之地统易曰归藏以坤为首坤者地也周以建子之月为正月谓之天统易曰周易以干为首干者天也注疏家以山能出内云气地能归藏万物天能周布六合其言乾坤之义然矣于艮之义则未尽艮者万物之所以成终而成始也人为万物之灵故主人而言是知夏尚忠人之义也商尚质地之理也周尚文天之象也三代迭兴三统异尚而圣人荅顔子为邦之问则曰行夏之时乘殷之辂服周之冕法天道行地利用人纪之义彰矣斯所谓百王不易之大法也故曰仲尼祖述尭舜宪章文武上律天时下袭水土此之谓也　韩子曰形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间飞潜禽兽皆人也程子曰天地交而万物生于中然后三才备人为最灵故为万物之首凡生天地之中者皆人道也
　　夫三画所以成卦者取天地自然竒偶之数也干之三画而分三位者为天之竒数三故画三位也地之偶数三亦画三位也余六卦者皆乾坤之子其体则一故亦三位之设耳且夫天独阳也地独隂也在独阳独隂则不能生物暨天地之炁五行之数定始能生乎动植故经曰有天地然后万物生焉岂一炁之中有蕴三才之道耶所谓兼三才而两之盖圣人之义也非八纯卦之谓也三才则天地人之谓也两之则重之谓也上二画为天中二画为人下二画为地以人合天地之炁生故分天地之炁而居中也所以九二称在田明地道也九五称飞龙在天明天道也斯则其理坦然而明白矣如曰不然敢质之于系辞曰六爻之动三极之道也又曰有天道焉有人道焉有地道焉兼三才而两之故六六者非他也三才之道也又曰昔者圣人之作易将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦斯则皆云六画包三才之义则无三画韫三才之説不其然乎若夫六爻皆有人事者为人伦则天法地之象故初上皆包人事之义耳
　　易之为书也广大悉备有天道焉有人道焉有地道焉兼三才而两之故六六者非他也三才之道也然则三才之道上中下之位三才之用舍五行则斯须无以济矣至于人之生也外济五行之利内具五行之性五行者木火水金土也木性仁火性礼土性信金性义水性智是故圆首方足最灵于天地之间者蕴是性也人虽至愚其于外也日知由五行之用其于内也或其性而不循五常之教者不可哀哉干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊髙年所以长其长慈孤弱所以幼其幼圣其合徳贤其秀也凡天下疲癃残疾惸独鳏寡皆吾兄弟之颠连而无告者也于时保之子之翼也乐且不忧纯乎孝者也违道悖徳害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶防酒崇伯子之顾养育英才颍封人之锡类不弛劳而底豫舜其功也无所逃而待烹申生其恭也体其受而归全者参乎勇于从而顺令者伯竒也富贵福泽将厚吾之生也贫贱忧戚庸玉女于成也存吾顺事没吾寜也人之所以能灵于万物者谓其目能收万物之色耳能收万物之声鼻能收万物之气口能收万物之味声色气味者万物之体也目耳鼻口者万物之用也体无定用惟变是用用无定体惟化是体体用交而人物之道于是乎备矣然则人亦物也圣亦人也有一物之物有十物之物有百物之物有千物之物有万物之物有亿物之物有兆物之物生一物之物当兆物之物者岂非人乎有一人之人有十人之人有百人之人有千人之人有万人之人有亿人之人有兆人之人生一人之人当兆人之人者岂非圣乎是知人也者物之至者也圣也者人之至者也物之至者始得谓之物之物也人之至者始得谓之人之人也夫物之物者至物之谓也人之人者至人之谓也以一至物而当一至人则非圣而何人谓之不圣则吾不信也何哉谓其能以一心观万心一身观万身一物观万物一世观万世者焉又谓其能以心代天意口代天言手代天工身代天事者焉又谓其能以上识天时下尽地理中尽物情通照人事者焉又谓其能以弥纶天地出入造化进退今古表里人物者焉噫圣人者非世而効圣焉吾不得而目见之也虽然吾不得而目见之察其心观其迹探其体潜其用虽亿万千年亦可以理知之也人或告我曰天地之外别有天地万物异乎此天地万物则吾不得而知之非惟吾不得而知之也圣人亦不得而知之也凡言知者谓其心得而知之也言言者谓其口得而言之也既心尚不得而知之口又恶得而言之乎以心不可得知而知之是谓妄知也以口不可得言而言之是谓妄言也吾又安能从妄人而行妄知妄言者乎
　　易曰穷理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何是知道为天地之本天地为万物之本以天地观万物则万物为物以道观天地则天地亦为万物道之道尽之于天矣天之道尽之于地矣天地之道尽之于物矣天地万物之道尽之于人矣人能知其天地万物之道所以尽于人者然后能尽民也天之能尽物则谓之曰昊天人之能尽民则谓之曰圣人谓昊天能异乎万物则非所以谓乎昊天也谓圣人能异乎万民则非所以谓之圣人也万民与万物同则圣人固不异乎昊天者矣然则圣人与昊天为一道圣人与昊天为一道则万民与万物亦可以为一道也一世之万民与一世之万物既可以为一道则万世之万民与万世之万物亦可以为一道也明矣夫昊天之尽物圣人之尽民皆有四府焉昊天之四府者春夏秋冬之谓也隂阳升降于其间矣圣人之四府者易诗书春秋之谓也礼乐汚隆于其间矣春为生物之府夏为长物之府秋为收物之府冬为藏物之府号物之庶谓之万虽曰万之又万其庶能出此昊天之四府者乎易为生民之府书为长民之府诗为收民之府春秋为藏民之府号民之庶谓之万虽曰万之又万其庶能出此圣人之四府者乎昊天之四府者时也圣人之四府者经也昊天以时授人圣人以经法天天人之事当如何哉仁配天地谓之人唯仁者真可谓之人矣气者神之宅也体者气之宅也天六地四天以气为质而以神为神地以质为质而以气为神唯人兼乎万物而为万物之灵如禽兽之声以其类而各能得其一无所不能者人也推之他事亦莫不然唯人得天地日月交之用他类则不能也人之生真可谓之贵矣天地与其贵而不自贵是悖天地之理不祥莫大焉太极三才问
　　或问图书之编虽赜隐具陈深逺毕举本欲通神明类物情穷理尽性以至于命也前载古太极图矣复载此图寜有二太极哉抑祖周子图説无极而太极太极本无极哉曰既谓之极安得有二而太极变通散殊莫知端倪茍专滞于有安得谓之太极但一着图象则象非一图之可穷一涉言辞则意非一言之可尽即如古太极图凡两仪四象八卦大业尽在其中而河图洛书先天后天周易卦爻以及诸图象不可胜穷也言不可胜纪也然皆太极图中所本有者而人莫之识特假图象言论以发其蕴耳胡为滞一象者既为象所牿执一説者又为言所拘不知象本无象言本无言凡已上诸图诸説自一而万自万而一固不可举一以废百亦不可逐流而迷源所以前古太极图复列此图而此图即古太极图也特此图无象无言一无所着正中庸所谓经纶立本知天地之化育夫焉有所倚而一部中庸总归诸无声无臭至矣之意也或问古太极尽之矣莫若以无极名此图何如曰凡图象皆不得已而设也一物各具一极道外无器器外无道凡图皆无极太极之源流变化本不各分别于其间也况既云无极则无方无体曷容而画其图哉周子图説谓无极而太极太极本无极正欲合有无隐显而一之观者得意忘言得心忘象可也所以朱陆纷纷辩论于垂世立教各有深意存焉世儒不察二先生辩论之意又为之増其论辩故説愈繁理愈晦今又安得以名义别图象而愈増后人之论辩哉噫此图与古太极图予不嫌重复而并载者固以二图出自古人均不可废亦欲观其防通而洗心以退藏于宻焉耳或问合诸图而防归于此圏中见得一毫不可执泥是矣又列三才图何欤曰天道地道人道列为三才易之教也正欲人竭才以顺性命之理则人尽人道人极立而成位乎天地之中矣不惟不思以立人之道反求诸身或仰观天文孰不谓天此太极也或俯察地理孰不谓地此太极也或玩古太极图孰不谓两仪四象八卦皆太极之散见也若与吾人不相闗者孰知太极备于天地载诸图书实各在当人之身即所谓神明物情即所谓性命之理即所谓大本达道而生生不测民咸用之者也果真自信人者天地之心思自尽其才以求为天地立心穷理者穷此尽性者尽此至命者至此则以此经天以此纬地以此裁成辅相庶乎人之才无愧于天地之才人之道脗合乎天地之道而定之以中正仁义立人极者在斯人矣否则天之降才不殊而人以不才自待故用其才于身外者无足论已彼潜神虚寂之归者又自塞其才焉才难不其然乎嗟夫以太极言不为尭存不为桀亡凡人之才不才固于太极无加损以三才言能尽其才则极自我立不尽其才则不可以为人而人能道将谁诿哉图书编卷七
<子部,类书类,图书编>
　　钦定四库全书
　　图书编卷八
　　明　章潢　撰
　　诸儒图书总叙
　　天地大德曰生不可以象求也一图一书已多矣况先天图后天图造化之散见于卦爻者已毕露也故云易者象也象也者象此者也善窥天地之大生者求诸图书卦爻有余裕矣何为自图书易卦之外如濓溪太极图有发前圣所未发彼焦延寿京房扬雄以及诸儒所画图象纷纷不一抑亦可与图书易卦并传乎盖生生之谓易而旣谓之生生则其变易无穷象亦无穷尽也诸儒之图书固未可齐肩古圣要亦各摅其一得之见以发乎生生之绪余其有功于斯道以开发后人亦不浅矣古先圣贤采善及于刍荛况诸儒论者各自成一家言槩律以周易而尽屛弃之可乎哉至于所见或偏焉而未全或驳焉而未纯又在中正立极者自得而自裁之也故并録其梗槩云






















　　易林无此图乃后人所增入者其序用后天六十四卦而去坎离震兊四正以立二至二分
　　双峯胡氏曰费直作易林序引孟康曰分卦直日之法一爻主一日六十四卦为三百六十日余四卦震兊离坎为方伯监司之官所以用震离坎兊者是二至二分用事之日又是四时各专主之气各卦主时其占法各以其日观其善恶也又按项平庵曰焦氏卦法自干至未济并依易书本序以一卦直一日干直甲子坤直乙丑至未济直癸亥乃尽六十日而四正卦则直二分二至之日坎直冬至离直夏至震春分兊秋分不在六十卦轮直之数此卽京房六十卦气之法但京主六日七分此但主一日与费氏一爻直一日之说不同姑记此以俟参考
　　按焦延寿时尚未有先天六十四卦之传说易者多用后天之卦焦氏宗之故其所去震离兊坎乃后天八卦之四正也项平庵谓起乾坤以至未济者是矣但曰一卦直一日自干直甲子以至未济直癸亥则六周为三百六十日而气余五日四分日之一又当以甲子起之非周一岁之义也故卦气之说当以费直序一爻主一日卦主三百六十日者为是如此则每卦主六日而加七分气盈之数在其中矣此其法所以至于邵子莫之能改也
　　焦氏易林卦变辞畧
　　乾道陟多阪胡言连蹇译且聋莫使道通请谒不行求事无功○之坤招殃来螫害我邦国病伤手足不得安息○之屯阳孤亢极多所恨惑车倾盖亡身常忧惶乃得其愿雌雄相从○之鹄鵴鸤鸠专一无尤君子是则长受嘉福○之需目瞤足动喜如其愿举家宠【右以干为主而坤屯需皆干之变也】
　　坤不风不雨白日皎皎宜出驱驰大道通利○之干谷风布气万物出生萌庻长养华叶荗盛○之屯苍龙单独与石相触摧折两角室家不足○之城上有马自名破家招呼鸩毒为国患灾○之需霜降闭戸蛰虫隠处不见日月与死为伍【右以坤为主而干屯需皆其变也】既济兎捐掌与足相视谨讯诘问注情自似死诬难告口为身祸○之干游驹石门騄耳安全受福西邻归隐玉泉○之坤阳春草生万物风兴君子所居祸灾不到○之屯人无法缓除才出雄走羊惊不失其家○之太山上奔变见太微陈吾废忽作为祸患【右以既济为主而乾坤屯防皆其变也】
　　未济志慢未习单酒糗脯数至神前欲求所愿反得大患○之乾旦生夕死名曰婴鬼不可得视○之坤大歩上车南至喜家送狐裘与福喜来○之屯西多小星三五在东早夜晨行劳苦无功○之北陆藏氷君子心悲困于粒食鬼惊我门【右以未济为主而乾坤屯皆其变也】
　　按文王卦序本有六十四而易林于每卦又有六十四变各以已意别为一诗共诗四千九十六首以代占辞而文王周孔之辞并不复用今止举乾坤既未济四卦及其变各四卦摘录其辞以见大畧其法以揲蓍得卦而日以其辞占然亦兼卦气而用之故费直曰其占法各以其日观其善恶云易林揲法即朱子本义所载筮仪也
　　易纬类是谋曰冬至日在坎春分日在震夏至日在离秋分日在兑四正之卦卦有六爻又主一岁余六十卦主六日七分八十分日之七岁十二月三百六十五日四分日之一六十而一周盖自焦氏已然矣京扬卦气直日图总叙
　　易卦之位震东离南兊西坎北者为一说十二辟卦分属十二辰者为一说乃焦延寿京房为卦气直日之法合二说而一之既以八卦之震离兊坎二十四爻直四时又以十二辟卦直十二月且分四十八卦为公侯卿大夫而六日七分之说生焉若以八卦为主则十二卦之干不当为己之辟坤不当为亥之辟艮不当侯于申酉巽不当侯于戌亥若以十二卦为主则八卦之干不当在西北坤不当在西南艮不当在东北巽不当在东南彼此二说互相矛盾且其分四十卦为公侯卿大夫以附于十二辟卦初无法象不待论其减去四象卦二十四爻而后可以见其失也扬雄太次第全用焦法其八十一首盖亦去其震离兑坎而但拟其六十卦耳诸家于八十一首多有作拟震离坎兑者许翰始正其误至立踦嬴二赞则止以七百二十九赞又不足乎六十卦六日七分之数而加益之恐不可反据其说以正焦氏之失也


















　　【内一运列四正卦二十四爻以司一岁二十四气也中一运除四正卦外以六十卦分公辟侯大夫卿九百六十爻以司一岁三百六十五日四分日之一也其卦次第与大卦气次第同外一运乂取中运内十二辟卦凢七十二爻以司一岁七十二候也】京房直日之说以坎离震兊各主一方以六十卦分主一岁凡三百六十五日四分之一卦得六日七分其为算固周且悉矣然坎离震兑与乾坤诸卦一也坎离震兑主二十四气而乾坤诸卦主六日七分何耶合六十卦为日三百六十五四分之一附之一岁则有余而加之閠则不足若之何其主一岁耶一岁之中赢缩余閠初无常时而卦之所直则有定日又乌能候温寒耶且使夫六十四卦所配之日皆惟我所分则何独六日七分而后可吾将合六十四卦而以一岁三百五十四日均之则一卦直五日四十二分五厘亦可也吾将损四正而用六十卦以当三百五十四日则卦直五日七十二分亦可也不然惟用八卦以当三百五十四日则卦直四十四日二十分又谁曰不可凡去取多寡惟我之所制则人皆可为矣何取乎经此房之非也
　　京房扬雄皆以卦配气候谓之卦气同是卦也同是气候也宜其所配有不可得而异者然房以六十卦配之三百六十五日四分之一而雄则以六十四卦配之去取之异何也房以兊应大雪而雄以坎房以兊应秋分而雄以震节候之异何也房以坎离震兊各主日九十而雄于四卦卦得四日有半房以六十卦主六日七分而雄亦以四日有半处之多寡之异何也雄之太以二赞配一昼一夜凡一首九赞为四日有半有以一首准一卦则得四日半矣而又以二首准一卦则是卦又得九日也雄之以卦配日又自为异如此何也茍卦为有用则隂阳之体有非人所能移者而增损迁变惟二子之所私何耶自达者观之其为谬妄氷炭不言冷热可知也盖亦求二子之所同者惟以卦气起于中孚则一耳然卦气不自他卦始而独起于中孚不知何义复以一阳初生谓之冬至之候犹有一说也屯以一阳震动于坎离之中谓之冬至之候犹有说也至于中孚以兊巽为卦而谓之冬至则无一说而可太以中准中孚其辞曰阳气潜萌于黄宫信无不在其中盖谓中孚者信也夫以中孚为信阳气必应于此则是取其义而不取其气也不取其气而取其孚信之义则谓之起于旡妄可也何必中孚雄之太乃亦效之以首拟卦岂以首与卦皆主是气而后拟之也以中拟中孚以养拟頥以彊拟干以视拟观以止拟艮以难拟蹇不过以其字之同义而取之是知其所谓起中孚者亦取其信也其于所之节气何所取哉使雄独以太初厯于中起于冬至起于牛之一度则犹可也而反以为起中孚尝见宋咸著论言卦气起中孚非圣人之旨而朱氏难咸曰中孚十一月之卦也以岁言之阳起于冬至以厯言之日始于牵牛以日言之昼始于夜半以人言之虑始于心思咸谓何不起于他卦真不知者也切谓朱氏言人之虑始于心思故起于中孚使中孚取心思之义则起于咸可也何必起于中孚而后可朱氏又言岁始于冬至厯始于牵牛日始于夜半故必始于十一月夫律厯始于十一月是矣而以中孚为十一月卦为何义不此之解而欲以折咸殆不可也使咸之说得行房与雄之言皆可寝矣



　　扬雄太方州部家八十一首图
　　图曰一都覆三方方同九州枝载庻部分正羣家
　　【始三方方有三州州有三部部有三家皆一生三故有三方九州二十七部八十一家也】




















　　太以八十一首系之于方部州家四画之下于象与义初无所取特不过以四画分之有八十一様借以释八十一首之名又有七百二十九赞散之于八十一首之下每首九赞皆是初一次二次三次四次五次六次七次八上九首首一様更无分别而七百二十九赞亦与八十一首象与义皆无相关以八十一首名彊附于四画之下以七百二十九赞又彊附于八十一首之下然以中之初一作冬至第二日积起至养之上九而一岁节气三百六十四日半一周又加踦赢二赞以足日之余分而起閠又自冬至一日系之以牵牛之星第一度日一日躔星一度至三百六十四日半而斗星二十五度半亦周又以踦赢二赞系斗星余度而一岁周天之日与星凑合恰好太之要法全在于此其实自为厯法一书亦自可传何必规规于易也
　　【太首赞辞畧】□【一方一州一部一家】中阳气潜萌于黄宫信无不
　　在其中首测曰中拟中孚天元阳家一水下日在牵牛初○初一昆仑旁薄幽测曰昆仑旁薄思诸贞也○次二神战于中首尾信可以为庸测曰龙战于中见其造也○次四痹虗无因大受性命否测曰痹虗无因不能大受也○次五日正于天利以其辰作主测曰日正于天贵当位也○次六月阙其博不知开明于西测曰月阙其博明始退也○次七酋酋大鬼頥水包贞测曰酋酋之包任臣则也○次八黄不黄覆秋常测曰黄不黄失中德也○上九巅灵气形反测曰巅灵之反时不克也
</div>
    <div class="pagination">
<a href="图书编_page20.html">上一页</a><span>...</span><a href="图书编_page16.html">16</a><a href="图书编_page17.html">17</a><a href="图书编_page18.html">18</a><a href="图书编_page19.html">19</a><a href="图书编_page20.html">20</a><span class="current-page">21</span><a href="图书编_page22.html">22</a><a href="图书编_page23.html">23</a><a href="图书编_page24.html">24</a><a href="图书编_page25.html">25</a><a href="图书编_page26.html">26</a><span>...</span><a href="图书编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
