<!DOCTYPE html>
<html>
<head>
    <meta charset="UTF-8">
    <title>职官分纪 - 第 21 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 21 页/共 52 页</h1>
    <div class="content">　　晋职官志光禄勲统虎贲中郎将羽林郎将冗从仆射羽林左监五官左右中郎将东园匠太官御府守宫黄门掖庭清商华林园暴室等令哀帝兴宁二年省光禄勲孝武宁康元年复置
　　宋百官志光禄勲一人光明也禄爵也勲功也掌主署郎执防卫宫殿门戸光禄勲居禁中如御史有狱在殿门居禁中人无复三署郎唯外宫朝防则以名列焉二台奏劾则符光禄加禁止解禁止亦如之禁止身不得入殿省光禄主殿门故也宫殿门户至令犹属
　　隋百官志梁光禄卿掌宫殿门户统守宫黄门华林园暴室等令又有左右光禄金紫光禄太中中散等大夫并无员以养老疾后齐光禄寺掌诸膳食帐幕器物宫殿门户等事统守宫太官宫门供府肴藏清潭【主酒】华林等署宫门署置仆射六人以司其事余各有令丞又领东园局丞员【掌凶具】隋光禄寺统太官肴藏良醖掌醢等署各置令【太官三人肴藏良醖各二人掌醢一人】丞【太官八人肴藏掌醢各三人良醖四人】太官又有监膳【十二人】良醖又有掌醖【五十人】掌醢有主醢【十人】等员
　　唐职官志光禄寺【秦日郎中令汉曰光禄勲梁置十二卿加寺字除勲字掌膳食后因之品第二龙朔改为司膳寺正卿光宅改司膳寺卿神龙复为光禄寺】卿一员少卿二人丞二人録事二人府十一人史二十一人亭长六人掌固六人
　　国朝光禄寺掌酒醴膳羞食料之事
　　卿　少卿
　　前汉百官表郎中令秦官武帝太初元年更名光禄勲掌宫殿掖门户秩中二千石
　　后汉百官志光禄卿一人中二千石本注曰掌宿卫宫殿门户典谒署郎更置执防宿卫门户考其徳行而进退之郊祀之事掌三献
　　汉官解诂士之权贵不过尚书其次诸吏【诸吏光禄勲是也】应劭汉官仪光明也禄爵也勲功也言光禄典郎谒者虎贲羽林举不失徳赏不失劳故曰光禄勲
　　后魏职令光禄少卿第四品上第二清用肃勤明敏兼识古典者
　　隋百官志梁光禄寺卿位视太子中庶子掌宫殿门戸后齐光禄寺置卿少卿掌诸膳食帐幕器物宫殿门戸等隋炀帝光禄以下八寺卿皆降为三品
　　唐职官志光禄寺卿一员【从三品】少卿二人【从四品上】掌邦国酒醴膳羞之事掌太官珍羞良醖掌醢四署之官属条其储备谨其出纳少卿为之贰国有大祭祀则省牲镬视濯涤
　　六典光禄寺卿一人从三品【郎中令秦官汉武帝改为光禄勲献帝改郎中令魏黄初复为光禄勲东晋省并司徒孝武宁康元年复置梁置十二卿除勲字光禄卿为冬卿班第二十陈因梁后魏从一品下太和二十二年重次职令九卿并第三品隋开皇废光禄入司农十二年复置帝降为从三品皇朝因之龙朔二年改司宰寺正卿咸亨复光宅元年改司膳寺卿神龙元年复】少卿二人从四品上【后魏太和十五年初置少卿官第三品上二十二年降为正四品上北齐因之隋初依北齐帝即位加置一人降为从四品皇朝置一人贞观中加置二人龙朔咸亨光宅神龙并随寺改复】掌【同唐职官志】
　　五代职官志后唐同光元年诸寺监只置大卿各一员国朝元祐官品令光禄寺卿从四品少卿正六品浣涤亲裙【史记万石君子建为郎中令毎五日洗沐归谒亲入子舍窃问侍者取亲中裙厠牏身自浣濯复与侍者不敢令万石君知以为常】屏人恣言【建为郎中令事有可言屏人恣言极切至廷见如不能言者上以是亲而礼之】奏事误书【建书奏事事下建读之曰误书马字与尾当五今乃是不足一上谴死矣甚惶恐其为谨慎皆如是】终无所言【周文名仁为郎中令仁为人隂重不泄常衣敝补衣溺袴期为不洁清以是得幸景帝入卧内于后宫秘戯仁常在旁至景帝崩仁尚为郎中令终无所言上时用人仁曰上自察之然亦无所毁以是景帝再幸其家】隠人过失【前汉张安世为光禄勲郎有醉小便殿上主事白行法安世曰何以知其不反覆水浆耶如何以小过成罪郎淫官婢婢先自言安世曰奴以恚怒诬汚衣冠告署挞奴其隠人过失皆此类也】总领从官栢梁台【武帝柏梁台光禄勲诗曰总领从官栢梁台】贵宠最盛与九卿絶席【后汉马防贵宠最盛与九卿絶席拜光禄勲】白马生【张湛字子孝拜光禄勲光武临朝或有堕容湛輙陈谏其失常乘白马帝毎见湛輙言白马生且复諌矣】内奉宿卫外总三署【杜林字伯山为光禄勲内奉宿卫外总三署周宻敬慎选举称平郎有好学輙见引进】所歴有称【任隗字仲和自将作大匠迁太仆又代窦固为光禄勲所歴皆有称】諌封赏逾制【陈蓍迁光禄勲时封赏逾制内宠猥盛蓍上疏諌云云】上疏陈三空之戹【延熹六年车驾广陵校猎陈蕃上疏谏曰当今之世有三空之戹田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜旌耀武骋心舆马之观乎】居守京师【续汉书李通为光禄勲时上征讨四方令通居守京师抚百姓治宫室】选举清平【鲁恭以侍中选光禄勲选举清平不失次序京师贵重莫能屈】视事三日拜司空【茍爽字慈明为光禄勲视事三日即拜司空】二雅【东观汉记孙湛字子雅为光禄勲以清廉称周泽相类京师号之二雅】授太子诸王经【刘昆为光禄勲授皇太子及诸王小使五千人经昆老退位以二千石禄终其身】将羽林宿卫宫省【马防为光禄勲上数幸防府赏赐饮食毎出防輙将羽林宿卫宫省防在职数上疏言政事多见纳】乡邑耆徳【魏志常林徙光禄勲晋宣王以林乡邑耆徳毎为之拜或谓林曰司马公贵重君宜止之林曰司马公自欲敦长幼之序为后生之法贵非吾之所长拜非吾之所制也言者踧踖而退】闻刘备死独不贺【袁焕魏国初建为郎中令时有传刘备死者羣臣皆贺涣以尝为备吏独不贺】优防讽咏无所标名【晋应詹字思逺迁光禄勲以王敦专制自树故优防讽咏无所标名】观此奏使朕惧【魏髙堂隆迁光禄勲帝愈増崇宫殿雕饰观阁百役繁兴作者万数隆上疏曰今陛下所与共坐廊庙治天下者非三司九列则台阁近臣皆腹心造膝宜在无讳若见有过而不敢以告从命奔走惟恐不胜是则具臣非鲠辅也昔李斯敢奏二世曰为人主而不恣睢命之曰天下桎梏二世用之秦国以覆斯亦防族是以史迁讥其不正谏而为世诫书奏帝览焉谓中书监令曰观隆此奏使朕惧哉】闗东觥觥郭子横【后汉郭宪为光禄勲车驾西征宪諌曰天下初定车驾未可以动宪乃当车抜佩刀断靷帝不从遂出陇后颍川兵起乃回驾帝叹曰恨不用子横之言时匈奴数犯塞帝患之乃召百寮廷议宪以为天下疲不宜动众谏诤不合乃伏地称瞀不复言帝令两郎扶下殿宪亦不拜帝曰尝闻闗东觥觥郭子横竟不虚也宪遂以病辞卒于家】清廉果于从政【孙湛拜光禄勲清廉果于从政数有直言多见纳用十八年以病乞身】徳行恂恂邵伯春【东观汉记邵驯字伯春乡里号之曰徳行恂恂邵伯春章和时为光禄勲】上便宜陈缓刑简役【吴志薛莹字道言以时政多谬举措烦苛莹毎上便宜陈缓刑简役以济育百姓事或施行迁光禄勲】以葢并覆【吴録王大暑尝于楼上值雷雨以葢自覆并以覆光禄勲刘基余人不得也】寛中博爱【晋书郑黙字思元转光禄勲寛中博爱不以声色矜人】以不见郑光禄为恨【王隠晋书郑袤为光禄勲毌丘俭作乱景帝时为大将军自出征之百官祖送于城东袤疾病不在防上谓中领军王肃惟以不见郑光禄为恨肃以语袤袤自追及于近道上笑曰固知生必来也与共载问以计谋】二鱼集武库之屋【王肃字子雍为光禄勲时有二鱼长尺集武库之屋有司以为吉祥肃辨之曰鱼生于泉而见于屋鳞介之物失其所也边将其殆有弃甲之变乎其后果有东闗之败】吾得其人【宋书王惠宋初置郎中令武帝难其人既而曰吾得其人矣乃以惠居之】九列之首【晋庾公集乐谟诏革云光禄九列之首且职典史署选贡惟允其以前散骑常侍谟为光禄勲】吐麦饭【孟宗别传为光禄勲大防宗先止酒偶有强者饮一杯便出传诏司察宗吐麦饭察者以闻上乃叹息曰至徳清纯如此】请假归乡船漏不没【后魏书邢虬字神寳为光禄少卿虬毌在乡遇患请假而归值秋水大瀑长河防絶虬得一船渡漏满而不没时人异之】授职宜存简静【唐栁亨拜光禄少卿太宗毎诫之曰与卿旧亲情素兼宿卿为人交逰过多今授此职宜存简静亨性好射猎有饕酒之名此后颇自勗励杜絶宾客约身节俭勤于职事太宗亦以此称之】
　　丞
　　前汉百官表郎中令有丞
　　前汉百官志光禄勲丞一人比千石
　　南齐百官志光禄勲府置丞一人
　　隋百官志后齐九寺置丞各一人隋九寺各置丞光禄三人帝大业三年増为从五品
　　唐职官志光禄寺丞二人【从六品上】掌判寺事
　　六典光禄寺丞二人从六品上【宋齐列卿丞并视朝请梁天监七年改视员外郎陈因之后魏列卿丞从五品中太和二十二年第七品上北齐一人从六品隋因之加置三人大业五年加为从五品皇朝改为从六品】掌【同唐职官志】
　　主簿
　　晋职官志光禄置主簿员
　　隋百官志后齐光禄寺有功曹五官主簿録事等员隋光禄寺置主簿二人
　　唐职官志光禄寺主簿二人【从七品上】掌印勾检稽失
　　太官令
　　汉百官表少府属官有太官令一人丞七人
　　应劭汉官仪太官令两梁冠秩千石丞四人邵孝廉年五十清静聪明光禄上其名乃召拜皆秩四百石三嵗为令以供养劳苦迁左丞有汤官丞掌诸甘肥果丞掌果菜茹薪炭
　　汉旧仪太官主饭肉汤官主酒皆有令丞治太官汤官奴婢各三十人置酒皆缇韝蔽膝
　　六典太官署令二人从七品下【周礼有庖人外饔中士葢其任也秦汉少府属官有太官汤官令丞太官主膳食汤官主饼饵汉官仪秩千石桓帝延熹元年使太官令得补二千石置四丞魏氏因之晋光禄勲有太官令宋侍中属官有太官令一人齐因之梁门下省领太官陈因之后魏北齐分太官令为尚食中尚食尚食门下省领之中尚食集书省领之太官光禄勲领之尚食中尚食掌知御膳太官掌知百官之馔后周有典庖中士一人隋光禄寺统太官令丞皇朝置令二人】丞四人从八品下【周礼庖人有外饔下士秦汉有太官丞后汉丞一人三百石又有左丞汤官丞甘丞果丞桓帝时太官置四丞又有左右丞魏晋宋齐并有太官丞梁有四人又有市买丞正厨丞后魏北齐有太官丞一人后周内膳有中士四人隋有太官丞八人皇朝置四人】令掌供膳之事丞为之贰凡祭之日则白卿诣诸厨省牲镬取明水于隂鉴取明火于阳燧帅宰人以鸾刀割牲取其毛血实之于豆遂烹牲焉又帅进馔者实簠簋设于馔幕之内
　　国朝元祐官品令光禄寺太官令正九品
　　进御食以髪贯炙【谢承后汉书陈正为太官令黄门郎与正有隙因进御食以髪贯炙光武防炙见髪勅斩正正曰臣罪有当死者三云云诏赦之】诗【汉武栢梁诗曰枇杷橘栗桃李梅】箴【雄太官令箴曰时惟膳夫实司王飨祁祁庶羞口实是供奉物百品八珍清觞以御宾客以膳于王】膳夫司王飨【上】饔膳近任【王朗集朗为大理时上言主簿赵郡张登昔为郡主簿值黒山贼围郡登与县长王隽帅吏兵七十二人俱徃赴救与贼交战吏兵散走隽几见害登手格二贼以全隽命又守长夏逸为督卿所枉登身受拷掠理逸之罪义济二君宜加显异黄初诏曰登忠义彰著在职勤勤名位虽卑直亮宜显饔膳近任当得此吏以登为太官令】能为南人饮食【后魏书毛循之能为南人饮食手自煎调多所适意世祖亲待之进太官尚食赐爵南郡公加冠军将军常在太官至进御膳】




　　职官分纪卷十八
<子部,类书类,职官分纪>
　　钦定四库全书
　　职官分纪卷十九
　　宋　孙逢吉　撰
　　卫尉
　　前汉百官表卫尉秦官掌宫门卫屯兵【寺在宫内】有丞景帝初更名中大夫令后元年复为卫尉属官有公车司马卫士旅贲三令丞卫士三丞又诸屯卫候司马二十二官皆属焉长乐建章甘泉卫尉皆掌其宫职畧同不常置
　　后汉百官志卫尉卿一人中二千石丞一人比千石公车司马令一人六百石本注曰掌宫南阙门凡吏民上章四方贡献及徴诣公车者丞尉各一人本注曰丞选晓讳掌知非法尉主阙门兵禁戒非常南宫卫士令一人六百石本注曰掌南宫卫士丞一人北宫卫士令一人六百石本注曰掌北宫卫士丞一人左右都候各一人六百石【周礼司寤氏有夜士干寳注曰今都之属】本注曰主剑防士徼巡宫及天子有所収考丞各一人宫掖门每门司马一人比千石本注曰南宫南屯司马主中城门北宫门苍龙司马主东门武司马主武门北屯司马主北门北宫朱爵司马主南掖门东门司马主东门朔平司马主北门凡七门右属卫尉本注曰中兴省旅贲令卫士一人丞汉官解诂卫尉主宫阙之内卫士于垣下为庐各有员部凡居宫中者皆施籍于门按其姓名若毉巫僦人当入者本官长吏为封启传审其印信然后内之人有籍者皆复有符用木长二寸以所居官两字为铁印分符当出入者按籍毕复齿符乃引内之也其有官位得出入者令执御者名官传呼前后以相通从昏至晨分部行夜夜有行者輙前曰谁若此不解终岁更始所以重慎宿卫也
　　汉旧仪卫尉寺在宫内胡广云宫阙之内卫士于周垣下为庐者若令之伏宿屋矣
　　东观汉记光武二十三年太尉鲍昱兼卫尉永元三年司徒丁鸿兼卫尉
　　魏志建初二十二年六月始置卫尉官
　　晋职官志卫尉统武库公车卫士诸冶等令左右都候南北东西督冶掾及渡江省卫尉
　　宋百官志卫尉一人丞二人晋江右掌冶铸领冶令三十九戸五千三百五十冶皆在江北而江南惟有梅根及冶塘二冶皆属州不属卫尉江左不置宋世祖孝建元年复置旧一丞世祖增置一人
　　南齐百官志卫尉府置丞一人张衡曰卫尉八屯警夜廵昼宫城诸屯敌楼上本施鼓持夜者以应更唱太祖以鼔多警眠以鐡磬
　　隋百官志梁卫尉统武库令公车司马令又有训卫尉亦置属官后齐卫尉寺掌禁卫甲兵统城门寺置校尉二人以司其职又领公车武库卫士等署令武库又有修故局丞隋高祖卫尉寺置卿少卿各一人丞二人主簿二人録事二人寺统公车武库守宫等署各置令丞等官三年废卫尉入太常尚书省十二年复置唐职官志卫尉寺【龙朔改司卫寺咸亨复】卿一员少卿二人丞二人主簿二人録事一人府六人史十一人亭长四人掌固六人武库令【两京各二人】丞二人府二人史六人监事一人典事二人掌固五人令掌藏邦国之兵仗器械辨其名数以备国用丞为之贰凡有赦则先建金鸡兼置鼓于宫城门之右视大理及府县囚徒至则挝其鼔武器署令一人丞二人府二人史六人监事一人典事二人掌固四人令掌在外戎器辨其名物防其出入丞为之贰凡大祭祀大朝防及廵幸则纳于武库供其卤簿若王公百官婚葬之礼应给卤簿亦供之
　　守宫署令一人丞二人府二人史四人监事二人掌设六人幕一千六百人令掌邦国供帐之属辨其名物防其出入丞为之贰
　　国朝卫尉寺掌供军卫器仗什物及供帐之事
　　交防【汉官解诂卫尉掌宫阙周庐殿陈屯夹道当兵交防胡广云宫阙之内周庐殿名陈屯夹道当兵以示威武交防以遮妄出入者】钩陈【班固西都赋周以钩陈之位卫以严更之署】千列【又周庐千列徼道绮错】八营【张衡西京赋卫尉八屯警夜廵昼徼道外周千庐内附注谓长水中垒屯骑虎贲越骑步兵射声胡骑八营言卫尉皆掌之】植铩悬用戒不虞【铩音所拜切兵仗也音代打更木也】八屯【李善注云卫尉帅吏士周宫外于四方四角立八屯也】诗【汉武栢梁诗卫尉曰周卫交防禁不时】箴【雄卫尉箴门非其人戸废其职】
　　卿　少卿
　　后汉百官志卫尉卿一人中二千石本注曰掌宫门卫士宫中廵徼事
　　宋书晋氏以来置城门校尉官宋武帝欲重城禁故复置卫尉卿以江夏王义恭之子恢为侍中领卫尉卿后魏职令卫尉少卿第四品上第二请用谦约谨正兼识古事者
　　隋百官志梁卫尉卿视侍中掌宫门屯兵卿每月丞每旬行宫徼纠察不法统武库令公车司马令隋高祖卫尉寺置卿少卿各一人
　　唐职官志卫尉卿一人【从三品古曰卫尉梁加卿字隋品第二龙朔改司卫正卿咸亨复旧】少卿二人【从四品上】卿之职掌邦国器械文物之事总武库武器守宫三署之官属少卿为之贰凡天下兵器入京师者皆籍其名数而藏之凡大祭祀大朝防则供其羽仪节钺金鼓帷帟茵席之属其应供宿卫者每岁二时阅之其有损弊者移于少府监及金吾修之
　　唐官品志卫尉卿视侍中掌宫门屯兵卿每月丞每旬行宫徼糺察不法统武库公车司马令
　　六典卫尉寺卿一人从三品【荀绰百官表卫尉品第三银章青绶五时朝服武冠佩水苍玉过江省宋复置齐因之梁天监置十二卿卫尉与廷尉太匠为秋卿班第十二后魏卫尉卿从第一品下太和二十二年降为第三品北齐因之帝降为从三品皇朝因之】少卿二人从四品上【从魏太和十五年初置第三品上二十年降正四品上隋帝降为从四品上皇朝因之贞观置二人】五代职官志后唐同光元年诸寺各只置大卿一员国朝元祐官品令卫尉卿从四品少卿正六品
　　忧国爱主【后汉防期字次况拜卫尉卿期重于信义忧国爱主其或不得于心犯顔谏诤】谨敕小心周密畏慎【续汉书马光为卫尉卿上以光谨敕小心特亲异之】两宫宿卫见重当时【窦固字孟孙为卫尉卿两宫宿卫见重当时仁厚谦恭甚有名称】遣使释服【赵熹字伯阳为卫尉尽心事上夙夜匪懈母殁上防乞身行服不许遣使释服】谏修宫舎【魏志辛毗为卫尉卿帝方修宫舎毗谏曰诗云民亦劳止汔可小康】忧国忘私不营产业【辛毗为卫尉清平与徐邈胡质皆以忧国忘私不营产业赐谷二千斛钱三十万布告天下】才行清茂【晋起居注太元九年诏九列位重吾所欲崇河南府尹裴揖才行淸茂转卫尉】降车路左望尘而拜【晋书石崇拜卫尉与潘岳谄事贾谧与之亲善号曰二十四友广成君每出崇降车路左望尘而拜其佞如此】婆娑九列【崇为卫尉卿作思归引诗序云复见牵羁婆娑于九列困于人间烦黩常思归而永叹】辅导太子【后汉隂兴拜卫尉亦辅导皇太子】行司徒事【魏志董昭为卫尉行司徒事】献南郊赋【唐徐彦伯除卫尉卿兼昭文馆学士景龙三年中宗亲郊彦伯作南郊赋以献词甚典美】
　　丞
　　前汉百官表卫尉秦官有丞
　　后汉百官志卫尉丞一人比千石
　　南齐百官志卫尉府置丞一人掌宫城管钥
　　隋百官志【见卫尉门】
　　唐职官志卫尉丞二人【从六品上】掌判寺事凡器械出纳之数大事则承制敕小事则由省司
　　六典丞二人从六品上【秦汉一人魏晋同宋孝建元年增置一人梁陈各一人梁选簿列卿丞班第三后魏从五品中泰和二十三年第七品上北齐一人从六品下隋二人品同北齐大业五年复从五品皇朝改从六品上】掌【同唐职官志】
　　国朝元祐官品令卫尉丞正八品
　　主簿
　　汉卤簿之制卫尉驾四马主簿前车八乘
　　晋职官志卫尉置主簿员
　　隋百官志隋高祖卫尉寺置主簿二人
　　唐职官志卫尉寺主簿二人【从七品上】掌印勾检稽失六典主簿二人从七品上【晋令卫尉主簿二人宋齐并有梁天监七年十二卿各置主簿位三班陈因之北齐亦有主簿员隋二人皇朝武徳中置二人正八品贞观中减置一人从七品上后又置二人】
　　国朝元祐官品令卫尉主簿从八品
　　公车令【革更见卫尉门】
　　汉书张释之为公车令
　　续汉书公车司马令常居宫南阙门吏民上书四方贡献及徴诣公车者皆掌之
　　应劭汉官仪公车司马令周官也秩六百石冠一梁掌殿司马门徼夜宫中天下事及阙下凡所徴召皆总领之
　　入为侍中【李劭别集劭以公车司马令入为侍中】不畏强御见怨幸臣【周垂拜侍御史公车司马令不畏强御以是见怨于幸臣】
　　守宫令【革更见卫尉门】
　　续汉书少府属官有守宫令主御墨纸笔封泥
　　董巴汉东宫传守宫禁内署令秩千石在省内用中人省外用士人
　　齐职仪守宫周掌舎之职主行为帷宫即其任也六典守宫署令一人正八品上【汉少府属官有守宫令梁陈大匠卿属官有守宫令北齐光禄寺统守宫令丞掌凡张设之事隋卫尉寺宫署令二人皇朝减一人】丞二人正九品下【隋守宫丞四人皇朝减置二人】
　　令掌邦国供帐之属辨其名物防其出入丞为之贰凡大祭祀大朝防大驾巡幸则设王公百官位于正殿南门外若吏部礼部兵部考功试人则供帐幕之属若王公婚礼亦供其张具
　　举孝亷【魏志荀或永平元年举孝亷为守宫令】
　　太仆
　　前汉百官表太仆秦官【周穆王所置】掌舆马有两丞属官有大廏未央家马三令各五丞一尉又车府路軨骑马骏马四令丞又龙马闲驹橐泉騊駼承华五监长丞又边郡六牧师菀令各三丞又牧橐昆蹏令丞皆属焉中太仆掌皇太后舆马不常置司虞令一人丞二人
　　后汉百官志太仆卿一人丞一人比千石考工令一人车府令一人未央廏令一人长乐廏丞一人右属太仆晋职官志太仆统典农都尉典虞丞左右中典牧都尉车府典牧乗黄廏骅骝廏等令典牧又别置羊牧丞太仆自元帝渡江之后或省或置太仆省故骅骝为门下之职
　　宋百官志太仆掌舆马周官校人掌马巾车掌车及置太仆兼其任也晋江左或置或省宋以来不置郊祀则权置太仆执辔事毕即省
　　后齐九寺置卿少卿丞各一人各有功曹五官主簿録事等员
　　隋百官志九寺并置卿少卿各一人各置丞主簿録事等员又太仆寺有兽医博士员统骅骝乗黄龙廏车府典牧牛羊等署各署令丞等员
　　唐百官志太仆寺【梁置寺龙朔改司驭寺光宅为司仆寺神龙复】卿一员少卿二人丞四人主簿二人録事二人府十七人史三十四人兽医六百人兽医博士四人学生一百人亭长四人掌固六人
　　六典太仆寺【梁太仆统南牧左右牧龙廏陈因之北齐太仆寺统骅骝左右龙廏左右驼牛羊司乗黄车府典牧牛羊等署帝减骅骝署入殿内省尚乗局改龙廏曰典廏署又有左右駮皂二廏加置主乘司库司廪官罢牛羊署皇朝因之而省駮皂等诸官龙朔二年改司驭寺咸亨中复旧光宅元年改司仆寺神龙复】
　　国朝太仆寺掌辇舆车辂乘黄廏牧杂畜之事车辂之职行于本寺余职归骐骥院诸方监四署并废
　　卿　少卿
　　尚书冏命曰穆王命伯冏为太仆正作冏命曰昔在文武聪明齐圣小大之臣咸怀忠良今予命汝作大正正于羣仆侍御之臣
　　前汉百官表太仆秦官
　　后汉百官志太仆卿一人中二千石本注曰掌车马天子每出奉驾上卤簿用大驾则执驭
</div>
    <div class="pagination">
<a href="职官分纪_page20.html">上一页</a><span>...</span><a href="职官分纪_page16.html">16</a><a href="职官分纪_page17.html">17</a><a href="职官分纪_page18.html">18</a><a href="职官分纪_page19.html">19</a><a href="职官分纪_page20.html">20</a><span class="current-page">21</span><a href="职官分纪_page22.html">22</a><a href="职官分纪_page23.html">23</a><a href="职官分纪_page24.html">24</a><a href="职官分纪_page25.html">25</a><a href="职官分纪_page26.html">26</a><span>...</span><a href="职官分纪_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
