<!DOCTYPE html>
<html>
<head>
    <meta charset="UTF-8">
    <title>太平御览 - 第 341 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 341 页/共 737 页</h1>
    <div class="content">又曰：数匝之寿忧天下之乱，犹忧河水少，泣而益之也。（匝，犹至也，或作卒。卒，尽也。言垂尽之年不足以忧天下之乱，使水之多也。）龟三千岁，蜉蝣不过三日，以蜉蝣而为龟忧养生之具，人必笑之，故不忧天下之乱而乐其身之治者，可与言道矣。
《说苑》曰：智伯欲袭卫，故遗之乘马，先之以璧。卫君大说，酌酒，诸大夫皆喜，南文子独有忧色，曰：“无方之礼，无功之赏，祸之先也。”
又曰：鲁有贤女，次室之子，年二十，明晓经书，常侍立而吟，涕泣如雨。有识谓之曰：“汝欲嫁耶？何悲之甚！”对曰：“鲁君年老，太子尚小，忧其奸臣起矣。”
《郭子》曰：王东海初过，（王承字安期，东海内史。）登琅山，叹曰：“我由来不愁，今日直欲愁”太傅曰：“当尔时，形神俱往。”
又曰：初，荧惑入太微，寻废海西。简文既登祚，复入太微，帝恶之。时郗超为中书郎，在直，引超入曰：“天命修短，故非所计，当无复近日事不？”超曰：“大司马方将外固封疆，内镇社稷，必无若斯之虑，臣为陛下保之。”简文因颂席仲初诗曰：“士痛朝危。臣哀主辱。”其声甚凄怆。郗受假还东，帝曰：“致意尊公，家国之事遂至於此。由身不能以道匡衡，思患豫防，愧叹之深，言何能譬！”因泣下。
《语林》曰：陆士衡为河北都督，已被间构，内怀忧懑。闻众军惊角鼓吹，谓其司马孙拯曰：“我闻此不如华亭鹤鸣。”
《俗说》曰：王孝伯起事王东亭，殊忧惧。时住在募士桥下，持药酒置左侧，诣其所念小人俞翼，令在门前：“若见人骑傧从来，汝便可取药酒与我。”俄有行人乘马过，翼便进酒。王语翼：“汝更看，定非官人。”王语翼：“汝几误杀我。”
《楚辞》曰：心不怡之且久，（怡，乐。）忧与忧其相接。（接，续。）惟郢路之辽远兮，江与夏之不可涉。
又曰：望孟夏之短夜，何晦明其若岁。惟郢路之远兮，魂一夕而九逝。
又曰：屈原放逐，忧心愁悴。彷徨山泽，仰天叹息。楚有先王之庙及公卿祠堂，见图画天地山川神灵，琦玮及古贤圣怪物行事，因书其璧，呵而问之，以泄情懑，舒写愁思。
又曰：《渔父》者，原所作也。屈原放逐江、湘之间，忧愁叹吟，曰：“渔父避世隐身，钓鱼欣然自乐。时遇屈原川泽之域，怪而问之，遂相应答。楚人思念屈原，叙其辞以相傅焉。
扬雄《连珠》曰：臣闻天下有三乐、有三忧焉。阴阳和调，四时不忒，年丰遂，无有夭折，灾害不生，兵戎不作，天下之乐也。圣明在上，禄不遗贤，罚不偏罪，君子小人各处其位，众臣之乐也。吏不苟暴，役赋不重，财力不伤，安土乐业，民之乐也。乱则反焉，故有三忧。
《山海经赞》曰：焉得鬼草，是树是艺。服之不忧，乐天傲世。如彼浪舟，任波流滞。
惧
《东观汉记》曰：王莽前队大夫诛谋反者李次玄闻事发觉，被马欲出。马驾在辕中，惶遽著鞍，上马出门，顾见车，方自觉，乃止。
又曰：庞萌还攻盖延，延与战，破之。诏书劳延曰：”庞萌一夜反叛，相去不远，营壁不坚，殆令人齿相系，而将军闻之，夜告临淮楚国，有不可动之节。吾甚美之。夜闻急，少能若是。”
《蜀志》曰：初，孙权以妹妻先主。妹才捷刚猛，有诸兄风。侍婢百馀人，皆亲执刀侍立。先主每入，心常懔懔。
《国语》曰：骊姬告优施曰：“君既许我杀太子而立奚齐，吾惧里克，奈何！”优施曰：“为我具特羊，从之饮酒。”中饮，优施起舞，谓里克妻曰：“主盍啖我？（大夫称主，妻亦如之，盖啖我者肉也。）我教兹兹暇豫事君。”（言我教里克，暇安乐事君。）乃歌曰：“暇豫之亻吾亻吾，不若鸟鸟。（亻吾亻吾，来远之貌，言其知鲁不如鸟鸟。）人皆集於蔚？已独集於枯。”（蔚喻茂盛，枯喻衰落。）里克笑曰：“何谓蔚？何谓枯？”对曰：“其母为夫人，其子为君，可不谓蔚乎？其母既死，其子又谤，可不谓枯乎？”（言申生无母又被谤，可不谓之枯乎？）
《吴志》曰：刘备诣京口，见孙权，求都荆州，权借之共拒曹公。（《汉晋春秋》曰：吕范劝孙权曰：“将军虽神武命世，然操食有威力，初并荆州，恩信未著，宜以借备，使抚安之，多操之敌，而为树党，计之上也。”权从之也。）曹公闻以土地借备，方作书，落笔於地。
《石勒别传》曰：勒治门阁至峻。时有醉胡乘马径入府门，勒问门吏冯翥：“门阁有限，走向马入门为是何人而不弹白？”时号胡曰“国人。”翥见问，惧设对忘讳，称：“向有醉胡乘马驰来，向即呵制，不可与语。胡人难与言，非小吏所制。”勒叹曰：“故正自难与言。”恕翥不问，鞭犯门者，没所乘。
《新序》曰：白公之难。楚人有庄善者，辞其母将往死之，其母曰：“弃其亲而死其君，可谓义乎？”庄善曰：“吾闻事君者，内其禄而外其身。今所以养母，臣之禄也，身安得无死！”遂辞而行。北至公门，三废车中，其仆曰：“子惧矣。”曰：“惧则何不反乎？”庄善曰：“惧者，吾私也。死君，公义也。吾闻君子不以私害公。”遂至公门，刎颈而死。
《幽明录》曰：吴末，中书郎失其姓名。夜读书，家有重门，忽闻外西门皆开，恐有急诏。户复开，一人有八尺许，乌衣帽，持杖坐床下，与之熟相视，吐舌至膝。於是大怖，裂书为火，至晓鸡鸣便去。门户闭如故，其人平安。
卷四百七十　人事部一百一十一
贵盛
《释名》曰：贵，归也。物所归仰也。汝、颍言贵，声如归，往之归也。
《易》曰：贵而无位。
《孝经》曰：高而不危，所以长守贵也。
《史记》曰：李斯长男由为三川守，诸男皆尚秦公主，女悉嫁秦诸公子。李由告归咸阳，李斯置酒於家，百官长令皆斯前为寿，门庭车骑以千数。李斯慨然而叹曰：“嗟乎！吾闻之荀卿曰：‘物禁太盛。’斯乃上蔡布衣，闾巷之黔首，上不知其驽困，遂擢至此。当今人臣之位无居臣上者，可谓富贵极矣。物极则衰，吾未知所税驾者也。”
又曰：卫子夫立为皇后，弟卫青封长平侯，三弟皆封为侯，贵震天下。天下歌之曰：“生男无喜，生女无怨，独不见卫子夫。”
又曰：苏秦师於鬼谷先生，後得周书《阴苻》，读之以揣摩。因说六国以拒秦，为从约，并六国，各佩其印。行过洛阳，车骑辎重，诸侯各发使送之甚众，拟於王者。周王闻之恐惧，除道，使人郊劳。於是散千金以赐宗族。
《汉书》曰：帝舅王谭为平阿侯，商为成都侯，立为较恤侯，逢为高平侯，根为曲阳侯。五人同日封，谓之五侯，荣贵绝代。
又曰：金日殚勒功上将，傅国後嗣，七叶内侍，何其盛也！功臣之家惟有金氏亲近，贵宠比於外戚。
又曰：杨仆，宜阳人也。稍迁，至主爵都尉。南越反，拜楼船将军，有功，封梁侯。因归家，怀银、黄秉三组，以夸乡里。
又曰：杨恽曰：“吾家方全盛，乘朱轮者十人。”
又曰：项羽屠咸阳，杀子婴，收货赂妇女而东。秦民失望。於是韩生说羽曰：“关中阻山河，四塞之地肥饶，可都以伯。”羽曰：“富贵不归故乡，如衣锦夜行。”
又曰：万石君石奋长子建，次甲，次乙，次庆，皆以驯行孝谨，官至二千石。於是景帝曰：“石君及四子皆二千石。”号奋为万石君。
又曰：主父偃曰：臣结游学四十馀年，身不得遂，亲不以为子，昆弟不收，宾客弃我，我厄日久矣。丈夫生不五鼎食，死则五鼎烹耳！吾日暮途远，故倒行逆施之。“偃为齐相，至齐，遍召昆弟宾客。散五百金与之，曰：“始贫时，昆弟不我内，今吾相齐，诸君迎我或千里。吾与诸君绝矣，无复入偃之门！”
又曰：张安世以父子封侯，在任太盛，乃辞不受禄。诏都内别藏张氏无名钱以五百万数。（文颍曰：都内，主藏官也。张昌曰：安世以还，官官不薄。）
又曰：比田召客饮，坐其兄盖侯北向，自坐东向，以为汉相尊，不可以兄故私桡。田此滋骄，治诸第，田圃极膏腴，市买郡国，市物相属於道。前堂罗锺，立曲旃；（如淳曰：旌旗之名也。通帛曰旃也。）後房妇女以百数。诸珍物狗马玩好，不可称数。
又曰：孝玄王皇后，成帝母也。家凡十侯，五大司马，外戚莫比。
又曰：史丹男九人，皆以丹任为侍中。自宣、玄、成、哀外戚兴者，许、史、三王、丁、傅之家，皆重侯累将，穷富极贵。
又曰：刘向上封事曰：“今王氏一姓乘朱轮华毂者二十三人，青紫貂蝉充盈幄内。大将军执事用权，五侯骄奢，并作威福。”
又曰：天子见栾大说，乃拜为五利将军。居月馀，得四印：天士将军、地士将军、大通将军印，赐列侯，甲第，僮千人，乘舆车马帷帐。又以卫长公主妻之，赍金十万斤。数月佩六印，贵震天下。
范晔《後汉书》曰：《杨震传》曰：自震至彪，四叶太尉，德业相继，与袁氏俱为东京名族。
司马彪《续汉书》曰：袁安，字召公。桓帝初，迁太尉。有子逢、成、隗。逢字周阳，灵帝时为司空。隗字阳亦至司徒、太傅，封都乡侯，四叶五公。
谢承《後汉书》曰：梁不疑为颍阴侯，胤子为城父侯。冀一门前後七封侯，三皇后，六贵人，二大将军，夫人、女侯邑称君七人，尚公主三人，其馀卿、将、尹、校五十七人。梁氏在位二十馀年，穷极蒲盛，威行内外，百僚侧目，莫敢违命。
《东观汉记》曰：冯异，颍川人。建武中征贼还过阳翟，诏异上冢，别下颍川太守、都尉及三百里内长吏皆会，使中大夫致牛酒，宗族会郡县给费。
又曰：中玄年，以窦固为中郎将，监羽林左骑。破西羌还。是时，窦氏公、侯、二千石并在朝廷，门内尚三公主，赏赐恩宠荣於当世，亲戚功臣无与为等也。
又曰：邓训五子，及女弟为贵人，立为皇后，骘三迁虎贲中郎将、车骑将军、仪同三司。同三封，始自骘也。邓氏自中兴後，累世宠贵，凡侯者二十九人，公二人，大将军以下十三人，中二千石十四人，州牧郡守四十八人，其馀侍中、大夫、郎、谒者，不可胜数，东京莫与为比。
又曰：耿氏自中兴以後，讫建安之末，大将军九人，卿十三人，尚公主三人，列侯十九人，郎将、护羌校尉及刺史二千石数十百人，遂与汉兴衰。
又曰：章帝崩，窦太后临政，窦宪为大将军，食邑二万户。弟景执金吾，怀将作大匠、光禄勋。
又曰：马防为车骑将军、城门校尉，加置掾令史，位在九卿上，绝席。诏封防兄弟三人，各三千户。防为颍阳侯，身带三绶。防子钜为黄门侍郎。肃宗亲御章台下殿，陈鼎俎，自临冠之。兄弟奴婢各千人已上。
又曰：窦融嗣子穆尚内黄公主，而融弟显亲侯窦友嗣子固尚泾阳公主，穆长子勋尚东海恭王女。窦氏一公、二侯、三公主、四千石，自祖至孙，官符厩第相望，奴婢千数，於亲戚功臣，莫与为比。
《吴志》曰：士燮兄弟并为列郡，雄长一州，偏在万里，威尊无上。出入鸣钟鼓，备具威仪，笳箫鼓吹，车骑满道，胡人夹毂焚香者常有数十。妻妾乘辎，子弟从兵骑，当时贵重，震服百蛮。
又曰：孙权拜诸葛恪抚越将军，领丹阳太守，授戟武骑三百。拜毕，令恪备威仪，作鼓吹，导引归家，时年三十二。
何法盛《晋中兴书》曰：诸葛氏之先出自葛国，汉司隶校尉诸葛丰以忠强立名，子孙代居二千石。三国之典蜀有丞相亮，吴有大将军瑾，魏有司空诞，名并盖海内，为天下盛族。
又曰：何比干，字长卿。武帝时为丹阳都尉。有阴德，尝独坐，天大雨，有一老母诣比干而衣不濡，比干怪而敬焉。临去，怀中出金册九百九十枚以授比干曰：“尔子孙当佩印绶，如此册数。”
《陈书》曰：征南将军欧阳。时弟盛为交州刺史，次弟邃为衡州刺史，合门显贵，威振南土。又多致铜鼓生口，献珍异，前後委积，颇有助於军国焉。
《隋书》曰：观德，《王雄传》曰：或奏高朋党者上次诘曰之於朝雄对曰：“臣忝卫宫闱，朝夕左右，若有朋附，岂容不知！至尊钦明睿哲，万机亲览，用心平允，奉法而行。此乃爱憎之理，惟陛下察之。”高祖深然其言。雄时贵宠，冠绝一时，与高、虞庆则、苏威称为“四贵”。
又曰：杨素贵宠日隆，其弟约、从父文思、弟纪，及族父异，并尚书列卿。诸子无汗马之劳，位至柱国、刺史，家僮千数，後庭妓妾曳绮罗者以千数。第宅华侈，制拟宫禁。有鲍享者，善属文，谢胄者，工草隶，并江南士人，因高智慧没为家奴。亲戚故吏，布列清显，素之贵盛，近古未闻。
《唐书》曰：窦威拜内史令。威奏议雍容，多引古为证，高祖甚亲重之。或引入卧内，帝为前席。又尝谓曰：“昔周朝有八柱国之贵，吾与公家咸登此职。今我为天子，公为内史令，本同末异，乃不平矣。”威谢曰：“臣家昔在汉朝，四为外戚，至於後魏，三处外家，陛下龙兴，复出皇后。臣又阶缘戚里，位忝为婚，犹自矜伐，公代为帝戚，不以贵乎！”
又曰：窦氏自武德至今，再为外戚，一品三人，三品已上三十馀人，尚主者八人，女为王妃六人，唐世贵盛，莫与为比。
又曰：姜皎，长安中累迁尚衣奉御。时玄宗在藩，见而悦之。皎察玄宗有非常之度，尤委心焉。寻出为润州长史。玄宗即位，召拜殿中少监。召入卧内，命之舍敬，曲侍宴私，与后妃连榻，间以击球斗鸡，常呼之为姜七而不名也。兼赐以宫女、名马及诸珍物不可胜数。玄宗又尝与皎在殿庭玩一嘉树，皎称其美，玄宗令徙植於其家。
又曰：崔神庆子琳等皆至大官，群从数十，趋奏省闼。每岁时家宴，组辉映，以一榻置笏，叠於其上。开玄、天宝间，中外族属无缌麻之丧，其福履昌盛如此。东都私第门，琳与弟太子詹事、光禄卿瑶俱列戟，时号“三戟崔家”。
又曰：杨汝士有时名，遂历清贵。其後诸子皆至卿，郁为皇族。所居静恭里，知温兄弟，并列门戟。咸通中，昆仲子孙，在朝行方镇者十馀人。
刘义庆《世说》曰：孙皓问丞相陆凯曰：“卿一宗在朝有几人？”答曰：“三相五侯，将军十馀人。”皓曰：“盛哉！”陆曰：“臣闻君贤臣忠国之盛，父慈子孝家之盛也。当今政荒人弊，臣何敢言盛也？”
《荆州记》曰：自岘山南至宜城百馀里，旧说其间雕墙峻宇，闾阎填列。汉灵帝末，其中有卿士及刺史二千石数十人，朱轩骈耀，华盖接阴。荆州刺史行部见之雅叹其盛，勒县刻石铭之。
《杂鬼神志》曰：昔周时尹氏贵盛，数代不别，食口数千，常遭饥荒，罗鼎镬作糜，啜糜之声闻数十里中。临食，失三十人，入镬中垦取镬底糜。镬深大，故人不见也。
《荀氏家传》曰：惟我之先生于有晋，人物盈朝，衮衣晔，六世九公，不亦伟乎！磊落瑰奇，光昭合同，已独步於古今，拊万姓而骇之矣。中兴丞相王公叹曰：“自八龙以後，荣宠莫二，为天下之盛也。”
苏子曰：夫带方寸之印，拖丈八之组，戴貂之尾，建千丈之城，游五里之衢，走卒警跸，叫呼而行，此诸侯之所谓荣华，时俗之所谓富贵也。
左思《咏史诗》曰：金章籍旧业，七叶珥汉貂。
卷四百七十一　人事部一百一十二
富上
《周易》曰：富有之谓大业。（兼济万物，故有曰富有。）
《尚书》曰：五福，二曰富。
《毛诗》曰：瞻乌爰止，于谁之屋？（富人之屋乌所集。）
《礼记》曰：儒有不保金玉，而忠信以为宝；不祈土地，立义以为土地；不祈多积，多文以为富也。
又曰：富润屋，德润身。
又曰：问国君之富，数地以对，山泽所出。问大夫之富，曰：“有宰食刀，祭器衣服不假。”问士之富，车对。问庶人之富，数畜以对。
《周礼》曰：太宰掌建邦之六典，以佐王平邦国。六曰事典，以富邦国。
《左传》曰：秦后子有宠於桓，（后子，秦桓公子也。景公之母弟公子钅咸。）如二君於景。其母曰：“不去，惧选。”（选，数也。君子奢富弗去君，将数其罪而加也。）
又曰：齐庆氏亡，分其邑与晏子，晏子不受，人问曰：“富者，人之所欲也，何为不受？”对曰：“我非恶富，恐失富也。”
又曰：初，卫公叔文子朝而请享灵公，退，见史鱿而告之。史鱿曰：“子必祸矣，子富君贪，罪其及子乎！”文子曰：“君既许我矣，其若之何？”史鱿曰：“无害也。子臣，可以免。（子虽富，礼恭不失臣礼。）富而能臣，必免於难；戍也骄，（戌子之才，公救戌也。）其亡乎。”
又曰：郑驷秦富而侈，嬖大夫也，而常陈卿之车服於其庭。郑人恶而杀之。
《论语》曰：孔子曰：“富而可求也。虽执鞭之士，吾亦为之。如不可求，从吾所好。”
又曰：季氏富於周公，而求也为之聚敛而附益之。子曰：“非吾徒也，小子鸣鼓而攻之可也。”（求，冉有名也。季氏富矣，而求聚民财以增之。）
又曰：富与贵是人之所欲，不以其道得之不处也。
又曰：不义而富且贵，於我如浮□。
又曰：富而无骄易。
又曰：富而好礼。
《史记》曰：孔氏用铁冶为业。秦伐魏，迁孔氏于南阳。大鼓铸，规陂池，连车骑，游诸侯，因贾之利，有游闲公子赐与名。然其赢得过当，愈於纤啬，家致富数千金。故南阳行贾尽法孔氏之雍容。
又曰：计然曰：“贵出如粪土，贱取如珠玉。财币欲其行如流水。”修之十年，国富。
又曰：苏秦说齐王曰：“临淄富而实，其人无不斗鸡走狗六博蹴リ者。”
又曰：范蠡之陶，乃营生积居，与时驰逐。十九年之中三致千金。
又曰：君子富好行其德，小人富以其力。
又曰：白圭曰：“吾营生犹伊尹、吕尚之谋。”
又曰：穰侯魏冉之富，富於王家。出关，辎车千乘有馀。
又曰：白圭乐观时变，岁熟取，与之丝漆；茧出取帛絮，与之食。趋时若猛兽鸷鸟之发。
又曰：卓氏用铁冶富。又曰：程郑富埒卓氏。
又曰：吴楚七国兵起，时长安中列侯封君行从军旅，赍贷子钱。子家以为侯邑国在关东，成败未决，莫肯与。惟无盐氏捐千金贷，息什之。三月，吴楚平，一岁中，则无盐氏息十倍，用此富埒关中。
</div>
    <div class="pagination">
<a href="太平御览_page340.html">上一页</a><span>...</span><a href="太平御览_page336.html">336</a><a href="太平御览_page337.html">337</a><a href="太平御览_page338.html">338</a><a href="太平御览_page339.html">339</a><a href="太平御览_page340.html">340</a><span class="current-page">341</span><a href="太平御览_page342.html">342</a><a href="太平御览_page343.html">343</a><a href="太平御览_page344.html">344</a><a href="太平御览_page345.html">345</a><a href="太平御览_page346.html">346</a><span>...</span><a href="太平御览_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
