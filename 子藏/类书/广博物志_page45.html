<!DOCTYPE html>
<html>
<head>
    <meta charset="UTF-8">
    <title>广博物志 - 第 45 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 45 页/共 80 页</h1>
    <div class="content">　　经卒者以经令分之为三分焉左军苍旗卒戴苍羽右军白旗卒戴白羽中军黄旗卒戴黄羽卒有五章前一行苍章次二行赤章次三行黄章次四行白章次五行黑章次以经卒亡章者有诛前一五行置章于首次二五行置章于项次三五行置章于胸次四五行置章于腹次五五行置章于腰
　　守城之灋木为苍旗火为赤旗薪樵为黄旗石为白旗水为黑旗食为菌旗死士为苍鸾之旗竞士为虎旗多卒为双旗居人男女为童旗弩为狗旗盾为羽旗车防为莋旗【墨子】
　　天赐武王黄鸟之旗【上】
　　芊尹文者荆之敺鹿彘者也司马子期猎于云梦载旗之长拖地芊尹文拔剑齐诸轸而防之贰车抽弓于韔援矢于筩引而未发也司马子期伏轼而问曰吾有罪于夫子乎对曰臣以君旗拽地故曰国君之旗齐于轸大夫之旗齐于轼今子荆国有名大夫而灭三等文之断也不亦可乎子期悦载之王所王曰吾闻有防子之旗者其人安在吾将杀之子期以文之言告王悦使文为江南令而大治【説苑　以下诸军器】
　　兴作甲兴少康子也【世本】
　　伏牺之臣共工始为步战及水攻神农因造干戈殳防矛斧蚩尤益以刀剑而用马战及火攻轩辕始征四方制八阵法及京观又为甲胄云梯楼橹黄钺车战之具钲铙鞞角之号三苗始为伏兵禹制抹额吕望始为舩战専诸始造匕首孙武造铁蒺藜汉匈奴作鹘箭诸葛亮造竹枪【物原】
　　轩辕作柝赵武灵王作刁斗
　　轩辕作炮吕望作铳魏马钧制爆杖隋炀帝益以火药杂戏几蘧作炮凿齿作楯
　　轩辕因造弓矢弩的舜造弓袋矢筒殷臣薛侯制投壶【并上】
　　函人为甲犀甲七属兕甲六属合甲五属【属读如灌注之注谓上旅下旅札读之数也革坚者札长郑司农云合甲削革里肉但取其表合以为甲】犀甲寿百年兕甲寿二百年合甲寿三百年凡为甲必先为容【服者之形容也郑司农云容谓象武】然后制革【裁制札之广】权其上旅与其下旅而重若一【郑司农云上旅谓要以上下旅谓要以下】以其长为之围【围谓札要广厚】凡甲鍜不挚则不坚已敝则桡【周礼】
　　阙巩之甲武王所以克商也
　　越王乃被唐夷之甲带步光之剑杖屈卢之矛【吴越春秋】张奫击贼有功文帝赐緑沈甲【隋书】
　　举螳螂之斧被结蜣之甲【杜弼檄文】
　　斧神名狂章【龙鱼河图】
　　矛之神名跌跄【太公兵法】
　　戈有旁出者为句孑亦名胡孑【玉海】
　　昔周鲁宝雍狐之防狐父之戈徐氏首凡斯皆上世名器【典论】
　　葛卢之山出金蚩尤制为剑铠矛防雍狐之山出金蚩尤以为雍狐之防芮戈【管子】
　　夏执戉殷执白戉周杖黄戉【司马法説文云戉俗作钺非是】宛钜铁拖利若防虿脇蛟犀兕坚若金石【商子】
　　鲁人以榶衞人用柯齐人用一革土地形制不同者械用备饰不可不慎也【荀子】
　　吴遣将军贺齐讨山越越中有善禁者官军刀剑不得拔弓矢皆还自向贺曰吾闻兵有刄者可禁彼能禁吾刄必不能禁吾无刄物矣乃多作劲木白棓选有力精帅五千人为先登尽持棓山越恃其善禁了不设备于是官军以白棓击之禁者果不得行所杀万计【抱朴子】

　　广博物志卷三十二
<子部,类书类,广博物志>
　　钦定四库全书
　　广博物志卷三十三
　　明　董斯张　撰
　　声乐一【总乐　歌　舞】
　　大司乐掌成均之灋【成均五帝学名】以治建国之学政而合国之子弟焉凡有道者有德者使教焉死则以为乐祖祭于瞽宗【瞽宗殷学名祭于学宫示不忘其所教也】以乐德教国子【以乐成其德故曰乐德】中和祗庸孝友【祗敬也庸常也】以乐语教国子【以乐达其语故曰乐语】兴道讽诵言语以乐舞教国子舞云门【门言其出谓其德如云之出也】大卷【卷言其聚谓能聚物类也此二者皆黄帝之乐卷权】大咸【咸池尧乐也言其德无所不施也】大防【舜乐也言其德能绍尧之道也】大夏【禹乐也言其德能大中国也】大濩【汤乐也言其德能使天下得其所也】大武【武王乐也言其德能武功也】以六律六同五声八音六舞【黄帝尧舜禹汤武六代乐舞】大合乐【律同声音六舞所以大合乐也】以致鬼神示以和邦国【赐之诸侯则明而邦国由此而和也】以谐万民以安賔客以説逺人以作动物【嵗十二月索万物而飨之乐以此作则动物可作也】乃分乐而序之【分用六代之乐以功德厚薄为先后之序】以祭以飨以祀乃奏黄钟歌大吕舞云门以祀天神乃奏太簇歌应钟舞咸池以祭地示乃奏姑洗歌南吕舞大防以祀四望乃奏蕤宾歌函钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖凡六乐者文之以五声播之以八音凡六乐者一变而致羽物及川泽之【此言大蜡之祭索鬼神而致百物也】再变而致臝物及山林之三变而致鳞物及丘陵之示四变而致毛物及坟衍之五变而致介物及土六变而致象物及天神　凡乐圜钟为宫【圜钟即夹钟也属卯正东方之律也致天神以为之宫则以帝所出之方也】黄钟为角太簇为征姑洗为羽【三者阳律之相继也】靁皷靁鼗【八面鼓也县之曰鼓有柄曰鼗靁为天声也】孤竹之管【孤竹竹特生者取阳数奇也】云和之琴瑟【云和山名也】云门之舞【云和云门皆取其为天之施也】冬日至于地上之圜丘奏之【冬至阳生之始圜丘象天之形故以祀天神而奏其乐也】若乐六变则天神皆降可得而礼矣　凡乐函钟为宫【函钟属木西南方之律也致地示以为之宫则以致养之方也】太簇为角姑洗为征南吕为羽【是三者律吕之相生也】灵鼓灵鼗【六面鼓也灵者地之德也】孙竹之管【孙竹竹枝根之未生者葢以隂为小也】空桑之琴瑟【空桑山名曰空者葢以隂为乏也】咸池之舞【以咸池为舞象地之泽也】夏日至于泽中之方丘奏之【夏至隂生之始方泽象地之形故以祭地示而奏其乐也】若乐八变【八变者函钟之数极于八也】则地示皆出可得而礼矣　凡乐黄钟为宫【黄钟属子正北方之律也致人鬼以为之宫则以幽隂之方也】大吕为角太簇为征应钟为羽路鼓路鼗【四面鼓也路者取往来之义】隂竹之管【隂竹生于山北者亦取幽隂之义】龙门之琴瑟【龙门山名龙则取神化不测之义】九德之歌【九功之德皆可歌也】九防之舞【取其继绍前人也】于宗庙之中奏之若乐九变【九变者黄钟之数极于九也】则人鬼可得而礼矣凡乐事大祭祀宿县【大祭祀谓鬼神示宿县者于祭前之夕列于笋簴也】遂以声展之【遂相扣作声而展宿听之知其完否也】王出入则令奏王夏尸出入则令奏肆夏牲出入则令奏昭夏帅国子而舞大飨不入牲【大享賔客设牲于庙门外因即烹之】其他皆如祭祀【不入牲故不奏昭夏其他如王出入賔出入亦奏王夏肆夏】大射王出入令奏王夏及射令奏驺虞诏诸侯以弓矢舞王大食三宥皆令奏钟鼓【用乐节以助气体之养也】王师大献则令奏恺乐【恺乐献功之乐也以人之怒气释焉故也】凡日月食四镇五岳崩大傀异烖诸侯薨令去乐大札大凶大烖大臣死凡国之大忧令弛县凡建国禁其淫声过声凶声慢声大丧涖廞乐器及葬藏乐器亦如之【周礼】
　　乐师掌国学之政以教国子小舞凡舞有帗舞【析五采缯柄而持之】有羽舞【析重翟之羽为之】有皇舞【五采为羽以象凤凰来仪】有旄舞【持毛牛之尾以象百兽率舞】有干舞【执干盾而舞】大人舞【使人效四夷来王之舞】教乐仪【教王以乐出入于大寝朝廷之仪】行以肆夏【行于大寝之中则奏肆夏之章以为节也】趋以采荠【趋于朝廷之上则歌采荠之诗以为节也】车亦如之【行缓而趋疾故车之疾徐亦以肆夏采荠为节】环拜以钟鼓为节【賔客环列而拜则鼓声以作之钟声以止之】凡射王以驺虞为节诸侯以貍首为节大夫以采苹为节【乐循法也】士以采蘩为节【乐不失职也】凡乐掌其序事治其乐政凡国之小事用乐者令奏钟鼓凡乐成则告备诏来瞽臯舞【臯缓也诏瞽使之来诏舞使之缓】及彻帅学士而歌彻令相【相扶助也瞽蒙当退使眡了扶之】飨食诸侯序其乐事令奏钟鼓令相如祭之仪燕射帅射夫以弓矢舞乐出入令奏钟鼓凡军大献教恺歌【教瞽蒙也】遂倡之【乐师倡之而瞽蒙和之也】　凡丧陈乐器则帅乐官及序哭亦如之凡乐官掌其政令听其治讼
　　大胥【胥有才智之称】掌学士之版以待致诸子春入学舍采合舞【春以学士入学舍采谓荐苹蘩之祭而礼先师合舞者等其进退使应节奏也】秋颁学合声【至秋则颁其才萟所为合声者亦等其曲折使应节奏也】以六乐之会正舞位以序出入舞者【其出入行缀各有序也】比乐官【比校其所教之人】展乐器【展视其所用之器】凡祭祀之用乐者以鼓征学士【大胥击鼓以征召学士之众皆舞】序宫中之事【次序宿衞于王宫者】
　　小胥掌学士之征令而比之【征之使来学令之使有为比则校其能否也】觵其不敬者【觵罚爵也慢期则不敬故觵以罚之】巡舞列而挞其怠慢者正乐县之位王宫县【四面皆县如宫之有墙也】诸侯轩县【去其南面以避王也】卿大夫判县【又去其北面以示其德半于君也】士特县【又去其西面以示特立之义也】辩其声凡县钟磬半为堵全为肆【如四面皆设】
　　大师掌六律六同以合隂阳之声阳声【六律】黄钟太簇姑洗蕤賔夷则无射隂声【六同】大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹教六诗曰风曰赋曰比曰兴曰雅曰颂以六德为之本【中和只庸孝友以立其本】以六律为之音大祭祀帅瞽登歌令奏击拊下管播乐器令奏鼓朄【朄小鼓也】大飨亦如之大射帅瞽而歌射节大师【大起军师】执同律以听军声而诏吉凶【商则战胜军士强角则军扰多变失士心宫则军和士卒同心征则将急数怒军士劳羽则兵弱少威】　大丧帅瞽而廞作匶諡凡国之瞽蒙正焉小师掌教鼓鼗柷敔壎箫管歌大祭祀登歌击拊下管击应鼓【应鼓鼙也葢为鼔朄之应也】彻歌大飨亦如之　大丧与廞凡小祭祀小乐事鼓朄　掌六乐声音之节与其和【相应和】
　　瞽蒙【无目眸谓之瞽有目眸而无见谓之蒙】掌播鼗柷敔壎箫管歌讽诵诗世奠系【奠定也系即帝系世本之书也言以世之序而定其系也诵世奠系则知前世之兴衰也】鼓琴瑟【诗与世本虽不歌咏犹鼓琴瑟以合之也】掌九德六诗之歌以役太师【听太师之役使】
　　眡了【目明者】掌凡乐事播鼗击颂磬笙磬掌太师之县掌凡乐事相瞽【相扶助也瞽蒙作乐眡了扶之】　宾射皆奏其钟鼓鼜恺献亦如之【鼜谓师旅夜戒之鼓恺献谓战胜献俘之乐亦皆奏其钟鼓也】
　　典同【同即六同言同则六律在其中矣】掌六律六同之和以辨天地四方隂阳之声以为乐器　凡声髙声防正声缓下声肆陂声散险声敛达声赢征声韽回声衍侈声筰弇声郁薄声甄厚声石　凡为乐器以十有二律为之数度以十有二声为之齐量凡和乐亦如之
　　鞮鞻氏【四夷乐人所履之革屦也】掌四夷之乐与其声歌祭祀则龡而歌之燕亦如之【并上】
　　乐器重者从细轻者从大是以金尚羽石尚角瓦丝尚宫匏竹尚征草木一声声应相保曰和细大不逾曰平【国语】
　　声乐之象鼓大丽钟统实磬防制竽笙箫和筦籥发猛壎箎翁博瑟易良琴妇好歌清尽舞意天道兼鼓其乐之君耶故鼓似天钟似地磬似水竽箫管籥似星辰日月鞉柷拊控似万物曷以知舞之意曰目不自见耳不自闻也然而治俯仰诎信进退迟速莫不防制尽筋骨之力以要钟鼓俯会之节而靡有悖逆者众积防防乎【荀子】
　　宫谓之重商谓之敏角谓之经征谓之迭羽谓之柳【尔雅】商者章也物成熟可章度也五音为金五常为义五事为言凡归为臣角者触也物触地而出戴芒角也五行为木五常为仁五事为貎凡归为民宫者中也居中央畅四方倡始施生为四声纲也五行为土五常为信五事为思凡归为君征者祉也物盛大而繁祉也五行为火五常为礼五事为视凡归为事羽者宇也物聚藏宇下覆之也五行为水五常为智五事为德凡归为物【广雅】凡听征如负猪豕觉而骇凡听羽如鸣马在野凡听宫如牛鸣窌中凡听商如离羣羊凡听角如雉登木以鸣音疾以清凡将起五音必首先主一而三之四开以合九九以是生黄钟小素之首以成宫三分而益之以一为百有八为征不无有三分而去其乘适足以是生商有三分而复相其所以是成羽有三分去其乘适足以成是角【管子】
　　角者跃也阳气动跃征者止也阳气止商者张也隂气开张阳气始降也羽者纡也隂气在上阳气在下宫者容也含也含容四时者也【白虎通】
　　夫乐者先王之所以饰喜也军旅鈇钺所以饰怒也故先王之喜怒皆得其齐焉喜则天下和之怒则暴乱者畏之先王之道礼乐可谓盛矣闻角声莫不恻隠而慈者闻征声莫不喜养好施者闻商声莫不刚防而立事者闻羽声莫不深思而逺虑者闻宫声莫不温润而寛和者也【上】
　　凡十二律黄钟为宫太簇为商姑洗为角林钟为征南吕为羽物以三成音以五立三与五如八故卵生者八窍律之初生也写凤之音故音以八生黄钟为宫宫者音之君也故黄钟位子其数八十一主十一月下生林钟林钟之数五十四主六月上生太簇太簇之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生蕤賔蕤賔之数五十七主五月上生大吕大吕之数七十六主十二月下生夷则夷则之数五十一主七月上生夹钟夹钟之数六十八主二月下生无射无射之数四十五主九月上生仲吕仲吕之数六十主四月征生宫宫生商商生羽羽生角角生姑洗姑洗生应钟比于正音故为和应钟生蕤賔不比正音故为缪日冬至应比林钟浸以浊日夏至应比黄钟浸以清以十二律应二十四时之变甲子仲吕之征也丙子夹钟之羽也戊子黄钟之宫也庚子无射之商也壬子夷则之角也【淮南子】
　　黄钟初九律之首阳之变林钟初六吕之首隂之变参天两地之法也【刘歆三统歴】
　　六始为律六间为吕【太经注阳为始隂为间于子为律于丑为吕】
　　春宫秋律百卉必凋秋宫春律万物必荣夏宫冬律雨雹必降冬宫夏律雷必发声【刘歆钟律书】
　　扬子云曰声生于日律生于辰声以情质律以和声声律相恊而八音生声和音谐是谓五乐日谓甲巳为角乙庚为商丙辛为征丁壬为羽戊癸为宫辰谓子为黄钟丑为大吕寅为太簇卯为夹钟辰为姑洗已为中吕午为蕤賔未为林钟申为夷则酉为南吕戌为无射亥为应钟【宋志】
　　八音八方之风也干之音石其风不周坎之音革其风广莫艮之音匏其风融震之音竹其风明庶巽之音木其风清明离之音丝其风景坤之音土其风凉兑之音金其风阊阖【隋书】
　　五音用火尺其事火重用金尺则兵用木尺则丧用土尺则乱用水尺则律吕合调天下和平【上】
　　葛天氏之乐也八士捉牛投足掺尾扣角乱之而歌八终一曰载民二曰鸟三曰遂物四曰奋谷五曰敬天常六曰达帝功七曰依地德八曰临万物之极【吕氏春秋】祝融氏听弇州之鸟鸣以为乐歌作乐属俗以通伦类谐神明而和人声
　　辩乐论云昔伏羲氏因时兴利教民畋渔天下归之时则有罔罟之歌神农继之教民食谷时则有丰年之咏按扶来歌即凤来之颂乃神农之扶犁也扶凤来犁音相同尔是知神农因太昊之乐【路史云祝诵氏之属续朱防氏之来隂隂康氏之来和伏羲氏之立基黄帝氏之云门高阳氏之承云髙辛氏之六歴】
　　伏羲之人静故作乐以镇之黄帝之人动故宣正声以检之【兔园策注引传】
　　楚辞云伏羲驾辨吴都赋所谓超延露而驾辨者刘渊林云伏羲作琴制此曲
　　伏羲乐名扶来亦曰立本神农乐名扶持亦曰下谋【孝经纬】
　　少昊乐曰九渊【上】
　　黄帝命伶伦与荣将【一作猨】铸十二钟以和五音以施英韶以仲春之月乙卯之日日在奎始奏之命之曰咸池帝颛顼好其音乃令飞龙作效八风之音命之曰承云帝喾命咸黑作为声歌九招六列六英帝尧立乃命质【一作】为乐质乃效山林谿谷之音以歌乃以麋置缶而鼓之瞽瞍乃拌五弦之瑟作以为十五弦之瑟命之曰大章舜立仰延乃拌瞽瞍之所为瑟益之八弦以为二十三弦之瑟【吕氏春秋　文心雕龙云帝俈之世成累为颂应是咸黑之误】
　　维元祀巡守四岳八伯坛四奥沈四海封十有二山肇十有二州乐正定乐名元祀代泰山贡两伯之乐焉东岳阳伯之乐舞株离其歌声比余謡名曰晢阳仪伯之乐舞鼚哉其歌声比大謡名曰南阳中祀大交霍山贡两伯之乐焉夏伯之乐舞谩彧其歌声比中謡名曰初虑羲伯之乐舞将阳其歌声比大謡名曰朱干秋祀桺谷华山贡两伯之乐焉秋伯之乐舞蔡俶其歌声比小謡名曰苓落和伯之乐舞鹤其歌声比中謡名曰归来冬祀幽都山贡两伯之乐焉冬伯之乐舞齐落歌曰缦缦并论八音四会归假于祢祖用特五载一巡狩羣后德譲贡正声而九族具成【九族九奏也尚书大传】
　　舜巡州观风习其情性因论十有二俗定以六律五声八音七始着其素以为韶退其利欲返其仁义九奏成而鸟兽之声犹悉闗于律惟五祀定钟石论人声鸟兽咸变乃更着四时推律吕均十有二变而道广于是勃然兴韶于大麓之野执事还归二年防然乃作大唐之歌以声帝美声成而絑凤至故其乐曰舟张辟雝鸧鸧相从八风回回凤皇喈喈言其和也【舜既巽禹于洞庭张乐成于洞庭之野乃作大唐之乐以皈帝美作大化大训六府九原之章以飏禹功而君臣之美尽矣】
　　禹命扶登氏为承夏之乐歌九叙以乐其成是谓九夏【路史　孔融传云禹兴九韶之乐而致异物】
　　桀之末传慕淫声晨歌达于三衢闻之悲酸【阮籍乐论】师延者殷之乐人也师延精述隂阳晓明象纬莫测其为人世载辽絶而或出或隠在轩辕之世为司乐之官及殷时总修三皇五帝之乐拊一弦琴则地祗皆升吹玉律则天神俱降当轩辕之时年已数百嵗听众国乐声以审兴亡之兆至夏末抱乐器以奔殷而纣淫于声色乃拘师延于隂宫欲极刑戮师延既被囚系奏清商流征涤角之音司狱者以闻于纣纣犹嫌曰此乃淳古逺乐非余可听説也犹不释师延乃更奏迷魂淫魄之曲以欢修夜之娱乃得免炮烙之害周武王兴师乃越濮流而逝或云死于水府故晋衞之人镌石铸金以像其形立祀不絶矣【拾遗记】
　　汤作濩闻其宫声使人温良而寛大闻其商声使人方防而好义闻其角声使人恻隠而爱仁闻其征声使人乐养而好施闻其羽声使人恭敬而好礼【韩诗外传】
　　文王乐名巨业武王乐名象武【乐苑】
　　成王因先王之乐命曰驺虞【墨子】
　　周公作勺
　　王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之曰黄钟所以宣养六气九德也由是第之二曰太簇所以金奏赞阳出滞也三曰姑洗所以修洁百物考神纳賔也四曰蕤賔所以安靖神人献酬交酢也五曰夷则所以咏歌九则平民无贰也六曰无射所以宣布哲人之令德示民轨仪也为之六闲以扬沈伏而黜散越也元闲大吕助宣物也二闲夹钟出四隙之细也三闲中吕宣中气也四闲林钟和展百事俾莫不任肃纯恪也五闲南吕赞阳秀也六闲应钟均利器用俾应复也律吕不易无奸物也细钧有钟无镈昭其大也大钧有镈无钟甚大无镈鸣其细也大昭小鸣和之道也和平则久久固则纯纯明则终终复则乐所以成政也故先王贵之王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣太姜之侄伯陵之后逢公之所冯神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律和其声于是乎有七律王以二月癸亥夜陈未毕而雨以夷则之上宫毕之当辰辰在戌上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太簇之下宫布令于商昭显文德底纣之多辠故谓之宣所以宣三王之德也反及嬴内以无射之上宫布宪施舍于百姓故谓之嬴乱所以优柔容民也【国语】
　　师涓出于衞灵公之世写列代之乐造新曲以代古乐故有四时之乐春有离鸿去鴈应苹之歌夏有明晨焦泉之华流金之调秋有商风白云落叶吹蓬之曲冬有凝河流隂沈云之操以此四时之声奏于灵公灵公情湎心惑忘于政事蘧伯玉趋阶而谏曰此沈湎淫漫之音无合于风雅非下臣宜荐于君也灵公乃去其声而亲政务故衞人美其化焉师涓悔其乖于雅颂失为臣之道乃退而隠迹蘧伯玉焚其乐器于九达之衢恐后世传造焉【拾遗记】
　　平公説新声师旷曰公室其将卑乎君之明兆于衰矣夫乐以开山川之风以耀德于广逺也风德以广之风山川以逺之风物以听之修诗以咏之修礼以节之夫德广逺而有时节是以逺服而迩不迁【国语】
　　晋平公好乐多其赋敛下治城郭曰敢有谏者死咎犯见门大夫曰臣闻主君好乐故以乐见门大夫入言曰晋人咎犯也欲以乐见平公曰内之止坐殿上则出钟磬竽瑟坐有顷平公曰客子为乐咎犯对曰臣不能为乐臣善隠平公召隠士十二人咎犯申其左臂而诎五指平公问于隠官曰若之为何隠官皆曰不知平公曰归之咎犯则申其一指曰是一也便游赭尽而峻城阙二也柱梁衣绣士民无褐三也侏儒有余酒而死士渴四也民有饥色而马有粟秩五也近臣不敢谏逺臣不得达平公曰善乃屏钟鼓除竽瑟遂与咎犯参治国【説苑】橘柚生于江南而民皆甘之好音生于郑衞而人皆乐之越人夷吾戎人由余待译而后通而并显齐秦故曾子倚山而吟山鸟下翔师旷鼓琴百兽率舞未有善而不合诚而不应者也
　　洞庭山浮于水上其下有金堂数百间玉女居之四时闻金石丝竹之声彻于山顶楚懐王之时举羣才赋诗于水湄故云潇湘洞庭之乐听者令人忘老毎四季之节王常绕山以游宴举四仲之气以为乐章仲春律中夹钟乃作轻风流水之诗醼于山南时中蕤賔乃作皓露秋霜之曲【拾遗记】
　　汉顺帝听山鸟之音云胜丝竹之响魏文侯好槌凿之声不贵金石之和【刘子】
　　汉桓帝时有马子侯者为人颇痴自谓晓音律黄门乐人更相嗤诮子侯不知名陌上桑反言凤将雏辄揺头欣喜多赐左右钱帛无复慙色应璩新诗曰汉末桓帝时郎有马子侯自谓识音律使客奏笙竽为作陌上桑反言凤将雏左右伪称善亦复自揺头【右乐府】
　　济南公姚邕字子和兴之弟也尤喜音乐皆能度其盈虚增改曲调世咸传之号济南新调【十六国春秋】
　　范晔曰吾于音乐听功不及自挥但所精非雅声为可恨然至于一絶处亦复何异邪其中体趣言之不可尽弦外之意虚响之音不知所从而来亦尝以授人士庶中无有一毫者此永不传矣【宋书】
　　刘瓛谓学生严植曰江左以来隂阳律数之学废矣吾今讲此曾不得其髣髴时济阳蔡仲熊礼乐博闻谓人曰凡钟律在南不容复得调平昔五音金石本在中土今既来南土气偏陂音律乖爽【南齐书】
　　王僧防防意雅乐升明中所奏虽微有厘改尚多遗失是时上始欲通使僧防与兄子俭书曰古语云中国失礼问之四夷计乐亦如之苻坚败后东始备金石乐故知不可全诬也北国或有遗乐诚未可便以补中夏之阙且得知其存亡亦一理也但鼓吹旧有二十一曲今所能者十一而已意谓北使会有散役得今乐署一人粗别同异者充此使限虽复延州难追其得知所知亦当不同若谓有此理者可得申吾意上闻否试为思之事竟不行【上】
　　姚察为尚书祠部侍郎旧魏王肃奏祀天地设宫悬之乐八佾之舞至梁武帝以为事人礼缛事神礼简古无宫悬之交陈初承用莫有损益宣帝欲备乐付有司立仪以梁武为非时硕学名儒咸希防察乃博引经籍独违羣议据梁乐为是当时莫不慙服【陈书】
　　后周明帝时裴政上书以为昔者大舜欲闻七始下洎周武爰制七音持林钟作黄钟以为正调之首及武帝取史书见武王克殷而作七始又欲废八悬七并除黄钟之正宫用林钟为调首长孙绍逺奏云天子悬八百王共轨下逮周武甫修七始之音详诸经义又无废八之典且黄钟为君天子正位今欲废之未见其可后竟废悬七绍逺疾中命其子览曰夫黄钟者天子之宫大吕者皇后之位今废黄钟之位是禄去王室若用林钟为首是政出私门将恐八百之祚不得同姬周之永也【北史】
　　隋文帝取律吕实葭灰以气问于牛对曰灰飞半出为和气全出为猛气不出为衰气【古今乐録】
　　开皇二年诏求知音之士叅定音乐沛国公郑译曰考寻乐府钟石律吕皆有宫商角征羽变宫变征之名七声之内三声乖应每常求访终莫能通初周武帝时有兹人白苏祗婆从突厥皇后入国善胡琵琶听其所奏一均之中间有七声因而问之答曰父在西域称为知音代相传习调有七种以其七调勘校七声防若符合一曰婆陁力华言平声即宫声也二曰鸡识华言长声即南宫声也三曰沙识华言质直声即角声也四曰沙侯加滥华言应声即变征声也五曰沙猎华言应声即征声也六曰般赡华言五声即羽声也七曰俟利华言斛斗声即变宫声也译因习而弹之始得七声之正然其就此七调又有五音之名旦作七调以华言译之旦者则谓之均也其声亦应黄钟太簇南吕姑洗五均以外七律更无调声遂因其所捻琵琶弦柱相饮为均推演其声更成七均合成二以应十二律律有七音音立一调故成一调十二律合八十四旋转相交尽皆和合仍以其声考校太乐所奏林钟之宫应用林钟为宫乃用黄钟宫声应用南吕为商乃用太簇为商应用应钟为角乃取姑洗为角故林钟一宫七声三声并戾其十一宫七十七音例皆乖越莫有通者又以编悬有八因作八音之乐七声之外更立一声谓之应声译因作书二十余篇明其指趣至是译以其书宣示朝廷并立议正之【隋书】
　　上令何妥考定钟律妥上表曰臣闻乐有二一曰奸声二曰正声夫奸声感人而逆气应之顺气成象故乐行而伦清耳目聪明血气和平移风易俗天下皆宁孔子曰放郑声逺佞人故郑衞宋赵之声出内则发疾外则伤人是以宫乱则荒其君骄商乱则陂其官壊角乱则忧其人怨征乱则哀其事勤羽乱则危其财匮五者皆乱则国亡无日矣魏文侯问子夏曰吾端冕而听古乐则欲寐听郑衞之音而不知倦何也子夏对曰夫古乐者始奏以文复乱以武修身及家平均天下郑衞之音者奸声以乱溺而不止优杂子女不知父子今君所问者乐也所爱者音也夫乐之与音相近而不同为人君者谨审其好恶案圣人之作乐也非止茍悦耳目而已矣欲使在宗庙之内君臣同听之则莫不和敬在乡里之内长防同听之则莫不和顺在闺门之内父子同听之则莫不和亲此先王立乐之方也故知声而不知音者禽兽是也知音而不知乐者众庶是也故黄钟大吕歌干戚僮子皆能儛之能知乐者其惟君子不知声者不可与言音不知音者不可与言乐知乐则几于道矣纣为无道太师抱乐器以奔周晋君德薄师旷固惜清征上古之时未有音乐鼓腹击壤乐在其间易曰先王作乐崇德殷荐之上帝以配祖考至于黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武从夏以来年代久逺惟有名字其声不可得闻自殷至周备于诗诵故自圣贤已下多习乐者至如伏羲减瑟文王足琴仲尼击磬子路鼓瑟汉髙击筑元帝吹箫汉髙祖之初叔孙通因奏乐人制宗庙之乐迎神于道门奏嘉至之乐迎神于庙门奏嘉至之乐犹古降神之乐也皇帝入庙门奏永至之乐以为行步之节犹采齐肆夏也干豆上荐奏登歌之乐犹古清庙之歌也登歌再终奏休成之乐美神飨也皇帝就东厢坐定奏永安之乐美礼成也其休成永至二曲叔孙通所制也汉髙祖庙奏武德文始五行之儛当春秋时陈公子完奔齐陈是舜后故齐有韶乐孔子在齐闻韶三月不知肉味是也秦始皇灭齐得齐韶乐汉髙祖灭秦韶传于汉髙祖改名文始以示不相袭也五行儛者本周大武乐也始皇改曰五行及于孝文复作四时之儛以示天下安和四时顺也孝景采武德儛以为昭德孝宣又采昭德以为盛德虽变其名大抵皆因秦旧事至于魏晋皆用古乐魏之三祖并制乐辞自永嘉播越五都倾荡乐声南渡是以大备江东宋齐以来至于梁代所行乐事犹皆传古三雍四始实称大盛及侯景簒逆乐师分散其四儛三调悉度伪齐齐氏虽知传受得曲而不用之于宗庙朝廷也臣少好音律留意管年虽耆老颇皆记忆及东土尅定乐人悉返访其逗遛果云是梁人所教今三教四儛并皆有手虽不能精熟亦颇具雅声若令教习传授庶得流传古乐然后取其会归撮其指要因循损益更制嘉名歌盛德于当今传雅正于来叶岂不美欤谨具録三调四儛曲名又制歌辞如别其有声曲流宕不可以陈于殿庭者亦悉附之于后书奏别勅太常取妥节度于是作清平瑟三调声又作八佾鞞铎巾拂四舞先是太常所传宗庙雅乐数十年惟作大吕废黄钟妥又以深乖古意乃奏请用黄钟诏下公卿议从之【隋书】
　　裴嘉有防会薛方士预焉酒中而乐作方士非之而出文中子闻之曰薛方士知礼矣然犹在君子之后乎【中説以下歌】
　　舜耕歴山思慕父母见鸠与母俱飞相哺益以感思因而作歌【琴操】
　　舜有子八人始歌舞【朝鲜记】
　　西南海之外赤水之南流沙之西有人珥两青蛇乘两龙名曰夏后开开上三嫔于天【嫔妇也言献美女于天帝】得九辩与九歌以下【皆天帝乐名也开登天而窃以下用之也开筮曰昔彼九防是与帝辩同宫之序是为九歌又曰不得窃辩与九歌以国于下义具见于归藏】此穆天之野髙二千仞开焉得始歌九招【山海经】
　　夏桀卒于亭山禁弦歌舞【竹书纪年】
　　汤命伊尹作大濩歌晨露【吕氏春秋】
　　商纣无道比干知极谏必死作秣马金闺之歌【洞歴记】夏后氏孔甲田于东阳萯山天大风晦盲孔甲迷惑入于民室主人方乳或曰后来之子是必大吉或曰不胜也之子是必有殃后乃取其子以归曰以为余子谁敢殃之子长成人幙动折撩斧斫斩其足遂为守门者孔甲曰呜呼有疾命矣夫乃作为破斧之歌实始为东音禹行功见涂山之女禹未之遇而巡省南土涂山氏之女乃令其妾待禹于涂山之阳女乃作歌歌曰候人兮猗实始作为南音周公及召公取风焉以为周南召南周昭王亲将征荆辛余靡长且多力为王右还反涉汉梁败王及蔡公抎于汉中辛余靡振王北济又反振蔡公周公乃候之于西翟实为长公殷整甲徙宅西河犹思故处实始作为西音有娀氏有二佚女为之九成之台饮食必以鼓帝令燕往视之二女爱而争搏之覆以玉筐少选发而视之燕遗二卵北飞遂不反二女作歌一终曰燕燕往飞实始作为北音【吕氏春秋】
　　终北之国其俗好声相携而迭謡终日不辍音【列子】瓠梁之歌可随也其所歌者不可为【瓠梁古善歌之人也　淮南子】周有申喜者亡其母闻乞人歌于门下而悲之动于顔色与之语葢其母也【吕氏春秋】
　　杞梁妻杞殖妻妹明月之所作也杞殖战死妻叹曰上则无父中则无夫下则无子生人之苦至矣乃抗声长哭杞都城感之而頽遂投水而死其妹悲其姊之贞操乃为作歌名曰杞梁妻焉梁殖字也【古琴操】
　　晏子朝杜扃望羊待于朝晏子曰君奚故不朝对曰君夜发不可以朝晏子曰何故对曰梁丘据扃入歌人虞变齐音晏子退朝命宗祝修礼而拘虞公闻之而怒曰何故而拘虞晏子曰以新乐淫君公曰诸侯之事百官之政寡人愿以请子酒醴之味金石之声愿夫子无与焉夫乐何必夫故哉对曰夫乐亡而礼从之礼亡而政从之政亡而国从之君奚轻变夫故哉公曰不幸有社稷之业不择言而出之请受命矣【晏子春秋】
　　薛谭学讴于秦青未穷青之技自谓尽之遂辞归秦青弗止饯于郊衢抚节悲歌声振林木响遏行云薛谭乃谢求反终身不敢言归【列子】
　　曾子居衞緼袍无表顔色肿哙手足胼胝三日不举火十年不制衣正冠而缨絶捉衿而肘见纳屦而踵决曳縰而歌商颂声满天地若出金石【庄子】
　　客有见淳于髠于梁惠王者再见之终无言也惠王怪之以让客曰子之称淳于生言管晏不及及见寡人寡人未有得也寡人未足为言邪客谓髠曰固也吾前见王志在逺后见王志在音吾是以黙然客具报王大骇曰嗟乎淳于生诚圣人也前淳于生之来人有献龙马者寡人未及视会生至后来人有献讴者未及试亦会生至寡人虽屏左右私心在彼【论衡】
　　昔者揖封生髙商齐人好歌【韩诗外传】
　　王母命安法婴歌灵之曲【汉武内传　又云西王母歌玉兰之曲上元夫人歌玉昭】
　　上元夫人自弹云林之璈歌步之曲王母命侍女郭四非答歌【上】
　　寿灵坛髙八丈帝使董谒乘云霞之辇以升坛至夜三更闻野鸡鸣忽如曙西王母驾鸾歌春归乐谒乃闻王母歌声而不见其形歌声绕梁三帀乃止坛傍草树枝叶或翻或动歌之感也四面列种软枣条如青桂风至自拂堦上游尘【述异记】
　　张仲春武帝时人也善雅歌与李延年并时每奏新歌莫不称善【风俗通】
　　汉代无弦节伎最先一人唱三人和魏帝尤好之时有宋容华者清彻好声善唱此曲当时称妙【通典】
　　顷诸鼓吹广求异伎时都尉薛访车子年始十四能喉啭引声与笳同音白上呈见果如其言即日故共观试乃知天壤之所生诚有自然之妙物也潜气内转哀音外激大不抗越细不幽散声悲旧笳曲美常均及与黄门鼓吹温胡迭唱迭和喉所发音无不响应曲折沈浮寻变入节自初呈试中间二旬胡欲傲其所不知尚之以一曲巧竭意匮既已不能而此孺子遗声抑扬不可胜穷优游转化余弄未尽暨其清激悲吟襍以怨慕咏北狄之遐征奏胡马之长思凄入肝脾哀感顽艳是时日在西隅凉风拂袵背山临谿流泉东逝同坐仰叹观者俯听莫不泣陨涕悲懐慷慨自左史妠謇名倡能识以来耳目所见佥曰诡异未之闻也窃惟圣体兼爱好奇是以因牋先白委曲伏想御闻必含余懽冀事速讫旋侍光尘寓目阶庭与听斯调宴喜之乐葢亦无量【繁钦与太子牋】
</div>
    <div class="pagination">
<a href="广博物志_page44.html">上一页</a><span>...</span><a href="广博物志_page40.html">40</a><a href="广博物志_page41.html">41</a><a href="广博物志_page42.html">42</a><a href="广博物志_page43.html">43</a><a href="广博物志_page44.html">44</a><span class="current-page">45</span><a href="广博物志_page46.html">46</a><a href="广博物志_page47.html">47</a><a href="广博物志_page48.html">48</a><a href="广博物志_page49.html">49</a><a href="广博物志_page50.html">50</a><span>...</span><a href="广博物志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
