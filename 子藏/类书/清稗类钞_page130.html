<!DOCTYPE html>
<html>
<head>
    <meta charset="UTF-8">
    <title>清稗类钞 - 第 130 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 130 页/共 432 页</h1>
    <div class="content">　　吾国日日言变法，言自强，而工艺终不振兴，虽有一二热心者极意提倡，而成效不着，则以资本之不易筹也。资本之不易筹者，则以开设公司，募集股金，时有托名以行骗者，人皆视为畏途，谈虎色变故也。有严季康者，夙以伪股票欺人，始于汉口，继而至京至津以达于沪，所在为之。设工厂也，开矿山也，历有年所，积资巨万。其在沪也，则赁一广厦，更为兼容并包之计，揭两铜牌于门，曰「某某制烟公司驻沪招股处」，「某某开矿公司驻沪招股处」。陈设之华丽，服御之豪侈，每出则高车驷马，招遥过市，不数月而果集银十三万圆有奇。其年重九，或访之，则室迩人遐矣。

　　以作废股票为质

　　有以作废某某公司股票愚沪妓朱云芝者，曰老明，佚其姓。昵朱有日矣，耗于朱者已数百金。票面金额为六千，押三千，老明谓猝有要需，欲质钱，急切不得人。云芝自忖蓄有二千余金，集之于姊妹行，可如数，乃谓老明曰：「当转商，姑以票付我。」老明遂出之于怀而授之。明日，朱出，以示人，无误也。又明日，以三千金券交老明，言明三月为期，子金一分。然自是而老明之踪迹乃渐疏，每至，必谓比日事大忙。及届赎，而老明杳然。会公司发息届期，朱持票往取，始知为挂失之废票也。

　　假质券

　　质业中有所谓信当者，所质金额，不必果得原物之半值也，但有人为之保证，即可取信于长生库，如愿以得之。有金子森者，一日，以银二十圆购一质券，金时计也，券面金额为二百四十圆。二十圆之代价犹未付，以券质之于长生库而信，乃付之。越半月，备价往购，视时计，则仅值八十金而已，盖质时已预为之地矣。又有设摊于地以售质券者，则皆日用之物，泰半为贼赃，然亦有赝本，私造者也。

　　以赝银购赝巾

　　都门繁盛之地，骗术百出，有以钱二缗购湖绉腰带而未付值者，令售者随至钱肆，出银易钱，易数处，皆不谐，乃谓售者曰：「市贾刁，我不愿使其占便宜，即与子可也。」后又遇于市，售者曰：「子胡以赝银欺我？」购带者曰：「我银赝，汝之带亦岂真耶？」盖以高丽纸搓绉者也。

　　骗车

　　宣统己酉春，京都珠市口有似贵家子者二人，欲雇新之骡车至广渠门外，车夫索值一圆，许之。众车夫皆羡其遇，欲俟其返，索酒食。越十余日，见骡车出现，而不见车夫。就御者询踪迹，驯至口角。警兵疑之，扭至厅，诘之，遂获雇车者之二人，供称当时实利其车，出广渠门外五里许，将车夫谋毙矣。乃置诸法。

　　串通洋人以行骗

　　侨沪之洋人，有无领事约束者，其人类多无赖，而不肖华人，恒与通同作伪以行骗。彭玉甫者，其一也。一日，以金刚钻原料至某珠宝肆求售，与肆伙订期至某处看样。届期，肆伙与之往，果见有西人名爱迭生者在焉。议价既定，约先付定银五百两，俟三阅月后，货运齐，款清偿。翌日，肆伙送五百金往，并取有爱迭生收据，自是而玉甫亦常至此肆。及限期将届，则绝迹，肆伙往视爱迭生，亦不知所之矣。

　　西人来沪自称电医

　　宣统时，西人某来沪，自称能以电学疗治诸病，应手立愈。日坐马车，行大路中，病者即就路旁求治。果见有痹者、盲者、伛者、痈疽者，沿途乞医，畧一施治，则痹者能起，盲者能视，痈疽者立愈。于是富贵家之有疾者，争以重金乞治。即索巨金，且须先给。虽匝月即去，获资无算，而求者犹不绝，后来者方自恨知之晚。已而皆无效，再三研究，始知前盲、伛之流，皆使粤人某贿宁波、江北人为之也。

　　冒主人姓号作书以行骗

　　上海普通人家之屋，所谓石库门者，入门即为堂，自门外望之，堂上所悬书画，皆历历在目，且门外必以门条着其姓，合门条书画而观之，则其家主之姓号皆可知矣。有住公共租界北河南路鹏程里之周雪峯者，执业于市，不常返，家惟妻女婢妪而已。一日，有状若茶肆佣保者至，出一函，且谓周与友会于南京路易安茶店，猝有要需，特作函，嘱我来取银币。周妻不识字，令妪持往邻家，使阅之。妪返，则言主人以在茶居为翻戏党所强迫，非银币二十圆不得脱，可即付之，周妻如其言。送函者去。薄暮而周归，妻亟询之，谓无其事，乃始恍然骗子之预知其姓号而行骗也。 

　　串通地皮掮客以行骗

　　上海地价至昂，每亩或值十余万金。黠者辄于濒临马路冲要之地，逆知其后必繁盛也，预购若干。他日有构屋于其旁者，即遣匠筑墙。人必曰：「是将阻我之出路也。」恒就而商之。则曰：「祖遗之地，不欲售也。」果出重值，亦割让，其所获，较之曩昔所出之买价，每有多至十倍二十倍者。然此等狡谋，非有地皮掮客为之画策，亦不能办。地皮掮客者，买卖屋地之媒介人，黠者行骗，恒倚赖之。

　　吕苕斋骗行箧

　　越人周铁生附沪杭甬汽车自杭至沪，于车中遇一鄂人，曰吕苕斋者，谈颇洽。知周之初次观光也，为述海上繁盛之状况，渐及于冶游。周闻而羡之，丐其为前导，约同寓，吕诺。既至逆旅，即拉周出游，乃于大道流妓，各择其一，酒食之费，夜度之资，皆于周乎取。翌晨，周起，觅吕，乃不知所往。午后返，则仆役云：「周以清晨至，取行箧，谓与君回浙，君何又折回耶？」

　　调包

　　俗称以伪物易真物曰调白，亦曰调包。盖无藉之徒，游手好闲，纠合恶党，欺遏良善，局骗财物，恃此以为生者也。上海有女佣入市买物，手一篮，调包者见其耳环为金制也，知其必有资，因出一黄色约指于怀而言曰：「此杨庆和银楼之足赤所制，吾适以匮乏，欲往质钱。」女佣闻之，则曰：「与其质于人，不若鬻于我。」其人曰：「汝出资若干乎？」因以示之。女佣因给以银币六圆。其人得银，即匆匆去。女佣反复谛视，则赝者也，盖已以伪易真矣。亟弃篮追之，杳然。

　　掷包

　　沪多掷包行骗之事，诡诈百出，乡愚辄堕其术中。兹类记之如下。

　　周地斋者，江北人，初至沪，一日日加午，在南京路闲步，突有一华服者匆匆迎面来，适于怀中堕一纸裹，不顾而去，为一短衣者所拾，反复审视，询地斋曰：「此何物？」地斋曰：「凭票也，可至钱肆取银。」其人曰：「予，窭人子也，若持此钱肆，恐为所疑，君往，必见付，不若以银十圆与我，而君往取之，则得倍利，不亦可乎？」地斋大喜，探怀，出十圆与之，其人去。地斋亟至钱肆，验之，则赝本也。钱肆中人将以地斋混用伪票控之官，再三哀求，始释之。

　　福州路道隘而人稠，一日，有青浦黄松涛者，品茗于青莲阁，方下楼，前行一人忽于袖中堕一纸裹，喜而拾之。方将塞之怀，突有一人自后捉其手曰：「子何拾我之遗？」怒目视之，搜其身，则所拾之纸裹及固有之时计并银币三圆，皆取之而去，且大詈之。

　　静安寺路之跑马场，行人较稀，一日薄暮，有孔伯希者，经其地，见旁行者于怀中坠一巾裹，为一中年妇所拾。伯希趋而视之，妇女之首饰也，有珠有翡翠。妇询之曰：「先生，此数件者值几何？」伯希曰：「约可值银三四十圆。」妇曰：「卖乎，质乎？我不知价，将若何？」伯希曰：「汝诚欲得钱者，售与我十圆可乎？」妇曰：「太少。」再三磋议，以十五圆得之。伯希大悦，及归，就灯下审之，则皆伪，所值不及三圆也。

　　闸北之天通庵镇，地僻左，一日，有少妇自江湾至，以步行疲乏，憩于茶肆。隔座有一人，茶毕将出，坠纸裹于地。一叟拾之，欣欣然，就妇之茶桌而坐焉。出纸裹，启视之，且检而且言曰：「今日财运大佳，此镯之重量，银三两余，吾女将出嫁，可作奁物。惜有要需，不得不往质之以易钱。」妇闻言就视，则灿然之银镯也，语之曰：「盍售与我？」叟曰：「可，出价若干？」妇伸二指示之，叟不允，曰：「必三圆。」妇思此较银楼之价廉矣，因以三圆购之，欣然戴于腕。及归，与其父观之，乃知为赝鼎也。

　　常熟妇施阿金者，就佣于沪城，承主妇命，携钱二千五百文出购食物，道见一老妇蹒跚而行，坠一纸裹，及地而裂，则灿然小银币一封也。阿金拾之而喜，方欲藏之于怀，旁有一少女往夺之，且曰：「路上之遗，凡有见者，皆可分。」阿金不允。方争持间，则又有一少妇趋而语少女曰：「此固为彼所拾，彼独得之亦可。」又语阿金曰：「汝不分小银币，当以汝之钱与之。」阿金诺。亟归，启封视之，则仅裂处有数小银角，余皆铅质所制者也。

　　骗押柜银

　　杨阿七以小负贩为业，沪人也，居西门外方板桥。宣统己酉秋，患伤寒，卧病三月，医药之需，悉出自质贷。病起资罄，束手无策，日惟与其妻周翠珠一餐双弓米而已。如是者又三阅月，一日，为其友李德宝邀入城，啜茗于邑庙之得意楼。俄而有一人至，状如佣保，与德宝略相识，执手问无恙。而德宝已不甚记忆，展问邦族。其人乃自言为甬人费少梅，执事于福州路某烟馆。逡巡间，亦与阿七通姓名。谈次，德宝语以阿七落魄状，少梅曰：「今何机缘之巧，吾馆中方将易一堂倌，「招待顾客之佣曰堂倌。」彼如有意，当代图之。」阿七向知堂倌月入之优，盖顾客于例赏之外，尚有特别酒资，月入银币数十圆者不可胜数，闻少梅言而涎之，乃托德宝致意。少梅诺，第曰：「馆中须押柜银「商业中所用伙友，以有银钱经手，恐或侵盗，若无保人，即须以银币若干交存帐房，遇有侵盗之事，可于此中扣还，曰押柜银。」六十圆，他日有别就，可付还，是不啻藏之外府也。若在馆一日，即有一日之子金。果然办此，不患不成。」阿七大喜，惟曰：「予今瓮飱不继，告贷无门，将奈何？」德宝乃语阿七曰：「子无虑，吾当为子谋之。」少选，三人乃珍重而别。

　　阿七与德宝且行且语，谓明日当有言相告。未几，德宝亦径归。明日，访阿七，语之曰：「吾力棉，未能为子有所筹，谋之不臧，滋愧。然有金惠生者欲娶妇，盍以尊夫人货之，可得善价，自是而押柜银有所出，且无内顾忧。他日得志，亦可别娶美妇，不亦善乎？果不以吾言为非者，当为子图之，但冀惠生于尊夫人之貌，不以为恶耳，吾行偕惠生来也。」

　　阿七俟德宝去，告翠珠。翠珠方怨阿七之贫，闻言而默喜，但曰：「吾二人婚十年矣，何至今而恩断义绝耶？」言既而泪下，寻且笑矣。

　　越翼日之晨，惠生从德宝至，阿七犹睡于楼也。翠珠亟面惠生立，欲有言而微笑以媚之，德宝与惠生方附耳语，而阿七下楼矣。德宝即曳之出，就茶肆会话，惠生与焉。俄而惠生去，德宝曰：「尊夫人齿虽长，貌不恶，惠生可出八十圆，子诺，则明日立契，人财两交，子即可以六十圆为押柜银，十圆为增补衣履费，何如？」阿七蹙额而言曰：「今不得已矣，如君言可也，且当以此十圆为君寿。」德宝曰：「是何言？予与子，友也。」其明日，德宝果挈银币八十圆及已写之契至，语阿七曰：「三日后，惠生当以舆迎尊夫人。此银币，慎藏之，俟尊夫人去后，将取以付押柜银也。」

　　越三日，德宝导舆至，翠珠去。阿七乃以六十圆交德宝，德宝曰：「今日我往交银，明日子可到馆矣。」阿七乃以十圆谢之，强而后受。然自是而德宝终不至，阿七往访之，门扃矣。阿七至是，人财两失，越日投黄浦江，死之。

　　逆旅主人被骗

　　沪有某逆旅，生涯颇盛，盖皆贩私土之人所投宿者也。一日，有华服之甲乙丙三客至，谓自江北来贩土者。越翼日，则有人舁二巨箱至，封识宛然。逆旅主人亦见之，知其中之所贮为土也。又明日，三人同出。夜深而甲归，面主人，谓：「以冶游故，误入人家，为流氓所讹，需银币百圆可释，今以乙丙为质，使吾归，令筹款。然阑夜仓猝，安所得资？不得已，拟与君商之，即以土二箱暂质于君，一二日间，必可措缴。君若见允，功德无量。」主人以其有行李有存土也，即出金与之，甲遂携金往。而信宿杳然，主人启其箱，则瓦砾也，其所有之行李，亦不知于何时携出矣。

　　骗子为老朝奉所算

　　某质库有以巨珠求质者，估价千金，值十当五，付五百金去。审视，则伪珠也。珠载于缎糊之硬纸片，图记加于线迹之上，朱色灿然。老朝奉某曰：「是吾过也。服务于质库三十余年，乃今为骗子所弄，当约期召集同业，碎珠以泄忿，赔本自惩。吾亦辞谢东人去，不复问世事矣。」珠既毁，而骗子持券取赎，且曰：「千金之珠，非细事也。当当因一时之急需，赎当为家传之至宝。」老朝奉曰：「子备利钱来乎？」骗子曰：「岂特利钱，五百金之本，固如数筹备矣。」老朝奉面点银数，权讫，从容取珠出。珠载于缎糊硬纸片，图记加于线迹上，朱色灿然。骗子与偕来数人相顾愕眙，持珠去。盖对众击碎之珠，亦伪珠也，是非骗子所及料也。

　　朝奉者，徽俗以称富翁，盖以汉之奉朝请者，无定员，本不为官位，逢朝会请召而已，韩文公、苏文忠公文中多用之，盖如俗称郎中、员外、司务、待诏之类也。推其原始，则秦皇以乌氏倮氏之富比于封君，乃令时与列臣朝请。徽有此称，亦慕乌倮之为货殖雄耳，其后遂由富翁而移之于质库之伙友。

　　商店以休业迁移为骗

　　商店之以「本号休业在即，照本贱卖」，或「迁移在即，脱货求现」等字，大书特书，揭之于门者，亦不尽确。宣统时，越人陈俊山至沪，阅市而见之，以为货价必低也。购物归，以示其友顾莲舟，则顾亦于他肆购有同式者，其值转廉，大愕。莲舟告之曰：「商店此类之揭橥，类皆作伪，而以售舶来品者为尤多，盖藉此以招徕顾客，知人之贪买贱货也。」且以休业为名，而仅留一小门以出入者，亦有之。

　　商店以减价折扣行骗

　　某商店每以「减价十日，自今日始，照码九折」等字标于门，自春至冬，自朝至暮，皆如是也。此虽不足以欺土著，而过客见之，辄自幸其相值之巧。入肆观之，则凡陈列之品，皆有原码书于红纸，曰十圆也，九折则九圆；曰五圆也，九折则四圆五角。而不知其原码本非十圆、五圆也，已以应折之数加于其上，购者不悟也。

　　商业之屏风

　　商业招徕之术，多矣。其有巧于作伪者，则以物品陈于通衢，自令其同党数人，或就而赞赏，或与之谐价。行道之人闻之，以为此必物美而价廉者也，争购之，则堕其术中矣。金山陈某尝于上海福州路买一裘，不半载而为鞹，盖以毛黏于纸，初不觉也。其同党俗名曰屏风。

　　贴水之骗

　　银币兑换制钱，上海以烟纸店为最多，不必钱肆也。日以行市揭示于门，注明贴水若干。如银币每圆兑十一角五十弍文，自远望之，「弍」字如「七」。或兑十一角五十文，于其旁以小字书「找进五文」四字，自远望之，小字不能见也，以为有五十文耳。盖圜法未定，不以十进，故以银兑钱。有贴水，遂有此弊。

　　烬余香皂之作伪

　　沪市有以整匣之香皂设摊于地而出售者，牌号形式，与肆中所鬻者无异，惟匣有烧痕。人问之，则曰：「此乃某洋货肆失火之余烬，吾以拍卖「以货物定期当众出卖，听多数人议价争购，择其出价最多者售之，以卖主拍击信物为定，日本谓之曰竞卖。」而得，故能廉价出售。」其实此皂乃劣材所制，饰为贵品，故以火焚其匣之一端以冒充烬余。

　　假香水

</div>
    <div class="pagination">
<a href="清稗类钞_page129.html">上一页</a><span>...</span><a href="清稗类钞_page125.html">125</a><a href="清稗类钞_page126.html">126</a><a href="清稗类钞_page127.html">127</a><a href="清稗类钞_page128.html">128</a><a href="清稗类钞_page129.html">129</a><span class="current-page">130</span><a href="清稗类钞_page131.html">131</a><a href="清稗类钞_page132.html">132</a><a href="清稗类钞_page133.html">133</a><a href="清稗类钞_page134.html">134</a><a href="清稗类钞_page135.html">135</a><span>...</span><a href="清稗类钞_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
