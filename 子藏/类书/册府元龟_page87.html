<!DOCTYPE html>
<html>
<head>
    <meta charset="UTF-8">
    <title>册府元龟 - 第 87 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 87 页/共 736 页</h1>
    <div class="content">七年正月辛酉朔帝不受朝贺以皇太子薨废朝故也。四月壬子开延英对宰臣以下是月以惠昭太子葬复多雨至是积旬有六日方坐朝十二月戊戌敕来年正月一日御含元殿宜令所司准式甲寅晦宰臣并宿于中书。
八年正月乙卯朔御含元殿受朝贺十月丙辰以大雪放朝三日十一月庚戌朔敕权停冬至朝贺。
九年正月己酉朔含元殿受贺百寮退谒皇太子於崇明门乃诣兴庆宫候皇太后起居六月癸卯以时暑甚放百官五日参戊寅以丰州刺史天德军经略使周怀义卒废朝一日经略使废朝自怀义始也。
十年正月癸酉朔御含元殿受朝贺既退百官赴崇明门通刺谒皇太子。又赴兴庆宫候皇太后起居三月壬申朔御延英殿召对宰臣故事朔望日皇帝御宣政殿见群臣谓之大朝玄宗始以朔望陵寝荐食不听政其後遂以为常今之见宰臣特以事召也。六月敕御史台自今以後常参官入朝以见到人名御进来其朔望及双日莫进十二月敕淮蔡未宾师人暴露而三朝之会万国来庭举乐称庆有怀愧惕其来年正月朝贺宜权停诸军优赐并准例处分。
十一年正月丁卯朔不受朝贺宰臣率百官洎内外命妇起居皇太后於兴庆宫。
十二年正月辛酉朔以淮右宿兵不受朝贺十月乙卯隋唐节度使李帅师入蔡州执贼帅吴元济以闻淮西平辛巳御宣政殿受贺九品以上及宗子四夷之使皆会。
十三年正月乙酉朔御含元殿受朝贺毕御丹凤楼大赦天下。
十四年正月庚辰朔不受朝贺以东讨淄青李师道未班师故也。
穆宗以元和十五年即位闰正月丁巳诏以二月五日御丹凤楼宣令所司准式二月辛巳太常礼院奏准礼及开元乾元上元元和以来元日及冬至日皇帝御含元殿受朝贺礼毕百寮赴皇太后所居殿门外进名候起居诸亲及内外命妇并有朝会参贺之礼伏请准元和元年十月二十三日敕外命妇有邑号者每年元日冬至立夏立秋立冬赴皇太后宫门进名奉参如遇泥雨即停制曰：可九月辛酉立冬外命妇诣兴庆宫进名候皇太后起居十一月丁未日南至群臣及命妇赴兴庆宫进名奉贺皇太后。
长庆元年四月甲午以张弘靖入幽州时幽州刘总纳土诏以弘靖代之帝御紫宸殿受朝（时绥定两河克平交趾北虏纳徵西戎请盟京师及四方频遇丰年天下暂获晏如也。时议者皆以河朔负固不来庭父矣。至是不劳师而幽土底定，庶几小康而识者以为止戈偃武皆资治理虽君有仁圣之姿而股肱未称政令之出中外不行既未有以厌於人心则成功不可以偶致稽诸倚伏深惧其兆乱焉）十一月丁酉以讨镇州敕权停今年冬至朝贺。
二年正月癸巳朔以幽镇阻兵不受朝贺（时幽州朱克融囚张弘靖镇州王庭凑杀田弘正）宰臣率百官洎内外命妇候皇太后起居於兴庆宫八月诏曰：夏秋之间尝多水潦如缘暮夜暴雨道路不通车马宜便放其日朝参委御史台勾当仍每日奏如雨不至甚即不在此例十一月戊午日南至宰臣与百官洎内外命妇候皇太后起居於兴庆宫。
●卷一百八
○帝王部　朝会第二
唐敬宗以长庆四年正月即位二月辛巳服受群臣谒见於紫宸门外之西廊丁亥诏宜令三月三日御丹凤楼仍令所司准式辛丑御紫宸殿群臣初展入阁之仪五月诏停诸亲王端午参贺十月癸巳礼仪使奏来月二十三日冬至准故事山陵未庙并不合行庆贺之仪其朝贺皇太后请停。又十二月乙未敕来年正月一日朝贺宜权停。
宝历二年正月己巳朔御含元殿受朝贺。
文宗太和元年十一月甲申日南至宰臣率百官洎外命妇诣兴庆宫及光顺门行朝贺之礼（其年不朝庆准诣兴庆宫光顺门史阙文下同此）是月中外进献贺冬如常岁。
二年正月戊午朔权停朝贺文武百寮及命妇并赴兴庆宫及光顺门起居太皇太后义安皇太后十一月己丑日南至宰臣及百寮诣兴庆宫光顺门进名起居。
三年五月乙酉以沧州李同捷平百寮称贺于宣政殿十一月辛巳冬至朝贺与郊祀并停。
四年正月丙子朔权停朝贺之礼中书门下及文武百寮赴兴庆宫及光顺门奉贺太皇太后皇太后如常仪。
五年正月庚子朔以阴雨连旬罢元礼之十一月壬辰敕阴雪未晴其明年正月一日朝贺宜权停。
六年正月乙未朔以前诏废元会。
七年正月乙丑朔御含元殿受朝贺礼毕百寮赴兴庆宫贺太皇太后义安太后光顺门贺皇太后比年以大雪未行元会之仪至是文武大备中外庆悦十一月癸丑朔乙卯日南至宰臣文武百寮及命妇赴兴庆宫贺太皇太后义安太后回赴光顺门贺皇太后。
八年正月癸丑百寮延英进名起居。又诣光顺门贺皇太后兴庆宫贺太皇太后义安太后十一月庚申日南至宰臣率百寮等奉贺如常仪。
九年正月丁未朔权停朝贺之礼宰臣率百寮诣兴庆宫贺太皇太后义安太后光顺门贺皇太后。
开成元年正月己酉诏以入阁日次对官班退立於东皆松树下须宰臣奏事毕齐至香案前各言本司事左右起居。又待次日对官奏事毕方出。
二年正月乙丑朔权停朝贺之礼宰臣率百寮赴兴庆宫贺太皇太后义安太后复列班於光顺门贺皇太后十一月丙子日南至百寮及命妇并赴南内起居太皇太后义安太后回赴光顺门起居皇太后三年正月庚申朔权停朝贺之礼宰臣及文武百寮於南内进名奉贺太皇太后义安太后回於光顺门进名贺皇太后如常仪。
懿宗咸通七年正月戊寅朔以太皇太后丧罢元会。
十年正月乙未朔以徐泗用兵罢元会。
昭宗天复二年十一月诏曰：汉宣帝中兴五日一听朝历代通规永为常式近则不循往仪因此别为制度既奸邪之得计致临视之失常须守旧规以循国制宜每月只计一五九日开延英计九度其入阁日仍於延英一度内指挥如或有大段公事中书门下具榜子奏请开延英不系数日事十二月敕宫嫔女职本备内任近年以来稍失仪制宫人出内宣命き御参随视朝乃失旧规须为永制今後每遇延英坐朝日只令小黄门祗候引从宫人不得擅出内门庶循典仪免致纷杂。
三年五月中书门下文武百寮旧制每月一度入阁于贞观殿朝参敕曰：贞观大殿朝廷正衙遇正至之辰受群臣朝贺俾循规制须有指挥其入阁自今後宜令宰臣文武百寮于崇勋殿候对十一月文武两班官员每遇一五九朝日元帅朱全忠请排廊冫食诏曰：百寮入朝两廊赐食迁都之後所司阙供元帅梁王欲整大纲复行故事罔思劳费悉自再图是使端简在庭咸思感悦峨冠就列益任优隆备睹宠规弥增钦叹宜赐诏奖饬仍付所司。
哀帝天二年四月敕自今年五月一日後常朝出入取东上ト门或遇奉慰即开西上ト门永为定制後唐庄宗同光元年十一月丁未日长至帝不受朝贺百官诣东上ト门拜表称庆（议者以为长至元会岁中之大朝斯为盛礼著於令式是日合陈乐悬排细仗一人当阳昭国容也。兵兴以来而斯礼或阙帝初一函夏不复唐典无故辍礼议者惜之）十二月中书门下奏每日常朝百官皆拜独两省官不拜准本朝故事朝退於廊下赐食谓之廊冫食百寮遂有谢食拜唯两省官本省有厨不赴廊冫食故不拜伏自僖宗幸蜀回以多事之後遂废廊冫食百官拜仪至今未改将五十载礼恐难停唯两省官独尚不拜，岂可终日趋朝曾不一拜独於班例有所异同。若言官是近臣於礼尤宜肃敬起今後逐日常朝宣不坐除职事官押班不拜外其两省官与东西两班并齐拜从之。
二年正月庚子朔帝衮冕御明堂殿受朝贺太常乐左右金吾仗六军诸卫如常仪是月庚申四方馆奏诸职员多有参杂今後除随驾将扌交外方进奉专使文武两班三品以上官可於内殿对见其馀并诣正衙以申常礼从之七月戊戌朔帝御文明殿视朝八月癸巳宣放三日朝参以霖雨甚故也。十一月乙未朔帝御文明殿视朝。
三年正月甲午朔帝御文明殿受朝贺如常仪是月庚子车驾幸邺都庚戌车驾至邺都帝自千秋亭乘辇备法驾晡晚归宫辛亥帝御武德殿受朝贺以百官扈从之劳放十九日至二十日朝参三月癸巳朔车驾在邺帝御武德殿视朝（是月车驾还雒都）六月壬戌朔帝御文明殿视朝癸酉敕泥涂稍甚放文武常参三日丁亥以霖雨放朝七月乙未敕霖雨未止泥涂颇甚宜放五日六日朝参戊戌敕泥涂颇甚放八日九日朝参丁亥以霖雨放朝八月己丑敕比闻天津桥未通往来百官以舟公济渡因兹倾覆兼踣泥途自今文武百官三日一趋朝宰臣即每日中书视事闰十二月己丑朔帝御文明殿视朝。
四年正月乙亥敕风雪稍甚宜放三日朝参。
明宗天成元年四月入雒阳甲申始御文明殿改元肆赦五月丁巳内出御一封赐宰臣晓示文武百寮每日正衙常朝外五日一度赴内殿起居宰臣百官班於文明殿庭谢其中书非时有急切公事请开延英不在此限乙酉敕每月十五日赐廊下食本朝承平时常参官每日朝退赐食廊下谓之廊冫食自乾符乱离以後庶事草创百司经费不足无每日之赐但遇月旦入阁日赐食帝初即位始因谏官疏奏请文武百寮五日一起居见帝於便殿李琪以为非故事以五日为繁请每月朔望日皆入阁赐廊下食罢五日起居之仪至是宣每月朔望皆入阁依奏五日一度起居不得停废遂以为常七月乙卯朔帝御文明殿视朝八月壬辰以积雨泥甚放百寮朝参己亥帝御文明殿百官入阁如月朔之仪从新例也。九月丙辰帝御文明殿入阁新制次日例也。十月甲申朔帝御文明殿视朝己亥帝御文明殿对南诏蛮两林鬼主等百寮称贺（是月右拾遗曹珍上疏内一件百寮朔望入阁及五日一度内殿起居请许三署寺监官轮次转对奏事从之帝御文明殿视朝戊辰帝御文明殿受朝甲戌百官）十一月甲寅朔帝御文明殿癸亥日南至帝御文明殿百寮称贺十二月甲申朔帝御文明殿见百寮。
二年正月癸丑朔帝被衮冕法服御明堂殿百寮称贺文物仗卫礼乐如常仪丙申诏曰：君使臣以礼臣事君以忠礼不可一日不修忠不可一夕不念二者全则上下顺一途废则出入差须振纲维以严规矩凡在策名之列皆知辨色之朝傥不夙兴是亏匪懈君上思政犹自求衣未明为下服勤固合假寐待旦宜令御史台遍示文武两班自此每日早赴朝参职司既得整齐公事的无壅滞如或尚兹懈怠具录奏闻三月壬子朔帝御文明殿视朝四月乙未帝御文明殿视朝五月辛亥朔帝御文明殿视朝戊辰帝御文明殿视朝六月庚辰朔帝御文明殿视朝甲午帝御文明殿受朝七月庚戌朔朝於中兴殿八月庚辰百官朝於中兴殿癸巳帝御文明殿视朝九月庚戌帝御文明殿视朝庚申百官朝於中兴殿癸亥帝御文明殿视朝（乙酉帝幸汴州）丙子百官朝於中兴殿十月己卯朔帝御文明殿视朝甲午车驾在汴御崇元殿视朝十一月戊申朔帝御崇元殿视朝壬戌帝御崇元殿视朝戊辰日南至百官诣ト门拜表称贺十二月戊寅朔帝御崇元殿视朝戊子百官朝於玄德殿壬辰帝御崇元殿视朝。
三年春正月戊申朔帝御崇元殿受朝贺礼乐仗卫如常仪甲子帝御崇元殿视朝二月戊寅帝御崇元殿视朝丁酉百官朝於玄德殿三月丁未朔帝御崇元殿视朝四月丁丑帝御崇元殿视朝五月乙巳朔帝御崇元殿视朝己未帝御崇元殿视朝六月甲戌朔帝御崇元殿视朝戊子帝御崇元殿视朝七月甲辰帝御崇元殿视朝八月癸酉帝御崇元殿视朝闰八月癸卯朔帝御崇元殿视朝九月甲戌帝御崇元殿受朝十月壬寅朔帝御崇元殿视朝丁未帝御崇元殿视朝壬戌中书奏按贞元四年中书侍郎李泌奏冬至日受朝贺请准元日从之十一月癸酉冬至帝御崇元殿受朝贺仗卫如式（是月中书舍人刘赞奏往例应诸道节使及两班大寮凡对朝廷例合通唤近日全废此仪伏乞特诏所司重定向来格品。若合通唤准日施行寻准四方馆状称旧例节度使新除中谢及罢任赴阙朝见合得通唤文班三品以上武官二品以上官新除中谢及使回朝见亦合得通唤从之）丙戌帝御崇元殿视朝十二月丙午帝御崇元殿视朝癸丑中书以常朝宣奉敕不坐两省官与东西班并拜宰臣不拜或闻班行所论承前日有廊冫食百官谢食两省即各有常厨从来不拜，或曰：以侍臣不拜检寻故实不见明规百官拜为廊冫食即承旨合宣有敕赐食供奉官不拜亦恐非仪。且左右前後之臣日面天颜，岂可不拜况庶官见宰臣隔宿并拜实以赴朝不拜非礼也。闻敕不拜亦非礼也。所宜尽敬以奉君亲臣等商量今後常朝宰臣亦拜通事舍人亦拜阁外放仗亦拜从之壬戌帝御崇元殿视朝。
四年正月壬申朔帝御崇元殿受朝贺仗卫如常仪二月壬寅帝御崇元殿视朝三月己酉帝御文明殿视朝四月中书门下奏五月一日入阁起居准贞元七年四月二十八日敕昔者圣贤观象因天地交会之次为父子相见之仪沿习成风古今不易王者制事在於因人酌其情而使中顺其俗以为礼咸觌之义既行父子之间资事之情岂隔君臣之际自今後每年五月一日御宣政殿与文武百寮相见京官九品以上外官因朝奏在京者并听就列宜令所司量定仪注颁示天下仍编礼式永著常规者伏以本朝旧制近代不行方当开泰之期难旷会同之礼宜兴坠典以耀明庭五月一日应在京九品以上官及诸进奉使并准贞元七年敕就位起居自此每年永为常式者奉敕宜依五月己卯朔帝御文明殿视朝癸未帝御文明殿视朝六月戊戌朔帝御文明殿视朝壬子帝御文明殿视朝七月是月庚午车驾还雒旨戊辰朔帝御文明殿视朝八月丁酉朔帝御文明殿视朝辛亥以霖雨甚宣旨放入阁九月戊辰帝御文明殿视朝辛巳帝御文明殿见百寮十月丙申朔帝御文明殿视朝十一月丙寅朔帝御文明殿视朝己卯日长至帝御文明殿受朝贺乐悬仗卫如常仪十二月丙申朔帝御文明殿视朝。
长兴元年正月丙寅朔帝御明堂殿受朝贺悬乐仗卫如常仪二月乙未朔帝御文明殿视朝是月郊祀毕丙辰敕宜放两日朝参以百官行事之劳故也。四月丙午朔帝御文明殿视朝五月甲子朔帝御文明殿视朝七月壬戌朔帝御文明殿视朝庚寅诏诸州得替防御团练使刺史并宜於班行比拟如未有员阙可随常参官逐日立班新例也。八月壬辰朔帝御文明殿视朝十月辛卯帝御文明殿视朝十一月庚申日长至帝御文明殿受朝贺乐悬仗卫如常仪。
二年正月庚寅朔帝御文明殿受朝贺如常仪四月庚寅帝御文明殿视朝癸卯帝御文明殿视朝五月戊午朔帝御文明殿视朝闰五月戊子朔帝御文明殿视朝壬寅帝御文明殿视朝六月丁巳朔帝御文明殿视朝七月丙戌朔帝御文明殿视朝八月丙辰朔帝御文明殿视朝庚午帝御文明殿视朝癸酉诏文武百官五日内殿起居仍旧其轮次对宜停。若有封事许非时上表朔望入阁待制候对一依旧制九月己亥帝御文明殿视朝十月乙卯朔帝御文明殿视朝十一月甲申朔帝不视朝先是司天奏朔日合日蚀二分伏缘所蚀之分数微少太阳光影相烁不辨亏缺伏请十一月一日不入阁百官不守司故不视朝己丑日长至帝御文明殿百寮称贺十二月庚申左谏议大夫卢损上言前任节度刺史防御等使请五日随例起居并从之。
三年正月癸未朔帝御明堂殿朝贺礼乐仗卫如式庚子帝御文明殿视朝二月甲寅帝御文明殿视朝戊申帝御文明殿视朝三月癸未朔帝御文明殿视朝群臣入门遇雨而罢乙酉敕文武两班每遇入阁从官并赐酒食从前台官及诸朝官皆在敷政门外两廊下就食唯北省官於敷政门内既为隔门各不相见致行坐不齐难於整肃起今後每遇入阁赐食北省官亦宜令於敷政门外东廊下设席以北为首待班齐一时就坐四月甲寅朔帝御文明殿视朝五月壬午朔帝御文明殿视朝六月己未敕以霖雨经旬街衢泥泞文武两班宜放今月八日朝参甲子朔敕放三日朝参大雨故也。八月庚戌帝御文明殿视朝九月己丑帝见群臣於端明殿十一月己卯朔帝御文明殿视朝甲子日长至帝御文明殿百寮称贺。
十二月戊申朔帝御文明殿视朝。
四年正月戊寅朔帝御文明殿百寮称贺乙未帝见百寮於中兴殿五月丙子朔帝法服御文明殿百寮具朝服称贺庚寅帝见百寮於文明殿六月丙申朔帝御文明殿视朝丙寅帝见百寮於广寿殿时帝不豫旬日至是称平帝勤於听政接臣下无倦九月甲戌朔帝御文明殿视朝十月甲辰朔雨不视朝十一月癸酉帝御文明殿视朝。
闵帝长兴四年十二月癸丑朔即位其月辛未御中兴殿群臣列位（冯道升阶进酒帝曰：比於无爱除宾友之不近樽况在沉痛之中安事饮啜命撤之）。
应顺元年春正月壬申帝御广寿殿视朝其月戊寅帝御明堂殿仗卫如常仪宫悬乐作群臣朝服就坐宣制大赦改元闰正月癸卯朔帝御文明殿入阁。
末帝清泰元年四月乙酉帝服衮冕御明堂殿文武百官朝服就列改应顺为清泰是月庚寅中书门下上言太常以五月朔御明堂受朝三日夏至祀皇地祗前二日奏告献祖室不坐比正旦冬至是日有祀事则次日受朝今祀在五鼓前质明行礼毕御殿在始旦後请比例行之诏曰：日出御殿与祀事无妨宜依常年例五月庚子朔帝御文明殿视朝六月辛卯御史中丞张鹏奏文武常参官入阁日廊下设食每宣放仗拜後就食相时承以为谢食拜臣以每日常朝宣不坐後拜退岂谢食之谓乎！如臣所见自今宣放仗拜後。且就次候将设食别降使於敷政门外宣赐酒食群臣谢恩後食从之十月庚子太常言冬至不视朝百寮表贺是日太府设表案席褥礼部进表至阁门班首一员跪表受阁门使群臣俱拜舞蹈讫表入久之阁门使出宣曰：履长之庆与卿等同之群臣复拜舞讫而退十一月己巳御史台奏前任节度防御团练使等刺史行军副使近仪五日一度内殿起居皆缀班叙立元系班簿虽曰：便殿起居其遇全班起居时亦合缀班从之。
二年三月庚戌御文明殿群臣入阁刑法官剧可久待制官李慎仪次对十二月戊寅太常言来年正月元日合御明堂受朝贺其日上辛祀昊天上帝于南郊以礼大祀不坐诏曰：其祀事在质明前仪仗在日出後事不相妨宜依常年受朝。
三年春正月辛卯始御文明殿陈乐悬仗卫受朝贺班退进名贺皇太后三月庚子诏阁门陈内外官吏对见例应诸州差判官军将贡奉到阙无例朝见以名御奏放门见赐酒食得回诏进榜子放门辞臣今後欲只令朝见馀依旧规应除诸道两使判官推巡无例中谢奏过放谢放辞如得替归京无例见臣欲今後除两使判官许中谢门辞其书记以下除替请依旧规应文武朝官除受文五品武四品以上并中谢以下无例对谢以天成四年正月敕凡朝官新授并中谢欲以此例诸道节度使差判官军将进奉到阙朝见候得回话下榜子奏过令门辞应诸道都押牙马少都虞候镇将替到京无例见或在京受任无例中谢进榜子放谢放辞应诸道商税盐麴诸色务官或在京差补亦放谢放辞得替归京亦无见例在京商税盐麴两军巡即许中谢应新除令录并中谢次日放门辞兼有口宣诫励应文武两班差吊祭使及告庙祠祭只於正衙辞见不赴内殿诸道差进奏官到阙得见以後请假得替进榜子放门乱已前六件望依旧例行从之。
晋高祖天福元年十一月御北京崇元殿改元。
二年正月甲寅朔帝御文明殿受文武百寮朝贺三月己未御史台奏唐朝定令式南衙常参文武百寮每日朝退於廊下赐食谓之堂食自唐末乱离堂食渐废仍於入阁起居日赐食每入阁礼毕阁门宣放仗群官俱拜谓之谢食至伪主清泰元年中入阁礼毕更差中使至正衙门口宣赐食百寮立班重谢此则交失有唐堂食之意於礼实为太烦臣恐因循渐失根本起今後入阁赐食望不差中使口宣请准唐明宗朝事例处分从之四月丙午御史台奏文武百寮每五日一度内殿起居在京城时百官於朝堂幕次自文明殿门入穿文明殿庭入东上阁门至天福殿序班令随驾百官自到行朝每遇起居日於幕次东出升龙门与诸色人排肩杂进自外缭绕方入内门臣窃见龙门外庭宇不宽人徒大集或是诸司掌事或是诸道使臣方集贡输不可止约。若令与衣冠杂进朝士并趋则恐有坏天官见轻朝序权时之义事理难安起今後每遇百官赴内殿起居日请依在京事体百官於幕次自正衙门入东出横门既协京国常仪兼在行朝便稳从之庚戌御史台奏文武百寮每月朔望入阁礼毕赐廊下食在京时氐於朝堂幕次两廊下今在行朝於正衙门外权为幕次房廊湫隘间架绝少伏恐五月一日朝会礼毕准例赐食即与幕次难为排比伏见唐明宗时两省官於文明殿前廊下赐食今未审每遇入阁日权与正衙门内两廊下排比赐食为复别有处分者敕旨宜依明宗时旧规五月壬子朔帝御崇元殿备太常乐受文武百官朝贺六月甲午太妃将至行阙放文武朝一日十一月中书奏准唐贞元二年九月五日敕文官充翰林学士及皇太子诸王侍读武官充禁军职事并不常朝参其在三馆等诸职事者并朝参讫各归所务者自累朝以来文武在内廷充职兼判三司或带职额及六军判官等例不赴常朝元无正敕准近敕文武职事官未朝者按旧制并赴朔望朝参其翰林学士侍读三馆诸执事望准元敕处分其在内廷诸司使等每受正官之时来赴正衙谢後不赴常朝大会不离禁廷位次三次职官免常朝唯赴大朝会其京司未朝官员氐赴朔望朝参带诸司职掌者不在此例文官除端明殿翰林学士枢密院学士中书省知制诰外有兼官兼职者仍各发遣本司供事可之。
三年正月戊申朔帝御崇元殿受朝仗卫如式五月丁未朔帝御崇元殿奏太常乐受文武百官二王後三恪皇亲蕃客等朝贺十一月丙寅冬至帝御崇元殿受朝贺。
四年正月癸卯朔帝御崇元殿受朝贺仗卫如式五月壬寅朔帝受朝于崇元殿七月壬寅朔帝御崇元殿百官入阁如常礼朔不入阁日蚀故也。闰七月庚子朔百官不入阁雨г服也。十二月丁酉朔百官不入阁大雪故也。
五年正月丁卯朔帝御崇元殿朝贺仗卫如式壬辰冯道奏曰：宰臣朝见辞谢在朝堂横街之南逮至馀官则悉於崇元门内夫表著之列，岂可逾之故古先明王必正其位服此实事因偶尔习以为常。又入阁礼毕之时群官退於门外定班如初俟宣放仗唯翰林学士前任郡守等不随百辟即时直出二者礼僭序失其使正之帝深然其言于是下诏曰：官爵之班即分高下见谢之位，岂有异同宜格通规以为定制今後宰臣使相朝见乱谢并于崇元门内与诸官重行异位一时列拜假开横行即从旧例。又入阁之仪序班为重宣唤则齐趋正殿放仗则各出朝门何起居之礼即同而进退之规有异其翰林学士及前任郡守等今後入阁退朝宜依百官班制十一月冬至帝受朝於崇元殿王公上寿。
六年春正月辛酉朔帝受朝於崇元殿七月己未朔帝御崇元殿视朝。
七年春正月丙辰朔帝不受朝贺用兵故也。五月己亥中书门下奏时属炎蒸事宜简省应五日百官起居即令押班宰臣一员押百官班其转对官两员封事付阁门使引进本官起居後随百寮退不用别出谢恩其文武内外官寮乞假宁亲搬家及婚葬病损并门见辞诸道进奉物等不用殿前排列引进使引至殿前奏云：某等进奉奏讫其进奉物便出其进奉专使朝见日班首一人致词都附起居州刺史并行军副使诸道马步军都指挥使以下差人到阙并门见门辞州县官谢恩日甲头一人都致词不用逐人告官其供奉官殿直等如是当直及於合殿前排立者即入起居如不当直排立者不用每日起居委宣徽院专切点检常须整齐从之。
少帝开运元年七月辛未朔帝御崇元殿八月癸卯仓部郎中知制诰陶奏内外臣寮正衙辞谢内则诸司小吏与宰相差肩外则属郡末寮共元戎接武欲望宰臣使相依旧押班其郡牧藩侯台省少监长吏等不得令部内本司卑冗官员同班辞谢敕从其奏十一月乙亥吏部侍郎张昭远奏文武常参官每日於正衙立班阁门使宣不坐後百寮俱拜旧制唯押班宰相押楼御史通事舍人各缘提举赞扬所以不随庶官俱拜自唐天成末议者不悉朝仪遽违旧典遂令押班之职一例折腰此则深忽礼文殊乖故实。且宰相居庶寮之首御史持百职之纲严肃禁庭纠绳班列虑於拜揖之际或爽进退之宜，於是凝立静观检其去就。若令旅拜旅揖实恐非宜况事要酌中恭须近礼人臣爱主不在於斯其通事舍人职司导比者两班进退皆相其仪今则在文班武班之前居一品二品之上端笏齐拜礼实未闻其押班宰相押楼御史通事舍人并请依天成三年以前礼例施行无至差忒殿中侍御史贾玄奏是非既异氵公革不同举之则虽有旧规考之则全无故实。且夫酌人心而致礼依神道而设教此乃经国之大端也。况通事舍人居赞导之职押楼御史当纠察之司一则示於纪纲一则防於谬误所以静观进退详视等威实非抗礼于庭所谓各司其局俾令不拜雅合其宜伏以宰相押班率千官而设拜起居内殿统百辟以致词仪刑文武之班表式鸾之列不得比导之职讵可同纠察之司统冠群寮所宜列拜臣位居宪府迹厕同班言或庶其得中罪难逃於多上帝从之二年春正月戊戌朔帝不受朝贺不豫故也。六月乙丑朔帝御崇元殿百官入阁。
汉高祖乾元年正月辛亥朔帝不受朝贺。
二年五月中书舍人艾[A13C]上言近制一月两度入阁五日一度起居近年以来入阁多废每遇朔望不面天颜臣请今後朔望入阁即从常礼如不入阁即请朔望日起居冀面圣颜以伸诚敬（史臣曰：天子居再期服内虽终一月之制而独宴不举乐朔不视朝近古礼也。艾[A13C]请朔望相见于礼非宜）。
周太祖广顺元年四月壬辰朔帝御广政殿群臣起居十月壬寅雪尺馀放朝。
二年五月丙辰朔帝御崇元殿受朝仗卫如仪十一月癸丑朔入阁己卯日南至帝御崇元殿群臣服朝服称贺退班于永福殿庭上寿赐群臣酒三爵而罢三年正月壬子朔帝御崇元殿群臣朝贺乐悬仗卫如常仪班退太祖御永福殿群臣百寮称觞献寿举教坊乐旋幸太平宫起居汉太后五月己卯朔帝服衮冕御崇元殿受群臣朝服班于位陪位官乐悬仗卫如常仪十一月乙酉日南至帝不受朝贺群臣阁门拜表班退赐茶酒。
世宗显德元年八月壬寅朔帝御崇元殿文武百寮入阁仗卫如仪十一月辛未朔帝御崇元殿文武百官入阁仗卫如仪庚寅日南至帝不御殿文武百寮诣阁拜表称贺。
二年春正月辛未朔帝不御殿宰臣率百官拜表称贺四月己亥帝御崇元殿文武百官入阁仗卫如仪八月丁酉朔帝御崇元殿百官入阁如仪。
三年春正月乙未朔帝不御殿文武百官诣阁进名称贺六月壬戌朔帝御崇元殿文武百官入阁仗卫如仪十一月庚子日南至帝不御殿以宣懿皇后之丧在近故也。宰臣率百官诣阁门拜表称贺。
四年正月己丑朔帝御崇元殿受朝贺礼毕御广政殿群官上寿并如常仪二月辛酉诏曰：文武百寮起今後每遇入阁日宜赐廊冫食此有唐之旧制也。自晋氏多故寝而不行上以宠待廷臣故复有是命五月丁亥朔帝御崇元殿视朝太常乐悬金吾仗卫如仪八月乙卯朔帝御崇元殿文武百官入阁如仪既罢赐百官廊冫食时帝御广德殿西楼以观焉命中黄门阅视酒馔无不腆。
五年春正月癸未朔帝在楚州西北衣戎服御帐殿受宰臣以下称贺五月辛巳朔帝御崇元殿金吾仗卫太常乐如仪十一月辛亥日南至帝御崇元殿受朝贺金吾仗卫太常乐悬如仪礼毕宰臣率百寮常服诣永德殿上寿而退。
六年春正月丁未朔帝御崇元殿受朝贺金吾仗卫太常乐悬如仪。
●卷一百九
○帝王部　宴享第一
《传》曰：享以训恭俭宴以示慈惠恭俭以行礼慈惠以布政故享有体荐宴有折俎王室之礼也。夏启钧台之会周文在镐之饮皆纪诸册书而形於雅颂矣。後世或诸侯归时事於宰旅四夷奉国琛於外府叙宾以昭德班劳以策勋习射以讲礼时巡而展义或弭节故里临飨父老或周览都畿饫赐官属至於五兵销偃品物茂遂时乃置酒高会合欢成礼奉觞上寿加以赠贿上赐之以景福下报之以尽心此王者之盛典也。易著需之象书纪崇饮之篇《诗》曰：公尸燕饮福禄来为皆燕ぅ之谓矣。
周文王燕群臣嘉宾既饮食之。又实币帛箱篚以将其厚意故有鹿鸣之诗。
武王于镐京乐八音之乐与群臣饮酒故鱼藻之《诗》曰：王在在镐岂乐饮酒（岂以也。）平王时虢公晋侯朝王王飨礼命之侑（王之觐群臣始则行飨礼先置醴酒示不忘古饮宴则命以币物侑助也。所以助欢敬之意）皆赐玉五马三匹（非礼也。王命诸侯名位不同礼亦异数不以礼假人）。
襄王时晋侯朝王王享礼命之侑。
定王时晋侯使士会平王室王享之原襄公相礼（原襄公周大夫相佐也。）ゾ（升也。升ゾ於俎）武子私问其故（享当体荐而ゾ故怪而问之武士会谥季其字）王闻之召武子曰：季氏而弗闻乎！王享有体荐（享则半解其体而荐之所以示其俭）宴有折俎解节折升之於俎物皆可食所以示宴享也。）公当享卿当宴王室之礼也。（公谓诸侯）武子归而讲求典礼以修晋国之法（言典谓礼之废久也。）。
景王时晋荀跞如周葬穆后籍谈为介既葬除丧以文伯宴樽以鲁壶（文伯荀跞也。鲁壶鲁所献壶樽也。）。
汉高祖四年十一月帝自成皋西入关至栎阳存问父老置酒留四日复如军。
五年五月兵皆罢归帝置酒雒阳南宫。
六年三月帝置酒封雍齿因趣丞相急定功行封。
七年十月长乐宫成群臣朝礼毕尽伏置法酒以尊卑次起上寿觞九行谒者言罢酒御史格法举不如仪辄引去竟朝置酒无敢ん讠华失礼者。
九年十月置酒前殿帝奉玉卮为太上皇寿曰：始大人常以某亡赖不能治产业不如仲力今某之业所就孰与仲多殿上群臣皆称万岁大笑为乐。
十二年十月帝破黥布军还过沛留置酒沛宫召故人父《老子》弟佐酒发沛中儿得百二十人教酣帝击筑自歌曰：大风起兮飞扬威加海内兮归故乡安得猛士兮守四方令儿皆和习之帝乃起舞慷慨伤怀泣数行下谓沛父兄曰：游子悲故乡沛父老诸母故人日乐极欢道旧故为笑乐十馀日帝欲去沛中空县皆之邑西献帝留止张饮三日。
武帝太始三年正月行幸甘泉宫飨外国客言日日乐饮也。四年五月还幸建章宫大置酒赦天下。
昭帝元凤二年四月自建章宫徙未央宫大置酒。
元帝建昭四年正月以诛郅支单于告祠郊庙赦天下群臣上寿置酒以图书示後宫贵人（讨郅支之图书也。）。
後汉光武建武三年十月幸舂陵因置酒旧宅大会故人父老。
六年二月大司马吴汉扶朐获董宪庞萌山东悉平诸将还京师置酒赏赐。
十三年四月大司马吴汉平公孙述自蜀还京师，於是大飨将士班劳策勋（班布也。谓遍布劳来之劳音力到切下同）。
十七年十月幸章陵祠旧宅观田庐置酒作乐赏赐时宗室诸母因酣悦相与语曰：文叔少时谨信与人不款曲唯直柔耳帝闻之大笑曰：吾理天下亦欲以柔道行之。
十九年九月南巡狩幸汝南南顿县舍置酒会赐吏人。
二十五年春四夷朝贡络绎而至帝命大会劳飨赐以珍宝。
明帝永平二年十月西巡狩幸长安有事於十一陵历览馆邑会郡县吏劳赐作乐。
三年十月从太后幸章陵观庐置酒会阴邓故人诸家子孙并受赏赐。
十年闰四月幸南阳祠旧宅礼毕召校官弟子作雅乐奏鹿鸣帝自御埙篪和之以娱嘉宾还幸南顿劳飨三老官属。
章帝建初七年九月幸邺劳飨魏郡守令以下至于三老门阑走卒赐钱各有差十月西巡狩幸长安进幸槐里。又幸长平东至高陵而还每所到幸辄会郡县吏人劳赐作乐。
元和二年二月幸泰山辛未柴告岱宗遂觐东后飨赐王侯群臣。
和帝永元十四年三月戊辰临辟雍飨射大赦天下十五年十月戊申幸章陵癸丑会宗室于旧庐劳赐作乐。
安帝延光三年二月辛卯幸泰山柴告岱宗癸巳劳赐郡县作乐十月行幸长安丁亥会三辅守令掾吏于长安作乐。
顺帝阳嘉元年三月庚寅临辟雍飨射。
永和二年十月庚子幸未央宫会三辅郡守都尉及官属劳赐作乐。
汉安二年六月遣行中郎将持节获送南单于守义王兜楼储归南庭（单于先在京师）诏太胪与诸国侍子於广阳城门外（广阳雒阳西城面南头门）祖会飨赐作乐角百戏（角之戏则鱼龙爵马之属言两两相当以角而为抵对古谓之角也。）帝幸胡桃宫临观之。
桓帝延熹元年五月己酉大会公卿以下赏赐各有差。
</div>
    <div class="pagination">
<a href="册府元龟_page86.html">上一页</a><span>...</span><a href="册府元龟_page82.html">82</a><a href="册府元龟_page83.html">83</a><a href="册府元龟_page84.html">84</a><a href="册府元龟_page85.html">85</a><a href="册府元龟_page86.html">86</a><span class="current-page">87</span><a href="册府元龟_page88.html">88</a><a href="册府元龟_page89.html">89</a><a href="册府元龟_page90.html">90</a><a href="册府元龟_page91.html">91</a><a href="册府元龟_page92.html">92</a><span>...</span><a href="册府元龟_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
