<!DOCTYPE html>
<html>
<head>
    <meta charset="UTF-8">
    <title>山堂肆考 - 第 1 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 1 页/共 632 页</h1>
    <div class="content">　　钦定四库全书　　　　　子部十一
　　山堂肆考　　　　　　　类书类
　　提要
　　【臣】等谨案山堂肆考二百二十八卷补遗十二卷明彭大翼撰大翼字云举又字一鹤州人是书万厯乙未廖自伸序称其冠军诸生者廿有余年竟不得一登贤书其弟大翺序则称其宦游百粤凌儒序亦称其浩然解组杜门海上则又尝仕籍其尝为何官则不可得详矣据卷端凡例是书成于万厯乙未浸淫散佚越二十余年至万厯己未其孙壻张幼学乃寻绎旧闻踵事増定遂成完帙则幼学又有所附益不尽大翼之旧本也【按焦竑序作于乙未已称幼学增定与凡例不符疑坊本翻刻讹已为乙】凡分宫商角征羽五集如赵璘因话録例然璘书于五音之义各有所取大翼此书则臣职一门割宫商二集亲属一门割商角二集无所分别特以纪其部帙如甲稿乙稿之类而已中分四十五门门又各分子目大致与他类书相等惟卉原训草而以草卉标题似乎字复然考沈约诗有勿言草卉贱幸宅天地中语则自有出典未可议也又道教神仙分为二部与他类书亦稍别考汉志道家神仙家原自分别则亦古义矣所收虽多掇拾羣籍不尽采自本书而网罗繁富存之亦足备考焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　山堂肆考序
　　粤自载籍充汗渔猎难穷矜能者食于耳广采者窘于余征事者屈于寡而宏博之用益迫矣故左史倚相重楚公孙侨重郑季子札重吴非重多闻乎哉然汲冢鲁壁仅存煨烬两汉糅以穅秕唐宋之代苑积丝棼至不可胜纪子墨客卿往往起田舎不得窥金匮石室之藏借令优于力而豫于时即恵子之五车能在在以充后乗否也由兹以谭而类述者不可少矣顾徐坚述初学记弗详于唐祝穆纂事文类聚多溺于宋白氏六帖记代无次而海録野乗搜辑未徧均不足称全书迩者海门彭大夫好古士也幼负頴质博览自憙幽讨冥捜不遗余力上窥结绳下穷掌故直将探蝌蚪译侏凡柱下所未藏象防所未获防言竒事辄手书赫蹏而贮之总总林林若肴烝在庖狩猎在较大官上林举纳行秘书腹笥中良工苦心歴三十余禩北走燕冀南越苍梧食以为饴怠以为枕未尝一日废卷即浩然解组杜门海上凡耳之所闻目之所见口之所诵心之所惟无不类分而胪列之集而成编总之二百四十卷名曰山堂肆考余读之未卒业而叹者再夫三垣列宿足以经天五岳四溟足以纪地假如举一废百其如管窥蠡测何故必镜两仪囊万有羲和御而神禹周章亥步而离朱测然后能穷其厯而尽其凡今是书自十三经二十一史三坟二酉四部九流以及百家悉囊括刃解葢覩日月而蔑众星陟昆仑而俯瀛海旧籍之陋足可一洗当与之分路镳等上驷而并驾矣余旧识大夫叔子取第兹来索言欣得托骥尾以腾于千里故不辞而为之序云万厯乙未孟冬望日海陵凌儒譔





　　原序
　　一鹤彭先生擢琅琊之魁垒标淮海之菁英学富青箱名髙珠斗其所着山堂肆考譬之以瑚间木难以琳琅列玉盘流光六虚上揖百代海内才人借以果枵腹而吐竒葩如中郎之秘王充威明之珍节信者盖数十年于兹莫能尚矣苐歳月渐深鲁鱼防溷删讹正舛实待其人乃先生之孙壻张仪伯太学与余善见余寳爱是书而重惜其残缺乃复加校讐疏觧奥义搜集散轶粲然大备于是先生之精神肖貌复跃然于世矣然而家鲜异书宦无优日苦乏中郎论衡之秘每抱紫阳叅同之憾廼云举卑栖蓬海泛渉藻林砺尔鈇目无孤矫之干缴尔丝中必疉双之获纵使业谢多识恒因此而得彼质匪如愚亦闻一以知二诚艺圃之名厨文苑之防径若夫大雅不羣离津而上取材有所匪夷所思拟议日新是惟智者余旧篹类林十卷传之海内敝帚乆陈燕石徒袭镠砾靡论众寡未讐固逊卿家信古之好亦附先尼窃比之义耳时万厯乙未一阳月赐进士及第翰林院修撰秣陵焦竑弱侯父譔














　　山堂肆考序
　　昔南唐冯贽博物嗜古君子也顾数竒阨于科名三十年不得第已乃谢去故业筑书室悉取先世所藏书撮其膏髓彚为集贻厥来世庶承学有所考镜云夫君子不得志于今则欲信之后今既捓揄之矣后谓我何则又欲征之古其用心良勤且苦矣故虞卿非穷愁不能著书以自见于后世大抵著述皆贤豪发愤之所为作也云举彭先生少习举子业为诸生最着顾冠军诸生者廿有余年竟不获一登贤书用是意有所郁结而不得通其道也故敝帚一切博士家言肆力雅道披汲冢之竒文捜石室之秘典绎抽坟史渔猎稗官开卷有得辄手裂赫蹏録之犹之摘翠于鹬羽而取白于狐腋也攟摭十年尚未脱槀后贮之奚囊宦防西粤又廿年许而闻见益博于是考订旧辑附益新闻乃得成帙而颠毛已种种矣先生于书无所不读提要钩至老不倦倘亦冯贽之雅意乎帙既成凡若干卷题曰山堂肆考将付剞劂氏持以示余属余序余谢不敏固属之余乃受而披帙展览叹曰博矣哉櫽括百家磅礴万品上自象纬下迄虫鱼纷纷总总纲提胪列搜故实于往牒漱芳润于羣书彚成大观遂兼众妙此书一出真可悬国门信千古又何必俟知己于寥寥而望希音于异世哉书成太学君取第校讐精覈郁为钜观是又见先生之有子而识奇字者世不乏也余琼海行矣即仲深可作当欣异寳独念以先生之固让防不佞屡请世将无从窥帷中之秘而数千百年之贯珠合璧且终隠而不耀虽然是必有造物主之余亦安得为赘编也美言可以市其传必矣或曰丈夫不能云蒸龙变而思表文采于后世当舒其愤懑自成一家言精光焯烁便足千载矣奚蠧鱼陈编而掇拾之为余应之曰唯唯否否夫言非必其自已出也化工造物何臭腐之非神奇矧审于一技察于一辞可以曲説而未可广应也故成一家之言易垂训功曷茂焉语云受光于隙照一隅受光于牖照北璧受光于户照室中无遗物况受光于宇宙乎先生所受者大故所照者博其储材也富冝其取精也多彼学一先生之言则暖暖姝姝而私自説也者是蜩与鸴鸠同于同也鸟足以语于大方万厯乙未季秋之吉文林郎知海门县事黄冈廖自伸伯常父譔











　　山堂肆考序
　　昔王通氏曰储书万巻不如著书一编嗟夫书岂易着哉学不博则其説也不详心不虚则其受也不广见不定则其择也不精恵子五车邺侯万轴谓其充栋汗牛则可耳即谓其有裨实用能乎哉余伯兄一鹤翁结发专经长躭竹素賔荐之后厌薄经生术业弃去弗事尽发家塾所藏子史百家诸书寻绎旧闻爬捜新得作为山堂肆考凡如干卷朝宵披诵以自适其适宦逰百粤尝命侍子纳之行李雅为方内名家所鉴赏几欲付之雕坊未暇也顷者转官霑益拂袖言归齿发已秋而嗜学无倦腹笥愈盈而收采日富间尝示余命为之序且命无督言焉余手兄是集上自天文节序下迨地志山经巨之而人才政治礼乐文章纎之而方技九流飞走草木逺之而羲昊黄唐近之而宋元辽金其间防言碎事一班寸脔与夫滑稽俳调之语述异志怪之书防不昈列门分靡有遗逸究其防归无非所以阐发幽秘解释颛以维持世教昭示劝惩得风人之义焉且也比属有伦偶对中律浑然天成絶不见斧凿剪裁之迹譬之聆钧天承云而音响殊调覩青萍结緑而荧光射人韵人墨士得之足以助豪吟学士大夫得之足以赞鸿笔经世术者得之足以佐皇猷谈性命者得之足以臻理窟所谓墨庄诗窖学海文薮亶其然乎我闻之曰作博物志者芬于晋庭识受命符者流光于宋史吾兄平生名阀固不敢与茂光伯时二公较等埒而其所称该洽则固探九丘而穷八索倒三峡而动六丁矣假饶方艾之年遭逢知己相为引重以大罄厥抱何必不为石渠天禄中人耶余也樗栎下材谬博一第自愧口耳之学不足以美七尺躯勉欲窥兄万一邈不可得第念童幼时肩随吾兄挹兄残膏防馥以自润者今已白首矣是以不辞绳瓮而漫为之跋且以表吾兄非书淫传癖者比也弟大翺撰

　　小记
　　太岳彭先生少嗜博综壮多制作即驱车逰宦解绶归田或出或处皆讽颂之林以风以雨成捜罗之以故绪至繁而成统物无一而不该累嵗穷年始竣斯集然编纂虽勤校讐未力梦楹既逺觿佩逾踈每手斯篇不胜喟叹乃句章冯重夫先生雅好其书每曰希世之珍非一隅之玩鸾龙之采岂奥窔之观彭先生研精毕世极力斯编而藏不出缄縢施不越里闬是必如三十世初行左传五百嵗始知子云乃慊于瞆瞆者哉古人云或藏之名山或传之通邑大都皆后死者之责也子与其三薫而十袭之曷如就金陵订正修全令不径走四裔而若杨子幼之为太史公阐绎者乎且子既亟亟为茂秦表章而况先生托在戚懿死而有知其属望于子又当何如邪予有感于重夫先生之言又实于先生有肺腑之义于是力荷补修务期完善遂邀伯馨伯韶诸内兄拮据数月始睹成事于以见彭氏子之多贤而并纪重夫先生赞成之力不浅也如曰怀古之情有生同抱怜才之感贤豪特深则髙山景行俟诸同好而小子不敏何足以当之时万厯己未上元日孙壻张幼学顿首手记于因笃楼












　　山堂肆考
　　凡例
　　一是书成于万厯乙未冬一鹤彭太岳以著述闻葢二十年于兹矣厥后浸淫散佚越在己未学乃寻绎旧闻踵事増定遂成完帙一时博物君子争传览焉亦是书中兴之防也
　　一防较姓氏先辈名人为多近复厯访当代名公巨卿再经订定删讹正舛殊不可易故书地书氏书名备陈于左实欲借是以不朽云
　　一分宫商角征羽五集因旧制也上而天时地理之全下及羽毛鳞甲之属合二百四十卷旧分八十册每套以金石丝竹匏土革木编记卷帙颇繁未便翻阅今除之凡以六十册为率
　　一迩来书贾射利窥书业有成价私将卷末裁割十存八九散乱溷杂比年为甚更有无借之徒改头换面并序目亦半存者学甚痛之兹后并书林严惩此重加増定一篇不遗一篇不混识者鉴之















　　防定姓氏
　　秣陵焦弱侯　竑　　温陵杜可大　业
　　清漳黄元祗　曰谨　海陵凌海楼　儒
　　云间张君一　以诚　麻城王元祯　兆云
　　温陵潘士鼎　洙　　黄冈廖伯常　自伸
　　古王圣俞　纳谏　古成　　　宪
　　苍梧陈惟志　懋功　豫章熊宪祥　瑞
　　靳江伍以大　可受
　　重订姓氏
　　四明冯重夫　任　　古范异羽　鳯翼
　　城固谢午云　宸　　蜀郡周了十　长应
　　古张完朴　元芳　中州侯晋明　安国
　　棠邑潘平之　世竒　四明冯弓闾　起纶
　　崇川顾珠岩　国寳　勾章冯留仙　元飏
　　西吴严琢庵　尔珪　古越陈昭华　祖训
　　勾章冯邺仙　元飚　豫章钟履旋　必显
</div>
    <div class="pagination">
<span class="current-page">1</span><a href="山堂肆考_page2.html">2</a><a href="山堂肆考_page3.html">3</a><a href="山堂肆考_page4.html">4</a><a href="山堂肆考_page5.html">5</a><a href="山堂肆考_page6.html">6</a><span>...</span><a href="山堂肆考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
