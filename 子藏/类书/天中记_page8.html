<!DOCTYPE html>
<html>
<head>
    <meta charset="UTF-8">
    <title>天中记 - 第 8 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 8 页/共 201 页</h1>
    <div class="content">
　　天中记卷二
<子部,类书类,天中记>
　　钦定四库全书
　　天中记卷三
　　明　陈耀文　撰
　　雨
　　辅时雨者辅时生养均遍故谓之雨【礼统】雨者辅也【什名】天地之施雨者天地之施也【河图帝通纪】阳制于隂故为雨【春秋潜潭已】
　　隂阳和天地之气和则雨【曽子】
　　二气均王弼云雨者隂在于上而阳薄之而不得通则烝而为雨此説非也何者夫隂阳二气生于黄泉氤氲交结出地为云二气力均则能为雨或隂气少而阳气多或隂气多而阳气少皆不能为雨也小畜不雨者隂气少也小过不雨者阳气少也小畜上九既雨既处者阳极则隂也故孔子曰天作时雨山川出云云也者非一气能生者也譬之于炊或有水而无火有火而无水皆不能生气必须水火备而后气生气生本于釡中非结成于甑上也由此而论云必结于地中隂阳相将而出非隂先而阳后尚不能为云岂能为雨乎【兼明书】地气风为天气雨为地气风顺时而行雨应风而下命曰天气下地气上隂阳交通万物成矣【范子计然】
　　隂气天将雨人之病为之先动是隂相应而起也天将隂雨又使人睡卧者隂气也【汉名臣奏】
　　神雨神农之理天下欲雨则雨五日为行雨旬日为糓雨一旬五日为时雨万物咸利故曰神雨【尼子】神农之治天下甘雨时降五糓繁植【淮南子】
　　云族黄帝见广成子于空同曰而治天下云气不待族而雨【庄子】族云飞泉室震风沈羽卿【鲍照诗】
　　洗甲兵文王命散宜生卜伐纣吉乎曰不吉鑚龟龟不兆数蓍不交而折将行之日雨辎车至轸行之日帜折为三散宜生曰此卜四不祥不可举事太公进曰是非子之所知也祖行之日雨辎重车是洗濯甲兵也【六韬】暴雨太公为灌坛令武王梦妇人当道夜哭问之曰吾是东海神女嫁于西海神童今灌坛令当道废我行我行必有大风雨而太公有德吾不敢以暴风雨过是毁君德武王明日召太公三日三夜果有疾风暴雨从太公邑外过【博物志】
　　风波立霁武王伐纣至河上雨甚疾雷晦暝扬波于河众甚惧武王曰余在天下谁敢干志者风波立霁【搜神记】雨必以夜周公载纪而天下太平当此之时雨不破块风不鸣条旬而一雨雨必以夜无丘陵高下皆熟【盐铁论】淫雨宋大水公使吊焉天作淫雨害于粢盛若之何下吊对曰孤实不敬天降之灾又以为君忧拜命之辱【左庄十一年】
　　膏雨子游答季孙曰以子产之仁爱譬夫子其犹浸水之与膏雨乎夫浸水所及则生不及则死膏雨之所生也广民之受赐也普莫识其由来者【孔丛子】孔子相鲁三月不令而行沛若时雨之灌万物莫不兴起也【盐铁论】月离毕孔子出使子路赍雨具有顷天果大雨子路问其故孔子曰昨暮月离于毕后日月复离于毕孔子出子路请赍雨具孔子不聴出果无雨子路问其故孔子曰昔日月离其隂故雨昨暮月离其阳故不雨【论衡】商羊舞齐有一足之鸟飞集殿前舒趐而跳齐侯异之访诸孔子孔子曰此鸟名曰商羊昔童儿在屈其一脚振迅两臂而跳且谣曰天将大雨商羊鼓舞今齐有之其应至矣急告民趋治沟渠脩堤防果大霖雨诸国伤害人民唯齐有备【家语】
　　假盖孔子将行雨而无盖门人曰商也有之孔子曰商之为人也甚恡于财吾闻与人交推其长者违其短者故能敬也【家语】
　　雨水灭表齐韩魏共攻燕楚王使景阳将而救之暮舍使左右司马各营壁地已植表景阳怒曰女所营者水皆欲灭表焉可以舍乃令徙明日大雨山水大出所营者水皆灭表军吏乃服【战国防】
　　狸知雨有客诣董仲舒谈论微奥仲舒疑之客又云天欲雨仲舒因戏之曰巢防却风穴处知雨卿非狐狸即其老鼠客化为老狸而走【幽明録】
　　流粟邹子曰朱买臣贫贱之时孜孜脩学不觉雨之流粟志在经传也
　　流麦高鳯好学不休其家曝麦令鳯守鸡以竿授其手中鳯执竿读书雨大至不觉执竿如故其妻还见麦流甚以为怒鳯亦不愧【后汉】
　　蚁封穴东观汉记云沛献王辅善京氏易永平五年少雨上以易林占之繇曰蚁封穴防大雨将至以问辅辅曰蹇艮下坎上艮为山坎为水山出云为雨蚁穴防时雨将至故以蚁为兴防
　　豫备任文公为治中从事时大旱白刺史曰五月一日当有大水其变已至不可防救宜令吏人豫为其备刺史不聴文公独储大舩百姓或闻顿有为防者到其日旱烈文公急命促载使白刺史刺史笑之日将中天北云起须臾大雨至餔时湔水涌起十余丈突坏庐舍所害数千人【后汉书】
　　噀酒邵信臣为少府南阳遭火热数万人信臣时在丞相匡衡坐心动会酒东向潄之遭火处见云西北来冥晦大雨以灭火雨酒香【邵氏家传】后汉书郭宪从驾噀酒厌齐国火神仙传栾巴正旦救成都火成武丁于周昕坐噀酒救临武火晋书佛图澄于石虎台救幽州火【俱同】随车百里嵩字景山为徐州刺史境遭旱嵩出巡处甘雨辄防东海祝其合乡等二县父老防曰人等是公百姓独不迃际乃回赴之雨随车而下【谢承书】郑为驺令勤行德化鲁国当春大旱五糓不丰驺独致雨偏熟迁淮隂太守消息繇赋政不烦苛行春大旱随车致雨【后汉】潄水樊英隐于壸山尝有暴风从西方起英谓学者曰成都市火甚盛因含水西向潄之乃令记其时日客后有从蜀来云是日大火有黒云从东起须臾大雨火遂得灭【后汉书】
　　避雨茅容耕于野时与等辈避雨树下众皆夷踞相对容独危坐逾恭郭林宗行见而奇之因请防宿【后汉书】折巾郭林宗尝于陈梁间行遇雨巾一角垫时人乃故折巾一角以为林宗巾其见慕如此【后汉书】
　　留客昔羽山有神人焉逍遥于中岳与左元放共游蓟子训所坐欲起子训应欲留之二日之中三雨今呼五月三雨亦为留客雨【陆机要览】
　　刻雨期管辂与倪清河刻雨期倪未信辂曰十六日壬子直满毕星中已有水气水气之发动于卯辰此必至之应也又夫昨檄召五星宣布星符刺下东井告命南箕使召雷公电父风伯雨师羣岳吐隂众川激精云汉垂泽蛟龙含灵爗爗朱电吐咀杳冥殷殷雷声嘘吸雨灵习习谷风六合皆同咳唾之间品物流形天有常期道有自然不足为难也向暮果有艮风鸣鸟日未入东南有山云楼起黄昏之后雷声动天到一鼓中星月皆没风云并兴气四合大雨河倾倪调辂言误中耳不为神也辂曰误中与天期不亦工乎【管辂别传】
　　盖覆刘基字敬舆繇子也姿容美好孙权爱敬之权大暑时尝于船中宴饮于楼船上值雷雨权以盖自覆又命覆基余人不得也其见待如此【吴志】
　　蛊粟怀帝永嘉中梁州雨十旬麦化为飞蛾又荆州久雨粟化为蛊虫中郎王义兴表曰尧生神禾晋有蛊粟陛下自以圣德何如帝有慙色
　　霖浩元魏高祖诏云抚师于霖浩之辰【魏书】
　　率众防天茍金龙为梓潼太守带闗城戍主梁人攻围会金龙病妻刘率励拒战百有余日井在城外防为贼陷城中絶水刘集众告天俄而澍雨刘命出公私布绢乃至衣服悬之城中绞而取水所有杂器悉储之于是人心益固梁人退宣武嘉之官其子
　　雨珠梁大同中尝骤雨殿前往往有杂色宝珠梁武帝观之甚有喜色虞寄因上瑞雨颂帝谓寄兄茘曰此颂典裁清拔卿家之士龙也【陈书】
　　风雨不异王惠常临曲水风雨暴至坐者皆驰散惠徐起不异常日不以霑霈而改【南史】
　　暴雨不改裴粲曽诣清河王下车始进便属暴雨粲容步舒雅不以霑濡改节怿乃令人持盖覆之叹谓左右曰何代无奇人【魏书】
　　审雨堂古槐中蚁穴也元魏时卢汾尝叩树有一女子衣青出引汾入见防堂危豁有堂题曰审雨堂【穷神秘苑】月额雨金楼子自叙云初至荆州孟秋之月亢阳日久月旦虽雨俄而便晴有人云月雨额千里赤盖旱之征也吾筮当雨又以十七日筮于时云卷金翘日晖合璧红尘暗陌丹霞映峙咸谓亢阳之势未沐膏泽筮遇坎之比予曰坎者水也子爻为世其在今夜三更乎地上有水称之为比其夜果有甘雨
　　浮沤陈后主泛舟乐游于河忽遇雨浮沤生宫人指浮沤曰满河珍珠因名其河为珍珠河【金陵志】
　　雨官张元宾得仙入华阳洞为理禁伯其职主水盖雨官也【真诰】
　　李靖行雨李靖微时尝射猎灵山中会暮投宿一巨宅有老妇延之中夜扣门甚急妇人曰此非人世乃龙宫也今天符命行雨二子俱出计两处云程合逾万里欲奉烦顷刻如何遂命黄头鞲青骢马又命取雨器乃一小瓶子系于鞍前戒曰马跃嘶鸣取瓶中水一滴滴马騣上谨勿多也既而电掣云间见所憇村连下二十滴既归老妇泣曰何相负之甚此一滴乃地上一尺雨也此村夜半平地水深二丈岂复有人妾已受谴杖八十矣【怪録】
　　优贤之应贞观末房龄避位防第时天旱太宗将幸芙蓉园以观风俗龄闻之戒其子曰銮舆必当见幸亟使扫洒兼备馔具有顷太宗果先幸其第便载入宫其夕大雨咸以为优贤之应【大唐新语】
　　瓦为雨衣谷那律常从太宗出猎途中遇雨上问油衣若为得不漏那律曰能以瓦为之必不漏矣意欲太宗不为畋猎太宗悦赐帛二百段【旧唐书防要语林作高宗】
　　徙营裴行俭高宗时为定襄道大总管讨突厥大军次单于北暮已立营堑壕既周行俭更命徙营高岗吏白士安堵不可扰不聴促徙之比夜风雨暴至前占营所水深丈余众莫不骇叹问何以知之行俭曰自今第如我节制母问我所以知也【唐书】
　　闭北门神龙元年七月洛水涨坏庐舍宋务先疏曰雨旸或愆则貌言为咎雩禜之法存乎礼典今暂逢霖雨即闭坊门岂有一坊一市遂能感召灵星暂闭暂开便欲发挥神道哉至今巷议街言共呼坊门为宰相谓能节宣风雨燮理隂阳夫如是则赫赫师尹便为虚设悠悠苍生复何所望唐休璟以霖雨为害咎在主司上表解任冀移隂咎之征复免夜行之责【旧唐五行志】
　　牛劣景龙中洛下霖雨百余日宰相不能调隂阳乃闭坊市北门卒无効霑溢益甚人歌云礼贤不解开东阁燮理惟能闭北门【朝野佥载】时驾车者苦甚汚街中言曰宰相不能调隂阳致兹恒雨令我汚行防中书令杨再思过谓之曰于理则然亦卿牛劣耳【旧五行志】
　　雨工仪鳯中柳毅于泾阳见妇人牧羊道畔怪而问之曰洞庭龙君小女也问牧羊何用曰非羊也雨工也雷霆之类也毅后配此女开元中犹在【异闻録】
　　知雨邠王守礼章怀太子之子也时虽积隂累日守礼白于诸王曰欲晴果晴阳涉旬守礼曰即雨果连防岐王等奏之云邠哥有术守礼曰臣无术也则天时以章怀迁谪臣幽闭宫中十余年每嵗被勑杖数顿见瘢痕甚厚欲雨臣脊上即沈闷欲晴即轻徤臣以此知之非有术也涕泗霑襟宗亦悯然【旧唐书】
　　占雨石苏颋有一锦纹花石镂为笔架置于砚席间每天欲雨即津出如汗逡巡而雨颋以此为雨候【开元遗事】霖铃上既幸蜀初入邪谷霖雨弥旬于栈道中闻铃声与山相应上悼念贵妃因采其声为雨淋铃曲以寄恨焉【明皇杂録】
　　御史雨顔真卿开元中为监察御史使河陇时五原有寃狱久不决真卿至立辨之天方旱狱决乃雨郡人呼之御史雨【旧唐书】
　　李德雨太和七年二月二十八日恩守本官平章事时枢机不密二十六日京师已盛传明日有麻二十七日寂然皆言已中止不行矣文宗与枢密使手诏示诸相其词曰命相絶是重事适看厯日明日晨非佳二十八日方下云去冬今春久无雨雪昏霾尤甚是日甘泽沛然枢密使谓予曰禁中喜此宫人呼相公向下一字讹音李德雨矣【李德裕雨朝献厯记】
　　干雨泗州门监王忠政云开成中死十二日复活始见一人碧衣赤帻引臂登云曰天召汝行雨于左落队其左右落队各有五方甲马簇于云头俯向下重楼深室囊柜之内纎细悉见更异者见米粒长数尺凡两队而一队于小项缾子贮人间水一队所贮如马牙硝末谓之干雨雨皆在前风车为殿【唐年小録】
　　霖甚豆卢瑑干符中拜相宣制日大风雷雨拔树左丞韦蟾与瑑善往贺之瑑言及雷雨之异蟾曰此应相公为霖作解之祥也瑑笑曰霖何甚耶及巢贼犯京师瑑遇害于张直方之第识者以风雷不令之兆【旧唐书】假雨具孔极侍郎为补遗时尝朝回值雨而无雨备乃于人家檐庑下避之过食时雨益甚其人乃延入防事有一叟出迎甚恭酒馔亦甚丰洁极为谢之且假雨具叟曰予闲居不预人事寒暑风雨未尝冒也置此欲安施乎令于他处假借以奉之极退而叹嗟若忘宦情语人曰斯大隐者也【北梦琐言】
　　雨惧抽税南唐时闗司敛率尤繁商人苦之属近甸亢旱一日宴于北苑烈祖谓侍臣曰畿甸雨都城不雨何也得非狱市之间违天意欤申渐高乗谈谐进曰雨惧抽税不敢入京烈祖大笑即下令除一切额外税信宿之间膏泽告足【南唐书】江南野録作李家明从后主登台雨不破块太平之世雨不破块津茎润叶而已【西京杂记】十日一雨一嵗三十六雨天地之气宜十日小雨应天文也十五日大雨以斗运也【春秋説题】太平之时五日一风十日一雨嵗凡三十六雨此休征时若之应【易飞候】夫风气雨露本当和适儒者论太平瑞应言其风祥露甘风不鸣条雨不破块可也言其五日一风十日一雨褒之甚也风雨虽适不能五日十日正如其数【论衡】
　　屛翳广雅云雨师谓之屛翳山海经屏翳在海东人谓之雨师天问屏号起雨何以兴之虞喜志林雨师屏翳大象赋太白降神于屏翳注云其精降为雨师之神张景阳诗飞廉应南箕丰隆迎号屏【顔师古云屏翳一名萍号】韦昭曰屏翳雷师章怀思赋注曰云师李善选注云説者虽多并无明据曹植诘咎文云河伯典泽屛翳司风洛神赋屏翳收风川后静波植既以为风师不可引他説以非之【韵府羣玉翳字下引洛神赋】按大人赋召屛翳诛风伯刑雨师如相如之言又非风师矣今折众论以雨师为正风俗通云雨师冥列仙传赤松子神农时雨师
　　涷雨尔雅暴雨谓之涷雨注今江东呼夏月暴雨为涷雨离骚云令飘风兮先驱使涷雨兮洒尘
　　东雨陆机九愍感逝云眷南云以兴悲东雨而涕零苦雨左传申丰曰春无凄风秋无苦雨杜预曰苦雨为人所患苦也陆士衡诗凄风迕时序苦雨遂成霖晋潘尼宋伍缉之并作苦雨赋
　　愁霖左传曰雨三日以往为霖纂要云苦雨亦曰愁霖江淹诗有渰兴春节愁霖贯秋序应玚王仲宣曹子建陆云并作愁霖赋
　　陵雨法言曰震风陵雨然后知厦屋帡幪李轨曰陵雨暴雨也陆衡演连珠曰迅风陵雨不谬晨禽之察长雨蔡邕霖赋云瞻云之晻晻悬长雨之森森幽雨宋孝武之江州诗山曲防幽雨江路结流寒屑雨木虚海赋云屑雨浤浤汩汩注屑雨飞洒之貎雨絶蔡邕表志云罪恶无状投畀有北灰灭雨絶世路无由陈琳檄吴将校曰雨絶于天虞翻交州上孙权书曰罪弃雨絶拜贺无阶曹子建文帝诔曰云往雨絶文钦降吴表云秉命不幸常魏国雨絶于天自知无路潘岳杨氏七哀诗漼如叶落树邈然雨絶天晋傅辞忽如雨絶云郭璞诗高下理自殊一乖雨絶天江文通杂传诗雨絶无还云花落岂留英
　　雨足晋张协杂诗曰云根临八极雨足洒四溟又云翳翳结繁云森森散雨足曹毘请雨文曰云根山积而中披雨足垂零而复散
　　础润淮南子山云蒸而柱础润谢庄诗鹅起知风舞础润识云流江淹诗水鹳巢层甍山云润柱础
　　悬炭以炭与物称之使轻重等悬室中天将雨则炭重天晴则炭轻【感应类从志】
　　鱼噞穴藏先知雨隂曀未集鱼已噞喁巢居之鸟先知风树木未摇鸟已翔【春秋汉含孽】天将雨也鱼已噞之【淮南子】鹳鸣鹳鸣于垤妇叹于室薛君曰鹳水鸟巢居知风穴处知雨天将雨而蚁出壅土鹳鸟见之长鸣而喜【韩诗】鹬知前天文志天将雨鹬知之师古曰逸周书知天文者冠鹬冠以鹬知天时故也
　　焦明至焦明至为雨备焦明水鸟也【乐□声仪】
　　黒蜧跃淮南子曰牺牛骍毛宜于庙牲其于致雨不若黒蜧高诱曰黒蜧黒蛇也潜于神泉能致云雨许慎曰黒蜧神虬潜泉而居将雨则跃张景阳诗黒蜧跃重渊商羊舞野庭
　　朱鳖浮朱鳖浮于波上必大雨【淮南子】
　　黒猪渡河夜半天汉中有黒气相逐俗谓之黒猪渡河雨候也【朝野佥载】天河中黒云主雨谓之天河作坝【琐碎録】鸠逐妇埤雅曰鹁鸠隂则屏逐其雌晴则呼而返之语曰天将雨鸠逐妇尔雅翼云今人辨其声以为无屋住云云覆北斗北斗者不欲云覆之有黒云覆之大雨【傅子天文要集】韩休喜雨赋天垂贯斗之云神召离毕之月
　　朝霞张恊离诗金风扇素节丹霞启隂期朝霞迎白日丹气临阳谷傅诗徂暑未一旬重阳翳朝霞吴谚云朝霞不出门暮霞行千里
　　月如仰瓦江邻几云刘师顔视月占旱问之云古语有之月如弯弓少雨多风月如仰瓦不求自下【杂志】月初生而仰则月中多雨谚曰云云【琐碎録】
　　干星照昼雨夜见星明日复雨王建诗照泥星出依然黒淹烂庭花不肯休吴语云星宿照烂土明日依旧雨姚令威丛话云干星照湿土又谚曰云行西星照泥皆言雨候也【琐碎録】
　　杏花雨提要録杏花开时正值清明后必有雨也谓之杏花雨古诗沾衣欲湿杏花雨吹面不寒杨柳风泼火雨河朔人谓清明雨为泼火雨【退斋雅闻】
　　榆荚雨三月榆荚雨高地强土可以种禾【汜胜之书】
　　梅雨风土记夏至雨名黄梅雨霑衣服皆败黕四时纂要云梅熟而雨曰梅雨又闽人以立夏后逢庚日为入梅芒种后逢壬为出梅【琐碎録】
　　分龙俗以五月雨为分龙雨一曰隔辙雨【续博物志】
　　濯枝六月有大雨名濯枝雨【风土记】
　　三时雨六月必有三时雨农家以为甘泽邑里相贺曰喜雨【嵗时记】
　　洗车洒泪七月六日雨曰洗车雨七日雨曰洒泪雨【嵗时杂记】
　　黄雀雨九月雨为黄雀雨【提要録】罗鄂州词云九月江南秋色黄雀雨鲤鱼风
　　烂雨同州谓沾足为烂雨【侯鲭録】
　　木头防土戊辰己巳戊戌己亥日为木头防土须隂雨梁次张诗嵗次属金知稔熟木头防土验滂沱【吹剑録】坎化周易集林杂占曰占天雨否外卦得隂为雨得阳不雨其爻发变得坎为雨得离不雨巽化为坎先风后雨坎化为巽先雨后风
　　玉女披衣顾野王舆地志曰萍乡西津有玉女冈其墪天气若雨石间即涌五色云之气百姓咸云玉女披衣又名玉女墪段成式诗不愿石郎戴笠难甘玉女披衣岘山张盖安定郡有岘阳峯峯上有池若雨则云起中若车盖然故里谚曰岘山张盖雨滂沛【三水小牍】
　　山带张野庐山记天将雨则有白云或冠峯岩或亘中岭俗谓之山带不出三日必雨唐诗风吹山带遥知雨石燕飞湘州记云零陵山有石燕遇雨则飞如生燕雨止则还如石庾信晴诗已欢无石燕
　　龙蟠应鼓蜀都赋曰潜龙蟠于沮泽应鸣鼓兴雨注曰巴东有泽水人谓有神龙不可鸣鼔鸣鼓其傍即便雨矣闗东西风闗东西风则晴东风则雨闗西西风则雨东风则晴【续博物志】
　　漏天梁益记大小漏天在雅州西北山谷高深沈晦多雨黎县常多风故谓黎风雅雨寰宇记卭都县漏天秋夏常雨故曰漏天道有大黎山小黎山四时霖霪不絶俗呼为大漏天小漏天
　　当天井多雨防牱郡上当天井故多雨潦【华阳国志】
　　诸天雨兠率天雨摩泥寳珠防世城雨美膳阿脩罗天雨兵杖阎浮提世界雨清净之水【法苑珠林】
　　三种雨雨有三种天及龙皆能降雨天雨细雾下者是龙雨甚麄下者是又阿脩罗共天鬭时亦能降雨粗细不定雨有二种有喜雨瞠雨若雨调和者是欢喜雨若兴雷电霹雳者是瞠恚雨【分别功徳论】
　　河伯使者西海上有人焉乗白马朱鬛白衣赤冠从十二童子驰马西海上如飞名曰河伯使者其所至之国雨水滂沱也【神异经】
　　无为君郑有不毛山上有无为之君分布云雨于九州之内【遁甲开山图】
　　天泣夫军出逢天无云而雨此天泣也军没不还【太公兵法】大将始行雨而薄不濡衣冠是谓天泣【魏武兵书摭要】中和三年三月淅西天鸣声如转磨无云而雨元和十二年正月乙酉星见而雨占曰无云而雨是谓天泣【唐五行志】甲子雨俚谚云春雨甲子赤地千里夏雨甲子乗船入市秋雨甲子禾头生耳冬雨甲子牛羊冻死鹊巢下地其年大水【朝野佥载】
　　雨土干符二年洛阳暴雨有物堕地如羖羊不食顷之入地中其迹月余不灭或以为雨土也占曰当旱【唐五行志】
　　祈雨
　　灵雨瑞应图曰灵雨者瑞雨也降而应物谓之灵雨遇嵗亢旱责躬引咎理察寃枉退出贪残侧身脩政则降以灵雨如其有道术祷祝山川致龙转石闭阳纵隂之类诚非瑞应是故鲁侯有暴防之诮齐景公以祠山见讥应龙山海经应龙已杀蚩尤又杀夸父乃去南方处之故南方多雨又云应龙杀蚩尤与夸父不得复土故下数旱旱而为应龙之状乃得大雨郭璞曰今之土龙本此气应自然防感非人所能为者
　　土龙淮南子曰土龙致雨注曰汤遭旱作土龙以象云从龙也法言曰象龙之致雨艰矣哉龙乎龙乎应璩与岑文瑜书云土龙矫首于寺泥人鹤立于阙里六事自责汤既克夏大旱五年不收汤乃以身祷于桑林剪其髪其手以身为牺牲【吕氏春秋】以六事自责曰政不节与使民疾与宫室崇与女谒盛与苞苴行与谗夫兴与何不雨至斯极也【荀子】言未讫而四海之云凑千里之雨至【淮南子】当此时也弦歌鼔舞者禁之【尸子】书曰汤旱自责天应以雨夫春秋大雩董仲舒设土龙皆为一时间也一时不雨恐惧雩祭求隂请福忧念百姓也汤遭旱七年以五过自责谓何时也夫遭旱一时辄自责乎旱至七年乃自责也谓一时辄自责七年乃雨天应之诚何其留也始谓七年乃自责忧念百姓何其迟也不合雩祭之法不厌忧民之义书之言未可信也【论衡】伐殷武王以二月癸亥夜陈未毕而雨注王至牧野之日夜陈师陈师未毕而雨雨天地神人叶同之应也【国语】武王兵入南郊前歌后舞甲子进兵乙丑而雨【太公伏符隂谋】讨邢卫大旱卜有事于山川不吉甯庄子曰昔周饥克殷而年丰今邢无道诸侯无伯天其或者欲使卫讨邢乎从之师兴而雨【左僖十九】
　　六过自让僖公三年春夏不雨于是僖公忧闵服避舍率羣臣祷山川以六过自让绌女谒放下防佞郭都等十三人诛领人之吏受货赂赵祝等九人释更徭之逋罢军冦之诛去苛刻峻文惨毒之教所蠲浮令四十五事曰方今天旱野无生稼寡人当死百姓何罪不敢烦人请命愿抚万人害以身塞无状祷已舍齐南郊雨大澍也【春秋考异邮】易内传曰人君奢侈多饰宫室其时旱其灾火是故鲁僖遭旱脩政自勑下钟鼔之县休缮治之官虽则不寕而时雨自降【后郎顗传】
　　焚巫尫夏大旱公欲焚巫尫臧文仲曰巫尫何为天欲杀之则如勿生若能为旱焚之滋甚公从之【左僖二十一】穆公欲暴尫巫县子对以徙市【檀弓】
　　自贬孔子在齐齐大旱春饥景公问于孔子曰旱如之何孔子曰凶年则乗驽马力役不兴驰道不脩祈以币玉祭事不悬祀以下牲此则贤君自贬以救民之礼【家语】暴露齐大旱景公欲祠灵山晏子曰夫灵山固以石为身以草木为毛髪天久不雨髪将燋身将热彼独不欲雨乎祠之何益公欲祠河伯曰夫河伯以水为国以鱼鳖为民天久不雨百川将竭国民将亡矣谁独不用雨乎祠之无益公避宫殿暴露与山灵河伯共其忧其幸而雨乎公乃出野暴露三日天果大雨【晏子春秋】
　　人祠乃雨宋景公之时天大旱三年卜之曰必以人祠乃雨景公下堂顿首曰凡吾所以求雨者为吾民也今使吾以人祠乃且雨寡人将自当之言未卒而天大雨方千里【庄子一作齐景公】
　　蜀侯雨秦王诛蜀侯恽后迎葬咸阳天雨三日不通因葬成都故蜀人求雨祀蜀侯必雨【蜀本记】
　　纵隂闭阳董仲舒治国以春秋灾异之变推隂阳所以错行故求雨闭诸阳纵诸隂其止雨反是师古曰谓若闭南门禁举火及开北门水洒人之类是也
　　祠灵星元封二年夏旱公孙卿曰黄帝时封则天旱干封三年上乃下诏天旱意干封乎其令天下尊祠灵星焉【前郊祀志】赵瑶为阆中令时西州遭旱瑶率掾吏斋成于灵星池归咎自责稽首流血应时大雨【益部耆旧传】
　　理孝妇寃东海有孝妇少寡无子养姑十余年甚谨姑恐累不得嫁逐自经死姑女告妇杀母吏捕验治孝妇自诬服具狱上府于公为辨明其寃太守不聴竟论杀孝妇郡中枯旱三年后太守至卜筮其故于公以为前太守彊断孝妇之咎于是太守自祭孝妇因表其墓天立大雨嵗熟【汉书】后汉书殷丹因孟尝言祭上虞寡妇晋列女传刘曜时呼延谟辨陜县妇人事同
　　决狱致雨永平十三年楚王英谋为逆事互相牵引拘系者千余人三年而狱不决坐掠幽而死者百余人天用灾旱赤地千里袁安拜楚郡太守即控辔而行既到决狱事人人具録其辞状本非首谋为主所引应时理遣一旬之中言千人之命其时甘雨滂霈嵗大丰稔【汝南先贤传后汉书】
</div>
    <div class="pagination">
<a href="天中记_page7.html">上一页</a><span>...</span><a href="天中记_page3.html">3</a><a href="天中记_page4.html">4</a><a href="天中记_page5.html">5</a><a href="天中记_page6.html">6</a><a href="天中记_page7.html">7</a><span class="current-page">8</span><a href="天中记_page9.html">9</a><a href="天中记_page10.html">10</a><a href="天中记_page11.html">11</a><a href="天中记_page12.html">12</a><a href="天中记_page13.html">13</a><span>...</span><a href="天中记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
