<!DOCTYPE html>
<html>
<head>
    <meta charset="UTF-8">
    <title>清稗类钞 - 第 408 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 408 页/共 432 页</h1>
    <div class="content">
　　频婆

　　频婆，一作苹婆，亦称频婆果，即柰之异名，或谓即苹果之异名，广东所产。荚如皂角，长二三寸，子生荚间两旁，老则荚迸开，外红色，内黄色，子皮黑，肉黄，熟则味甘。亦称凤眼果。

　　林檎

　　林檎为落叶亚乔木，高丈余，叶椭圆，有锯齿。春暮开花，五瓣，色白，有红晕。夏末果熟，形圆，味甘酸，可食，俗称花红，北方谓之沙果，较大而甘美。日本亦有此称，则指苹果而言也。

　　李

　　李为落叶亚乔木，高丈余，叶卵圆而长。春开花，色白，五瓣。实圆，全熟则赤，味略酸。

　　檇李

　　嘉兴古称檇李者，以县境新篁区西圣地方有静响寺，寺有李十余株，实熟时，清香扑鼻，味甚甜，除皮核外，滋润无渣。光绪朝，结果忽稀，有某绅受京友之嘱，而顿失所望，僧不敷分配，绅即置僧于狱。僧既释，伐其树，仅存禅房后园二小株而已。

　　桃

　　桃为落叶亚乔木，高丈余，叶椭圆而长，春开花，实夏熟，味甘酸。

　　水蜜桃

　　桃为吴乡佳果，其名不一，尤以上海水蜜桃为国中冠，相传为顾氏露香园遗种，花色较淡，实亦不甚大，皮薄浆甘，入口即化，略无酸味。最佳者，每遇雷雨一次，辄有红晕。其树以秋分时铲枝接种，非老本也。越五年，结实始美，惜易蠹蚀，七八年即萎。在城西一带者为真种，移植他处则味减。同治时，南门外数十里之人家，皆种桃为业，顾其味则远不及。西门真种至难得，且每遇熟时，官出票封园，胥吏从中渔利，高其价以售之民，一桃辄百钱，贫士老饕，颇难属餍。光、宣间，惟西门以外有之，其市中所售者，皆来自昆山。

　　寄书桃

　　芜湖寄书桃，高仅三四尺许，花色淡，与山桃无异。每熟时，其核自开而仁落，以物实之，则经宿而合，人往往作小诗或书纳之，以饷友，此寄书桃之名所由昉也。种自西蜀来。

　　羊桃

　　羊桃，亦作阳桃，广东有之。其树高五六丈，花红色，一蔕数子，七八月间熟，色如蜡，有五棱，亦名五棱。以白蜜渍之，致之北方，可已疟。苏轼诗「恣倾白蜜收五棱」，谓此也。或谓即五敛子。

　　枣

　　枣为落叶亚乔木，长二丈许，叶作卵形，互生，花小而黄，实椭圆。产于直隶、山东者，谓之北枣，有红、黑二色，红者味甘美。产于浙江金华者，谓之南枣，形长色紫，味甘微酸，为枣中佳品。

　　酸枣

　　酸枣为落叶亚乔木，枣之变种也。干高丈余，有刺针，叶为长卵形，有三大脉，花小而黄绿，实圆小，熟则红紫，味酸可食。仁入药，俗称酸枣仁。《尔雅》谓之樲。《孟子》「养其樲棘」即此。

　　芮枣

　　芮枣出安徽旌德芮姓家祠，仅一树，略如黑枣而差小，味厚。

　　乐毅枣

　　乐毅枣产山左，大倍常枣，相传为乐毅伐齐时所遗之种也，丰肌细核，多膏而肥美。

　　无花果

　　无花果为落叶亚乔木，吴、楚、闽、粤皆有之。叶大而粗糙，三裂或五裂，花单性，淡红，实为肉果，外部之倒卵囊状者为花托，花多隐于其中。吾人食用之部分，即花托。实熟则紫色软烂，味甘如柿，无核，中有消化蛋白质之成分，可助消化作用。

　　漳州古树

　　干隆初，漳州有一古树，卧孔道，形甚奇，旁以石屋承之，下可容车骑，望之如城闉，如门阙，根株不辨，了了如枨闑，以藤络之，密叶青青，不知何代树也。

　　岱庙之汉柏唐槐

　　岱庙在泰安城西北，祀东岳泰山之神，秦、汉以来已有之，地方十亩，门合五六重。大山门之东角为炳灵殿，相传泰山有五子，至圣炳灵为其第三子也。殿前旷地，有汉柏六株，时在季冬，望之已若枯死，至春，则尚苍翠如他树。又有柏数百森列庭中，任举其一，至少数百年，或且千年以上物也。其西角为延禧殿，殿前唐槐一株，一根分三干，一干中劈，石容一人，有明人甘一骥大书「唐槐」二字，碑语有之，故家乔木，其此之谓欤？

　　榕

　　榕为常绿乔木，高四五丈，产于闽、广热地，干既生枝，枝复生根，下垂至地，又复为干，故其荫极广。叶椭圆平滑，花淡红，实圆而小，类无花果。

　　交让木

　　交让木为常绿乔木，干高丈余，叶甚长而质厚，面绿，背白，柄赤。初夏开花，小而白，为总状花序。实椭圆，大三分许，熟则黑。新叶出后，旧叶凋落，故取相让之义而有此名。

　　木犀

　　木犀，一名岩桂，为常绿亚乔木，庭院多栽植之。叶为椭圆形，对生，秋日叶腋丛生小花，花冠下部连合，色有黄有白，俗称桂花。白者名银桂，黄者名金桂，香气浓厚。

　　榆

　　榆为落叶乔木，高八九丈，皮褐色，有扁平之裂痕，可剥脱，叶椭圆而大，有锯齿，花淡紫色。花后结实，周围果皮伸长如鸟翅，旧称榆荚，以其形扁圆，垂垂成串，又谓之榆钱。木材坚实，可制器具。

　　永陵之榆

　　肇祖永陵享殿侧有榆树一，高数十丈，荫庇神殿，大数围，向东南斜侧，枝干诘屈，状若虬龙，树腰有瘿数百颗。土人云：「每帝后上宾时，其瘿自陨一枚。」

　　花榆

　　热河榆木多黄色，其有花者名花榆，色较深，与豆瓣楠相似。

　　紫榆

　　紫榆有赤、白二种，白者别名枌，赤者与紫檀相似，出广东，性坚，新者色红，旧者色紫。今紫檀不易得，木器皆用紫榆。新者以水湿浸之，色能染物。

　　榔榆

　　榔榆为落叶乔木，高二三丈，叶椭圆有锯齿，皮有滑汁，秋季开小花，色淡绿，实扁圆有翅。其材可为车轴，皮坚韧，剥之长数尺，古以为緪索。

　　辛夷

　　辛夷为落叶乔木，其花初出时，尖锐如笔，故又谓之木笔。树高数丈，叶似柿叶而狭长，春初开花，有紫白二色，大如莲花，香味馥郁。白者俗称为玉兰。今植物学家谓辛夷、玉兰，皆为白色，惟玉兰九瓣而长，辛夷六瓣而短阔，以此为别。旧亦名为迎春花。

　　谢小渔大令从朱肯夫按试常德时，木笔花方盛开，肯夫以之命题试士，限用王文简公《秋柳》韵赋七律四首，大令因亦作之，诗云：「香国题碑此摄魂，应教卓立到词门。移根暗记书墙日，布蕊疏传屋漏痕。翡翠戏停林外架，燕支画出坞边村。凌云正有相如赋，点缀甘泉景待论。」「木末芙蓉也拒霜，亭亭直干放银塘。和云入梦都生彩，滴露研经合置箱。簪样格新初学卫，阵图排就不输王。毫端吐出春霞色，散绮真成碎锦坊。」「洗尽铅华练作衣，书裙态度是耶非？山中萼发摛毫早，谷口春残摘艳稀。画日凌空朱有晕，铺云作纸白如飞。数枝乞自韩员外，毛颖传来心未违。」「花高标格剧堪怜，墨妙谁评过眼烟。栏点平泉依醒石，经翻贝叶护兜绵。雕章艳溢羣芳谱，弄蕊柔宜弱冠年。书客莫嫌才易尽，曾干气象五云边。」

　　杨
</div>
    <div class="pagination">
<a href="清稗类钞_page407.html">上一页</a><span>...</span><a href="清稗类钞_page403.html">403</a><a href="清稗类钞_page404.html">404</a><a href="清稗类钞_page405.html">405</a><a href="清稗类钞_page406.html">406</a><a href="清稗类钞_page407.html">407</a><span class="current-page">408</span><a href="清稗类钞_page409.html">409</a><a href="清稗类钞_page410.html">410</a><a href="清稗类钞_page411.html">411</a><a href="清稗类钞_page412.html">412</a><a href="清稗类钞_page413.html">413</a><span>...</span><a href="清稗类钞_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
