<!DOCTYPE html>
<html>
<head>
    <meta charset="UTF-8">
    <title>清稗类钞 - 第 79 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 79 页/共 432 页</h1>
    <div class="content">　　青海蒙番之起居青海风俗，南境似前藏，北境似西蒙，东与甘肃大邑交通，又畧同汉俗。而人习讽经，性耽佛教，事事学步喇嘛，则全境皆然也。乎时逐水草而居者，论其暂则数迁其地，论其常则四时有一定之地。夏日所居曰夏窝子，冬日所居曰冬窝子。夏窝子在大山之阴，以背日光，其左右前三面则平旷开朗，水道倚巨川，而尤择树木阴密之处。冬窝子在山之阳，以迎日光，山不在高，高则积雪，又不宜低，低不障风，左右宜有两硖道，纡回而入，则深邃而温暖也。水道不必巨川，巨流易冰，沟水不常冰也。论者谓塞外秋后烧荒，每在旷野，具有深意。秋后，番帐羣徙于山内，平地蒭草，最易召寇，焚之以绝匪踪，一也。旷野无垠，不辨路径，焚之则支干可数，二也。草为瘴疠所聚，焚之则雨雪易消，寒瘴不生，三也。秋草自枯自萎，一经霜雪，腐湿狼藉，下次荆棘必生，焚之以袪潮秽，以除稂莠，四也。秋草高长，地气易泄，焚之以培地脉，春芽可以滋长，五也。因此数者，是以付之一炬，视不甚惜。初冬时候，平地竟不见一帐，入乱山深处，则人烟稠密，畜牧充盈，恍如桃源世界。近边蒙、番帐中，汉人每寄其子弟，令其服役数年，蒙、番之言语动作风俗，耳濡目染，久而习狎，以便行商番地。或充歇家伙伴，蒙、番视之，爱逾己出。亦有赘于彼族者，生子或还，或不还，惟其意也。

　　青海蒙、番眷属，聚居牛皮帐中，亲友至，亦羣居无猜。惟有客之夕，家主必后睡而先起。至夜，老幼男女横陈而卧，家主一一以短木棍隔之，两人相倚处，其间各置一木，此为防闲之器。界划鸿沟，他族逼处，不得过雷池一步也。黎明，家主起，验而去之。木棍不移，则色然喜；木棍易地，则艴然怒。倘或验之有迹，则下逐客令矣。俗传好事者与番妇有约，夜跨睡者而就之，睡者虽醒，亦不问。惟不得践其木，践则羣殴之，略不狥情。

　　沿帐挖沟以受水，帐中挖直坑一道以泄地湿，各帐皆然。坑之长短广狭不一，而深必以一尺为度，两边如低炕，坐可悬足。土人为坑必深尺有五，坑中又横开一二孔，可以爇树薪马矢，人卧其上，如北地之暖炕也，他省人则不相宜。新开之坑，其下蕴湿未散，土经火灼，湿毒上升，人为所蒸，另致呕逆软痹之疾。番地卫生要诀，凡遇风日晴和，必将帐篷拽起以驱潮瘴，旬必二三次。帐中多高灶，帐顶开窗，大径二尺，以泄炊烟。平灶虽稳而易成，不可近人卧处，仅可掘于帐外，离帐愈远愈宜。高灶方圆如例程。蒙、番为灶，长而狭，如短墙。平灶则随地掘坎，长约三尺余，宽约二尺，约为两方形，掘其半，深尺余，以容人。其半仅深四五寸，上凿圆孔，种火加釜，釜盖适与地平，下开小门，以通空气。

　　至其头人，则曰蒙长，曰番目。蒙长席地坐，必陈毡褥，或设矮几。番目惟设一帐，藉草而坐，陈物于地，不须几桌也。蒙长或用京苏及东西洋货，且曾至京师者，必以所购之物陈列满帐，竞相夸耀。番目之适用者，内地之五色粗布而已。

　　青海番族之起居育海番族所居，皆黑羊毛帐，顶低而平，雨雪不透，中宽约四丈，深约二丈，可容三四十人，上供佛像，中设高灶，右居坐家僧，左居眷属。客至相见，亦递用哈达.尊称人为红布，译言大人也。地陈毡毯，妇女皆围坐，半能汉语，大抵居近边邑者，语言尚近，文字为难耳。

　　青海蒙番之交际青海蒙、番之交际，礼俗大异。番与蒙不同，番与番又各不同。有合掌为礼者，有握手为礼者，客须因其俗而礼之。

　　阿里克俗尚青海有阿里克族，风俗良美，为番族之冠，胜于北蒙。婚嫁丧祭诸事，以及衣服饮食之宜，皆类汉人。待人有敬礼.客至，随所投，如旧主人，肉脯湩酪，啜且啖，无吝也。夜酣睡，主人代牧，失则偿。拾遗不匿，挂于帐外，以待失者往认.视内地之争衅构讼、析产阋墙、行百里者必腰缠、惠一餐者有德色，异矣。

　　郭密番俗尚青海郭密番民，皆筑屋以居，碉舍星罗，而牛羊繁盛之家，亦常携锅帐逐水草而牧，似游牧，非游牧；似城郭，非城郭，介乎居国、行国之间.每族百户一人，隶属于千户。千户之下，有副千户。千百户理民事，有妻室，而削发为喇嘛。或蓄发为红教僧，以僧非僧，似俗非俗，介于在家、出家之间.青海生熟岛番俗尚青海有岛，岛番分生熟二种.熟番窑居，或帐居，且有架木为屋者。编茆为墙，墐以土，户枢高仅及肩，伛偻而入，避海风也。牲畜充塞，而肥壮不如大陆之种.翦毛采乳，冬时运出易粮.数日宰一羊，恣烹炙。妇人解女工，见客知敬礼.风俗与常番略等，惟服饰稍陋，言语略不同耳。生番类鸟兽之为巢为营窟，男妇皆不裤，冬披羊皮，结草为长绳束之。亦蓄牛羊，恐其逸，以藤穿其胫，十数头为一联，藤末压巨石，恐为野兽吞也。于枯树之窝，四面列木如栅而圈之。不火食，茹毛饮血。多力，步如飞，能攫野兽毒蛇，生食之。或骑鹿握两角，翻山跳涧，驰如风.从不出山，熟番入，不相犯，语啾啾不可辨，投以干糗，则为之指迷途。两山有石洞，如蜂窝，每洞一僧，皆习襌定者。寺院大小十数，湫陋如民居，僧迹颇众。

　　哈萨克俗尚新疆哈萨克人无冠礼，婴儿五六岁，父母择日遍告亲友，延莫洛大诵经，行割礼，戚友馈物致贺.富家大族则杀羊马向宾客，为赛耿斗跤之乐。过此无恙，始得论婚。学骑马，教之控纵坐骑诸法，故其部以善骑著名。纵马疾驰，率能起立马背，作盘旋舞，或俯身拾物于地。

　　步不薙须，惟常翦唇髭，以便汤饮。十日一薙发，三日一削爪，同于西人。

　　哈萨克不讲宗法哈萨克族不讲宗法，无谱牒可稽，父业子受，无子者，继亲族兄弟之子为后。父死，则均其财产，子与女共分之。其俗与缠回大略相同，自祖以上，即无称述之者。回人之言曰：「厥初一人，生二男子，一子强狠好盗窃，不事耕作，其父逐之，是为哈族之祖；一子巽懦畏事，是为缠族之祖。」

　　哈萨克人强悍哈萨克人之风俗习惯与内外蒙古人同，有总管而无王公。十夫有十夫长一名，百夫有百夫长一名，千夫有千夫长一名。其性极强悍，以能杀人抢掠者为雄。

　　回人耐损耐损，回人大庆事也。凡男子之年未成丁者，十五岁以下，必于其生殖器小割一刀，曰耐损.择日，请阿浑至其家，为割之，亲友咸贺，有以礼物馈遗者，富家置酒馔，留贺客饮。

　　缠回俗尚新疆缠回风俗甚淳，重信，敬老亲仁，简质循法，以醉酒为耻，以贷贫民取息为大恶。其俗信誓，誓者以足踏餈而言，谓之昂无孙，重则抱经以誓，无不唯命者。其乡各设百户长，曰玉子巴什，十户长曰温巴什，凡稽户籍，均差徭，催科禁奸诘虣诸事，皆以之。其司水利者曰密喇布伯克，司分水者曰扣克巴什，凡浚渠渎，筑杠梁，植树木，计亩均水劝耕诸事，皆以之。其司盗贼者曰拔夏普，凡捕窃盗，守亭障，峙委积，聚木　槖授馆迎送诸事，皆以之。其司礼拜寺者曰伊玛木，凡诵经，讲善，和讼，解纷诸事皆以之。州县官吏又于城中设总长一人，谓之乡约.有大兴作徭役，乡约分檄各长，皆昢嗟立办.盖古乡官之制也。

　　藏人生育藏人以生女为幸，不尚男。产时不浴，母以舌舐之。至三朝，以黄油涂全身，曝于日中。数日，即以炒面调汤饲之，不饲乳。女产二日，男产三日，亲邻悉往庆，曰呛酒。送哈达，以哈达一缠儿头，余与父母。

　　藏女劳于男西藏有一妻多夫之俗，不合文明公例。妇主家事，男子辄惟命是听，以是女权伸张。男子恒惰而懦，且不若女子之强健也。耕田采薪，负重致远，修建房屋诸役，概以女子任之，男子惟相助而已。贸易亦多属妇女，而家政之庖厨、纺绩、裁缝、梳装等，则更优为之。

　　苗人男女之交际辰州苗人所居之村，必设一楼，梯而登之，曰阑房。至夕，村中幼男女尽驻其上，听其自相谐偶。夏日，男女浴于河。妇人见客，惟手护其两乳，余则弗避。汉人贸易者至其家，妇女不避，若与其女谈，虽狎媟，亦悦之，谓艳其美也。与其妻若妾交一语，则艴然怒。盖苗姓猜忌，虑汉人诱之逸，故如此。甚则缚呈诸茫。茫，苗称官长也。

　　滇夷以木刻记事滇夷无文字，以木板深刻记事，谓之木刻。每一事，即横刻一痕，剖而为二，彼此各执，无论年月久暂，持木刻以比对，誓不悔，盖即古代结绳、合符之遗意也。

　　黔中倮俗黔有倮，其土官之于土民，主仆之分最严，盖自其祖宗千百年以来，官常为主，民常为仆，故于土官休戚相关.粤西田川土官岑宜栋，即岑猛之后，其虐使土民，非常法所有，土民虽读书，不许应试，恐其出仕而脱籍也。田州与镇安之奉议州，一江相对，每奉议州试日，田民闻炮声，但遥望太息而已。生女有姿色，本官辄唤入，不听嫁，不敢字人也。有事控于本官，本官判或不公，负冤者惟私上老土官墓痛哭而已。虽有流官辖土司，不敢上诉也。

　　凡有征徭，必使头目签派，辄顷刻集事，流官虽有号令，不如头目之传呼也。土官见头目，答语必跪，进食必跪，甚至捧盥水亦跪。头目或有事，但杀一鸡，沥血于酒，使各饮之，则生死惟命矣。

　　倮以木刻为符号四川宁远之倮，无文字，有报告，必预定一木刻之式，或弓箭刀剑，或禽兽鱼介，且预约，若借银钱，若有急待援，若被围，若疾病，若约鬬，则于式之某处用刀刻木。或直画，或横画，或人或×，或十或一以为符号。

　　八番俗尚八番服食起居，类汉俗，妇人直顶作髻，业耕织，男子颇逸。盖八番徙自粤西，犹故俗也。妇免身三日即出耕作，而夫坐蓐抱儿不出户。其获稻，则和秸储之。刳木作臼，曰椎塘，临炊，舂稻而作食。燕会，则击腰鼓为乐。

　　打箭炉诸番之见官打箭炉诸番之土司与汉官相见，先递哈达，汉官亦以哈达赉之。次送奶茶，则答以块茶及银牌、绫缎。

　　西康番人相见礼西康番人相见，以折腰张口伸舌伸掌为敬礼，而拜鬼神及见土司、呼图克图则仍跪拜，拜则稽颡，曰碰头，此为至敬。番官相见，亦有以脱帽为礼者。

　　台番育儿台湾番人初产，产母携所育之婗嫛同浴于溪，不畏风寒，盖其性夙与水习也。其乳儿时，见者与之相狎，甚喜，以为人爱其子，虽抚摩其乳，不怒也。遇而不问，殊有怫意。

　　儿之襁褓，以布为之。有事，则系布于树，较枝桠相距远近，首尾结之，若悬床然。风动，枝叶飘飘然，儿酣睡其中，不颠不怖，饥则就乳之，醒仍置焉。既长，不畏风寒，终岁裸体，而扳缘高树，尤为其特长.台番让路台湾番人颇知礼让，卑幼遇尊长于途，却步道旁，背面而立，俟其过始行。若驾车，则远引以避，如遇侪辈，亦停车通问以让之。

　　台番女勤操作台湾番女勤于操作，巨细各事，皆能任之，富者亦然。不若内地之汉、满、蒙各族，凡中人之家之妇女，终日坐食而无所事事，至以废物为世诟病也。

　　清稗类钞方言类八旗方言阿妈，父也。额尼，母也。太太，祖母也。哥儿，公子也。妞儿，姑娘也。巴图鲁，坎肩儿。多钮，背心也。额隆袋，长袖马褂也。哑子嘎儿，密语也。溜杵格念，无钱也。招苏务桂，无钱也。

　　天津方言吃抖，犹上海所谓出风头也。大茶壶，妓院佣也。茶壶套，妓女与佣之通名也。弦子套，妓女乌师之通名也。上劲儿，实心任事或献媚也。劲儿么得，见人之上劲，以此高声揶揄之也。好家伙，畏之、赞之二义也。糟和络，犹糟糕也。敖， 「 平声译音。」 言不佳也。没根，事之不能详悉者也。有根，事之确晓者也。色气，揶揄词也。脸子那里摆，揶揄之辞也。下，事之看势不可为者。去而之他，则云下也。窝了，犹坍台也。聋子玩鸟，人不知好丑，犹聋子之玩鸟，不闻其鸣也。拧，弄坏也。八爷作揖，不急也。沉沉，不急也。十五岁姑娘缝襁，姑娘为处女，十五岁即缝襁褓，诮人性急也。满不听啼，不愿闻不入耳之言，掩耳而避之意也。问伏魔庵老道，伏魔庵在天津北门内，有老道士卖药，妇女犯经痛症者皆趋之，故人言腹痛，即以问伏魔庵老道谑之也。别上断弦，妓女有不满于狎客，尚与之交好者，以此四字警之也。溜达，散步也。老寿星玻璃脑袋，言人之狡猾也。

　　广州方言此皆广州最通用之名词，其无字可注者，则依约其义，择近似之字代之，读者望文生义.应用时自能明了，不至隔阂也。

　　伯爷公，年老之男子须发苍苍者也。伯爷婆，年老妇人也。老公， 「 老读作鲁。」 正式之夫也。老婆，正式之妻也。阿奶，妾为阿奶，如有数妾，依次序呼之，自二奶以至十奶也。梳头妈，梳头妇人，衣饰极华丽，年约二十，出入大家，家主多私之也。妹仔， 「 仔读作宰。」 婢女也。大妗， 「 妗读作肯。」 旧式结婚时所雇之伴娘，伺侯新娘者也。婆妈，女仆也。倒屎婆，收粪公司雇用妇人，每日早间往各户倒马桶也。卖疯女，麻疯传至三代以下，俨似常人，嫁时，先诱男子过疯，僻处每贴「谨防卖疯」四字以警人也。师姑，尼姑也。蛋家妹，以船为家，亦或卖淫者也。盲妹，瞎女卖唱，夜游街市，其最高等者不上街，粤人有娶作妾者也。番头婆，夫死已久改嫁者也。契家婆，男子之姘妇，或所欢之妓也。契家老，女子之姘夫也。契弟， 「 读作开代。」 男子卖淫者也。老契，指姘头也。老举，妓女也。琵琶仔，妓女之未梳栊者也。师头婆，商店女主人也，老鸨也。自由女，女学生也。阿官仔，贵公子也。私仔，私自冶游，惟恐为父兄所知者也。烂仔，流氓也。卖猪仔，自卖自身，至外既充苦力，或受拐骗出卖者也。市头，商店主人也。番鬼狗，执业洋行之职位不高者也。大番薯，骂人之无用，以实心仅可供食，无他用也。细老哥，小孩也。顖门仔，十岁以下之小孩也。白鼻哥，旧剧中之三花面，必以白粉涂鼻，故凡类似滑头者，辄有此称也。阿肥，肥硕之人也。外江老，外省人也。烧贵柴，骂外江老也。考其出典，昔日湘军在粤省传染麻疯，若送回本省，恐有传染，乃行火葬，必用柴烧之，而柴因之涨价，故以骂外省人谓之烧贵柴也。四大寇，犹言四大强盗也。外省人落魄者，结成团体，以乞食为事，如有喜事，必来送喜，其实乞赏钱也。勾脂粉，看女人也。腊狗利，看女人也。撑鬼，犹言撞见鬼，作事不顺手也。讲鬼，妄语也。白厌，骂人之讨厌也。衰鬼、骂人之倒运也。发癫，骂人之癫狂也。推石狮，骂人之作龙阳也。其源出于官署门外有石狮.两手推之，其后任人取乐也。弊嫁伙，犹言不可收拾也。蝎毒，骂人之有阴谋也。失底，吃亏也。白癨，骂人不知轻重也。失魂鱼，骂人之作事错乱，如魂不付体也。好彩，好运气也。唛吔。犹言什么也。通胜，大家得利也。驾势，华丽也。肉酸，犹言肉麻也。无米粥， 「 无读作冒。」 无资本之贸易，欲侥幸得之，犹言无米煮粥，作万一之想也。抬吔，抬物也。睇野，犹言视物也。叹，快活舒服也。大吉利市， 「 吉读作格。」 遇不祥之事，即呼之也。掏枯井，半老徐娘，夫亡已久，遗财颇巨，无人过问，可任其所为，娶之可衣着不尽也。埋街，乘小艇过渡也。挖墙脚，暗挑友人所识之妓也。石敢当搬家，挖墙脚之别名也。烂棉胎换烂布，男子互相鸡奸也。发豪，色欲动也。打炮，与妓女作片刻之欢也。出车，妇女上台基，与人野合也。呒该，谦恭之词，不敢也。利，舌也。舌 「 舌与失同音。」 头二字，与赌博不宜，故谓之利也。咸湿，讥人行为之不正，如喜看女人等事，故有咸湿先生、咸湿伯爷公之名也。村佬，性情言语举止衣服带有土气者也。宾个，何人也。公仔，小泥人也。吹螺，自夸也。廿五两，妓女谑客之名词，自言其从良也。曰廿五两，因二十五两乃一斤半。粤人云一斤九两谓之斤九， 「 跟狗同音。」 犹言有二十五两银即嫁，实含有跟狗之意义，谑之也。靓仔，美少年也。烂尸，逐客之词也。唛吔送，今日有何佳肴也，早晨恭敬之词.如甲乙两人，晨间初次见面，彼此均可呼之，如英语之Good Morning也。银纸，钞票也。毫子，小银元也。仙，铜元也。一文，一块银元呼作一文， 「 音作蛟。」 惟一元几角，即不作一文几毛，而曰一个几毫，整数用文，零数即作个也。贱格，以言语行动轻薄之也。阴功，使人吃亏也。倾偈，谈天也。

　　上海方言南海，即南面，居租界者称南市为南海也。北海，即北面，居城内南市西区一带者，每称公共租界北为北海也。地皮，未有房屋之空地也。搬场，移家也。碰和，鬬麻雀牌也，以四人为一局。露天牌九，牌九，亦赌博之一，然露天牌九，非真在屋外鬬牌，实指男女之野合也。滩黄，滩黄者，以弹唱为营业之一种也，其组织，集同业者五六人或六七人，不加化装，素衣围坐一席，筝琶杂奏，歌白并作，所演多弹词，间以谐谑，犹京师之乐子，天津之大鼓，扬州、镇江之六书也。特所唱之词有不同，所奏之乐有雅俗耳。而以手口为营业则一，妇女多嗜之也。老虎灶，设灶煮水售钱之肆，即茶炉也。押头店，小质库重利盘剥，无所不至也。大汤，浴池也，日本谓之温泉。出水，浴毕而出水也。屁股里吃人参，受人恩惠，当时无可酬谢，以报恩之事，期诸异日，多以屁股吃人参一语代之，其歇后语为后补也。瘟孙，或作瘟生，此辈无社会交际之经验，自作聪明，而动辄吃亏，冥然罔觉，犹京师之冤桶、冤大头也。洋盘，凡事莫名其妙，受人欺骗而不自知者，与瘟孙略同。蜡烛，喻不知好恶、不受抬举之人也。死蟹，喻外行也，有死蟹轧杀之谚.跷辫子，人死也，虽对于无辫子者，亦有此言。曲辫子，土头土脑，其状一如瘟孙，犹文言之曰乡愚也。寿头码子，状如瘟孙，而聪明不及，木讷过之者是也。曲死，与寿头码子同意也。猪头三，为骂初至上海者之名词，其源盖出于猪头三牲一语，呼为猪头三，歇后语则为一牲字，牲生谐声，言初来之人，到处不熟之谓也。今引申其义，以为骂人之资，不必尽施之初来之人，殊失猪头三之本义.近又有猪头四之名词，乃从猪头三上孳生而来，已无独立之意义矣。且又有作为者头三，者字起首三笔为土字，讥其土头土脑耳。饭桶，假借为骂人无用之名词，取其仅能盛饭之义，犹之骂人为造粪机器也。阿土生，人地生疏一切不知之谓也。阿木林，懵懂呆笨，顽冥不灵之人也，犹绍兴语之呆大也。其实阿木林三字，当为呆木人之转音耳。戆大，与阿木林同。猪猡，豕也，假借为骂人无用与顽冥不灵之词.江北猪猡，江北者，扬子江以北各县之通称也，假借为专骂江北人之词.连裆码子，言人之狼狈为奸，彼此相倚，如所著之裤，其裆相连也。格挡码子，犹言此人也，下流杜会习用之。众生，犹言禽兽也，假借为骂人之名词.沪上英文教习于英文中之十Animal辄译之曰众生。拆老，鬼也，假借为骂人之词.接眚，鬼也，假借为骂人之词，形容其凶恶也。瘪三，蹩脚者之称也， 「 参观蹩脚下注。」 或作鳖生，犹言小乌龟耳。蹩脚，侘傺无聊，落拓不得志也，义与京语之没有乐儿相似，犹文言之落魄也。着底，言其人之流品最劣下也。鸭矢臭，矢，粪也。鸭矢臭本义甚简单，今假借为羞恶之名词，凡人有不光荣之事实发现，或有不名誉之行为，即谓之鸭矢臭，深鄙之也。或谓鸭矢臭，乃阿是丑之谐声，其说颇能与假借之义相脗合，亦一别解也。吃区，吃亏之谐声也。吃亏者，自身之权利被侵害或受障碍之谓也。呒清头，不知轻重之谓也。呀呀糊，胡涂也。马马虎虎，颟顸也，实即模模糊糊之转音耳。混天胡涂，胡涂之至也。假痴假呆，以知为不知，复矫饰茫昧之状以欺人者，谓为假痴假呆，犹京师之装胡涂、装着顽儿二语也。像煞有介事，自以为能，故意装腔做势，复腼不为怪者之谓也。神气活现，与像煞有介事同。搭架子，亦装腔做势也。拆烂污，凡人有意令其事得不良之结果，或竟至于不可收拾，而遗累他人者，谓之拆烂污，或作撒烂屙。屙，粪也。瞎三话四，妄语也，犹京语之瞎撩，扬州语之嚼咀也。征之《红楼梦》第三十九卷回目村老之信口开河，信口开河四字，取以诠释瞎三话四，最为确切。热昏，皆也。骂人之词，犹京语之骂人为浑蛋或洋小子也。小热昏，取里巷琐闻，编为有韵小曲，击竹板以为乐器，沿门唱买者，谓之小热昏。邪气，凡事之出人意料之外而成功，或骤然发达者，谓之邪气。邪者，言其不由于正也。又社会上发现一种新异之事实，国民对之发生一种狂热，亦曰邪气，大之如光绪乙巳之拒美货，小之如张园之开赛珍会，哈同花园之开游览会等，时沪上人士，皆曰阿要邪气也。阴阳怪气，喻人之对于种种事物，辄以冷静态度对之也。垃圾马车，不拘种类，兼收并蓄之代名词也。故人之滥嫖滥交者，与夫妓女之滥结狎客者，咸以垃圾马车谥之，状其污且杂也。走油，所做之事不佳，犹京师糟了、不得了二语也。老门坎，凡精熟一项事业者之称也。滑头，虚伪狡诈，不顾信用之小人也，犹京语之琉璃蛋也。小滑头，滑头之幼者，或滑头之身分地位较卑贱者，皆谓之小滑头.流氓，无业之人，专以浮浪为事，即日本之所谓浪人者是也。此类随地皆有，京师谓之混混，杭州谓之光棍，扬州谓之青皮，名虽各异，其实一也。擦白党，与流氓同，专以引诱富贵妇女骗取财物为事。女擦白党，女流氓也，专以引诱男子骗取财物为事。拆梢，以非法之举动，恐吓之手段，借端敲诈勒索财物之谓也，凡流氓惯以此为生涯。拆梢之语，犹杭州语之敲竹杠，江宁语之敲钉锤儿是也。大好老，赞人之出类拔萃也，然微有讥讽之意。出风头，出其所长，以炫于人、因而得美满之赞誉，以自鸣得意者，谓之出风头.例如妖姬艳女，明妆丽服，招摇过市，途人属目，以及夜入剧场，翩然下降，光艳照人，一座皆惊，皆出风头之谓也。他如伟人演说，全场鼓掌；文士属稿，一时纸贵，狎客豪举，千金不吝；名优献技，四席倾倒，亦皆出风头之谓也。是以出风头为最荣誉之名词，亦人所极愿自出，而深妬他人之大出也。白相，游戏也，娱乐也。搂白相，对于人行游戏之行为，以自取乐之谓也，犹京语之开顽笑、闹着顽儿也。写意，适也，愉快也，盖取乐之名词也，即快活舒服之义也。掉枪花，对于人故设疑阵以眩惑，或用空言以搪塞者，谓之掉枪花。掉枪花者，滑头手段之一，社会上承认其为不正当之行为也。搭赸头，对于与己毫无关系之人，或与己毫无关系之事，而临时加入，随意兜搭谈话，欲使无关系而变为有关系者是，犹扬州语之答话说话也。打棒，对于他人为无意识之谈话，或无意识之游戏动作，谓之打棒。打棒与搭赸头虽相似，然有时因搭赸头而得结果，打棒而有结果者甚鲜，此其相异之点也。骂山门，登门辱骂也。噜哩噜苏，言语烦絮也。叽哩咕噜，语言纠缠不清也。老鬼三，凡指一物而不明言其物之名，彼此以意会之，曰老鬼三。鬼读如举.搭浆，对于应尽之责任，不肯实力做去，仅以敷衍掩饰为工者，谓之搭浆，犹京语之糊弄，江北人之搨些面糊者也。照会，凡一切纳捐之执照，俗呼照会，今更移以称人之面貌，貌俊者谓之大英照会，亦称特别照会，又法兰西照会，普通照会，要皆区别貌之美丑也，最丑者曰包脚布照会。扳面孔，因种种事故发现，严辞正色，对于对手人以诘责之谓也，国际法上所谓严重交涉者是，扬州人谓之红脸，以其声色俱厉也，故扳面孔者，交际上、感情上不幸之现象也。扳差头，故觅谬误之点，以责难对手人之谓，即吹毛求疵也。寻开心，调弄对手人，而自引以为乐者，谓之寻开心。弗识头，自怨所遇不遂之词也。北人出遇不祥曰丧气。南人曰晦气。弗识头，亦丧气、晦气之义也。蹙眉头，眉皱也，所事不谐之状，不满意之名词也。坍台，因种种事实之发觉，致贻笑于他人，或不齿于社会，无面目以对人者，谓之坍台，犹杭州语之倒霉，扬州语之丢丑，盖极不荣誉之名词也。三礼拜六点钟，此为醋字之拆字格，盖每七日为一礼拜，三礼拜为二十一日，六点钟为酉时，今假借为吃醋之义.吃醋者，妬也。吃生活，受人之笞责或罟骂也。吃耳光，被批颊也。五分头，与吃耳光同，盖批颊辄用手，手有五指，故曰五分头，象形名词也。外国火腿，外国人以足踢人。受之者，谓为吃外国火腿，人力车夫恒吃之。光火，怒也，京语之炸啦也。呒心相，郁灪无聊也。厌气，烦闷而厌倦之谓也。也司，是也，然也，其源盖出于英文之Yes，今通用为应诺之辞.叨光，受人嘉惠之谓也，且其中实含有感谢之意义焉。揭便宜，讨便宜也，殆有获得意外利益之义.揩油，与搨便宜同。温大拉，银元一枚也。考其源，实出于英文之One Dollar，贩夫走卒咸解之。四开，两角之小银元也，粤语谓之双毫。金四开，英币之镑也，以其大小与四开相等，乃有此称.铜四开，铜元也，犹杭州人谓之铜板，江北人谓之铜角子，北方谓之铜子也。铜生斯，即铜四开也，其源出于英文之Cent，即一分也，值一分之铜币也。八开，一角之小银元也，京语谓之小毛钱，粤语谓之毫子。大块头，呼肥硕之人为大块头.大读作杜字音，形其肥硕而已，不含他项意义也。小开，店东之子也，其父开店为老开店，其子自为小开店。称小开者，省去店字而已。刚白度，洋行之管事人，即经手也，亦即买办也，英文曰Comprador.洋行小鬼，执业洋行之职位不高者也。呼曰小鬼，卑之也。跑街，商店洋行所雇在外收账之人也。式老夫，洋行所用，与跑街同，英文曰Shroff.西崽，洋行侍役之称也，一件侍者。掮客，无资本，无商店，专以口头说合买卖，而居申赚取佣钱之一种商人也，犹臣本之仲卖人也。白蚂蚁，地皮房屋之掮客也，倚此营生，犹白蚁之惯喜蛀屋耳。地皮蛀虫，与白蚂蚁同。铳手，即剪绺贼，汽船、汽车及码头上并闹市中均有之。红头阿三，印度巡捕之称也，以其首扎红布，故云。世人每呼猴为阿三，今移以称印度巡捕，贱之也。二房东，以己所租之余屋转以赁与他人，己所处之地位即二房东.家主公，即正式之夫，盖家主婆之相对名词也，犹京师所谓当家的是。家主婆，正式之妻也。寡老，妇女也，为下流社会习用之名词.小姐，普通尊闺中未嫁之女子为小姐，上海么二以下之妓亦有此称.大姐，未嫁之女受佣于人家者。小大姐，与上同义，特专指年龄之十岁左右者耳。娘姨，女仆也，称母之姊妹行亦曰娘姨。老蟹，妇人老而猾之称也，其有年未老而手段老猾者，亦适用之，如江北所谓老口，京师所谓老手之类是也。特沪语之所谓老蟹，专适用于阴性，竟以为蟹状女也。老枪，老于吸鸦片烟者之称也，今假借为老而无力者之称，或又引申其义为老妓之称，其义以为所吸者多耳。长三，妓之高等者为长三。大先生，长三妓院称妓曰先生，年长者曰大先生，又曰浑倌人。小先生，妓而犹处女者，北里谓之小先生，又曰清倌人。尖先生，妓女已有大先生之事实，而犹冒拥小先生之名号以欺客者，则为尖先生。尖，象形也。北里中之先生，尖者多而小者少，瘟孙每误尖为小，遂令金钱作莫大之牺牲，此孙之所以为瘟也。下脚，在妓家摆酒，以钱犒赏妓之男女仆者，曰下脚，盖北里之专门名词也。下手，在浴室翦发，翦毕入浴，出浴后，复召原翦发者加以栉沐，堂倌则高呼下手，意盖了其下半截之手尾也。调头，妓女迁移住所曰调头.调头二字，普通人不能适用，亦北里之专门名词也。烧路头，长三妓院每值佳节，则烧路头.烧路头者，即迎接五路财神之谓.凡遇收账时之年节，举行二次，曰开账路头，曰收账路头.烧路头之日，客对于妓必以和酒为庆，实则假借一种名义以博客之财耳。么二，次等妓亚于长三也……移茶，生客入么二妓院，院中诸妓皆出，听客自择，谓之移茶。叫局，唤妓侑酒也。摆酒，在妓院设席燕客也，普通燕客，不能用此名词.打茶围，熟客入长三妓院，与妓女茶叙小谈者之谓也，粤妓谓之曰打水围。野鸡，雉也，今喻妓之下等者为野鸡，以其随人求合，有类于雉也。又引申其义，凡营业之无行无帮，或无统系者，皆为野鸡，如野鸡挑夫，野鸡东洋车，野鸡轮船等皆是。故野鸡二字，可随意冠之各种名词之上也。住家野鸡，野鸡中之最高等者，不上茶楼，无人介绍不得其门而入。碰和台子，操贱业之妇女，辟精舍供客，为碰和之场，谓之摆碰和台子，实则高等之住家野鸡耳。台子，棹也。汤排，似野鸡非野鸡之妇女，往往有老妪为之勾引也。花烟间，妓之下等者，又称烟妓。钉棚，更下于花烟间之妓也。跳老虫，下等之劳力者，挟少许金钱，投诸花烟间，以行乐之谓也。老举，广东妓女之上等者，犹沪妓之长三也，近年几淘汰尽矣。咸水妹，西人呼妓曰咸飞司妹，华人效之，于接应西人之粤妓简称之曰咸水妹，然有时亦接本国人，惟不能使与西人相遇耳。兜圈子，闲暇无事，遨游街市，以自娱乐之谓也，犹京师所谓遶湾儿，及溜达溜达者是也。吊膀子，男女相悦，眉目传情，以相挑逗之谓也。其有由于一方面之挑逗，而相手方不表赞同者，则谓之吊不上，成曰吊弗着。钉梢，蹑行人后，左则左之，右则右之，跬步不离之谓也，今则专适用于男子追随女后之称矣。半开门，秘密卖淫，非公然开门也。私门头，与半开门同。小房子，男女幽会所赁定之秘密室也。台基，以房屋供人为野合之所，于以取得租金者曰台基，营此业者，多老妪。拉皮条，介绍双方不相识而为相识，谓之拉皮条，初仅适用于男女非正当之交际，今且引申其义，为一般社会上介绍之代名词焉。然高等社会之人，仍鄙而弗道。轧姘头，男女以非正当之结合，而为夫妇之行为，且同居处饮食者，是也，亦有仅结合而不同居处者，亦曰轧姘头.姘头，男女于既轧姘头以后，姘头名词，遂完全成立。男女双方，固各自承认，而第三者亦加认可。如语云，某为我之姘头，某为彼之姘头者是。盖姘头者，犹文言所欢之谓也。京语谓之外家。 「 特外家有固定家屋之义，而姘头则不必有固定之家屋也，此其微有不同耳。」 拆姘头，姘头两方面以事实上冲突而决裂，或因利益相反而解散，皆谓之拆姘头，犹商业中股份公司之拆股是。姘头既拆以后，相视如陌人矣。仙人跳，男女协谋，饰为夫妇， 「 亦有出之正确之夫妇者。」 使女子以色为饵，诱其它之男子入室，坐甫定，同谋之男子以夫之资格猝自外归，见客在则伪怒，谓欲捉将官里去，客惧甚，长跪乞恩，不许，括囊金以献，不足，更迫署债券，订期偿还，必满其欲壑，始辱而纵之去，谓之仙人跳。扎火囤，与仙人跳同。

　　苏州方言天官赐，此即歇后语、缩脚诗之例，不言福字，以代之也。徐大老爷，鬼也。俗语每言今日碰着徐大老爷，犹言今日遇鬼也。王伯伯，凡作事之不可恃者，为王伯伯。瓦老爷，呆子也，吴人谓瓦老爷与寿头码子同一意义，即京语之傻子也。缠夹二先生，喻人之对于事混缠不清也。淡老三，不知何许人也，以其行三，因而名之，与徐大老爷拆老皆同。老苏铲，喻人之老也，中含讥诮之意。大阿福，无锡慧泉山有设肆出售之泥美人，曰大阿福。美者固美，丑者不堪矣，今辄假借以讥男女之肥硕者。碰头，与人相遇之义，文言所谓邂逅也。鬎疬头上搨浆，秃头以浆涂之，可生发，发、法音同，喻人之得法也。得法，即得意也。鬎疬儿子，人莫不爱其子，虽鬎疬亦不为丑，喻人之自以为好也。扁面孔，纸扎之舆夫，面目手足无一不扁，故曰扁面孔。坐扁面孔轿一语，用以骂人，人坐鬼轿，其得生乎？戴仔箬帽亲嘴，喻事有阻隔，不能如愿也。仔，语助辞.亲嘴，即西人之接脗也。歪嘴吹喇叭，喻人之一团邪气也。打去牙子自肚里咽，喻人之有苦惟自知也。空心汤圆，本可获有利益，而意外失之，犹所食之汤圆，中空无馅也。背心浪捱胡琴，背心，脊骨也。浪即上，脊上拉胡琴，喻其捱不到我也。搭脚，主人与女仆有私，谓之搭脚.猢狲屁股，讥妇女之两颊敷脂，红如猴臀也。蒲鞋出租苏，一场呒结果。呒，无也。蒲鞋破，则如人之有须.俗呼髭须二字之音为租苏，破则不能着矣，喻事之无好结果也。乡下人弗识秀眼，秀眼， 小鸟也。 俗语读鸟字如刁之上声， 因以喻人之刁也。 乡下人弗识走马灯， 所人见走马灯旋转， 不知何名，惟见其人物之来而复来， 故称其名曰又来了， 喻事之重复也。 乌龟抬轿，龟有硬甲， 轿亦硬物， 喻事之硬做也。 硬做者， 不能为而强为之也。 乌龟生发背， 发背， 疽也， 龟生发背， 其 涨矣， 谚有 张二字。 张音近涨， 张者， 猜度也。 好马弗吃回头草， 马之吃草， 必向前进， 吃回头草者非好马， 喻人之不可无决断也。 船头浪跑马， 浪即上， 船头跑马， 必至堕入水中， 喻人所处之境， 狭隘已甚，无路可走也。 骑马弗见亲家公， 骑牛时偏遇亲家公， 骑马时乃独不遇， 喻不欲人见之事， 适为人所见也。 出马一条鎗， 喻人之初入交际场中， 须力争先着也。 老鼠跳在秤盘里， 秤盘， 所以权物之轻重也。 权， 即称也。 鼠在称盘， 喻人之自称自赞也。 老鼠躲在书箱里， 鼠在书箱中， 无物可食， 仅可食书， 俗称书一册为一本， 喻商人之坐食资本也。 羊肉只当狗肉卖， 羊肉价较狗为昂， 今与狗同价， 喻物之减价求售也。 羊肉弗吃惹一身膻， 羊有腥臊， 今未吃而先惹膻气， 喻事未成而先受气也。 牯牛身上拔根毛， 牛毛甚多， 仅拔一根， 喻事次细微已甚也。 猪头肉三弗精， 精， 细也。 猪首之肉多肥， 喻人作事之不精细也。 姜太公钓鱼， 俗云， 太公钓钩， 不弯而直， 鱼之上其钩者， 出于自愿也， 喻人之受欺， 实出于自愿也。 打蛇打在七寸里， 打蛇之七寸， 则致其要害矣。 喻作事之须到恰好地步也。 恶龙难斗地头虫， 龙虽恶， 而自远来， 将为当地之蛇所困， 喻人地生疏者之不可强横也。 打狗要看主人， 狗有主人， 若打之， 不啻憎恶其主矣， 喻事须顾全他人面子也。 狗嘴里无象牙， 象牙为珍品， 非犬之齿可比， 喻其人之不可与言也。 猢狲戴帽子， 猢狲， 猴也， 沐猴而冠， 讥其徒具人形也。 小鸡交与黄鼠狼， 小鸡为黄鼠狼所嗜， 今以小鸡交之，必为所食，喻人之不可误托也。黄狼躲在鸡棚浪，畜鸡之具为棚，黄狼既至鸡棚，自必就而食之，喻事之不做不休也，浪即上。老虎头上拍苍蝇，虎喜食人，若其首有蝇而欲扑之，必为所噬，喻人之有冒险性质也。缺嘴咬跳虱，唇之缺者，翕合不灵，啮虱而虱必遁，喻事之不望成而姑以尝试也。螺蛳壳中做道场，启建道场，必于广大之地，螺蛳则甚隘，喻地方之局促也。百脚吃油火虫，百脚，蜈蚣也。油火虫，萤也。蜈蚣食萤，萤尾有光，蜈蚣之腹亦有光矣，喻其人之胸中明白也。老百脚，语曰，百足虫死而不僵，其毒可想而知，今加老字以谥老鸨及老口之妓，意甚确当。兔子弗吃家边草，兔食草，必于远处，喻大丈夫不可老死牖下，宜出外进取也。热石头浪蚂蚁，浪即上，热石之蚁，无路可走，仅可四周旋转，喻人之走投无路也。教化子吃三鲜，教化子，乞丐也。三鲜，以三种美味之物合为一肴也。乞丐不常得食，欲于三种之外别有所得而不能，喻人之所如不合，动辄不能如愿也。教化子吃死蟹，蟹为动物食味之鲜者，死则鲜味大减，乞丐不常得食，遇之，则更饕餮无厌，虽死蟹，亦甘如饴，喻人之不择精粗美恶而一例视之也。哑子吃黄连，黄连味苦，哑子口不能言，忍而食之，喻人之有苦说不出也。闲话多仔饭泡粥，闲话，言语也。饭自饭，粥自粥，以饭泡粥，则既不成饭，又不成粥，喻人之语多无用也。仔，语助辞.冷镬子里热栗子，镬，锅也。炒栗须热锅，炒毕则锅冷。冷锅忽有热栗，喻事之突如其来也。甘蔗老头甜，蔗近根者味甜，喻物之以老为贵也。吴江菜心早上甏，菜心，薹菜之心也。甏，坛也。吴江之薹菜，收获较早，腌之于坛亦较早，此有骂人夭寿之意，犹短棺材三字之谓不及长成而死也。路倒尸，骂人之辞，谓其死于道路，不及寿终正寝也。戳千刀，亦骂人之辞，谓其罪大恶极，非一刀所能蔽辜也。饭店里回葱，回，买也。买葱宜于市，今向饭店购之，其价必昂，盖饭店须得赢利也，喻人之明知吃亏也。油汆棋子，汆，以物置水中也。棋子已滑，复以油汆之，则更滑，喻人之浮滑已甚，犹京语之琉璃蛋，杭州语之油浸枇杷核也。肉骨头敲鼓，俗以动物食品为荤味，肉骨头，牛羊豕之骨也。此专就豕言之，肉为荤，其骨亦属于荤，以骨打鼓，鼓声冬冬，荤昏同音，懂懂二字音与冬冬近，即作昏懂懂解，喻人之胡涂颟顸也。撑篱竹烧水豆腐，撑篱之竹最硬，水豆腐极薄而最软，喻软硬之不匀也。烧香望和尚，烧香自须入寺，寺有僧，既礼佛，自可顺便访僧，喻人之一事可兼二事也。和尚拜丈母，和尚不娶妻，今乃有妻之母而须往谒，岂非创例？喻事之第一次也。师姑养倪子，师姑，尼也。倪子，儿子也。养倪子，生子也。尼无唯一无二之丈夫，今乃育子，必为公众所尽力者，喻事之须大众扶助也。扶小娘过桥，小娘，。缠足之女也，过桥不易，须人扶之，喻事之须恃他人也。过桥拔桥，己已过桥面即将桥拔去，喻人之专顾己不顾人也。趁水踏沉船，船将沉而踏之，若惟恐其不沈者，喻人之助人为恶也。拔短梯，先已许人任事，继而失约之譬喻也。板门，喻肥硕之人大如板门也。描金箱子白铜锁，箱既描金，而又有白铜之锁，外观有耀，其内容实不堪问，喻人之外强中干，犹言金玉其外、败絮其中也。象牙肥皂，以皂浣物，日久而皂自日薄。象牙所制之皂，永不稍减，喻人之吝涩也。鞋子未着落一样，鞋未着而鞋样已为人所得，喻事未成而反着痕迹也。黄连树底浪操琴，浪即上，黄连味苦，而操琴为乐事，黄连树下操琴，喻人之苦中寻乐也。油条，与滑头意同。剪稻树头，稻已长成，自可收获，而剪其头，喻人之凑现成也。杨树头，喻人之宗旨不定，东风西倒，西风东倒也。牵丝扳藤，纠缠不休之谓也。盖丝与藤为最易棼乱之物，牵之扳之，如何能清？敲菱壳，喻房屋既售于人，再向需索也，与敲竹杠意同。黄落，谓事之终成画饼，如木叶之黄落也。板板六十四，铸造制钱之模，范土为之，必有六十四孔，即一板也。每板必有六十四钱，此以喻人之不苟言笑，不轻举，不妄动也。城头浪出棺材，浪即上，柩须出自城门，今由城上出之，则必纡道绕越，喻人之赴事迂远也。扛棺材弗下泥潭，泥潭。土穴也。抬柩者必送柩入穴，今委而去之，不下泥潭，是喻作事者之不负责任也。麻子搽粉，面麻则多凹，欲其光泽，粉多消耗，喻商业之多费资本也。瞎子档称，挡，以手执物也。称，所以权物之轻重也。称之铜钉曰星，所以区别斤两也。星、心同音，瞽者目无所见，自不能知星之在何处，此以喻人之遇事不留心也。窝心，适意也。&#61255；张，猜得到也。勿&#61255；张，猜不到也。夹糊《金刚经》糊，面糊，所以粘物也。《金刚经》中夹有面糊，喻事之混杂也。四金刚腾云，腾云，则足不着地，喻事之脱空不能有着落也。拆空老寿星，喻事之已成画饼也。

　　上海语言分五类上海五方杂处，语言庞杂，不可究诘，大别言之，约有五类：一、广东话。西人由广东北来上海，故广东人最占势力。二、宁波话。宁波濒海，开通较早，来沪亦最先。三、苏帮话。由妓馆孳衍。四、北方话。京、津、山、陕富商大贾及优伶一派所流衍者。第五、乃始及上海本地土话。盖上海为海滨小邑，生齿不繁，俗谚所谓十里洋场，其在昔日，固荒烟蔓草也。故上海语言，除城南城西一带，尚有完全土著外，其余一变再变。所谓上海白者，大抵均宁波、苏州混合之语言，已非通商前之旧矣。纯粹上海话，呼儿子曰后子，寻人曰梭人。自海通以来，不仅本国各地方之语，均集合于上海一隅，即外国语之混入我国语者，亦复不少，例如刚白度之为买办，密司脱之为先生，引擎马达之为电气用品，德律风之为电话。有本国本有其名而习用外国语者，有无其名而不得不用外国语者，有无其名而新立一名，其效力仍不及外国原名者。至咸水妹为咸飞司妹之省音，寓有美丽之意。鸦片亦唉柄之讹音，然社会上则竟不知其为外国语矣。

　　上海洋泾浜话洋泾浜话者，用英文之音，而以我国文法出之也。相传业此者三十六人，曰露天通事，大抵均歇业之西崽、马夫等集合而成，遇外国水手及初至上海之外人购买食物，则自愿为之向导而从中渔利者。其实匪类秘密之结合，自施耐庵《水浒》创为天罡地煞之说，其后，遂率以三十六数为其内部之组织。露天通事以无赖著名，沪上是否只三十六人，无故实可征，犹郑子朋、范高头党之亦以三十六著名，实则呼朋引类，无业流氓，要未可以数计也。

　　洋泾浜话为不中不西之特别话， 沪上尽人所知者。 相传外人初至上海时， 尚有一种特别字焉。 英文字母二十六字， 当华人初与外人接触时， 此字母之音， 华人颇能学舌， 其字形则屈曲旁行， 难于摹拟. 黠者因以中文部首之、∣凵○等， 指定二十六式， 以代英文字母之二十六字。 此项字体， 道光季年颇盛行，咸丰癸丑刘丽川踞城时，贼首暗与外人通，嗣经官吏多方侦缉，刘尚以此项字体致书某外人，以免华官窥破。上海县署旧卷中，尚有此项字体也。

　　松江土音松江土音与苏州、嘉兴同，间有小异。枫泾以南类嘉善，洙泾以南类平湖，泖湖以西类吴江，吴淞以北类嘉定，赵屯以西类昆山，即境内亦自不同，大率均为吴音而微别耳。

　　河南言语减缩河南言语减缩，声刚无回音，如一则读如育，二则读如略，一千五百文则曰吊五，盖无言不减也。

　　成都方言成都言语之发音多用尖音，故平仄每混为一。如绿读为卢，米读为迷，福读为扶，曰读为曰，日读为日，吃读为池，实读为时，秃读为沱是也。然与普通官音亦颇相类。

　　广东语言文字之奇异粤语少正音，书多俗字，如谓平人曰狫，谓新妇曰心抱，谓父曰爸，谓母曰妳，谓子曰崽，子女未生曰孻， 衣一袭曰沓， 稻一熟曰一造， 禽之窠曰斗， 禽之卵曰春。 其字之随俗自选者， 如安坐之为（上大下坐），音稳。 人物之短者为（上不下高）， 音矮。 人物之瘦者为奀， 音芒。 山之岩洞为（上石下山）， 音勘。 水之矶激为泵， 音聘。 蓄水之地为凼， 音泔。 通水之道为圳， 音浸。 水之曲折为乪， 音囊。 路之险隘为卡， 音汊。 隐身忽出为閄， 音或。 截木作垫为不， 音墩。 横木上关为 ，音拴。 字异而音亦奇。 至于士人书写， 亦多变体， 以华为（上世下十）， 以怅作 长， 以阅作（外门内免）， 以贶作（月兄）， 以曷艮作（日 ）， 以闻作（上入下耳）， 以邻作僯， 如是者颇多。

　　广东有客话广东之南雄州、韶州、连州、惠州、嘉应州五属，及广州之花县、龙门、清远，潮州之大埔、丰顺等县，均操客话。盖土著以其后至，故称其人曰客家，乃遂以其言为客话。其语之节凑句度，较之内地不甚相远，实与六朝音韵相合。

　　潮语潮语，与泉、漳诸州略似，而大异于嘉应州。粤省土语略可分为三种：一、广州语.一、客语. 「 即嘉应州语.」 一、福语. 「 即潮州语.」 此种语言绝不相似，几无一字可通，因语言之隔阂，感情亦因而薄弱，故时起抵触，且因壤地相错，利害密切，其抵触较诸与他省之抵触者为尤甚。

　　桂语粤人平日畏习普通语，有志入官，始延官话师以教授之。官话师多桂林产，知粤人拙于言语一科，于是盛称桂语之纯正，且谓尝蒙高宗褒奖，以为全国第一，诏文武官吏必肄桂语，此固齐东野言，不值识者一笑。然粤东剧场说白，亦多作桂语，而学桂语者，又不能得其神似，遂皆成优伶之口吻。

　　桂林正音广西自悟州以达龙州，言语皆粤东音。由梧州转抚河，直达桂林，自昭平以上，皆桂林正音，柳庆亦然，盖界接湘、黔也。又有客话、僮话，颇难索解，每遇土人涉讼，虽有传供，官民终不免隔阂耳。

　　宣宗重满语满、蒙人员之谢恩、请安皆用满语，乃定制也。道光戊子，盛京副都统常文回京，谢恩时，以汉语陈奏，宣宗怒其忘本，即命革职。

　　满语满洲语为双音语根，其时有更变者，为连合语根之接尾语.例举如下：安巴坚，大理也。伊喇，黍也。 锡里， 选拔也。 希达， 门帘也。 色珍， 车也。 唐古百， 数也。 穆济， 大麦也。 赫德， 渣滓也。 罕都， 稻也。 洛索， 极湿难耕地也。 贝勒， 管理众人之称也。 尼楚赫， 珍珠也。 布什， 膝也， 又去毛鹿皮也。 尼堪， 汉人也。 巴图鲁， 勇也。 拉里， 爽利也。 布达， 饭也。 呼沙呼， 鸱鸮也。 萨都拉， 结亲也。 鄂尔多， 官也。 图喇， 柱也。 安图， 山阳也。 巴延， 富也。 赫噜， 车辐也。 斡， 气味也。 果实， 疼爱也。 乌珍， 重也。 舒噜， 珊瑚也。 霞哩， 斜眼也。 呼噜， 手背也。 札克伞， 霞也。 伊勒希， 副也。 按班， 大臣也。 乌珠， 头也。 实勒们， 鹞子也。 爱满， 部落也。 玛， 粗也。 苏库， 皮也。 尼玛哈， 鱼也。 阿勒锦， 声誉也。 和勒博， 联络也。 伊彻， 新也。 实纳， 亦新也。 察喇， 注酒器也。 吉勒展恕泰费音， 太平也。 纳， 地也。 巴纳， 地方也。 沙克珊， 狡猾人也。 善延， 白色也。 索珲姜， 黄色也。 达勒达， 隐避处也。 玛鲁， 瓶也。 聂赫， 鸭也。 伯特， 才力不及也。 卓哩， 指之也。 和卓， 美好也。 爱新， 金也。 苏赫， 斧也。 雅勒呼， 肉槽盆也， 亦大槽盆也。 达， 为首之称也。 乌达， 买也。 乌噜， 是也。 佛伸， 柄也。 准布， 提撕也。 达春， 敏捷也。 尼噜罕， 昼也。 塔哈， 客也。 达抡， 饮马处也。 锡津， 钓鱼丝线也。 博勒和， 洁净也。 珲楚， 冰 也。 舍音， 色白也。 斡罕， 袖头也。 瑠和海， 白鱼也。 阿达奇， 邻也。 尼雅满， 心也。 齐喇， 严也。 哈蕃， 官也。 桂齐， 善也。 阿苏， 网也。

　　满洲之索伦语满洲之索伦语则又异。衮，理事官也。迪里，头目也。萨勒迪，甲也。珠克，房屋也。

　　满洲借用汉语满洲必以其所有之物始有名称，如珊瑚、玛瑙、苹果、橄榄、鸡椶，本为其地所无者，即用汉语.盖亦如四方土音之称名各异，齐以中原正音始可施之文告，福建、安徽土音，亦不可以对公府施文章也。是则以满洲之称加官号，岂非以土音施文字乎！

　　蒙古语蒙语亦双音语根，多形容词，而动词常多变更，且恒在语尾。例举如下：特里衮，为首之谓也。图鲁卜，形势也。托果，釜也。舒苏，高粱也。索多乌翅，大翎也。道喇，下也。谙达，伙伴也。特哩，齐整也。彻伯尔，廉洁也。保喇，雄驼也。巴图，坚固也。鄂勒哲，寿也。锡宝齐，养禽鸟人也。集赛，轮流值班也。和尔果斯，牧地遗失也。齐苏，血也。哈喇，黑色也。哈斯，玉也。达尔罕，凡有勤劳者免其差役之谓也。察纳，那边也。伊噜，净也。布哈犍，牛也。果勒，河也。特穆尔，铁也。雅克，结实也。喀喇，黑马也。库库，青色也。齐达勒，勤也。伊克，大也。德勒，衣也。丹，有也。岱，亦有也。台，亦有也。伊苏，九数也。察罕，白色也。博啰，青色也。额森，平安也。阿尔，花纹也。尼格，一数也。纳奇锡，绒线也。罗卜科，淖泥也。博尔济，二辈奴也。和必斯朵，器名也。都哩，式样也。默色，器械也。博果岱，麦也。塔齐儿，瘠地也。和坦，城也。永和尔，绒也。和逊，空也。伊尔，锋刃也。图裂图，有柴也。阿穆尔，安也。乌兰，红色也。准，东也。阿萨尔，阁也。珠古，厚也。摩该，蛇也。博果密，包裹也。玛勒图，有牲畜之谓也。玛勒，牲畜也。鄂齐尔，金刚也。达纳，管也。色辰，聪明也。库鲁克超，众也。布延，福也。格根，明也。特古斯，全也。布尔罕，佛也。察克，时也。蒙古台，有银也。乌德美，送也。多罗岱，七数也。笔且齐，写字人也。札尔古齐，断事人也。赛音，好也。衮，深也。巴克实，师也。济苏，颜色也。特尔格，车也。伊逊，九数也。岱尔，牡鹿也。札达，石也。札拉尔，帽缨也。特穆津，铁之最精者也。奈曼，八数也。索诺木纳木结，有福人也。噶布拉，天灵盖也。诺摩罕，朴实也。苏苏勒巴，敬也。达噜噶齐，头目也。鸿和尔，黄色也。拜珠，存也。索约勒，教化之化也。哈陶，刚也。阿实克，利也。娄，龙也。都尔苏，规模也。台哈，长毛也。图们，万数也。纳琳，紬也。阿巴齐，行围人也。多罗，七数也。尼古勒，罪孽也。珠格尔，闲散也。额苏伦，梵天也。拜达勒，形像也。奇塔，汉人也。伯奇，坚固也。萨巴器，四也。呼喇楚，积聚也。浩尔齐，吹笳人也。和斯，双也。茂，不善也。克哷，野外也。哈布尔，春也。克特，火镰也。塔斯性，烈也。伊札尔，根源也。拜，不动也。诺音，官长也。实古纳，审问也。达兰，七十数也，阿噜岱，山阴也。苏噜克，牧羣也。奎腾，冷也。都古尔济，盈满也。克埒，木墙也。诺，海犬也。阿固岱，宽也。乌兰巴尔红，虎也。哈喇娄，黑龙也。锡里济，选拔也。

　　蒙语派别蒙古言语，虽因地而彼此音韵不同，然仍分三种：一为口扣满恰语，一为活通语，一即为普通蒙古语.此普通蒙古语，各旗微有不同，尚无大异，惟口扣满恰语，仅乌梁海人知之。其活通语，亦惟杜尔伯特亲王旗下一部分知之。所有口扣满恰、活通两种语言，音极轻，极活便，与土耳其语又似是而非，或偶有一二相同者，其音亦必小异。故科布多各种人，因普通蒙古语尽人皆知，而口扣满恰、活通两种语言遂无习者。

</div>
    <div class="pagination">
<a href="清稗类钞_page78.html">上一页</a><span>...</span><a href="清稗类钞_page74.html">74</a><a href="清稗类钞_page75.html">75</a><a href="清稗类钞_page76.html">76</a><a href="清稗类钞_page77.html">77</a><a href="清稗类钞_page78.html">78</a><span class="current-page">79</span><a href="清稗类钞_page80.html">80</a><a href="清稗类钞_page81.html">81</a><a href="清稗类钞_page82.html">82</a><a href="清稗类钞_page83.html">83</a><a href="清稗类钞_page84.html">84</a><span>...</span><a href="清稗类钞_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
