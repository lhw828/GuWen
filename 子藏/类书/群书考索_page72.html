<!DOCTYPE html>
<html>
<head>
    <meta charset="UTF-8">
    <title>群书考索 - 第 72 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 72 页/共 127 页</h1>
    <div class="content">　　汉初民出筭赋以备车马
　　武帝于口赋钱人増三钱已补车骑马
　　昭帝元凤二年其令郡国毋敛今年马口钱【本纪】
　　又令民有车骑马一匹者复卒三人【食货志】○是时有马者闲居则免三人之筭有事则当三人之卒其制优异此内郡之制也至于边郡则纵民蓄牧而官不禁文帝时廐马止有百余匹下取给于边郡故云
　　班氏居塞则致马数千羣【前汉书注班固序】○桥桃居塞则致马千匹【汉书宣曲任氏传姓桥名桃】○是时内郡之盛则众庶街巷有马任陌之间成羣乘防牡者摈不聚会○边郡之盛则三十六苑分置西北边其良者以给乗舆
　　如淳曰汉仪注大仆牧师诸苑三十六所分布北边西边以郎为苑监官奴婢三万人养马三十万匹师古曰武景云中之县也养鸟兽者通名为苑故谓牧马处为苑【景帝纪中元六年】
　　至于武帝初年单于入塞见马布野而无人牧者○及武帝即位征伐四夷而马尤甚往来食长安者数万匹【食货志】○暨大将军骠骑屡出而马大耗乏死者十余万匹【食货志】
　　元狩五年天下马少平牡马匹二十万【帝纪】
　　如淳曰贵平牡贾欲使人竞畜马
　　于是行一切之令封君以下至三百石吏以上差出牝马【食货志】○所在置亭以蓄之则内郡庶民之有马与望复卒难矣
　　又令民得蓄边县者既使从君假马母三岁而收其息什一则边县豪民欲广蓄牧者难矣
　　诛北地太守以下而令民得蓄边县官假马每三岁而归及息什一以除吿缗用充入新秦中　车骑马乏县官钱少买马难得廼着令令封君以下至三百石吏以上差出牝马天下亭亭有畜牸马岁课息
　　又匿马者有罪有以列侯匿马而腰斩者
　　功臣表黎须侯召奴
　　有以民或匿马马不具而长安令几坐死者【汲黯传】○故马益耗而不足用其内郡则籍吏民马补车骑马武纪太初二年五月籍吏民马补车骑马
　　边郡则发酒泉骡駞负食出玉门闗
　　武纪太初三年贰师将军三万骑出酒泉
　　末年轮台之诏修马复令○又令郡国各上蓄马方畧以备边阙则汉世之马大畧可纪矣
　　监牧之地在楼烦孟康曰汉马高五尺六寸齿未平不出闗昭帝始元五年罢马弩闗是也
　　后汉光武中兴息马论道时马援好骑得骆越铸铜为马上之诏置宣政殿以为名马式　至唐而马政尤详焉
　　其置官也领以太仆属有牧监副监监有丞丞有主簿直司团官牧尉之属岁课功进仪凤中以李思文检校陇右诸牧监使牧监有使始于此后又有厩闲使又置四使　东西南北
　　其立廐也天子之御左右六闲
　　飞黄　吉良　龙媒　騊駼　駃騠　夭苑
　　总有十二闲为二廐　祥麟凤苑
　　其后又増飞龙廐自贞观至麟徳置八坊
　　保乐　　甘露　　南浦润　北浦润
　　岐阳　　太平　　宜禄　　安定
　　凡马五千为上监三千为中监余为下监后益置八监于盐州三监于岚州
　　其牧养也初得隋马三千于赤岸泽徙之陇右监牧之制始于此用张万岁领羣牧自贞观至麟徳马七十万六千疋时天下以一缣易一马○又王毛仲掌之初监马二十四万后乃四十三万宗嘉之自万歳失职马政颇废
　　其督责也凡马生死岁终监牧使廵察以功过相除为考课景云二年诏羣牧岁出髙品御史按察之
　　其市马也开元初国马益耗姜晦晴以空名吿身市马于六胡州其后宗于受降城为互市以金帛市马于河东朔方陇右牧之马乃益壮动以万计故秦汉以来唐马最盛【唐志】
　　宋朝太祖建隆三年十二月五代监牧多废官失其守国马无复蕃息时但有左右飞龙院上始置养马二务岁遣中使诣边州市马自是闲廐始充矣【通畧】○干徳六年八月庚午九月己酉十月辛酉上幸飞龙院太宗谓诸将曰诸军养马多有死损苟主将部辖有方躬亲秣饲依时放牧岂有毙死之理○李觉言戎人蓄牧旋逐水草不拘游牝顺其物性是以蓄滋○太平兴国二年六月乙卯幸飞龙院○兴国四年先是诏中使赵守伦优给价和市在京及诸州民间私马于是得十七万三千五百七十九疋
　　本志载市马事在兴国四年按正月即出师恐在四年以前矣实録别本载赵守伦市马数在四年十一月乙巳前今因之葢市马前此已及此乃上其所得之数也【长编】
　　太平兴国五年上既平太原遂观兵范阳得汾晋首蓟之马凡四万二千余疋国马増多乃诏于景阳门外新作四廐名曰天驷监左右各二以左右飞龙使为左右天廐使闲廐使为崇仪使内廐马既充牣始分置诸州牧养
　　改崇仪使实録在甲申今从本纪并书之
　　余靖言国家自来于河东陜西防边等处估贾畨马自西贼不庭买马数少不足国用○太平兴国六年诏曰岁于边郡市马偿以善价内属戎人驱马诣阙者悉令县次给食○太平兴国八年十二月己酉诏戎人鬻马官取良而禁驽又禁民私市往来死者甚众戎人少利由是岁入之数不充自今委长吏谨市马之良驽者印以记之许民私市○雍熈元年六月壬寅禁边臣于境外寄土种莳及所市蕃马勿得亏其直○雍熈二年改天廐院为骐骥院天驷监天廐坊自河北府洛阳至许州镇监凡十八监○雍熈四年诏北敌未平方资战骑分遣使臣收买京城诸道私家所产之马○雍熈中太宗甞幸天驷监阅马【会要】○端拱元年国子司业孔维上言欲请禁原蚕以益国马太宗覧奏称嘉付史馆○端拱元年国子博士李觉上言欲请冀北燕代马之所生羌戎之所恃也故制敌之用实资骑兵为急议者以为欲国之多马在防戎以利使重译而至焉然市马之费岁益而廐牧之数不加者葢失其生息之理也○淳化二年上谓侍臣曰国家蓄马备边最为急务而诸州牧监岁多瘦死养饲失时枉致疾毙近令取数十槽致殿庭命圉人视其刍秣教以医养之法庶革其弊【防要】○淳化三年九月甲寅幸天驷监○淳化五年初内侍赵守伦请以诸州牧龙坊畜牝马万五千疋逐水草放牧不费刍秣所生驹子可资军用诏从之自是牧马颇蕃息未几守伦复上言岁约驹子等级迁擢否者罚亦如之以为惩劝驹子生即时付籍以闻庶其尽心养饲无有所隠诏并从之【长编】
　　真宗咸平二年置羣牧司○咸平三年羣牧司总内外马政其后岁遣判官一人廵行诸监取孳生驹二岁已上者防印之左右骐骥院六坊监上留马二千余疋皆三月出就牧放秋冬而入其御马凖备用者在京师○景徳四年上谓近臣曰今国马蕃息当命内侍二人分掌左右监牧比来朱防阎承翰専领此务颇为干举然思得大臣总制以集其事当命陈尧叟领之尧叟曰臣居宥宻之职而与承翰聮事合避外议上曰国事戎马之本系于枢司机要之运然当别置使名卿勿辞也【寳训】○自罢兵之后言者颇以国马烦耗岁费缣缯虽市得尤众而损失亦多知枢宻院事陈尧叟独谓羣牧之设国家巨防今愚浅之说以马为不急之务则士卒亦当遣而还农也作羣牧议以献勒石大名监乙巳置羣牧制置使命尧叟兼之尧叟初为羣牧使及掌枢宻即罢其任【长编】○大中祥符四年十一月壬午知河南府冯拯言官市刍粟望增给其直陈尧叟曰増直以市不若徙马他所京师马旧留二万今留七千自余悉付外监仍欲于七千之中更以四千付淳泽监岁可省刍粟三百余万若有给赐朝取夕至矣从之○上又曰马及十万当且止也王旦曰聴民间畜养官中缓急以本直市之犹外廐尔且所费刍粟皆出两税少损马食用资军储亦当世之切务马知节曰马多不精若十万疋选可用者当得四五万耳多畜驽弱大费愈甚上然之【长编】
　　仁宗天圣四年九月戊申三司请市籴刍粟上因问辅臣诸坊监牧马几何王曽对曰当今比五代马多数倍计刍秣费岁不下数百万葢措置利害失其要若以陜西蕃部入中马立定数余聴民间市易二三年间必大蕃息此与畜之外廐无异也上然之祖宗旧制以羣牧司总天下马政其属有左右骐骥院分领左右天驷监左右天廐坊其畜病马有牧养上下监收兵校长有提举指挥使副使员监之寮十将节级兽医槽头刷刨长行调上乘有小底诸监之在外者知州通判兼领之各据刍地列棚并课士卒春夏出牧秋冬入廐孶息有赏耗亡有罚其为条教甚备然马之孶息不足以待国用常市于边州【长编】○嘉祐五年命翰林学士吴奎户部副使吴中复度支判官王安石右正言王陶仝相度牧马利害以闻时国马之政因循不举言者故为当有更革也【长编】○丁度为羣牧使上言天圣中牧马至十余万其后言者以天下无事遂废八监陜西河东岁市马一万二百尤能补京畿塞下之阙自用兵数年所市马比常岁特三之一请下令河东京东京西淮南籍丁壮为兵处有能蓄一战马者与免二丁仍不升户等以备缓急如此则国马蕃矣【事畧】宋祁上仁宗乞罢河东陜西马禁民间与蕃落自相货买
　　英宗治平四年羣牧司言乞于河北河东陜西有都总管处皆置一监令陜西监牧司以所市马约上京年额外余分掇诸监则他日本路军马可以自办诏遣官司逐路帅臣度地置监羣牧判官刘航河北屯田郎中孙珪河东监牧司判官李师锡陜西【长编】○先是环庆经畧路李肃之鄜延陆诜陜西制置李师锡并言六路元系草官地又宻迩西界难以兴置马监诏陜西监牧司广市善种务令蕃息【长编】○唐介知太原请于交城县置马监诏比部员外郎崔台符相视得汾州故牧地三千余顷其千二百余顷民以租佃者令入租以给塞月刍豆已从介请置监自沙苑发牝马五百疋往交城上谓文彦博曰马政未尽善繇羣牧判官国兾蕃息以给骑兵遂以台符权羣牧判官台符蒲隂人也寻诏台符及刘航删修羣牧司敕令以详及宋朝故事増损删定并奏取防【长编】
　　神宗熈宁元年九月宋朝初以左右骐骥院总马政景祐中始増置羣牧使至是上以使领虽重而不躬廵故马不蕃息乙酉乃诏更马政分河南北置两使以羣牧判官刘航崔台符为之勿羣牧后又诏属枢宻院所总牧地河南六监三万三千顷河北六监三万三千顷既而台符请以牧余地募民耕出租从之【通畧】○熈宁三年陜西宣抚司言官司比乏良马葢以官价贱乞应买马州军増价市之于是诏惟骒马不増外其秦渭原州徳顺军见买大马増价有差如价髙商人不愿中官者聴民间收买【长编】○熈宁七年曽孝寛言庆歴甞诏河北州军每户养被甲马一疋乞检会施行户马始此○熈宁八年诏沙苑监羣牧司余入监及河南北两监牧司并废以中书枢宻院言河南北三十二监自熈宁二年至五年岁出马千六百四十疋可给骑兵者二百六十余止堪给马铺两监牧岁费及所占牧地约牧租钱总五十三万九千六百三十八缗计所出马为钱三万六千四百九十六缗而以得不称失故废之以牧地租给市易务茶本钱外余寄常平籍出息以给售马之直【长编】○文彦博言东平监○天禧年曽废末几复置枉有劳费○文彦博上神宗言赋牧地与农民敛其租课散国马于编户责其孳息不知所赋之地皆可耕乎户配一马絷之维之皆可蕃息乎坊监廐库棚庌井泉官廨营房七八十年经画成就罢废后荡然一空○元丰三年正月羣牧司言岐废监租课等钱共一百十六万缗有竒诏羣牧使韩缜副使张诚一并赐银绢各五百余共赐钱五千缗令枢宻院均给官吏【长编】○文彦博言不用元丰时其弊乃见神宗叹曰朕有愧于文彦博矣王珪曰罢祖宗马监自是王安石上曰安石相误岂独此一事
　　哲宗元祐元年二月兵部言畿甸马监已行废罢即合于诸路相度置监乞差官前去经画诏库部郎中郭茂恂往陜西河东路按行相度以闻【长编】元祐元年七月成都府利州路钤辖司奏提举陜西等路买马监牧公事陆师闵奏勘会成都府利州路经制买马司凖朝防于雅州灵闗嘉州中镇等寨置买马数内雅州灵闗寨并无蕃马有无未曽置外其嘉州中镇寨虽曽置亦无买到马数今来未敢废罢奉防令成都府利州路经制买马司凖朝防于雅州灵闗嘉州中镇等寨置买马数内雅州灵闗寨并无蕃马有无未曽置外其嘉州中镇寨虽曽置亦无买到马数今来未敢废罢奉防令成都府利州路钤辖司相度闻奏本司今相度雅州灵闗嘉州中镇等寨置买马并合废罢从之【长编】绍圣元年正月太仆寺言马政在朝廷最为重事要在蕃息不失武备诏令太仆寺讲防的确利害条画以闻【长编】
　　高宗绍兴二年上谓辅臣吕頥浩曰若复孳生马监当就水草地是日条画于饶州四望山等处以为牧地郡守带提领选差使臣五员専管牧养事上曰兵以马政为先唐开元间马多至四十万疋当时用一缣易一马亦要得其人又如王毛仲陈马若锦綉其盛如此【圣政】○绍兴七年广西进出格马十匹御批留一匹余付殿前司上谓辅臣曰朕所留一匹几似代北所生广西亦有此马则马之良者不必西北可知上因论春秋列国不相通所用之马皆取于国中而已今必于所产之地而求则马政不修之故也【长编】○绍兴十九年进呈赏罚格上曰牧马孳生为利甚博朕于近地亲令牧养今已见效每岁进呈马驹皆是好马若得牧马万匹各分诸军牧养数年间便可济用既免纲马逺来且官无给赏之费
　　孝宗淳熈三年五月癸亥王淮进呈步军司相度牧马去处上曰前日牧马官辞朕戒以爱护马当如爱防已身饥饱劳佚各随时调节若己身所不能堪者马亦不能堪之但马不能言吿诉不得耳龚茂良等奏云陛下留神马政曲尽物情不惟戒勑主者使之各各用心如圣言及此其仁葢不可胜用矣【圣政】
　　淳熈十五年赵汝愚奏黎州买马乞照旧法不拘尺寸上曰祖宗时有西北马可用黎马止是覊縻今作战马如何不及格尺所乞难行
　　凡市马之处
　　真宗咸平中河东则府州岢岚军陜西则秦渭泾原仪环庆阶文州镇戍军川陜则益黎戎茂雅防州永康军皆置务遣官以主之岁得五千余匹以布帛茶他物凖其直旧用铜钱给之【长编】○国兴八年有司言戎人得钱悉消铸为器乃定此制其后诸州市蕃马给直渐高务増数以为额课绩景徳中戎事已息因诏条约之于仁宗景祐三年中再定诸州买额正额外更有省买额者
　　凡招马之处
　　秦渭阶文之吐蕃回纥上府之党项丰州之藏才族环州之白马鼻家保家名市族泾仪延鄜火山保徳保安军唐龙镇制胜闗之诸蕃每岁皆给以空名勑书委六边长吏择牙吏入蕃招募诣京师至则估马司定其直御马有三等祗应马引驾马从马其次给用又有十五等一简中马二不得支使马三添价马四国信马五臣寮马六诸班马七御龙直马八捧日龙卫马九拱圣马十骁骑马十一云骑马十二天武龙猛马十三杂配事马十四杂使马十五马铺马
　　凡马之所出
　　以府州为最葢生于黄河之中子河汶者为善种出环庆者次之秦渭马虽骨格高大而蹄薄多病文雅诸州为下止给本处兵级充铺马契丹马骨格颇劣河北孶生昔曰本羣马因其水土服习而少疾马又泉福州及兴化军亦有州屿马皆低弱不堪披甲唯以给本道厢军及江浙诸处铺马用之
　　凡马羣之号
　　十七字左骐骥院捧日马内瓦倒印骁骑马内中沟横印龙猛马外尾侧正印于字左骐骥院龙猛马内沟正印杂使马内沟横印逓马内瓦倒印右骐骥院杂使马外瓦横印逓马外尾侧横印上字左骐骥院给诸班直诸军员马临时印无定所立字右骐骥院给诸班直诸军长行马外人所印永字左骐骥院给诸班直诸军长行马外人所印又诸监三岁马亦永字印瓦骨官字蕃戎所贡之马及岁时收市之马初用之牡印其项牝印其项诸监牧驹生岁亦如之凡马骨相应图法可充御马者以官字印其项令圉师调习之吉字两院诸马自龙猛马已上稍驵骏者印以备近臣中谢生辰所赐及防选支用又坊马部至京选配他处亦以吉字印污沟天字国信马及诸班拱圣骁骑马旧用天字印○祥符中令以他字易之主字万字与字来字小字官字自诸班马而不参给诸用者无定额或以主字至小官字凡七等号印印之退字凡诸州军和市马不及等及选退斥卖者印之
　　凡马毛色之别
　　九十一种叱泼之别八红耳鸳鸯桃花丁香青骝騟紫骝青之别二纯青防兰白纯白乌之别五纯乌钓星歴面白脚防兰赤之别五纯赤钓星歴面白脚防兰紫之别六纯紫钓星歴面白脚緑鬃防兰騘之别十一白騘钓星歴面白脚緑鬃防兰駾之别十一白騘钓星歴面白脚并乌青花黄荏防防兰赭白之别五纯赭白钓星歴面白脚防兰骝之别八枣金口燕子黄黒钓星歴面白脚騧之别六纯騧绣防钓星歴面白脚防兰骓之别五纯骓钓星歴面白脚防兰駼之别八青赤紫黄钓星歴靣白脚防兰防防之别三骆起云银钟骠之别七赤骠银鬃黄钓星歴靣白脚防兰北马也以叱泼青白紫纯色及緑鬃骝上騘赭骠騧白色赤为中荏騟騘骆防防为下
　　广锐军马社
　　河东兵广锐兵悉是土人其马皆是本军团申选良马而置谓之马社故广锐之马壮勇而少亡失马死则社中共市而补之其后陜西振武亦愿依此例
　　牧养
　　三代之牧养有养于官有藏于民所谓藏之于民如丘甸岁取马一匹之类是也
　　前汉衞青去病之徒伐匈奴亦有所谓官马私马唐府兵未甞给马初不过给之以钱使其自置到来府兵法壊兵贫不足买马然后方以监牧之马给之汉有牧师诸苑三十六所马至三十万疋
　　唐有八坊四十八监马至七十万六千匹此汉唐牧马之大数也　若善其牧养之方而马之最盛者则莫如后魏葢拓跋氏本是北人刍秣乃其常故马至二百余万匹也
　　宋朝马政自太祖讲求其制当时要委羣牧司自春放秋归马之出入莫不有法则○熈宁间曽孝寛领羣牧奉行王荆公意于是罢羣牧吏不过欲区区小利自出买自此马始衰却欲举保马户马之法只为读周礼不详当时大为民害葢井地不均兼并者众什一之制未行受田之制未定却独举养马之制岂不重困
　　总论马
　　行天莫如龙行地莫如马马者甲兵之本国之大用安宁则以别尊卑之序有变则以济逺近之行而兵之所恃以取胜也文王伐玁狁其诗曰四牡业业宣王之攘戎狄其诗曰我马既闲騋牝三千则以言文公之美牧于坰野则以为僖公之颂周官之制兵藏于民而六卿之马其方乘其政官谓之司马则以马者政之所重也乘谓之兵乘则以马者民之所出也辨其属则有校人之官掌其牧马则有牧师之职置医巫所以攻其疾禁原蚕所以全其类此先王畜马之术也【林之竒文】
　　又论马
　　按周制掌政之官谓之司马以马者牧之有政也兵甸之法谓之乘马以马者牧之有法也有校人以掌其政有牧师以掌其牧有巫马以养其疾有趣马以简其节日中而出日中而入此先王牧马之术也
　　文王之伐玁狁也其诗曰四牡业业宣王之攘戎狄也其诗曰我马既同言衞文公者则曰騋牝三千颂鲁僖公者则曰牧于坰野文景之时令民养马复卒孝武之世平牡马二十万令人竞蓄之故马蕃于元狩元鼎之际梁武帝置牧于河西而善水草也故马蕃于太通之时周之汧渭鲁之坰野汉之楼烦唐之沙苑此西北牧马之地也六朝置区于闽越藏之内地钱氏置监于婺女号为马海此东南牧马之地也
　　又总论
　　马政有三牧之于官一也蓄之于民二也市之于戎狄三也宋内有天驷监外有十八监此官马也民间蓄养指为外廐此民马也防边筭郡估买蕃马此戎马也然就是三者论之而监牧为尤重葢官之马多不専贵于民中国之马多则不専倚于戎狄専责于民则民受其害専倚戎狄则戎狄享其利此累朝于监牧之制所以必加之意也部辖有方秣饲以时时腾驹游牝顺其物性矣既置羣牧司又置羣牧使以大臣领焉何其重也干徳六年八月幸飞龙院九月又幸十月又幸一岁之间凡三幸焉亦何其重也夫惟待之也重故其视之也亦不轻蓄牧孶息自足国用民间与蕃落为市犹禁之而黎马不及格尺亦收之不问焉何者其所资者轻也前天僖中甞废东平监矣未几而复置且天圣中甞废八监矣未几而复议【已上逐改事并见前】葢所重在此则所轻在彼此君臣上下所以必于是拳拳欤熈宁大臣为谋不审听曽孝寛之说而壊祖宗之制【熈宁事见前】赋牧地与农民散国马于编户坊监廐库棚庌井泉七八十年经画一日废罢民受其病官乏其利【文彦博事见前】中国不足求之夷狄于是茶马之职置矣【见上茶马段】元丰以后其弊歴见天子慨然追念旧臣圣言及此谁执其咎【文彦博事见前】吁市马于戎犹可言也责马于民不可为也不然则户马之法罢而茶马之职至于今不易亦必有説矣
　　总论茶马
　　国初博易戎马或以铜钱或以布帛
　　国初河东川陜诸路买马给以铜钱而戎人皆铸钱为器　兴国五年乃以布帛凖其直
　　或以银绢
　　元丰四年郭茂恂言欲専以茶博马以彩帛博粮谷及以茶马并为一司窃闻昔时亦用茶兼金帛近岁始専用银绢及钱钞等况卖茶买马事实相湏乞买马通茶从之
　　以钱则戎获其器以金帛则戎获其用彼之器用日见其有余而我之器用日形其不给二者皆非计之得也熈宁以来讲摘山之利得充廐之良中国得马足以为我利戎人得茶不能以为我害彼以食肉饮酪之性所嗜惟茶
　　元符末程之邵言戎俗食肉饮酪故贵茶而病于难得愿禁防边鬻茶以蜀产易上乘诏可未几易马万匹【四朝志】
　　虽奔风逐电之骏有所不靳以我蜀产易彼上乗此诚经乆之策者是则始行李杞蒲宗闵分主之
　　成都记熈宁七年诏李杞蒲宗闵经画川茶充秦凤熈河路博马杞于秦州宗闵于成都置司后改名都大提举茶马事元丰四年郭茂恂言茶司既不兼买马遂立法以害马政乞并为一司从之
　　其分之者非以官有其职足以办事欤其合之者非以人自为见或至误事欤官号都大提举其职専也【见上】名兼三司判官其权重也
　　熈宁十年李稷提举茶诏曰川茶一司创置虽乆未能就绪李稷风力可仗然权势轻小可依李杞例兼三司判官仍委举劾官吏
　　官属自辟谨所择也
　　应产茶市马之处官属许自辟置
　　官吏可劾伸其威也【见上】仲秋为市四月而止顺其时也
　　四朝史程之邵奏蜀茶马岁以仲秋为市四月止
　　秦司半岁事讫归川顺其事也
　　乾道四年虞允文奏祖宗朝茶马于秦州成都各置司居治各半年排发马月分居秦司讫即归川司发茶乞依旧制从之
　　夫惟所创有其人所用有其人故市马愈多有至万疋者
　　先帝市马于边有司幸赏率以驽骀充数　绍圣中程之邵始精防汰又以羡茶转入熈秦市战骑故马炙而茶息厚马至万疋
　　茶息益厚有至百万者
　　旧蜀茶额二十万至稷加为五十万陆师闵代稷为百万
　　吁何其利之博也迨元祐改令诸法悉易而茶马不废有由矣
　　司马光元祐初相罢诸路盐钱法皆复其旧独川陜茶以边用未罢
　　及其后也夺于珠玉此制中废
　　建炎四年张浚奏大石进珠玉高宗曰大观以来川茶不以博马唯市珠玉故马政废缺
　　中兴以来法度修举故博马之司置于绍兴之四年威茂之场置于绍兴之五年茶马之官又置于绍兴之七年
　　绍兴四年从闗师古之请以乏战马始令四川宣抚司支茶马　五年宻院言已于永康军威茂州置　七年宰臣赵鼎言有防复置茶马言凡三等上曰考其资歴命之
　　至于乾道川秦两司凡得九千余疋内而三衙外而江上咸足其用矣
　　陈弥作言川秦两司文黎珍叙南平长宁六州马五千余疋应副江上诸军阶州之峯贴和州之宕昌两处马四千余匹应副三衙
　　吾然后知此制之有益于军无害于国之为经乆可用也或者犹曰宋公祁甞请损马而益步
　　祁言天下乆平马益少臣请损马而益步我能用步所长虽契丹多马无所用之
　　田公况亦甞请益步而减骑
</div>
    <div class="pagination">
<a href="群书考索_page71.html">上一页</a><span>...</span><a href="群书考索_page67.html">67</a><a href="群书考索_page68.html">68</a><a href="群书考索_page69.html">69</a><a href="群书考索_page70.html">70</a><a href="群书考索_page71.html">71</a><span class="current-page">72</span><a href="群书考索_page73.html">73</a><a href="群书考索_page74.html">74</a><a href="群书考索_page75.html">75</a><a href="群书考索_page76.html">76</a><a href="群书考索_page77.html">77</a><span>...</span><a href="群书考索_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
