<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 182 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 182 页/共 220 页
  </h1>
  <div class="content">
   春秋文公三年八月丁夘大事于太庙公羊传曰大事者何大祫也大祫者何合祭也其祫祭奈何毁庙之主陈于太祖未毁庙之主皆升合食于太祖【谷梁传同】












　　祫祭于祖则祝迎四庙之主【疏曰祫合祭祖太祖当祫之时则祝迎髙曽祖祢四庙而于太祖庙祭之天子合祭则迎六庙之主今言迎四庙者举诸侯言】主出庙入庙必跸【跸止行者　疏谓木主羣庙之主也出庙谓出已庙而徃太祖庙入庙谓従太祖庙反还入已庙院之外当主出入之时必须跸止行人　曾子问】天子犆礿祫禘祫尝祫烝【犆音特　春一礿而已不祫以物无成者不殷祭卢植曰春特余祫　程子曰祫合祭也诸侯亦祭祫只是祠禴尝烝之祭为庙礼烦故每年于四祭之中三祭祫食于祖庙惟春则祭诸庙也杨氏曰程子之言正解释此章之义其曰祫合祭也只是祠禴尝烝之祭为庙礼烦故每年于四祭之中三祭合食于祖庙惟春则祭诸庙此説推明时祫之本意最为明白又曰诸侯亦祭祫则通诸侯祫亦防可见矣】诸侯礿犆【互明犆文】礿禘一犆一祫尝祫烝祫【王制　横渠张子曰天子七庙一日而行则力不及故礼有一犆一祫之説犆则祭一祫则徧祭如春祭髙祖夏祫羣庙秋祭曽冬又祫来春祭祖夏又祫秋祭祢杨氏曰张子谓礼有一犆一祫之説正解释此章但本章言礿尝烝三祭皆禘惟禘一特一祫礼文残缺指不分明故张子不从其言而别为之説曰春祭髙祖夏祫羣庙秋祭曽冬又祫来春祭祖夏又祫秋祭祢冬又祫虽一犆一祫之説皆可通但言犆只祭一庙而遗其余庙恐于人情亦有所不安不若前章程子之言简而意备也又春祠夏禴秋甞冬烝周时祭名诗所谓禴祠烝尝于公先王是也此云礿禘尝烝乃记礼者之误也　又按时祫即四时禴祠烝尝之祭为时祭羣庙礼烦乃合髙祖祢之主于太祖之庙并祭之故曰时祫】









　　周禘总论
　　禘从帝从礼禘为帝之礼不待辨矣故惟天子得行之列国诸侯皆不与也周大禘以帝喾为所自出之帝以后稷配之葢昔有邰氏之女曰姜嫄为帝喾元妃而生稷唐虞之世稷播百谷以为农师有功于民因封于邰是后稷为始封之君也故周人祖之立太庙以祀稷为主至五年一禘则以喾为自出之帝而以后稷配之其余神主未必皆不与也盖帝喾不立庙当祭之时则特设一神主于后稷之庙而稷配享于旁禘毕则彻去喾之神主而稷仍居东面以享四时之祭也五年一禘者葢五年再闰天道大备故王者为之举大礼也禘必于四月葢春夏之交万物生长故祭其所自生也酒则用四齐乐则用四代之乐献则用九献之仪此周禘之说也真知周禘其余皆不待辨而自明矣
　　禘异祫祭辨
　　赵伯循谓王者禘其始祖所自出之帝于始祖之庙以始祖配之而不及羣庙之主盍观诸大传乎王者禘其祖之所自出以其祖配之诸侯及其太祖大夫士有善省于君干祫及其髙祖此以禘与祫对言则禘祫皆合祭通上下文见之也盖诸侯之祫犹天子之禘诸侯及其太祖大夫士及其髙祖是有庙无庙皆在而又上及其髙祖太祖故谓之祫天子则于七庙及祧庙之上更及所自出之帝故谓之禘也若曰禘其祖之所自出而反不及有庙无庙之主非人情矣故程子曰天子曰禘诸侯曰祫其礼皆合祭也尔雅禘大祭也非大合昭穆何以谓之大祭乎字书训释曰禘者谛也审谛昭穆也非合祭何以有昭穆乎盖后稷有庙郊既配稷帝喾虽自出而无庙不可以阙人鬼之享故五年一禘则后稷率有庙无庙之主以共享于喾所以使子孙得见其祖又次世久逺见始祖之功徳为尤甚也况后稷之庙凡太庙所已祧之主皆藏焉岂可当享喾之时而并置之乎盖禘祫所以相乱者由天子诸侯之制不明先儒或推天子之礼以説诸侯或推诸侯之礼以明天子不知诸侯之礼有祫无禘天子之禘礼必兼祫虽其意不主合食而率子孙以共享一帝自然当合食矣礼曰天子犆礿禘祫尝祫烝则是天子祫禘随时皆用也
　　禘祭考
　　有虞氏禘黄帝【赵氏曰虞氏祖颛顼颛顼出于黄帝则所谓禘其祖之所自出】夏后氏亦禘黄帝【义同舜也】殷人禘喾【殷祖契出自喾】周人禘喾【义与殷同】礼不王不禘王者禘其祖之所自出而以其祖配之【自出谓所系之帝】诸侯及其太祖【太祖始受封君也　赵伯循曰诸侯有五庙惟太庙百世不迁及其言逺祀之所及也不言不禘者不王不禘无所疑也不言祫者四时皆祭故不言祫也】大夫有大事省于君干祫其髙祖【有省谓有功徳见省也干者逆上之意也言逆上及于髙祖也　杨氏曰愚按天子有祫诸侯祭及太祖亦有祫大夫无祫惟有大功徳见知于其君乃得祫祭及髙祖　仪礼防服不杖期章为人后者为其父母报条子夏传曰都邑之士则知尊祢矣大夫及学士则知尊祖矣诸侯及其太祖天子及其祖之所自出杨氏曰按大传及子夏传二章皆言大夫祭诸侯又上及其太祖惟天子禘其祖之所自出所谓礼不王不禘也】
　　按郑氏注禘其祖之所自出以为王者之先祖皆感太微五帝之精以生祖者后稷也祖之所自出者苍帝灵威仰也遂指禘以为亦祭天之礼混禘于郊舎喾而言灵威仰其説妖妄支离特甚先儒多攻之盖祖者后稷也祖之所自出者帝喾也郊祀则及稷而禘则上及喾是宗庙之祀莫大于禘故祭法先禘于郊以其所祀之祖最逺故耳于祀天无预也至杨氏引子夏传以释祖之所自出其説尤为明畅云禘大祭也【五年一火祭】绎又祭也【疏云知非祭天之禘者以此文下云绎又祭也为宗庙之祭知此禘大祭亦宗庙之祭也　尔雅】长发大禘也【诗殷颂】
　　朱子曰序以此为大禘之诗盖祭其祖之所出而以其祖配也苏氏曰大禘之祭所及者逺故其时歴言商之先君又及其卿士伊尹盖与祭于禘也商书曰兹予大享于先王尔祖其从与享之是礼也岂其肇于商之世欤今按大禘不及羣庙之主此宜为祫禘之诗然经无明文不可考也
　　雝禘太祖也【周颂】
　　朱子曰祭法周人禘喾又曰天子七庙三昭三穆及太祖之庙而七周之太祖即后稷也禘喾于后稷之庙而以后稷配之所谓禘其祖之所自出以其祖配之者也祭法又曰周祖文王而春秋家説三年丧毕致新死者之主于庙亦谓之吉禘是祖一号而二庙禘一名而二祭也今此序云禘太祖则冝为喾于后稷之庙而其诗之词无及于喾稷者若以为吉禘于文王则与序已不协而诗文亦无此意恐序之误也此诗但为武王祭文王而彻爼之诗其后用于他庙耳
　　陈氏曰赵伯循谓禘祭不兼羣庙之主为其疎逺不敢防此殆未甞考之于经也诗颂长发大禘而歌王桓拨相土烈烈与夫武王之汤中叶之太甲雝禘太祖而歌显考之武王烈考之文王则不兼羣庙之説其足信哉
　　杨氏曰愚按禘祭不兼羣庙之主此非赵伯循之臆説也大传云王者禘其所自出以其祖配之则不兼羣庙之主明矣曽子问云祫祭其太庙祝迎四庙之主又云非祫祭则七庙五庙为虚主公羊传云大事者何大祫也毁庙之主陈于太祖未毁庙之主皆升合食于太祖此皆指祫祭而言并无一言説禘为殷祭则禘不兼羣庙之主又明矣是以朱子疑长发为大祫之诗疑雝为武王祭文王而彻爼之诗是盖以理决之而不为诗序所惑也且诗颂长发大禘但述王以下而上不及于所自出之帝雝禘太祖无一辞及其喾稷而皆称述文王武王则安得谓之禘诗乎诗序之不足信于此尤可见矣
　　按尔雅以禘为大祭祭法序禘先于郊夫子答或人之问禘不敢易其对而以为知其説者于天下国家如指诸掌由是后之儒者以禘为祭中之至大者而必推尊其所以大之説故或以祖之所自出为天帝其意必谓郊明堂犹祀天禘大祭也岂止于祀祖而已乎又以禘为并祀羣庙之主其意必谓祫犹并祀羣庙禘大祭也岂止于祀祖及祖之所自出而已乎此二説者赵伯循杨信斋诸公辟之善矣至于大禘之外复有时禘则见于礼记左传者具有明文而杨赵二公独不以为然其意亦必谓禘大祭也不当复以此名时祭然不知祫亦大祭而亦有大祫时祫之分则禘何害其为一名而二祭乎然则以禘为配天以禘为合祀羣祖以禘为非时享其意皆本于欲推尊禘祭之所以大而不欲小之故耳
　　按三年一祫五年一禘之説先儒林氏杨氏皆以为郑康成因春秋文公二年有祫僖公八年有禘遂依约想像而立为此説盖以鲁僭乱之制定为周礼以误后人然光武建武二十六年诏问张纯禘祫之礼而纯奏礼三年一祫五年一禘然则其説久矣盖此语出于纬书纬书起于元成之间而光武深信之当时国家典礼朝廷大事多取决焉故此制遂遵而行之康成盖以汉礼为周礼非鲁礼也
　　致堂胡氏曰礼记大传曰礼不王不禘王者禘其祖之所自出以其祖配之诸侯及其太祖大夫士省于其君干祫其髙祖是天子禘诸侯大夫士祫之正文也终大传一篇无舛驳于圣王之教者此孔氏所传也王制乃汉儒刺经为之出于孝文之世其言舛驳于圣王之教多矣固非孔氏所传也以义类考之禘祫皆合食也故君子曰禘其所自出之帝为东向之尊其余合食于前此之谓禘诸侯无所自出之帝则于太祖庙合羣庙之主而食此之谓祫天子禘诸侯祫上下之杀也鲁诸侯何以得禘成王追念周公有大勲劳于天下赐鲁以天子礼乐使用之太庙上祀周公于是乎有禘所以春秋言禘不言祫也此稽大传而折衷者也王制之文曰春礿夏禘又曰天子祫禘祫尝祫烝又曰诸侯禘一犆一祫又曰诸侯礿则不禘禘则不尝其言纷错淆乱莫可按据郑氏不能辨正又曲为之説春礿夏禘乃夏殷祭名周则改之以禘为殷祭且王制所载六官之事皆周制也此惑于汉儒而不通禘义之一也又曰天子诸侯之丧毕合先君主于祖庙而祭之谓之祫此惑于汉儒不通祫义之二也又曰天子先祫而后时祭此惑于汉儒不通禘义之三也又曰鲁礼三年丧毕而祫于太祖明年春禘于羣庙此惑于汉儒不晓禘义之四也又曰禘殷祭也五年而再殷祭一祫一禘此又自叛其説不晓禘义之五也又曰诸侯祫嵗不禘下天子此又不晓禘义之六也其释大传禘祫曰禘其所自出谓郊天也此又断以已意不晓禘义之七也其失有七而未尝折衷于孔子孔子曰鲁之郊禘非礼也则知诸侯无禘而尝祫天子无祫而有禘岂不明白而易知乎后世惟王制之信凭郑氏所释而不考祭法大传及孔子之言唐遂至夏禘冬祫始知其数而渎也不亦失之逺乎天子诸侯之礼若一与二之辨岂可僭哉鲁受成王之赐以臣僭君孔子已深非之况后世遵汉儒之谬以君用臣反不能知其失乎圣君监此则一言而决矣
　　禘祫辨
　　杨氏曰愚闻之师曰祫祭有二曾子问曰祫祭于祖则祝迎四庙之主王制曰天子祫尝祫烝诸侯尝祫烝祫此时祭之祫也公羊传曰毁庙之主陈于太祖未毁庙之主皆升合食于大祖此大祫合毁庙未毁庙之主而祭之者也祫祭惟有此二条此外无余礼也汉儒之説又混禘祫而并言之何其纷纷多端耶马融谓嵗祫及坛墠禘及郊宗石室郑谓祫则毁主未毁主皆合祭于太祖禘则惟太王王季以上迁主祭于后稷之庙文武以下若穆之迁主则祭文王之庙昭之迁主则祭武王之庙何休谓祫祭不及功臣禘则功臣皆祭及论祫禘之嵗月则皆援公羊五年再殷祭之説为据按祫祭年月经无明文惟公羊文二年大事于太庙传云大事者何大祫也五年而再殷祭夫殷祭乃大祫之祭也谓五年而再殷祭谓三年一祫五年再祫犹天道三年一闰五嵗再闰也于禘祭乎何有汉儒乃援此以证禘祫相因之説为郑康成之説则曰三年而祫五年而禘为徐邈之説则曰相去合三十月三十月而祫三十月而禘唐自睿宗以后三年五年各自计年不相通数然至二十七年凡五禘七祫其年夏禘讫冬又当祫而禘祫同嵗太常议曰今太庙祫禘各自数年两岐俱下通计或比年频合或同嵗再序或一禘之后并为再祫或五年之内骤有三殷求于经礼颇为乖失国朝宗庙之祭三嵗一祫以孟冬五年一禘以孟夏盖用郑康成之説其后有司又言三年丧毕遇祫则祫遇禘则禘二説抵牾不可稽考庆厯初乃用徐邈之説每三十月而一禘后又以二祭各不相因故熈寜八年既禘又祫竟无一定之论推原其所以然皆由混禘于祫而皆以为合食于太祖也夫既混禘于祫皆以为合食于太祖则禘祫无辨矣而又欲勉强穿凿分别其所以不同此所以纷纷多端而莫之一也知禘者禘其祖之所自出不兼羣庙之主而惟以祖配之则禘与祫异不容混矣知大祫兼羣庙之主自太祖而下毁庙未毁庙之主皆合食于太祖矣又何坛墠与郊宗石室之分乎又何太王王季合食于后稷文武以下分昭穆各祭于文武二祧之分乎祫烝则功臣皆祭所谓祭于大烝是也谁谓合祭功臣不与享乎知禘祫之不同则郑康成徐邈之説皆非矣其间相因不同之説皆无谓矣又何同异得失之足论乎歴代祫禘
　　古者天子诸侯三年丧毕皆合先祖之神而享之以生有庆集之懽死亦备合食之礼因天道之成而设祫禘之享皆合先祖之神而享之虞夏先王崩新王元年二年丧毕而祫三年春特禴夏特禘秋特尝冬特烝四年春特禴夏祫禘秋祫尝冬祫烝每间皆然以终其世商人先王崩新王二年丧毕而祫三年春特禘夏特禴秋特尝冬特烝四年春特禘夏特禴秋祫尝冬祫烝周制天子诸侯三年丧毕禫祭之后乃祫于太祖来年春禘于羣庙尔后五年再殷祭一禘一祫禘以夏祫以秋祫祭之礼大宗伯出髙祖以下木主守祧出先王先公祧主皆入太祖后稷庙中于室中之奥西壁下东面布太祖后稷之位尸在东北而太祖之子于席前之北南面为昭次昭之子在南方北面相对为穆以次而东孙与王父并列直至祢其尸各居木主之左凡七尸为九献禘祭之礼一如祫祭所异者但祭毁庙以上不及亲庙其神主按郑康成禘祫志云太王王季以上迁主祭于后稷之庙其座位祫祭同文武以下迁主若穆之迁主祭于文王之庙文王居室之奥东面文王孙成王居文王之东而北面以下穆王直至亲尽之主以次继而东皆北面无昭主若昭之迁主祭于武王之庙武王亦居室之奥东面其昭孙康王亦居武王之东北南面以次亦继而东直至亲尽之主无穆主也其尸位后稷庙中后稷尸一昭穆尸各一文王庙中文王尸一穆尸共一武王庙中武王尸一昭尸共一后汉光武建武二十六年诏问张纯禘祫之礼不行几年纯奏旧制三年一祫毁庙之主合食髙庙存庙主未尝合元始五年始行禘礼父为昭南向子为穆北向父子不并坐而孙从王父禘以夏四月夏阳气在上隂气在下故以正尊卑祫以冬十月五谷成熟物备礼成故骨肉合饮食今祖宗庙未定且合祭髙庙遂以为常后以三年冬祫五年夏禘之时但就陈祭毁庙主而已谓之殷祭太祖东南惠文武元四帝为昭景宣二帝为穆惠景昭三帝非殷时不祭魏明帝太和四年六月武宣皇后崩至六年三月有司以今年四月禘告王肃议曰按春秋鲁闵公二年夏禘于庄公是时衰绖之中至二十五月大祥便禘不复禫故讥其速也去四年六月武宣皇后崩二十六日晚塟除服即吉四时之祭皆亲行事今当计始除服日数当如礼须至禫月乃禘东晋升平五年五月穆帝崩十月殷祭兴寜三年二月哀皇帝崩明年大和元年五月皇后庾氏崩十月殷祭太元二十一年十月应殷祭其九月孝武崩至隆安二年国家大吉乃殷祭元兴三年夏应殷祭太常博士徐干等议应用孟秋进用孟冬时安帝义熈三年当殷祭御史中丞范泰议以章后丧未一周不应殷祠时从太常刘瑾议小君之丧不以废大礼往元兴三年四月不得殷祀进用十月若计常限今当用冬若更起端则应四月时尚书奏从领司徒王谧议反初四月为殷祠之始徐邈议祫三时皆可者盖丧终则吉而祫服终无常故祫随所遇惟春不祫故曰特礿非殷祭常也宋制殷祭皆即吉乃行文帝元嘉六年祠部定十月三日殷祭十三丞礼孝武大明七年二月有司奏四月应殷祠若事中未得用孟秋诏从之梁武帝初用谢广议三年一禘五年一祫谓之殷祭禘以夏祫以冬后魏孝文帝大和十三年诏曰郑康成云天子祭圜丘曰禘祭宗庙大祭亦曰禘三年一祫五年一禘祫则毁庙羣庙之主于太祖庙合而祭之禘则増及百官配食者审谛而祭之鲁礼三年丧毕而祫明年而禘圜丘宗庙大祭俱称禘祭有两禘明也王肃又云天子诸侯皆禘于宗庙非祭天之祭郊祀后稷不称禘宗庙称禘合一名也合祭故称祫禘而审谛之故称禘非两祭之名三年一祫五年一禘总而互举故称五年再殷祭不言一禘一祫断可知矣然以祫为一祭王义为长以圜丘为禘与宗庙大祭同名郑义亦为当今互取郑王二义禘祫并为一名从王禘是祭圜丘大祭之名上下同用从郑永为定式北齐延昌四年正月宣武帝崩孝明即位三月时议来秋七月应祫祭于太祖太常卿崔亮上言曰今宣武皇帝主虽入庙然烝尝时犹别寝室至于祫祭冝存古典按礼三年丧毕祫于太祖明年春禘于羣庙又按杜元凯云卒哭而除三年丧毕而禘愚谓来秋七月祫祭应停宜待年终乃行祫禘从之唐前上元三年有司祫享于太祖庙时议者以礼纬三年一祫五年一禘公羊传云五年而再殷祭两义互文莫能断太学博士史璨议曰按礼记正义列郑康成祫禘志云春秋僖公三十三年十二月薨文公二年八月丁卯大事于太庙公羊传大事者何祫也是三年丧毕新君二年当祫明年春禘于羣庙僖公宣公八年皆有禘则后禘去前禘五年以此定之则新君二年祫三年禘自尔之后五年而再殷祭则六年当祫八年当禘又昭公十年齐归薨至十三年丧毕当祫为平丘之防冬公如齐至十四年祫十五年禘传云有事武宫是也至十八年祫二十年禘二十三年祫二十五年禘昭公二十五年有事于襄宫是也如上所云则禘后隔三年祫以后隔二年禘此则有合礼经不违传义自此禘祫之祭依璨议矣
　　宋制三年一祫以孟冬五年一禘以孟夏神宗熈寜八年太常礼院言已尊僖祖为太庙祖孟夏禘祭当正东向之位又言太庙禘祭神位已尊始祖居东向之位自顺而下昭穆各以南北为序自今祫禘着为定礼髙宗绍兴二年祫享太常丞王晋奏曰僖祖非始封之君而尊为始祖太祖实创业之主而失于昭穆其失自熈寜始宣祖当迁而不迁翼祖既迁而复祔其失自崇寜始臣愚乞定九庙之礼成一王之制自僖祖至于宣祖亲尽之庙当迁自太宗至于哲宗昭穆之数已备是宜奉太祖主第一室永为始祖每嵗告朔荐新止七庙三年一祫则太祖正东向位太宗仁宗神宗南向为昭真宗英宗哲宗北向为穆五年一禘则迎宣祖神主以太祖配焉祫祭总考
　　通典古者天子诸侯三年丧毕皆合先祖之神而享之以生有庆集之欢死亦应偹合食之礼缘生以事死因天道之成而设禘祫之享皆合先祖之神而享之虞夏先王崩新王元年二月丧毕而祫三年春特禴夏特禘秋特尝冬特烝四年春特禴夏祫禘秋祫尝冬祫烝毎间皆然以终其代【高堂隆云丧以奇年毕则祫亦常在奇年偶年毕则祫亦常在偶年】殷先王崩新王二年丧毕而祫三年春特禘夏特禴秋特尝冬特烝四年春特禘夏祫禴秋祫尝冬祫烝【间嵗奇偶如虞夏按殷改虞夏春禴曰禘又改禘为禴按郊特牲春禘秋尝则殷祭】周制天子诸侯三年丧毕禫祭之后乃祫于太祖来年春禘于羣庙【祫毁庙未毁庙皆升于太祖禘则不及亲庙但文武以下毁主依昭穆于文武庙中祭之王李以上于后稷庙祭之】尔后五年再殷祭一禘一祫【所以丧必有此祭祫者为后再殷之祭本也丧毕之祫祫之本明年之禘禘之本】禘以夏祫以秋【崔灵思云禘以夏以审禘昭穆序列尊卑夏时阳在上隂在下尊卑有序故大次第而祭之故禘者谛也弟也祫以秋者以合聚羣生其礼最大必秋时万物成熟大合而乃祭之故祫也者合食之谓也】右杨氏祭礼只分大祫时祫为二而不言四代之制且不言祫祭之时盖以经无明文不敢臆説而通典则备言之盖通典取郑康成所注礼记为説而康成又约春秋所书为説大槩皆臆説是以先儒多排之然自郑注既行而后之有国者多本之以定宗庙之祭矣故具载通典所述而列诸儒之论于左禘祫总论
　　赵氏曰王制春礿夏禘郑注以为夏时礼祭统注谓夏殷礼祭义春禘秋尝注以为春禘者夏殷礼周以禘为殷祭更名春祭曰祠郊特牲又注云禘当为禴夫礼记诸篇或孔门之末流弟子所撰或汉初诸儒私撰之以求购金皆约春秋为之见春秋禘于荘公遂以为时祭之名见春秋惟两度书禘【闵二年五月吉禘于荘公僖公八年禘于太庙】所以或谓之春祭或谓之夏祭各自著论不相符会理可见也而郑不逹其意故注郊特牲云禘当为礿祭义与郊特牲同祭统及王制则云此夏殷时礼也且祭统云成王追念周公睗之重祭郊社禘尝是也何得云夏殷哉礼王制春秋诸侯礿则不禘禘则不尝尝则不烝烝则不禴撰此篇者亦縁见春秋中惟有禘烝尝三礼谓鲁惟行此三祭故云耳若信如郑注诸侯毎嵗皆朝即逺国往来须歴数时何独废一时而已又须往来尝在道路如何守国理民乎【郑注虞夏之制诸侯嵗朝废一时祭】公羊传五年而殷祭大宗伯注曰五年殷祭一祫一禘又云禘祫俱殷祭祫则于太祖列羣庙之主禘则于文武庙各迎昭穆之主夫太庙之有祫祭象生有族食之义列昭穆齿尊卑今乃分昭穆各于一庙有何理哉若信有此理五庙七庙有虚主曾子问篇中何得不该盖儒者无以分别禘祫强生此义也僖公三十三年左氏传曰烝尝禘于庙盖左氏见春秋经前后记祭惟有此烝尝禘三种以为祭名尽于此但按经文不识经意所以云耳又昭公十五年禘于武宫二十五年禘于襄公定公时禘于僖公亦左氏见经书禘于荘公以为诸庙舍毎祭故妄云禘于武宫僖宫襄宫皆妄泥禘文而说祭耳问者曰若谓禘非三年防毕之殷祭则晋人云以寡君之未禘祭何也答曰此左氏之妄也左氏见经文吉禘于荘公以为防毕当禘而不知此本鲁礼不可施于他国左氏亦自云鲁有禘乐賔祭用之即明诸国无禘可知是左氏自相违背亦可见矣林氏曰事有出于一时之陋见行之数千百载莫有悟其非者良可叹也夫禘祫之说诸儒聚讼久矣论年之先后则谓之先三而后五【郑康成高堂隆】或谓先五而后三【徐邈】辨祭之小大则或祫大于禘【郑康成】或谓禘大于祫【王肃】或谓一禘而二名礼无差隆【贾逵刘歆】又或谓禘以夏不以春祫以秋不以冬矛盾相攻卒无定论此皆置而勿辨其可深责者始为私见陋説召诸儒之纷纷者其郑氏之失欤郑氏之说曰鲁礼三年防毕而祫于太祖明年春禘于羣庙自尔以后五年而再盛祭一禘一祫周礼废絶久矣郑氏何据而云为之説者曰周礼尽在鲁郑氏据春秋鲁礼则周礼可知矣僖公薨文公即位二年秋八月大事于太庙大事祫也推此是三年防毕而祫于太祖也明年春禘虽无正文约僖公宣公八年皆有禘文可知盖以文公二年祫则知僖宣二年亦皆可祫则明年是三年春禘四年三年六年秋祫是三年祫更加七年八年并前为五年禘故禘于羣庙也自后三年一祫五年一禘呜呼郑氏不知春秋固妄为此说后儒又不察因为所惑也当春秋时诸侯僣乱无复礼制鲁之祭祀皆妄举也诸侯而郊上帝禘始祖罪也大夫而旅泰山舞八佾罪也春秋常事不书其书者皆悖礼乱常之事故书郊者九书禘者二与一大事一有事二烝二尝之类无非记其非常俾后世以见其非奈何反以为周礼而足法乎使鲁之祭祀如周之礼则春秋不书矣据僖公以三十二年冬十二月薨至文公二年秋八月防制未毕未可以祫也而乃大事焉一恶也跻僖公二恶也彼有二恶春秋讥之郑氏乃谓三年防毕而祫于太祖者果礼耶又曰明年春禘经无三年禘祭之文何自知之徒约僖宣八年皆有禘而云愈缪也鲁之设祭何常之有圣人于其常又不书之何得约他公之年以足文公而见三年之禘与五年再殷祭乎使文公二年不因跻僖公则春秋不书大事使僖公八年不因用致夫人则春秋不书禘又何凖耶况宣公八年经书有事于大庙则是常祭也而以为禘何耶诚为禘祭经不得谓之有事且闵公二年春秋书夏月吉禘于荘公是鲁常以二年即禘矣何待三年与八年乎闵有禘文而不之据宣无禘文而妄据之傅会可见也不然鲁至僖公而始书三望岂他公皆不望乎至成公而后书鲁用郊岂他公皆不郊乎桓公一嵗而再烝十二公而止一尝又何以为法乎取乱世之典为治世之制郑氏岂知春秋哉区区一郑氏不足责后世诸儒波荡而从之遂使祀典咸所遵用益可悲也夫其论禘祫之制既缪至其言祭之时亦非矣春秋书有事于秋八月而彼以为冬书闵公之禘于夏四月书僖公之禘于秋七月彼以为夏既本鲁礼以行祀典而又不用其时是自戾耶故曰事有出于一时之陋见行之数千百嵗莫有悟其非者禘祫之说是也虽然鲁礼诚非矣先王之制可得闻乎曰孟子之时不闻周礼之详矣矧加秦火之酷乎夫子曰多闻阙疑郑氏惟不知阙疑之理乃妄说以惑世况又效其尤耶故求之圣经禘祫之文不详所可知者禘尊而祫卑矣礼不王不禘或问禘之说夫子答以不知讥鲁僖僣也春秋之法所讥在祭则书其祭名不然则否书郊书望禘则所讥在郊与望禘也若文公之祫则讥其短防逆祀不在于祫故曰大事而已何者禘者禘其祖之所自出王者立始祖之庙未足以尽追逺尊先之意故又推祖所自之君而追祀之则谓之禘有虞氏夏后氏皆禘黄帝以其祖颛帝之所出也商人周人皆禘喾以其祖契后稷之所出也禘天子之祭名诸侯无禘礼鲁用之僣也若夫祫则合食而已毁庙未毁庙之主皆合食于大祖非惟天子有祫诸侯亦得祫也详二祭之名则禘尊而祫卑可谓明矣先儒据郑氏説率以祫大于禘是以诸侯之祭加天子之祭可乎考之经籍禘祫文可知者此尔盖其礼之大者至于年数之久远祭时之先后则经无所据者学者当阙其疑不可据汉儒臆説也若世有圣君贤臣逹礼之情观时通变而为之制可矣何必胶柱而不知变乎苟徒以郑氏之误説鲁人僣礼之典以为百代常行恐为后世知春秋者笑也
　　杨氏曰自汉以来宗庙之礼不合古制者其失有二混禘祫为一事一失也轻庙而重原庙二失也其一曰禘祫之礼不同王者既立始祖之庙又推始祖所自出之帝而以始祖配之所谓禘也合羣庙之主于始祖之庙而设殷祭所谓祫也先儒皆知祫为殷祭矣而又兼以禘为殷祭其説何从始乎盖自成王念周公有大勲劳赐以禘郊重祭圣人已叹其非礼然鲁之有禘特祭于周公之庙而上及于文王以文王者周公之所出也其后闵公二年僣周禘礼行吉祭不于周公之庙而行之于荘公之宫而禘之礼始紊自僖公八年用禘礼合先祖叙昭穆用致夫人于庙而禘礼始与祫混淆而无别春秋常事不书特书闵公僖公两禘者记失礼之始也文公二年大事于太庙跻僖公公羊传曰大事者何大祫也谓大合毁庙未毁庙之主于太祖之庙而祭之也天子有祫诸侯亦有祫于文公乎何讥讥其逆祀跻僖公也郑康成乃谓禘祫皆为鲁礼夫谓祫为鲁礼也鲁之有禘行于周公之庙已非礼矣况僣而行之于庄公之宫又禘于太庙以致妾母可以谓之礼乎禘宗庙之大祭也故惟禘礼为盛观明堂位之言可知闵僖窃禘之盛礼以侈一时之羙观犹周公庙有八佾其后窃而用之于李氏之庭此圣人之所深恶也况三年防毕而吉祭此祫祭也闵公防未毕窃禘之盛礼以行吉祭合先祖叙昭穆此祫礼也僖公窃禘之盛礼以致夫人禘祫之混自此始也郑氏不能推本寻源以辨祫禘二礼之异正闵僖窃禘之罪以明春秋之意反取春秋之所深讥者以明先王禘祫之正礼又妄称禘祫皆为殷祭三年一祫五年一禘二礼常相因并行且多为説以文之按郑注王制及春官大宗伯诗殷颂皆曰鲁制三年防毕而祫于太祖明年春禘于庙自尔以后五年而称殷祭一祫一禘愚始读郑氏三注意其必有昭然可据之实乃考其所自来则曰一祫一禘説出于春秋鲁礼及纬书溺于纬书之伪而不悟其非此郑氏之蔽或不足责也谓出于春秋鲁礼者并无事实可证乃専取僖公之禘文公之祫二事穿凿傅会以文致其説而已夫祫禘二礼其源各异本不相因僖公之禘未尝因乎祫文公之祫未尝关乎禘也今其説曰文公三年既有祫则僖公二年亦必有祫僖公八年既有禘则文公八年亦必有禘事之本无既牵合影射以为有盖欲明僖公之禘前有祫文公之祫后有禘以证一禘一祫之説而已此其妄一也夫既取僖公之禘文公之祫为证也又増宣公八年之禘以明之谓僖宣八年皆有禘考于春秋宣公八年有事于太庙未尝有禘文乃郑氏加虚词以多其证此其妄二也文公二年公羊传云五年而再殷祭所谓五年而再殷祭者谓三年一祫五年再祫犹天道三年一闰五年再闰也郑氏乃引之以为三年一祫五年一禘之证此其妄三也二年至八年相去凡七年与五年再殷祭之数不合也则为之説曰鲁礼三年防毕而祫于太祖明年春禘于羣庙自尔以后五年而再殷祭夫谓三年防毕而祫于太祖可也明年春禘于羣庙何所据而为是説乎强添此事于五年再殷祭之前直欲以掩五年七年不合之数尔説者知其不可通则为之説曰防毕之祫祫之本明年之禘禘之本此其为説若巧矣惜乎其似是而实非也此其妄四也且后世之所以信郑氏者以其所据者春秋也而郑氏所据乃是以无为有骛虚为实取闵僖僣窃之礼以明先王禘祫之正礼既三注其説于经又以此説推演为禘祫志注疏盈溢文不胜繁故观者莫辨诸儒靡然而从之皆求其説于郑氏之中未尝以经而考其注之真伪也王肃最为不信郑氏亦以禘为五年殷祭之名不亦误乎自郑氏之説立混禘于祫而禘之礼遂亡混祫于禘而祫之礼亦紊夫礼不王不禘王者禘其祖之所自出见乎大传见于小记见于防服子夏传非不甚明祭法首述虞夏殷周四代已行之礼又信而有证固有国家者所当讲明而举行也自汉以来世之儒者皆置之而不论其故何哉盖后之言禘者皆求其説于三年一祫五年一禘之中而不求之于禘其祖之所自出皆由汉儒混禘于祫而遂至于不知有禘此禘礼之所由亡也可不惜哉汉儒既以禘祫皆为鲁礼又以禘同于殷祭于禘祫之本原已失之矣又欲寻流逐末欲辨禘祫之名所以不同是故融谓祫大禘小【祫毁主未毁主合于太庙禘惟毁主合食未毁则合祭于其庙】贾逵刘歆谓一祭二名纷纷异同得失不能相远最是郑氏多为之説附经而行其汨经为尤甚于是祫祭为禘所混歴代以来众説纷错嵗月先后拘牵纒绕而祫礼亦不可得其正是祫之礼亦从此而紊矣故曰混禘祫为一事其失一也又曰愚按郑氏注王制春官大宗伯及诗殷颂皆云鲁礼三年防毕而祫于太祖明年春禘于羣庙及注鬯人庙用脩又云始禘自馈食始信如是言则防毕而有祫祫前又有禘自馈食始也以防礼考之大祥禫皆有此祭犹是防祭也防毕则有吉祭未有防毕既有吉祭之祫祫前又有吉祭之禘也自郑氏注有此说魏卞后唐睿宗皆禫祭后有禘防毕有祫明年春有禘国朝治平二年同知太常礼院吕夏卿亦建此议谓之小禘后之儒者意在尊信圣经不知经无其文乃郑氏説也若如疏家谓郑氏用谷梁练为壊庙之说尔时木主新入庙禘之祭尤非也禘吉祭也练而迁庙之时遽行吉祭尤无是礼
　　马氏曰按禘祫之制礼经无明文而汉儒之释经者各以意言之其说莫详于郑氏而其支离亦莫甚于郑氏故先儒皆以为不然如赵氏林氏杨氏之言辨析详明已无余蕴然其所诋訾者大槩有四三年一祫五年一禘一也混禘祫为一事二也以禘为防服即吉之祭三也以禘为时祭四也夫三年一祫五年一禘经无其文盖纬书之説若混禘祫爲一事则郑氏据鲁之僣礼妄作而以为周礼先儒言之详矣至于以禘为防服即吉之祭为非则愚以为王制言三年之防不祭惟祭天地社稷为越绋而行事然则防服未除宗庙之祭尽废非特禘祫也左传言祔而作主特祀于主烝尝禘于庙然则防服既除诸祭尽举亦非特禘祫也以是观之则郑注所谓鲁礼三年防毕而禘于太祖明年春禘于羣庙恐只是泛指防毕则可以吉祭而言未见其即以禘祫为防毕之祭也如防毕之祭则礼谓之祔然左氏所谓特祀于主者先儒注释以为祀新主于寝则不及羣庙也仪礼士虞礼载祔祭祝文云云则祔亦有告祭于庙之礼虞礼所云乃士礼若国家之礼则祫禘时享之外必别有祔祭之礼而经文无可考至鲁之始以禘为祔而礼之失自此始矣先儒议康成之释禘祫病其据鲁之失礼以为周礼然鲁自以禘为祔而康成自谓三年防毕祫于太祖则其意乃以祔为祫本不以禘为祔实未尝専以鲁为据也盖祫者合祭也大祫则以已毁庙之主合于太祖庙祭之时祫则以未毁昭穆庙之主合于太祖而祭至于祔则亦是以奉新主合于旧主而祭之然则以祫训祔祭亦未为不可而所谓明年春禘于羣庙则自是吉祭矣故愚以为康成所谓三年防毕祫于大祖明年禘于羣庙本非据鲁礼而言未可深訾也特不当以春秋所书而遥推其禘祫之年则为无据而臆说耳若禘之又为时祭则王制天子祫禘诸侯禘一犆一祫之说左传烝尝禘于庙之説所载晋人言寡君未禘祀之説皆指时祭而言无縁皆妄盖禘有二名有大禘之禘大传所谓礼不王不禘王者禘其祖之所自出而以祖配之礼运所谓鲁之郊禘非礼也是也有时禘之禘祭义所谓春禘秋尝王制所谓天子祫禘诸侯禘一犆一祫是也赵伯循必以禘为非时祭之名因不信郑氏而并诋礼记左传其意盖谓禘只是大禘无所谓时禘然禘之名义它不及经见惟礼记详言之耳赵氏所言亦是因不王不禘之説鲁郊禘非礼之説见得禘为天子之大祀故不可以名时祭然大传礼运礼记也王制祭义亦礼记也今所本者大传礼运所诋者王制祭法是据礼记攻礼记也至于禘烝尝于庙一语虽左氏所言然其所载昭公十五年禘于武宫又二十五年禘于襄公定公八年禘于僖公襄公十六年晋人曰寡君之未禘祀则皆当时之事今赵氏皆以为左氏见经中书禘于荘公一事故于当时鲁国及他国之祭祀皆以为大禘则其説尤不通矣安有鲁国原无此祭晋人借为此言而凿空妄说乎盖鲁伯禽尝受郊禘之赐则鲁国后来所行之禘其或为大禘或为时禘亦未可悬定至于左传所谓烝尝禘于庙晋人所谓寡君未禘祀则时祭之通行于天子诸侯者非止鲁国行之而已恐难侪之郊望而例以僣目之也
　　国朝大禘考
　　洪武七年八月御史答禄与权言古之王天下者既立始祖之庙又推始祖所自出之帝祀之于始祖之庙而以始祖配之故曰禘禘者大也王者之大祭也周祭太王为始祖推本后稷以为自出之帝今皇上受命七年矣而禘祭未举宜命羣臣参酌古今而行之以成一代之典事下礼部太常寺翰林院议以为虞夏商周世系明白其始所从出可得而推故禘礼可行汉唐以来世系无考莫能明其始祖所自出当时所谓禘祭不过祫祀祧主序昭穆而祭之乃古之大祫非禘也宋神宗尝曰禘谛也莫知祖之所自出禘礼不可行也今国家既已追尊四庙而始祖之所自出者未有所考则于禘祭之礼似难举行上是其议嘉靖十年三月敕谕朕惟太祖肇创洪图奠清宇宙扫除僭乱复我文明克享天心君临亿兆必自上世之积徳乃出开天之元圣顾追报之礼未举而昧防之懐罔遂朕躬承祖鉴恭行大禘礼今孟夏之吉祀始自出之祖于太庙奉皇祖配毎逢辛丙之年一举着为成范钦哉亲撰祝文定拟神牌冠服陈设图仪凡祭书神牌于太庙曰皇初祖神南向太祖配位西向大禘典礼
　　嘉靖十五年羣臣请禘徳祖上不从或曰禘颛顼上亦不从曰可称皇初祖帝神勿主名五嵗一禘于太庙奉太祖配先一日中书官书皇初祖帝神牌位于太庙至日设太庙殿中祭毕燎牌位斋戒同大祫前三日上祭服于庙告祖行一献礼用祝前二日太常寺光禄寺面奏省牲前一日太常寺博士捧祝版于文华殿上填御名讫博士捧安于神库供奉前一日午中书于太庙恭书皇初祖牌内府以纸匣盛之卿请安于御案前卓上陈设同祫皇初祖帝神正位南向太祖配位西向太常寺卿捧皇初祖牌上至安讫退是日上陞板舆由庙街门入至庙门西降舆导引官导上由庙左门入至防门帷幙内具祭服出导引官导上由防左门入由丹墀东至寝由左门入请太祖匮由太庙后门入至太祖座前太常堂官受匮上安皇初祖牌退安太祖主讫内賛对引官导上至制拜位典仪唱乐舞生就位执事官各司其事内賛奏就位典仪唱迎神奏乐内賛导上至皇初祖香案前跪奏搢圭奏上香讫奏出圭导上至太祖香案前奏跪搢圭奏上香讫奏出圭复位乐止奏四拜【传賛同】典仪唱奠帛行初献礼奏乐内賛导上至皇初祖前奏搢圭献爵讫出圭奏诣读祝位乐暂止跪【传賛众官皆跪】賛读祝讫乐复作奏俯伏兴平身【传賛同】内导賛上至太祖前奏搢圭奏献帛讫奏献爵讫奏出圭奏复位乐止典仪唱行亚献礼行终献礼奏乐内賛导上至皇初祖前奏搢圭奏献爵讫奏出圭导上至太祖前【仪同】奏复位乐止太常卿于中堂左西向立唱赐福胙光禄卿捧福酒胙跪进于右内賛奏跪奏搢圭奏饮福酒讫奏受胙奏出圭奏俯伏兴平身奏四拜【传賛同】典仪唱彻馔奏乐乐止典仪唱送神奏乐内賛奏四拜【传賛同】典仪唱读祝官捧祝进帛各诣燎位奏乐上退拜位之东立太常卿捧皇初祖神牌同捧祝帛官出中门奏礼毕上诣太祖主捧至寝安讫拜毕上出导引官导上至防门帷幙内易祭服还宫祝文孝孙嗣皇帝敢昭告于皇初祖帝神曰仰惟先祖肇我厥初发祥钟灵啓我列位追慕徳源敬兹报祭愿来格斯奉太祖高皇帝配侑尚享
　　乐章迎神【元和】　于维皇祖肇创丕基钟祥有自曰本先之奄有万方作之君师追报宜隆以伸孝思瞻望稽首介我休禧
　　奠帛初献【夀和】　木有本兮水有源人本祖兮物本天思报徳兮礼莫先仰希鉴兮敢弗虔
　　亚献【仁和】　中觞载升于此瑶觥小孙奉前愿歆其诚乐舞在列庶职在廷祖鉴孔昭锡佑攸亨
　　终献【徳和】　于维兮先祖延庆兮深高追报兮曷能三进兮香醪
　　彻馔【太和】　芬兮豆笾洁兮黍粢祖垂歆享彻乎敢迟礼云告备以讫陈辞永裕后人亿世丕而
　　送神【永和】　禘祀兮具张佳气兮鬰昻皇灵锡纳兮喜将一诚通兮万载昌祈鉴佑兮天下康仰源仁浩徳兮曷以重小孙顿首兮以望遥瞻冉冉兮圣灵皇皇























　　国朝治元年始建祧庙于寝殿后奉藏懿祖神主及仪物于中毎嵗暮复奉懿祖神座于正殿之左居熙祖之上行祫祭之礼国朝宗庙前殿后寝殿后有祧庙皆九楹各翼两庑寝殿藏主如同堂异室之制祭出主于殿毕归主于寝殿寝殿制髙皇帝髙皇后中宫文皇帝文皇后昭皇帝昭皇后章皇帝章皇后睿皇帝睿皇后敬皇帝敬皇后献皇帝献皇后毅皇帝毅皇后各神主叙列左右室皆南向祧庙藏徳祖皇帝后懿祖恒皇帝后熈祖裕皇帝后仁祖纯皇帝后恭仁康定景皇帝贞惠安和景皇后不得入宗庙孝防陈皇后未祔庙别殿祀焉立春特享皇帝祭太祖大臣八人祭诸帝内臣八人献诸后立夏时祫太祖南向成祖北向上于七宗东西相向立秋时祫如夏礼立冬时祫亦如之季冬中旬择日大祫徳祖懿祖熙祖仁祖太祖异室南向成祖仁宗英宗孝宗睿宗东叙西向宣宗宪宗武宗西叙东向成祖北向如时祫皇帝献徳祖帝后大臣十二人分祭诸帝内臣十二人献诸后
　　时飨统论
　　时享有特祭合享何也曰礼云君子以义处礼则祭不至于烦数以仁处礼则祭不至于疏怠凄怆发于霜露之既濡此所以有四时之享也然四时之享皆前期一日而省视祭之日礼交动乎上乐交动乎下自再祼以至九献其礼非一举自迎神以至送尸其乐非一奏以一日而歴七庙则力因不足而强有力者亦莫善其事矣若日享一庙前祭视牲后祭又绎则弥月之间亦莫既其事故天子之礼春则犆祭夏秋冬则合享固各有攸当矣汉唐以来四时之祭一于合享何以言礼之中乎
　　祧庙世室
　　王者既立七世之庙矣自三昭三穆之数已盈而有升祔之主当入故议祧焉吴澂曰逺庙之主迁而藏之也周礼小宗伯辨庙祧之昭穆守祧掌守先王先公之庙祧推此义则郑氏以祧为超去之祧误矣自三昭穆之数已盈而有功徳之主当崇故议世室焉明堂位鲁公武公之庙此文武世室者不毁之称故刘歆曰宗无数且曰宗不在七庙数中茍有功徳则宗之殷有三宗周公举之以劝成王推此义则郑氏谓文武不迁之庙在七庙内误矣又以歆説考周共王之时稷为始祖武康穆为三昭文成昭为三穆犹七庙也至懿王则共王升祔而文王当祧以有功徳也乃立文世室于三穆之上而八庙始増至孝王则懿王升而武王当祧亦有功徳也立世室于三昭之上而九庙始备盖七庙者天子宗庙之常数亲尽则祧者也礼也世室在七庙之外正以待有功徳当祧而不可祧者初不限其数也义也自汉唐而下未有及祧庙而备九庙十一室甚者于陵旁立庙【汉元帝以前】三迁主并还西储【晋武帝时】皆不深考于礼矣
　　祧庙世室总论
　　按宗庙之制殷周详矣太祖之庙居中左昭三右穆三上更立世室以待中兴有功徳之君不在祧列昭穆之数已尽当议祧然后升于世室如商髙宗周宣王是也我明太庙以奉太祖矣成祖而下列于昭穆数尽而祧则祀于文世室至武宗而絶世宗入承大统则武世室宜祀世宗若兴献皇帝则固当别立兴献帝一庙百世可以不迁使以兄弟之义而祔于孝宗之庙则君臣之分不明而尊奉之心反失矣臣敢以鄙説附之
　　祫祧总论
　　礼曰万物本乎天人本乎祖宗庙之祭所以报本追逺其始本出于恩故其意尚逺逺则有祫然服穷则亲尽世逺则精爽寖疎于此而不为之节则泛而不切故其分尚严严则有祧二者实相为用也礼纬云唐立五庙王制云夏五庙【礼纬谓虞夏五庙】小记曰王者四庙郑因之王肃云天子七庙降杀以两刘歆谓文武为世室不祧乃在昭穆之外韩愈范祖禹陈祥道軰皆因之质诸七庙观徳在商以前而宗无定数验诸太甲以下则歆之言是也【七庙之制有説所谓周之以七庙者以后稷始封文王三分有二武王受命三庙不毁与亲庙四而七韦成等之説也七者其正数可常数者宗不在数中茍有功徳则宗之不可预为设数刘歆之説也朱熹以刘歆之説为是若从诸儒之説则王者不过立亲庙四与太祖为五其与诸侯五庙何别乎况商书已云七世之庙则自昔有七庙矣】祫之行于三时者为时祫惟合未毁之主【行于四时则为时祫而惟未毁之主祭公曰甸服日祭之言非矣】行于三年者为大祫则祧主咸在【行于三年则为大祫而未毁之主已毁之主合祭于太祖之庙】其大祫者毛氏以为秋张纯以为冬揆之以物成享备之义则纯之説似也汉之制京国为庙百七十余东汉合九室为一堂其繁简殊絶至此汉儒去古未逺而礼从以失焉岂不可憾哉唐初之祫沿魏晋故习中虚而左右列代宗正位太祖迁献懿二祖不得合食徳宗时顔真卿请申孝尊先于是迁献懿祫于庙后裴郁言其非李嵘请藏于夹室裴枢请建石室于寝园柳冕请建别庙而张荐则请悉入昭穆仍虚东向之位其后献懿竟迁而太祖东向二十年然后决而韩愈所谓祖以孙尊孙以祖屈者竟不之用其礼不足言也【唐徳宗时顔真卿请还献祖庙裴柳等则请建于别室其后献祖竟迁虽韩愈祖以孙尊孙以祖屈之言竟不之用甚至用释氏盂盆之典者矣】论礼之详者莫如宋宋初昭穆未辨虚东向位仁宗时赵良规请太祖东向王举正等请依故事虚东向【宋仁宗时赵良规请太祖东向王举正等则请依故事虚东向其后僖祖别庙虽程朱功业孰大诎义伸恩之言终之不行甚至用道家焚脩之典者矣】神宗当治平之末用张方平等议祧僖祖及熈寜间张衡等议复之司马光軰皆以为不可而王安石主之于是僖位始正程頥尝论之曰世谓僖祖无功业天下基本皆出于此其为功业孰大焉盖舍大贤如司马者而不必同从穿凿如安石者而不为比祧之説至于是而始定焉髙宗时董弅王普请太祖东向廖刚谓僖祖以下四主当迁别室祫则就享晏原复谓宜别庙异祭不乱祫祭虽不果行而僖庙已为之一撼寜宗当绍熙之末用鲁三复郑侨等议始建别庙迁四主而太祖东向祫则先四祖而后太庙而朱熹则有议曰原太祖始立亲庙之心践位行礼敬其所尊爱其所亲而后可以为孝【中庸践其位行其礼奏其乐敬其所尊爱其所亲事死如事生事亡如事存孝之至也】且太祖太宗自为世室以冠羣庙则亦不待东向然后为尊也故尊太祖以东向者为义奉僖祖以东向者为恩【朱子曰尊太祖以东向为义奉僖祖以东向为恩斯道尽之矣】义者今日臣子之愿恩者太祖当日之心与其诎恩以伸义孰若制义以伸恩故虽光宗榻前之命而诏不果下赵汝愚以宗室之贤相而义不肯从于是僖祖之庙祀始迁熈宁之正礼终失其后以度正弥灾之言而不能囘理宗遂事之惑也岂不亦大可憾哉今日以至孝之心行莫大之礼集公卿侍从文学二谏之臣羣议而后定一上而遂决盖据程朱之説以徳祖比稷契以太祖太宗比汤与文武而配天之享其尊固在每嵗暮大祫于三年之礼亦有加焉夫制礼而至于商周圣之至也论礼而至于程朱贤之大者也而我朝实兼有之真足以慰太祖在天之灵报徳祖无穷之徳而垂圣子神孙亿万年之法矣
　　皇明郊社圣庙三礼总叙
　　太祖勤民育物敬共明神博考经谊厘正祀典二丘始分而中合四庙先异而后同明堂肇于经我则郊焉而侑仁祖太公遗于汉寝我则庙焉而祔宗人有其举之至存佛老之官无可考矣寜缺禘尝之义盖其酌今古通幽明絶地天和上下时因而因或沿于七代时革而革可考于三殷秩秩乎抚世宜民神道设教不可以有加矣当是时议礼之臣李善长宋濓詹同陶安崔亮牛谅陶凯朱升乐鳯韶诸君子皆能寻则夷彤取法萃涣条品式以授祠官虽损之益之未必尽复古先圣王之旧而仰赞圣猷一洗汚俗凡其矫诬妖诞防鄙侵黩竒袤巫觋诸不在祀典者莫不峻制而曲防之岂非永清之绩烈于九黎棐常之功艰于二正时与势然乎必欲资三礼于四岳俟两生于百年迂逺而阔于事情矣列圣钦承式遵成宪建文撤仁祖而郊髙皇仁宗因髙皇而进成祖迨至宪宗升祔有祧寝之议孝宗登飨有奉慈之议情文恩义固有不得不然也其他稍有注措不过防文细故之间而已世宗皇帝天徳髙明圣学纯孜孜三重休洽百神郊禘庙祧社稷禖雩帝王圣师云雨风雷岳镇海渎农蚕医牧老君仙子山公水伯司舟宗匠靡神不举商宗肜日徒云丰昵周王云汉仅尔弥灾孰若世宗皇帝发九世之积徳而垂万祀之常经也鸣呼盛矣
　　奉先殿【太常寺】
  </div>
  <div class="pagination">
   <a href="图书编_page181.html">
    上一页
   </a>
   <span>
    ...
   </span>
   <a href="图书编_page177.html">
    177
   </a>
   <a href="图书编_page178.html">
    178
   </a>
   <a href="图书编_page179.html">
    179
   </a>
   <a href="图书编_page180.html">
    180
   </a>
   <a href="图书编_page181.html">
    181
   </a>
   <span class="current-page">
    182
   </span>
   <a href="图书编_page183.html">
    183
   </a>
   <a href="图书编_page184.html">
    184
   </a>
   <a href="图书编_page185.html">
    185
   </a>
   <a href="图书编_page186.html">
    186
   </a>
   <a href="图书编_page187.html">
    187
   </a>
   <span>
    ...
   </span>
   <a href="图书编_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
