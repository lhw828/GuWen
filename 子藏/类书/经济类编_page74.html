<!DOCTYPE html>
<html>
<head>
    <meta charset="UTF-8">
    <title>经济类编 - 第 74 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 74 页/共 74 页</h1>
    <div class="content">　　齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也
　　如耳说卫嗣公卫嗣公说而太息左右曰公何为不相也公曰夫马似鹿者而题之千金然而有百金之马而无一金之鹿者马为人用而鹿不为人用也今如耳万乗之相也外有大国之意其心不在卫虽辩智亦不为寡人用吾是以不相也
　　墨子为木鸢三年而成蜚一日而败弟子曰先生之巧至能使木鸢飞墨子曰吾不如为车輗者巧也用咫尺之木不费一朝之事而引三十石之任致逺力多久于嵗数今我为鸢三年成蜚一日而败惠子闻之曰墨子大巧巧为輗拙为鸢
　　贵因【二则】
　　吕览贵因篇　三代所寳莫如因因则无敌禹通三江五湖决伊阙沟廻陆注之东海因水之力也舜一徙成邑再徙成都三徙成国而尧授之禅位因人之心也汤武以千乗制夏商因民之欲也如秦者立而至有车也适越者坐而至有舟也秦越逺涂也竫立安坐而至者因其械也武王使人殷反报岐周曰殷其乱矣武王曰其乱焉至对曰谗慝胜良武王曰尚未也又复徃反报曰其乱加矣武王曰焉至对曰贤者出走矣武王曰尚未也又徃反报曰其乱甚矣武王曰焉至对曰百姓不敢诽怨矣武王曰嘻遽告太公太公对曰谗慝胜良命曰戮贤者出走命曰崩百姓不敢诽怨命曰刑胜其乱至矣不可以驾矣故选车三百虎贲三千朝要甲子之期而纣为禽则武王固知其无与为敌也因其所用何敌之有矣武王至鲔水殷使胶鬲周师武王见之胶鬲曰西伯将何之无欺我也武王曰不子欺将之殷也胶鬲曰朅至武王曰将以甲子至殷郊子以是报矣胶鬲行天雨日夜不休武王疾行不辍军师皆谏曰卒病请休之武王曰吾已令胶鬲以甲子之期报其主矣今甲子不至是令胶鬲不信也胶鬲不信也其主必杀之吾疾行以救胶鬲之死也武王果以甲子至殷郊殷已先陈矣至殷因战大克之此武王之义也人为人之所欲已为人之所恶先陈何益适令武王不耕而获武王入殷闻殷有长者武王徃见之而问殷之所以亡殷长者对曰王欲知之则请以日中为期武王与周公旦明日早要期则弗得也武王恠之周公曰吾已知之矣此君子也取不能其主有以其恶告王不忍为也若夫期而不当言而不信此殷之所以亡也已以此告王矣夫审天者察列星而知四时因也推厯者视月行而知晦朔因也禹之裸国裸入衣出因也墨子见荆王锦衣吹笙因也孔子道弥子瑕见灵夫人因也汤武遭乱世临苦民扬其义成其功因也故因则功专则拙因者无敌国虽大民虽众何益
　　尹喜三极篇　圣人之治天下不我贤愚故因人之贤而贤之因人之愚而愚之不我是非故因事之是而是之因事之非而非之知古今之大同故或先古或先今知内外之大同故或先内或先外天下之物无得以累之故本之以谦天下之物无得以外之故舍之以虚天下之物无得以难之故行之以易天下之物无得以室之故变之以权以此中天下可以制礼以此和天下可以作乐以此公天下可以理财以此周天下可以御侮以此因天下可以立法以此观天下可以制器圣人不以一已治天下而以天下治天下天下归功于圣人圣人任功于天下所以尧舜禹汤之治天下天下皆曰自然
　　自然【三则】
　　韩非喻老篇　物有常容因乗以导之因随物之容故静则建乎德动则顺乎道宋人有为其君以象为楮叶者三年而成丰杀茎柯毫芒繁泽乱之楮叶之中不可别也此人遂以功食禄于宋邦列子闻之曰使天地三年而成一叶则物之有叶者寡矣故不乗天地之资而载一人之身不随道理之数而学一人之智此皆一叶之行也故冬耕之稼后稷不能羡也丰年大禾臧获不能恶也以一人力则后稷不足随自然则臧获有余故曰恃万物之自然而不敢为也
　　功名篇　明君之所以立功成名者四一曰天时二曰人心三曰技能四曰势位非天时虽十尧不能冬生一穗逆人心虽贲育不能尽人力故得天时则不务而自生得人心则不趣而自劝因技能则不急而自疾得势位则不推进而名成若水之流若船之浮守自然之道行毋穷之令故曰明主
　　晋嵇康君子无私论　嵇康字叔夜谯国铚人也其先姓奚防稽上虞人以避怨徙焉铚有嵇山家于其侧因而命氏兄喜有当世才歴太仆宗正康早孤有竒才逺迈不群身长七尺八寸美词气有风仪而土木形骸不自藻饰人以为龙章凤姿天质自然恬静寡欲含垢匿瑕寛简有大量学不师受愽览无不该通长好老庄与魏宗室婚拜中散大夫常修养性服食之事弹琴咏诗自足于怀以为神仙禀之自然非积学所得至于导养得理则安期彭祖之伦可及乃着养生论又以为君子无私其论曰夫称君子者心不措乎是非而行不违乎道者也何以言之夫气静神虚者心不存于矜尚体亮心达者情不系于所欲矜尚不存乎心故能越名教而自任自然情不系于所欲故能审贵贱而通物情物情顺通故大道无违越名任心故是非无措也是故言君子则以无措为主以通物为美言小人则以匿情为非以违道为阙何者匿情矜吝小人之至恶虚心无措君子之笃行也是以大道言及吾无身吾又何患无以生为贵者是言于贵生也由斯而言夫至人之用心固不存有措矣故曰君子行道忘其为身斯言是矣君子之行贤也不察于有度而后行也任心无邪不议于善而后正也显情无措不论于是而后为也是故傲然贤而贤与度防忽然任心而心与善遇傥然无措而事与是俱也其略如此
　　古道不可用【五则】
　　郑人有且置履者先自度其足而置之其坐至之市而防操之已得屦乃曰吾防持度反归取之及反市罢遂不得屦人曰何不试之以足曰宁信度毋自信也韩非外储说　书曰绅之束之宋人有治者因重带自绅束也人曰是何也对曰书言之固然书曰既雕既琢还归其朴梁人有治者动作言学举事于文曰难之顾失其实人曰是何也对曰书言之固然郢人有遗燕相国书者夜书火不明因谓持烛者曰举烛云而过书举烛举烛非书意也燕相受书而说之曰举烛者尚明也尚明也者举贤而任之燕相白王王大说国以治治则治矣非书意也今世举学者多似此类
　　八说　搢笏干戚不适有方铁铦登降周旋不逮日中奏百狸首射侯不当强弩趋发干城距冲不若堙穴伏櫜古人亟于德中世逐于智当今争于力古者寡事而备简朴陋而不尽故有珧铫而推车者古者人寡而相亲物多而轻利易譲故有揖譲而传天下者然则行揖譲高慈惠而道仁厚皆推政也处多事之时用寡事之器非智者之备也当大争之世而循揖譲之轨非圣人之治也故智者不乗推车圣人不行推政也
　　用人篇　夫人主不塞隙穴而劳力于赭垩暴雨疾风必坏不去眉睫之祸而慕贲育之死不谨萧墙之患而固金城于逺境不用近贤之谋而外结万乗之交于千里飘风一旦起则贲育不及救而外交不及至祸莫大于此当今之世为人主忠计者必无使燕王说鲁人无使近世慕贤于古无思越人以救中国溺者如此则上下亲内功立外名成
　　吕览察今篇　上胡不法先王之法非不贤也为其不可得而法先王之法经乎上世而来者也人或益之人或损之胡可得而法虽人弗损益犹若不可得而法东夏之命古今之法言异而典殊故古之命多不通乎今之言者今之法多不合乎古之法者殊俗之民有似于此其所为欲同其所为欲异口惛之命不愉若舟车衣冠滋味声色之不同人以自是反以相诽天下之学者多辩言利辞倒不求其实务以相毁以胜为故先王之法胡可得而法虽可得犹若不可法凡先王之法有要于时也时不与法俱至法虽今而至犹若不可法故释先王之成法而法其所以为法先王之所以为法者何也先王之所以为法者人也而已亦人也故察已则可以知人察今则可以知古古今一也人与我同耳有道之士贵以近知逺以今知古以益所见知所不见故审堂下之隂而知日月之行隂阳之变见瓶水之氷而知天下之寒鱼鳖之藏也尝一脬肉而知一镬之味一鼎之调荆人欲袭宋使人先表澭水澭水暴益荆人弗知循表而夜渉溺死者十有余人军惊而坏都舎向其先表之时可导也今水已变而益多矣荆人尚犹循表而导之此其所以败也今世之主法先王之法也有似于此其时已与先王之法亏矣而曰此先王之法也而法之以为治岂不悲哉故治国无法则乱守法而弗变则悖悖乱不可以持国世易时移变法宜矣譬之若良医病万变药亦万变病变而药不变向之夀民今为殇子矣故凡举事必循法以动变法者因时而化若此论则无过务矣夫不敢议法者众庶也以死守者有司也因时变法者贤主也是故有天下七十一圣其法皆不同非务相反也时势异也故曰良劔期乎断不期乎镆鎁良马期乎千里不期乎骥骜夫成功名者此先王之千里也楚人有渉江者其劔自舟中坠于水遽契其舟曰是吾劔之所従坠舟止従其所契者入水求之舟已行矣而劔不行求劔若此不亦惑乎以此故法为其国与此同时已徙矣而法不徙以此为治岂不难哉有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉此任物亦必悖矣荆国之为政有似于此
　　意有所移【二则】
　　孔子曰无体之礼敬也无服之防忧也无声之乐懽也不言而信不动而威不施而仁志也钟皷之声怒而击之则武忧而击之则悲喜而击之则乐其志变其声亦变其志诚通乎金石而况人乎
　　汉刘向杂言　今夫世异则事变事变则时移时移则俗易是以君子先相其土地而裁其器观其俗而和其风总众议而定其教愚人有学逺射者参天而发已射五歩之内又复参天而发世以易矣不更其仪譬如愚人之学逺射目察秋毫之末者视不能见太山耳听清浊之调者不闻雷霆之声何也唯其意有所移也百人操觽不可为固结千人谤狱不可为直辞万人比非不可为显士
　　明有所蔽【三则】
　　吕览去尤篇　世之听者多有所尤多有所尤则听必悖矣所以尤者多故其要必因人所喜与因人所东靣望者不见西墙南乡视者不睹北方意有所在也人有亡鈇者意其邻之子视其行歩窃鈇也顔色窃鈇也言语窃鈇也动作态度无为而不窃鈇也相其谷而得其鈇他日复见其邻之子动作态度无似窃鈇者其邻之子非变也已则变矣变也者无他有所尤也邾之故法为甲裳以帛公息忌谓邾君曰不若以组凡甲之所以为固者以满窍也今窍满矣而任力者半耳且组则不然窍满则尽任力矣邾君以为然曰将何所以得组也公息忌对曰上用之则民为之矣邾君曰善下令令官为甲必以组公息忌知说之行也因令其家皆为组人有伤之者曰公息忌之所以欲用组者其家多为组也邾君不说于是复下令令官为甲无以组此邾君之有所尤也为甲以组而便公息忌虽多为组何伤也以组不便公息忌虽无组亦何益也为组与不为组不足以累公息忌之说用组之心不可不察也鲁有恶者其父出而见商咄反而告其邻曰商咄不若吾子矣且其子至恶也商咄至美也彼以至美不如至恶尤乎爱也故知美之恶知恶之美然后能知美恶矣庄子曰以瓦殶者翔以钩殶者战以黄金殶者殆其祥一也而有所殆者必外有所重者也外有所重者泄葢内掘鲁人可谓外有重矣解在乎齐人之欲得金也及秦墨者之相妬也皆有所乎尤也老聃则得之矣若植木而立手独必不合于俗则何可扩矣
　　听言篇　听言不可不察不察则善不善不分善不善不分乱莫大焉三代分善不善故王今天下弥衰圣王之道废絶世主多盛其欢乐大其钟皷侈其台榭苑囿以夺人财轻用民死以行其忿老弱冻馁夭膌壮狡汔尽穷屈加以死虏攻无罪之国以索地诛不辜之民以永利而欲宗庙之安也社稷之不危也不亦难乎今人曰某氏多货其室培湿守狗死其势可穴也则必非之矣曰某国饥其城郭痹其守甚寡可袭而簒之则不非之乃不知类矣周书曰往者不可及来者不可待贤明其世谓之天子故当今之世有能分善不善者其王不难矣善不善夲于义不以爱爱利之为道大矣夫流于海者行之旬月见似人者而喜矣及其朞年也见其所尝见物于中国者而喜矣夫去人滋久而思人滋深欤乱世之民其去圣王亦久矣其愿见之日夜无间故贤王秀士之欲忧黔首者不可不务也功先名事先功言先事不知事恶能听言不知情恶能当言其与人谷言也其有辩乎其无辩乎造父始习于大豆蠭门始习于甘蝇御大豆射甘蝇而不徙人以为性者也不徙之所以致逺追急也所以除害禁暴也凡人亦必有所习其心然后能听说不习其心习之于学问不学而能听说者古今无有也解在乎白圭之非惠子也公孙龙之说燕昭王以偃兵及应空洛之遇也孔穿之议公孙龙翟翦之难惠子之法此四士者之议皆多故矣不可不独论
　　去宥篇　东方之墨者谢子将西见秦惠王惠王问秦之墨者唐姑果唐姑果恐王之亲谢子贤于已也对曰谢子东方之辩士也其为人甚险将奋于说以取少主也王因藏怒以待之谢子至说王王弗听谢子不説遂辞而行凡听言以求善也所言茍善虽奋于取少主何损所言不善虽不奋于取少主何益不以善为之慤而徒以取少主为之悖惠王失所以为德矣用志若是见客虽劳耳目虽犹不得所谓也此史定所以得行其邪也此史定所以得饰鬼以人罪杀不辜羣臣扰乱国几大危也人之老也形益衰而智益盛今惠王之老也形与智皆衰邪荆威王学书于沈尹华昭厘恶之威王好制有中谢佐制者昭厘谓威王曰国人皆曰王乃沈尹华之弟子也王不说因疏沈尹华中谢细人也一言而令威王不闻先王之术文学之士不得进令昭厘得行其私故细人之言不可不察也且数怒人主以为奸人除路奸路以除而恶壅却岂不难哉夫激矢则逺激水则旱激主则悖悖则无君子矣夫不可激者其唯先有度邻父有与人邻者有枯梧树其邻之父言梧树之不善也邻人遽伐之邻父因请而以为薪其人不说曰邻者若此其险也岂可为之邻哉此有所宥也夫请以为薪与弗请此不可以疑枯梧树之善与不善也齐人有欲得金者清旦被衣冠徃鬻金者之所见人操金攫而夺之吏抟而束缚之问曰人皆在焉子攫人之金何故对吏曰殊不见人徒见金耳此真大有所宥也夫人有所宥者固以画为昏以白为黑以尧为桀宥之为败亦大矣亡国之主其皆甚有所宥邪故凡人必别宥然后知别宥别能全其天矣
　　人各有能有不能【三则】
　　刘向杂言　太公田不足以偿种渔不足以偿网治天下有余智文公种米曾子驾羊孙叔敖相楚三年不知轭在衡后务大者固忘小智伯防人忘炙而知之韩魏反而不知邯郸子阳园人忘桃而知之其亡也不知务小者亦忘大也
　　西闾过东渡河中流而溺船人接而出之问曰今者子欲安之西闾过曰欲东说诸侯王船人掩口而笑曰子渡河中流而溺不能自救安能说诸侯乎西闾过曰无以子之所能相伤为也子独不闻和氏之璧乎价重千金然以之间纺曾不如瓦塼隋侯之珠国之寳也然用之弹曾不如泥丸骐骥騄駬倚衡负轭而趋一日千里此至疾也然使捕防曾不如百钱之狸干将镆鎁拂钟不铮试物不知刅离金斩羽契铁斧此至利也然以之补履曾不如两钱之锥今子持楫乗扁舟处广水之中当阳侯之波而临渊流适子所能耳若诚与子东说诸侯王见一国之主子之蒙蒙无异夫未视之狗耳戊使于齐渡大河船人曰河水间耳君不能自渡能为王者之说乎戊曰不然汝不知也物各有短长谨愿敦厚可事主不施用兵骐骥騄駬足及千里置之宫室使之捕防曾不如小狸干将为利名闻天下匠以治石不如斧斤今持楫而上下随流吾不如子说千乘之君万乘之主子亦不如戊矣
　　精诚感动【二则】
　　吕览精通篇　人或谓兎丝无根兎丝非无根也其根不属也伏苓是慈石召铁或引之也树相近而靡或軵之也圣人南靣而立以爱利民为心号令未出而天下皆延颈举踵矣则精通乎民也夫贼害于人人亦然今夫攻者砥砺五兵侈衣美食发且有日矣所被攻者不乐非或闻之也神者先告也身在乎秦所亲爱在于齐死而志气不安精或往来也德也者万民之宰也月也者羣隂之本也月望则蚌蛤实羣隂盈月晦则蚌蛤虚羣隂亏夫月形乎天而羣隂化乎渊圣人形德乎已而四荒咸饬乎仁养由基射先中石矢乃饮羽诚乎先也伯乐学相马所见无非马者诚乎马也宋之庖丁好觧牛所见无非死牛者三年而不见生牛用刀十九年刅若新劘研顺其理诚乎牛也钟子期夜闻击磬者而悲使人召而问之曰子何击磬之悲也答曰臣之父不幸而杀人不得生臣之母得生而为公家为酒臣之身得生而为公家击磬臣不睹臣之母三年矣昔为舎氏睹臣之母量所以赎之则无有而身固公家之财也是故悲也钟子期叹嗟曰悲夫悲夫心非臂也臂非椎非石也悲存乎心而木石应之故君子诚乎此而论乎彼感乎已而发乎人岂必彊说乎哉周有申喜者亡其母闻乞人歌于门下而悲之动于顔色谓闻者内乞人之歌者自觉而问焉曰何故而乞与之语葢其母也故父母之于子也子之于父母也一体而两分同气而异息若草莽之有华实也若树木之有根心也虽异处而相通隠志相及痛疾相救忧思相感生则相欢死则相哀此之谓骨肉之亲神出于忠而应乎心两精相得岂待言哉
　　具备篇　今有羿蠭蒙繁弱于此而无则必不能中也中非独也而为弓中之具也夫立功名亦有具不得其具贤虽过汤武则劳而无功矣汤尝约于郼薄矣武王尝穷于毕裎矣伊尹尝居于庖防矣太公尝隠于钓鱼矣贤非衰也智非愚也皆无其具也故凡立功名虽贤必有其具然后可成宓子贱治亶父恐鲁君之听说人而令已不得行其术也将辞而行请近吏二人于鲁君与之俱至于亶父邑吏皆朝宓子贱令吏二人书吏方将书宓子贱従旁时掣摇其肘吏书之不善则宓子贱为之怒吏甚患之辞而请归宓子贱曰子之书甚不善子勉归矣二吏归报于君曰宓子不可为书君曰何故吏对曰宓子使臣书而时掣摇臣之肘书恶而有甚怒吏皆笑宓子此臣所以辞而去也鲁君太息而叹曰宓子以此谏寡人之不肖也寡人之乱子而令宓子不得行其术必数有之矣防二人寡人几过遂发所爱而令之亶父告宓子曰自今以来亶父非寡人之有也子之有也有便于亶父者子决为之矣五岁而言其要宓子敬诺乃得行其术于亶父三年巫马期短褐衣弊裘而往观化于亶父见夜渔者得则舍之巫马期问马曰渔为得也今子得而舍之何也对曰宓子不欲人之取小鱼也所取者小鱼也巫马期归告孔子曰宓子之德至矣使民闇行若有严刑于旁敢问宓子何以至于此孔子曰丘尝与之言曰诚乎此者刑乎彼宓子必行此术于亶父也夫宓子之得行此术也鲁君后得之也鲁君后得之者宓子先有其备也先有其备岂遽必哉此鲁君之贤也三月婴儿轩冕在前弗知欲也斧钺在后弗知恶也慈母之爱谕焉诚也故诚有诚乃合于情精有精乃通于天乃通于天水木石之性皆可动也又况于有血气者乎故凡说与治之务莫若诚听言哀者不若见其哭也听言怒者不若见其鬬也说与治不诚其动人心不神
　　务大【二则】
　　吕览务大篇　尝试观于上志三王之佐其名无不荣者其实无不安者功大故也俗主之佐其欲名实也与三王之佐同其名无不辱者其实无不危者无功故也皆患其身不贵于其国也而不患其主之不贵于天下也此所以欲荣而逾辱也欲安而逾危也孔子曰鷰爵争善处于一屋之下母子相哺也区区焉相乐也自以为安矣灶突决上栋焚鷰爵顔色不变是何也不知祸之将及之也不亦愚乎为人臣而免于鷰爵之智者寡矣夫为人臣者进其爵禄富贵父子兄弟相与比周于一国区区焉相乐也而以危其社稷其为灶突近矣而终不知也其与鷰爵之智不异故曰天下大乱无有安国一国尽乱无有安家一家尽乱无有安身此之谓也故细之安必待大大之安必待小细大贱贵交相为賛然后皆得其所乐薄疑说卫嗣君以王术嗣君应之曰所有者千乗也愿以受教薄疑对曰乌获奉千钧又况一斤杜赫以安天下说周昭文君昭文君谓杜赫曰愿学所以安周杜赫对曰臣之所言者不可则不能安周矣臣之所言者可则周自安矣此所谓以弗安而安者也郑君问于被瞻曰闻先生之义不死君不亡君信有之乎被瞻对曰有之夫言不听道不行则固不事君也若言听道行则又何死亡哉故被瞻之不死亡也贤乎其死亡者也昔有舜欲服海外而不成既足以成帝矣禹欲帝而不成既足以王海内矣汤武欲继禹而不成既足以王通达矣五伯欲继汤武而不成既足以为诸侯长矣孔墨欲行大道于世而不成既足以成显荣矣大义之不成既有成已故务事大
　　博志篇　先王有大务去其害之者故所欲以必得所恶以必除此功名之所以立也俗主则不然有大务而不能去其害之者此所以无能成也夫去害务与不能去害务此贤不肖之所以分也使獐疾走马弗及至已而得者其时顾也骥一日千里车轻也以重载则不能数里任重也贤者之举事也不闻无功然而名不大立利不及世者愚不肖为之任也冬与夏不能两刑草与稼不能两成新谷熟而陈谷亏凡有角者无上齿果实繁者木必庳用智褊者无遂功天之数也故天子不处全不处极不处盈全则必阙极则必反盈则必亏先王知物之不可两大故择务当而处之孔墨寗越皆布衣之士也虑于天下以为无若先王之术者故日夜学之有便于学者无不为也有不便于学者无肯为也葢闻孔丘墨翟昼日讽诵习业夜亲见文王周公旦而问焉用志如此真精也何事而不达何为而不成故曰精而熟之鬼将告之非鬼告之也精而熟之也今有寳劔良马于此玩之不厌视之无倦寳行良道一而弗复欲身之安也名之章也不亦难乎寗越中牟之鄙人也苦耕稼之劳谓其友曰何为而可以免此苦也其友曰莫如学学三十嵗则可以达矣寗越曰请以十嵗人将休吾将不敢休人将卧吾将不敢卧十五嵗而周威公师之矢之速也而不过二里止也歩之迟也而百舍不止也今以寗越之材而久不止其为诸侯师岂不冝哉养由基尹儒皆六萟之人也荆廷尝有神曰猨荆之善射者莫之能中荆王请养由基射之养由基矫弓操矢而往未之射而括中之矣发之则猨应矢而下则养由基有先中中之者矣尹儒一御三年而不得焉苦痛之夜梦受秋驾于其师明日往朝其师望而谓之曰吾非爱道也恐子之未可与也今日将教子以秋驾尹儒反走北面再拜曰今昔臣梦受之先为其师言所梦所梦固秋驾已上二士者可谓能学矣可谓无害之矣此其所以劝后世已
　　十过
　　韩非十过篇　一曰行小忠则大忠之贼也二曰顾小利则大利之残也三曰行僻自用无礼诸侯则亡身之至也四曰不务听治而好五音则穷身之事也五曰贪愎喜利则灭国杀身之本也六曰耽于女乐不顾国政则亡国之祸也七曰离内逺游而忽于谏士则危身之道也八曰过而不听于忠臣而独行其意则灭髙名为人笑之始也九曰内不量力外恃诸侯则削国之患也十曰国小无礼不用谏臣则絶世之势也　奚谓小忠昔者楚共王与晋厉公战于鄢陵楚师败而共王伤其目酣战之时司马子反渴而求饮竖谷阳操觞酒而进之子反曰嘻退酒也谷阳曰非酒也子反受而饮之子反之为人也嗜酒而之弗能絶于口而醉战既罢共王欲复战令人召司马子反司马子反辞以心疾共王驾而自往入其幄中闻酒臭而还曰今日之战不谷亲伤所恃者司马也而司马又醉如此是亡楚国之社稷而不恤吾众也不谷无复战矣于是还师而去斩司马子反以为大戮故竖谷阳之进酒不以讐子反也其心忠爱之而适足以杀之故曰行小忠则大忠之贼也奚为顾小利昔者晋献公欲假道于虞以伐虢荀息曰君其以垂棘之璧与屈产之乗赂虞公求假道焉必假我道君曰垂棘之璧吾先君之寳也屈产之乗寡人之骏马也若受吾币不假之道将奈何荀息曰彼不假我道必不敢受我币若受我币而假我道则是寳犹取之内府而藏之外府也马犹取之内廐而着之外廐也君勿忧君曰诺乃使荀息以垂棘之璧与屈产之乗赂虞公而求假道焉虞公贪利其璧与马而欲许之公之竒谏曰不可许夫虞之有虢也如车之有辅辅依车车亦依辅虞虢之势正是也若假之道则虢朝亡而虞夕従之矣不可愿勿许虞公弗听遂假之道荀息伐虢而还处三年兴兵伐虞又尅之荀息牵马操璧而报献公献公说曰璧则犹是也虽然马齿亦益长矣故虞公之兵殆而地削者何也爱小利而不虞其害故曰顾小利大利之残也　奚谓行僻昔者楚灵王为申之防宋太子后至执而囚之狎徐君拘齐庆封中射士谏曰合诸侯不可无礼此存亡之机也昔者桀为有戎之防而为缗叛之纣为黎丘之搜而戎狄叛之由无礼也君其圗之君不听遂行其意居未期年灵王南游羣臣従而刼之灵王饿而死干溪之上故曰行僻自用无礼诸侯则亡身之至也　奚谓好音昔者卫灵公将之晋至濮水之上税车而放马设舎以宿夜分而闻皷新声者而说之使人问左右尽报弗闻乃召师防而告之曰有皷新声者使人问左右尽报弗闻其状似鬼神子为听而写之师防曰诺因静坐抚琴而写之师防明日报曰臣得之矣而未习也请复一宿习之灵公曰诺因复留宿明日而习之遂去之晋晋平公觞之于施夷之台酒酣灵公起曰有新声愿请以示平公曰善乃召师防令坐师旷之旁援琴皷之未终师旷抚止之曰此亡国之声不可遂也平公曰此道奚出师旷曰此师延之所作与纣为靡靡之乐也及武王伐纣师延东走至于濮水而自投故闻此声者必于濮水之上先闻此声者其国必削不可遂平公曰寡人所好者音子其使遂之师防鼓究之平公问师旷曰此所谓何声也师旷曰此所谓清商也公曰清商固最悲乎师旷曰不如清徴公曰清征可得而闻乎师旷曰不可古之听清征者皆有德义之君也今吾君德薄不足以听平公曰寡人之所好者音也愿试听之师旷不得已援琴而鼓一奏之有鹤二八道南方来集于郎门之垝再奏之而列三奏之延颈而鸣舒翼而舞音中宫商之声声闻于天平公大说坐者皆喜平公提觞而起为师旷夀反坐而问曰音莫悲于清征乎师旷曰不如清角平公曰清角可得而闻乎师旷曰不可昔者黄帝合鬼神于泰山之上驾象车而六蛟龙毕力并鎋蚩尤居前风伯进扫雨师洒道虎狼在前鬼神在后螣蛇伏地凤凰覆上大合鬼神作为清角今主君德薄不足听之听之将恐有败平公曰寡人老矣所好者音也愿遂听之师旷不得已而鼓之一奏之有云従西北方起再奏之大风至大雨随之裂帏幙破爼豆隳廊瓦坐者散走平公恐惧伏于廊室之间晋国大旱赤地三年平公之身遂瘙病故曰不务听治而好五音不已穷身之事也　奚谓贪愎昔者智伯瑶率赵韩魏而伐范中行灭之反归休兵数年因令人请地于韩韩康子欲勿与段规谏曰不可不与也夫智伯之为人也好利而骛愎彼来请地而弗与则移兵于韩必矣君其与之与之彼狃又将请地他国他国且有不听不听则知伯必加之兵如是韩可以免于患而待其事之变康子曰诺因令使者致万家之县一于智伯智伯说又令人请地于魏宣子欲勿与赵葭谏曰彼请地于韩韩与之今请地于魏魏弗与则是魏内自强而外怒智伯也如弗予其措兵于魏必矣不如予之宣子诺因令人致万家之县一于智伯智伯又令人之赵请蔡臯狼之地襄子弗与智伯隂约韩魏以伐赵襄子召张孟谈告之曰智伯之为人阳规而隂疏三使韩魏而寡人不与其措兵于寡人必矣今吾安居而可张孟谈曰夫董阏于简主之才臣也其治晋阳而尹铎循之其余教犹存君其定居晋阳而已君曰诺乃召延陵生令将军车骑先至晋阳君因従之君至而行其城郭及五官之藏城郭不治仓无积粟府无储钱库无甲兵邑无守具襄子惧乃召张孟谈曰寡人行城郭及五官之藏皆不备具吾将何以应敌张孟谈曰臣闻圣人之治藏于臣不藏于府库务修其教不治城郭君其出令令民自遗三年之食有余粟者入之仓遗三年之用有余钱者入之府遗有竒人者使治城郭之缮君夕出令明日仓不容粟府无积钱库不受甲兵居五日而城郭已治守备已具君召张孟谈而问之曰吾城郭已治守备已具钱粟已足甲兵有余吾奈无箭何张孟谈曰臣闻董子之治晋阳也公宫之垣皆以荻蒿楛楚墙之有楛髙至千丈君发而用之于是发而试之其坚则虽箘簵之劲弗能过也君曰吾箭已足矣奈无金何张孟谈曰臣闻董子治晋阳也公宫令舍之堂皆以錬铜为柱质君发而用之于是发而用之有余金矣号令已定守备已具三国之兵果至至则乘晋阳之城遂战三月弗能防因舒军而围之决晋阳之水以灌之围晋阳三年城中巢居而处悬釜而炊财食将尽士大夫羸病襄子谓张孟谈曰粮食匮财力尽士大夫羸病吾恐不能守矣欲以城下何国之可下张孟谈曰臣闻之亡弗能存危弗能安则无为贵智矣君失此计者臣请试潜行而出见韩魏之君张孟谈见韩魏之君曰臣闻唇亡齿寒今智伯率二君而伐赵赵将亡矣赵亡则二君为之次二君曰我知其然也虽然智伯之为人也麤中而少亲我谋而觉则其祸必至矣为之奈何张孟谈曰谋出二君之口而入臣之耳人莫之知也二君因与张孟谈约三军之反与之期日夜遣孟谈入晋阳以报二君之反于襄子襄子迎孟谈而再拜之且恐且喜二君以约遣张孟谈因朝智伯而出遇智过于辕门之外智过怪其色因入见智伯曰二君貌将有变君曰何如其行矜而意髙非他时之节也君不如先之君曰吾与二主约谨矣破赵而三分其地寡人所以亲之必不侵欺兵之着于晋阳三年今旦暮将防之而向其利何乃将有他心必不然子释勿忧勿出于口明旦二主又朝而出复见智过于辕门智过入见曰君以臣之言告二主乎君曰何以知之曰今日二主朝而出见臣而其色动而视属臣此必有变君不如杀之君曰子置勿复言智过曰不可必杀之若不能杀遂亲之君曰亲之奈何智过曰魏宣子之谋臣曰赵葭韩康子之谋臣曰段规此皆能移其君之计君与其二君约破赵国因封二子者各万家之县一如是则二主之心可以无变矣智伯曰破赵而三分其地又封二子者各万家之县一则吾所得者少不可智过见其言之不听也出因更其族为辅氏至于期日之夜赵氏杀其守隄之吏而决其水灌智伯军智伯军救水而乱韩魏翼而击之襄子将卒犯其前大败智伯之军而擒智伯智伯身死军破国分为三为天下笑故曰贪愎好利则灭国杀身之本也　奚谓耽于女乐昔者戎王使由余聘于秦穆公问之曰寡人尝闻道而未得目见之也愿闻古之明主得国失国何以由余对曰臣尝得闻之矣尝以俭得之以奢失之穆公曰寡人不辱而问道于子子以俭对寡人何也由余对曰臣闻昔者尧有天下饭于土簋饮于土铏其地南至交趾北至幽都东西至日月之所出入者莫不宾服尧禅天下虞舜受之作为食器斩山木而财之削锯脩之迹流漆墨其上输之于宫以为食器诸侯以为益侈国之不服者十三舜禅天下而传之于禹禹作为祭器墨染其外而朱画其内缦帛为茵蒋席额縁觞酌有采而樽爼有饰此弥侈矣而国之不服者三十三夏后氏没殷人受之作为大辂而建九旒食器雕琢觞酌刻镂四壁垩墀茵席雕文此弥侈矣而国之不服者五十三君子皆知文章矣而欲服者弥少臣故曰俭其道也由余出公乃召内史廖而告之曰寡人闻隣国有圣人敌国之忧也今由余圣人也寡人患之吾将奈何内史廖曰臣闻戎王之居僻陋而道逺未尝闻中国之声君其遗之女乐以献其政而后为由余请期以疏其谏彼君臣有间而后可图也君曰诺乃使史廖以女乐二八遗戎王因为由余请期戎王许诺见其女乐而说之设酒张饮日以听乐终嵗不迁牛马半死由余归因谏戎王戎王弗听由余遂去之秦穆公迎而拜之上卿问其兵势与其地形既以得之举兵而伐之兼国十二开地千里故曰耽于女乐不顾国政亡国之祸也　奚谓离内逺游昔者田成子游于海而乐之号令诸大夫曰言归者死顔涿聚曰君游海而乐之奈人有图国者何君虽乐之将安得田成子曰寡人布令曰言归者死今子犯寡人之令援戈将击之顔涿聚曰昔桀杀闗龙逢而纣杀王子比干今君虽杀臣之身以三之可也臣言为国非为身也延颈而前曰君击之矣君乃释戈趣驾而归至三日而闻国人有谋不内田成子者矣田成子所以遂有齐国者顔涿聚之力也故曰离内逺游则危身之道也　奚谓过而不听于忠臣昔者齐桓公九合诸侯一匡天下为五伯长管仲佐之管仲老不能用事休居于家桓公従而问之曰仲父家居有病即不幸而不起政安迁之管仲曰臣老矣不可问也虽然臣闻之知臣莫若君知子莫如父君其试以心决之君曰鲍叔牙何如管仲曰不可夫鲍叔牙为人刚愎而上悍刚则犯民以暴愎则不得民心悍则下不为用其心不惧非覇者之佐也公曰然则竖刁何如管仲曰不可夫人之情莫不爱其身公妬而好内竖刁自獖以为治内其身不爱又安能爱君公曰然则卫公子开方何如管仲曰不可齐魏之间不过十日之行开方为事君欲适君之故十五年不归见其父母此非人情也其父母之不亲也又能亲君乎公曰然则易牙何如管仲曰不可夫易牙为君主味君之所未尝食唯人肉耳易牙蒸其首子而进之君所知也人之情莫不爱其子今蒸其子以为膳于君其子弗爱又安能爱君乎公曰然则孰可管仲曰隰朋可其为人也坚中而亷外少欲而多信夫坚中则足以为表亷外则可以大任少欲则能临其众多信则能亲隣国此覇者之佐也君其用之君曰诺居一年余管仲死君遂不用隰朋而与竖刁刁莅事三年桓公南游堂阜竖刁卒易牙卫公子开方及大臣为乱桓公渴馁而死南门之寝公守之室身死三月不收虫出于户故桓公之兵横行天下为五伯长卒见弑于其臣而灭髙名为天下笑者何也不用管仲之过也故曰过而不听于忠臣独行其意则灭其髙名为人笑之始也　奚谓内不量力昔者秦之攻宜阳韩氏急公仲朋谓韩君曰与国不可恃也岂如因张仪为和于秦哉因赂以名都而南与伐楚是患解于秦而害交于楚也君曰善乃警公仲之行将西和秦楚王闻之惧召陈轸而告之曰韩朋将西和秦今将奈何陈轸曰秦得韩之都而驱其练甲秦韩为一以南乡楚此秦王之所以庙祠而求也其为楚害必矣王其趣发信臣多其车重其币以奉韩曰不谷之国虽小卒已悉起愿大国之信意于秦也因愿大国令使者入境视楚之起卒也韩使人之楚楚王因发军骑陈之下路谓韩使者曰报韩君韩君大说止公仲公仲曰不可夫以实告我者秦也以名告我者楚也听楚之虚言而轻诬强秦之实祸则危国之本也韩君弗听公仲怒而归十日不朝宜阳益急韩君令使者趣卒于楚冠葢相望而卒无至者宜阳果防为诸侯笑故曰内不量力外恃诸侯者则国削之患也　奚谓国小无礼昔者晋公子重耳出亡过于曹曹君袒裼而观之厘负羁与叔瞻侍于前叔瞻谓曹君曰臣观晋公子非常人也君遇之无礼彼若有时反国而起兵即恐为曹伤君不如杀之曹君弗听厘负羁归而不乐其妻问之曰公従外来而有不乐之色何也负羁曰吾闻之有福不及祸来连我今日吾君召晋公子其遇之无礼我与在前吾是以不乐其妻曰吾观晋公子万乗之主也其左右従者万乗之相也今穷而出亡过于曹曹遇之无礼此若反国必诛无礼则曹其首也子奚不先自贰焉负羁曰诺盛黄金于壷充之以餐加璧其上夜令人遗公子公子见使者再拜受其餐而辞其璧公子自曹入楚自焚入秦入秦三年秦穆公召羣臣而谋曰昔者晋献公与寡人交诸侯莫弗闻献公不幸离羣臣出入十年矣其嗣子不善吾恐此将令其宗庙不祓除而社稷不血食也如是弗定则非与人交之道吾欲辅重耳而入之晋何如群臣皆曰善公因起卒革车五百乗畴骑二千歩卒五万辅重耳入之于晋立为晋君重耳即位三年举兵而伐曹矣因令人告曹君曰悬叔瞻而出之我且杀而以为大戮又令人告厘负羁曰军旅薄城吾知子不违也其表子之闾寡人将以为令令军勿敢犯曹人闻之率其亲戚而保厘负羁之闾者七百余家此礼之所用也故曹国小而廹于晋楚之间其君之危犹累卵也而以无礼莅之此所以絶世也故曰国小无礼不用谏臣则絶世之势也





　　经济类编卷九十九
　　钦定四库全书
　　经济类编卷一百
　　明　冯琦冯瑗　撰
　　杂言类二
　　杂言【三则】
　　管仲戒章　管仲复于桓公曰无翼而飞者声也无根而固者情也无方而富者生也公亦固情谨声以严尊生此谓道之荣任之重者莫如身涂之畏者莫如口期而逺者莫如年以重任行畏涂至逺期唯君子乃能矣桓公退再拜之曰夫子数以此言者教寡人管仲对曰滋味动静生之养也好恶喜怒哀乐生之变也聦明当物生之德也是故圣人齐滋味而时动静御正六气之变禁止声色之淫邪行亡乎体违言不存口　天不动四时云下而万物化君不动政令陈下而万功成心不动使四肢耳目而万物情寡交多亲谓之知人寡事成功谓之知用闻一言以贯万物谓之知道多言而不当不如其寡也
　　刘安人闲训　清净恬愉人之性也仪表规矩事之制也知人之性其自养不勃知事之制其举错不惑发一端散无竟周八极总一筦谓之心见本而知末观指而睹归执一而应万握要而治详谓之术居知所为行知所之事知所秉动知所由谓之道道者置之前而不防错之后而不轩内之寻常而不塞布之天下而不窕是故使人髙贤称誉已者心之力也使人卑下诽谤已者心之罪也夫言出于口者不可止于人行发于迩者不可禁于逺事者难成而易败也名者难立而易废也千里之隄以蝼螘之穴漏百寻之屋以突隙之烟焚尧戒曰战战栗栗日慎一日人莫蹪于山而蹪于垤是故人皆轻小害易防事以多悔患至而后忧之是犹病者已惓而索良医也虽有扁鹊俞跗之巧犹不能生也夫祸之来也人自生之福之来也人自成之祸与福同门利与害为邻非神圣人莫之能分凡人之举事莫不先以其知规虑揣度而后敢以定谋其或利或害此愚智之所以异也晓自然以为智知存亡之枢机祸福之门户举而用之防溺于难者不可胜计也使知所为是者事必可行则天下无不达之涂矣是故知虑者祸福之门户也动静者利害之枢机也百事之变化国家之治乱待而后成是故不溺于难者成是故不可不慎也天下有三危少德而多宠一危也才下而位髙二危也身无大功而有厚禄三危也　故物或损之而益或益之而损何以知其然也昔者楚庄王既胜晋于河雍之间归而封孙叔敖辞而不受病疽将死谓其子曰吾则死矣王必封女女必让肥饶之地而受沙石之间有寑丘者其地确石而名丑荆人鬼越人机人莫之利也孙叔敖死王果封其子以肥饶之地其子辞而不受请有寑之丘楚国之俗功臣二世而爵禄惟孙叔敖独存此所谓损之而益也何谓益之而损昔晋厉公南伐楚东伐齐西伐秦北伐燕兵横行天下而无所绻威服四方而无所诎遂合诸侯于嘉陵气充志骄淫侈无度虐万民内无辅拂之臣外无诸侯之戮杀大臣亲近导防明年出游匠丽氏栾书中行偃劫而幽之诸侯莫之救百姓莫之哀三月而死夫战胜攻取地广而名尊此天下之所愿也然而终于身死国亡此谓益之而损者也夫孙叔敖之请有寑之丘沙石之地所以累世不夺也晋厉公之合诸侯于嘉陵所以身死于匠丽氏也众人皆知利利而病病也唯圣人知病之为利知利之为病也夫再实之木根必伤掘藏之家必有殃以言大利而反为害也张武教智伯夺韩魏之地而擒于晋阳申叔时教庄王封陈氏之后而霸天下孔子读易至损益未尝不愤然而叹曰益损者其王者之事欤　事或欲以利之适足以害之或欲害之乃反以利之利害之反祸福之门户不可不察也阳虎为乱于鲁鲁君令人闭城门而捕之得者有重赏失者有重罪围三匝而阳虎将举剑而伯頥门者止之曰天下探之不穷我将出子阳虎因赴围而逐扬剑提戈而走门者出之顾反取其出之者以戈推之攘袪薄腋出之者怨之曰我非故与子友也为之蒙死被罪而乃反伤我宜矣其有此难也鲁君闻阳虎失大怒问所出之门使有司拘之以为伤者受大赏而不伤者被重罪此所谓害之而反利者也何谓欲利之而反害之楚恭王与晋人战于鄢陵战酣恭王伤而休司马子反渴而求饮竪阳谷奉酒而进之子反之为人也嗜酒而甘之不能絶于口遂醉而卧恭王欲复战使人召司马子反辞以心痛王驾而往视之入幄中而闻酒臭恭王大怒曰今日之战不谷亲伤所恃者司马也而司马又若此是亡楚国之社稷而不率吾众也不谷无与复战矣于是罢师而去之斩司马子反为僇故竪阳谷之进酒也非欲祸子反也诚爱而欲快之也而适足以杀之此所谓欲利之而反害之者也夫病温而强之食病暍而饮之寒此众人之所以为养也而良医之所以为病也恱于目恱于心愚者之所利也然而有道者之所辟也故圣人先忤而后合众人先合而后忤　有功者人臣之所务也有罪者人臣之所辟也或有功而见疑或有罪而益信何也则有功者离恩义有罪者不敢失仁心也魏将乐羊攻中山其子执在城中城中县其子以示乐羊乐羊曰君臣之义不得以子为私攻之愈急中山因烹其子而遗之鼎羮与其首乐羊循而泣之曰是吾子已为使者跪而啜三杯使者归报中山曰是伏约死节者也不可忍也遂降之为魏文侯大开地有功自此之后日以不信此所谓有功而见疑者也何谓有罪而益信孟孙猎而得麑使秦西巴持归烹之麑母随之而嗁秦西巴弗忍縦而予之孟孙归求麑安在秦西巴对曰其母随而嗁臣诚弗忍窃縦而予之孟孙怒逐秦西巴居一年取以为子傅左右曰秦西巴有罪于君今以为子傅何也孟孙曰夫一麑而不忍又何况于人乎此谓有罪而益信者也故趍舍不可不审也此公孙鞅之所以抵罪于秦而不得入魏也功非不大也然而累足无所践者不义之故也　事或夺之而反与之或与之而反取之智伯求地于魏宣子宣子弗欲与之任登曰智伯之强威行于天下求地而弗与是为诸侯先受祸也不若与之宣子曰求地不已为之奈何任登曰与之使喜必将复求地于诸侯诸侯必植耳与天下同心而圗之一心所得者非直吾所亡也魏宣子裂地而授之又求地于韩康子韩康子不敢不予诸侯皆恐又求地于赵襄子襄子弗与于是智伯乃従韩魏围襄子于晋阳三国通谋擒智伯而三分其国此所谓夺人而反为人所夺也何谓与之而反取之晋献公欲假道于虞以伐虢遗虞垂棘之璧与屈产之乗虞公惑于璧与马而欲与之道宫之竒谏曰不可夫虞之与虢若车之有轮轮依于车车亦依轮虞之与虢相恃而势也若假之道虢朝亡而虞夕従之矣虞公弗听遂假之道荀息伐虢遂克之还反伐虞又拔之此所谓与之而反取者也　圣王布德施惠非求其报于百姓也郊望禘尝非求福于鬼神也山致其髙而云起焉水致其深而蛟龙生焉君子致其道而福禄归焉夫有隂德者必有阳报有隂行者必有昭明古者沟防不修水为民害禹凿龙门辟伊阙平治水土使民得陆处百姓不亲五品不慎契教以君臣之义父子之亲夫妇之辨长幼之序田野不修民食不足后稷乃教之辟地垦草粪土种谷令百姓家给人足故三后之后无不王者有隂德也周室衰礼义废孔子以三代之道敎导于世其后继嗣至今不絶者有隠行也秦王赵政兼吞天下而已智伯侵地而灭商鞅支解李斯车裂三代种德而王齐桓继絶而覇故树黍者不获稷树怨者无报德昔者宋人好善者三世不解家无故而黒牛生白犊以问先生先生曰此吉祥以飨鬼神居一年其父无故而盲牛又复生白犊其父又复使其子以问先生其子曰前听先生言而失明今又复问之奈何其父曰圣人之言先忤而后合其事未究固试往复问之其子又复问先生先生曰此吉祥也复以飨鬼神归致命其父其父曰行先生之言也居一年其子又无故而盲其后楚攻宋围其城当此之时易子而食析骸而炊丁壮者死老病童儿皆上城牢守而不下楚王大怒城已破诸城守者皆屠之此独以父子盲之故得无乗城军罢围解则父子俱视夫祸福之转而相生其变难见也近塞上之人有善术者马无故亡而入胡人皆吊之其父曰此何遽不为福乎居数月其马将胡骏马而归人皆贺之其父曰此何遽不能为祸乎家富良马其子好骑堕而折其髀人皆吊之其父曰此何遽不为福乎居一年胡人大入塞丁壮者引而战近塞之人死者十九此独以跛之故父子相保故福之为祸祸之为福化不可极深不可测也　或直于辞而不害于事者或亏于耳以忤其心而合于实者髙阳魋将为室问匠人匠人对曰未可也木尚生加涂其上必将挠以生材任重涂今虽成后必败髙阳魋曰不然夫木枯则益劲涂干则益轻以劲材任轻涂今虽恶后必善匠人穷于辞无以对受令而为室其始成竘然善也而后果败此所谓直于辞而不可用者也何谓亏于耳忤于心而合于实靖郭君将城薛宾客多止之弗听靖郭君谓谒者曰无为宾通言齐人有请见者曰臣请道三言而已过三言请烹靖郭君闻而见之宾趍而进再拜而兴因称曰海大鱼则反走靖郭君止之曰愿闻其说宾曰臣不敢以死为戏靖郭君曰先生不逺道而至此为寡人称之宾曰海大鱼网弗能止也钓弗能牵也荡而失水则蝼螘皆得志焉今夫齐君之渊也君失齐则薛能自存乎靖郭君曰善乃止不城薛此所谓亏于耳忤于心而得事实者也夫以无城薛止城薛其于以行说乃不若海大鱼故物或逺之而近或近之而逺　或说听计当而身防或言不用计不行而益亲何以明之三国伐齐围平陆括子以报于牛子曰三国之地不接于我逾隣国而围平陆利不足贪也然则求名于我也请以齐侯往牛子以为善括子出无害子入牛子以括子言告无害子无害子曰异乎臣之所闻牛子曰国危而不安患结而不觧何谓贵智无害子曰臣闻之有裂壌土以安社稷者闻杀身破家以存其国者不闻出其君以为封疆者牛子不听无害子之言而用括子之计三国之兵罢而平陆之地存自此之后括子日以防无害子日以进故谋患而患解圗国而国存括子之智得矣无害子之虑无中于防谋无益于国然而心调于君有义行也今人待冠而饰首待履而行地冠履之于人也寒不能暖风不能障暴不能蔽也然而冠冠履履者其所自托者然也夫咎犯战胜城濮而雍季无尺寸之功然而雍季先赏而咎犯后存者其言有贵者也故义者天下之所赏也百言百当不如择趍而审行也　或无功而先举或有功而后赏何以明之昔晋文公将与楚战城濮问于咎犯曰为奈何咎犯曰仁义之事君子不厌忠信战陈之事不厌诈伪君其诈之而已矣辞咎犯问雍季雍季对曰焚林而猎愈多得兽后必无兽以诈伪遇人虽愈利后亦无复君其正之而已矣于是不听雍季之计而用咎犯之谋与楚人战大破之还归赏有功者先雍季而后咎犯左右曰城濮之战咎犯之谋也君行赏先雍季何也文公曰咎犯之言一时之权也雍季之言万世之利也吾岂可以先一时之权而后万世之利也哉智伯率韩魏二国伐赵围晋阳决晋水而灌之城下縁木而处县釜而炊襄子谓张孟谈曰城中力已尽粮食匮乏大夫病为之奈何张孟谈曰亡不能存危弗能安无为贵智士臣请试潜行见韩魏之君而约之乃见韩之君说之曰臣闻之唇亡而齿寒今智伯率二君而伐赵赵将亡矣赵亡则君为之次矣不及今而圗之祸将及二君二君曰智伯之为人也粗中而少亲我谋而泄事必败为之奈何张孟谈曰言出君之口入臣之耳人孰知之者乎且同情相成同利相死君其圗之二君乃与张孟谈隂谋与之期张孟谈乃报襄子至其日之夜赵氏杀其守隄之吏决水灌智伯智伯军救水而乱韩魏翼而击之襄子将卒犯其前大败智伯军杀其身而三分其国襄子乃赏有功者而髙赫为赏首羣臣请曰晋阳之存张孟谈之功也而赫为赏首何也襄子曰晋阳之围也寡人国家危社稷殆羣臣无不有骄侮之心者唯赫不失君臣之礼吾是以先之由此观之义者人之大本也虽有战胜存亡之功不如行义之隆故君子曰美言可以市尊美行可以加人　或有罪而可赏也或有功而可罪也何以明之西门豹治邺廪无积粟府无储钱库无甲兵官无计防人数言其过于文侯文侯身行其县果若人言文侯曰翟璜任子治邺而大乱子能道则可不能将加诛于子西门豹曰臣闻王主富民霸主富武亡国富库今王欲为覇王者也臣故稸积于民君以为不然臣请升城鼓之一鼓甲兵粟米可立具也于是乃升城而鼓之一鼓民被甲括矢操兵弩而出再鼓负辇粟而至文侯曰罢之西门豹曰与民约信非一日之积也一举而欺之后不可复用也燕常侵我入城臣请北击之以复侵地遂举兵击燕复地而后反此有罪而可赏者也解扁为东封上计而入三倍有司请赏之文侯曰吾土地非益广也人民非益众也入何以三倍对曰以冬伐木而积之于春浮之河而鬻之文侯曰民春以力耕暑以强耘秋以收敛冬闲无事以伐林而积之负轭而浮之河是用民不得休息民以敝矣虽有三倍之入将焉用之此有功而可罪也　贤主不茍得忠臣不茍利何以明之中行穆伯攻鼓弗能下餽闻伦曰鼓之啬夫闻伦知之请无罢武大夫而鼓可得也穆伯弗应左右曰不折一防不伤一卒而鼓可得也君奚为弗使穆伯曰闻伦为人佞而不仁若使闻伦下之吾可以勿赏乎若赏之是赏佞人佞人得志是使晋国之武舎仁而为佞虽得鼓将何所用之攻城者欲以广地也得地不取者见其本而知其末也秦穆公使孟明举兵袭郑过周以东郑之贾人髙蹇他相与谋曰师行数千里数絶诸侯之地其势必袭郑凡袭国者以为无备也今示以知其情必不敢进乃矫郑伯之命以十二牛劳之三率相与谋曰凡袭人者以为弗知今已知之矣守备必固进必无功乃还师而反晋先轸举兵击之大破之殽郑伯乃以存国之功赏髙髙辞之曰诞而得赏则郑国之信废矣为国而无信是俗败也赏一人而败国俗仁者弗为也以不信得厚赏义者弗为也遂以其属徙东夷终身不反故仁者不以欲伤生知者不以利害义圣人之思修愚人之思叕　忠臣者务崇君之德謟臣者务广君之地何以明之陈夏征舒弑其君楚庄王伐之陈人听令庄王以讨有罪遣卒戍陈大夫毕贺申叔时使于齐反还而不贺庄王曰陈为无道寡人起九军以讨之征乱诛罪人羣臣皆贺而子独不贺何也申叔时曰牵牛蹊人之田田主杀其人而夺之牛罪则有之罸亦重矣今君王以陈为无道兴兵而攻因以诛罪人遣人戍陈诸侯闻之以王为非诛罪人也贪陈国也葢闻君子不弃义以取利王曰善乃罢陈之戍立陈之后诸侯闻之皆朝于楚此务崇君之德者也张武为智伯谋曰晋六将军中行文子最弱而上下离心可伐以广地于是伐范中行防之矣又教智伯求地于韩魏赵韩魏裂地而授之赵氏不与乃率韩魏而伐赵围之晋阳三年三国隂谋同计以击智氏遂灭之此务为君广地者也夫为君崇德者霸为君广地者灭故千乗之国行文德者王汤武是也万乗之国好广地者亡智伯是也故非其事者勿仞也非其名者勿就也无故有显名者勿处也无功而富贵者勿居也夫就人之名者废仞人之事者败无功而大利者后将为害譬犹縁髙木而望四方也虽愉乐哉然而疾风至未尝不恐也患及身然后忧之六骥追之弗能及也是故忠臣事君也计功而受赏不为茍得积力而受官不贪爵禄其所能者受之勿辞也其所不能者与之勿喜也辞所能则匿欲所不能则惑辞所不能而受所能则得无损堕之势而无不胜之任矣昔者智伯骄伐范中行而克之又刼韩魏之君而割其地尚以为未足遂兴兵伐赵韩魏反之军败晋阳之下身死髙梁之东头为饮器国分为三为天下笑此不知足之祸也老子曰知足不辱知止不殆可以修久此之谓也　或誉人而适足以败之或毁人而乃反以成之何以知其然也费无忌复于荆平王曰晋之所以霸者近诸夏也而荆之所以不能与之争者以其僻逺也楚王若欲従诸侯不若大城城父而令太子建守焉以来北方王自收其南是得天下也楚王恱之因命太子建守城父命伍子奢傅之居一年伍子奢游人于王侧言太子甚仁且勇能得民心王以告费无忌无忌曰臣固闻之太子内抚百姓外约诸侯齐晋又辅之将以害楚其事已构矣王曰为我太子又尚何求曰以秦女之事怨王王因杀太子建而诛伍子奢此所谓见誉而为祸者也何谓毁人而反利之唐子短陈骈子于齐威王威王欲杀之陈骈子与其属出亡奔薛孟尝君闻之使人以车迎之至而养以刍豢黍粱五味之膳日三至冬日被裘罽【计】夏日服絺纻出则乗牢车驾良马孟尝君问之曰夫子生于齐长于齐夫子亦何思于齐对曰臣思夫唐子者孟尝君曰唐子者非短子者耶曰是也孟尝君曰子何为思之对曰臣之处于齐也粝粢之饭藜藿之羮冬日则寒冻夏日则暑伤自唐子之短臣也以身归君食刍豢饭黍粢服轻暖乗牢良臣故思之此谓毁人而反利之者也是故毁誉之言不可不审也　或贪生而反死或轻死而得生或徐行而反疾何以知其然也鲁人有为父报讐于齐者刳其腹而见其心坐而正冠起而更衣徐行而出门上车而歩马顔色不变其御欲驱抚而止之曰今日为父报讐以出死非为生也今事已成矣又何去之追者曰此有节行之人不可杀也觧围而去之使被衣不暇帯冠不及正蒲伏而走上车而驰必不能自免于千歩之中矣今坐而正冠起而更衣徐行而出门上车而歩马顔色不变此众人所以为死也而乃反以得治此所谓徐而驰迟于歩也夫走者人之所以为疾也歩者人之所以为迟也今反乃以人之所为迟者反为疾明于分也有知徐之为疾迟之为速者则几于道矣故黄帝亡其珠使离朱防剟索之而弗能得之也于是使忽怳而后能得之圣人敬小慎防动不失时百射重戒祸乃不滋计福勿及虑祸过之同日被霜蔽者不伤愚者有备与知者同功夫爝火在缥烟之中也一指之所能息也塘漏在鼷穴一扑之所能塞也及至火之燔孟诸而炎云台水决九江而渐荆州虽起三军之众弗能救也夫积爱成福积怨成祸若痈疽之必溃也所浼者多矣诸御鞅复于简公曰陈成常宰予二子者甚相憎也臣恐其构难而危国也君不如去一人简公不听居无几何陈成常果攻宰予于庭中而弑简公于朝此不知敬小之所生也鲁季氏与郈氏鬬鸡郈氏介其鸡而季氏为之金距季氏之鸡不胜季平子怒因侵郈氏之宫而筑之郈昭伯怒谮之鲁昭公曰祷于襄公之庙舞者二人而已其余尽舞于季氏季氏之无道无上久矣弗诛必危社稷公以告子家驹子家驹曰季氏之得众三家为一其德厚其威强君胡得之昭公弗听使郈昭伯将卒以攻之仲孙氏季孙氏相与谋曰无季氏死亡无日矣遂兴兵以救之郈昭伯不胜而死鲁昭公出奔齐故祸之所従生者始于鸡足及其大也至于亡社稷故蔡女荡舟齐师大侵楚两人搆怨廷杀宰子简公遇杀身死无后陈氏伐之齐乃无吕两家鬬鸡季氏金距郈公作难鲁昭公出走故师之所处生以棘楚祸生而不蚤灭若火之得燥水之得湿浸而益大痈疽发于指其痛遍于体故蠧啄剖梁柱蟁蝱走牛羊此之谓也　人皆务于救患之备而莫能知使患无生夫使患无生易于救患而莫能加务焉则未可与言术也晋公子重耳过曹曹君欲见其骿脇使之袒而捕鱼厘负羁止之曰公子非常也従者三人皆覇王之佐也遇之无礼必为国忧君弗听重耳反国起师而伐曺遂灭之身死人手社稷为墟祸生于袒而捕鱼齐楚欲救曹不能存也听厘负覊之言则无亡患矣今不务使患无生患生而救之虽有圣知弗能为谋且患祸之所由来者万端无方是故圣人深居以避辱静安以待时小人不知祸福之门户妄动而絓罗网虽曲为之备何足以全其身譬犹失火而凿池披裘而用箑也且塘有万穴塞其一鱼遽无由出室有百戸闭其一盗遽无従入夫墙之坏也于隟剑之折必有齧圣人见之蚤故万物莫能伤也太宰子朱侍饭于令尹子国令尹子国啜而热投巵浆而沃之明日太宰子朱辞官而归其仆曰楚太宰未易得也辞官去之何也子朱曰令尹轻行而简礼其辱人不难明年伏郎尹而笞之三百夫仕者先避之见终始防矣夫鸿鹄之未孚于卵也一指篾之则靡而无形矣及至其筋骨之已就而羽翮之所成也则奋翼挥防淩乎浮云背负青天膺摩赤霄翺翔乎忽荒之上徜徉乎虹蜺之间虽有劲弩利矰防缴蒲且子之巧亦弗能加也江水之始出于岷山也可攓裳而越也及至乎下洞庭骛石城经丹徒起波涛舟杭一日不能济也是故圣人者常従事于无形之外而不留思尽虑于成事之内是故患祸弗能伤也人或问孔子曰顔回何如人也曰仁人也丘弗如也子贡何如人也曰辩人也丘弗如也子路何如人也曰勇人也丘弗如也宾曰三人皆贤夫子而为夫子役何也孔子曰丘能仁且忍辩且讷勇且怯以三子之能易丘一道丘弗为也孔子知所施之也秦牛缺经于山中遇盗夺之车马解其槖笥拖其衣被盗还反顾之无惧色忧志驩然有以自得也盗遂问之曰吾夺子财货刼子以刀而志不动何也秦牛缺曰车马所以载身也衣被所以揜形也圣人不以所养害其养盗相视而笑曰夫不以欲伤生不以利累形者世之圣人也以此而见王者必且以我为事也还反杀之此能以知知矣而未能以知不知也能勇于敢而未能勇于不敢也凡有道者应卒而不乏遭难而能免故天下贵之今知所以自行也而未知所以为人行也其所论未之究者也人能由昭昭于防防则几于道矣诗曰人亦有言无哲不愚此之谓也事或为之适足以败之或备之适足以致之何以知其然也秦王挟録圗见其传曰亡秦者胡也因发卒五十万使蒙公杨翁子将筑修城西属流沙北击辽水东结朝鲜中国内郡挽车而饷之又利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处畨禺之都一军守南野之界一军结余干之水三年不解甲弛弩使监禄无以转饷又以卒凿渠而通粮道以与越人战杀西呕君译吁宋而越人皆入丛薄中与禽兽处莫肯为秦虏相置桀骏以为将而夜攻秦人大破之杀尉屠睢伏尸流血数十万乃发适戍以备之当此之时男子不得修农亩妇人不得剡麻考缕嬴弱服格于道大夫箕防于衢病者不得养死者不得葬于是陈胜起于大泽奋臂大呼天下席卷而至于戱刘项兴义兵随而定若折槁振落遂失天下祸在备胡而利越也欲知筑修城以备亡不知筑修城之所以亡也发适戍以备越而不知难之从中发也夫鹊先识岁之多风也去高木而巢扶枝大人过之则探鷇婴儿过之则挑其卵知备逺难而忘近患故秦之设备也鸟鹊之智也　或争利而反强之或听従而反止之何以知其然也鲁哀公欲西益宅史争之以为西益宅不祥哀公作色而怒左右数谏不听乃以问其傅宰折睢曰吾欲益宅而史以为不祥子以为何如宰折睢曰天下有三不祥西益宅不与焉哀公大恱而而喜顷复问曰何谓三不祥对曰不行礼义一不祥也嗜欲无止二不祥也不听强谏三不祥也哀公黙然深念愤然自反遂不西益宅夫史以争为可以止之而不知不争而反取之也智者离路而得道愚者守道而失路夫儿说之巧于闭结无不解非能闭结而尽觧之也不解不可觧也至乎以弗觧觧之者可与及言论矣或明礼义推道体而不行或解搆妄言而反当何以明之孔子行游马失食农夫之稼野人怒取马而系之子贡往说之卑辞而不能得也孔子曰夫以人之所不能听说人譬以太牢享野兽以九韶乐飞鸟也予之罪也非彼人之过也乃使马圉往说之至见野人曰子耕于东海至于西海吾马之失安得不食子之苖野人大喜解马而与之说若此其无方也而反行事有所至而巧不若拙故圣人量凿而正枘夫歌采菱发阳阿鄙人听之不若此延路阳局非歌者拙也听者异也故交画不畅连环不解物之不通者圣人不争也　仁者百姓之所慕也义者众庶之所髙也为人之所慕行人之所髙此严父之所以敎子而忠臣之所以事君也然世或用之而身死国亡者不同于时也昔徐偃王好行仁义陆地之朝者三十二国王孙厉谓楚庄王曰王不伐徐必反朝徐王曰偃王有道之君也好行仁义不可伐王孙厉曰臣闻之大之与小强之与弱也犹石之投卵虎之防豚又何疑焉且夫为文而不能达其德为武而不能任其力乱莫大焉楚王曰善乃举兵而伐徐遂防之此仁义而不知世变者也申椒杜美人之所怀服也及渐之于滫则不能保其芳矣古者五帝贵德三王用义五覇任力今取帝王之道而施之五覇之世是犹乗骥逐人于榛薄而蓑笠盘旋也今霜降而树谷氷泮而求获欲其食则难矣故易曰潜龙勿用者言时之不可以行也故君子终日干干夕惕若厉无咎终日干干以阳动也夕惕若厉以隂息也因日以动因夜以息唯有道者能行之夫徐偃王为义而灭燕子哙行仁而亡哀公好儒而削代君为墨而残防亡削残暴乱之所致也而四君独以仁义儒墨而亡者遭时之务异也非仁义儒墨不行非其世而用之则为之擒矣夫防者所以攻城也镜者所以照形也宫人得防则以刈葵盲者得镜则以葢巵不知所施之也故善鄙不同诽誉在俗趍舍不同逆顺在君狂谲不受禄而诛段干木辞相而显所行同也而利害异者时使然也故圣人虽有其志不遇其世仅足以容身何功名之可致也　知天之所为知人之所行则有以任于世矣知天而不知人则无以与俗交知人而不知天则无以与道游单豹倍世离俗岩居谷饮不衣丝麻不食五谷行年七十犹有童子之顔色卒而遇饥虎杀而食之张毅好恭过宫室廊庙必趍见门闾聚众必下厮従马圉皆与伉礼然不终其夀内热而死豹养其内而虎食其外毅修其外而疾攻其内故直意适情则坚强贼之以身役物则隂阳食之此皆载务而戱乎其调者也得道之士外化而内不化外化所以入人也内不化所以全身也故内有一定之操而外能诎伸赢缩卷舒与物推移故万举而不防所以贵圣人者以其能龙变也今卷卷然守一节推一行虽以毁碎防沉犹且弗易者此察于小好而塞于大道也赵宣孟活饥人于委桑之下而天下称仁焉荆佽非犯河中之难不失其守而天下称勇焉是故见小行则可以论大体矣田子方见老马于道喟然有志焉以问其御曰此何马也其御曰此故公家畜也老罢而不为用出而鬻之田子方曰少而贪其力老而弃其身仁者弗为也束帛以赎之卫国闻之知所归心矣齐庄公出猎有一虫举足将抟其轮问其御曰此何虫也对曰此所谓螳螂者也其为虫也知进而不知却不量力而轻敌庄公曰此为人而必为天下勇武矣廻车而避之勇武闻之知所尽死矣故田子方隠一老马而魏国载之齐庄公避一螳螂而勇武归之汤教祝网者而四十国朝文王死人之骸而九夷归之武王防暍人于樾下左拥而右扇之而天下怀其德越王句践一决狱不辜援龙渊而切其股血流至足以自罚也而战武士必其死故圣人行之于小则可以覆大矣审之于近则可以怀逺矣孙叔敖决期思之水而灌雩娄之野庄王知其可以为令尹也子发辩击剧而劳佚齐楚国知其可以为兵主也此皆形于小防而通于大理者也形圣人之举事不加忧焉察其所以而已矣今万人调钟不能比之律诚得知者一人而足矣说者之论亦犹此也诚得其数则无所用多矣夫车之所以能转千里者以其要在三寸之辖夫劝人而弗能使也禁人而弗能止也其所由者非理也昔者卫君朝于吴吴王囚之欲流之于海说者冠葢相望而弗能止鲁君闻之撤钟鼓之县缟素而朝仲尼入见曰君胡为有忧色鲁君曰诸侯无亲以诸侯为亲大夫无党以大夫为党今卫君朝于吴王吴王囚之而欲流之于海孰卫君之仁义而遭此难也吾欲免之而不能为奈何仲尼曰若欲免之则请子贡行鲁君召子贡授之将军之印子贡辞曰贵无益于觧患在所由之道敛躬而行至于吴见太宰嚭太宰嚭甚恱之欲荐之于王子贡曰子不能行说于王奈何吾因子也太宰嚭曰子焉知嚭之不能也子贡曰卫君之来也卫君之半曰不若朝于晋其半曰不若朝于吴然卫君以为吴可以归骸骨也故束身以受命今子受卫君而囚之又欲流之于海是赏言朝于晋者而罚言朝于吴也且卫君之来也诸侯皆以为蓍兆今朝于吴而不利则皆移心于晋矣子之欲成霸王之业不亦难乎太宰嚭入复之于王王报出令于百官曰比十日而卫君之礼不具者死子贡可谓知所以说矣鲁哀公为室而大公宣子谏曰室大众与人处则哗少与人处则悲愿公之适公曰寡人闻命矣筑室不辍公宣子复见曰国小而室大百姓闻之必怨吾君诸侯闻之必轻吾国鲁君曰闻命矣筑室不辍公宣子复见曰左昭而右穆为大室以临二先君之庙得无害于子乎公乃令罢役除版而去之鲁君之欲为室诚矣公宣子止之必矣然三说而一听者其二者非其道也夫临河而钓日入而不能得一鯈鱼者非江河鱼不食也所以饵之者非其欲也及至良工执竿投而擐唇吻者能以其所欲而钓者也夫物无不可奈何有人无奈何铅之与丹异类殊色而可以为丹者得其数也故繁称文辞无益于说审其所由而已矣　物类之相摩近而异门户者众而难识也故或类之而非或不类之而是或若然而不然者或不若然而然者谚曰鸢堕腐防而虞氏以亡何谓也曰虞氏梁之大富人也家充盈殷富金钱无量财货无赀升高楼临大路设乐陈酒积其上游侠相随而行楼下上者射朋张中反两而笑飞鸢适堕其腐防而中游侠游侠相与言曰虞氏富乐之日久矣而常有轻易人之志吾不敢侵犯而乃辱我以腐防如此不报无以立慬于天下请与公僇力一志悉率徒属而必以防其家此所谓类之而非者也何谓非类而是屈建告石乞曰白公胜将为乱石乞曰不然白公胜卑身下士不敢骄贤其家无筦籥之信闗楗之固大斗斛以出轻斤两以内而乃论之以不宜也屈建曰此乃所以反也居三年白公胜果为乱杀令尹子椒司马子期此所谓弗类而是者也何谓若然而不然子发为上蔡令民有罪当刑狱断论定决于令尹前子发喟然有凄怆之心罪人已刑而不忘其恩此其后子发盘罪威王而出奔刑者遂袭恩者恩者逃之于城下之庐追者至踹足而怒曰子发视决吾罪而被吾刑怨之于骨髓使我得其肉而食之其知厌乎追者以为然而不索其内果活子发此所谓若然而不若然者何谓不然而若然者昔越王句践卑下吴王夫差请身为臣妻为妾奉四时之祭祀而入春秋之贡职委社稷效民力隠居为蔽而战为锋行礼甚卑辞甚服其离叛之心逺矣然而甲卒三千人以擒夫差于姑胥此四防者不可不审也　夫事之所以难知者以其窜端匿迹立私于公倚邪于正而以胜惑人之心者也若使人之所怀于内者与所见于外者若合符节则天下无亡国破家矣夫狐之捕雉也必先卑体弭耳以待其来也雉见而信之故可得而擒也使狐瞠目植睹见必杀之势雉亦知惊惮逺飞以避其怒矣夫人伪之相欺也非直擒兽之诈计也物类相似若然而不可从外论者众而难识矣是故不可不察也
　　诠言训　洞同天地浑沌为朴未造而成物谓之太一同出于一所为各异有鸟有鱼有兽谓之分物方以类别物以羣分性命不同皆形于有隔而不通分而为万物莫能及宗故动而谓之生死而谓之穷皆为物矣非不物而物物者也物物者亡乎万物之中稽古太初人生于无形于有有形而制于物能反其所生若未有形谓之真人真人者未始分于太一者也圣人不以名尸不为谋府不为事任不为智主藏无形行无迹游无朕不为福先不为祸始保于虚无动于不得已欲福者或为祸欲利者或离害故无为而宁者失其所以宁则危无事而治者失其所以治则乱星列于天而明故人指之义列于德而见故人视之人之所指动则有章人之所视行则有迹动有章则词行有迹则议故圣人揜明于不形藏迹于无为王子庆忌死于劔羿死于桃棓子路葅于卫蘓秦死于口人莫不贵其所有而贱其所短然而皆溺其所贵而极其所贱所贵者有形所贱者无朕也故虎豹之彊来射蝯貁之防来措人能贵其所贱贱其所贵可与言至论矣自信者不可以诽誉迁也知足者不可以势利诱也故通性之情者不务性之所无以为通命之情者不忧命之所无奈何通于道者物莫不足滑其调詹何曰未尝闻身治而国乱者也未尝闻身乱而国治者也矩不正不可以为方规不正不可以为贠身者事之规矩也未闻有枉已而能以正人者也原天命治心术理好憎适情性则治道通矣原天命则不惑祸福治心术则不妄喜怒理好憎则不贪无用适情性则欲不过节不惑祸福则动静循理不妄喜怒则赏罚不阿不贪无用则不以欲用害性欲不过节则飬性知足凡此四者弗求于外弗假于人反已而得矣天下不可以智为也不可以慧识也不可以事治也不可以仁附也不可以强胜也五者皆人才也德不盛不能成一焉德立则五无殆五见则德无位矣故得道则愚者有余失道则智者不足渡水而无游数虽强必沉有游数虽羸必遂又况托于舟航之上乎为治之本务在于安民安民之本在于足用足用之本在于勿夺时勿夺时之本在于省事省事之本在于节欲节欲之本在于反性反性之本在于去载去载则虚虚则平平者道之素也虚者道之舎也能有天下者必不失其国能有其国者必不丧其家能治其家者必不遗其身能修其身者必不忘其心能原其心者必不亏其性能全其性者必不惑于道故广成子曰慎守而内周闭而外多知为败毋视毋听抱神以静形将自正不得之已而能知彼者未之有也故易曰括囊无咎无誉能成覇王者必得胜者也能胜敌者必强者也能强者必用人力者也能用人力者必得人心也能得人心者必自得者也能自得者必柔弱也强胜不若已者至于与同则格柔胜出于已者其力不可度故能以众不胜成大胜者唯圣人能之善游者不学刺舟而便用之劲防者不学骑马而便居之轻天下者身不累于物故能处之太王亶父处邠狄人攻之事之以皮币珠玉而不听乃谢耆老而徙岐周百姓携防扶老而从之遂成国焉推此意四世而有天下不亦宜乎无以天下为者必能治天下者霜雪雨露生杀万物天无为焉犹之贵天也厌文搔法治官理民者有司也君无事焉犹尊君也辟地垦草者后稷也决河濬江者禹也听狱制中者臯陶也有圣名者尧也故得道以御者身虽无能必使能者为已用不得其道伎艺虽多未有益也方船济乎江有虚舟従一方来触而覆之虽有忮心必无怨色有一人在其中一谓张之一谓歙之再三呼而不应必以丑声随其后向不怒而今怒向虚而今实也人能虚已以游于世孰能訾之释道而任智者必危弃数而用才者必困有以欲多而亡者未有以无欲而危者也有以欲治而乱者未有以守常而失者也故智不足免患愚不足以至于失宁守其分循其理失之不忧得之不喜故成者非所为也得者非所求也入者有受而无取出者有授而无予因春而生因秋而杀所生者弗德所杀者非怨则几于道也圣人不为可非之行不憎人之非已也修足誉之德不求人之誉已也不能使祸不至信已之不迎也不能使福必来信已之不攘也祸之至也非其求所至故穷而不忧福之至也非其求所成故通而弗矜知祸福之制不在于已也故闲居而乐无为而治圣人守其所以有不求其所未得求其所无则所有者亡矣修其所有则所欲者至矣故用兵者先为不可胜以待敌之可胜也治国者先为不可夺以待敌之可夺也舜修之歴山而海内従化文王修之岐周而天下移风使舜趋天下之利而忘修已之道身犹弗能保何尺地之有故治未固于不乱而事为治者必危行未固于无非而急求名者必剉也福莫大无祸利莫美不防动之为物不损则益不成则毁不利则病皆险也道之者危故秦胜乎戎而败乎殽楚胜乎诸夏而败乎栢莒故道不可以劝而就利者而可以宁避害者故常无祸不常有福常无罪不常有功圣人无思虑无设储来者弗迎去者弗将人虽东西南北独立中央故处众枉之中不失其直天下皆流独不离其坛域故不为善不避丑遵天之道不为始不专已循天之理不豫谋不弃时与天为期不求得不辞福従天之则不求所无不失所得内无旁祸外无旁福祸福不生安有人贼为善则观为不善则议观则生贵议则生患故道术不可以进而求名而可以退而修身不可以得利而可以离害故圣人不以行求名不以智见誉法修自然已无所与虑不胜数行不胜德事不胜道为者有不成求者有不得人有穷而道无不通与道争则凶故诗曰不识不知顺帝之则有智而无为与无智者同道有能而无事与无能者同德其智也告之者至然后觉其动也使之者至然后觉其为也有智若无智有能若无能道理为正也故功葢天下不施其美泽及后世不有其名道理通而人伪灭也名与道不两明人受名则道不用道胜人则名息矣道与人竞长章人者息道者也人章道息则危不逺矣故世有盛名则衰之日至矣欲尸名者必为善欲为善者必生事事生则释公而就私货数而任已欲见誉于为善而立名于为质则治不修故而事不须时治不修故则多责事不须时则无功责多功鲜无以塞之则妄发而邀当妄为而要中功之成也不足以更责事之败也不足以敝身故重为善若重为非而几于道矣天下非无信士也临货分财必探筹而定分以为有心者之于平不若无心者也天下非无亷士也然而守重寳者必闗戸而全封以为有欲者之于亷不若无欲者也人举其疵则怨人鉴见其丑则善鉴人能接物而不与已焉则免于累矣公孙龙粲于辞而贸名邓析巧辩而乱法蘓秦善说而亡国由其道则善无章修其理则巧无名故以巧闘力者始于阳常卒于隂以慧治国者始于治常卒于乱使水流下孰弗能治激而上之非巧不能故文胜则质揜邪巧则正塞之也德可以自修而不可以使人暴道可以自治而不可以使人乱虽有圣贤之寳不遇暴乱之世可以全身而未可以霸王也汤武之王也遇桀纣之暴也桀纣非以汤武之贤暴也汤武遭桀纣之暴而王也故虽贤王必待遇遇者能遭于时而得之也非智能所求而成也君子修行而使善无名布施而使仁无章故士行善而不知善之所由来民赡利而不知利之所由出故无为而自治善有章则士争名利有本则民争功二争者生虽有贤者弗能治故圣人揜迹于为善而息名于为仁也外交而为援事大而为安不若内治而待时凡事人者非以寳币必以卑辞事以玉帛则货殚而欲不餍卑体婉辞则谕说而交不结约束誓盟则约定而反无日虽割国之缁锤以事人而无自恃之道不足以为全若诚外释交之防而慎修其境内之事尽其地力以多其积厉其民死以牢其城上下一心君臣同志与之守社稷斆死而民弗离则为名者不伐无罪而为利者不攻难胜此必全之道也民有道所同道有法所同守为义之不能相固威之不能相必也故立君以一民君执一则治无常则乱君道者非所以为也所以无为也何谓无为智者不以位为事勇者不以位为暴仁者不以位为患可谓无为矣夫无为则得于一也一也者万物之本也无敌之道也凡人之性少则猖狂壮则暴强老则好利一人之身既数变矣又况君数易法国数易君人以其位通其好憎下之径衢不可胜理故君失一则乱甚于无君之时故诗曰不愆不忘率由旧章此之谓也君好智则倍时而任已弃数而用虑天下之物而智浅以浅赡未有能者也独任其智失必多矣故好智穷术也好勇则轻敌而简备自负而辞助一人之力以围强敌不杖众多而专用身才必不堪也故好勇危术也好与则无定分上之分不定则下之望无止若多赋敛实府库则与民为讐少取多与数未之有也故好与求怨之道也仁智勇力人之美才也而莫足以治天下由此观之贤能之不足任也而道术之可修明矣圣人胜心众人胜欲君子行正气小人行邪气内便于性外合于义循理而动不系于物者正气也重于滋味淫于声色发于喜怒不顾后患者邪气也邪与正相伤欲与性相害不可两立一置一废故圣人损欲而従事于性目好色耳好声口好味接而说之不知利害嗜欲也食之不寜于体听之不合于道视之不便于性三官交争以义为制者心也割痤疽非不痛也饮毒药非不苦也然而为之者便于身也渴而饮水非不快也饥而大飱非不赡也然而弗为者害于性也此四者耳目鼻口不知所取去心为之制各得其所由是观之欲之不可胜明矣凡治身飬性节寝处适饮食和喜怒便动静使在已者得而邪气因而不生岂若忧瘕疵之与痤疽之发而豫备之哉夫函牛之鼎沸而蝇蚋弗敢入昆山之玉瑱而尘垢弗能汚也圣人无去之心而心无丑无取之美而美不失故祭祀思亲不求福飨宾修敬不思德唯弗求者能有之处尊位者以有公道而无私说故称尊焉不称贤也有大地者以有常术而无钤谋故称平焉不称智也内无暴事以离怨于百姓外无贤行以见忌于诸侯上下之礼袭而不离而为论者莫然不见所观焉此所谓藏无形者非藏无形孰能形三代之所道者因也故禹决江河因水也后稷播种树谷因地也汤武平暴乱因时也故天下可得而不可取也霸王可受而不可求也在智则人与之讼在力则人与之争未有使人无智者有使人不能用其智于已者也未有使人无力者有使人不能施其力于己者也此两者常在久见故君贤不见也诸侯不备不肖不见则百姓不怨百姓不怨则民用可得诸侯弗备则天下之时可承事所与众同也功所与时成也圣人无焉故老子曰虎无所措其爪兕无所措其角葢谓此也鼓不灭于声故能有声镜不没于形故能有形金石有声弗叩弗鸣管箫有音弗吹无声圣人内藏不为物先倡事来而制物至而应饰其外者伤其内扶其情者害其神见其文者蔽其质无须臾忘为质者必困于性百歩之中不忘其容者必累其形故羽翼美者伤骨骸枝叶美者害根茎能两美者天下无之也天有明不忧民之晦也百姓穿戸凿牖自取照焉地有财不忧民之贫也百姓伐木芟草自取富焉至德道者若丘山嵬然不动行者以为期也直已而足物不为人赣用之者亦不受其德故宁而能久天地无予也故无夺也日月无德也故无怨也喜德者必多怨喜予者必善夺唯灭迹于无为而随天地自然者唯能胜理而为受名名兴则道行道行则人无位矣故誉生则毁随之善见则怨従之利则为害始福则为祸先唯不求利者为无害唯不求福者为无祸侯而求霸者必失其侯霸而求王者必防其霸故国以全为常霸王其寄也身以生为常富贵其寄也能不以天下伤其国而不以国害其身者为可以托天下也不知道者释其所已有而求其所未得也苦心愁虑以行曲故福至则喜祸至则怖神劳于谋智遽于事祸福萌生终身不悔已之所生乃反愁人不喜则忧中未尝平持无所监谓之狂生人主好仁则无功者赏有罪者释好刑则有功者废无罪者诛及无好者诛而无怨施而不德放凖循绳身无与事若天若地何不覆载故合而舍之者君也制而诛之者法也民已受诛怨无所灭谓之道道胜则人无事矣圣人无屈竒之服无瑰异之行服不视行不观言不议通而不华穷而不慑荣而不显隠而不穷异而不见恠容而与众同无以名之此之谓大通升降揖让趋翔周游不得已而为也非性所有于身情无符检行所不得已之事而不觧构耳岂加故为哉故不得已而歌者不事为悲不得已而舞者不矜为丽歌舞而不事为悲丽者皆无有根心者善博者不欲牟不恐不胜平心定意捉得其齐行由其理虽不必胜得筹必多何则胜在于数不在于欲駎者不贪最先不恐独后缓急调乎手御心调乎马虽不能必先载马力必尽矣何则先在于数而不在于欲也是故灭欲则数胜弃智则道立矣贾多端则贫工多技则穷心不一也故木之大者害其条水之大者害其深有智而无术虽鑚之不通有百技而无一道虽得之弗能守故诗曰淑人君子其仪一也其仪一也心如结也君子其结于一乎舜弹五弦之琴而歌南风之诗以治天下周公殽臑不收于前钟鼓不觧于县辅成王而海内平匹夫百畮一守不遑啓处无所移之也以一人兼听天下日有余而治不足使人为之也处尊位者如尸守官者如祝宰尸虽能剥狗烧彘弗为也弗能无亏爼豆之列次黍稷之先后虽知弗教也弗能害也不能祝者不可以为祝无害于为尸不能御者不可以为仆无害于为佐故位愈尊而身愈佚身愈大而事愈少譬如张琴小弦虽急大弦必缓无为者道之体也执后者道之容也无为制有为术也执后之制先数也放于术则强审于数则宁今与人卞氏之璧未受者先也求而致之虽怨不逆者后也三人同舍二人相争争者各自以为直不能相听一人虽愚必従旁而决之非以智不争也两人相鬬一羸在侧助一人则胜救一人则免鬬者虽强必制一羸非以勇也以不鬬也由此观之后之制先静之胜躁数也倍道弃数以求茍遇变常易故以知要遮过则自非中则以为闇行缪改终身不寤此之谓狂有祸则诎有福则嬴有过则悔有功则矜遂不知反此谓狂人贠之中规方之中矩行成兽止成文可以将少而不可以将众蓼菜成行瓶瓯有堤量粟而舂数米而炊可以治家而不可以治国涤杯而食洗爵而饮浣而后馈可以养家老而不可以飨三军非易不可以治大非简不可以合众大乐必易大礼必简易故能天简故能地大乐无怨大礼不责四海之内莫不系统故能帝也心有忧者筐牀袵席弗能安也菰饭犓牛弗能甘也琴瑟鸣竽弗能乐也患觧忧除然后食甘寝宁居安游乐由是观之生有以乐也死有以哀也今务益性之所不能乐而以害性之所以乐故虽富有天下贵为天子而不免为哀之人凡人之性乐恬而憎悯乐佚而憎劳心常无欲可谓恬矣形常无事可谓佚矣游心于恬舎形于佚以侯天命自乐于内无急于外虽天下之大不足以易其一概日月瘦而无溉于志故虽贱如贵虽贫如富大道无形大仁无亲大辩无声大亷不嗛大勇不矜五者无弃而几乡方矣军多令则乱酒多约则辩乱则降北辩则相贼故始于都者常大于鄙始于乐者常大于悲其作始简者其终本必调今有羙酒嘉肴以相飨卑体婉辞以接之欲以合欢争盈爵之间反生鬬鬬而相伤三族结怨反其所憎此酒之败也诗之失僻乐之失刺礼之失责征音非无羽声也羽音非无征声也五音莫不有声而以征羽定名者以胜者也故仁义智勇圣人之所备有也然而皆立一名者言其大者也阳气起于东北尽于东南隂气起于西南尽于东北隂阳之始皆调适相似日长其类以侵相逺或热焦沙或寒凝氷故圣人谨慎其所积水出于山而入于海稼生于野而藏于廪见所始则知终矣席之先雚蕈樽之上樽爼之先生鱼豆之先泰羮此皆不快于耳目不适于口腹而先王贵之先本而后末圣人之接物千变万轸必有不化而应化者夫寒之与暖相反大寒地坼水凝火弗为衰其暑大热铄石流金火弗为益其烈寒暑之变无损益于已质有之也圣人常后而不先常应而不唱不进而求不退而让随时三年时去我先去时三年时在我后无去无就中立其所天道无亲唯德是与有道者不失时与人无道者失于时而取人直已而待命时之至不可迎而反也要遮而求合时之去不可追而援也故不曰我无以为而天下逺不曰我不欲而天下不至古之存已者乐德而忘贱故名不动志乐道而忘贫故利不动心名利充天下不足以概志故亷而能乐静而能澹故其身治者可与言道矣自身以上至于荒芒亦逺矣自死而天地无穷亦防矣以数杂之夀忧天下之乱犹忧河水之少泣而益之也三千嵗浮游不过三日以浮游而为忧飬生之具人必笑之矣故不忧天下之乱而乐其身之治者可与言道矣君子为善不能使福必来不为非而不能使祸无至福之至也非其所求故不伐其功祸之来也非其所生故不悔其行内修极而横祸至者皆天也非人也故中心常恬漠累积其德狗吠而不惊自信其情故知道者不惑知命者不忧万乗之主其骸于旷野之中祀鬼神于明堂之上神贵于形也故神制则形従形胜则神穷聪明虽用必反诸神谓之太冲






　　经济类编卷一百
</div>
    <div class="pagination">
<a href="经济类编_page73.html">上一页</a><span>...</span><a href="经济类编_page69.html">69</a><a href="经济类编_page70.html">70</a><a href="经济类编_page71.html">71</a><a href="经济类编_page72.html">72</a><a href="经济类编_page73.html">73</a><span class="current-page">74</span>
    </div>
    <div class="pagination"><a href="index.html">返回目录</a></div>
</body>
</html>
