<!DOCTYPE html>
<html>
<head>
    <meta charset="UTF-8">
    <title>册府元龟 - 第 179 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 179 页/共 736 页</h1>
    <div class="content">    七年四月东魏遣使来聘是年遣兼散骑常侍明少遐报聘十一月东魏。又遣使来聘是月遣兼散骑常侍来狎报聘。
    十一年四月东魏遣使来聘。
    太清元年十二月遣太子舍人元贞还北为东魏主二年七月使兼散骑常侍谢聘于东魏结和。
    元帝太清五年（简文太宝二年也。时帝承制於江陵犹称太清年号）二月魏遣使来聘。
    承圣元年五月魏遣来贺平侯景。
    敬帝太平元年二月齐人来聘使侍中王廓报聘。
    二年四月齐遣使请和（太平元年三月後齐军继至陈霸先皆大败之至是通和）陈文帝天嘉二年六月齐人通好。
    三年四月齐遣使来聘。
    五年四月周遣使来聘五月周齐并遣使来聘十二月齐遣使来聘。
    六年四月（一作六月）周遣使来聘十月齐遣使来聘。
    废帝天康元年四月即位十一月周人来吊国哀。
    宣帝大建元年五月齐遣使来聘。
    二年五月齐遣使来吊。
    三年四月齐遣使来聘五月周遣使来聘。
    四年八月周遣使来聘。
    五年五月周遣使来聘。
    六年正月周遣使来聘。
    七年八月周遣使来聘。
    东魏孝静帝天平四年七月遣使散骑常侍李楷使于梁十二月梁武遣使来。
    元象元年十月梁武遣使来十二月遣陆操使于梁兴和元年六月梁武遣使来八月遣兼散骑常侍王元景使于梁。
    二年三月梁武遣使来五月遣兼散骑常侍李象使于梁十月梁武遣使来十二月遣兼散骑常侍崔谦使于梁。
    三年六月梁武遣使来八月遣兼散骑常侍李骞使于梁。
    四年正月梁武遣使来四月遣散骑常侍李绘使于梁十月梁武遣使来十二月遣兼散骑常侍杨裴使于梁。
    武定元年六月梁武遣使来八月遣兼散骑常侍李浑使于梁。
    二年三月梁武遣使来五月遣兼散骑常侍魏季景使于梁十一月梁武遣使来。
    三年正月帝遣兼散骑常侍李奖使于梁七月梁武遣使来十月遣中书舍人尉瑾使于梁。
    四年五月梁武遣使来七月遣兼散骑常侍元廊使于梁。
    五年正月梁武遣使来四月帝遣兼散骑常侍李纬使於梁。
    六年九月梁武遣使来。
    七年二月遣兼散骑常侍郑伯猷使于梁时魏收为散骑常侍兼中书舍人自魏梁和好书下纸每云：想彼境内宁静此率土安和梁後使其书乃去彼字自称犹著此欲示无外之意收定报书云：想境内清晏今万国安和梁人复书依以为礼。
    北齐文宣帝天保元年十一月梁湘东王萧绎遣使朝贡。
    二年正月梁湘东王萧绎遣使朝贡四月十日。又遣使朝贡。
    三年十一月梁王萧绎即帝位于江陵是为元帝遣使来聘。
    四年闰十一月梁元帝遣使来聘。
    五年十月西魏伐梁元帝于江陵语清河王岳等率众救之未至而江陵舀梁元帝为西魏将于谨所杀梁将王僧辩在建康共推晋安王萧方智为太宰都督中外诸军事承制置百官。
    六年正月清河王岳以众军渡江克夏首送梁郢州刺史陆法和诏以梁散骑常侍贞阳侯萧明为梁王遣尚书左仆射上党王涣率众送之五月萧明入於建邺（按梁书云：七月入於京师）六月诏曰：梁国遘祸主丧臣离彼炎方尽生荆棘兴亡继绝义在於我纳以长君拯其危弊比送梁主已入金陵蕃礼既修分义方笃越鸟之思岂怨南枝凡是梁民宜听反国以礼发遣是月梁主萧明遣其子章兼侍中袁泌兼散骑常侍杨裕奉表朝贡初明在梁为豫州刺史（明梁武兄子）兵败为魏擒之世宗礼（高澄）明甚重谓之曰：先王与梁王和十有馀年闻彼礼佛文尝云：奉为魏主并及先王此甚是梁王厚意不谓一朝失信致此纷扰自出师薄伐无战不克无城不舀今日欲和非是力屈境上之事知非梁主本心当是侯景违命扇动耳朕可遣使谘论。若犹存先王分义重成通和者吾不敢违先王之旨侯及诸人并即放还，於是使人以明书告梁主梁主乃致书以慰世宗是岁梁元帝为西魏所灭显祖诏立明为梁主前所获梁将湛海珍等皆听从明归令上党王涣率众以送是时梁太尉王僧辩司空陈霸先在建康推晋安王方智为丞相显祖赐僧辩霸先玺书僧辩未奉诏上党王进军明。又与僧辩书往复再三陈祸福僧辩初不纳既而上党王破东关斩裴之横江表危惧僧辩乃启上党王求纳明遣舟舰迎接上党王飨梁朝将士及与明刑牲软血载书而盟於梁与东度齐师比及侍中裴英起卫送明入建康遂称尊号以智方为太子是冬霸先袭杀僧辩复立方智以明为太傅明疽发背殂。
    八年十月陈高祖武帝立遣使称藩朝贺。
    十年三月梁主萧庄至郢州遣使朝贡九月使郦怀则陆仁惠使於萧庄庄在梁为永嘉王萧明殂帝以庄主梁祀自湓贼城济江即位于郢州庄为陈人所败入朝封侯朝廷许以兴复竟不果。
    武成帝河清元年正月诏散骑常侍崔瞻聘于陈十月陈人来聘十一月诏兼散骑常侍封孝琰使于陈十二月陈人来聘。
    三年四月诏兼散骑常侍皇甫亮使于陈六月归宇文媪于周九月归阎媪于周陈人来聘。
    四年四月陈人来聘。
    後主天统元年六月太上皇帝诏兼散骑常侍王季高使于陈。
    二年三月陈人来聘六月太上皇帝诏兼散骑常侍韦道儒聘於陈十二月陈人来聘。
    三年四月太上皇帝诏兼散骑常侍司马幼之使于陈。
    九年周人来通和太上皇帝诏侍中斛斯文略报聘。
    于周十一月太上皇帝诏兼散骑常侍李谐使于陈五年二月诏侍中比烈长文使于周。
    武平元年正月诏兼散骑常侍裴谳之聘于陈。
    二年正月诏兼散骑常侍刘环俊使于陈四月陈遣使连和谋反周朝议弗许九月陈人来聘十一月诏侍中赫连子亻免使于周。
    三年三月周人来聘八月使领军封辅相聘于周九月陈人来聘。
    四年正月诏兼散骑常侍崔象使于周二月周人来聘四月。又来聘六月诏开府王师使于周。
    ○闰位部　却贡献
    古者贡献之制有艺有极苟非其道庸可取乎！观夫宋齐而下逮於梁室虽眷命攸属而运历非正乃有恭已修德稽古发号不宝远方之物不纳非时之贡志存抑损道符简易斯亦一时之美足垂於後焉。
    宋高祖永初中广州尝献入洞细布一端八丈恶其精丽劳人即付有司弹太守以布还之并制岭南禁作此布帝素有热病并患金创末年尤剧坐卧常须冷物後有人献石床寝之极以为佳乃叹曰：木床甚费而况石邪即令毁之。
    南齐太祖建元元年四月即位断四方上庆礼。
    明帝建武元年十月即位诏断远近上礼。又诏蕃牧守宰或有荐献事非任土严加禁断十一月立皇太子诏东宫肇建远近或有庆礼可悉断之。
    二年十一月皇太子纳妃褚氏断庆礼。
    三年闰十二月皇太子冠断远近上礼。
    梁高祖天监元年四月即位断远近上庆礼八月交州献能歌鹦鹉诏不纳。
    二年五月断诸郡县献奉二宫唯诸州及会稽职惟岳牧许荐任土。若非地产亦不得贡。
    十四年正月朔皇太子冠停远近上庆礼。
    陈宣帝大建七年四月监豫州陈桃根於所部得青牛献之诏遣还民。
    梁太祖乾化二年以丁审衢为陈州而审衢厚以鞍马金帛为谢恩之献帝虑其渔民复其献而停之。
    ●卷二百十六
    ○闰位部　征伐
    秦始皇元年晋阳反将军蒙骜击走之。
    二年キ公将卒攻卷斩首三万。
    三年蒙骜攻韩取十三城十月攻魏氏有诡。
    四年拔有诡。
    五年将军蒙骜攻魏定酸枣燕虚长平雍邱山阳城皆拔之取二十城。
    六年韩魏赵卫楚共击秦取寿陵秦出兵五国罢拔卫迫东郡其君角率其支属徙居野王阻其山以保魏之河内。
    七年将军蒙骛死以攻龙孤庆都（庆一作キ）还兵攻汲。
    八年始皇弟长安君成乔将军击赵。
    九年攻魏垣蒲阳。
    十一年王翦桓杨端和攻邺取九城王翦攻阏与潦杨（在并州）皆并为一军翦将十八日军归斗食以下（百石以下有斗食佐史之秩）什推二人从军取邺安阳桓将。
    十三年桓攻赵平阳杀赵将扈辄斩首十万。
    十四年桓攻赵军於平阳取宜安破之杀其将军桓定平阳武城。
    十五年大兴兵一军至邺一军至太原取狼孟（太原有狼孟县）。
    十七年内史腾攻韩得韩王安尽纳其地以其地为郡命曰：颍川。
    十八年大兴兵攻赵王翦将上地下井陉（山名在常山今为县）端和将河内羌<疒鬼>伐赵端和围邯郸城。
    十九年王翦羌<疒鬼>尽定取赵地东阳得赵王引兵欲攻燕屯中山赵公子嘉率其宗数百人之代自立为代王东与燕合兵军上谷。
    二十年燕太子丹患秦兵至国恐使荆轲刺秦王秦王觉之体解轲以犭旬而使王翦辛胜攻燕燕代发兵击秦军秦军破燕易水之西。
    二十一年王贲攻蓟乃益发卒诣王翦军随破燕太子军取燕蓟城得太子丹之首燕王东收辽东而王之。
    二十二年王贲攻魏引河沟灌大梁大梁城坏其王请降尽取其地。
    二十三年复召王翦强起之使将击荆取陈以南至平舆（汝南有平舆县）虏荆王秦王游至郢陈荆将项燕立昌平君为荆王反秦於淮南（淮一作江）。
    二十四年王翦蒙武攻荆破荆军昌平君死项燕遂自杀。
    二十五年大兴兵使王贲将攻燕辽东得燕王喜还攻代虏代王嘉王翦遂定江南地降越君置会稽郡二十六年齐王建与其相后胜发兵守其西界不通秦秦使将军王贲从燕南攻齐得齐王建。
    三十三年发诸常通亡人赘胥（赘谓穷有子使就其妇家为赘胥）贾人略取陆梁地为桂林（今郁林是）象郡（今日南）南海以遣遣戍（五千万人守五岭）。
    二世元年七月戍卒陈胜等反故荆地为张楚（张大楚国也。）胜自立为楚王周文自言习兵胜与之将军印西击秦行收兵至关车千乘卒十万至戏军焉（戏水名在新丰东）秦令少府章邯免骊山徒人奴产子（奴产子犹今人云：家生奴也。）悉发以击楚军大败之周文走出关止屯曹阳（曹水之阳也。其水出陕县西南岘ダ山西北流入河今谓之好阳涧在陕县西四十五里）二月馀章邯追败之复走渑池十馀日章邯击破之周文自刭军遂不战。
    蜀先主章武三年三月汉嘉太守黄元以先主疾举兵攻临邛县遣将军陈{勿月}讨元元军败顺流下江为其亲兵所纟专生致成都斩之。
    後主建兴元年夏太守米褒拥郡反先是益州郡有大姓雍反流太守张裔於吴据郡不宾越隽夷王高定亦皆叛。
    三年三月丞相诸葛亮南征四郡皆平。
    七年春丞相诸葛亮遣陈式攻武都阴平遂克定二郡。
    吴大帝黄武二年戏口守将晋宗杀将王直以众叛如魏魏以为蕲春太守数犯边境帝令将军贺齐糜芳刘邵等袭蕲春郡等生虏宗。
    嘉禾三年八月以诸葛恪为丹阳太守讨山越。
    四年夏遣吕岱讨庐陵贼李桓等（赤乌元年春破之）。
    六年二月以陆逊讨鄱阳贼彭旦等其年皆杀之。
    赤乌二年十月将军蒋秘南讨夷贼秘所领都督廖式杀临贺太守严网等自称平南将军与弟潜共攻零陵桂阳及摇动交州苍梧郁林诸郡众数万人遣将军吕岱唐咨讨之岁馀皆破。
    废帝太平二年八月会稽南郡反杀都尉鄱阳新都民为乱廷尉丁密步兵校尉郑曹将军钟离牧率军讨之。
    後主宝鼎元年十月永安山贼施但等聚众数千人（永安今武康县）劫後主庶弟永安侯谦屯乌程北至建邺众万馀人丁固诸葛靓逆之於牛屯大战但等败走。
    天纪三年夏合浦太守修允部曲督郭马与部曲将何典王族吴述殷兴等攻杀广州督虞授马自号都督交广二州诸军事兴广州刺史述南海太守典攻苍梧族攻始兴八月以执金吾滕循（循一作修）假节领广州牧率万人从东道讨马兴族遇於始兴未得前马杀南海太守刘略逐广州刺史徐旗。又遣徐陵督陶将七千人从西道命交州牧陶璜部伍所领及合浦郁林诸郡兵当与东西军共击焉（未克而吴降晋循师遂还）宋文帝元嘉三年正月遣中领将军到彦之征北将军檀道济讨荆州刺史谢晦擒之。
</div>
    <div class="pagination">
<a href="册府元龟_page178.html">上一页</a><span>...</span><a href="册府元龟_page174.html">174</a><a href="册府元龟_page175.html">175</a><a href="册府元龟_page176.html">176</a><a href="册府元龟_page177.html">177</a><a href="册府元龟_page178.html">178</a><span class="current-page">179</span><a href="册府元龟_page180.html">180</a><a href="册府元龟_page181.html">181</a><a href="册府元龟_page182.html">182</a><a href="册府元龟_page183.html">183</a><a href="册府元龟_page184.html">184</a><span>...</span><a href="册府元龟_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
