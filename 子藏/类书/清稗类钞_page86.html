<!DOCTYPE html>
<html>
<head>
    <meta charset="UTF-8">
    <title>清稗类钞 - 第 86 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 86 页/共 432 页</h1>
    <div class="content">
　　京师有巨贼神于窃，虽富贵家之坚壁高墉，重门叠户，所藏金银珠宝，辄搜括一空。于是被窃之家，岁以百计。捕益急而窃愈伙，坊役悉受严比。一日，有役昼饮兵马司街，见有盲叟持四尺长竿杖，探路而行，将入巷，役呼曰：「此巷塞，莫误入。」叟诺而去。未逾时，复至，仍欲入巷。役呼如前，叟仍诺而去。役诧之，守终日，不再至。次日复待，见叟执杖来，行入巷，乃尾之。叟至巨室门首，知门双扃，以手探环，以杖测檐，量度多时，立杖于门侧，出而就溺。役谋先窃其杖，次撃其人。往取杖，杖重百余斤，双手举之不得。叟闻杖响，知有人图之，即奔入寻杖，手杖已去。役失色，出巷搜叟，不知何往。役思叟技如此，难以力制。次日，巨室诣县投状云，夜间门户不开，财宝已失。役心知叟所为，由是沿途访叟。后于骡马市见叟点杖而行，役随至僻地，谓之曰：「汝事已发觉矣，曾知否？」叟曰：「既发觉，且听其发觉。」遂挽役入市，至僻店沽饮，问役姓氏居址，及所辖地段，役告之。叟曰：「既蒙相知，必图厚赠，此地非谈心之所，来日于陶然亭下俟我，尚有要言一叙，幸勿爽约。」役诺而散。晨兴往候，终无叟迹。如是者三日，役复遍察通衢，忽遇之，责以欺诳。叟曰：「予久待汝不至，两造尊室，贤伉俪酣眠熟寝，未敢声呼，所有要言及酬谢物，已置之床侧矣，归验便知。」役愕然而回，移衾揭帐，见东隅柱上插一利刃，旁列一函，金三百两。诵其函曰：「予之行径，为尔窥破，本应杀汝，以图灭口，复思尚无深仇何必作孽。外三百金，酬报未宣之惠。此后休问予事，各不相侵。倘若妄想，当以利刃为鉴。」役大栗，不敢泄。后之报窃者愈烈，诸役杖毙无数。时南省饷银解部，路宿雄县，鞘堆积大堂。派役守之。旋报重门尚扃，亡两鞘。宰惊讶，密招营弁捕贼，弁未至而又亡二。弁至，宰以告失，弁曰：「此飞檐走壁之人，须于上流节制。」约数弁挟器升屋上待。仍令兵役持刃下俟。无何，见一人持杖飞来，两臂各挟一鞘而跃。诸役刃之不及，屋弁以铜鞭击之，鞭折弁陨。次弁复击以双锏，一锏伤贼臂，贼落地，弃鞘持杖奔檐，仍遭锏伤坠地，而锏弁已为杖断双股矣。众役就地缚之，则盲叟也。其杖以钢铸，外髹以漆，重不能举。严刑审讯，京中大案悉认不讳，其党至死不招。问何以盲犹为此，曰：「因欲为此，所以致盲。不盲，久为役捕；惟盲，人不及觉，始得至今日耳。」乃戮之以狥.

　　贼为舟中老人所欺

　　运河经无锡北门外，曰蓉湖，湖水宽广，帆樯林立。有窃贼，善泅水，凡舟载货以泊者，恒为所取，案如山积，不能破。一日薄暮，有巨舟挂帆来，抵水滨，帆落，遂泊焉。贼自岸侧睨之，窗掩无所见，遂泅水至彼岸遥望，则见窗洞开，烛荧然，白发老人据案坐，手执卷审视。时尚早，遂就茶肆小憩。二更许，仍隔水窥伺，老人态如前，风自窗入，吹手中卷，卷页一一如轮转，不之觉。以为是必老于行旅者，挟巨资，故无寐，实则睡已熟，燃烛作展卷状者，示吾辈以有备耳。时不可失，勿为所欺。于是潜行水中，距舟尺许，出水，探首向窗视，木匣纵横，列榻下，高可二尺，广半之，烛花大如枣，老人鼾声如雷，涎自口角流下。案侧有鎗，不及五尺，锐利有光，取之出。视老人，寂然，胆陡壮，蛇行入，先以绳宽缚老人于椅背，转身挟木匣一，急从窗出。力过猛，舟动，老人觉，顾身缚不能立，手探窗际，仅及脚跟，捉之，竟脱，遁去。贼既入水，知老人有备，伏舟底。须臾，矢果雨下。夜将半，始行，未及半里，老人泅水尾追之。木匣重，行迟，几为所获。将及三里桥，适有舟自桥出，橹摇波动，乘间窜桥下，置木匣而后遁。老人无所获，乃返。自忖虽辛苦，幸有木匣在。明日人静时，至桥下取归，启视之，则砖石也。大懊丧，誓不复作贼。踵皮已脱，不良于行，匿乡曲，以更夫终。此咸丰时事也。

　　刀客窃印

　　山东多刀客，往往御人于国门之外，然矫健绝伦者，亦不多觏。咸丰时，登州某县有刀客某，猱捷迅速，垣壁所不能隔。其友某，有技，与之相埒，亦刀客也。刀客犯案累累，官府购之急，则逃至汴，充捕役，凡案情重大非弋获不可者，恒责之。某夜，抚院忽失印，即令缉之。某奉命踌躇，知为巨贼，密索诸城内外，凡城垣之上，楼房之脊，以及船桅、旗竿之颠，搜之几徧。一夜，至城东北铁塔旁，见有人自顶下，瞬息无踪。因超越而上，伏候之。须臾，其人返，相视惊喜，则友也。与叙间阔，并询窃印故。友曰：「吾来寻君，思非此不能速遇，且将一试技能，使知吾辈中大有人耳。兄曷偕我去，何充此龌龊捕，受官府恶气耶？」某然之，反抚印，偕友行。抚穷缉之，渺矣。

　　吕二改行致富

　　吕二，贼之雄也，不知所从来，或曰湘人，或曰鄂人，或曰皖人。其踪迹以皖城为多，凡江湖流窃来皖者，必吕允，始可施其技。其窃也，禁用暴力，虽携械，当破获之际，务以智自脱，否则宁弭首受缚，不得伤人。

　　歙有曹某，其大弟子也，能传其术。邑之富人方迎娶，奁具极丰，吕与曹及其它一人往，杂众中为伪觏者。入其室，使一人手布包走，且呼曰：「贼，贼！」布包者，其所早备以为囮，中敝衣数件，无他物也。众人惊起竞逐之。其人行甚疾，众追稍远，曹则尽卷几案铺陈一切，乘间分塞来宾所乘舆之底。众追得之，审其非，释令去。归而陈设不见，皆大骇。方纷乱间，曹与吕又尽窃其首饰之贵重者去矣。久之，乱定，始觉，已不可追。

　　吕之教人，分别门类，钻穴者，踰墙者，剪绺者，探钥者，各以类相从。其避光匿影、绝声灭迹之法，暇日辄为其徒口讲指画。晚年洗手，不复为此，亦戒曹令自惩毖，曹不能从。吕六十余，乃经商于外，七十四始还皖，富已不赀，人已不复知其向为贼矣。一旦，忽柬招城中绅商农工有名者数百人饮宴，酒酣，出簿籍一，尽列诸人姓名，上书某若干，某若干，按籍付资。众惊怪不受，吕笑曰：「我即向日之吕二也，扰诸君多矣，簿记具在。今行将就木，故躬行陶朱之术以赎前愆，此非盗泉也。今于诸君，本利皆清偿，不更賷污名入泉下，不亦善乎！诸君拒我，便非与人为善之义。」众不得已受之。所余犹可万金。岁余，吕疾，召其徒，举余款尽分授之，令各自谋生，毋更为此，遂卒。其徒得资，亦颇有改行者。而曹终不悔，后十年，毙于钱塘狱。

　　曾文正有珠被窃

　　曾文正入觐，恩礼优渥，赐物累累称异数，中有明珠一颗，绾以金丝，缀之项下，斯须不去。一日有燕会，宾客满座，谈次，或谓近日京中剧骗甚多，且其术至黠，不可捉摸，吾辈宜慎之。曾掀髯笑曰：「鼠辈伎俩，吾未之信。果能骗得乃公项下珠者，斯神技耳。虽然，吾知其无此术也。」越宿复入觐，乘肩舆入禁城。禁城地广漠，一望可数里许，于晨光熹微中，见有车远至，一出一入，须臾已近。车中似一亲贵，须眉殊轩爽，似曾相识，然实不知其为谁。曾出舆步行以示敬，亲贵亦步行，忽扬声曰：「尔非某某乎？」曾唯唯，却立，似有所思。亲贵前谓之曰：「二十年前某月日，曾与足下一面。当时足下无须，余方年少。今日相见，足下之须如许斑白，余亦于思尔尔矣。」言时，以指自捋其须，并引须与曾须相比。既而大笑，拱手遂去，曾亦登舆进。无何，朝罢归，方欲解衣而明珠已不翼而飞矣。骇甚，徧索不得，始悟所遇者，剪绺贼也。又数日，应同乡某御史之约，赴戏园观剧，顾曲者或木天名宿，或豪贵少年，座为之满。剧将半，觉靴中似有不适，脱之，有物堕地，拾而视之，则曩日所失珠也。

　　炉坑内有贼自首

　　周某家有菊，一日，闲步庭前而赏之，忽闻大呼曰：「有贼！」其声暗呜，如牛鸣盎中，举家骇异。俄连呼不已，谛听之，乃在庑下炉坑内。乃邀逻者来启视，则儽然一饿夫，昂首长跪，自言为前夕乘闇阑入，匿于此，冀夜深出窃。不虞二更微雨，有人移腌虀两瓮置坑板上，遂不能出。尚冀雨霁移下，乃两日不移，饿不可忍。自思出而被执，罪不过杖，不出则终为饿鬼，故反作声自呼耳。

　　文渊阁书被窃

　　文渊阁多藏书，每年伏日，例须晒书一次，十余日而毕。直阁事者不监视，供事下役辄窃之以鬻钱，惟所窃皆零本耳。

　　太和门库物被窃

　　太和门左有明库六，岁派满大臣二员，督率司官盘查一次。每查一次，即为其从人窃一次。其中一库，皆帘幙衣履之属，中有珠幔，宽长可八尺，为珍珠所穿，四围以红绿宝石间之，小者如绿豆，大者如龙眼核，线已朽败，一抖晾，则珠纷纷落，必一一拾而裹之，记于簿，加印花焉，然已易为赝者矣。更有明万历宫人绣履七八箱，嵌珠如椒，皆假者。更有皮张库，则皆鞹矣。至金库、银库，则必历年报空也。

　　库丁窃银

　　户部银库有库丁，凡四十人。开库之日为堂期，月九次，合加班之堂期计之，凡十余次。每一丁，月有三四次可当值，出入累千万，无不有所窃。三年满役，除行贿满尚书规费六七千金及保镖费外，尚可余三四万金。堂期入库，四时均赤身，而满尚书公案鱼贯而入，取官制衣裤着之。运银疲乏，可出而小憩。其复入也，仍裸而至公案前，张两臂，露两胁，胯亦微弯，更开口作声，以示全体无夹帯也。然所窃之银，则在肛门中，人不及察也。闻业此者，先以鸽卵出入肛门，以次而易鸡卵，鸭卵，鹅卵，均泽以　油。久之，更塞以重十两之鐡丸六七枚，则每次塞银时，至少可五十两矣。又有一法，则藏银于夹底水桶。盖京师街衢多尘，堂期必备清水洒路，库丁乃于桶底加板一层，银入其中，俟堂官散，即从容担之而出。

　　贼窃国玺

　　皇帝有传国玺，而又有国宝，存庋奉天大内者，亦数十计。同治时，重修玉牒成。先一日，由内阁恭请御玺，以备钤用。满学士某实司之，验视无误，即藏之库中，且闭户而下键焉。时满大学士为宝文靖公鋆及灵某。灵时已回第，忽急趋入阁，召某而谓之曰：「所藏之宝，盍再视之。」某如命而往，库门之封识宛然，及逐一启验，则皇帝亲亲之宝，已不翼而飞矣。某惶急复命，宝闻之，亦不知所出，且欲实时奏闻请旨。灵止之，手百金之银票与某曰：「置匣中，明日当有验，第勿声张。」及归家，一夕目不交睫。未明入直，急启匣审视，则玉宝在其中，而银票渺然矣。 

　　李某遇铁算盘

　　江西李某以贸易往来苏、杭，亦老于江湖者也。尝自杭州归，中途有少年求载，同舟者咸拒之。李见其衣服褴褛，踯躅江岸，心怜之，语同舟者曰：「孤客无归，大可怜悯，何惜此一席地乎！」乃招之登舟。至常山，将舍舟而陆，少年顾诸客曰：「萍水相逢，幸附骥尾，今将分手，颇思一尽微意，供诸君一饱，愿闻所嗜。」诸客曰：「昨过某处，见市中馒头颇佳，今思之，食指犹动。既承雅意，得此足矣，他不敢请。」时距其地已远，诸客姑以此难之，且知其贫，必不能办之。少年曰：「可。」乃还至其所卧处，蒙被而卧。众呼之，曰：「毋扰清梦。」众曰：「吾曹饥矣，馒头安在？」曰：「诸君何汲汲若是，顷方起馊裹馅耳。」卧如故。久之，觉热气缕缕，自其被中出，众异焉。或曰：「此渴睡汉鼻息耳。」俄少年起曰：「馒头出笼矣。」发其衾，累累者皆是也。众客饱啖，咸果其腹，异而叩其术，笑不言。食已，登陆，独约李会于三里外。李至，少年已先在，出数纸为赠。视之，自玉山至李之乡里止，一路舟车，悉为代雇，此则各牙行之票据也。李怪问之，少年曰：「不敢相欺，某乃江湖所谓铁算盘者也。不必探囊胠箧，而能以术取人财。舟中诸客所赍，已各分其半矣。以君长者，故丝毫未取，且为君代雇舟车以报厚意。」李大惊，又甚感之，再三致谢。少年曰：「舟车之费，皆取之诸客，何谢焉！」李曰：「相距且数百里，何能咄嗟而办？」少年曰：「我辈于千里外物，不难立致，况数百里，直咫尺耳。」又谓李曰：「江湖间如我辈者不少，君此后橐中宜置五谷少许，或官府印花，方不为术士所算也。」遂别李而去。李持票据示牙行，无不合契，沿途舟车悉应付如数。

　　襄河上下游多女贼

　　襄河上下游多女贼，行旅苦之。山阴某游幕陕省，以事南旋，溯襄而下，有同行船十余艘，鱼贯而进，守望相助。一夕，入鄂境，丛山峻岭，四无人烟，以时晏不复前，遂泊于中流。每五六艘骈列，联以巨缆，两端距岸各数丈。夜阑，诸人以倦而睡，某以吸鸦片烟未寝，斗闻呀然一声，出自邻舟，亟起依窗而瞩，但见月明水静，一黑影向丛山飞去，霎时已失。舟人纷觅无获，某亦手持水烟管过邻舟问讯。邻舟一武弁，须眉伟然，叹曰：「作客大不易，此间素号匪薮，虽万山峻拔，上干云霄，飞鸟不至，罔论人迹，而实为宵小之安乐窝。舟泊中流，余窃惴惴。三更后，万籁俱寂，犹嘿然危坐，旋觉舟微震，知有异，乃以藏文凭之小箱置枕旁，荐刀假寐。贼先登君舟，见君未眠，乃过余舟。闻余鼾声大作，启门径入，以手攫箱。余遽跃起，出其不意，挥刀击之，贼嗷然夺门遁。」谭次，某落纸煤于槽中，俛拾之，得一物，血模糊，烛之，玉皙，一女子手也。诸舟恐复有贼来，不敢留，星夜启椗南下。

　　窃银角

　　广州铸钱局会计员，每日会计出入，往往少数十金，莫测其故。盖凡工人入厂时，每人率携有香蕉数枚，乘人不见时，輙嵌一二角之小银钱于蕉中吞之，出厂则从大便取出。工人劳苦，必不能禁食香蕉，故竟无术以禁绝之。

　　匿小儿于箱以窃物

　　光绪时，有奇窃名于江湖间。尝令数小儿怀种种锁钥及破衣败絮藏皮箱中，使人舁以上汽船，一若旅行之辎重者，汽船中人自以之入箱舱矣。箱之底板有机棙，至中途，则拨机而板脱，小儿出，乃徧发他箱，取其珍物，而以己箱之物实其中。及船至埠，则小儿杂人丛中出矣。

　　窃箱笼及木器

　　杭州某宅，尝以喜庆事演剧三日，至第四日，主仆皆倦，夜未阑，卧矣。贼十余辈入其室，取箱笼及木器，乃张灯启门，相与担负诸物，杂沓而出，且佯相语曰：「吾辈辛苦数日，主人不谅我，欲我辈连夜还人物，岂非不情！」时更夫闻之，以为必某宅仆人也，因劝之曰：「汝辈受雇钱，作事乃义务，何可深怨！」则羣叱之曰：「此何与汝事，乃须汝饶舌。」比明，主人见大失物，问更夫，始知贼故以是欺更夫也。

　　窃首饰

　　凡小银饰肆门前之柜，恒置一灯，肆伙即坐其旁，以事工作。一日，有状似甚困惫者至其处，哀之曰：「吾患疮，幸某善士与我一膏药，云贴之立愈，欲借汝灯一用可乎？」店伙允之。即就灯将膏药揭开，出不意，贴膏药于店伙之口，便攫贵重首饰去。逮揭膏追贼，去已远矣。

　　窃驴之狡

　　金陵聚宝门，即南门也，层谯壮丽，复洞宏深，又当四通八达之衢，行人如蚁，肩背相摩，妙手空空儿，遂于此肆其胠箧之技。一日，有乡妇骑驴入城，其夫执鞭随于后。行至半洞，忽以人多前后隔断，可望不可即。半向，又有人载巨囊，散漫庞大，夹于妇之左右而行。良久人稀，妇忽自空中下坠，身犹在，脚犹在镫，惟驴则不知何往矣。夫亟就而扶之起，询其故，妇茫然。盖此辈党羽颇众，见此驴可得重值，因密遣其党，佯为拥挤，使骑者不能左右顾，乘间即断驴之衔勒与镂膺，而以两人托鞍于空中，又以锥刺驴尻，使负痛急走，既远，即撒手而去。夫见妇坠，必急视其受伤与否，不及追贼，贼即于此时远遁矣。

　　贼闻僧吟诗而退

　　扬州平山退居庵某僧耽吟咏，光绪乙未重九夕，方徜徉禅榻，挑灯构思，渐入深夜。有偷儿至，盖审其香积厨略有所蓄，故穴墙而入也。既入，见僧方苦吟入定，充耳不闻，乃至隔房而肆搜括。讵僧忽得句，起而吟曰：「风月双清偷不得。」偷儿骤闻之，大惊，以为僧已觉之也，仅攫其轻便者，亟窜去。僧闻声出视，则山门洞开，经炉禅杖犹狼籍满地也。

　　掱手

　　沪人呼翦绺贼曰掱手，犹言扒手也，亦曰瘪三码子。非专以翦绺为业也，可窃则窃，否则行乞。

　　垂髫女为掱手

　　上海之掱手，有以垂髫女为之者，以其尚未成年，人多忽而不察也。其人衣饰华洁，举止大方，每择嫁女之巨室，伺于门，见有女宾降舆，即尾之而进，升堂入室，主人辄误以为女宾之偕来者也。周旋其间，乘间攘物，于是有搜窃新妇待御之珍品者矣，有被夺小儿随身之饰器者矣。其从容者，或且随众筵宴，果腹而出，而主人、贺客皆不及觉察也。

　　上海飞口有神技

　　上海翦绺、扒掱之贼至多，然类分部别，名目至繁，闻其中有五等。一曰里口，乃以小翦翦物者。一曰外口，乃以康熙大钱磨成刀式割物者。一曰窃口，乃以手掏摸者。一曰盗口，虽系偷窃，而带有强横性质，如长江帮中之扒儿手者。一曰飞口，则飞行绝迹，神妙不可思议，为最上乘矣。光绪壬寅、癸卯间，一客自直隶保定来，既至沪，即往谒探捕，请曰：「弟在北方，时运不济，故作南游，冀托诸公福庇，在此小作勾当，旬以为期，即当他徒。」探捕诘之曰：「君欲得若干乎？」客曰：「不敢多求，三四千金耳。」闻者皆挢舌。盖若辈向无大志，一人十日，多至数百金而止耳。羣对以为数太鉅，恐不能如愿。客讶然笑曰：「北方万金犹不奇，上海为全国第一商埠，区区者何足介意！总之与诸君约，以十日为期。如得手，弟取四之三，以一奉赠。将来诸君北上，亦当稍尽地主之谊，以答盛情。」众曰：「然则俟吾辈商之领袖，以定可否。」众乃谒公共租界海宁路汇四捕房总捕头。总捕头曰：「此间向无大宗交易，客今放手为之，若肇祸者，诸君奈何？我奈何？客亦自将奈何？事后倒虾笼。「赃到手复吐出者，谓之倒虾笼。」又奈何？诚不如其已也。余断不允。」众曰：「请自往复之，可乎？」总捕头曰：「可。」既见客，辞以不能。客曰：「允否，君之权力，某不敢强。既不见许，某休憩数日，即他往耳。」总捕头曰：「能即日行乎？」客曰：「君欲某行，即以明日上道。」总捕头曰：「甚善，愿君以相片见惠。」客勃然曰：「恶，是何言！予既不有求于此，则相片即非君所能索，不可得。君必欲得者，毋宁得予之头。」遂忿然作色而别。

　　明日午后四时三十分，总捕头散步道左，方探手于怀，索时计，则时计及炼并囊中一千数百圆之纸币，不翼而飞矣。总捕头震怒，乃召通班探捕，严谕之曰：「若辈办公乃如此！外间窃案层见迭出，今且侵及我。姑以一日为限，明日此时必以原物见还，不则若辈悉罢斥，予将于本国或香港别选能者来。」众退，惶急无计。有疑为客所为者，大索客，不可得。一再集议，以某与客略审，迫其蹑客踪，谓之曰：「子觅得客原物来，客昔者所要约，悉如命，否则子先有所不利。」某曰：「客于城中亦有寄宿地，且姑觅之。」

　　至则客固未出也，某为致众意。客笑曰：「今不能若是易矣。子往语诸君，任予留此三月，买卖无定数，十万八万，视予力所及。且尚有一要言，子其识之。大名鼎鼎之总捕头，当以相片见赠，俾留为纪念。不然者，予谨俟于此，诸君其何能为！」某退而复命，往复商议，始以一月期、万金额定议。议定，索原物，客又笑曰：「咄，此岂汝所能索者。取之谁，当还之谁耳。烦语总捕头，明日可仍于原时原地，游行如前状，自有人致之，毋多言。」某不得已，诺而退，复命于总捕头。

　　明日将届时，总捕头至其地，蓄意以伺之，乃久之而四时半矣，五时矣，犹寂然。时捕探亦有立于旁者，总捕头曰：「彼乃敢戏予！」探捕中有一人言曰：「渠矢言矣，当不失信，盍于身畔详检之。」总捕头如言，则原物赫然在身，瞿然曰：「有是哉！彼之手腕灵敏神妙，一至于是耶？果若何而窃，若何而还，若辈试询之。」

　　某乃往询之客，则曰：「今不必言取，可问总捕头以四时三十分时有一快马车自东疾驰而来，几撞其身，左侧一人以手略推，始免，撞者为谁乎？」某以告总捕头，总捕头曰：「噫，吾知之矣。衣玄色小袄、灰色坎肩，目架墨晶眼镜者，殆其人也。」

　　上海小工窃物

　　上海小工之窃物，最多者为各大汽船码头。汽船至，蜂拥而上，为客运行李，虽有码头巡丁、水上包探之保护，偶一不慎，即已遗失，此老于行旅者所皆知也。更有专运栈货之小工，即俗名杠棒者，其盗物手段，尤极灵活，不论南北杂货、药材、食物、茶叶、米粮等类，若辈均能一一窃之。且汇山码头一带，竟有专收码头贼赃之商店。所收者，药材为多，杂货、茶米等次之，洋货、布疋则甚鲜，盖以箱箧坚固，不易窃也。

　　窃盖
</div>
    <div class="pagination">
<a href="清稗类钞_page85.html">上一页</a><span>...</span><a href="清稗类钞_page81.html">81</a><a href="清稗类钞_page82.html">82</a><a href="清稗类钞_page83.html">83</a><a href="清稗类钞_page84.html">84</a><a href="清稗类钞_page85.html">85</a><span class="current-page">86</span><a href="清稗类钞_page87.html">87</a><a href="清稗类钞_page88.html">88</a><a href="清稗类钞_page89.html">89</a><a href="清稗类钞_page90.html">90</a><a href="清稗类钞_page91.html">91</a><span>...</span><a href="清稗类钞_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
