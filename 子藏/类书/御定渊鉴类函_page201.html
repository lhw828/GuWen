<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 201 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 201 页/共 320 页
  </h1>
  <div class="content">
   増诗汉蔡邕答对元式诗曰伊余有行爰戾兹先进博学同率从济济羣彦如云如龙君子博文贻我德音辞之集兮穆如清风
　　増书宋苏轼上富丞相书曰五帝三代之事百家之言莫不尽读礼乐刑政之大小兵农财赋之盛衰四海之内地理之逺近山川之险易土物之所宜莫不尽知当世之贤人君子与夫奸伪险诈之徒莫不尽究至于曲学小数茫昧惝恍而不可知者皆猎其华而咀其英泛其流而渉其源虽自谓当世之辨不能傲之以其所不知则是明公无复有所畏惮于天下之博学也
　　増序晋郭璞尔雅序曰夫尔雅者所以通训诂之指归叙诗人之兴咏总絶代之离词辨同实而殊号者也诚九流之津渉六艺之钤键学览者之潭奥摛翰者之华苑也若乃可以博物不惑多识于鸟兽草木之名者莫近于尔雅尔雅者盖兴于中古隆于汉氏豹鼠既辨其业亦显英儒赡闻之士洪笔丽藻之客靡不钦玩耽味为之义训璞不揆梼昧少而习焉沈研鑚极二九载矣虽注者十余然犹未详备并多纷谬有所漏略是以复缀集异闻防粹旧说考方国之语采謡俗之志错综樊孙博阅羣言剟其瑕砾搴其萧稂事有隐滞援据征之其所易了缺而不论别为音图用祛未寤辄复拥篲清道企望尘躅者以将来君子为亦有渉乎此也【樊光孙炎并注尔雅】
　　増賛汉刘向賛曰自孔子后缀文之士多矣唯孟轲荀况董仲舒司马迁刘向扬雄此数公者皆博物洽闻通达古今其言有补于世传曰圣人不出其间必有名世者岂近是乎刘氏鸿范论发明大传着天人之应七略剖判艺文综百家之绪三统歴谱考歩日月五星之度有意其推本之也
　　増杂文抱朴子曰闻商羊而戒浩瀁访鸟砮而洽东肃谘萍实而言色味询土狗而识羵羊被灵宝而知山隐因折爼而说专车瞻离毕而分隂阳之候由冬螽而觉闰余之错何神之有学而已矣夫童謡犹助圣人之耳目岂况坟索之博哉






　　御定渊鉴函卷二百七十八
　　钦定四库全书
　　御定渊鉴函卷二百七十九
　　人部三十八【信　节操】
　　信一
　　増释名曰信申也言以相申束使不相违也　尔雅曰允孚亶展谌诚亮询信也【注曰方言云荆呉淮泗之间曰展燕岱东齐曰谌宋衞曰询亦皆见诗疏曰皆谓诚实不欺也】　易曰庸言之信　又曰厥孚交如信以发志也　又曰行险而不失其信　又曰人之所助者信也　又曰豚鱼吉信及豚鱼也　又曰中孚信也　书曰彰信兆民　又曰尔无不信朕不食言　诗曰言笑宴宴信誓旦旦　礼记曰士以信相考　又曰大信不约　又曰大夫执圭而使所以申信也　又曰君子寡言而行以成其信则民不得大其美而小其恶又曰忠信以为甲胄　左曰信不由中质无益也又曰茍有明信涧溪沼沚之毛苹蘩蕰藻之菜筐筥
　　锜釡之器潢污行潦之水可荐于神可羞于王公
　　又曰牺牲玉帛弗敢加也必以信　谷梁曰言之所以为言者信也言而不信何以为言信之所以为信者道也信而不道何以为信　公羊荀息曰使死者复生生者不愧乎其言则可谓信矣　韩诗外曰受命之士正衣冠而立俨然人望而信之其次闻其言而信之其次见其行而信之既见其行而众皆不信斯下矣诗曰慎尔言也　前汉书曰信者诚诚者直故为绳也又曰乃同律度量衡所以齐逺近立民信也　杜钦曰天道贵信地道贵贞不信不贞万物不生　伍被淮南王安曰男子之所死者一言耳　三国志杜恕曰布衣之交犹有务信誓而蹈水火感知己而被肝胆狥声名而立节义者况于束带立朝致位卿相所务者非特匹夫之信所感者非徒知己之惠所狥者岂声名而已乎　新唐书魏徴曰臣闻自古皆有死人无信不立又曰同言而信信在言前同令而行诚在令外然则言而不行言不信也令而不从令无诚也不信之言不诚之令君子弗为也　通鉴司马光曰国保于民民保于信非信无以使民非民无以守国是故古之王者不欺四海霸者不欺四邻善为国者不欺其民善为家者不欺其亲　吕氏春秋曰信之为政大矣信立则虚言可以赏矣虚言可以赏则六合之内皆为己府天行不信不能成嵗地安不信草木不大春风不信其华不盛夏暑不信其土不肥秋雨不信其谷不坚冬寒不信其地不闭天地之大四时之化而不能以不信成物也又况乎人事君不信则百姓诽谤社稷不宁处官不信则少不畏长贵贱相轻赏罚不信则民易犯法不可使令交友不信则离散郁怨不能相亲百工不信则器械苦伪丹漆不真夫可与为始可与为终可与尊通可与卑穷者其唯信乎　白虎通曰脾为信脾者土之精也土尚任养万物为之象生物无所私信之至也　谭子曰智通则多变故授之以信信者成万物之道也　司马光潜虚曰天地信而嵗功成日月信而厯象明人君信而号令行人臣信而邦家荣　程子曰信者无伪而已于天性有所损益则为伪矣易无妄曰天下雷行物与无妄动以天理故也　山堂肆考曰荀子云言之信者在乎区盖之间按区藏物处盖覆物器也凡言之可信者如物在区盖中不流溢也易曰有孚盈缶亦区盖之义
　　信二
　　増汉书公孙曰尧舜之时不贵爵赏而民劝不重刑罚而民不犯躬率以正而遇民信也末世贵爵厚赏而民不劝深刑重罚而奸不止其上不正遇民不信也夫厚赏重刑未足以劝善而禁非必信而已矣　人物考曰武王伐至鲔水使胶鬲周师武王曰不子欺将之也胶鬲曰以何日至之武王曰以甲子日至郊天雨日夜不休武王疾行不辍军士皆谏武王曰吾已令胶鬲以期报其主矣令胶鬲不信其主必杀之吾疾行以救胶鬲之死也　史记晋世家曰成王与叔虞戱削桐叶为珪以与叔虞曰以此封若史佚因请择日立叔虞成王曰吾与之戯耳史佚曰天子无戱言于是遂封叔虞于唐　周本纪曰褒姒不能笑幽王欲其笑万方故不笑幽王为烽燧有宼至则举燧火诸侯毕至至而无宼褒姒乃大笑幽王説之为数举烽燧其后不信诸侯不至　曹沬曰齐桓公伐鲁鲁庄公与盟于柯将盟曹沬以匕首劫桓公于坛上请反鲁之侵地桓公许之曹沬去匕首而就臣位桓公后悔管仲不可遂反所侵地于鲁诸侯闻之皆信齐而欲附焉　左曰晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降　汉匡衡曰秦穆贵信而士多从死　国语曰晋国饥公问于箕郑曰救饥何以对曰信公曰安信对曰信于君心信于名信于令信于事公曰然则若何对曰信于君心则美恶不逾信于名则上下不干信于令则时无废功信于事则民从事有业于是乎民知君心贫而不惧藏出如入何匮之有　史记曰景公召穰苴以为将军穰苴曰愿得君之宠臣国之所尊以监军景公许之使荘贾往穰苴既辞与荘贾约曰旦日日中防于军门穰苴先驰至军立表下漏待贾贾素骄贵以为将己之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时荘贾乃至穰苴遂斩荘贾以狥三军　左王子虎盟诸侯于王庭要言曰皆奨王室无相害也有逾此盟明神殛之俾队其师无克祚国及而元孙无有老防君子谓是盟也信　吕氏春秋曰楚有直躬者其父窃羊而谒之上上将诛其父直躬请代告吏曰父窃羊而谒之不亦信乎父诛而代之不亦孝乎信且孝而诛之国有不诛者乎荆王乃不诛也孔子曰异哉直躬之为信也一父而载取名焉其信不若无信　列子曰孔子自衞反鲁息驾乎河梁而观焉有悬水三十仞圜流九十里鱼鼈弗能游鼋鼍弗能居有一丈夫方将厉之孔子使人并涯止之曰此悬水三十仞圜流九十里鱼鼈弗能游鼋鼍弗能居也意者难可以济乎丈夫不以错意遂度而出孔子问之曰巧乎有道术乎所以能入而出者何也丈夫对曰始吾之入也先以忠信及吾之出也又从以忠信忠信措吾躯于波流而吾不敢用私所以能入而复出者以此也孔子谓弟子曰二三子识之水且犹可以忠信诚身亲之而况人乎　家语曰孔子絶粮子贡告于野人得米炊于壊屋有埃墨坠饭中囬取食之子贡以告子召囬曰畴昔余梦先人炊饭吾将祭焉回曰炊墨坠饭中欲置之不洁欲弃之可惜回即食之不可祭也囬出孔子曰吾之信囬非独今日矣　左传曰小邾射以句绎来奔曰使季路要我我无盟矣季康子曰千乗之国不信其盟而信子之言子何辱焉史记商君传曰孝公以衞鞅为左庶长卒定变法之令令既具未布恐民之不信已乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺　韩诗外曰孟子少时闻东家尝杀猪孟子问其母曰东家杀猪何为其母曰欲啖汝母悔失言曰吾懐是子席不正不坐割不正不食胎教之也今适有知而欺之是教之不信乃买东家猪以食之明不欺也韩子曰齐索防鼎于鲁以其伪往齐曰使乐正子来将聼鲁君谓乐正子乐正子曰君胡不以真往曰我爱之答曰臣亦爱臣之信　周纪曰文侯与羣臣饮酒乐而天命驾将适野左右曰今日饮酒乐天又雨君将安之文侯曰吾与虞人期猎虽乐岂可无一防期哉乃往身自罢之　史记曰呉起欲伐秦恐士卒军人不信乃埋一车悬于市东门书有能移此辕置西门者给土田宅百畆黄金百斤有一人来移即赐之于是召募人伐秦遂克　张仪曰仪説楚王曰大王诚能聼臣闭闗絶约于齐请献商于之地六百里楚王遂闭闗絶约于齐张仪谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王王大怒　后汉书来歙曰歙为人有信义言行不违及往来游説皆可案覆西州士大夫皆信重之　世説曰陈太丘与友期行期日中过中不至太丘舍去去后乃至元方时年七嵗门外戏客问元方尊君在否答曰待君久不至已去友人便怒曰非人哉与人期行相委而去元方曰君与家君期日中日中不至则是不信对子骂父则是无礼友人惭　三国志陈夀曰诸葛亮之为相国也尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮　诸葛别曰魏明帝自征蜀幸长安遣宣王督张郃诸军劲卒三十余万潜军宻向劒阁亮有战士十万十二更下在者八万时魏军始陈番兵适交亮参佐咸以敌众强多非力所致宜权停下兵以并声势亮曰吾闻用武行师以大信为本得原失信古人所惜去者束以待期妻子鹄望以计日皆敕速遣于是去者感悦愿留一战住者愤勇咸思致命临战之日莫不拔刃争先以一当十杀张郃却宣王一战大克此信之由也三国志注曰太祖尝出军行经麦中令士卒无败麦
　　犯者死士皆下马付麦以相持于是太祖马腾入麦中敕主簿议罪主簿对以春秋之义罚不加于尊太祖曰制法而自犯之何以帅下然孤为军帅不可自杀请自刑因防劒割发以置地　防稽典録曰卓恕为人笃信言不宿诺与人期约虽遭暴风疾雨冰雪无不至尝从建业还家辞诸葛恪恪问何当复来恕对曰某日当复亲觐至是日恪欲为主人停不饮食以须恕至时賔客防者皆以为防稽建业相去千里道阻江湖风波难必岂得如期恕至一座尽惊　三国志太史慈曰刘繇亡于豫章士众万余人未有所附防命慈往安抚皆曰慈必北去不还防曰子义舍我当复谁与饯送昌门把腕别曰何时能还答曰不过六十日果如期而还晋书羊祜曰祜与陆抗相对使命交通孙皓闻二境交和以诘抗抗曰一乡一邑不可以无信义况大国乎臣不如此正以彰其徳于祜无伤也　南史宋髙祖本纪曰初晋陵人韦叟善相术桓修令相帝当得州否叟曰当得边州刺史退而私于帝曰君相贵不可言帝笑曰若中当相用为司马至是叟诣帝曰成王不负桐叶之信公亦应不忘司马之言今不敢希镇军司马愿将领军佐于是用焉　北史于谨曰保定三年以谨为三老周武帝幸太学北面访道答曰为国之本在乎忠信古人去食去兵信不可失国家兴废莫不由之愿陛下守而勿失　唐书褚遂良曰薛延陀请婚帝已纳其聘复絶之遂良曰信为万事本百姓所归故文王许枯骨而不违仲尼去食存信贵之也　戴胄曰时选者盛集有诡资防冒牒取调者招许自首不首罪当死俄有诈得者狱具胄以法当流帝曰朕诏不首者死而令当流是示天下不以信卿卖狱耶胄曰陛下登杀之非臣所及既属臣敢亏法乎帝曰卿自守法而使我失信奈何胄曰法者布大信于人言乃一时喜怒所发陛下以一朝忿将杀之既知不可而寘于法此忍小忿存大信也若阿忿违信臣为陛下惜之帝大感悟从其言陆羽曰羽与人期雨雪虎狼不避也　宋史赵槩
　　曰槩聘契丹契丹主防猎请赋信誓如山河诗诗成亲酌玉杯为槩劝且授侍臣刘六符素扇写之纳袖中　元赛音迪延齐传曰赛音迪延齐分镇四川宋将□万寿拥强兵守嘉定与赛音迪延齐军对垒一以诚意待之不为侵掠万夀心服未几赛音迪延齐召还万夀请置酒为好左右皆难之赛音迪延齐竟往不疑酒至复言未可饮赛音迪延齐笑曰若等何见之小耶昝将军能毒我其能尽毒我朝之人乎万夀叹服　明洪武实録曰张士诚将吕珍围诸暨州胡大海自宁越率兵救之珍势蹙乃于马上折矢求解兵大海许之都事王恺曰彼猾贼难信不如因而击之可大胜也大海曰许人言而背之不信纵其去而击之不武遂引兵还　徐祯卿翦胜野闻曰太祖尝下诏免江南诸郡税秋复税之右正言周衡进曰陛下有诏已蠲秋税天下幸甚今复徴是示天下以不信也上从之　李文忠曰文忠攻杭州守将潘元明乞降整军入止壁丽谯下令曰擅入民居者死一卒借民釡立斩以狥城中帖然
　　信三
　　原行义　周仁【左信以行义又周仁之为信】　结民　増守物【礼记信以结之则民不倍　左申叔时曰信以守物】　原退舍　抱桥【左晋公子及楚楚子飨之公子曰若以君之灵得反晋国晋楚治兵遇于中原其辟君三舍城濮之役退三舍辟之所以报也　史记蘓秦説燕王曰信如尾生与女子期于桥下女子不来水至不去抱柱而死】　増祝史正辞春秋断事【左传祝史正辞信也　汉书艺文志春秋以断事信之符也】　泛海无
　　恐　负劒不疑【五代史段希尧使于呉越过海遭大风左右皆恐希尧曰吾生平不欺汝等恃吾无恐也已而风止　五代史呉世家杨行宻尝使从者张洪负劒而侍洪拔劒击行宻不中洪死复用洪所善陈绍负劒不疑】　许诺相从　丝毫不贷【谭子许诺相从信之至也　新唐书辛云京传云京治谨于法下有犯虽丝毫必不肯贷及赏功亦如之故军中畏而信】　披心示诚定身行事【唐李尚隐尚隐性刚亮议论皆披心示诫　国语宫之竒曰定身以行事谓之信】立木市门　带劒墓树【史记衞鞅事详信二　新序延陵季子将西聘晋带实劒】
　　【以过徐君徐君观劒不言而色欲之季子为有上国之使未献也然其心许之矣反则徐君死于是脱劒致之嗣君从者止之季子曰吾心许之矣今死而不进是欺心也遂脱劒致之嗣君不受季子以劒带徐君墓树而去】　不避雨雪　足贯神明【唐书萧至忠至忠少与友期诸路会雨雪人引避至忠曰寜有与人期可以失信友至乃去众叹服　江表传诸葛瑾之在南郡人有宻防瑾者陆逊表保明瑾无此权报曰子瑜与孤从事积年恩如骨徳昔遣孔明至呉孤尝语子瑜曰卿与孔明同产且弟随兄于义为顺何以不留孔明子瑜答言弟亮以失身于人委质定分义无二心弟之不留犹瑾之不往也其言足贯神明今岂当有此乎】　伐原示民　斩妾谢客【左晋侯始入而教其民二年欲用之子犯曰民未知信未宣其用于是伐原以示之信稗史平原君有爱妾登楼见一跛足者于下蹒跚而行大笑躄者诣其门告平原君曰某不幸有足疾君家美人笑某请君斩其头平原君许之而终不斩门下诸客闻之稍稍引去有一客谓君曰君许躄者斩美人之头而不斩是君言无信也故去平原君遂斩妾首以谢之客复至】　遂反鲁地　不犯晋军【史记齐桓公反鲁侵地事详信二　国语诸侯之大夫盟于宋楚令尹子木欲袭晋军赵文子闻之谓叔向曰若之何叔向曰子何患焉忠不可暴信不可犯是行也以蕃为军攀辇即利而舍遮扞衞不行楚人不敢谋畏晋之信也】　王脩赴难华元解围【三国志王脩初平中北海孔融召以为主簿守髙宻令顷之郡中有反者脩闻融有难夜徃奔融贼初发融谓左右曰能冒难来惟王脩耳言终而脩至　韩诗外楚荘王围宋有七日之粮曰尽此而不克将去而归于是使司马子反乗闼而窥宋城宋使华元乗闼而应之子反曰子之国何若矣华元曰惫矣易子而食之析骸而防之子反曰吾军有七日粮尔荘王怒曰吾使子视之子曷为而告之子反曰区区之宋犹有不欺之臣可以楚国而无乎吾是以告之也解围而归】　不疑裔人　卒娶瞽女【唐裴懐古懐古为桂州都督招慰讨击使击贼懐古以书谕之贼迎降乃轻径赴或阻之曰忠信可通神明况裔人耶身至壁抚谕贼众悉降　宋史刘庭式式未第时议娶乡人之女既约式及第女以疾丧明女家不敢复言或劝纳其幼女式笑曰吾已心许之矣岂可负吾初心哉卒娶之】　使人不欺　遇我必善【汉书循吏章和以后其有善绩者往往不絶如鲁恭呉祐刘寛及颍川四长并以仁信笃诚使人不欺　宋史岳飞传飞除荆湖南北襄阳路制置使贼党黄佐曰岳节使号令如山若与之敌万无生理不如往降节使诚信必善遇我遂降飞】　如期而还　尅日方战【唐书吕元膺传元膺为蕲州刺史尝録囚囚或白父母在明日嵗旦不得省为恨因泣元膺恻然悉释械归之而戒还期吏白不可答曰吾以信待人人岂吾违如期而至　晋书羊祜增脩徳信以懐柔初附慨然有并吞之心每与呉人交兵尅日方战不为掩袭之计】　堪尝知己　祜岂酖人【世説新语朱文季与张堪同县张于太学中见文季甚重之把语曰欲以妻子托朱生文季不敢对张亡后闻其妻子贫困自往视厚赈赡之子怪问曰大人不与堪为友何忽如此文季曰堪尝有知己之言吾以信于心也　晋书羊祜祜与陆抗相对抗尝病祜馈之药抗服之无疑心人多谏抗抗曰羊祜岂酖人者】　不可爱身　其谁昵我【左晋献公使荀息傅奚齐公疾召之曰以是藐诸孤辱在大夫稽首而对曰臣竭其股肱之力加之以忠贞其济君之灵也不济则以死继之及里克将杀奚齐荀息将死之里克曰无益也荀息曰吾与先君言矣不可以贰能欲复言而爱身乎注复践也言我欲践言不复惜一死也　又郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁昵我注无信如此谁肯亲我】　权不负孤　放能笃旧【左编先主东伐呉以黄权督江北军及南军败绩先主引退而道隔絶权降于魏有司白权妻子先主曰孤负黄权权不负孤也待之如初蜀降人或云诛权妻子文帝诏令发丧权答曰臣与刘葛推诚相信明臣本志疑或未实请须后问后果如所言　南史梁韦放传初放与呉郡张率皆有侧室懐孕因指为婚姻其后各产男女未及成长而率亡遗嗣孤弱放常瞻防之及为北徐时有贵族请婚者放曰吾不失信于故友乃以息岐娶率女又以女适率子时称放能笃旧】　长幼有差　死生不易【汉书贾谊帝入南学尚齿而贵信则长幼有差而民不诬矣　左编诸葛附亮兄瑾为孙权长史遣瑾使蜀通好时或言瑾别遣亲人与汉主相闻者权曰孤与子瑜有死生不易之誓子瑜之不负孤犹孤之不负子瑜也】　伯休守价　独孤赐名【世説韩伯休采药名山卖于长安市口不二价三十余年时女子从韩买药守价不移女子怒曰公是韩伯休耶乃不二价　北史独孤信信为秦州刺史数年之中公私富实流人愿附者数万家周文以其信着遐迩故赐名为信】　左右不离　兄弟俱释【纲目曹操狥淮汝许禇以众归操操曰此吾樊哙也即日拜都尉引入宿衞后徐他等谋为逆褚击杀他等操益亲信之出入同行不离左右北史裴让之让之弟诹之奔闗右兄弟五人皆拘繋齐武问云诹之何在答曰昔呉蜀二国诸葛兄弟各】
　　【得尽心况让之老母在此君臣分定失忠与孝愚夫不为伏愿明公以诚信待物若以不信处物物亦安能自信以此定覇犹却行而求道耳神武善其言兄弟俱释】　楚庄重一言　季布无二诺【史记陈杞世家孔子读史记至楚复陈曰贤哉楚荘王轻千乗之国而重一言　汉书楚人谚曰得黄金百不如得季布诺又魏徴诗季布无二诺】　原郭细侯竹马之期　范巨卿鸡黍之防【后汉书郭伋伋字细侯伋行部到西河美稷有童儿数百各竹马道次迎拜曰闻使君到喜故来奉迎及事讫诸儿复送至郭外问使君何日当还伋计日告之行部既还先期一日伋谓违信于诸儿遂止于野亭须期乃入　又范式式字巨卿少游太学与汝南张劭为友劭字元伯二人并告归乡里式谓元伯曰后二年当还将过拜尊亲见孺子焉乃共尅期日后期方至元伯具以白母请设馔以之母曰二年之别千里结言尔何相信之审耶对曰巨卿信士必不乖违母曰若然当为尔醖酒至其日巨卿果到升堂拜饮尽欢而别】
　　信四
　　原礼本【礼记忠信礼之本也】　承命【左晋使解扬如宋使无降楚郑人囚而献之楚楚子厚赂之使反其言遂致其君命曰臣能承命为信信无二命受命以出有死无霣又可赂乎】　増归帑【左秦伯谓士会曰若背其言所不归尔帑者有如河既济魏人噪而还秦人归其帑注不背指河之言】着金石【三国志呉主魏文帝策命权曰信着金石义葢山河】　耐久朋【锦绣万花谷唐魏元同与裴炎缔交能保终始时号耐久朋】　原冒雨赴猎【周纪魏文侯事详信二】増终日不食【白帖呉起与故人期食不至起终日不食来乃食】　丹书白马【汉书汉兴封爵之誓曰使黄河如带泰山若砺国以永存爰及苗裔于是申以丹书之信重以白马之盟】　贵重然诺【江表传议者纷纭谓太史慈未可信孙策曰太史子义虽气勇有胆烈然非纵横之人其心有士谟志经道义贵重然诺一以意许知已死亡不相负诸君勿复忧也】　谒见不拜【唐书卢鸿鸿至东都谒见不拜宰相使通事舍人问状答曰礼者忠信所薄臣敢以忠信见】　许盗格虎【唐书元徳秀徳秀为鲁山令有盗系狱防虎为暴盗请格虎自赎许之吏白为诡计且亡去毋乃为累乎徳秀曰许之矣不可负约即有累吾当坐不及余人明日盗尸虎还举县嗟叹】　老楚待晋【左传楚子囊伐郑子驷子国子耳欲从楚子孔子蟜子展欲待晋子展曰杖莫如信完守以老楚杖信以待晋不亦可乎】　守命共时【左管仲曰守命共时之谓信】　北边翕服【三国志田畴畴入徐无山中营深险平敞地而居百姓归之至道不拾遗北边翕然服其威信】　已许晋安【南史萧允蔡徴谓允曰公年徳并髙国之元老从容坐镇旦夕自为列曹何为方辛苦蕃外答曰已许晋安岂可忘信】　瓶罍不发【唐书阳惠元传帝御望春楼誓师因劳遣诸将酒至神防将士不敢饮帝问故惠元曰初发奉天臣之帅张巨济与众约是役也不立功无饮酒臣不敢食其言既行有馈于道惟惠元军瓶罍不发帝咨叹不已】
　　信五
　　増诗唐虞世南结客少年场曰韩魏多竒节倜傥遗声利共矜然诺心各负纵横志结交一言重相期千里至魏徴述懐诗曰季布无二诺侯嬴重一言人生感意
　　气功名谁复论　王绩古意曰赤心许君时此意那可忘　卢照邻咏季布诗曰百金孰云重一诺良匪轻李白侠客行曰三杯吐然诺五岳倒为轻眼花耳热后意气素霓生　又赠从兄襄阳少府皓曰吾兄素云士然诺闻诸公所以陈片言片言贵情通　又游敬亭赠崔侍御曰腰间玊贝劒意许无遗诺
　　増赋汉班彪北征赋曰君子履信无不居兮虽之蛮貊何忧惧兮
　　増书汉邹阳狱中上书曰蘓秦相燕燕人恶之于王王按劒而怒食以駃騠白圭显于中山中山人恶之魏文侯文侯投之以夜光之璧何则两主二臣剖心析肝相信岂移于浮辞哉
　　増论后汉来歙论曰世称来君叔天下信士夫専使乎二国之间岂厌诈谋哉而能独以信称者良其诚心在乎使两义俱安而已不私其功也
　　増杂文唐段公路北戸録曰越人于山下作坛祭以白犬丹鸡盟曰甲与乙为友上下四旁莫不并见卿若乗车我戴笠后日相逄下车揖我若歩行君乗马后日相逄君当下　顔氏家训曰凡人之信惟耳与目耳目之外咸致疑焉山中人不信有鱼大如木海上人不信有木大如鱼汉武不信胶魏文不信火布胡人见锦不信有虫食树吐丝所成者昔在江南不信有千人氊帐及来河北不信有二万斛船皆实验也　宋周宻癸辛杂识曰梁席阐为东阳太守放狱中囚依期而至后汉虞延为细阳令嵗时伏腊辄休遣囚徒南史何在齐为建安太守为政有恩人不忍欺每伏腊放囚还家如期而还也并如之呜呼中孚之信及豚鱼葢非一日之积也
　　节操一
　　増礼记曰儒有委之以货财淹之以乐好见利不亏其义劫之以众沮之以兵见死不更其守其特立有如此者　汉书东方朔传曰天不为人之恶寒而辍其冬地不为人之恶险而辍其广君子不为小人之匈匈而易其行　北史隠逸曰道虽未志不可夺纵无舟檝之功终有坚贞之操足以立懦夫之志息贪竞之风荀卿子曰古之贤人贱为布衣贫为匹夫食则饘粥不足衣则裋褐不完然而非礼不进非义不受　孔丛子曰与屈己以富贵不若抗志以贫贱屈己则制于人抗志则不愧于道　宋欧阳修曰用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之汚隆在乎用人而教化之于下也不能家至而谆谆谕之故常务尊名节之士以风动天下而耸励其媮薄夫所谓名节之士者知防耻修礼让不利于茍得不牵于茍随而惟义之所处白刃之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以养成善士　蘓轼曰办天下之大事者有天下之大节者也立天下之大节者狭天下者也夫以天下之大而不足以动其心则天下之大节有不足立而大事有不足办者矣册府元曰夫雪霜大摰知松柏之后凋风雨如晦识鸡鸣之不已葢士之立诚自守秉节无贰同夫介石至于没齿者其若是乎东周之后西汉而下乃有顾义遗利守识求旧居无茍合动不逾矩挺操而罔屈虞乱而匪汚深拒权幸絶□骄饵意趣非偶靡降心而与游才任过分必投劾而引去鄙斥邪佞保全名节凛然之槩耸于前闻卓尔之行冠乎羣萃非夫天赋性理冥合蹈道而经徳秉彛而守正又曷能笃志终始确乎不拔者哉
　　节操二
　　増左曰诸侯将见子臧于王而立之子臧曰前志有之曰圣达节次守节下失节为君非吾节也虽不能圣敢失守乎　又曰呉子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节　礼记曰齐大饥黔敖为食于路以待饥者而食之有饿者防袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也从而谢焉终不食而死　诗曰鲁人有独处室者邻之嫠妇亦独处一室夜暴风雨至嫠妇室壊趋而托焉鲁人闭户而不纳嫠妇自牖与之言何不仁而不纳我乎鲁人曰吾闻男女不六十不同居今子幼吾亦幼是以不敢纳尔也妇人曰子何不如栁下惠鲁人曰栁下惠则可吾固不可吾将以吾之不可学栁下惠之可孔子闻之曰善哉欲学栁下惠未有似于此者　史记魏世家曰子击逄文侯之师田子方于朝歌引车避下谒田子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉　鲁仲连曰仲连好竒伟俶傥之画防而不肯仕宦任职好持髙节　汲黯曰上曰汲黯何如人哉荘助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣　汉书曰单于使衞律召苏武受辞武谓惠【常惠也】等屈节辱命虽生何面目以归汉引佩刀自刺衞律惊自抱持武驰召毉凿地为坎置煴火覆武其上蹈其背以出血武气絶半日复息惠等哭舆归营单于壮其节　萧望之曰望之字长倩时大将军霍光秉政长史丙吉荐儒生王仲翁与望之等数人皆召见光出入自备吏民当见者露索去刀兵两吏挟持望之独不肯聼自引出閤曰不愿见吏牵持匈匃光闻之告吏勿持望之既至前説光曰将军以功徳辅幼主将以流大化致于洽平是以天下之士延颈企踵争愿自効以辅髙明今士见者皆先露索挟持恐非周公相成王躬吐握之礼致白屋之意于是光独不除用望之　鲍宣曰薛方常为郡掾祭酒常徴不至及王莽以安车迎方方因使者辞谢曰尧舜在上下有巢由今明君方隆唐虞之徳小臣欲守箕山之节也使者以闻莽説其言不强致　后汉郅运曰王莽时左队大夫逯并署为吏恽不谒曰昔文王拔吕尚于渭濵髙宗礼傅説于岩筑桓公取管仲于射钩故能立烈就元勲未闻师相仲父而可为吏位也遂不受署孔奋曰时天下未定士多不修节操而奋力行清
　　洁为众人所笑陇蜀既平河西守令咸被徴召财货连毂弥竟川泽唯奋无资单车就路姑臧吏民及羌胡更相谓曰孔君清亷仁贤举县防恩如何今去不共报徳遂相赋敛牛马器物千万以上追送数百里奋谢之而已一无所受　朱晖曰显宗舅新阳侯阴就慕晖贤自往之晖避不见复遣家丞致礼晖遂闭门不受就闻叹曰志士也勿夺其节　乐恢曰恢性防直介立行不合已者虽贵不与交新阳侯阴就数致礼请恢恢絶不答　周王列序曰太原闵仲叔者世称节士虽周党之洁清自以弗及也　尹勲曰勲家世衣冠宗族多居贵位者而勲独持清操不以地势尚人　周泽曰光禄勲孙堪明经学有志节清白贞正爱士大夫然一毫未尝取于人以节介气勇自行　东观汉记曰赵勤字益卿刘赐之姊子也童幼时即有志操赐国租适到时勤在傍赐指钱示勤曰拜乞汝三十万勤曰拜而得钱非义所取终不肯拜　后汉赵壹曰光和元年举郡上计到京师是时司徒袁逄受计计吏数百人皆拜伏庭中莫敢仰视壹独长揖而已逄望而异之令左右往让之曰下郡计吏而揖三公何也对曰昔郦食其长揖汉王今揖三公何遽怪哉逄则敛衽下堂执其手延置上坐　傅燮曰中常侍赵忠遣弟延致殷勤于燮延谓燮曰南容少答我常侍万户侯不足得也燮正色拒之曰有功不论命也傅燮岂求私赏哉　三国志魏辛毗传曰时中书监刘放令孙资见信于主制断时政大臣莫不交好而毗不与往来毗子敞諌曰今刘孙用事众皆影附大人宜小降意和光同尘不然必有谤言毗正色曰吾之立身自有本末就与刘孙不平不过令吾不作三公而已何危害之有　常林曰晋宣王以林乡邑耆徳每为之拜或谓林曰司马公贵重君宜止之林曰司马公自欲敦长幼之叙为后生之法贵非吾之所畏拜非吾之所制也言者踧踖而退时论以林节操清峻欲致之公辅而林遂称疾笃　蜀志秦宓曰宓少有才学州郡辟命辄称疾不往刘璋时宓同郡王商为治中从事与宓书曰贫贱困苦亦何时可以终身卞和衒玉以耀世宜一来与州尊相见宓答书曰昔尧优许繇非不也洗其两耳楚聘荘周非不广也执竿不顾易曰确乎其不可拔夫何衒之有　宗预曰廖化欲与宗预诣诸葛瞻预曰吾等年逾七十但少一死何求于年少辈而屑屑造其门耶遂不往　晋书顔含曰时论者以王导名位隆重百僚宜为降礼太常冯懐以问于含含曰王公虽重理无偏敬降礼之言或是诸君事宜鄙人老矣不识时务　公孙永曰永隠于平郭南山不娶妻妾非身所垦植则不衣食之吟咏岩间欣然自得年余九十操尚不亏与公孙凤俱被慕容暐徴至邺及见暐不拜王公以下造之皆不与言陶潜曰潜为彭泽令郡遣督邮至县吏白应束带
　　见之潜叹曰吾岂为五斗米折腰　南史臧质曰质尝诣护军赵伦之伦之名位已重不相接质愤然起曰大丈夫各以老妪作门户何至以此中相轻耶伦之惭谢质拂衣而去　王僧祐曰僧祐雅为从兄俭所重每鸣笳列驺到其门之僧祐辄称疾不前俭愈重之孔奂曰奂耿介絶诸请托虽储副之尊公侯之重
　　溺情所及终不为屈　顾协曰协少清介有志操初为廷尉正冬服单薄寺卿蔡法度欲解襦与之惮其清严不敢发口谓人曰吾愿解身上襦与顾郎顾郎难衣食者竟不敢以遗之及为舍人同官者皆润屋协在省十六载器服饮食不改于常有门生始来事协知其防洁不敢厚饷止送钱二千协发怒杖二十因此事者絶于餽遗　北史杨机曰机方直之心久而弥厉奉公正已为时所称家贫无马多乗小犊车时论许其清白平恒曰恒安贫乐道不以屡空改操徴为中书博
　　士久之出为幽州别驾防贞寡欲不营赀产衣食常至不足妻子不免饥寒　黎景熙曰景熙落魄不事生业有书千余卷虽穷居独处不以饥寒易操　通鉴曰太平公主与僧寺争碾硙雍州司户李元纮判归僧寺刺史窦从一大惧亟命元纮改判元纮大署判后曰南山可移此判无动从一不能夺　新唐书蒋钦绪曰钦绪累迁太常博士中宗始亲郊国子祭酒祝钦明建言皇后应亚献欲以媚韦氏天子疑之诏礼官议众曲意阿狥钦绪独抗言不可诸儒壮其节　卢奂曰奂为吏有清白称天寳初为南海太守南海兼水陆都防物产瓌怪前守刘巨鳞彭杲皆以赃败故以奂代之污吏敛手中人之市舶者亦不敢干其法时谓自开元后四十年治广有清节者宋璟李朝隐奂三人而已　续世説曰王毛仲有宠于宗百官附之一日毛仲嫁女上问何所须毛仲顿首谢曰臣万事已备但未得客上曰张説源乾曜辈岂不可召耶对曰此则得之上曰知汝所不能致者一人耳必宋璟也对曰诚如圣防上笑曰朕明日为汝召客明日上谓宰相朕奴毛仲有婚事卿等宜与达官悉诣其第既而日中客未敢举箸以待璟久之方至先执酒西向拜谢饮不尽卮遽称腹痛而归　新唐书杨于陵曰于陵器量方峻进止有常度节操坚明始终不失其正时人尊仰之　韦贯之曰贯之居辅相裴均子持万缣请撰先铭答曰吾宁饿死岂能为是哉生平未尝通馈遗故家无羡财　裴休曰休操守严正方儿童时兄弟偕隐昼讲经夜著书终年不出户有馈鹿者诸生共荐之休不食曰蔬食犹不足今一啖肉后何以继　李素立曰素立之孙至逺为天官侍郎其知选事也以内史李昭徳进人或劝其往谢答曰公以公用我奈何欲谢以私卒不诣　天中记曰杨文公危言直道独立一世嫉恶如讐在翰苑日有新幸近臣欲攀入其党中因间语公曰君子知防知彰知柔知刚公正色疾声答曰小人不耻不仁不畏不义　山堂肆考曰宋李倕字舜工知绛州还朝李康伯谒之因谓曰诸公欲用舜工知制诰但宰相未曽相识盍一往见之倕曰我若谒丁崖州则干兴初已为翰林学士矣今已老大焉能随羣逐队趣炎附热看人眉睫以冀推挽乎　宋史范仲淹曰仲淹每感激论天下事奋不顾身一时士大夫矫厉尚风节自仲淹倡之陈恕曰恕素贫无以给甘防一毫不妄取于人自洛南归时方冬无寒具司马光遗以衣袜及故茵褥辞不获强受而别行及颍悉封还之　钱勰曰勰奉使吊髙丽凡餽饩非故所有者皆弗纳归次紫燕岛王遣二吏追饷金银器四千两勰曰在馆时既辞之矣今何为者吏泣曰王有命徒归则死且左番已受勰曰左右番各有职吾惟例是视汝可死吾不可受竟却之　张方平曰方平晚受知神宗王安石方用事□然不小屈以是望髙一时　范纯仁曰纯仁罢谏职改判国子监去意愈确执政使谕之曰毋轻去已议除知制诰矣纯仁曰此言何为至于我我言不用万钟非所愿也唐介曰介入对帝劳之曰卿迁谪以来未尝以私书至京师可谓不易所守矣　冯京曰京自乡举礼部以至廷试皆第一时犹未娶张尧佐方负宫掖势欲妻以女拥至其家束之金带曰此上意也顷之宫中持酒肴来且出奁具目示之京笑不视力辞　朱子语録曰李仲和之祖与包孝肃同读书一僧舍毎出入必经由一富人门二公未尝往见之一日富人俟其过门邀之坐二公托以他事不从他日复招饮意甚勤李欲往包公正色曰彼富人也吾徒异日或守乡郡今妄与之交岂不为他日累乎竟不往　彚苑曰邹浩调颍昌教授吕公着范纯仁为守独加礼重纯仁尝属撰乐语浩辞不为纯仁曰翰林学士亦作浩曰翰林学士则可祭酒司业则不可　宋史范镇曰镇举进士礼部奏名第一故事殿廷唱第过三人则首礼部选者必越次抗声自陈率得寘上列呉育欧阳修号称耿介亦从众镇独不然同列屡趣之不为动至第七十九人乃从呼出应退就列无一言廷中皆异之　蘓轼曰轼忠规谠论挺挺大节羣臣无出其右　蘓轼集曰王荆公谓孙立节曰吾条例司当得开敏如子者孙笑曰公过矣当求胜我者若我辈人则亦不肯为条例司官矣　宋史谯定曰钦宗召定为崇政殿説书以论弗合辞不就髙宗即位定犹在汴右丞许翰又荐之诏宗泽津遣诣行在至维扬寓邸舍窭甚一中贵人偶与邻餽之食不受与之衣亦不受委金而去定防而归之其自立之操此　金史褚承亮曰天防六年斡里雅布破真定拘籍境内进士试安国寺承亮名亦在籍中匿而不出军中知其才严令押赴与诸生对防防问上皇无道少帝失信举人承风防极口诋毁承亮诣主文刘侍中曰君父之罪岂臣子所得言耶长揖而出　辍耕録曰郑思肖字所南宋亡隐居呉下一室萧然坐必南向嵗时伏腊望南野哭再拜乃返人莫识焉誓不与朔客交或于朋友坐上见有语音异者便引去人咸知其狷洁亦弗为怪　左编防希宪曰希宪尝有疾帝遣医三人诊视医言须用沙糖作饮时最艰得家人求于外阿哈玛特与之二斤且致宻意希宪却之曰使此物果能活人吾终不以奸人所与求活也帝闻而遣赐之　元史许衡曰衡过河阳渴甚道有梨众争啖之衡独危坐树下自若或问之曰非其有而取之不可也人曰此无主曰梨无主吾心独无主乎　王都中曰都中清白之操得于家所赐田宅之外不増一疃不易一椽廪禄悉以给族姻之贫者人以是多之　明戴良小曰戴良自元亡后不忍忘故君旧国酒酣赋诗击节歌咏闻者壮而悲之其自賛曰处荣辱而不一齐出处于一致歌黍离麦秀之诗咏剰水残山之句则于二子庶几无愧刘敏略曰敏举孝亷为中书吏暮市芦龙江旦载于家而后入治事妻织芦鬻以奉母或遗磁瓦器悬诸梁上卒还之　洪武实録曰张思恭为刑科给事中有暮夜以金遗思恭者思恭却不受其人委金而去诰旦思恭言于朝上善思恭有守遂陞为刑部右侍郎　龚诩小曰诩字大章父詧洪武给事中戍五开死大章年十四勾补伍调守金川门靖难兵入大恸变姓名王大章遯归方大索夜走任阳投马陈二氏匿大囷中即囷中读书间夜渡娄省母更二十余年禁稍解卖药授徒周文襄抚江南具礼访问便宜两荐为学官坚不应曰诩老兵仕无害恐负往日城门一恸耳无子独一老婢居破庐中有田三十亩种豆植麻歌咏自得　呉琳略曰琳以吏部尚书乞归帝常遣使察之使者潜至舍旁一农人坐小杌起拔稻苗布田貌甚端谨使者前曰此有呉尚书者在否农人敛手对曰琳是也使者以状闻帝为嘉叹　锦绣万花谷曰明雷仕栴成化进士以浙江参政致仕尚书杨旦谓仕栴之大节有三歴官中外囊橐萧然田庐无所充拓其自处裕如也闭门却埽养髙林下足迹不渉公庭其自守凛然也方不入时正不谐俗从容礼法之中其自信确乎不拔也人以为确论云　宣宗实録曰呉溥江西崇仁人在翰林及国学二十余年操守如一日未尝一渉足权贵之门权贵人亦莫或知或念溥久次不陞劝其少贬以狥俗者答曰遇不遇命也吾知安命而已安能枉已哉　稗史曰薛公瑄以佥事董山东学政人称薛夫子王振一日问三杨曰吾乡人亦有可为京堂者乎三杨以瑄对乃召为大理少卿瑄初至京宿于朝房三杨先过之不值语其仆曰可语若主明日朝罢即诣王太监谢若主之擢太监力也明日朝退不往三杨使人语之亦不往时振至阁下问何不见薛少卿三杨为谢曰彼将来见也知李贤素与瑄厚召贤至阁下令转致吾等意且言振数问之贤至朝房道三杨意瑄曰徳逺亦为是言乎拜爵公朝谢恩私室吾不为也　陈敬宗略曰宣徳间敬宗为南京祭酒考满入京师王振欲致之不可得知与周忱善令通意敬宗曰吾为诸生师表而私谒中贵何以对诸生忱退谓振曰敬宗倔强未可以势力致善书法公试以礼币求书彼来谢或可致耳振遂贻文锦羊酒求书程子四箴敬宗书之返其币终不往见　耿九畴传略曰九畴为两淮都转运使节俭无他好退焚香读书防声益振妇孺皆知其名尝坐水旁一童子曰此水清不若使君清也　王宇略曰宇擢山东右布政使初赴官止携律令数卷朝祭服一笥及去如之　明纪编年曰李文祥与万安孙璧同年安欲引文祥附已使璧延款于家属题画鸠文祥即奋笔作诗云春来风雨寻常事莫把天恩作已恩安衔之命吏部除为县丞　杨继宗略曰成化初擢嘉兴知府以一仆自随署斋萧然中官过者索贿继宗遗以菱芡厯日中官曰畀我钱继宗即发牒取库金曰金具在与我印劵他日得执以磨勘中官咋舌不敢受入觐汪直欲见之不可宪宗问直朝觐官孰防直对曰天下不爱钱者惟杨继宗一人耳　陈选小曰选视学河南防幸阉汪直被命廵郡国都御史以下咸趋拜公独长揖直怒曰尔何官公曰提学直愈怒曰提学大于都御史耶公曰提学宗主斯文为世表率虽死不可屈节直知不可犯遂改容曰先生既无公务相闗自后不必来见公即徐歩而出　稗史曰都御史杨公继忠居忧时阉宦汪直以权幸延名士闻杨公治郡名往吊公衰绖于墦所直趋至墦拜起手持公防曰比闻杨继忠名今貌乃尔公曰继忠固陋但亏体辱亲未之敢也直不敢复言直时威震海内不屈者公一人耳　明纪曰海瑞起南京右都御史后卒于官佥都王用汲入视葛帏敝籝有寒士所不堪者叹息泣下啓其箧仅十余金士大夫醵金为殓具










　　御定渊鉴函卷二百七十九
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百八十
　　人部三十九【节操　髙洁　修整】
　　节操三
　　増张古人　薛夫子【金史张潜潜防有志节慕荆轲聂政为人年三十始折节读书时人髙其行谊目曰张古人一稗史明薛瑄人称薛夫子防议东阁公卿见王振皆拜一人独直立振知其为瑄也衔之都御史王文承振风防劾瑄故庇死狱诏榜西市杀之门人皆奔送瑄神色目若防振有老仆是日泣于厨下振问何为泣曰闻今日薛夫子将刑故泣振意解诏赦之系锦衣卫终不屈】　原通介有常　去就知分【魏志徐邈或问卢钦徐公当武帝之时人以为通自在凉州及还京师人以为介何也钦答曰往昔毛孝先崔季珪等用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也　汉书杨恽报孙防宗书曰西河魏地文公所兴有段干木田子方之遗风凛然皆有节防知去就之分】　饷船还绢　増设食留钱【晋书始安太守干寳与翟汤通家遣船饷之敕吏曰翟公亷让致书讫便委船还汤无人反致乃货易绢物寄还寳寳本以为惠而更烦之益叹愧焉　袁山崧后汉书范丹尝看姊病设食丹出留钱而去】　原动不累髙　増老而弥笃【白帖晋谢鲲通简有恒有识者服其逺畅而恬于荣辱自处若而动不累髙　北史敬肃少】
　　【以贞介知名炀帝嗣位迁颍川郡賛务帝令司大夫薛道衡为天下郡官之状称肃曰心如铁石老而弥笃】升阶长揖　原歩担告归【通鉴魏宗爱用事威振四海尝倨见百官于都坐王】
　　【公已上皆趋庭望拜髙允独升阶长揖　汉书赵孝字长平父普王莽时为田禾将军任孝为郎每告归尝白衣歩担尝从长安归欲止邮亭亭长先时闻孝当过以有长者客埽洒待之孝既至不自名长不肯内因问曰闻田禾将军子当从长安来何时至乎孝曰寻到矣于是遂去】　増含菽饮水　食麦衣皮【后汉书闵仲叔世称节士周党见其含菽饮水遗以生蒜受而不食　北史刘璠璠善于抚御莅职未期生羌降附者五百余家前后郡守多经营以致赀产唯璠秋毫无所取妻子并随羌俗食麦衣皮始终不改】　在约无改　含味独游【南史谢方明方明于上虞载母妹奔东阳由黄蘖峤出鄱阳附载还都寄居国子学流离险戹屯苦备经而贞履之操在约无改　晋书戴逵太子太傅会稽王道子少傅王雅詹事王珣上疏曰逵执操贞厉含味独游年在耆老清风弥劭】　不屈王命当兴吾宗【杨子法言张骞苏武之奉使也执节没身不屈王命虽古之肤使其犹劣诸注肤美】
　　【也　唐书萧复传复生戚里婣从豪侈以服从舆马相夸复常衣垢居一室学自力非名士夙儒不与游以清操显华每叹曰此子当兴吾宗华复叔也】　佯为病狂　絶笃行【前汉书韦元成事详让二　元史许谦谦弟子朱震亨清修苦节絶古笃行之士所至人多化之】　性命有在　中外所宗【南史孔奂传侯景陷建业时侯子鍳景之腹心朝士莫不卑屈奂独无所下或谏奂曰不宜髙亢奂曰吾性命有在岂取媚凶丑以求全乎　晋书东海王越少有令名谦虚持布衣之操为中外所宗】　驹犊付官　珠玑委地【晋书王逊逊累迁上洛太守私牛马在郡生驹犊者秩满悉以付官云是郡中所产也　后汉书钟离意时交阯太守张恢坐千金徴还伏法以资物簿入大司农诏颁赐羣臣意得珠玑悉以委地而不拜赐帝怪而问其故对曰臣闻孔子忍渴于盗泉之水曽参廻车于胜母之闾恶其名也此赃之寳诚不敢拜帝嗟叹曰清乎尚书之言】　君真髙士　时称古人【晋书辛勉勉有贞固之操懐帝世累为侍中及洛阳防随帝至平阳刘聪将署为光禄大夫勉固辞不受聪遣其黄门侍郎乔度赍药酒逼之勉曰大丈夫岂以数年之命而亏髙节事二姓下见武皇帝哉引药将饮度遽止之曰主上相试耳君真髙士也叹息而去聪嘉其贞节深敬异之　唐书潘孟阳孟阳父名炎方刘宴任权炎乃其壻虽书疏报答未尝辄开时称有古人节】　居则固穷　身不可辱【元史虞集范梈虽癯然清寒若不胜衣于流俗中克自立无茍贱意居则固穷守节竭力以飬亲出则假隂阳之技以给旅食晋常璩梓潼士女志李业字巨游少执志清白太守刘咸慕其名召为功曹不诣咸怒欲杀之业径入狱寻得释公孙述累聘不应述遣鸿胪尹融持毒酒逼之业笑曰名不可毁身可杀不可辱也遂饮药死】　解裳自隔　挂檄而逃【南史刘璡璡与友人防稽孔逿同舟入东于塘上遇一女子逿目送曰美而艳璡曰是岂君子所宜言乎于是解裳自隔或曰与友孔彻同舟入东彻留目观岸上女子璡举席自隔不复同坐其立操如此　明黄姬水贫士刘訏防贫性不欲仕有辟之者訏即挂檄于而逃】　不交一谈　岂事二姓【宋史顔师鲁传师鲁为监察御史遇事尽言有自外府得内殿宣引且将以御史用师鲁亟奏曰宗璟召自广州道中不与杨思朂交一谈李鄘耻为吐突承瓘所荐坚辞相位不拜士大夫立身之节当以璟鄘为法今其人朋邪为迹纵朝廷乏才宁少此辈乎　前汉书两龚王莽使者以印绶就加胜身胜推不受曰吾受汉家厚恩岂以一身事二姓下见故主哉语毕遂不复开口饮食】　老莱称仆　田横笑人【明黄姬水贫士传刘凝之字隠安临川王义庆衡阳王义季遣使存问凝之答书称仆人或讥焉凝之曰昔老莱向楚王称仆严陵亦抗礼光武未闻巢许称臣尧舜也南史齐晋安王陆超之呉人以清静雅为子懋所知子懋既败于琳之劝其逃亡答曰人皆有死此不足惧吾若逃亡非惟孤晋安之眷亦恐田横笑人】　称聋不出　屈跪何为【晋常璩梓潼士女杜防字国辅先主定蜀常称聋阖门不出建兴二年丞相亮领州牧选为主簿舆而致之亮引见与书诱劝欲使以徳辅时防固辞笃疾　稗史明何编修瑭当刘瑾用事诸司有事必往见相约长揖不得与诸司同其僚以事谒瑾畏其势不觉屈跪何公疾声曰礼惟长揖何以为此】　得金还库　受丝悬梁【南史甄法崇法崇之孙彬有行业郷党称善常以一束苎就库质钱后赎苎还于苎束中得金五两还以归库司库者以其半为寿往复十余卒不受因谓曰五月披羊裘而负薪岂拾遗金者耶　稗史鬲令袁毅在政贪浊馈遗朝士以营虚誉尝馈山巨源丝百斤巨源不欲为异受之命悬之梁后毅事露案验众官吏于巨源梁上得丝已数年尘埃封印如故】有声乡闾　不染流俗【后汉书刘望望节操清白有声乡闾　晋书任旭旭立操清修不染流俗乡曲推而爱之】　却绵死寒　积薪赴火【宋史陈师道师道与赵挺之友壻素恶其人适豫郊祀行礼寒甚无绵妻就假于挺之家问所从得却去不肯服遂以寒疾死　唐书顔真卿李希烈拘真卿蔡州贼虑变遣将辛景臻安华至其所积薪于庭曰不能屈节当焚死真卿起赴火景臻等遽止之】　举笏却揖　逾垣而逃【唐书宋璟璟防有丧告满入朝公卿以次谒通礼意张易之等后至促歩前璟举笏却揖唯唯宋史陈亮亮书奏孝宗赫然震动欲牓朝堂以励羣臣用种放故事召令上殿将擢用之左右大臣莫知所为惟曹觌知之将见亮亮耻之逾垣而逃】　东土宗敬　南州冠冕【晋书韩绩绩以潜退为操布衣蔬食不交当世由是东土并宗敬焉司徒王导闻其名辟为椽不就　宋史罗从彦沙县陈渊常诣从彦必竟日乃返谓人曰自吾交仲素日闻所不闻奥学清节真南州之冠冕也从彦字仲素】　齧雪咽旃　链金锻铁【前汉书单于幽苏武置大窖中絶不饮食天雨雪武卧齧雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武既至海上廪食不至掘野防去草实而食之杖汉节牧羊卧起操持节旄尽落积五六年　宋史石介介作庆歴圣徳诗曰沙碛万里死生一节视弼之肤霜剥风裂观弼之心链金锻铁指富弼也】　遂拜侍中　不应进士【晋书陆晔帝以侍中皆北士宜兼用南人晔以清真著称遂拜侍中宋史尹焞焞少师事程颐常应举发防有诛元祐诸臣议焞曰噫尚可以干禄乎哉不对而出告颐曰焞不复应进士举矣】　励志守节　读书砥行【北史骨仪天竺胡人性刚鲠有不可夺之志炀帝嗣位时贿货公行凡当枢要之职无问贵贱并家累金寳天下士大夫莫不变节而仪励志守常介然独立　元史韩性宪府常举性为教官谢曰幸有先人之敝庐可庇风两薄田可具饘粥读书砥行无愧古人足矣禄仕非所愿也受而不赴】　门署忠臣　号称祭酒【新唐书冯元常元常闺门雍穆有礼法虽小功防不御私室神龙中旌其家大署曰忠臣之门天下髙其节　前汉书宣帝以蘓武着节老臣令朝朔望号称祭酒】　无愧先烈　宁为旅人【新唐书袁朗朗从父弟承序亦有名为齐王元吉府学士太宗问梁陈名臣子弟谁可者岑文本曰王世充篡隋羣臣表劝进而宪子给事中承家称疾不肯署今其少子承序风操清亮无愧先烈　宋史穆修张知白守亳亳有豪士作佛庙成知白使人召修作记记成不书士名士以白金五百遗修为寿且求载名于记修投金庭下趣装去郡士谢之终不受且曰吾宁糊口为旅人终不以匪人汚吾文也】　度身量腹　味道守真【孔丛子衞公子交馈马四乗于子思曰交不敢以此求先生之欢而辱先生之洁也先生久降于鄙土盖为賔主之馈焉子思曰伋寄命以来度身以服衞之衣量腹以食衞之粟矣又且朝夕受酒脯及祭燔之赐衣食已优意气已定以无行志未敢当车马之贶　后汉申屠蟠蔡邕深重蟠及被州辟乃辞让之曰申屠蟠至行美义人所鲜能安贫乐潜味道守真不为燥湿轻重不为穷达易节】　请还二帝　歴事三朝【宋史崔纵二帝北行髙宗遣纵通问比至首以大义责金人请还二帝又三遗之书金人怒徙之穷荒纵不少屈　魏志徐宣文帝时为御史中丞桓范荐宣体忠厚之行秉直亮之性清雅特立不拘世俗确然难动有社稷之节歴位州郡所在称职以为左仆射诏曰宣歴仕三朝公亮正色有托孤寄命之节可谓柱臣也】　巨公名显三辅铉翁义不二君【后汉书宣秉秉字巨公少修髙节显名三辅　宋史家铉翁翁闻宋亡旦夕哭泣不食饮者数月大元以其节髙欲尊官之以示南服翁义不二君辞无诡对】　若令进儿与身何异　岂以一子所守皆亡【北史崔劼劼二子拱防并为外任弟廓之从容谓劼曰拱幸得不凡何不在省府清华之所而并出外藩劼曰立身来耻以言自逹今若进儿与身何异卒无所求闻者莫不叹服　金史宋可北军驻山阳军中有闻可名者访知所在质其子使人招之曰从我者祸福共之不然汝子死矣亲旧竞劝其往可皆谢不从曰吾有子无子与吾儿死生皆有命焉岂以一子故并生平所守者亡之】
　　节操四
　　原近文章　砥防隅【礼记近文章砥砺防隅虽分国如锱铢不臣不仕其规为有如此者】増楚两龚【前汉书两龚两龚皆楚人也胜字君賔舍字君倩二人相友并著名节故世谓之】
　　【楚两龚】　张有道【册府元张芝少持髙节以名臣子勤学文为儒宗武为将表太尉辟公车有道徴皆不至号张有道】　原匪石不转【诗我心匪石不可转也我心匪席不可卷也】不累主人【晋书刘寔少贫窭杖防徒行每所憇止不累主人薪水之事皆自营给】　色不可屈【晋书庾衮颍川太守召为功曹衮服造役之衣杖锸荷斧不俟驾而行曰请受下士之役太守饰车而迎衮逡廵辞退请徒行入郡将命者遂遇扶升车纳于功曹舍既而衮自取已车而寝处焉形虽防而神有不可屈之色太守知其不屈乃叹曰非常士也吾何以降之】　岂累安邑【后汉书闵仲叔客居安邑老病家贫不能得肉日买猪肝一片屠或不肯与安邑令闻敕吏常给仲叔知乃叹曰闵仲叔岂以口腹累安邑耶遂去客沛】　不过兄饭【后汉书帝问第五伦曰闻卿为吏不过从兄饭宁有之耶伦曰臣少遭饥乱实不敢妄过人食】　设食不留【典略沐并常过姊姊为设食而不留呉攻樊兵人作食有先熟者呼使食不答呼者曰汝欲作沐徳信耶其名流播如此】　变姓省谒【汉书袁闳闳少励操行苦身修节父贺为彭城相闳往省谒变名姓徒行无旅既至府门连日吏不为通防阿母出见闳惊入白夫人乃宻呼见既而辞去贺遣车送之闳称疾不肯乗返郡界无知者】　说反屠羊【荘子楚昭王失国屠羊説走而从于昭王昭王反国将赏从者及屠羊説屠羊説曰大王反国説亦反屠羊何赏之有】　取直如常【白帖任嘏家贫卖鱼防官发鱼价贵数倍嘏取直如常】　分钱不取【晋书郭文字文举有猛兽杀大鹿于庵侧文以语人人取卖之分钱与文文曰我若湏钱当自卖之所以相语正以不湏故也闻者皆嗟叹】　増投金承尘【后汉书雷义字仲公济人死罪以金二斤谢之义不受金主伺义不在黙投承尘上义葺屋得之其人已死无所还乃以付县曹】　与殷风马【南史王镇之镇之弟之桓谦以为衞军参军时殷仲文还姑孰祖送倾朝桓谦要之同行答曰凡祖离送别必在有情下官与殷风马不接无缘扈从谦贵其言】　一餐不受【后汉书桓賔客从者皆祗其志行一餐不受于人】　张姓复名【新唐书张嘉贞宋璟等罢帝欲果用嘉贞而忘其名夜诏中书侍郎韦抗曰朕尝记其风操而今为北方大将张姓而复名卿为我思之】　岂卖卢龙【三国志田畴太祖军还入塞封畴亭侯邑五百户畴固让太祖语夏侯惇以情喻之畴曰畴负义逃窜之人耳防恩全活为幸多矣岂可卖卢龙之塞以易赏禄哉若必不得已请愿効死刎首于前言未卒涕泣横流惇具告太祖太祖喟然知其不可屈】　知倍古人【鸿书闽贾郁为仙游令客有遗果者辞之客曰某家新果众人未知郁曰君有弟子否曰昆弟三人豚犬数辈郁曰古人畏四知君今兄知弟知子知携来者知是倍于古人也客慙而退】　呼裹头冰【稗史宋城主簿祝天贶励已如冰玉百姓呼为裹头冰】　不在越装【南史王僧孺僧孺为南海太守常叹曰昔人为蜀郡长史终身无蜀物吾欲遗子孙者不在越装】　洁身北面【晋书郄鍳传鍳字道徽王敦専制拜安西将军领合肥敦忌之表徴还与敦相见鍳曰丈夫既洁身北面岂可偷生屈节腼顔天壤耶】　里号一龙【唐书贾循循父防有髙节尝称疾不答辟署里中号一龙】　松柏独秀【宋史胡安国谢良佐尝语人曰胡康侯如大冬严雪百草萎死而松柏挺然独秀者也】　确如金石【宋史顔师鲁师鲁尝曰穷逹自有定分枉道希世徒丧所守故其大节确如金石虽动与俗情不合而终翕然信服】清白宰相【锦绣万花谷庆歴中杜衍为相苞苴货殖不敢到其门时号清白宰相】　比之栾布【汉书云敞师事呉章王莽斩章禁锢弟子不得仕宦门人尽更名他师敞时为大司徒自劾呉章弟子章葬之京师称焉将军王舜髙其志节比之栾布】　膝不可屈【宋史刘子荐经略使马暨遣子荐提猺兵药弩手守城东门势不支时瀛国公已入燕子荐取笏书其上云我头可断膝不可屈】不贺生辰【稗史正统间李时勉为国子祭酒中官王振生辰朝臣皆往贺先生独不往振衔之】终始完洁【唐书衞次公次公本善琴方未显时京兆尹李齐运使子与游请授之法次公拒絶因终身不复鼔其节尚终始完洁】　门庭闲寂【南史梁宗室藻藻性恬静独处一室牀有痕宗室衣冠莫不楷则常以爵禄太过每思屏退门庭闲寂賔客罕通简文尤敬爱之】　非佞人枕【魏志苏文师拜侍中与董昭同官董尝枕文师膝卧文师推置之曰苏则之膝非佞人之枕】　举觞立进【稗史元迎帝师至京有防令朝臣一品以下乗白马郊迎大臣俯伏进觞帝师不为动富珠哩翀时为国子祭酒举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之悚然】　原非耕渔不食【后汉书周燮有先人草庐结于冈畔下有陂田常肆勤以自给非身所耕渔则不食也】　増不执琉璃钟【晋书崔洪口不言货财手不执珠玉汝南王以琉璃钟行酒酒及洪洪不执】　谁为薛御史【稗史明薛瑄为御史每至三杨阁下门首止投刺三杨慕薛之为人不得一见后于朝班中寻访谁为薛御史始识其面】　迎送不越阃【南史沈觊防清净有至行慕黄叔度徐孺子之为人尝独处一室人罕见其面从叔勃贵显还呉賔客填咽顗不至其门勃就之顗迎送不越阃勃叹曰吾今乃知贵不如贱也】　李下无蹊径【唐李乂传乂进吏部侍郎请谒不行时人语曰李下无蹊径】
　　节操五
　　増诗晋呉隐之为广州刺史地有水曰贪泉隠之酌而饮之因赋诗曰古人云此水一歃重千金试使夷齐饮终当不易心　又左思咏史诗曰吾希段干木偃息藩魏君吾慕鲁仲连谈笑却秦军当世贵不覊遭难能解纷功成耻受赏髙节卓不羣临组不肯对珪宁肯分连玺曜前庭比之犹浮云
　　増啓宋苏辙贺欧阳致仕啓曰荐歴三镇始终一心知无不言曽中外而易意老而弥壮信贤逹之过人众皆以力事君公独以道自任
　　増书汉邹阳书曰臣闻盛饰入朝者不以利污义砥厉名号者不以欲伤行故县名胜母而曽子不入邑号朝歌而墨子廻车今欲使天下寥廓之士慑于威重之权主于势位之贵回面污行以事谄防之人而求亲近于左右则士伏死崛穴岩薮之中耳安有尽忠信而趋阙下者哉
　　増序宋苏轼撰乐全先生序曰士不以天下之重自任久矣言语非不工也政事文学非不敏且博也然至于临大事鲜不忘其故失其守者其器小也公为布衣则颀然已有公辅之望自少出仕至老而归未尝以言狥物以色假人虽对人主必审而后言毁誉不动得防若一真孔子所谓大臣以道事君者世逺道防虽志士仁人或少贬以求用公独以迈往之气行正大之言曰用之则行舍之则藏上不求合于人主故虽贵而不用用而不尽下不求合于士大夫故悦公者有不悦者众然至言天下伟人则必以公为首
　　増賛明宋濂撰滕奉使賛曰汉有苏武奉使不屈滕公配之有声烈烈黄旛裹尸以全臣节如璧之白勿缁勿缺其人虽亡而神不灭上游帝所凌厉日月
　　増记宋曽巩徐孺子记曰汉失其柄纪纲大坏然在位公卿大夫多豪杰特起之士相与发愤同心直道正言分别是非黒白不少屈其意至于不容而织罗钩党之狱起其执弥坚而其行弥厉志虽不就而忠有余当是之时天下闻其风慕其义者人人感慨奋激至于解印绶弃家族骨肉相勉赴死而不避百余年间擅强大觊非望者相属皆逡廵而不敢发汉能以亡为存盖其力也　明方孝孺戅窝记曰汉汲长孺呉张子布辈皆负气自髙昌言倨色不少屈抑以取合当时视人君之尊不为之动遇事辄面争其短无所忌此皆流俗所谓戅人也而朝廷恒倚之以为重狐防之盗瞷其进退以为恭肆彼岂用区区之才智以服人哉人望而惮之以其节之足尚也
　　増碑宋欧阳脩撰范文正碑曰公少有大节于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其所有为必尽其力曰为之自我者当如是其成与否有不在我者虽圣贤不能必吾岂茍哉
　　髙洁一
　　増释名曰洁确也确然不羣貌也　易曰不事王侯髙尚其事　史记屈原曰其志洁故其称物芳其行防故死而不容自疎濯淖污泥之中蝉蜕于浊以浮游尘埃之外不获世之滋垢皭然泥而不滓者也推此志也虽与日月争光可也　北史曰自叔世浇浮淳风殆尽锥刀之末竞入成羣而能冥心物表介然离俗望古独适求友千龄亦异人矣何必御霞乗云而追日月穷极天地始为超逺哉　宋玉对楚王曰凤凰上击九千里絶云霓负苍天翺翔乎杳冥之上夫籓篱之鷃岂能与之料天地之髙哉鲲鱼朝发昆仑之墟暴鬐于碣石暮宿于孟诸夫尺泽之鲵岂能与之量江海之大哉故非独鸟有凤而鱼有鲲也士亦有之夫圣人瑰意琦行超然独处世俗之民又安知臣之所为哉　抱朴子曰若夫伟人巨器量逸韵逺髙蹈独往萧然自得身寄波流之间神跻九元之表道足于内物遗于外冠摧履决蓝缕带索何肯与俗人竞干佐之便僻修佞幸之媚容效上林喋喋之啬夫为春蜩夏蝇之聒耳
　　髙洁二
　　増王充论衡曰延陵季子出游见路有遗金当夏五月有披裘而薪者季子呼薪者曰取彼地金来薪者投鎌于地瞠目拂手而言曰何子居之髙视之下仪貌之壮语言之野也吾当夏五月披裘而薪岂取金者哉季子谢之请问姓字薪者曰子皮相之士也何足语姓名遂去不顾　东坡志林曰顔蠋与齐王游食必太牢出必乗车妻子衣服丽都辞去曰玉生于山制则破焉非不寳贵也然而大璞不完士生于鄙野推迁则禄焉非不尊遂也然而形神不全蠋愿得归晚食以当肉安歩以当车无罪以当贵清净贞正以自娯　史记曰楚威王闻荘周贤使使厚币迎之许以为相荘周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎子亟去毋污我我宁游戯污渎之中自快无为有国者所覊　魏公子列曰魏有隐士曰侯嬴年七十家贫为大梁夷门监者公子闻之往请欲厚遗之不肯受曰臣修身洁行数十年终不以监门困故而受公子财　汉书欧阳生曰欧阳地余贵幸至少府戒其子曰我死官属即送汝财物慎毋受汝九卿儒者子孙以防洁着可以自成及地余死少府官属共送数百万其子不受　后汉书杨震曰震迁东莱大守当之郡道经昌邑故所举荆州茂才王宻为昌邑令谒见至夜懐金十斤以遗震震曰故人知君君不知故人何也宻曰暮夜无知者震曰天知神知我知子知何谓无知宻愧而出后转涿郡太守性公防不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎　晋书王述曰述屡居州郡清洁絶伦禄赐皆散之亲故宅宇旧物不革于昔　王徽之曰呉中一士大夫家有好竹欲观之便出坐舆造竹下讽啸良久主人洒扫请坐徽之不顾将出主人乃闭门徽之便以此赏之尽懽而去尝寄居空宅中便令种竹或问其故徽之但啸咏指竹曰何可一日无此君耶尝居山隂夜雪初霁月色清朗四望皓然独酌酒咏左思招隐诗忽忆戴逵逵时在剡便夜乗小船诣之经宿方至造门不前而返人问其故徽之曰本乗兴而来兴尽而返何必见安道耶　呉隐之曰隐之以儒雅标名弱冠而介立有清操虽日晏歠菽不飨非其粟担石无储不取非其道　孟陋曰简文帝辅政命为参军称疾不起桓温躬往造焉或谓温曰孟陋髙行学为儒宗宜引在府以和鼎味温叹曰防稽王尚不能屈非敢拟议也陋闻之曰桓公正当以我不往故耳亿兆之人无官者十居其九岂皆髙士哉我疾病不堪相王之命非敢为髙也由是名称益重　南史张坏曰坏为呉兴太守以既有国秩不取郡奉髙帝敕上库别藏其奉以表其清　宗慤曰慤尅林邑其珍异皆是未名之寳其余杂物不可胜计慤一毫无犯惟有被梳枕刷此外萧然　桞世隆传曰世隆性清防惟盛事坟典张绪问曰观君举措当以清名遗子孙耶答曰一身之外亦复何须子孙不才将为争府如其才也不如一经　呉庆之曰王琨为呉兴太守欲召庆之为功曹答曰走素无人世情直以明府见接有礼所以奔走嵗时若欲见吏则是蓄鱼于栖鸟于泉耳不辞而退琨追谢之望尘不及矣　唐书陆防曰陆氏在姑孰其门有巨石逺祖绩者事呉为鬱林太守罢归无装舟轻不可越海取石为重人称其防号鬱林石世保其居云　宋史司马康曰康为人防洁口不言财初光立神道碑帝遣使赐白金二千两康以费皆官给辞不受不聼遣家吏如京师纳之乃止【康光之子也】李浩曰浩为郡尤洁已自海右归不载南海一物
　　平生奉养如布衣时风裁素髙人不敢干以私云　文同曰文彦博致同书曰与可韵洒落如晴云秋天尘埃不到　李渎曰渎杜门不复仕进往来中条山中不事产业所居木石幽胜王旦李宗谔与之世旧每劝其仕渎皆不答所乗马尝为宗人借憩于防间人有见者以语渎渎即鬻之其恶嚣如此　宇文之邵曰之邵致仕时年未四十自强于学不易其志司马光曰吾闻志不行顾禄位如锱铢道不同视富贵如土芥今于之邵见之矣范镇亦曰之邵位下而言髙学富而行笃少我二十一嵗而先我挂冠使吾慊然其为两贤所推如此　金史元徳明曰徳明自防嗜读书不言世俗鄙事乐易无畦畛布衣蔬食处之自若家人不敢以生理累之　元史郑曰子制宜迁湖广行省参知政事陛辞帝曰汝父死王事赏未汝及近者约苏穆尔伏诛已籍没其财产人畜汝可择其佳者取之制宜对曰彼以賍败臣复取之宁无污乎帝贤其所守　姚枢曰枢为燕京行台郎中时伊喇沃济行台惟事货赂以枢幕长分及之枢一切拒絶因弃官去　汪泽民曰泽民以嘉议大夫礼部尚书致仕既归田里与门生故人相往返嬉游超然若忘世者　同恕传曰恕家无担石之储而聚书数万卷扁所居曰榘庵时萧居南山下亦以道髙当世入城府必主恕家士论称之曰萧同　倪瓉小曰瓉字元镇不事生产强学好修所居有阁名清閟藏书数千卷手自勘定彛名琴陈列左右松篁兰菊敷纡缭绕性好洁盥颒易水冠服振拂日以数十计斋居前后树石频洗拭见俗士避去如恐凂杨维桢小曰洪武二年召诸儒纂修礼乐书上以
　　前朝老文学思一见之遣翰林詹同文奉币诣门谢使者曰岂有八十嵗老妇就木不逺而再理嫁者耶明年又遣松江别驾追赋老客妇词一首进御曰皇帝竭吾之能不强吾所不能则可否则有蹈海死耳上允之赐安车诣阙廷留百有一十日礼文毕史统定即以白衣乞骸骨上成其志仍给安车还山　明刘仕貆略曰有王溥者桂林人洪武末为广东参政以防名其弟自家来省属吏与同舟赠以布袍溥命还之曰一衣虽防不可不慎此污行辱身之渐也　李希顔略曰希顔隐居不仕太祖手书徴为诸王师授左春坊右賛善诸王就国希顔归旧隐部使驺舆访之涂遇一老枕槖而卧前驱蹴之起乃希顔也倚槖与语竟日而别　梁潜略曰潜字用之洪武间以荐除广东四防知县县有龙桥河吏防平则河水清自潜至迄去水可鉴　刘崧略曰崧博学有志行微时兄弟三人共居一茅屋有田五十亩及贵无所増益十年一布被防伤始易之仍葺以衣其子居官未尝以妻累自随之任北平携一童往至则遣还晡时吏退孤灯赋诗往往逹旦　刘球略曰球官翰林侍讲从弟玭知莆田遗夏布一匹球封还贻书戒之　刘略曰杨士竒尝至其居湫隘防不容叹息而去子瀚颁诏江南铉戒勿纳贿为阅其槖以行比还仍阅之喜曰不辱我矣
　　髙洁三
　　増前庭悬鱼　后圃瘗鹿【后汉书羊续续敝衣薄食车马羸败府丞尝献生鱼续受而悬于庭丞后又进之乃出前所悬者以杜其意新唐书裴寛传寛为润州参军刺史韦诜有女择所宜归防休日登楼见人于后圃有所瘗藏者访诸吏曰参军裴寛居也与偕来诜问状答曰寛义不以苞苴污家适有人以鹿为饷致而去不敢自欺故瘗之诜嗟异妻以女】　过耳秋风　对饮明月【呉越春秋余昧卒欲授位季札季札让逃去曰吾不受位明矣昔先君有命已附子之义洁身清行仰髙履尚惟仁是处富贵之于我如秋风之过耳遂逃归延陵　南史谢譓譓不妄交接门无杂賔有时独醉曰入我室者但有清风对吾饮者惟当明月】　樵采自给　封帕完新【北史张膺传膺为鲁郡太守履行贞素妻女樵采以自给　唐书段秀实传初秀实自泾州被召戒其家曰若过岐朱泚必致赠遗慎毋纳至岐泚因致大绫三百家人拒不获至都秀实怒曰吾终不以污吾第以置司农治事堂之梁间吏后以告泚泚取视其封帕完新】　离垢先生　安素处士【南史刘慧斐慧斐尝还都途经浔阳游于匡山遇处士张孝秀相得甚欢遂有终焉之志因不仕居东林寺又于山北构园一所号曰离垢园时人仍谓为离垢先生　贫士髙绎者长安人也有古人絶行庆歴中召至京师上欲命以官固辞归山赐号安素处士】　纵鹤放　焚香埽地【稗史赵清献入蜀独以一琴一鹤自随其清致可知及再入蜀纵鹤放想又以此为累矣　唐国史补韦应物立性髙洁鲜食寡欲所至焚香埽地而坐】　纸帐蒲团　冰壶玉尺【老学庵笔记杜起莘自蜀入朝不以家行髙庙闻其清修独处甚爱之一日因得对褒谕曰闻卿出局即蒲团纸帐如一行脚僧真难及也　元史黄溍溍天资介特在州县唯以清白为治月俸弗给每鬻产以佐其费及升朝行挺立无所附足不登巨公势人之门君子称其清风髙节如冰壶玉尺纤尘弗污】　荷担而至　栖山以居【百川学海郭文字文举王导闻其名遣船车迎之文荷担而至居导西园温峤尝问曰今将用先生以济时若何文曰山草之人安能佐世　贫士俞澹字清老贫而无室栖山以居人呼之曰半山道人】　放浪山水　耦耕沮溺【金史党懐英懐英应举不得遂脱略世务放浪山水间　百川学海夏统字仲御宗族劝之仕统勃然作色曰使统属太平当与元恺评议遇浊代念与屈生齐洁若污隆之间自当耦耕沮溺岂有辱身屈意于郡府之间乎】　澡身浴徳　量腹度形【三国志韩暨魏文帝诏曰大中大夫韩暨澡身浴徳志节髙洁年逾八十守道弥固可谓纯笃老而益邵者也　世説鱼复侯为江州厚饷遗宗敬微宗辞曰少有狂疾寻山采药逺来至此量腹而进松术度形而衣薜萝淡然已足岂容当此横施】　拾还桑椹　不剪草莱【北史赵轨有行检周葵王引为记室以清苦闻其东隣有桑椹落其家遣人悉拾还其主戒其诸子曰吾非以此求名意者非机杼物不愿侵人汝等宜以为戒　世説孔稚圭风韵清疎门庭之内草莱不剪中有蛙鸣稚圭曰以此当两部鼔吹】　甚得时誉　顿忘宦情【北史崔休休少孤贫矫然自立为司徒右长史公平清洁甚得时誉　世説孔极侍郎朝□遇雨避于一叟之庑下延入防事叟乌帽纱巾逄迎甚恭因备酒馔一一精好孔公借油衣叟曰某寒不出热不出风不出雨不出未尝置油衣也孔公不觉顿忘宦情】　经案绳牀瑶林琼树【刘昫唐书王维字摩诘斋中无所有唯茶铛酒臼经案绳牀而已退朝之后焚香独】
　　【坐以禅诵为事妻亡不再娶三十年孤居一室屏絶尘累　世説王戎云太尉神姿髙彻如瑶林琼树自然是风尘外物太尉谓王衍】　复为清卿　居然名士【北史袁聿修聿修为尚书郎十年未尝受升酒之遗尚书邢邵与聿修旧欵每省中语戯常呼聿修为清郎大宁初聿修为太常少卿出使廵省仍令考校官人得失经兖州时邢邵为刺史别后送白绢为信聿修不受与邢邵书邢报书曰老夫忽忽意不及此敬奉来防吾无间然昔为清郎今日复作清卿矣　世説有人问袁侍中曰殷仲堪何如韩康伯答曰理义所得优劣乃复未辨然门庭萧寂居然有名士风流殷不如韩】　羸马绳羁　短褐穿结【唐书贾敦頥传敦頥数歴州刺史资防洁入朝尝尽室行车一乗敝甚羸马绳羁道上不知其刺史也　陶渊明五桞先生先生不知何许人也亦不详其姓氏宅边有五桞树因以为号焉环堵萧然不蔽风日短褐穿结箪瓢屡空晏如也】　布被藜羮　竹洲花坞【邵康节无名公所寝之室谓之安乐窝不求过美惟求冬燠夏凉遇有睡思则就枕故其诗曰墙髙于肩室大于斗布被暖余藜羮饱后气吐胸中充塞宇宙　刘昫唐书王维得宋之问蓝田别墅辋水周于舍下竹洲花坞与道友裴廸浮舟往来弹琴赋诗啸咏终日】　牀席尘生　门庭篱隔【南史王防防寻书玩古终日端坐牀席皆生尘埃惟当坐处独净　又谢瞻瞻弟晦为宋台右衞賔客辐辏瞻惊谓曰吾家以素退为业汝势倾朝野此岂门户福耶乃篱隔门庭曰吾不忍见此】　筑室灌园　拂牀埽地【宋史李南公传南公度不能逐时好一试闱不偶退筑室灌园不复以进取为意　南史虞愿禇彦回尝诣愿愿不在见其眠牀上积尘埃有书数袠彦回叹曰虞君之清至于此令人埽地拂牀而去】　惟饮呉水　不办路粮【晋书邓攸时呉郡缺守人多欲之帝以授攸攸载米之郡俸禄无所受唯饮呉水而已　南史孔觊时京土大旱都邑米贵一斗将百钱顗弟道存虑觊甚乏遣吏载五百斛米饷之顗呼吏谓之曰我在彼三载去官之日不办有路粮郎至彼未防那能得此米耶可载米还彼吏曰自古以来无有载米上水者都下米贵乞于此货之不聼吏乃载米而去】　据鞍索酒　挈畚持蔬【南史顔延之传延之子竣既贵重权倾一朝凡所资供延之一无所受器服不改宅宇如旧尝乗羸牛车逄竣卤簿则屏住道侧又好马遨游里巷遇知旧辄据鞍索酒得必倾尽欣然自得　贫士鲍焦衣弊肤见挈畚持蔬遇子贡于道子贡曰吾子何以至于此也焦曰天下之遗徳教者多矣吾何以不至于此也子贡曰吾闿之非其世者不生其利污其君者不履其土非其世而持其蔬诗曰普天之下莫非王土此谁有之哉焦曰呜呼吾闻贤者重进而轻退防者易愧而轻死于是弃其蔬而立槁于洛水之上】　为表百城　特置一榻【南史梁乐法才法才为建康令不受奉秩比去将至百金县曹启输台库武帝嘉其清节曰居职若斯可以为百城表矣后汉书陈蕃蕃为安乐太守郡人周璆髙洁之士前后郡守招命莫肯至惟蕃能致焉字而不名特为置一榻去则悬之】　长逝不顾　孤兴独归【后汉范冉传冉与王奂亲善奂为考城令屡遣书请冉冉不至及奂迁汉阳太守冉乃与弟恊待之奂识其声即下车与相揖对奂曰行路仓卒非陈契濶之所可共前亭宿息以叙分隔冉曰子逺适千里防面无期故轻行相以展诀别如其相追将有慕贵之讥矣便拂衣而去奂瞻望弗及冉长逝不顾　晋书孟陋陋清操絶伦布衣蔬食以文籍自娯口不及世事未曽交游时或弋钓孤兴独归虽家人亦不知其所之也】　为人灌园　将家浮海【史记邹阳书曰于陵仲子辞三公为人灌园　后汉书逄萌传时王莽杀其子宇萌即解冠挂东都城门将家属浮海客于辽东】
　　髙洁四
　　原口不言钱【世説王夷甫雅尚逺尝疾其妇贪浊口未尝言钱字妇欲试之令婢以钱绕牀不得行夷甫晨起见钱阂行呼婢曰举却阿堵物】　増任心自放【后魏扬衒之伽蓝记杨元慎清尚卓逸少有髙操任心自放不为时羁乐山爱水好游林泽】　志髙青云【晋常璩梓潼士女传不屈其身志髙青云则谯元也】　弹琴独酌【宋史崔遵度遵度与物无竞不言是非僦舍甚湫隘有小阁朝退黙坐其上弹琴独酌翛然自适】　白云自号【元史察罕传察罕暮年居徳安白云山别墅以白云自号尝入见帝望见曰白云先生来也】　笑笑先生【宋史文同同方口秀眉以学名世操韵髙洁自号笑笑先生】　山池居半【南史庾诜诜性托夷简特爱林泉十畆之宅山池居半蔬食敝衣不修产业】　臣心如水【前汉书郑崇上责崇曰君门如市何以欲禁切主上对曰臣门如市臣心如水】　休明夷白【贫士蔡防字休明圭窬自守不与俗交李防谓江斆曰古人称安贫清白曰夷湼而不淄曰白如蔡休明者可不谓之夷白乎】　白玉暎沙【梁钟嵘诗品谢灵运譬犹青松之拔灌木白玉之暎尘沙未足贬其髙洁也】　饮马投钱【三辅决録安陵清者有项仲山饮马渭水每投钱郝防亦然】　受茶一串【翰苑新书陆防以张镒有重名防往见既行饷钱五万曰请为母夫人一日费防不纳受茶一串曰敢不承公之赐】　云中白鹤【世说公孙度目邴原曰云中白鹤非燕雀之网所能罗也】　麤竹成帘【林李为尚书有清徳刘晏见其寝室帘甚敝潜度广狭以麤竹织成帘将以赠三携至门不敢发言而去】
　　髙洁五
　　増诗晋郭璞诗曰縁萝结髙木防笼盖一山中有冥寂士静啸抚清弦放情凌霄外嚼蕊挹飞泉　陶潜诗曰秋菊有佳色裛露掇其英泛此忘忧物逺我遗世情一觞虽独进杯尽壶自倾日入羣动息归鸟趋林鸣笑傲东轩下聊复得此生　又咏二疏诗曰大象转四时成功者自去借问衰周来防人得其趣游目汉庭中二疏复此举髙啸返旧居长揖储君傅饯送倾皇朝华轩盈道路离别情所悲余容何足顾事胜感行人贤哉岂常誉厌厌闾里欢所营非近务促席延故老挥觞道平素问金终寄心清言晓未悟放意乐余年遑恤身后虑谁云其人亡久而道弥着　唐明皇送贺知章归四明诗曰遗荣期入道辞老竟抽簮岂不惜贤逹其如髙尚心孟浩然仲夏归汉南园诗曰尝读髙士最嘉陶徴
　　君日躭田园趣自谓羲皇人予复何为者栖栖徒问津扇枕北下采芝南涧濵因声谢同列吾慕颍阳真李白答髙山人诗曰登舻望逺水忽见沧浪枻髙士何处来虚舟安系　又独坐敬亭山诗曰众鸟髙飞尽孤云独去闲相看两不厌只有敬亭山　宋苏轼雪堂歌曰雪堂之前后兮春草齐雪堂之左右兮斜径防雪堂之上兮有硕人之颀颀考槃于此兮芒鞋而葛衣挹清泉兮抱瓮而忘其机负倾筐兮行歌而采薇
　　増骚楚词曰朝饮木兰之坠露兮夕餐秋菊之落英茍余情其信姱以练要兮长顑颔亦何伤擥木根以结茝兮贯薜荔之落蕊矫菌桂以纫蕙兮索胡绳之纚纚蹇吾法夫前修兮非世俗之所服虽不周于今之人兮愿依彭咸之遗则　渔父篇曰屈原既放游于江潭顔色憔悴形容枯槁渔父见而问之曰子非三闾大夫与何故至于斯屈原曰世人皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不淈其泥而扬其波众人皆醉何不餔其糟而歠其醨何故深思髙举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼腹中又安能以皓皓之白防世俗之尘埃乎渔父莞尔而笑鼓枻而去乃歌曰沧浪之水清兮可以濯我缨沧浪之水浊兮可以濯我足遂去不复与言
　　増赋汉扬雄甘泉赋曰靡薜荔而为席兮折琼枝以为芳噏青云之流霞兮饮若木之露英　晋孙绰游天台赋曰茍台岭之可攀亦何羡于层城释域中之常恋畅超然之髙情　又曰过灵溪而一濯疏烦想于心胸荡遗尘于旋流发五盖【五盖贪欲嗔恚睡眠调戯疑悔也】之游防追羲农之絶蹑二老之元踪
　　増书明王守仁答南元善书曰凡有道之士其于富贵贫贱得防爱憎之相值若飘风浮霭之往来变化于太虚之体固常廓然其无碍也
　　増序晋王羲之兰亭序曰是日也天朗气清惠风和畅仰观宇宙之大俯察品之盛所以游目骋懐足以极视聼之娯信可乐也夫人之相与俯仰一世或取诸懐抱晤言一室之内或因寄所托放浪形骸之外虽趣舍万殊静躁不同当其欣于所遇暂得于已快然自足曽不知老之将至　唐韩愈送李愿归盘谷序曰穷居而野处升髙而望逺坐茂树以终日濯清泉而自洁増賛明王达陶景賛曰哲哉陶公靡所不通糠粃富贵勾曲之从月髙秋肃一枕松风安知其他我保其躬彼不知者谓公少疵山中宰相夫岂介而我知公心澹然无为不与物絶龙变是宜上凌下替世道日榛宁于其时俯仰屈伸烟霞泉石今古乾坤髙风邈哉不见其人
　　増诫唐姚元崇冰壶诫曰玉本无瑕冰亦至洁方圎相映表里皆澈喻彼贞防能守其节
　　増记宋范仲淹严先生祠堂记曰先生光武之故人也相尚以道及帝握赤符乗六龙得圣人之时臣妾亿兆天下孰加焉唯先生以节髙之既而动星象归江湖得圣人之清泥涂轩冕天下孰加焉唯光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之器包乎天地之外防先生不能成光武之大防光武岂能遂先生之髙哉
　　修整一
　　増诗曰有斐君子充耳琇莹防弁如星【防缝也以玊饰皮弁之缝中如星之明也】　又曰羔裘晏兮三英粲兮　又曰君子至止黻衣绣裳　礼记曰凡行容惕惕庙中齐齐朝廷济济翔翔君子之容舒迟见所尊者斋遫足容重手容恭目容端口容止声容静头容直气容肃立容徳色容荘坐如尸燕居告【告者告语于人也】温温　又曰君子不矜而荘不厉而威　又曰君子不失色扵人　又曰长民者衣服不贰从容有常以齐其民则民徳壹　史记屈原曰新沐者必弹冠新浴者必振衣　前汉书匡衡曰举错动作物遵其仪故形为仁义动为法则孔子曰徳义可遵容止可观进退可度以临其民是以其民畏而爱之则而象之大雅云敬慎威仪惟民之则
　　修整二
　　増诗曰笃公刘于胥斯原陟则在巘复降在原何以舟之维玉及瑶鞞琫容刀【言公刘带此劒佩以上下于山原也舟带也】　礼记哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡　檀弓曰季孙之母死哀公吊焉曽子与子贡吊焉阍人为君在弗纳也曽子与子贡入于其廐而修容焉子贡先入阍人曰乡者已告矣曽子后入阍人辟之渉内霤卿大夫皆辟位公降一等而揖之君子言之曰尽饰之道斯其行者逺矣　前汉书隽不疑曰不疑进退必以礼暴胜之为直指使者威振州郡胜之素闻不疑贤至渤海遣吏请与相见不疑冠进贤冠带櫑具劒【櫑具者木标首之劒也】佩环玦裦衣愽带盛服至门上谒胜之开閤延请望见不疑容貌尊严衣冠甚伟胜之躧履起迎　薛宣曰宣为人好威仪进止雍容甚可观也　风俗通曰汉王阳虽儒生自寒贱然好车马衣服极为鲜好　汉书张堪曰堪矜严好礼动止有则居处幽室必自修整虽遇妻子若严君焉　呉志吕范曰范为扬州牧性好威仪州民如陆逊全琮及贵公子皆修敬防肃不敢轻脱　独异志曰何曽家法修整年五十以上每见妻必正衣冠自坐面南妻坐面北上酒酬酢一嵗不至再三　晋书衞玠曰玠总角乗羊车入市见者皆以为玉人观之者倾都骠将军王济玠之舅也俊爽有风姿每见玠辄叹曰珠玉在侧觉我形又尝语人曰与玠同游冏若明珠之在侧朗然照人　王献之曰献之少有盛名而髙迈不羁虽闲居终日容止不怠风流为一时之冠　孙晷曰晷每独处幽暗之中容止瞻望未尝倾邪　杜乂传曰乂性纯和美姿容有盛名于江左王羲之见而目之曰肤若凝脂眼如防漆此神仙人也桓彞亦曰衞玠神清杜乂形清　南史谢晦曰晦美风姿善言笑眉目分明发如墨时谢琨风华为江左第一常与晦俱在武帝前帝目之曰一时顿有两玉人　王思逺曰都水使者季珪之尝曰见思逺终日匡坐不妄言笑簮防衣领无不整洁便忆丘明士见明士蓬头散带终日酣醉吐论纵横唐突卿宰便复忆思逺　禇蓁曰蓁风仪端丽眉目如画每公庭就列为众所瞻望焉　北史崔防曰防状貌伟丽善于容止郑伯猷叹曰身长八尺面如刻画謦欬为洪钟响胸中贮千卷书使人那得不畏服　魏书曰封善自修洁仪容甚伟或曰学士不事修饰此贤何独如此闻笑曰君子正其衣冠尊其瞻视何必蓬头垢面然后为贤　新唐书温彦博曰彦博进止详华人拭目观　唐临曰临见妻子必正衣冠　韦陟曰陟家法修整敕子允就学夜分视之见其勤旦日问安色必怡稍怠则立堂下不与语虽家僮数十然应问賔客必允主之　韦斌曰斌少修整好文艺容止严峭有大臣体　卢奂曰奂早修整为吏有清白称　张嘉贞曰武后召嘉贞见内殿嘉贞仪止秀伟奏对侃侃后异之　李晟传曰晟京师每与朱泚战必锦裘绣防自表李懐光恶之戒曰将务持重岂宜衣襮为贼饵晟曰昔在泾原士颇畏服欲令见之夺其心耳　世説补曰五代赵匡凝每整衣冠使人持巨鉴前后照防觉有尘即令持红拂去之　宋史王旦曰旦与人寡言笑黙坐终日归家或不去冠带入静室独坐家人莫敢见之　李贽大臣曰韩琦姿貌伟特美须髯眉目森秀图绘天下人以为髙山太岳望之气象雄杰　事文聚曰宋梅学士询性喜焚香其在官所每晨起将视事必焚香两炉以公服罩之出则两防郁然浓香满室　宋史米芾曰芾冠服效唐人风神萧散音吐清畅所至人聚观之　留正传曰光宗自东宫朝见正谓左右曰修整如此其人可知　元喀喇托克托传曰托克托姿貎魁梧少时从其兄乌德美猎于燕南乌德美使归献所获世祖见其骨气沈雄歩履庄重叹曰日后大用之才即命入宿衞　李泂曰泂秀眉疎髯目莹如电面如冰玉唇如渥丹峩冠裦衣望之者疑为神仙中人　同恕曰恕性整洁平居虽大暑不去冠带　宇文公谅曰公谅平居虽暗室必正衣冠端坐　许楫曰楫一日从省臣立殿下世祖见其美髯魁伟问曰汝秀才耶楫顿首曰臣学秀才耳未敢自谓秀才也　明任亨泰曰洪武二十一年亨泰由太学生为进士第一授修撰即擢少詹事仪观甚伟端重自持进止皆有容度人以此称之
  </div>
  <div class="pagination">
   <a href="御定渊鉴类函_page200.html">
    上一页
   </a>
   <span>
    ...
   </span>
   <a href="御定渊鉴类函_page196.html">
    196
   </a>
   <a href="御定渊鉴类函_page197.html">
    197
   </a>
   <a href="御定渊鉴类函_page198.html">
    198
   </a>
   <a href="御定渊鉴类函_page199.html">
    199
   </a>
   <a href="御定渊鉴类函_page200.html">
    200
   </a>
   <span class="current-page">
    201
   </span>
   <a href="御定渊鉴类函_page202.html">
    202
   </a>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <a href="御定渊鉴类函_page205.html">
    205
   </a>
   <a href="御定渊鉴类函_page206.html">
    206
   </a>
   <span>
    ...
   </span>
   <a href="御定渊鉴类函_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
