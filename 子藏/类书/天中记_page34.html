<!DOCTYPE html>
<html>
<head>
    <meta charset="UTF-8">
    <title>天中记 - 第 34 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 34 页/共 201 页</h1>
    <div class="content">　　天泉池晋孝武太元十年大旱井渎皆渇大官供膳皆资天泉池宋书云明帝泰始二年天泉池白鱼跃入御舟【龚颖运厯图】孝武帝游于清暑殿有一人黄衣自号天泉池神名淋岑君谓帝曰若见善待当福佑之帝恐怪投以佩刀神怒曰君为不道当使知之因不见遂闻鼓鼙之响而去帝乃请大沙门为斋夜转诵见一臂长三丈来摸经案甚怪之后帝与宫妓泛龙舟饮宴于池有慢神色乃见形攀龙舟沈帝遂溺死【图经】
　　天池汾阳有天池在燕京山上周回八里阳旱不耗隂霖不溢故老言常有人乗车风飘堕池有人获车轮于桑干泉后魏孝文帝以金珠穿鱼七头于此池放之后于桑干原得穿鱼犹为不信又以金缕拖羊箭射着此大鱼久之又于桑干河得所射箭山在岚州静乐县东北百四十里俗名天池曰祁连汭【洽闻记】隋炀帝尝于池南置宫毎夜风雨吹破竟不成【元和志】
　　祁连池秀容界有池三所在髙山之上清深不测相传曰祁连池魏言天池也尔朱新兴曽与其子荣游池上闻箫鼓之音新兴谓荣曰古老相传凡闻此声皆至公辅吾今年已衰暮当为汝耳汝其勉之【魏书】
　　流觞池柰林西有都堂有流觞池堂东有扶桑海皆有石窦流于地下西通糓水东连阳渠亦与翟泉相连若旱魃为害糓水注之不竭离毕滂润阳糓泄之不盈至于鳞甲异品羽毛殊类濯波浮浪如似自然也【伽蓝记】咸池寳光寺园中有一海号咸池葭菼被岸菱荷覆水青松翠竹罗生其旁京邑士子至于良辰美日休沐告归征友命朋来游此寺雷车接轸羽盖成隂或置酒林泉题诗花圃折藕浮以为兴适【上】
　　九龙洛中旧有灵芝九龙池魏太和中迁都洛阳经构宫极脩理街渠务穷隠发石视之尝无毁壊之石工细宻非今知所拟亦竒为精至也遂因用之【水经注】
　　积翠池太宗宴羣臣积翠池酣乐赋诗证赋西汉其卒章曰终借叔孙礼方知皇帝尊帝曰证言未尝不约我以礼【本传】汉积翠池中有瑚隋阅散乐于东京芳华苑积翠池侧隋樊子盖陪宴积翠池【本草图】
　　海池武后时鉴察御史王守慎避法官乞出家为僧释名法成长安中于京兆西市疏凿大坎号曰海池支分永安渠水注之以为放生之所穿池之际获古石铭云百年为市而后为池自隋朝置都市至于时正一百年矣【宋髙僧传】
　　定昆池神龙中安乐公主恃宠请昆明池中宗不与主发怒自以家财别穿池号曰定昆池【通典】安乐公主西庄在延平门外二十里司农卿赵履温种殖将作大匠杨务防引流作沼延袤十数里时号定昆池【景龙文馆记】曲江池曲江池本秦世隑州开元中疏凿遂为胜境其南有紫云楼芙蓉苑其西有杏园慈恩寺花卉环周烟水明媚都人游翫盛于中和上已之节防幄翠帱匝于堤岸鲜车健马比肩系毂上巳即锡宴臣僚京兆府大陈筵席长安万年两县以雄盛相较锦绣珍玩无所不施百辟防于山亭恩赐太常及教坊声乐池中备防舟数只唯宰相王使北省官与翰林学士登焉每嵗倾动皇州以为盛观入夏则菰蒲葱翠栁隂四合碧波红渠湛然可爱好事者赏芳辰翫清景聮骑携觞累累不絶【剧谈録】
　　蓬池汴州开封县有福源池本蓬池天宝六载更名福源并无渔采【地理志】
　　凝碧池禄山犯阙王维等为贼所执一日逆党大防于凝碧池以梨园弟子数百人奏乐支解雷海清王维时拘于菩提佛寺中闻之赋诗曰万户伤心生野烟百官何日更朝天秋槐叶落空宫里凝碧池头奏管弦贼平维以此诗得免【明皇杂録】宝厯二年六月幸凝碧池观鱼【防要】鱼藻池正元十三年七月壬辰浚湖渠鱼藻池深五尺【徳宗旧纪】
　　文石砌元载芸晖堂前有池悉以文石砌岸中有苹阳花亦类于白苹其花红而且大有如牡丹更有碧芙蓉【杜阳编】
　　蓬莱池宪宗尝畋苑中至蓬莱池谓左右曰绛尝以諌我今可返也其见礼惮如此【李绛传】学士初上赐食皆蓬莱池鱼鲙【李徳裕诗注】
　　池底铺锦文宗论徳宗奢靡云闻得禁中老宫人每引泉先于池底铺锦王建宫词曰鱼藻宫中锁翠娥先皇行处不曽多只今池底休铺锦菱角鸡头积渐多是也【李石开城录】
　　临碧池敬宗宝厯二年六月辛酉观鱼于临碧池【敬宗纪】九曲池杜亚拜淮南节度使泛九曲池曳绣为帆诧曰要当称是林沼李衡曰未有锦缆云何亚大慙
　　凿深池李满尝凿深池于府中客有过者召宴池上指其水曰蛟龙水怪皆窟于此盖水府也酒酣取坐上器掷池中因裸而入取其器嬉水上久之乃出治衣复坐意气自若【五代史】
　　九州池东都城有九洲池在仁智殿之南归义山之北其池曲象东海之洲居地十顷水深丈余鱼鸟翔泳花卉罗植【东京记】内园有九江池【国史志】
　　天生池宕渠披衣山上有云山寺寺中有池去果州嘉陵江三十里江水或浅其池亦浅或涨其池亦涨号天生池【寰宇记】
　　玉华池犍为牛鞞县有玉女灵山东北有泉西北两岸各有悬岩腹有石乳房一十七眼状如人乳流下土人呼为玉华池每三月上巳日有乞子者漉得石即是男瓦即是女自古有验【上】
　　陂
　　陂池也【説文】
　　芍陂孙叔敖作期思之水灌雩娄之野【淮南子】叔敖作期思陂而荆土用赡【意林】楚大夫子思造芍陂【皇览】
　　钳卢陂元帝建昭中邵信臣为南阳太守于穰县南六十里造钳卢陂累石为隄傍开六石门以节水势泽中有钳卢玉池因以为名用广溉灌嵗増多至三万顷后杜诗为守复脩其业时歌之曰前有邵父后有杜母【通典】其陂泽则有钳卢玉池赭阳东陂【南都赋】
　　鸿隙汝南旧有鸿隙大陂郡以为饶成帝时闗东数水陂溢为害翟方进为相与御史大夫孔光共遣掾行视以为决去陂水其地肥美省隄防费而无水忧遂奏罢之及翟氏灭乡里归恶言方进请陂下良田不得而奏罢陂云王莽时常枯旱郡中追怨方进童謡曰壊陂谁翟子威饭我豆食羮芋魁反乎覆陂当复谁云者两黄鹄【汉书】建武中太守邓晨欲脩复其功闻杨晓水脉召与议之杨曰昔成帝用方进之言寻而自梦上天天帝怒曰何故败我濯龙渊是后民失其利多致饥困明府今兴立废业将有征于此诚愿以死効力晨大説因署杨为都水椽使典其事杨因髙下形势起塘四百余里数年乃立水陂成人譛杨言取钱晨系杨于狱户自开械自解晨释之出时日暮陂上有火光引前清徳之感也【谢承书】
　　万顷陂郭泰入汝南交黄叔度至南州先过袁奉髙不宿而去从叔度累日或以问泰泰曰袁奉髙之器譬诸泛滥虽清而易挹也叔度之器汪洋若万顷之陂澄之而不清混之而不浊不可量也【汉书】
　　仆射陂郑州管城县有仆射陂后魏孝文赐仆射李冲因以为名【唐志】
　　月陂洛水自苑内上阳宫南弥浸东注当宇文恺版筑之时因筑斜堤今东北流水衡作堰九所形如偃月谓之月陂【河南图经】
　　渼陂渼陂出终南山诸谷合朝【一作胡】公泉为陂十道志曰有五味陂陂鱼甚美因误名之唐宝厯二年勅渼陂令尚食使收管不得杂人采捕其水任百姓溉灌勿令废碾硙之用文宗初诏并还府县【长安志】
　　薮
　　薮薮之为言厚也有草木鱼鼈所以厚养人君与百姓者也传曰水草交错名之为泽泽者言其润泽万物以阜民用者也【风俗通】大泽曰薮【周礼职方注】水钟曰泽水希曰薮【泽虞职大泽火薮注】有水曰泽无水曰薮【吕览注】
　　九薮何谓九薮越之具区楚之云梦秦之阳华晋之大陆梁之圃田宋之孟诸齐之海隅赵之钜鹿燕之大昭【吕览】淮南秦之阳纡燕之昭余尔雅十薮鲁有大野秦有阳陓燕有昭余祁周有焦护周礼职方九薮青州曰望诸雍州曰蒲幽州曰貕养冀州曰阳纡
　　丰殖伯禹念前之非度象物天地而度之于羣生共之从孙四岳佐之髙髙下下疏川导滞钟水丰物陂障九泽丰殖九薮汩越九原宅居九隩合通四海故天无伏隂地无散阳水无沈气火无灾燀神无间行民无淫心时无逆数物无害生【周语】
　　逢泽开封逢池宋之逢泽也汲郡古文梁恵王发逢忌之薮以赐民今浚义有逢陂忌泽是也【汉志注】
　　圃田中牟县之圃田泽北与阳武分水泽多麻黄草故述征记曰践县境便覩斯卉穷则知逾界诗所谓东有圃草也皇武子曰郑之有原圃犹秦之有具圃泽在中牟县西西限长城东极官渡北佩渠水东西四十许里南北二十许里中有沙冈上下二十四浦津流迳通渊潭相接各有名焉有大渐小渐大灰小灰义鲁练秋大白杨小白杨散入禺中羊圈大鹄小鹄龙泽鬯罢大哀小哀大长小长大缩小缩伯邱大盖牛眠等浦水盛则北注渠溢则南播故竹书纪年梁恵成王十年入河水于甫田又为大沟而引甫水者也【水经】
　　广城泽广城泽在梁县西四十里后汉书云安帝永初元年以广城游猎地假与贫人于时马融作广城颂云大汉之初基也揆厥灵囿营于南郊右矕三途左枕嵩岳面据衡隂箕背王屋浸以波溠演以荣洛金山石林殷起乎其中神泉侧出丹水涅池怪石浮燿焜乎其陂是此泽也隋大业中置马牧焉亦名广陂其溉灌之至今百姓赖之【河南图经水经注】
　　云梦禹贡云土梦作乂子虚赋云梦者方九百里地里志南郡华容县南有云梦泽左昭三年楚子与郑伯田于江南之梦定四年楚子涉睢济江寝于云中则此泽跨江南者亦得单称云单称梦也【书尔雅疏】
　　漏泽鲁国卞县东南有姚虚世谓之陶墟井曰舜井虚东有漏泽方一十五里渌水渟凡三大泽西际有阜俗谓之妫亭山盖有姚墟舜井之言因复有妫亭之名矣阜侧有三石穴广圆三四尺穴有通否水有盈漏漏则数夕之中即倾陂竭泽矣左右民居识其将漏预以木为曲弓约塞穴口鱼鼈异鳞不可胜载矣自此连冈通阜西北四十许里冈之西际便得泗水之源也【水经】彼之乡人或目之为漏陂亦谓之陷泽其水将漏即有声闻四逺数十里分若风雨之聚也先洄旋若涡势然后沦入于穴率一二嵗陷莫知其趋向及穴之深浅焉【玉堂闲话】此泽漏泄穴区别所谓车箱漏鼓漏土漏鸡漏猪漏春夏积水秋冬漏竭居人知之不过三日之中俱尽在今兖州泗水县治东七十里【广记】
　　濩泽墨子曰舜渔濩泽应劭曰泽在阳阿县西北竹书纪年梁恵成王十九年晋取武濩泽【水经】
　　督亢泽泽兼方城县郡国志曰县有督亢亭孙畅之述画有督亢地图言燕太子丹使荆轲赍入秦秦王杀轲图亦絶灭也风俗通曰沆漭也言乎淫淫漭漭无涯际也沆泽之无水斥卤之谓也【上】
　　渠
　　渠渠者水所居也【风俗通】
　　阳渠洛阳城外四面有阳渠水周公所制也【西征记】十二西门豹为邺令凿十二渠以富民【史记】
　　陆海战国海内十二分魏州有史起引漳水灌邺民以兴歌蜀郡李芝凿离堆通二江益部至今赖之芝开郑国汉作白沟而闗中号为陆海【雀寔政论】
　　九曲汉司空渔阳王梁之为河南也将引谷水以溉京都渠成而水不流故以坐免后张纯堰洛而通漕洛中公私懐瞻是渠今引谷水盖纯之创也亦谓之九曲渎长明魏武堰漳水回流东注号天井堰十二里中作十二灯令互相灌注一源分为十二流皆悬水门又引漳流自城西东入迳铜雀台下伏流入城东注谓之长明沟其登台赋云引长明灌街里谓此渠也
　　五龙河南十二里境簿曰河南县城东十五里有千金堨洛阳记曰千金堨旧堰谷水魏时更脩此堰谓之千金堨积石为堨而开沟渠五所以谓之五龙渠盖魏文帝脩王张故绩也
　　千金语林曰陈协数进阮步兵酒后晋文王欲脩九龙堰阮举协文王用之掘地得古承水铜龙六枚堰遂成水歴堨东注谓之千金渠逮于晋世大水暴注沟渎泄壊又广功焉亦名伐龙渠即九龙渠也【并水经】
　　万金邺县天平中决漳水为万金渠今号天平渠【魏地形志】金凤相州邺南有金凤渠引天平渠下流溉田【唐地里志】菊花相州临漳南有菊花渠自邺引天平渠溉田王梁蔡州新息西北有隋故王梁渠
　　通济隋宇文恺于河隂巩洛梁公堰厮河为通济渠【刘晏传】
　　御史郭子仪请开丰宁军御史渠溉田二千顷【家传】佐耕通漕古者治水或以佐耕或以通漕白公引泾严安导洛农民获其利而转漕之功弗闻宇公厮流韦坚堰渭漕运仅得其便而灌溉之绩弗着
　　冰
　　凌冻澌泮积冰曰凌冰壮曰冻冰流曰澌冰解曰泮【风俗通】
　　凌人凌人掌冰正嵗十有二月令斩冰絶水凌春始治鉴祭祀共冰鉴宾客共冰大丧共夷槃冰夏颁冰掌事秋刷【周礼】
　　六月冰三月冰嵗不成四月冰天下荒五月冰其国亡六月冰天下兵【京房】
　　蔵冰出冰申豊曰古者日在北陆而蔵冰西陆朝觌而出之其蔵冰也深山穷谷固隂沍寒于是乎取之其出之也朝之禄位宾食丧祭于是乎用之其蔵之也黒牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而蔵之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之隷人蔵之夫冰以风壮而以风出其蔵之也周其用之也徧七月之卒章蔵冰之道也【左传】
　　寒温节晏子曰景公伐鲁得东门无泽问曰鲁年糓何如对曰隂不凝阳冰厚五寸者寒温节也寒温节则政平政平则年糓熟请礼鲁以息怨
　　阙地为牀楚子使防子冯为令尹遂以疾辞方暑阙地下冰而牀焉重茧衣裘鲜衾而寝楚子使医视之复曰瘠则甚矣而血气未动【左传】
　　春无冰春无冰梓慎曰今兹宋郑其饥乎隂不胜阳也【左传】
　　天瑞光武从邯郸避王郎兵至滹沲河导吏还言河冰流澌无船不可济左右皆惶畏为王郎所及上命王霸前往视之实然霸念还言惊众虽不可渡且临冰上尚可为阻即白曰冰坚可渡士众大喜上大笑曰果妄言也叱至河流澌冰合可履马欲僵各以囊盛沙布冰上乃渡渡未毕数车而冰陷光武谓官属曰王霸权以济事殆天瑞也【东观记】
　　冰厚丈余灵帝光和六年冬北海东莱琅琊井冰厚丈余【后书】
　　陷冰丸黄巾羣起青州刺史焦和恐贼乗冰渡河多作陷冰丸投河中贼众遂溃【上】
　　济河冰泮石勒伐刘曜于洛阳从大河南济时河冻将合军至而冰自泮舟楫无用遂生擒曜谓是神灵之助【异苑】
　　天桥慕容徳正月渡黎阳津其夕流澌冰合是夜济师旦魏师至而冰泮邺令韩轨言于徳曰昔光武渡滹沱冰澌自合今大王济河天桥自成徳乃大悦【南燕録】不冰南燕汝水不冰燕王慕容超恶之李超对曰良由逼带京城近日月也燕王大悦【鹤林玉露】
　　苇结昭成帝征刘卫辰时河冰未成帝乃以苇絙约澌俄然冰合乃散苇于上冰草相结若浮桥众军利涉卫辰与宗族西走【魏书】
　　一时之要赵郡王叡为定州刺史天保六年监筑长城于时六月涂中屛盖扇亲与军人同劳苦定州先常蔵冰长史宋钦道以叡冒热遣倍道送冰正遇炎盛咸谓一时之要叡对之叹曰三军皆饮温水吾何义独进寒冰遂至销液竟不一尝兵人感悦【北齐书】
　　椎冰文宣时周人常惧齐兵之西度恒以冬月守河椎冰及后主即位朝政多紊齐人椎冰惧周兵之逼斛律光忧曰国家常有吞闗陇之志今日至此【上】
　　冰一夕合王方翼平西域七月次叶河无舟而冰一夕合时以为祥【唐书】
　　冰筯冬至日大雪至午雪霁寒结檐溜皆为冰条妃子使侍儿敲下二条看玩帝晩朝回问之曰所玩冰筯也帝谓左右曰妃子聪慧比象可爱也【天寳遗事】
　　红冰贵妃初承恩召与父母相别泣涕登车时天寒泪结为红冰【上】
　　敲冰煮茗王休居太白山下日与僧道异人往还每至冬时取溪冰敲其精莹者煮建茗共宾客饮之【开元遗事】常坚冰刘宗初拘弭国贡常坚冰其国有大凝山中有冰千年不释乃赍至京师洁冷如故虽炎暑赫日不消嚼之则与中国者无异【杜阳编】
　　海冰穆宗长庆元年海州海水冰南北二百里东望无际【五行志】
　　冰花如缬开成末河阳黄鱼池池冰作花如缬【酉阳】冰纹如画景福中沧州城堑中冰有纹如画有竹木牡丹车马人物楼台殿阁之状时人以为地当有兵难近华孽也【五行志】
　　冰合后唐庄宗南伐周徳威军不利或号曰晋王渡河而北矣日晩明宗与末帝相失军无所止河冰初解比无舟楫帝泣曰吾儿安在吾主安归身世尽于斯矣是夜大寒雪深盈尺冰有复合处帝践之以渡不旋踵而冰解帝宿先锋砦翌日闻庄宗土山之捷军声复振【册府】冰桥周太祖干祐中北征至澶州驿河冰已解浮桥难立众忧之其夜西北风裂凝冻比旦津吏报冰坚可渡步骑践冰而行众谓之凌桥日夕津吏报曰冰桥泮矣凿冰而浴郭忠恕穷冬即凿河冰而浴其傍凌澌消释人皆异之【本传】
　　贡冰蓝田县嵗贡冰常在冬杪如蓝水不冰则主吏宣命以祭一夕而成冰形似柱础清虚明洁或有粟砂线叶粘于其中则命镌取以滚汤沃之或沃以冷则冻敛不固寻复脱去【唐阙史】
　　天画金末河冰冻成文又有花卉禽兽之状巧过雕镂时人谓之天画【大金国志】
　　化玻瓈千嵗积冰结为玻瓈【酉阳】
　　刀切薄饼卷厚冰以刀切入迎刃而解【卢氏杂説】
　　卖冰袁参上姚崇书曰昔蒯人为商卖冰于市客不苦热者将买之蒯人自以得时欲邀以数倍之利客怒而去俄而其冰亦散故蒯人进且不得冰二者俱亡自泣而去今君坐青云之中平衡天下士皆欲附此亦君卖冰之秋而士买冰之际也使君强自迟回至于冰散尚欲开口其事焉得哉愿少图之无为蒯人之事也【摭言】
　　火
　　鑚木燧人氏鑚木取火令人无有腹疾遂天之意故曰燧人【礼含文嘉】伏羲禅于伯牛鑚木作火【河图挺佐辅】
　　回禄内史过曰夏之兴也祝融降于崇山其亡也回禄信于聆隧【国语】昭十八年五月宋卫陈郑皆火梓慎登大庭氏之库以望之司马司寇行火所焮子产使禳火于防回禄祈于四【左】注回禄火神正义防祭脩熈不知回禄祭何人楚之先吴回为祝融或云回禄即吴回也
　　西宫灾西宫灾何以记灾也何休曰时僖公为齐桓所胁以齐媵为嫡楚女废居西宫而不见恤悲愁怨旷所生也【公羊传】楚女悲而西宫灾【陈蕃传】
　　火正九年春宋灾晋侯问于士弱曰宋灾知有天道何故对曰古之火正或食于心或食于味以出内火是故味为鹑火心为大火陶唐氏之火正阏伯居商邱祀大火而火纪时焉相土因之故商主大火商人阅其祸败之衅必始于火是以曰知其有天道也【左】
　　譆譆或叫于宋太庙曰譆譆出出鸟鸣于亳社如曰譆譆甲午宋大灾【左襄三十年】伯姬之舎失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死【谷梁】
　　郁攸哀三年夏五月辛夘司铎火火逾公宫桓僖灾救火者济濡帷幕郁攸从之孔子在陈闻火曰其桓僖乎【左】李商隠斋文云阆苑歊台列遘郁攸之毒霓旌绛节咸罹窃发之灾
　　南倚鲁人烧积泽天北风火南倚恐烧国哀公惧自将众趣救火者左右无人尽逐兽而火不救乃召问仲尼仲尼曰夫逐兽者乐而无罚救火者苦而无赏此火之所以无救也哀公曰善仲尼曰事急不及以赏救火者尽赏之则国不足以赏于人请徒行赏哀公曰善于是仲尼乃下令曰不救火者比降北之罪逐兽曰比入禁之罪令下未遍而火已救矣【韩非子】
　　梦火知伯既败将出走梦火见于西方乃出奔秦又梦见于南方乃奔楚也【琐语】
　　徙薪淳于髠至邻家见其灶突之直而积薪在傍谓曰突直有火使为曲突而徙薪隣家不听后果焚其屋邻众救火乃灭烹羊具酒以谢救火者不肻呼髠知士讥之曰曲突徙薪无厚泽焦头烂额为上客盖伤其贱本而贵末也【桓谭新论】
　　乞火客谓蒯通曰先生知梁石君东郭先生贤何不进之于曹相国乎通曰诺臣之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之里母曰女安行我今令而家追女矣即束緼请火于亡肉家曰昨暮夜犬得肉争鬭相杀请火治之亡肉家遽追呼其妇故里母非谈説之士也束緼乞火非还妇之道也然物有相感事有适可请乞火于曹相国【汉书】投杼致慈亲之感乞火无里媪之谈【徐铉李后主碑】毕方汉武时有献独足鹤者食之百物所不肯食人皆不知以为怪异东方朔见之曰此毕方鸟也又奏言其所当食如朔言问朔何以知之朔曰山海经章我之山有鸟如鹤一足名曰毕方见则有譌火因勅廷臣皆习山海经【山海序　尚书故实】火之精名毕方状如鸟一足【白泽图】生矛车师后王姑句家矛端生火其妻取紫陬谓姑句曰矛端生火此兵气也利以用兵【前书】
　　火井临卬县有火井汉室之盛则赫炽桓灵之际火势渐防诸葛孔明一窥而更盛至景曜元年人以烛投即灭其年蜀并于魏【异苑】
　　天火糜竺尝从洛阳归未达家数十里路傍见一妇人从竺求寄载行可数里妇谢去谓麋曰我天使也当往烧东海糜竺家感君见载故以相语竺因私请之妇曰不可得不烧如此君可驰去我当缓行日中火当发竺乃急还出财物日中而火大发【捜神记】
　　积油积油万石则自然生火晋武帝太始中武库火积油所致也【博物志】长沙宣武王将葬而车府忽于库火油络欲推主者乐蔼曰昔晋武库火张华以为积油万石必然今库若有灰非吏罪也既而检之果有积灰时称其博物恕焉【梁书】
　　光防晋恵帝永兴元年成都王伐长沙每夜戈防锋有火光如悬烛【宋书】
　　行火元帝渡江隋民有王离妻季氏者洛阳人将洛阳旧火南渡自言受道于祖母王氏传此火并有遗书二十七巻临终使行此火勿令断絶火色甚赤异于余火有灵验四方病者将此火煮药及灸诸病皆愈转相妖惑官司禁不能止及季氏卒火亦经时而灭人号其所居为圣火巷【建康实録注】
　　赤帜义熈五年彭城刘澄常见鬼及为左卫司马与将军巢营廨宇相接澄夜相就坐语见一小儿赭衣手执赤帜团团似芙蓉花数日巢大遭火【幽明録】
　　天下赤旛义熈十一年京都所在大行火灾吴郡尤甚火防甚峻犹自不絶王为吴郡白日在防事上见天上有一赤物下状如信旛遥集路南人家屋上火即大发知天为之灾不罪火主【吴志】
　　圣火齐永明中先是魏地謡言赤火南流丧南国是嵗有沙门自北赍火而至色赤于常火而防云以疗疾贵贱争取之多得其验二十余日都下大盛咸云圣火诏禁之不止灸至七炷而疾愈吴兴邱国宾宻以还乡邑人杨道庆虚疾二十年依法灸之即愈【南史】京师有病瘿者以火灸数日瘥隣人笑曰病偶自瘥岂火能为此人便觉頥间痒病以火灸之还如前后梁以火徳兴【南齐志】变火王劭以古有鑚燧改火之义表请变火曰周官四时变火以救时疾在晋时有以洛阳火度江者代代事之相续不灭火色变青昔师旷食饭云是劳薪所爨晋献公使视之果然车辋今温酒及灸肉用石炭柴火竹火草火麻荄火气味各不同以此推之新火旧火理应有异愿于五时取五木以变火用功甚少救益方大【隋书】烽火台辽东西北有太宗烽火台去台五里间有火光彼谓为煻煨池夜望明如昼常如烧照明或有物去池三十步无巨细胁入池中莫知记数浅深焉【相感志】八人过翟天师干祐常入防州市大言曰今夕当有八人过此可善待之人不知悟其夜火焚数百家八人乃火字也【酉阳】
　　红衣尼贾耽退归第令召上东门卒严戒之曰明日当午有异色人入门尔必痛击之死且无妨门卒禀命自巳至午果有二尼自东相序而至施朱傅粉冶容艳佚如倡人之饰其衣红色卒因以挝痛击之行百步忽不见卒以告耽曰然不免小有灾矣翌日东市奏火延百十家【芝田録】
　　火精长庆元年春楚州淮岸屯官胡荣家有精物或隠或见或作小儿为着女人红裠扰乱于人或称阿姑时复一处火发所烧即少皆救得之三月火大起延烧河市营市庐舎殆尽嵗中胡荣亦死【符异集验】
　　叱火吴卢文进迁润州节度城中火救之不息文进怒自出州门使召马步使将斩之声至火即灭【九国志】猛火油周显徳中古城贡猛火油得水愈炽贮以琉璃瓶五代西北邉防城库皆掘地作大池纵广丈余以蓄猛火油【阙】　　池土皆赤黄乃别为池而徙焉不如是则火自屋柱延烧矣猛火油者出于髙丽之东数千里日初出之时因盛夏日力烘石极热则出液他物遇之即为火惟真琉璃器可贮之用油者以油涓滴自火焰中过则烈焰俱发油之余力入水藻荇俱尽鱼鼈遇之皆死【昨梦録】
　　粦火僧録賛宁博物王禹偁徐尝就学焉栁开守维扬后圃遇隂雨即青焰夕起触近则散宁曰此粦火也兵战血或牛马血着土则凝结为此气栁掘之皆断鎗折剑乃古战地也因赠诗曰空门今日见张华【湘山野録】宋无忌火之精宋无忌【白泽图】安平太守王基家有贱妇人生一男儿堕地便走入灶中死管辂曰宋无忌之妖非妖咎之征也【魏志】唐牛僧孺为武昌节度使立宋无忌庙祀之以禳火灾唐韦建除武昌节度使将行梦一朱衣导从数十诣韦曰公将镇鄂渚仆所居頺毁非公不能葺治及至访无忌庙其像即梦中所见遂新之【志】火术姚光者有火术吴主身临试之积荻数千束使光坐其上又以数千束荻裹之因猛风而燔之荻了尽谓光当已化为烬而光端坐灰中振衣而起把一巻书吴主取其书视之不能解也【抱朴子】
　　避火有孙供奉者火发于堂众皆奔逃有乳姥直穿烟焰中出身不焦灼婴儿尚眠不觉人问之荅曰吾夫云避火当瞑目认路劲直趋出若目开则气闷必倒我用此説故出而不损亦不觉身蹈烈火也【遯斋闲览】
</div>
    <div class="pagination">
<a href="天中记_page33.html">上一页</a><span>...</span><a href="天中记_page29.html">29</a><a href="天中记_page30.html">30</a><a href="天中记_page31.html">31</a><a href="天中记_page32.html">32</a><a href="天中记_page33.html">33</a><span class="current-page">34</span><a href="天中记_page35.html">35</a><a href="天中记_page36.html">36</a><a href="天中记_page37.html">37</a><a href="天中记_page38.html">38</a><a href="天中记_page39.html">39</a><span>...</span><a href="天中记_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
