<!DOCTYPE html>
<html>
<head>
    <meta charset="UTF-8">
    <title>初学记 - 第 75 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 75 页/共 84 页</h1>
    <div class="content">　　事对
　　【白华 朱实】李尤《七叹》曰：梁土青丽，卢橘是生；白华绿叶，扶疏冬荣。曹植《橘赋》曰：朱实不凋，焉得素荣。
　　【绿叶 金衣】《楚词 橘颂》曰：后皇嘉树，橘来服兮；受命不迁，生南国兮；深固难徒，更其志兮；绿叶素荣，纷其可嘉兮。李尤《七叹》曰：金衣素里，班理内充；滋味伟异，淫乐无穷。
　　【怀三 掷两】《吴志》曰：陆绩年六岁，于九江见袁术。出橘，绩怀三枚去，拜辞堕地。绩曰：“欲归遗母。”术大奇之。陶潜《搜神后记》曰：会稽东野有女子，姓吴，字望。于路忽见一贵人，俨然端坐，即蒋侯像也，因掷两橘与之。数数形见，遂降情好。
　　【建春山 德阳殿】东方朔《神异记》曰：东方裔外有建春山，其上多橘柚。李尤《德阳殿赋》：橘柚含桃，百果成丛。

　　赋
　　【魏曹植《橘赋》】播万里而遥植，列铜爵之园庭；背江洲之暖气，处玄朔之肃清。邦换壤别，爰用丧生；处彼不凋，在此先零。朱实不凋，焉得素荣。惜寒暑之不均，嗟华实之永乖；仰凯风以倾叶，冀炎气之可怀。鸣条以流响，越鸟之来栖；夫灵德之所感，物无微而不和。神盖幽而易激，信天道之不讹；既萌根而弗干，谅结叶而不华。渐玄化而不变，非彰德于邦家；拊微条以叹息，哀草木之难化。

　　诗
　　【梁范云《园橘诗》】芳条结寒翠，园实变霜朱；徙根楚州上，来覆广庭隅。
　　【梁沈约《园橘诗》】绿叶迎露滋，朱苞待霜润；但令入玉半，金衣非所吝。
　　【周李元操《园中杂咏橘树诗》】嘉树出巫阴，分根徙上林；白华如霰雪，朱实似悬金。布影临丹地，飞香度玉岑；自有凌冬质，能守岁寒心。

　　赞
　　【王叔之《甘橘赞》】节重履险，操贵有恒；一树保荣，四运齐能。在质惟美，于味斯弘；异分南域，北则枳橙。
　　
　　○ 梅第十

　　叙事
　　《诗义疏》曰：梅，杏类也；树及叶皆如杏而黑耳。《西京杂记》曰：汉初，修上林苑，群臣各献名果。有侯梅、朱梅、紫花梅、同心梅、紫蒂梅、丽友梅。《异物志》曰：杨梅似弹丸，五月熟。《广州记》曰：庐山顶上有湖，广数顷，有杨梅、山桃。止得于上饱啖，不得将去。《广志》曰：蜀名梅为{艹}，大如雁子，梅{艹}皆可以为油。黄梅，以熟{艹}作之。

　　事对
　　【紫蒂 白花】《西京杂记》曰：修上林苑，群臣各献名果。有紫蒂梅、燕脂梅。刘义庆《游鼍湖诗》曰：暄景转谐淑，草木日滋长；梅花覆树白，桃杏发荣光。
　　【一枝 三实】刘向《说苑》曰：越使诸发执一枝梅遗梁王。梁王之臣曰韩子，顾左右曰：“恶有一枝梅乃遗制国之君乎？”《毛诗》曰：В有梅，其实三兮。
　　【明目 香口】《吴氏本草》曰：梅核明目，益气不饥。《诗义疏》曰：梅曝干为腊，羹霍齑中，又可含以香口。
　　【云山干腊 洛繁荣】《山海经》曰：云山之上，其实干腊。郭璞注曰：腊，干梅也。潘岳《闲居赋》曰：退而闲居，于洛之。又曰：梅杏郁棣之属，繁荣丽藻之饰，华实照烂，言所不能极也。

　　赋
　　【梁兰文帝《梅花赋》】层城之宫，灵苑之中；奇木万品，庶草千丛。光分影杂，条繁干通；寒圭变节，冬灰徙筒。并皆枯悴，色落摧风。年归气新，摇芸动尘；梅花特早，遍能识春。或承阳而发金，乍杂雪而披银。吐艳四照之林，舒荣五衢之路；既玉缀而珠离，且冰悬而雹布。叶嫩出而未成，枝抽心而插故；漂半落而飞空，香随风而远度。挂靡靡之游丝，杂霏霏之晨雾；争楼上之落粉，夺机中之织素。于是重闺佳丽，貌婉心娴，怜早花之惊节，讶春光之遣寒。礻夹衣始薄，罗袖初单。折此芳花，举兹轻袖；或插鬟而问人，或残枝而相授。恨鬟前之大空，嫌金钿之转旧。顾影丹墀，弄此娇姿；洞开春牖，四卷罗帷。春风吹梅畏落尽，贱妾为此敛娥眉。花色持相比，恒愁恐失时。

　　诗
　　【梁简文帝《雪里觅梅花诗》】绝讶梅花晚，争来雪里窥；下枝低可见，高处远难知。俱羞惜腕露，相让道腰羸；定须还剪彩，学作两三枝。
　　【梁何逊《咏早梅诗》】菟园标物序，惊时最是梅；衔霜当路发，映雪拟寒开。枝横却月观，花绕凌风台；朝洒长门泣，夕驻临邛杯。应知早飘落，故逐上春来。
　　【梁王筠《和孔中丞雪里梅花诗》】水泉犹未动，庭树已先知；翻光同雪舞，落素混冰池。今春竞时发，犹是昔年枝；唯有长<焦页>，对镜不能窥。
　　【梁庾肩吾《同萧左丞咏摘梅花诗》】窗梅朝始发，庭雪晚初消；折花牵短树，幽丛入细条。垂冰溜玉手，含刺冒春腰；远道终难寄，馨香徒自饶。
　　【周庾信《咏梅花诗》】常年腊月半，已觉梅花兰；不信今春晚，俱来雪里看。树动悬冰落，枝高出手寒；早知觅不见，真悔着衣单。
　　
　　○ 石榴第十一

　　叙事
　　《埤苍》曰：石榴，柰属也。《博物志》曰：张骞使西域还，得安石榴、胡桃、蒲桃。缪袭《祭仪》曰：秋尝果以梨、枣、柰、安石榴。沈约《宋书》曰：晋安帝时，武陵临沅献安石榴，一蒂六实。《邺中记》曰：石虎苑中有安石榴，子大如碗盏，其味不酸。周景式《庐山记》曰：香炉峰头有大磐石，可坐数百人，垂生山石榴，三月中作花，色似石榴而小淡，红敷紫萼，炜晔可爱。

　　事对
　　【丹须 紫萼】夏侯湛《石榴赋》曰：接翠萼于绿蒂，冒红牙于丹须；然含蕤，璀尔散珠。周景式《庐山记》曰：山石榴红敷紫萼，炜晔可爱。
　　【六实 千房】沈约《宋书》曰：武陵临沅献安石榴，一蒂六实。潘尼《石榴赋》曰：千房同蒂，十子如一；缤纷磊落，垂光耀质。
　　【玉润 星悬】范坚《安石榴赋》曰：膏凝玉润，光犹莹削；如丹砂，粲若银砾。应吉甫《安石榴赋》曰：丹葩结秀，朱实星悬。
　　【素粒 红肤】张协《安石榴赋》曰：素粒红液，金房缃隔。范坚《安石榴赋》曰：缟隔区分，雕实绮错；红肤帖素，揉以紫的。
　　【玉莹 珠骈】张协《安石榴赋》曰：柔肤冰洁，凝光玉莹；ㄘ如冰碎，泫若珠迸。应贞《安石榴赋》曰：肤折理阻，斓若珠骈。

　　赋
　　【西晋夏侯湛《石榴赋》】览华圃之嘉树兮，羡石榴之奇生；滋玄根于夷壤兮，擢繁干于兰庭。沾灵液之粹色兮，含渥露以深荣。若乃时雨新希，微风扇物，蔼萋萋以鲜茂兮，纷扶舆以蓊郁；枝掺稔以环柔兮，叶鳞次以周密；纤条参差以窈窕兮，洪柯流离以相拂。于是乎青阳之末，朱明之初，翕微焕以ゼ采兮，的窟桀以扬敷；接翠萼于绿蒂兮，冒红牙以丹须。然含蕤，璀尔散珠。若乃丛纨始裹，聚葩方离，潜晖蜿艳，绿采未披，照灼攒列，荧莹玄垂。
　　【西晋潘岳《河阳庭前安石榴赋》】仰天路而高睇，顾邻国以相望；位莫微于宰邑，馆莫陋于河阳。虽则陋馆，可以遨游；实有嘉木，曰安石榴。修条外畅，荣干内つ；扶疏偃蹇，冉弱纷柔。于是暮春告谢，朱夏戒初，新茎擢润，膏叶垂腴。曾华晔以先越，含荣其方敷；丹晖缀于朱房，缃的点乎红须。煌煌炜炜，熠龠委累；似琉璃之栖邓林，若珊瑚之映渌水。既乃攒乎狭庭，载厄载褊；土阶无等，肩墙惟浅。壁衣苍苔，瓦被驳藓；处悴而荣，在幽弥显。

　　诗
　　【梁孝元帝《赋得石榴诗》】涂林未应发，春暮转相催；燃灯疑夜火，连珠胜早梅。西域移根至，南方酿酒来；叶翠如新剪，花红似故栽。还忆河阳县，映水珊瑚开。
　　【隋魏彦深《咏石榴诗》】分根金谷里，移植广庭中；新枝含浅绿，晚萼散轻红。影入环阶水，香随度隙风；路远无由寄，徒念春闺空。
　　【孔绍《咏石榴诗》】可惜庭中树，移根逐汉臣；只谓来时晚，开花不及春。
　　
　　○ 瓜第十二

　　叙事
　　《尔雅》曰：瓞<瓜勺>其绍瓞。（孙炎曰：《诗》云：绵绵瓜瓞。<瓜勺>，小瓜子，其本子小。）《说文》曰：瓜，象形也；瓣，瓜实也。《大戴礼》曰：五月乃瓜。乃瓜者，治瓜之辞也。瓜也者，始食瓜。八月剥瓜，蓄瓜时也。《礼记》曰：为天子削瓜者副之。巾以，（副，析也，既削又四析之，乃横断之，而巾覆焉。）为国君者华之；巾以，（华，中裂也，不四析也。）为大夫累之；（累，倮也，谓不巾覆也。）士之，（不中裂横断，去而已，）庶人之。（不横断。）又曰：瓜祭，上环，食中，弃所操。妇人之贽，瓜桃李梅。卢谌《祭法》曰：夏祠秋祠皆用瓜。《续汉书》曰：汉安帝三年，有瓜异本同蒂，共生一瓜，时以为嘉。《太上黄庭经注》曰：大霍山下有洞台，司命君府也。中有神盘灵瓜，食之者至玄也。《庄子》曰：朽瓜化为鱼，物之变也。《广志》曰：凡瓜之所出，以辽东卢江敦煌之种为美。有鱼瓜，缣瓜，狸头瓜。瓜州大瓜如斛，御瓜也。有青登瓜，大如三斗魁；有柱杖瓜，长二尺余。蜀地温食瓜，至冬熟。有秋泉瓜，秋种冬熟。《鱼龙河图》曰：瓜有两鼻者杀人。

　　事对
　　【青门 朱火】阮籍诗曰：昔闻东陵瓜，近在青门外；连畛距阡陌，子母相钩带。《汉武内传》曰：西王母谓上元夫人曰：“共造朱炎山陵，食灵瓜，其味甚好，忆此未久已七千岁。”
　　【蜜房 冰谷】刘桢《瓜赋》曰：甘逾蜜房，冷亚冰圭。郭子横《洞冥记》曰：有龙肝瓜，长一尺，花红时素，生于冰谷，所谓冰谷素叶之瓜。
　　【龙肝 兽掌】龙肝事见上冰谷注。张揖《广雅》曰：龙蹄兽掌，羊骸兔头，瓜属也。
　　【紫花 素叶】伏侯《古今注》曰：孝平帝元年，武陵县生瓜，花如葱，花紫色，实如小麦，堕地复生。素叶事见冰谷注。
　　【五色 九彩】阮籍诗曰：昔闻东陵瓜，近在青门外；五色曜朝日，嘉宾四面会。刘桢《瓜赋》曰：丰细异形，圆方殊务；扬晖发藻，九彩杂糅。
　　【黄花 绛实】刘桢《瓜赋》曰：三星在隅，温风节暮；枕翘于藤，流美远布。黄花炳晔，潜实独著；丰细异形，圆方殊务。《南岳夫人内传》曰：夫人姓魏，名华存，性乐神仙。季冬之月，夜半清明，有真人至静室。陈玄室紫柰，绛实灵瓜。
　　【白<扁瓜> 玄】张揖《广雅》曰：桂枝蜜筒，白<扁瓜>无余，瓜属。陆机《瓜赋》曰：小青大班，玄素碗。
　　【二茎一实 四剖三离】刘敬叔《异苑》曰：汉安帝元初三年，平陆有瓜，异本同蒂共生一瓜。晋武太康八年，王浚园生瓜，三茎一实。刘桢《瓜赋》曰：析以金刀，四剖三离；承之以雕盘，幂之以纤。

　　赋
　　【西晋陆机《瓜赋》】佳哉瓜之为德，邈众果而莫贤；殷中和之淳佑，播滋荣于甫田。背芳春以初载，近朱夏而自延；奋修系之莫莫，迈秀体之绵绵。赴广武以长蔓，粲烟接以云连；感嘉时而促节，蒙惠露而增鲜。若乃纷敷杂错，郁悦婆娑，发彼适此，迭相经过。熙朗日以熠熠，扇和风其如波；有葛{艹累}之覃及，象椒聊之众多。发金萦于秀翘，结玉实于柔柯；蔽翠景以自育，缀修茎而星罗。夫其种族类数，则有括蒌定桃。黄<扁瓜>白搏，金文蜜筒，小青大班，玄素碗，狸首虎蹯。东陵出于秦谷，桂髓起于巫山；五色比象，殊形异端。或济貌以表内，或惠心而丑颜；或摅文以抱绿，或被素而怀丹。气洪细而俱芬，体修短而必圆。
　　【晋傅玄《瓜赋》】调土下种，播之有经；应运候时，负甲徐生。遂日就而月将，既成母而盘萦；次落莫之密叶兮，交逶迤之修茎。敷碧绿之纯采，金华炳其朗明。育之以人功，养之以六气；黄逾金缃，青侔含翠。虽狸首之甘美兮，未若东门之奇伟。旧有蜜筒，及青括蒌，嘉味溢口，鲜类寡俦；一啮之顷，至三摇头。选美芳园，重简其珍。披以吴刀，承以朱盘。中割而破，虽分若完；质兼三味，气美芳兰。愈得冷而益甘兮，怡神爽而解烦。细肌密里，多瓤少瓣，丰旨绝异，食之不饣。　　　　　　　

　　●卷二十八 木部
　　
　　○ 松第十三

　　叙事
　　《说文》曰：松，木也，从木公声。古文榕，从木容声。《尚书》：青州，厥贡岱畎丝，铅松怪石。郭氏《玄中记》曰：松脂沦入地中，千岁为茯苓。刘向《神仙传》曰：好食松实，能飞行，速如走马。以松子遗尧，尧不能服。松者，横也，时受服者，皆至三百岁。《嵩山记》曰：嵩高山有大松树，或百岁，或千岁。其精变为青牛，为伏龟，采食其实得长生。《抱朴子》曰：松树之三千岁者，其皮中有聚脂，状如龙形，名曰飞节芝。又《玉策记》曰：千岁松树，四边披起，上杪不长。望而视之，有如偃盖。其中有物，或如青牛，或如青犬，或如人，皆寿万岁。《王逸子》曰：木有扶桑松柏，皆受气淳矣，异于群类者也。《广志》曰：千岁老松子，色黄白，味似粟，可食。《本草》曰：松脂出陇西，如胶者善。松脂一名松肪，味苦温，久服轻身延年。

　　事对
　　【栖鸾 系马】谢承《後汉书》曰：方储，字圣明，丹阳人也。除郎中，遭母忧，弃官行礼，负土成坟，种松柏奇树千余株。鸾鸟栖其上，白兔游其下。刘琨《扶风诗》曰：系马长松下，歇鞍高岳头；烈烈悲风起，泠泠涧水流。
　　【麈尾 龙形】周景式《庐山记》曰：石门北岩，即松林也。有数百株松，大皆连拱，长近二十丈，攒生绝崖上。南临石门涧。涧中仰视之，离离如骈麈尾；于寻阳望聚，见之分明。《抱朴子》曰：松树其皮中有脂，状如龙形。
　　【偃盖 飞节】《抱朴子》曰：《玉策记》曰：千岁松如偃盖。又曰：松树皮中有聚脂，名曰飞节芝。
　　【贞蕤 秀叶】庾肃之《松赞》曰：流润飞津，沉精幽结；贞蕤含芳，仰拂素雪。左九嫔《松柏赋》曰：敷纤茎之茏苁，布秀叶之葱青。
　　【翠实 素髓】左九嫔《松柏赋》曰：列翠实之离离，馥幽蔼而永馨。许询诗曰：青松疑素髓，秋菊落芳英。

　　赋
　　【南齐王俭《和萧子良高松赋》】山有乔松，峻极青葱；既抽荣于岱岳，亦擢颖于荆峰。受灵命于后土，方虞舜以齐踪；贯四时而不改，超五玉之嘉容。上拂天而独远，下流云而自重。重阴微微，漏景含晖；日既升而犹晦，时方中而未。通霄汉而隐影，集鸾皇之翻飞；食和而辅性，墨翟昌言于宋围。想周穆之长阪，念东平之思归。若乃朔穷于纪，岁亦暮止；隆冰峨峨，飞雪千里。揽三秀而靡遗，望九山其相似；翔雁哀回于天津，振鹭惊鸣于川。嗟万有之必衰，独贞华之无已；积皓霰而争光，延微飚而响起。
　　【南齐谢《和萧子良高松赋》】阅品物于幽记，访育于秘经；巡纪林之弥望，识斯松之最灵。岂榆柳之比性，指椿而等龄；若夫修干垂阴，乔柯飞颖。望肃肃而既闲，即微微而方静；怀风音而送声，当月路而留影。即芊眠于广隰，亦迢递于孤岭；集九仙之羽仪，栖五凤之光景。固扌木之为选，贯山川而自永。尔乃青春爰谢，云物含明，江皋绿草，暧然已平。纷弱叶而凝照，竞新藻而抽英；陵翠山其如剪，施悬萝而共轻。至于星回穷纪，沙雁相飞，同云泱其无色，阳光沉而灭晖。卷风飚之吸，积霰雪之岩皑；岂雕贞于寒暮，不受令于霜威。

　　诗
　　【梁沈约《寒松诗》】梢耸振寒声，青葱标暮色；疏叶望岭齐，乔干临云直。
　　【梁吴均《咏慈姥矶石上松诗》】根为石所蟠。枝为风所碎；赖我有贞心，终凌细草辈。
　　【隋炀帝《咏北乡古松树诗》】古松唯一树，森竦讵成林；独留麈尾影，犹横偃盖阴。云来聚云色，风度杂风音；孤生小庭里，尚表岁寒心。
</div>
    <div class="pagination">
<a href="初学记_page74.html">上一页</a><span>...</span><a href="初学记_page70.html">70</a><a href="初学记_page71.html">71</a><a href="初学记_page72.html">72</a><a href="初学记_page73.html">73</a><a href="初学记_page74.html">74</a><span class="current-page">75</span><a href="初学记_page76.html">76</a><a href="初学记_page77.html">77</a><a href="初学记_page78.html">78</a><a href="初学记_page79.html">79</a><a href="初学记_page80.html">80</a><span>...</span><a href="初学记_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
