<!DOCTYPE html>
<html>
<head>
    <meta charset="UTF-8">
    <title>清稗类钞 - 第 343 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 343 页/共 432 页</h1>
    <div class="content">
　　张文襄少时，耽曲蘖，醉后好为狂言，闻者却走。醉甚，则和衣而卧，笠屐之属，往往发见于枕隅。某年，其族兄文达公之万以第一人及第，文襄大恚，慨然曰：「时不我待矣。」自此遂戒酒不饮。

　　方渔村以酒壶为友

　　方渔村孑身独处，生平未尝近女色。所居茅屋三椽，不蔽风雨，吟咏其中，怡然自得。性嗜饮，得钱，辄沽酒。遇途人，即拉与共醉，不问谁何也。又喜拇战，或以不能辞，必强嬲之。固辞，则怒，人畏其怒，相率远避。见无人与共，即以酒壶为友，而与之猜拳行令，人遂谓之方痴子。年八十余，无疾而终，姻戚经纪其丧。

　　林希村结酒社

　　侯官林希村大令晸家居时，与林怡庵、林枳怀、叶与恪、梁开万诸人结酒社。日高睡起，即登酒楼，终日痛饮。醉则歌呼笑骂，必夜深乃扶醉而归。归则寝，明日又往矣。希村为勿村中丞之仲子，怡庵为郑苏庵方伯之舅氏，皆能不事事而沉饮，殆晋七贤、八达之流也。

　　王步光饮后寡言

　　王步光，名琮兴，常宁人，豪于饮。饮后，辄慎讷寡言。

　　弟劝兄节饮

　　南乐西乡某村，距元村集至近。有嗜酒者，十日中常四至集，以集日一三六八为期也。每至必醉，醉仍携一瓶归，以为余日之需。其弟力农，日勤作苦，涓滴不入口。一日，兄醉归，踉跄欲倾跌。弟曰：「少饮数杯可也，何苦醉乃尔！」兄曰：「嫌吾饮酒费钱耶？吾自有酒禄耳。吾非不令尔饮，奈尔不能何！」弟曰：「兄自费钱可矣，吾不忍再费也，何不能饮之有！」兄置瓶院中砖台上，曰：「试看尔饮。尔果能饮，则不饮诚为家计，吾之饮乃荒唐矣，自此当戒酒。」弟曰：「吾方将汲水去，何暇坐饮。」乃取一大碗，倾酒斤许，冷饮之，一吸而尽，担桶去。汲回，则又倾一碗，饮如前，复出汲。再回，又倾一碗，饮如前而罄矣，曰：「此何难。」出汲如故。兄愕然曰：「吾诬矣，吾诬矣。」由是亦涓滴不入口。弟曰：「饮不至醉，何妨饮。强断之，亦何苦。」兄曰：「吾见酒，便思尔。思及尔，则不能再饮矣。」

　　李文忠饮世界第一古酒

　　李文忠公负中外重名。西人称之曰东方俾士麦。晚年历聘各国，使节所莅，人摩肩，车击毂，虽贩夫牧竖，莫不辍业聚观，争以一见颜色为快。任北洋大臣最久。尝有德国海军大臣，至津投谒，语文忠曰：「某所乘军舰，于世界海军中称巨擘。中堂，手刱贵国海军者也。某请粪除敝舰，敬迓使节，倘亦中堂所乐观乎？」文忠喜诺，订期而别。至日，飓风骤作，巨雨如注。德舰寄碇处，距大沽口二十余里。文忠既至大沽，舶为飓风所阻，不获驶傍德舰，乃以无线电达德帅。德帅覆电云：「已遣舢板奉迓，但中堂高位耆年，不畏涉险否？」幕府诸人有尼其行者。文忠不欲示外人以馁，偕翻译一人，毅然登舟。舟以水兵八人击桨，一人执舵，虽巨浪山涌，而舢板出入风涛，疾于飞隼。俄顷，已抵德舰。舰中鸣炮如雷，军乐骤作，德帅握手致敬曰：「中堂信人哉！以中堂耆英重镇，而冒险精神迈越青年，尤为钦佩。」文忠逊谢。坐既定，德帅执缾酒亲注于杯，为文忠晋颂辞毕，曰：「中堂冒涉风涛，惠临敝舰，鄙人绛灌无文，不足以娱乐嘉宾。」乃以余酒寘文忠前曰：「不腆敝产，敬效野人献曝之忱，祝中堂归途余福。」文忠虽起谢，颇异德帅以残酒相饷。归署，译其文，始知此酒酿于西历十五世纪，已阅四百余岁，值英金二百镑，约我国银币二千余圆，为世界第一古酒，宜德帅以之作缟纻也。

　　吴趼人纵酒自放

　　南海吴趼人，年四十，浪迹燕、齐。既郁郁不得志，乃纵酒自放。每独酌大醉，则引吭高诵《史记？游侠传》，邻舍妇孺恒窃窥而笑之。卒以沉湎致肺疾。返沪三年，日从事于学务，心力交瘁，病益剧，而纵饮如故也。一日，遨游市上，途遇其友某，遽语之曰：「吾殆将死乎？吾向饮汾酒，醰醰有味。今晨饮，顿觉棘喉刺舌，何也？吾禄其不永矣。」某慰藉之。掉臂不顾，径回舍。趺坐榻上，微吟陶靖节诗「浮沉大化中，不恋亦不惧」二句。声未终而目瞑矣。

　　陈石遗饮酒

　　光绪丙申，陈石遗戏作《饮酒和陶》诗十章。其一云：「使我身后名，不如一杯酒。况能饮酒者，身后名多有。刘伶颂一篇，阮籍诗几首。李白与杜甫，啧啧满人口。试问客何能？颇能杯在手。」其二云：「忆昔里中游，陈王日周旋。桥东有酒楼，酒债动万钱。当时不云乐，局促憎乡关。一朝星云散，各各隔山川。仅免寒与饥，块然年复年。」其三云：「少小抱奢愿，广厦与大裘。不贵坐客满，所贵皆名流。蹉跎遂至今，栖栖犹道周。不见今稷契，饥溺非己忧。」其四云：「故人怜我贫，劝我聊弦歌。不为三径谋，奈此十口何？曰诺吾将仕，踌躇又蹉跎。吾美不如朝，吾佞不如鮀.果如朝与鮀，不仕宁轗轲。」其五云：「昌黎称大儒，道德亦弥缝。赏识徧寒畯，大名日隆隆。贾岛弃浮屠，孟郊为云龙。攫金任刘叉，家祭助卢仝。高轩过李贺，赠言及张童。唐衢侯喜辈，遽数不能终。岂独皇甫李，奇正师宗工。所以张文昌，哭祭悲无穷。」其六云：「无事日苦长，有事日苦短。造物如人意，千变犹恐缓。何如逢酒人，相对但引满。日长醉亦休，事大未挂眼。」其七云：「阮籍号达人，胸中有磊块。有如赵州土，浊酒日与酹。生逢混浊世，俯仰天地隘。非与身命雠，黾勉对时辈。母丧一呕血，胸鬲稍以快。」其八云：「昔时所与游，累累皆黄土。去年故园去，邻笛极凄苦。当其一息存，名利锐进取。可怜盖棺后，寂寂与终古。九泉宁有知。酒到亦何补。」其九云：「文章劳我神，酒脯以祭祷。相如家四壁，悒悒文君恼。作赋得黄金，取酒召佣保。海滨有一士，抱膝见怀抱。岂无卖文钱，提壶足倾倒。谁与同襟期，樗散若郑老。」其十云：「旬月困尘事，清坐值兹晨。借问何时欤？门前柳色新。呼儿移柳树，趁此雨如尘。虽无佳客来，且沽梨花春。」

　　石遗好饮，尝以佳酿不易得。乃作《放言向茹真乞酒》其诗云：「公馆归休沐，村路穿河柳。我名同犀首，无事合饮酒。村沽非不廉，水淡不可口。因思君床下，对坐两瓿（娄瓦）。君面不肯赤，此酒为谁守？巧偷与豪夺，人世几妙手。海物朝十瓶，葡萄暮百斗。宁须杀贼奴，金印乃系肘。长者久不来，墙头散邻叟。呼儿送此诗，或者岁在酉。」

　　石遗既得酒，再得一绝句云：「柴门伫立不教关，乞酒家儿远远还。篱落几根鸦舅树，行看秋色逊酡颜。」

　　吸烟

　　烟草，初来自吕宋国，名淡巴菰，明季始入内地，又名金丝熏，或曰相思草。辛温有毒，治风寒痹湿、滞气停积、山岚瘴雾。其气入口，不循常度，顷刻而周一身，令人通体俱快。《续本草》云：「醒能使醉，醉能使醒。饥能使饱，饱能使饥。人以代酒代茶，终身不厌，与槟榔同功。然火气熏灼，耗血损年，人每不觉。」第一数闽产，浦城最着。康熙时，彼土之酷嗜者，连吸不过一二筒，筒不过三四呼吸。或先含凉水，口然后吸之，云可解毒。

　　吴江陆朗夫中丞耀尝论吸烟之宜忌，曰：「烟有宜者八事，睡起也，饭后也，对客也，作文也，观书欲倦也，待好友不至也，胸有烦闷也，案无酒肴也。忌者七事，听琴也，饲鹤也，对幽兰也，看梅花也，祭祀也，朝会也，与美人昵枕也。宜节者亦七事，马上也，被中也，事忙也，囊悭也，踏落叶也，坐芦篷船也，近故纸堆也。可憎者五事，吐痰也，呼吸有声也，主人吝惜也，恶客贪饕也，取火而火久不至也。」

　　吸水烟

　　水烟有皮丝、凈丝、青条之别。皮丝产福建，凈丝产广东，青条产陕西。吸烟之具，截铜为壶，长其嘴，虚其腹，凿孔如井，插小管中，使之隔烟，若古钱样，中盛以水，燃火而吸之。吸时水作声，汨汨然，以杀火气。吸者以上中社会之人为多，非若旱烟之人人皆吸也。光绪中叶，都会商埠盛行雪茄烟与卷烟，遂鲜有吸水烟者矣。

　　吸水烟用纸煤

　　吸水烟者必卷纸引火，使之灼烟，俗谓之纸煤，一曰煤头，又曰纸吹。程子大尝与姚寿慈联句为词以咏之，调寄《一萼红》词云：「捻春纤，爇芳心半点，红得到侬边。「子大」藕臂初抬，兰魂乍瞥，茜丝低袅微烟。「寿慈」记擘向阿娘双手，凭玉案搓作并头圆。「子大」拈傍樱唇，嘘从檀口，两意相怜。「寿慈」走近碧纱橱里，有银荷未上，还倩伊然。「子大」卷欲同蕉，化还如粉，未须分裂蛮笺。「寿慈」笑郎心较渠还热，裹相思一寸一缠绵。「子大」却怕尖风损焰，背过帘前。「寿慈」易实甫、叔由亦联句和之云：「一痕纤，费春尖几个，卷向镜台边。「实甫」钏响偎灯，衫纹叠袖，和玉先种秋烟。「叔由」算终是成灰化粉，又底用搓到十分圆。「实甫」束比葱多，裹同蕉小，身世堪怜。「叔由」曾惹卿卿胆吓，记檀郎狡狯，口内能然「实甫」一寸相思，几重心事，谁耐焚着吟笺。「叔由」看销尽残红半霎，化香雾双缕细如绵。「实甫」最是兰魂易冷，偏在花前。「叔由」」第二笔，曲其两端者为第三笔，离神得似，极见慧心。

　　舒铁云吸水烟

　　舒铁云喜吸水烟，有《兰州水烟》篇云：「兰州水烟天下无，五泉所产尤绝殊。居民业此利三倍，耕烟绝胜耕田夫。有时官禁不能止，贾舶捆载行江湖。盐官酒胡各有税，此独无吏来摧租。南人食烟别其品，风味乃出淡巴菰。迩来兼得供宾客，千钱争买青铜壶。贮以清水及扶寸，有声隐隐相吸呼。不知嗜者作何味，酸咸之外云模糊。吁嗟世人溺所好，宁食无肉此不疏。青霞一口吐深夜，那知屋底炊烟孤。且勿呼龙耕瑶草，转缘南亩勤春锄。」

　　黄菊人吸水烟

　　道光时，钱塘黄菊人大令亦好吸水烟，咏以诗云：「蜀青滇白出镕时，也比湘筠截几枝。三字相需金水火，一窗留伴酒茶诗。垂来象鼻弯真肖，篆作龙纹润可知。晨夕帘拢借消遣，炉烟搀破碧丝丝。时勤拂拭发精华，冰雪玲珑制器夸。趋好未除炎气息，癖耽爱结冷烟霞。纸和蕉卷频频引，香作兰烧屑屑加。携向春风对红碧，年来消受雾中花。柽几无尘位置平，文囊钿合配逾精。氤氲常觉弥壶谷，灌注何愁没管城。入手略如燃井法，回肠中有转珠声。朝来换取泉清冽，催得莲花舌底生。高斋留客试周遭，补漏犹烦冶匠劳。犀点圆灵通暗穴，鲸分呿吸走轻涛。流芬气带微辛好，画字形钩曲乙高。那得有人亲炙奉，可儿觅个郑樱桃。浓澹相思小草凭，兰州嘉种近时称。宛填钱孔疑无底，密积膏腴转不澄。个个心熏铜臭味，番番性变水淄渑。深防损肺同椒麝，一例删除得未能。」

　　吸旱烟

　　旱烟装于斗，以竹木所制之管吸之。其种类甚多，约言之，有元奇、呈奇、紫玉秋等。杭州宓大昌所售者，吸时香透鼻观，为最有名。

　　康熙时，士大夫无不嗜吸旱烟，乃至妇人孺子，亦皆手执一管，酒食可阙也，而烟决不可阙。宾主酬酢，先以此为敬。光绪以前，北方妇女吸者尤多，且有步行于市，而口衔烟管者。

　　尤西堂有《咏美人吸旱烟》之诗六截句，颇极形容之致。诗云：「起卷珠帘怯晓寒，侍儿吹火镜台前。朝云暮雨寻常事，又化巫山一段烟。」「乌丝金缨赛香荃，细口樱桃红欲然。生小妆楼谁教得，前身合是步非烟。」「翦结同心花可怜，玉唇含吐亦嫣然。分明楼上吹箫女，彩凤声中引紫烟。」「天生小草醉婵娟，低晕春山髻半偏。还债檀郎轻约住，祇愁紫玉去如烟。」「斗帐熏篝薄雪天，泥郎同醉伴郎眠。殷勤寄信天台女，莫种桃花只种烟。」「彤管题残银管然，香奁破碎薛涛笺。更教婢学夫人惯，伏侍云鬟有袅烟。」

　　陈文江吸旱烟

　　仁和陈澜，字文江，好吸旱烟之曰金丝熏者。干隆末，尝为诗以咏之曰：「霏霏湘竹管，呼吸起云涛。嗜不因饥渴，清能散郁陶。含香胜鸡舌，取醉敌醇醪。千缕千丝细，非同涧沚毛。」

　　纪文达嗜旱烟

　　河间纪文达公昀嗜旱烟，斗最大，能容烟叶一两许。烟草之中，有黄烟者，产于闽，文达亦嗜之。其味香而韵，惟不易燃，呼吸稍缓即息。谚以「红」「松」「通」三字为吸烟诀。嘉庆以前，有所谓大号、抖丝、抖绒者，每斤价一二百文，继有顶高、上高、超高之别，后又易为头印、二印、三印、四印，最贵之价，每斤至钱一千六百文。

　　文达有戚王某，喜吸兰花烟。兰花烟者，入珠兰花于中，吸时甚香。然王之烟斗甚小。一日，访文达，自诩烟量之宏，文达笑而语之曰：「吾之斗与君之斗奚若？」乃以一小时赛吸，于是文达吸七斗，王亦仅得九斗也。

　　彭刚直吸旱烟

　　彭刚直公玉麐喜吸旱烟而痛恶鸦片烟，部下有犯此者，立死。有一亲信奴颇好之，惧死，遂潜于刚直所吸旱烟中，杂以鸦片烟膏，后遂成瘾，烟非此奴所置不合意。后觉之，欲杀奴，奴求救于人，始释。

　　张文襄嗜旱烟

　　张文襄素嗜旱烟，其烟管粗而且巨。每见客，一仆侍于旁，为之装烟，随吸随装，烟云喷薄，满室氤氲，而文襄之谈兴因以愈畅。

　　吸鸦片

　　鸦片，药名，即罂粟，其名称至多，而曰阿片，曰阿扁，曰阿芙蓉，曰芙蓉，曰苍玉粟，曰藕宾，日乌香，曰乌烟，曰药烟，曰亚荣，曰合甫融，曰洋药膏，曰洋药土，曰膏土，曰公班烟，曰公烟，曰公膏，曰菰烟，曰大土，曰白皮，曰红皮，曰小土，曰洋药，曰洋烟者皆是也。

　　鸦片为碱类植物，剌取罂粟果实之汁，候干，制为褐色之块，谓之曰土。熬成酽汁，曰膏，一曰浆。味苦，有异臭，内含吗啡等质，性毒，为定痛安眠之药品。相传干隆时，英人自印度传入我国，久之而我国亦自植之。吸者久服成瘾，为近百年民族之大患。官吏以吸烟瘾大被劾，见于弹章者，曰嗜好太深。嗜好太深者，吸膏之重量多至数两，俾昼作夜，失业废时。且其告人，必饰多为少，形容憔悴，面目黧黑，俗呼之曰鸦片鬼，以此故也。

　　凡粤洋载运鸦片之船，曰趸船。其往来交土之船，曰快蟹艇，亦曰扒龙艇。广州包卖之户，曰窑口。

　　鸦片来自印度者为大宗，亦有产自法兰西、波斯者。而我国所制亦甚多，约举之，有云土、川土、砀土、建浆、葵浆、台浆、象浆之别。

　　贩夫走卒之吸鸦片者，率为我国自制之浆。其尤贫者，则吞土皮饮笼头水以代之。土皮者，土之外皮，切为片，咀嚼之。笼头水者，熬膏时所滤下之水也。

　　范春船咏吸鸦片烟

　　钱塘范春船广文元伟，嘉庆时人，尝有诗咏鸦片曰：「有鬼有鬼日之夕，两肩高耸骨知腊。倒身径上榻旁眠，袖中管竹横三尺。一灯荧然大如粒，挑烟入管向灯吸。是烟非墨亦非漆，如涂之附腻而湿。大口小口妃呼豨，覆手翻手身交敧。不知白日是何样，俾昼作夜天旋移。可怜万钱一两土，令人食之如食蛊。始则精力顿充盈，继乃形神日消沮。如潮之信来有期，如痁之作候无差。否则其死可立致，请看涕泗先横颐。屋梁有鼠环而伺，每遇灯开亦吸气。昨宵此处无人来，早起开门鼠坠地。不识何人作俑者，于今流毒徧朝野。闻道台州罂粟花，家家种取逾桑麻。」

　　林文忠恶吸鸦片烟
</div>
    <div class="pagination">
<a href="清稗类钞_page342.html">上一页</a><span>...</span><a href="清稗类钞_page338.html">338</a><a href="清稗类钞_page339.html">339</a><a href="清稗类钞_page340.html">340</a><a href="清稗类钞_page341.html">341</a><a href="清稗类钞_page342.html">342</a><span class="current-page">343</span><a href="清稗类钞_page344.html">344</a><a href="清稗类钞_page345.html">345</a><a href="清稗类钞_page346.html">346</a><a href="清稗类钞_page347.html">347</a><a href="清稗类钞_page348.html">348</a><span>...</span><a href="清稗类钞_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
