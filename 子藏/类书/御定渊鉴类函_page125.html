<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 125 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 125 页/共 320 页
  </h1>
  <div class="content">
   钦定四库全书
　　御定渊鉴函卷一百七十四
　　礼仪部二十一【防　天子加元服皇太子冠　女筓】
　　冠一
　　増释名曰冠者贯也所以贯韬发也　舆服志曰圣人见鸟兽有冠角防胡之制遂作冠冕缨緌　原礼记曲礼曰二十曰弱冠　増又曰男子二十冠而字【汉戴圣云男子阳也阳成于隂偶数起于二终于二十谓之小成而冠孔颖逹云十九以下为阳身有徳行幼为大夫则不待二十而冠】　原郊特牲曰冠义始冠之缁布之冠也太古冠布齐则缁之其緌也孔子曰吾未之闻也冠而敝之可也适子冠于阼以着代也醮于客位加有成也三加弥尊谕其志也【始加缁布次皮弁次爵弁冠益尊则志益大也】冠而字之敬其名也　増又曰委貌周道也章甫殷道也毋追夏后氏之道也周弁殷哻夏收三王共皮弁素积无大夫冠礼而有其昏礼古者五十而后爵何大夫冠礼之有诸侯之有冠礼夏之末造也　内则曰二十而冠始学礼可以
　　衣裘帛舞大夏惇行孝弟博学不敎内而不出　原冠义曰冠而后服僃服僃而后容体正顔色齐辞令顺【言服未僃未可求以三始也】　増又曰古者冠礼筮日筮宾所以敬冠事敬冠事所以重礼重礼所以为国本也见于母母拜之见于兄弟兄弟拜之成人而与为礼也元冠元端奠挚于君遂以挚见于乡大夫乡先生以成人见也成人之者将责成人礼焉也责成人礼焉者将责为人子为人弟为人臣为人少者之礼行焉故曰冠者礼之始也嘉事之重者也是故古者重冠重冠故行之于庙　曽子问曰父殁而冠则已冠埽地而祭于祢已祭而见伯父叔父而后飨冠者　小记曰丈夫冠而不为殇　原仪礼士冠礼曰筮于庙门【庙谓祢庙不于堂者嫌蓍之灵由庙神也】若不吉则筮逺日【旬之外】主人戒賔宾礼辞许主人再拜宾荅拜主人退宾拜送前期三日筮宾如求日之仪乃宿宾宾许主人再拜宾荅拜主人退宾拜送宿赞冠者一人亦如之　増戒宾曰某有子将加布于其首愿吾子之敎之也宾对曰某不敏恐不能共事以病吾子敢辞主人曰某犹愿吾子之终敎之也宾对曰吾子重有命某敢不从宿曰某将加布于某之首吾子将涖之敢宿宾对曰某敢不夙兴　冠日夙兴设洗直于东荣水在洗东【荣屋翼也】陈服于房中西墉下东领北上爵弁服纁裳纯衣缁带韎韐【此与君祭之服爵弁冕之次也其色赤而微黒如爵头然其布三十升纁裳浅绛裳纯衣丝衣也韎韐緼韨也】皮弁服素积缁带素韠【此与君视朔之服也皮弁者以白鹿皮为冠象上古也积犹辟也以素为裳辟蹙其要中】元端元裳黄裳杂裳可也缁带爵韠【此莫夕于朝之服元端即朝服之衣易其裳耳上士元裳中士黄裳下士杂裳杂裳者前元后黄士皆爵韦为韠其爵同不以元冠名服者是为缁布冠陈之】缁布冠缺项青组缨属于缺缁纚广终幅长六尺皮弁筓爵弁筓缁组纮纁边同箧【缺读如頍缁布冠无筓着頍围发际结项中隅为四缀以固冠也项中有亦由固頍为之耳今未冠筓者着卷帻頍象之所生也纚今之帻梁纚一幅长六尺足以韬发而结之矣筓今之簪有筓者屈组为纮垂为饰无筓者缨而结其绦纁边组侧赤也同箧谓此以上六物】栉实于箪【箪笥也】蒲筵二在南【筵席也】侧尊一甒醴在服北有篚实勺觯角柶脯醢南上【侧犹持也谓无元酒勺尊升所以酒也爵三升曰觯柶状如匕以角为之】爵弁皮弁缁布冠各一匴执以待于西坫南南面东上【匴竹器今之冠箱也执之者有司也】主人元端爵韠立于阼阶下直东序西面【元端士入庙之服也堂东西墙谓之序】兄弟毕袗元立于洗东西面北上【兄弟主人亲戚也袗同也元者元衣元裳缁带韠也】摈者元端负东塾【门内东堂负之北面】将冠者采衣紒在房中南面【采衣未冠者所服缁布衣锦缘锦绅并纽锦束发也紒结发】宾如主人服赞者元端从之立于外门之外摈者告主人迎出门左西面再拜宾荅拜主人揖赞者与宾揖先入【赞者贱揖之而已又与宾揖先入导之】毎曲揖至于庙门揖入三揖至于阶三让主人升立序端西面宾西序东面赞者盥于洗西升立于房中西面南上【盥于洗西由宾阶升也立于房中近其事也】主人之赞者筵于东序少北西面【筵布席也东序主人位也适子冠于阼少北避主人】将冠者出房南面赞者奠纚筓栉于筵南端【宾之赞冠者也】宾揖将冠者即筵坐赞者坐栉设纚宾降主人降宾盥卒揖让升主人升复初位宾筵前坐正纚兴降西阶一等执冠者升一等东西授宾【缁布冠也】宾右手执项左手执前进容乃祝坐如初乃冠兴复位赞者卒【进容者行翔而前跄焉卒谓设頍项结缨也】冠者兴宾揖之适房服元端爵韠出房南面宾揖之即筵坐栉设筓宾盥正纚如初降二等受皮弁右执项左执前进祝加之如初复位赞者卒纮【谓系属之】兴宾揖之适房服素积素韠容出房南面宾降三等受爵弁加之服纁裳韎韐其他如加皮弁之仪【他谓卒纮容出】彻皮弁冠栉筵入于房筵于户西南面赞者洗于房中侧酌醴加柶覆之面叶【面前也叶柶大端】宾揖冠者就筵筵西南面宾受醴于户东加柶面枋【枋为柄】延前北面冠者筵西拜受觯宾东面荅拜荐脯醢冠者即筵坐左执觯右祭脯醢以柶祭醴二兴筵末坐啐醴防柶【扱柶于醴中】兴降筵坐奠觯拜执觯兴宾荅拜冠者奠觯于荐东降筵北面坐取脯降自西阶适东壁北面见于母【荐东荐左也凡奠爵将举者于右不举者于左适东壁者出闱门也时母在阐门之外】母拜受子拜送母又拜宾降直西序东面主人降复初位冠者立于西阶东南面宾字之冠者对【对辞未闻】宾出主人送于庙门外请醴宾宾礼辞许宾就次冠者见于兄弟兄弟再拜冠者荅拜见赞者西面拜亦如之入见姑姊如见母乃易服服元冠元端爵韠奠挚见于君遂以挚见于乡大夫乡先生乃醴宾以一献之礼【一献者主人献宾而已即燕无亚献者献酢酬宾与主人各两爵而礼成】主人酬宾束帛俪皮【束帛十端也俪皮两鹿皮也】赞者皆与赞冠者为介【介宾之辅以赞为之尊之也】宾出主人送于外门外再拜归宾俎【一献之礼有荐有俎使人归之宾家也】若不醴则醮用酒【酌而无酬酢曰醮上文适子冠于阼三加讫一醴于客位是周法若醮用酒非周法则夏殷之礼也郑注谓国有旧俗可行圣人用焉不改也】始加醮用脯醢加皮弁再醮摄酒【摄犹整也】其他皆如初加爵弁三醮有干肉折俎哜之其他如初若孤子则父兄戒宿【父谓诸父】若庶子则冠于房外南面遂醮焉【不于阼非代也不醮于客位成而不尊】冠者母不在则使人受脯于西阶下【不在者或归寕或疾病使人受脯于后见之也】　原始加祝曰令月吉日始加元服弃尔幼志顺尔成徳夀考唯祺介尔景福再加曰吉月令辰乃申尔服敬尔威仪淑慎尔徳睂夀万年永受胡福三加曰以嵗之正以月之令咸加尔服兄弟具在以成厥徳黄耉无疆受天之庆　醴辞曰甘醴惟厚嘉荐令芳拜受祭之以定尔祥承天之休寿考不忘　醮辞曰旨酒既清嘉荐亶时始加元服兄弟具来孝友时格永乃保之再醮曰旨酒既湑嘉荐伊脯乃申尔服礼仪有序祭此嘉爵承天之祜三醮曰旨酒令芳笾豆有楚咸加尔服肴升折俎承天之庆受福无疆　字辞曰礼仪既备令月吉日昭告尔字爰字孔嘉髦士攸宜宜之于假永受保之曰伯某甫【仲叔季惟所当】　五经要义曰冠嘉礼也冠首服也首服既加而后人道备故君子重之以为礼之始　増陈祥道礼书曰士礼始加缁布不忘本也次加皮弁朝服也三加爵弁祭服也不忘本然后能事君能事君然后能事神所谓三加弥尊喻其志者如是而已　又曰筮必于庙尊其尊也庙必于祢亲其亲也士筮于门而不于堂避其君也筮必面西求诸阴也卦者必居筮之左上其北也聘礼君受聘于先君之祧卿受问于祖庙士冠士昬皆止言庙则凡言庙者祢庙也记曰凡行事受于祢庙是也若诸侯则冠于祖庙左氏曰以先君之祧处之是也　又曰宾盥所以致洁降盥降受冠弁所以致敬始加受冠降一等执者升一等再加降二等三加降三等以服弥尊故降弥下也始祝弃尔幼志顺尔成徳再祝敬尔威仪淑慎尔徳三祝兄弟具在以成厥徳以顺成徳然后慎徳慎徳然后能成徳也　又曰冠必用醴若不用醴则醮焉以醴者太古之物故其礼简所以示质酒者后世之味故其礼烦所以示文故适子用醴庶子用醮适妇有醴与飨庶妇使人醮之不飨是醮轻于醴也　又曰既冠乃醴宾以一献之礼酬宾束帛俪皮赞者皆与盖君子之于人劳之必有以礼之故昏礼飨送者乡饮司正祭礼宾尸冠礼醴宾其义一也　司马光曰古者二十而冠将责为人子为人弟为人臣为人少者之行于其人故其礼不可不重也近世人情轻薄生子犹饮乳已加巾帽有官者或为制公服而弄之过十嵗犹总角者鲜矣彼责以四者之行岂能知之故往往自幼至长愚騃如一由不知成人之道也古礼虽称二十而冠然世俗之弊不可猝变若敦厚好古之君子俟其子年十五以上能通孝经论语粗知礼义然后冠之斯为美矣　又曰古礼谨严之事皆行之于庙今人既少家庙其影堂亦褊隘难以行礼但冠于外防可也　家礼曰男子年十五至二十皆可冠必身及父母无期以上丧始可行之　又曰古者筮日今不能然但正月内择一日可也前期三日主人告于祠堂【主人谓冠者之祖父若宗子已孤而自冠则自为主人也】　又曰古者筮宾今不能然但择朋友贤而有礼者一人可也前期三日主人自诣其家请之地逺则遣子弟致书【筮日所以求夫天之吉筮宾所以择夫人之贤】　又曰前一日遣子弟以书致辞曰某将以来日加冠于子某吾子将涖之敢宿荅书曰某敢不夙兴　又曰设盥帨于防事如祠堂仪以帟幕为房于防事之东北或防事无两阶则以垩画而分之　又曰厥明夙兴陈冠服有官者公服带靴笏无官者襕衫带靴通用皁衫深衣大带履栉掠皆卓子陈于房中又用卓设酒注盏盘幷脯醢楪于衣卓之北其幞头帽子幷冠筓巾各以一盘盛之蒙以帕陈于两阶执事者一人守之　又曰主人以下序立宾至主人迎入升堂宾揖将冠者就席为加冠巾冠者适房服深衣纳履出再加帽子服皁衫革带系鞋三加幞头公服革带纳靴执笏若襕衫纳靴乃醮宾字冠者【宾或别作辞命以字之之意亦可】出就次主人以冠者见于祠堂冠者见于尊长乃礼宾冠者遂出见于乡先生及父之执友　又曰主人以酒延宾及傧赞者酬之以币而拜谢之宾赞有差　嫡子三加皆祝而冠又祝而酌又祝而字庶子三加既加然后酌而祝之又祝而字其即席而冠也嫡子西面庶子南面
　　冠二
　　増国语赵文子冠见韩献子献子曰戒之此谓成人成人在始与善始与善善进善不善蔑由至矣始与不善不善进不善善亦蔑由至矣如草木之产也各以其物人之有冠犹宫室之有墙屋也粪除而已又何加焉【粪除喻自修洁】　襄公九年晋人不得志于郑以诸侯复伐之公送晋侯晋侯以公宴于河上问公年季武子对曰会于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假僃焉晋侯曰诺公还及卫冠于成公之庙假钟磬焉礼也　原东观汉记曰马防子钜为常从小侯六年正月斋宫中上欲冠钜夜拜为黄门郎御章台下殿陈鼎俎自临冠之　増南史宋宝华父当晋末戍长安父曰须我还为汝上头后长安陷父殁宝年七十不冠或问之辄号恸　柳宗元与章中立书云古者重冠礼将以责成人之道是圣人所尤用心也数百年来人不复行近有孙昌者独发愤行之明日造朝荐笏言于卿士曰某子冠毕应之者咸怃然京兆尹郑叔则艴然曳笏却立曰何预我耶廷中皆大笑天下不以非郑尹而快孙子何哉独为所不为也　宋徳祐二年元兵破潭州时知衡州尹谷寓城中乃为二子行冠礼或曰此何时行此迂阔事谷曰正令儿曹冠带见先人于地下耳既毕礼与家人自焚死
　　冠三
　　原筮门　冠阼【仪礼郑注筮者问日吉凶于易也冠必筮日于庙门者重成人之礼　下详冠一】　慎徳　敬名　谕志　成徳【并详冠一】　一献　三加【仪礼乃礼宾以一献之礼　下详冠一】　正体　饰容【礼记冠者礼之始也凡人之所以为人者礼义也礼义之始在于正容体齐顔色顺辞令　下见应亨赠四王冠诗】　卜日　筮宾【礼论王彪之以为礼冠自卜日不必三元也又礼夏冠用葛屦冬冠用皮屦明无定时也　郑注筮宾筮可使冠子者】　节金石　陈鼎俎【并详冠二】　敬威仪　齐颜色【上详冠一　下详正体注】　增父命　母拜【上见孟子下详冠一】　栉发　加筓【家礼冠者即席赞者为之栉发合紒　家礼执事者以冠筓盘进宾降一等受冠筓乃跪加之】　喻墙屋　设罍洗【上详冠二　仪礼设洗直于东荣注洗者弃水器也士用铁水器尊卑皆用金罍】华宝念父　尹谷命子【并详冠二】
　　冠四
　　原旅占【仪礼筮人执防抽上韇受命主人卒筮东靣旅占卒进告吉若不吉则筮逺日如初注旅众也还与其属共占之】　尊事【古者重冠故行之于庙所以尊重事】　请醴【仪礼冠者立于西阶东南面宾字之请醴宾注醴当为礼】　奠挚【冠仪奠挚于君遂以挚见于乡大夫乡先生注乡中老人为大夫而致仕者】　弁髦【童子始冠成礼则弃之】　章甫【孔子长居宋冠章甫之冠宋其祖也】　诸王冠【晋书汉魏遣使冠诸王非古典于是制王十五而冠不复加使命】　公侯冠【公侯之有冠礼夏之末造也】　字以相尊【冠义已冠而字之郑注字所以相尊也】成而不尊【仪礼庶子则冠于房外南面遂醮焉注房外谓尊东不于阼非代父也不醮于客位成而不尊】　内丧则废【曾子问将冠冠者至而有齐衰大功之丧如之何孔子曰内丧则废外丧则冠而不醴彻而埽即位而哭如冠者未至则废注内丧同门也废冠因丧而废】　丧服而冠【又云如将冠子未及期而有齐衰大小功之丧则因丧服而冠】　伯叔后飨【又云父殁而冠则已冠埽地而祭于祢已祭而见伯父叔父而后飨冠者飨谓醴也】　兄弟毕袗【袗同也与主人同脤元端朝服主人即冠者父兄也】　揆以吉日　登于弱年　醮于客位筮于庙门　将行嘉事　必慎令仪　服以旌礼　冠以章身　崇其着代　责以成人　僃适子之仪　责成人之道　采衣朱紃盛将冠之容　束帛俪皮厚酬宾之礼　终一献之仪以病吾子　僃三加之礼将责成人　可以冠矣则重于承宗　将有事焉必先乎大礼　处阼阶而展敬式僃三加　筮庙门以成仪终陈一甒　虽啐醴之始是能淑慎于仪　而序宾之时不闻昭告尔字
　　冠五
　　原诗后汉应亨赠四王冠诗曰永平四年外弟王景系兄弟四人并冠故贻之诗曰济济四令弟妙年践二九令月惟吉日成服加元首人咸饰其容鲜能离尘垢虽无兕觥爵杯醮传旨酒
　　原箴梁萧子范冠子箴曰是月惟令敬择良辰式遵士典诰筮于宾嘉字爰锡醮酒方陈礼庄尔质徳成尔身永变童心长移悼齿朱锦辞发青絇在履丹石为操冰泉厉已务简朋匹田苏游止在我尚谦推物尽美面谄退言弗纳于耳直矢辞斯为良士
　　原文梁沈约冠子祝文曰蠲兹令日元服肇加成徳既举童心自化行之则至无谓道賖敦以秋实食以春华无耻下问乃至髙车子孙千亿广树厥家
　　増辞明宋濂郑氏三子加冠命字祝辞序曰浦阳孝义之门曰郑氏其十世之长仲徳甫筮得柔日宿余为宾将冠其从子木杲果余亲与之周旋降升以成三加之礼于是稽名定义制字命之辞曰三加三醮既僃礼仪昭告尔字各宜听之又曰尔三子者昧昧以思彼苍者天体物无遗或出或入靡不尔随尚涤尔心一发不私履善蹈道君子之归茍务口耳言从行违奚啻禽犊安于须睂又曰遵厥祖武全其秉彝羣翔于堂东埙西篪独行于庭左矩右规庶几无媿七尺之躯　又张肯字辞序曰古者冠而字敬其名也三加之后必为字辞以祝之或稽于经或据于史凡可以缮性禔身者无不可也由此观之非惟敬其名抑且以敬其身能敬其身则成人之道具矣姑苏张君芸已尝名其子曰肯又以继孟字之盖取书大诰之义虽加冠于首而未有为之辞者请余补之余虽弗获从大宾之后与闻酌醴之事然与芸已友也辄陈所见而告之其辞曰冠礼之重为敬其名茍非其人礼弗虚行伊张氏子世传以经名子曰肯厥义则宏有法于先尔基尔楹有菑于先尔播尔营勿违厥时必将必迎勿阏其成载厉载兴兹为善继父事是绳　又补危安加冠祝辞序曰冠者成人之道其礼自天子至于诸侯卿大夫士各有隆杀之节仪文虽已失传唯士冠礼独存告庙筮期宿宾命赞弁有皮爵之等裳有元黄之错器有尊甒柶觯之用鼎有干胏离肺之实三加而弥尊制字以敬名其为礼甚严矣夫何故事亲从兄忠君敬长之行望其有所成也自冠礼久废风俗頽靡冥然夜行如擿埴而索涂君子未尝不为之永慨也临川危生安清敏好脩其师曾先生旦初为字曰子定来谒禁林求予为之说予谓字之有说说文解字僃述之矣何假人言哉然三加成礼之后既命之字必造辞以祝之是犹可为也于是歴叙冠礼之严定字代名者为甚重继掇大学知止之义而申之以辞辞曰人之初生父命其名弱龄攸届乃以字称此非弥文实厚彝经四行之责用底于成又曰我后宾赞不与酌醴今补祝辞庸申规厉行固宜笃知亦须至安定其中圣域可企　方孝孺郑氏四子加冠祝辞序曰浦阳义门十世之长仲徳甫以礼冠其从子杓及诸孙燧爚燿而以字为属余惟冠礼之不行二千年矣举旷古久弛之礼而行之夫岂为耳目之美哉亦曰以古君子成人之道望乎子若孙尔上以古道望其身而不能以君子自望谓之爱身不可也余欲四子者为君子故因字以勉其徳祝辞曰加尔元服惟兹令辰匪饰其外贵乎成人昔未有知徳或未僃人曰童子宜有不至既峨尔弁而童厥心人谓之何责望也深一言之善终身可行今字告汝惟名是征
　　天子加元服一
　　原通典曰古者圣王重冠所以为国本也孔子曰正其衣冠尊其瞻视俨然人望而畏之又曰不庄以涖之则民不敬此人君早冠之义也王敎之本不可以童子之道治焉或云周礼虽有服冕之数而无天子冠文又仪礼云公侯冠礼者王肃郑康成皆以为夏末衰乱篡弑之所由生焉又无大夫冠礼古者五十而后爵何大夫冠礼之有周人五十而有贤才则试以大夫之事犹行士礼故筮宾于阼以着代醮于客位三加弥尊皆士礼也今按大戴礼有公冠篇云公冠四加天子亦四加又家语冠颂云王太子之冠拟诸侯之冠天子之元子亦拟诸侯四加诸侯之子同于士据此自天子至于诸侯非无冠礼但因秦焚书遂同荡灭其周制士冠礼颇僃王者时采行焉　又曰将冠筮日筮宾【冠义曰古者圣王重冠既言古者则不起于周】行之于庙冠委貌于阼三加弥尊【大戴礼公冠篇公冠四加三同士后加元冕天子亦四加后加衮冕】祼享乐于庙　増玉藻云元冠朱组缨天子之冠也缁布冠缋緌诸侯之冠也郑注皆始冠之冠是天子别有冠礼　原周制文王年十二而冠【文王十三生伯邑考左传曰冠而生子礼也许慎五经异义春秋左氏传説曰嵗星为年纪十二嵗而一周天天道僃故人君年十二可以冠自夏殷天子皆十二而冠】成王十五而冠【谯周五经然否论古文尚书说武王崩成王年十三推武王以康辰嵗崩周公以壬午嵗出居东癸未嵗反礼公冠记周公冠成王命史作祝辞告是除丧冠也周公未反成王冠弁开金縢之书时十六矣是成王十五周公冠之而后出也许慎五经异义武王崩后管蔡作乱周公出居东是嵗大风王与大夫冠弁开金縢之书成王年十四是丧冠也者恐失矣按礼传天子之年近则十二逺则十五必冠矣】　周公冠成王命祝雍曰祝王辞逹而勿多祝雍辞曰使王近于民逺于年逺于佞近于义啬于时恵于财禄贤使能其颂曰令月吉日王始加元服去王幼志服衮职钦若昊天六合是式率尔祖考永永无极　増周书曰成王将加元服周公使人来零陵取竹为冠【玉海】　原汉改皇帝冠为加元服汲黯传叙上正元服　恵帝加元服用正月甲子若丙子为吉　昭帝冠辞曰陛下摛着先帝之光辉以承皇天之嘉祐钦奉仲春之吉辰普尊大道之郊域秉率万福之丕灵始加昭明之元服推逺冲孺之幼志蕴积文武之就徳肃勤髙祖之清庙六合之内靡不蒙福承天无极　后汉制正月甲子若丙子为吉日可加元服仪从冠礼乗舆初加缁布进贤次爵弁次武弁次通天冠讫皆于髙庙如仪谒见【读汉书加元服乗舆皆于髙祖庙谒见按世祖庙始冠缁布冠于宗庙从古制】　和帝冠以正月甲子乗金根车驾六元虬至庙成礼乃廻轸反宫朝服以飨宴撞太蔟之庭钟咸献寿焉　増和帝冠以袁安为宾赐束帛乗马黄香有颂【玉海】原顺帝以初月丙子加元服于髙庙【时兼用曹褒新礼其仪不存顺】
　　【帝都洛阳亦立髙祖庙矣】　献帝兴平元年正月甲子加元服司徒淳于嘉为宾加赐元纁驷马赐贵人王公卿司校尉城门五校侍中尚书给事黄门侍郎各一人为太子舍人　魏氏天子冠一加【其説曰古之士礼服必三加弥尊所以喻其志至于天子诸侯数无又将以践阼临人尊极徳成不复与士以加喻勉为义礼冠于庙自魏不复在庙矣】　东晋诸帝冠仪一加帻冕将冠金石宿设百僚陪位又先于殿上铺大牀御府令奉冕帻簪导衮服以授侍中常侍太尉加帻太保将加冕太尉读祝文曰令日吉辰始加元服皇帝穆穆思宏衮职钦若昊天六合是式率遵祖考永永无极睂寿维祺介兹景福加冕讫侍中系元紞脱帝绛纱服加衮服冠事毕太祝率羣臣奉觞上寿王公以下三称万嵗乃退【孙毓五礼駮曰魏氏天子一加三加嫌同诸侯毓按玉藻记曰元冠朱组緌天子之冠也缁布冠缋緌诸侯之冠也其説谓皆始冠则是有次加之辞此二冠皆卑服质古势不一加必重加朝祭之服以崇弥尊圣人制礼所以一时歴加众服者今始成人卜择令日而徧加之所以重始也若冠日有不加者后必不择吉而服非重始也又礼器有以少为贵者冠不在焉记者弥尊喻志之言盖以服从卑始象徳日新不可先服尊服转而即卑今嫌士礼喻志之文因从魏氏一加之制考之玉藻似非古典今三加者先冠皮弁次冠长冠后冠进贤冠以为弥尊于意又疑裴頠荅治礼问天子礼元冠者形之成也为君未必成人故君位虽定不可孩抱而服冕弁挚虞以为天子即位之日即为成君冕服以僃不宜有加诸侯即位为成岂不定诸侯成君不拘盛典而可以冠天子成君独有火龙黼衣便不可乎意谓宜冠有加】　成帝用三元吉日既加元服拜于太庙穆帝孝武将冠皆先以币告庙讫事又庙见　台符问脩复未毕吉凶不相干为可加元服与否王彪之议礼虽有丧冠当是应冠之年服制未终若须服终便失应冠之年故也礼所以冠无定时月春夏不可便用秋冬若今嵗内修复未毕入新年卜仲春之日加元服不失年不失礼今便准丧冠缺飨乐而行事诚有倚傍然加衮冕火龙焕然以准丧仪情有不体若别有事必速加元服权诸轻重不须脩复毕者便当准丧冠耳又议新年至尊当加元服今若依成帝故事用三元日者冠有金石之乐恐脩山陵未毕于乐便阙礼冠自卜日又云夏葛屦冬皮屦无定时不必三元也按晋故事及两汉皆非三元当任时事之宜耳又议近访得成皇帝加元服仪注阙无拜庙事按礼冠皆于庙仪礼云既毕宾出主人送于庙门明必在庙近代以来不复在庙成皇帝既加元服拜太庙以告成盖亦犹拟在庙之仪今既加元服亦应拜庙后魏正光元年秋孝明帝年十一加元服讫拜太庙大赦改元　北齐制皇帝加元服以玊帛告圆丘方泽以币告庙择日临轩中严羣官位定皇帝着空顶介帻以出太尉盥讫升脱空顶帻以黒介帻奉加讫太尉进太保之右北靣读祝讫太保加冕侍中系元紞脱绛纱袍加衮服事毕太保上寿羣官三称万嵗皇帝入温室移御座会而不上寿后日文武羣官朝服上醴酒十二钟米十二囊牛十二头又择日亲拜圆丘方泽谒庙　唐制如开元仪　増唐书志皇帝加元服有司卜日告天地宗庙前一日尚舍设席太极殿中楹莞筵纷纯加藻席缁纯次席黼纯有司设次展悬设案陈车辇如元日其日侍中版奏中严有司设罍洗于阼阶殿中监陈衮服缁纚玉簪及栉同箱尚食实醴尊于东序外帷内坫在尊北实角觯柶各一陈尊西笾豆十二俎三衮冕玊导置于箱侍中奏外办皇帝服空顶黒介帻绛纱袍出自西房即御座太尉跪脱帻太师降盥受冕读祝辞乃跪冠设簪结缨皇帝兴适东房衮服出即席南向坐太尉洗觯酌醴太师受醴读祝辞殿中监奉在位者再拜【玊海】　明会典天子止一加用衮冕太尉设纚太师受冕　洪武三年定前期太史院【后改钦天监】筮日工部制冕服翰林院撰祝文祝辞或用古辞或临时撰拟中书省承制令某官摄太师某官摄太尉既筮日遣官告天地宗庙行一献礼百官于皇城守宿侵晨具朝服行礼皇帝服空顶帻双童髻双玊导绛纱袍御舆以出文武官班齐拜毕太师太尉盥洗陞自御座西东向立太尉进就皇帝席前少右跪搢笏脱空帻授内使内使受帻置于栉箱栉毕设纚出笏兴退立太师进至御前北向立内使监令取冕立于太师之左太师祝曰令月吉日始加元服寿考维祺以介景福搢笏跪受冕加冠加簪缨讫出笏兴退立内使监令彻栉纚箱皇帝兴着衮服就座进醴太师进御座前北面立光禄卿奉酒太师受酒祝曰甘醴维厚嘉荐令芳承天之休寿考不忘祝讫跪授内使内使跪受捧进皇帝受酒祭少许啐酒讫以虚盏授内使太师太尉降阶就拜位拜舞蹈山呼毕皇帝改服通天冠绛纱袍入宫拜谒太后如正旦仪择日谒太庙其仪与时祭同见庙之明日百官具公服称贺
　　天子加元服二
　　原颂后汉黄香天子冠颂曰惟永元之盛代圣皇徳之茂纯躬烝烝之至孝崇敬顺以奉天以三载之孟春建寅月之上旬皇帝将加元冕简甲子之元辰厥日正于太皡厥时叶于百神皇舆幸夫金根驾元虬之连蜷建螭龙以为旂鸣节路之和鸾既臻庙而成礼乃廻轸而反宫正朝服以享宴撞太蔟之庭钟祚蕃屏与鼎辅暨夷裔之君王咸进酒于金罍献万年之玊觞
　　増论明归有光天子诸侯无冠礼论曰仪礼有士冠礼无天子诸侯冠礼非逸也记曰无大夫冠礼而有其昏礼古者五十而后爵何大夫冠礼之有公侯之有冠礼夏之末造也天子之元子犹士也天下无生而贵者也继世以立诸侯象贤也明天子诸侯大夫之无冠礼也冠者将责为人子为人弟为人臣为人少之礼故冠必有主人孤子则父兄戒宿【父谓诸父】盖父兄以成人之礼责子弟也天子为元子之时以士礼冠所谓有父在则礼然也已奉宗统君临天下将又责之为人子为人弟为人臣为人少之礼乎家语称孔子荅孟懿子之问吾取焉曰古者王世子虽幼其即位则尊为人君人君治成人之事者何冠之有曰诸侯之冠异天子与曰君薨而世子主丧是亦冠也已人君无所殊也诸侯之有冠礼也夏之末造也此孔子之遗言也盖以祝雍颂公冠之篇则诬矣公冠曰公冠自为主迎宾揖升自阼立于席既醴降自阼飨之以三献之礼无介无乐其酬币朱锦采四马其庆也天子拟焉曰自为主曰宾降阼嫌尊矣非为人子为人弟为人臣为人少之礼也且礼自上逹而曰天子拟冠何也此非孔氏之言也公冠又曰公冠四加元冕左传季武子曰君冠必以祼享之礼行之以金石之乐节之以先君之祧处之玊藻曰始冠缁布冠自诸侯下逹冠而敝之可也元冠朱组缨天子之冠也缁布冠缋緌诸侯之冠也盖务为天子诸侯士庶之别而不知先王制冠礼之义所以同之于士庶者也
　　皇太子冠一
　　原周制天子之元子犹士也天下无生而贵者也【元子嗣子也无生而贵皆由下升也明人有贤行着徳乃得贵之】　増家语冠颂曰公冠四加元冕祭其酬币于宾则束帛乗马王太子庶子之冠拟焉【按天子之元子犹士则天子之子虽早冠亦用士礼又曰王太子庶子亦拟诸侯四加若然诸侯之子不得四加也】　原大戴礼逸礼曰太子既冠成人免于保傅则有司过之史有亏膳之宰太子有过史必书之　増荀子曰天子诸侯子十九而冠冠而听治　匡衡疏适子冠于阼礼之用醴众子不得与列所以贵正体明嫌疑也　汉景帝纪后三年正月皇太子冠赐民为父后者爵一级　原宣帝五凤元年皇太子以正月冠赐丞相以下帛赦徒作杜陵诸王遣使行事　増元帝纪竟寜元年正月皇太子冠赐爵　原魏氏冠太子再加皇子王公嗣子乃三【孙毓以为一加再加皆非礼也】冠诸王因汉遣使行事　晋恵帝为太子将冠武帝临轩使兼司徒髙阳王珪加冠兼光禄大夫屯骑校尉华廙赞冠【武帝冠太子冠讫皆即庙见斯亦拟在庙之仪】　泰始六年南宫王承年十五依旧应冠有司奏议礼十五成童国君十五而生子以明可冠之义又汉魏遣使冠诸王非古典于是制仪王十五而冠遂革使命咸寜二年秋闰九月遣使冠汝南王宗恵帝以正月丙午冠太子讫乃庙见怀帝亦以正月冠皇太子宋冠皇太子及蕃王以一加　齐武帝孙南郡王昭
　　业冠从尚书令王俭议使太常持节一加冠大鸿胪为赞醮酒之仪国官陪位拜贺如常其日内外二品清官以上诣公车门集贺并诣东宫南门通牋别日上礼宫臣亦诣门称庆如上台之仪既冠之后克日谒庙【俭议曰皇孙冠事歴代所无礼虽有嫡子无嫡孙然南郡王体自储晖实惟国重元服之典宜异列藩依于诸王则轻同于储皇则重按士冠礼主人元冠朝服注主人冠者之父兄也寻其言父及兄则明祖在不为主也又春秋之义不以父命辞王父命则皇太子无専用之道宜使太常持节一加冠幷撰立赞冠醮酒二辞不依藩国诏可】祝辞曰皇帝使给事中太常武安侯萧恵本加南郡王冠筮日戒宾肇加元服弃尔幼志从厥成徳亲贤使能克崇景福醮酒辞曰旨酒既清嘉荐既盈兄弟具在淑慎仪刑永永睂寿于穆斯寜明帝冠太子用正月　梁武帝天监十三年正月冠太子于太极殿脩前代之仪増梁天监中临轩冠太子旧制太子逺游冠金蝉翠
　　緌缨诏加金博山　原后魏孝文帝冠皇太子恂于庙诏曰司马彪汉志汉帝有四加冠一缁布二进贤三武弁四通天朕见家语冠颂篇四加冠公也家语孔子之言与正经何异诸儒忽司马彪志致使天子之子而行士冠朕以为有宾诸儒皆以为无宾孔子所云斐然成章其斯之谓矣　北齐制皇太子冠则太尉以制币告七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东面受讫入室盥栉出南面使者进揖诣冠席西面坐光禄卿盥讫诣太子前设栉使者又盥奉进贤三梁冠至太子前东面祝脱空顶帻加冠太子兴入室更衣出又南面就席光禄卿盥栉使者又盥祝脱三梁冠再加逺游冠太子又入室更衣设席中楹之西使者揖就席南面光禄卿洗爵酌醴使者诣席前北面祝太子拜受醴即席坐祭之啐之奠爵降阶复本位西面三师三少及在位羣官拜事讫又择日会宫臣又择日谒庙　隋制皇太子将冠前一日帝斋于大兴殿太子与宾赞及预从官斋于正寝其日质明有司告庙各设筵于阼阶帝衮冕即御座揖太子进升筵西向坐赞冠者坐栉设纚宾盥讫初加缁布冠进设頍【丘癸切】缨宾揖太子适东序衣元衣素裳以出赞者又坐栉宾进加逺游冠改服讫宾又受冕太子适东序改服以出宾揖太子南面立宾受醴进筵前北面立祝太子拜受觯宾复位东面荅拜赞者奉于筵前太子祭奠礼毕降筵进当御东面拜纳言承诏诣太子戒讫太子拜赞者引太子降自西阶宾少进字之赞者引太子进立于庭东面诸亲拜讫赞者拜太子皆荅拜与宾俱复位纳言承诏降命令有司致礼宾又拜帝复降阼阶下拜太子以下皆拜帝出更衣还宫太子从至阙因入见皇后而还　唐贞观五年正月有司上书皇太子将冠礼宜用二月为吉请遣官以备仪注太宗曰今东作方兴恐妨农事令改用十月太子少保萧瑀奏称准阴阳家用二月为胜上曰阴阳拘忌朕所不行若动静必依阴阳不顾礼义欲求福祐其可得乎若所行皆遵正道自然当与吉会且吉凶在人岂假阴阳拘忌农时甚要不可蹔失　増唐永徽六年二月五日太子加元服赐酺三日为父后者爵一级开元八年正月十一日甲子太子加元服翼日乙丑谒太庙丙午宴百官太极殿制曰正于万国祝以三加唐志皇太子加元服司徒为宾卿为赞冠有司设御幄于太极殿展县设案陈车舆皇帝服通天冠绛纱袍乘舆出自西房即御座侍中传制至司徒前曰将加冠于某之首公其将事至卿前曰卿其赞冠宾再拜受制书皇帝入自东房宾赞出以制书置于案引以幡节威仪铙吹及九品以上皆诣东宫朝堂冠日宫臣皆朝服集重明门外宗正卿乗车承传在位者再拜左庶子称礼毕　宋祥符八年十二月戊寅承天节羣臣上寿是日皇子加冠司天言日煇珥直抱气戊子集贤校理晏殊上皇子冠礼赋诏奬之　大观二年八月诏详皇太子冠礼十一月亲制冠礼沿革十一卷政和四年二月二日礼制局定皇太子冠礼十七日癸酉行礼于文徳殿掌冠以礼部尚书赞冠以鸿胪卿列黄麾细仗于殿廷皇太子初行钦安之乐作祝曰咨尔元子肇冠于阼筮日择宾徳成礼具于万斯年承天之祜乃冠折上巾顺安之乐作祝曰爰即令辰申加元服崇学以让三善皆得副予一人受天百福乃冠逺游冠懿安之乐作祝曰三加弥尊国本以正无疆惟休有室大竞懋昭厥徳保兹永命乃冠衮冕成安之乐作敕戒曰事亲以孝接下以仁逺佞近义禄贤使能古训是式大猷是经　明会典皇太子冠礼洪武元年定命某官为宾某官为赞初加折上巾再加逺游冠三加衮冕九旒礼毕入内朝见皇后明日谒庙成化十四年续定初加翼善冠再加皮弁三加九旒冕始加祝曰吉月令辰乃加元服懋敬是承永介景福再加祝曰冠礼申举以成令徳敬慎威仪惟民之式三加祝曰章服咸加饬敬有虔永固皇图于千万年举醴祝曰旨酒孔馨嘉荐载芳受天之福万世其昌又宣敕官宣敕戒曰孝事君亲友于兄弟亲贤爱民居仁由义毋怠毋骄茂隆万世当日皇太子具冕服谒祭奉先殿诣太皇太后皇太后上及皇后前谢俱行五拜三叩头礼次日早上陞殿百官称贺就诣文华殿贺皇太子
　　皇太子冠二
　　増赋宋晏殊皇子冠礼赋曰玉英珠薏之元贶日角山庭之峻格汉幄増辉尧门有赫又曰亨期俯协冠礼斯陈晔华缨而粲粲峨爵弁以斌斌啓嘉会于中闱动懽声于紫宸正容体兮道昭僃服顺辞令兮谊协成人羲易考祥契黄离之元吉汉诗载美歌皓月之重轮观吏牍以知逺朝寝门而竭忱
　　増制唐开成七年制曰史称周诵之年传记鲁襄之礼粤若敬始谓之成人
　　原表宋谢庄庆皇太子元服上至尊表曰伏惟皇太子殿下明两承乾元良作贰抗法迂身英华自逺乐以脩中礼以治外三善克懋徳成敎尊今日昭辰显加元服对灵只之望俦上庠之欢率天罄世莫不载跃　又皇太子元服上皇太后表曰离景承宸枢光陪极毓问东华飞英上序乐正歌风司成颂徳清明神镜温文在躬练日简辰显僃元服懋三王之敎爥少阳之重　宋孝武帝建平王宏冠表曰宏筮辰协吉撰礼僃容资比成徳允被休典　又广陵王诞冠表曰臣诞年礼既升择休申冠顺弃有成服美任典
　　女筓
　　原周制女子许嫁筓而醴之称字【许嫁已受纳征礼也筓女礼犹冠男也使主妇女宾执其礼】祖庙未毁敎于公宫三月祖庙已毁则敎于宗室【祖庙女髙祖为君者之庙以有缌麻之亲就尊者之宫敎之也敎以妇徳妇容妇功妇言宗室大宗子之家】　公羊传妇人许嫁筓而字之死则以成人之丧治之【谓不为殇也鲁僖公九年伯姫卒是也】　杂记女虽未许嫁年二十而筓礼之妇人执其礼【虽未许嫁年二十亦为成人矣礼之酌以成之言妇人执其礼明非许嫁之筓贾公彦曰许嫁筓当使主妇对女宾执其礼其仪如男子也又许嫁者用醴礼之不许嫁当用酒醮之敬其早得礼】燕则鬈首【既筓之后去之也犹女有鬌紒也鬈音巨员切鬌丁果切】　増家礼女子许嫁筓年十五虽未许嫁亦筓母为主前期三日戒宾一日宿宾择亲姻妇女之贤而有礼者为之陈设如冠礼厥明陈服【用背子冠筓】序立主妇如主人之位将筓者双紒衫子房中南面宾至主妇迎入【不用赞者】宾为将筓者加冠筓适房服背子乃醮乃字乃礼宾皆如冠仪






　　御定渊鉴类函卷一百七十四
　　钦定四库全书
　　御定渊鉴函卷一百七十五
　　礼仪部二十二【婚姻　同姓婚辞婚　媒】
　　婚姻一
　　原释名曰婚昏时成礼也姻女因媒也　尔雅曰女子子之夫为壻壻之父为姻妇之父为婚　白虎通曰婚者谓昏时行礼故曰婚姻者妇人因夫故曰姻　周礼大宗伯以昏冠之礼亲成男女【亲其恩成其性】　増曲礼曰男女非有行媒不相知名非受币不交不亲故日月以告君斋戒以告鬼神为酒食以召乡党僚友以厚其别也取妻不取同姓故买妾不知其姓则卜之　原纳女于天子曰僃百姓于国君曰僃酒浆于大夫曰僃埽洒曽子问孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也　郊特牲曰夫昏礼万世之始也取于异姓所以附逺厚别也一与之齐终身不改
　　故夫死不嫁男亲迎男先于女刚柔之义也男女有别然后父子亲父子亲然后义生义生然后礼作礼作然后万物安壻亲御授绥亲之也出乎大门而先男帅女女从男夫妇之义由此始也妇人从人者也幼从父兄嫁从夫夫死从子故妇人无爵从夫之爵坐以夫之齿増昏礼不用乐幽阴之义也昏礼不贺人之序也【序犹】
　　【代也】　原昏义曰昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬慎重正昏礼也壻执雁入再拜奠鴈降出御妇车而壻授绥御轮三周先俟于门外妇至壻揖妇以入共牢而食合巹而酳所以合体同尊卑以亲之也　仪礼婚有六礼纳采【郑注将为婚必先媒通言乃使人纳其采择之礼用雁为防取阴阳往来之义也】问名【问名者将归卜其吉凶】纳吉【卜于庙得吉兆复使往告婚姻之事于是定也】纳征【白虎通纳征用元纁不用雁】请期【郑注阳倡而阴和期日宜由夫家卜得吉日乃使人往告之】亲迎【其纳采问名请期并用雁也】　増仪礼曰昏礼纳采用雁主人筵于户西西上右几【主人女父也筵为神布席也将以先祖之遗体许人故受于祢庙】使者至【使者夫家之属若羣吏使往来者】摈者出请事入告主人迎于门外再拜宾不荅拜揖入【不荅拜者奉使不敢当其盛礼】宾升西阶致命授于楹间宾降出主人降授老雁【老羣吏之尊者】宾执雁请问名主人许宾入授如初礼摈者出请醴宾主人彻几改筵【彻几改筵者乡为神今为人】宾出主人送于门外纳吉用雁如纳采礼纳征元纁束帛俪皮如纳吉礼【征成也使使者纳币以成婚礼用元纁者象阴阳僃也】请期用雁主人辞宾许告期如纳征礼【主人辞者期日宜由夫家来也夫家必先卜得吉日乃使使者往辞即告之】　昏辞曰吾子有恵贶室某也【吾子女父也某壻名】某有先人之礼使某也请纳采【上某壻父名下某使名也】对曰某之子蠢愚又弗能敎吾子命之某不敢辞【某女父名吾子谓使者】问名曰某既受命将加诸卜敢请女为谁氏【谁氏者谦也不必其主人之女】对曰吾子有命且以僃数而择之某不敢辞纳吉曰吾子有贶命某加诸卜占曰吉使某也敢告【上某壻父名】对曰某之子不敎惟恐弗堪子有吉我与在某不敢辞纳征曰吾子有嘉命贶室某也某有先人之礼俪皮束帛使某也请纳征对曰吾子顺先典贶某重礼某不敢辞敢不承命请期曰吾子有赐命某既申受命矣惟是三族之不虞使某也请吉日【三族谓父毘弟已毘弟子毘弟不虞谓卒有死丧此三族皆服期期则逾年欲及今之吉也】对曰某既前受命矣唯命是听曰某命某听命于吾子【上某壻父名】对曰某固唯命是听使者曰某使某受命吾子不许某敢不告期曰某日【某吉日之甲乙】对曰某敢不敬须期初昏陈三鼎于寝门外【寝壻之室也】设洗于阼阶东南于房中尊于室中北墉下篚在南实四爵合巹【合破匏也四爵两凡六为夫妇各三酳】主人爵弁纁裳缁袘从者毕元端乗墨车【主人壻也大夫以上亲迎冕服爵弁而纁裳元冕之次也袘谓縁墨车漆车士而乘墨车摄盛也】妇车亦如之有裧【士妻之车夫家共之大夫以上则自以车送之裧车裳帏周礼谓之容车】至于门外【妇家大门之外】主人筵于户西西上右几【主人女妇也筵为神布席】女次纯衣纁袇立于房中【次首饰今时髲也纯衣衣袇亦縁也】姆纚筓宵衣在其右【姆若今乳母宵读为绡绮属也姆在女右诏以妇礼】女从者毕袗元【袗同也上下皆元】主人迎于门外西面再拜宾荅拜【宾壻也】主人揖入宾执雁从至于庙门揖入宾升北面奠雁再拜降出妇从降自西阶主人不降送【宾升奠雁拜主人不荅明主为授女耳】壻御妇车授绥姆辞不受【绥所引以升车曲礼曰仆人之礼必授人绥】妇乗以几姆如景乃驱御者代【乗以几者尚安舒也景制如明衣加之以为行道御尘行车轮三周御者乃代壻】壻乗其车先俟于门外【门外壻家大门外】妇至主人揖妇以入及寝揖入升自西阶赞告具揖妇即对筵坐皆祭三饭卒食赞洗爵酌三酳用巹乃彻媵馂主人之余御馂妇之余【媵女从者御壻从者】　父醮子命之辞曰往迎尔相承我宗事朂帅以敬先妣之嗣若则有常子曰诺惟恐弗堪不敢忘命　原父送女命之曰戒之敬之夙夜母违命【命舅姑之敎命】母施衿结帨曰勉之敬之夙夜无违宫事【帨佩巾】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【鞶囊也男鞶革女鞶示以衿鞶皆托戒使识之也】　増夙兴妇沐浴纚筓宵衣以俟见【昏之明晨待见于舅姑寝门外】质明赞见妇于舅姑妇执笲枣栗升拜奠于席【笲竹器有衣者】舅坐抚之降受笲腵脩升拜奠姑坐举以授人赞醴妇席于户牖间侧尊甒醴于房中舅姑入室妇盥馈特豚【馈者妇道既成成以孝养】舅姑共飨妇以一献之礼舅姑先降自西阶妇降自阼阶【授之室使为主明代已】归妇俎于妇氏人舅姑飨送者以一献之礼酬以束锦　若舅姑既没则妇入三月乃奠菜【奠菜者以篚祭也菜盖用堇三月一时妇道可成也】庶妇则使人醮之不馈　凡行事必用昏昕受诸祢庙辞无不腆无辱挚不用死皮帛必可制腊必用鲜鱼用鲋必殽全　易曰咸亨利贞取女吉　原又曰姤女壮勿用取女　増诗序桃夭曰后妃不妬忌则男女以正婚姻以时国无鳏民也　原何彼秾矣美王姬也虽则王姬亦下嫁于诸侯车服不系其夫下王后一等犹执妇道以成肃雍之徳　増大明曰文定厥祥亲迎于渭造舟为梁不显其光　韩奕曰韩侯迎止于蹶之里诸娣从之祁祁如云韩侯顾之烂其盈门　左传凡诸侯嫁女于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送【尊不送卑大夫亦遣臣送之士则有司送之】　公羊传纪履緰来逆女何以不称使婚礼不称主人【为养廉逺耻也】然则何称称诸父兄师友宋公使公孙寿来纳币则其称主人何辞穷也辞穷者何无母也【礼有母母当命诸父兄师友称父兄师友以行宋公无母莫使命之辞穷故自命之自命之故不得不称使也】然则纪有母乎曰有【以不称使】有则何以不称母母不通也【礼妇人无外事但得命诸父兄师友称父兄师友以行耳】　原又曰女在其国称女在涂称妇人国称夫人　増家语鲁哀公问孔子曰男子十六而精通女子十四而化是则可以生民矣而礼必三十而有室二十而嫁岂不晚哉孔子曰夫礼言其极不是过也男子二十而冠有为人父之端女十五许嫁有适人之道又曰羣生閍藏乎阴而为化育之始故圣人因时以
　　合偶霜降而妇功成嫁娶者行焉冰泮而农桑起婚姻杀于此　夏小正记曰二月娶妻之时也周官媒氏仲春之月令会男女王肃以为秋冬嫁娶之时也仲春期尽之时矣【肃据诗云三星在天三星为参十月见东方】　原董仲舒曰圣人以男女当天地之阴阳天之道向秋冬而阴气来向春夏而阴气去是故古之人霜降而迎女氷泮而杀止与阴俱近与阳俱逺【通典】　増白虎通曰男子三十而娶女二十而嫁何阳数奇阴数偶男长女幼者何阳道舒阴道促男三十筋骨坚彊任为人父女二十肌肤充盛任为人母合为五十应大衍之数生万物也　原又云天子诸侯一娶九女者何重国广继嗣也法地有九州承天之施无所不生一娶九女亦足承君之施九而无子百无益也　増后汉郑众百官六礼辞大略因于周制文皆封之先以纸封表又加以皂囊着箧中题检文言谒表某君门下其礼物凡三十种各内有谒文外有赞文【礼物三十种即元纁羊雁等】　原崔骃婚礼结言曰乾坤其徳恒久不已爰定天纲夫妇作始乃降英媛有淑其仪姬姜是侔比则姚妫载纳嘉贽申结鞶防　増魏制诸侯娶妃以皮马为庭实加以大璋　晋太康八年有司奏王侯婚礼元纁束帛加璧乗马大夫用元纁束帛加羊【奏曰古者以皮马为庭实天子加谷珪诸侯加大璋可依周礼改璧用璋其羊雁酒米元纁之礼并如故】诸侯婚礼加纳采告期亲迎各帛五匹及纳征马四匹皆令夫家自僃惟璋官为具之　唐显庆四年诏天下嫁女受财三品以上之家不得过绢三百匹四品五品不得过二百匹六品七品不得过百匹八品以下不得过五十匹皆充所嫁女资装其夫家不受陪门之财【李义府奏】太极元年左司郎中唐绍上表曰士庶亲迎之礼所以承宗庙事舅姑当须昏以为期诘朝谒见往者下俚庸都时有障车邀其酒食以为戏乐近日此风转盛上及王公乃广奏音乐多集徒侣遮拥道路留滞淹时邀致财物动逾万计遂使障车礼贶过于聘财歌舞諠哗殊非助感请一切禁断从之【俱通典】　陈祥道礼书曰婚有六礼纳采问名同一使纳吉纳征请期皆异使纳采问名纳吉请期以禽贽纳征以圭璋皮币曲礼曰日月以告君斋戒以告鬼神春秋之时楚公子聘于郑曰告于庄共之庙而来郑公子忽先配后祖君子讥之故士昏礼既纳采问名然后归卜于祢既卜然后纳吉而卜常在告庙之日礼记曰卜郊受命于祖庙作于祢宫尊祖亲考之义也郑氏谓受命退乃卜卜婚之礼盖亦如之然则告庙始于纳采问名之后矣　又曰士昏贽用雁者不以死贽亦摄盛也观其所乗大夫之墨车所衣助祭之爵弁而女必次纯衣纁袇腊必用鲜鱼必殽全则摄贽以雁不为过也郑氏曰用雁取其顺阴阳来往理未必然　又曰纳征元纁束帛俪皮如纳吉礼郑氏曰束帛十端也俪两也执束帛以致命两皮为庭实皮鹿皮周礼曰凡嫁子娶妻入币纯帛无过五两释曰纯实缁字士大夫乃以元纁束帛天子加以谷圭诸侯加以大璋然考之于史曰锦绣千纯又曰文绣千纯则纯匹端也周礼所谓纯帛乃匹帛也郑改以为缁误矣匹帛无过五两则庶人不必五两大夫士不得过焉非谓庶人用缁大夫用元纁也先王之制婚礼其用财不过如此则妇之所饰可知矣以为合二姓之好上以事宗庙下以继后世而不在财也是以梁鸿鄙孟光之绮绣袁隗却马伦之囊装后世之俗有以金币相髙盖不知此　又曰妇于嫁夕次纯衣纁袇厥明则纚笄宵衣以见舅姑者以盛饰可施于嫁夕不可施于厥明也见舅以枣栗见姑以腵脩以枣栗者天所产腵脩者人所成也见必立于堂下而拜于阶上者立于堂下妇之所以尊尊也拜于阶上舅姑所以亲亲也若舅姑没则有奠菜之礼　司马光曰凡议婚当先察壻与妇之性行及家法勿茍慕富贵壻茍贤矣今虽贫贱安知异日不富贵乎茍为不肖今虽富贵安知异日不贫贱乎妇者家所由盛衰也茍慕一时之富贵而取之彼挟富贵未有不轻其夫而傲其舅姑者养成骄妬之性异日为患庸有极乎借使因妇财以致富依妇势以取贵茍有丈夫之志气者能无愧乎　又曰世俗好于襁褓童稚之时轻许为婚亦有指腹为婚者及既长或不肖无赖或有恶疾或家贫冻馁或丧服相仍或从官逺方遂至弃信负约速狱致讼者多矣先祖太尉书曰吾家男女必俟既长议婚既通书不数月必成婚故终身无此悔乃子孙所当法也　又曰世俗贪鄙者将娶妇先问资装之厚薄将嫁女先问聘财之多少是乃驵侩鬻奴卖婢之法岂得谓之士大夫婚姻哉　安定胡氏遗训嫁女必须胜吾家胜吾家则女之事人必钦必戒娶妇必须不若吾家不若吾家则妇之事舅姑必执妇道　家礼曰男子年十六至三十女子年十四至二十身及主婚者无期以上丧乃可成昏　又曰亲迎之礼近则迎于其国逺则迎于其馆
　　婚姻二
　　原左传楚公子围聘于郑且娶于公孙叚氏既聘将以众逆子产患之请墠听命对曰围布几筵告于庄共之庙而来若野赐之是委君贶于草莽也　又曰定公四年吴子及楚人战于柏举楚师败绩王奔郧钟建负季芊以从及寜将嫁季芊季芊曰所以为女子逺丈夫也昔者钟建负我矣以妻钟建　増列女传曰鲁师春姜者鲁师氏之母也嫁其女三往而三逐春姜问故以轻其室人也春姜召其女而笞之曰妇人以顺从为务贞慤为首故妇事夫有五平旦纚筓而朝则有君臣之严沷盎馈食则有父子之敬报反而行则有兄弟之道必期必诚则有朋友之信寝席之交然后有夫妇之际原又曰邵南申女者申人之女也既许嫁于丰夫家礼不僃而欲迎之女曰夫家轻我遂不肯往夫家讼之于理女终以一物不具一礼不僃守节持义必死不往汉书曰陈平邑富人张负有女孙五嫁夫辄死平欲得之邑中有大丧平家贫侍丧以先往后罢为助负既见之丧所随平至其家家乃负郭穷巷然门外多长者车辙负以女孙妻平曰固有美如陈平而长贫贱者乎又曰张耳大梁人也常亡命游外黄外黄富人女甚美庸奴其夫亡抵父客父客谓曰必欲求贤夫从耳女听为请决嫁之女家厚奉给耳耳以故致千里客　又曰张放取皇后弟平恩侯许嘉女上为放设供帐赐甲第充乗舆服饰时号为天子取妇皇后嫁女　楚国先贤传曰孙儁字文英与李膺俱娶太尉桓焉女时人谓桓叔元两女俱乗龙言得壻如龙也　世说曰温峤从姑刘氏家值乱离唯有一女甚慧姑以属峤索婚峤自有婚意荅云佳壻难得但如峤比云何姑荅云丧破之余乞得粗相存活便足我余年敢希汝比却数日峤报姑云已得婚处门地粗可壻身不减峤因下玉镜台一枚姑大喜既婚交礼女以手披纱扇大笑曰固疑是此老奴果如所疑玊镜台是峤为刘琨长史北征刘聪所得也　増南史韦放与吴郡张率皆有侧室怀孕因指腹为婚其后各产男女未及长成而率亡放为徐州刺史时有贵族请婚者放曰吾不失信于故友乃以息岐娶率女又以女适率子时称放能笃旧　北史崔巨伦有姊明慧有才行眇一目内外亲族莫有求者其家议欲下嫁之巨伦姑赵国李叔眉妻也闻之慙感曰吾兄盛徳不幸早世肯令此女屈事卑族乃为子翼纳之时人叹其义识　唐王义方见异魏征欲妻以夫人之侄辞不取俄而征薨乃取之人问其故曰初不附宰相今感知己也【合璧事】　唐润州刺史韦诜有女择所宜归登楼见一人于圃有所瘗藏访诸吏吏曰参军裵寛也诜问状曰适有人以鹿为饷不敢自欺故瘗之诜叹异引为按察判官许妻以女归语妻曰常求佳壻今得矣明日帏其族人使观之寛时衣碧瘠而长人皆笑呼为碧鹳雀诜曰爱其女必以为贤公侯妻也何必以貌求人卒妻之　刺史杜广初为刘景廏卒景因问广事所对曲有条章执广手曰久负贤者告其妻曰我为女求夫三年不觉廏中有骐骥也于是妻之【二条山堂肆考】　王锷为辛果偏裨一日击毬驰骋酣锷向天呵气髙数丈若匹练上冲果谓妻曰此极贵相以女妻之【合璧事】　杨玠娶博陵崔季让女崔家图籍万卷玠成婚之后颇亦游其书斋既而告人曰崔氏书被人盗尽曾不之知崔遽令检之玠扪腹曰已藏之经笥矣【记纂渊海】　唐柳玭家训曰东都仁和里裴尚书宽天后时宰相魏元同为壻未成婚而魏陷罗织家徙岭表及将北还女已逾筓其家无以为资拟下发为尼有一尼自外至曰女福丰厚必有令匹子孙将徧天下家人遂不敢议及至荆门则裴赍装以迎矣今裴氏子孙蕃衍实天之报施也　唐孙泰姨老以二女托泰曰长女损一目汝可妻其女弟姨卒泰娶其姊或诘之曰人有废疾非泰何适【山堂肆考】　五代和凝举进士梁义成军节度使贺瓌辟为从事坏与唐庄宗战于胡柳瓌败脱身走独凝随之反顾见凝麾之使去凝曰丈夫当为知己死吾恨未得死所耳岂可去也已而一骑追瓌几及凝叱之不止即引弓射杀之瓌由此得免归戒诸子曰和生忠义之士也后必富贵汝其谨事之因妻以女后官至太尉封鲁国公　王克正仕南唐归宋直舍人院及死无子惟一女十余嵗陈入吊出语人曰王氏女我虽不见其面观其捧炉奉佛手相甚贵后数年陈晋公恕为参知政事一日太宗问曰卿娶谁氏有几子恕对曰臣无妻有二子太宗曰王克正江南旧族身后惟一女朕甚念之卿可作配恕不敢辞遂纳为室不数日封国夫人如陈之相【二条事文聚】王沂公曾初就殿试时已有盛名李文靖公沆为相
　　适求壻语夫人曰吾得壻矣乃举公姓名曰此人今此不第后亦当为公辅是时吕文穆蒙正家亦求姻于曾曾闻文靖之言曰李公知我遂从李氏【山堂肆考】　晏元献殊判南京范仲淹权掌西监一日晏谓范曰吾一女及筓君为我择壻范曰监中有二举子富皐张为善皆可壻也晏曰然则孰优范曰富修谨张疎俊晏即取富皐为壻后改名弼张为善后改名方平　孙明复须鬓皓白李文定公廸愿以弟之女妻之孙固辞文定曰吾女不妻先生不过一官人妻先生徳髙天下幸壻李氏荣贵莫大于此孙乃曰相女不以嫁公侯而固以嫁山谷衰老藜藿不充之人相国之贤古无有也子不可不成相国之贤名遂娶之　杜祁公衍少时客济源有县令能相人厚遇之与县之大姓相里氏议婚不成衍亦别娶久之妻死令曰相里女子当作国夫人矣相里兄弟二人前却祁公议者兄也令召其弟曰秀才杜君人材足依也当以女弟妻之议遂定其兄尤之弟曰杜君令之重客令意其可违乎兄怅然曰姑从之俾敎诸儿读书耳祁公未成婚赴试京师登科相里之兄厚资往见公曰婚已定议其敢违某既出仕颇忧门下无与敎儿读书者尔凡遗悉却之相里之兄大慙以归祁公以两郊恩任相里之弟后官至员外郎【以上三条事文聚】　杜祁公衍既贵有女其夫人钟爱衍以文章器业无如苏舜钦乃以女妻之【彚苑】　富文忠公常谓邵伯温曰晚娶甚善可保养血气専意学问吾年二十八登科后方娶先公先夫人时未第决不许娶【事文聚】　范文正公子纯仁娶妇或传妇以罗为帷幔公不恱曰罗绮岂帷幔之物耶吾家素清俭安得乱吾家法持至吾家当火于庭　范蜀公镇少学于乡先生厐直温直温之子昉卒于京师公娶其女爲孙妇养其妻子终身【二条山堂肆考】　程明道颢十岁能为诗赋羣居庠序中如老成人户部侍郎彭思永至学舍一见异之许妻以女【彚苑】　宋华阴吕公聘里中女既中第女家曰吾女聘而后盲敢辞吕曰既聘而后盲君不爲欺又何辞遂娶之生五男子皆中进士第其一人丞相汲公也【合璧事】　宋刘廷式本田家子邻舍翁有女约与爲婚契阔数年廷式登第归邻翁已死女因病双瞽廷式使人申前婚女家辞以疾且以佣耕不敢姻士大夫廷式曰与翁有约岂可以翁死女疾而背之卒与成婚闺门极睦凡生数子廷式常坐小谴监司嘉其美行遂爲之阔略其后妻死哭之甚哀苏轼髙其行爲文以美之
　　婚姻三
　　原合好　和成【礼记昏礼者将合二姓之好　郑康成曰媒之言谋也谋合异使和成也】附逺　厚别【郊特牲取于异姓所以附逺厚别也】　待礼　僃物【诗绸缪束】
　　【薪三星在天毛苌传三星参也在天始见东方男女待礼而成若薪刍待人事而束也　一物不具一礼不僃守节持义不往详婚姻二】　亲成　判合【周礼大司徒亲成男女又媒氏掌万民之判男女成名已上皆书年月日以名焉令男三十而娶女二十而嫁注泮半也得偶爲合主合其半成夫妇也】委禽　贽雁【左传郑徐吾犯之妹美公孙楚聘之公孙黑又使强委禽焉又崔骃婚礼文委禽奠雁配以鹿皮　下仪礼详婚姻一】　结帨　施鞶【皇甫谧女怨诗婚礼旣定婚礼临成施衿结帨三命丁寜　谷梁传女嫁父戒之曰谨慎从尔舅之言母戒之曰谨慎从尔姑之言诸母施鞶绅戒之曰谨慎从尔父母之言徐邈注鞶佩囊也绅带也诸母爲施鞶带又戒之也】　结褵　施衿【诗亲结其褵九十其仪传褵妇人之禧禅香缨也女将嫁母结褵而戒之也　下详结帨注】　百两三周【诗之子于归百两御之毛传两乗也诸侯之子嫁于诸侯送迎皆百乗也　下昏礼详婚姻一】御轮　秣马【上昏礼详婚姻一　诗之子于归言秣其马】　宋子　齐姜【诗岂其取妻必齐之姜岂其取妻必宋之子】　取女　归妹【易咸卦取女吉彖曰咸感也柔上而刚下二气感应以相与　又归妹象辞愆期之志有待而行也】　相求　不贺【诗喓喓草虫趯趯阜螽郑笺草虫鸣则阜螽跃而从之异种同犹男女嘉时以礼相求呼也　下郊特牲详婚姻一】奠菜　采苹【仪礼妇入三月乃奠菜祝称妇之姓曰某氏来妇敢奠嘉菜于皇舅某子皇姑某氏妇拜扱地注奠菜以篚祭菜也盖用堇扱地手至地也犹男子稽首　诗于以采苹南涧之滨于以采藻于彼行潦郑笺苹之言宾也藻之言澡也妇人之行尚柔顺贵洁清故取以爲戒】　尔室　我仪【诗宜尔室家又实维我仪】　彰物　告防【左传男贽大者玉帛小者禽鸟以彰物也女贽不过榛栗枣修以告防也】　匪寇　有客【易匪寇婚媾谓无寇难即往就婚也　礼贺娶妻曰闻子有客使某羞】　反马　用羊【左传旣嫁三月而反马　晋书羊者祥也然则婚者用羊汉末始也】　好逑　嘉礼【诗君子好逑注逑匹也　冠昏嘉礼】　新婚　旧姻【诗燕尔新婚又不思旧姻】　潘杨　刘范【潘岳作杨仲武诔曰潘杨之睦有自来矣　左传刘氏范氏世爲婚姻】　朱张　王满【侯景求娶于王谢梁武帝曰王谢门髙非偶可于朱张以下访之　齐沈约弹王源嫁女与满璋男鸾文曰璋之下钱五万源以所聘余直纳妾王满连姻宾骇物听潘杨之睦有异于此】　増相攸　求助【诗为韩姞相攸　礼记祭统国君娶夫人之词曰请君之玊女与寡人共有敝邑事宗庙社稷此求助之本也】　乘龙　射雀【上桓焉事详婚姻二　合璧事唐髙祖窦皇后父毅尝谓妻曰此女有奇相何可妄与人因画二孔雀于屏间请婚者射二矢阴约中目则得之射者阅数十皆不合髙祖最后各中一目遂归之】　跨鞍　牵丝【山堂肆考五代刘岳书仪今士族当婚之夕以两椅相背置一马鞍令壻坐其上饮以三爵女家遣人三请而后下谓之上髙座　又曰唐宰相张嘉贞有五女各持一丝在幔后令郭元振前牵之得者为妇元振见丝有五色牵一红丝遂得第三女】　葭莩　葛【汉书董贤无葭莩之亲葭芦也莩者筩中白皮言其薄相附者世说相与似有葛】　凤占　龟卜【左传齐懿氏卜妻敬仲占曰凤凰于飞和鸣锵锵】
　　【又晋献公将纳骊姬卜之不吉筮之吉卜人曰筮短龟长】　嘉禾　双石【酉阳杂俎近代婚礼纳采有合懽嘉禾阿胶九子蒲朱苇双石绵絮长命缕干漆九事胶漆取其固绵絮取其调柔蒲苇取其心可屈可伸嘉禾分福也双石义在两固也】　卖犬　牵羊【合璧事吴隐之将嫁女谢石知其素贫遣女必当率薄乃令移厨帐助其经营使者至见婢牵犬卖之此外萧然无办　山堂肆考南宋孔淳之与征士王敬宏爲方外之交敬宏以女适淳之子尚以鸟羊系所乗车辕提壶爲礼至则尽欢共饮迄暮而归】提壶　刈帚【提壶爲礼详上注　山堂肆考庾衮兄孤女名芳将遣嫁衮刈荆脩为箕帚训】
　　【之】　结发　系臂【程伊川云古诗结发爲夫妻只称其幼小言初上头时非谓合髻子也山堂肆考曰系臂纱始于晋武帝选士庶女子有姿色者以绯防系其臂今定亲之家亦有云系臂者续古事也杜牧之诗绛缕犹封系臂纱】　王谢　朱陈【上见前朱张注　徐州丰县有朱陈村一村惟两姓世爲婚姻】　奇表　良配【吴苍梧太守甘公见陶谦有奇表许妻以女详女壻　彚苑叚仪云吾女志行不凡故踟蹰以择良配】　原辞父母　逺兄弟【丁仪妇赋曰惟女子之有行信异代之彞伦辞父母而言归奉君子之清尘诗女子有行逺父母兄弟郑笺妇人有出嫁之道逺于亲故礼縁人情使得归寜也】　执巾栉　僃洒埽【左传晋太子圉爲质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言杜预注嬴氏秦所妻子圉怀嬴也　下曲礼详婚姻一】　奉清尘委薄躯【曹植出妇赋云妾十五而束带辞父母而适人以才薄而质陋奉君子之清尘　又愍志】
　　【赋云妾秽宗之陋女蒙日月之余晖委薄躯于贵戚奉公子之裳衣】　増连棬柳　纳槟榔【唐人婚礼多用百子帐其制棬柳为圈以相连鎻可以张阂爲其圈之多也故以百子总之非真有百圈也　山堂肆考南蛮歌罗国其俗嫁娶者纳槟榔或多至三百盘】　婚名族　慕着姓【彚苑唐李日知贵诸子方总角皆通婚名族时人讥之李怀逺与李林甫善常慕山东着姓爲婚姻引就清列】　第房望　求门甲【合璧事唐初王妃主壻皆取当世勲贵名臣未尝尚山东旧族后房元龄魏征李勣复与婚故望不减然毎秩第其房望虽一姓中髙下悬隔李义府爲子求婚不得始奏禁焉其后天下衰宗落谱皆称禁婚家益自贵　张说好求山东婚姻与张氏亲者皆爲门甲四姓郑氏不离荥阳冈头卢潭底李土门崔皆爲显族】　求小姓　妻贫士【山堂肆考吴虞翻与弟书曰吾子容当爲求妇其父如此谁肯嫁之逺求小姓足使生子天其福人不在贵族扬雄之才非出孔氏虞世家法反生痴子　白厚贫士取富室刘纯才女送乌珰十事麸纸爲书刘大笑荅以真珠一升紫鸭千头又使家僮撤烛花盈路厚大慙】　妻孝子　配名士【山堂肆考刘殷张宣子以女妻之戒其女曰刘殷至孝冥感才识超世终必逺到汝谨事之　合璧事越州山阴吴氏女父母爱之谓必得名士方可爲配李夔之名闻朝廷继擢髙第遂以妻之】　拔小吏　娶肓女【郑康成别传尚书左丞同县张逸年十三为县小吏康成谓曰尔有赞道之质能爲书生以成尔志否对曰愿之遂拔于其辈妻以弟女　刘廷式周恭叔皆娶双瞽女详婚姻二】　下镜台　还剪刀【上温峤事详婚姻二南史江祏求范云女爲婚酒酣巾箱中取剪刀与云曰且以爲聘云笑受之至祏贵云曰荆布之室理隔华】
　　【盛因出剪刀还之祏更姻他族】　藕花愁　桃花笑【合璧事曰渔隐丛话宋王氏女幼聪慧父母择配未偶壮年不嫁作咏怀诗云白藕作花风已秋不堪残睡更囘头晚云带两归飞急去作西窓一夜愁赵徳麟方鳏居见此诗遂求婚人以爲此二十八字媒也　刘敞晚娶欧阳修以诗戏之云仙家千载一何长浮世空惊日月忙洞里桃花莫相笑刘郎今是老刘郎】　纳小妹　娶小姨【又曰李行修娶王仲舒女其后女亡仲舒托行脩续亲梦女曰可纳小妹李遂续王氏婚　欧阳修与王拱辰皆薛简肃奎壻脩先娶长女拱辰娶其次后修再娶其妹故有旧女壻爲新女壻大姨夫作小姨夫之戏】　系赤绳　遇緑衣【月下老人言囊中赤绳以系夫妻之足虽仇家异域此防一繋终不可易详月老注　彚苑来贞女渊澄幼随母出遇緑衣童过后以明并日月句择壻得张美男对岳重丘山遂许妻即前遇童也】　续胶　脩月斧【合璧事曰有献胶汉武帝者帝以续名鸾胶今取为续婚之喻　又曰王安石诗玉斧脩成宝月圆月边仍有女乗鸾】　原共牢而食　合巹而酳【并昏礼详婚姻一　共牢是同一牲醴合巹是取一瓢断为两杯以酌酒酳饮酒也】　男女以正　父子以亲【诗序男女以正婚姻以时　礼记昏义昏礼所以成男女之别立夫妇之义也男女有别而后夫妇有义夫妇有义而后父子有亲父子有亲而后君臣正故曰婚者礼之本也】仲春成婚　霜降送女【周礼媒氏职仲春之月会合男女郑注仲春阴阳交以成】
　　【婚礼顺天时也下详婚姻一】　皆以秋冬　必用昏昕【圣证论嫁娶古人皆以秋冬诗东门之杨其叶牂牂毛苌传男女失时不逮秋冬也　仪礼昏礼凡行事必用昏昕郑注用昕使也用昏壻也谨按遣使行元纁吉礼必用昕时亲迎乃用昏时】　礼有四僃　币象五行【谷梁传公如齐纳币纳币大夫之事也礼有纳采有问名有纳征有告期四者僃而后娶礼也公之亲纳币非礼也故讥之　周礼媒氏职凡嫁子娶妻入币纯帛无过五两郑注纳币用缁妇人阴也凡娶礼必用其五两一端也必言两者欲得其配合之名十者象五行十日相成也】　卜死议生　投心委命【诗娶妻如之何必告父母传云必告父母庙郑笺娶妻之礼议于生者卜于死者此之谓告　傅休奕乐府男当进日女适人投心委命谁受身】　増立轺骈马　罗帷宝扇【通典汉平帝诏光禄大夫刘歆等杂定婚礼四辅公卿大夫博士郎吏家属皆以礼娶迎立轺骈马注轺立乗小车也骈马骊驾也　王维诗罗帷送上七香车宝扇迎归九华帐】　练裳竹笥　宝帐青庐【山堂肆考东汉逸民戴良有五女皆以练裳布被竹笥木履遣之　彚苑拖帐谓之宝帐北方用青布幙爲室谓之青庐】　用吉不可　冒凶未闻【合璧事曰五代唐明宗见郑余庆所爲书仪有防婚之制叹曰婚吉礼也用于死者可乎乃诏太常卿刘岳增损其书　又曰张孝忠子茂宗尚义章公主母亡遗言丏成礼帝念孝忠功即日召爲左卫将军许主下降蒋乂上疏以爲墨缞礼本縁金革未有夺防尚主者帝曰今俗借吉而婚不爲少对曰俚室穷人子旁无至亲乃有借吉以嫁不闻男冒凶而娶公主春秋尚少且待年不为晚又衡山公主旣服除将下嫁于志寜曰服可以例除情不可以例改心丧成婚非人情所忍】　投卷得妻　因诗纳壻【山堂肆考唐卢储投卷谒李翺尚书翺长女年及笄见卷曰此人必爲状头李闻之乃纳爲壻来年果状头及第作催妆诗曰昔年将去玊京游第一仙人许状头今日已成秦晋防早敎鸾凤下妆楼　合璧事韩琦知中山李清臣谒见其侄吏报曰太祝方寝清臣爲絶句曰公子乗闲卧绛厨白衣老吏慢寒儒不知梦见周公否曽说当时吐哺无琦见诗曰吾知此人久矣竟有东床之选】　假币以聘　赍装以迎【陈平贫张负乃假币以聘子酒肉之资以纳妇唐襄寛赍装迎魏氏女详婚姻二】　姊妹妯娌　兄弟婚姻【合璧事曰崔休弟】
　　【之子愍娶刺史卢尚之长女休爲子俊求其次女曰家道多由妇女欲令姊妹妯娌尚之感其义于是同日成婚　郭逸有二女长女妻崔浩次女复妻其弟赋诗曰兄弟婚姻无胥逺矣】　帝后戚属台省姻聮【彚苑窦威在唐帝尝引入卧内谓曰昔周有八柱国吾与公家是也今我为天子而公为内史令事固有不等者威惧顿首谢曰臣家在汉再为外戚至元魏有三皇后今陛下龙兴臣复以姻戚进夙夜惧不克任帝曰公以三后族夸我耶闗东人与崔卢婚者犹自矜大公世为帝戚不亦贵乎　合璧事李敬之进吏部尚书凡三娶皆山东旧族又与赵李氏合谱故台省要职多族属姻家】　女妻外甥女嫁母党【事文聚曰王仙客刘振之甥也振有女曰无双幼穉许婚振妻尝呼仙客爲王郎】
　　【子　又曰苏洵女幼而好学能文适其母之兄程濬之子之才诗曰汝母之兄汝伯舅求以厥子来结姻乡人嫁娶重母党虽我不肯将安云】　坦腹女壻　接脚夫人【上详壻合璧事唐白敏中始娶己朱紫矣尝戏其妻曰接脚夫人】　姚合奬诗　刘昫爱才【彚苑给事中姚合有诗名士多归重李频走千里丏其品题大加奬挹以女妻之　合璧事李象字昭文应进士登第宰臣刘昫爱其才以犹女妻之】　萧郎陆郎　七姨九姨【又曰萧嵩与陆象先爲僚壻宣州夏荣善纪曰陆郎十年位极人臣然不及萧郎一门尽贵　事文聚刘龙图晔未第前娶尚书赵晃长女早亡有二妹皆未适人旣而刘登科晃已捐馆夫人复欲妻之使媒妁通意刘曰若言武有之徳则不敢爲姻如言禹别之州则庶可从命盖刘意不欲七姨欲九姨也夫人曰谚云薄饼从上揭刘郎才及第岂得便拣防人家女刘曰非敢有择但七姨骨相寒薄遂娶九姨后生七子几忱皆至大官七姨后适关生落泊寒馁刘氏养之终身】　原三日不举乐　三夜不息烛【并礼记详婚姻一】天子嫁女　皇后娶妇　増天子娶妇　皇后嫁女【彚苑唐中宗时萧至忠以女妻韦后舅崔从礼子帝主萧后主崔时谓天子嫁女皇后娶妇　合璧事宋英宗于仁宗爲从子宣仁后于光献爲甥自幼同鞠禁中会温成有宠英宗遂还宫邸宣仁亦归其家洎温成薨仁宗谓光献曰吾夫妇老无子旧养十三滔滔各已长立朕爲十三后爲滔滔主婚使相嫁娶十三英宗行第滔滔宣仁小字也时宫中谓天子娶妇皇后嫁女】
　　婚姻四
　　原阴礼【周礼以阴礼敎亲则人不怨注阴礼男女之礼也婚姻以时则男女不怨旷】　大纲【王吉以夫妇爲人伦之大纲夭寿之萌世俗婚姻太早未知爲人父母之道而有子故人多夭】　思义【郊特牲婚礼不用乐幽阴之义也注欲令子妇深思其义】　逺耻【公羊传婚礼不称主人逺耻也】授室【郊特牲舅姑降自西阶妇降自阼阶授之室也】　系缨【曲礼女子许嫁缨注系缨示有从人之端】　礼物【后汉礼物以元纁羊雁清酒白酒粳米稷米蒲苇卷柏嘉禾长命缕胶漆五色合欢铃九子墨金钱禄得香草凤凰舍利兽鸳鸯受福兽鱼鹿鸟九子妇阳燧钻言物之所象者元象天纁法地羊者祥也羣而不党雁则随阳清酒降福白酒欢之由粳米养食稷米粢盛蒲众多性柔苇柔之久卷柏屈卷附生嘉禾须禄长命缕缝衣延寿胶能合异漆内外光好五色丝章采屈伸不穷合欢铃音声和谐九子墨长生子孙金钱和明不止禄得香萆爲吉祥凤凰雄雌伉合舍利兽廉而谦鸳鸯飞止须匹鸣则相和受福兽体恭心慈鱼处渊无射鹿者禄也乌知反哺孝于父母九子妇有四徳阳燧成明安身又有丹爲五色之荣青爲色首东方始】　戒命【仪礼父送女命之曰戒之敬之详婚姻一】　近日【礼吉事卜先近日】及时【男女得以及时】　嘉耦【左传嘉耦曰妃怨耦曰仇】　正室【钟繇老而纳正室】造端【礼造端乎夫妇】　重责【本于婚娅以着代重责妇顺焉】　男先女【男子亲迎男先于女刚柔之义】　女从人【女子从人曰妇】　娶巫家【汉黄霸为阳夏游徼与善相者共载见一妇人相者曰此妇人合富贵霸推问乃乡里巫家女也遂娶之后位至丞相】　娶髙国【左传齐伐晋夷仪敝无存之父将室之辞以与其弟曰此役也不死反必娶于髙国髙国贵族也】　执俎豆【韩延寿爲颍川定嫁娶丧祭仪品令文学校官诸生皮弁执俎豆爲吏民行嫁娶礼】　用皮马【晋所司奏婚礼大婚用元纁束帛加圭马二驷王侯元纁束帛加璧乗马大夫元纁束帛加羊古以皮马爲庭实天子加谷圭诸侯加大璋】　欲繁息【汉恵诏女子十五以上至三十不嫁五筭欲人繁息句践令国中女子十七不嫁罪父母】　恐迟暮【离骚恐美人之迟暮及年岁之未晏】　求系援【国语董叔将取于范氏叔向曰盍已乎曰欲爲系援它日防于范献子曰不吾敬也献子执而纺于庭之槐叔向遇之曰盍为我请乎叔向曰求系旣系矣求援旣援矣欲而得之又何请焉】　共庆会【晋王彪之曰贺娶妻者是因酒食而有庆语愚谓无直相贺之礼而有礼贶共庆会之义】　省俸赈【任延爲九真太守骆越俗无嫁娶礼延令男年二十至五十女年十五至三十相匹配贫无聘财者令长吏已下省俸禄赈婚姻】　敛钱助【阮修居贫年三十未有室王敦等敛钱为助皆名士也有求入钱不得者】鹿皮爲礼【古史考嫁娶以鹿皮为礼】　皮帛可制【仪礼婚礼皮帛必可制郑注皮帛俪皮束帛也】　四爵合巹【仪礼郑注巹破匏也四爵两巹凡六为夫妇各三酳一升曰爵】　三王陶匏【郊特牲三王作牢用陶匏郑注太古无共牢之礼三王之世作之而用太古之器重夫妇之始也】　执贽相见【又云执贽以相见敬章别也郑注言不敢相防也贽所奠之雁也】　执笲以见【礼记昏义妇执笲枣栗腵脩以见谓妇见舅姑之礼笲竹器盛枣栗者】　诸娣如云【大雅诸娣从之祁祁如云韩侯顾之烂其盈门】　其从如水【诗齐子归止其从如水传如水喻众也】　皇驳其马【东山篇之子于归皇驳其马黄白曰皇駵白曰驳郑笺谓始嫁时车服之盛也】　馈以特豚【礼记昏义舅姑入室妇以特豚馈明妇顺也郑注以馈明妇顺者供养之礼主于孝顺也】　眷以嘉姻【潘岳怀旧赋余总角而获见承戴侯之清尘名余以国士眷余以嘉姻】　聘以万金【汉旧仪皇帝聘皇后以金万斤】　悬萝附松【丁仪寡妇赋如悬萝之附松】　庆云光覆【潘岳寡妇赋伊女子之有行兮爰奉嫔于髙族承庆云之光覆荷君子之恵渥】　送姜于讙【谷梁传齐侯送姜氏于讙礼送女父不下堂母不出祭门诸母兄弟不出阙门送女逾境非礼也】　娶于涂山【书娶于涂山辛壬癸甲】　燕婉之求【诗新台篇】秦晋之匹【左传秦晋匹也何以卑我】　荒政多婚【周礼荒政十曰多婚注荒年不】
　　【僃礼婚姻也古者国有凶荒则杀礼而多婚会男女之无室家者所以蕃育人民】　苛政禁贺【汉宣帝诏郡国二千石或擅爲苛政禁人嫁娶不得具酒食相贺由是废乡里之礼令民无所乐非所以导民也其勿行苛政】　遂人乐扰【周礼遂人以乐婚扰甿注田甿劝婚姻也】　长吏配嫁【晋书武帝制女年十七父母不嫁使长吏配嫁】　増桂近嫦娥【合璧事袁筠娶萧安女言定未几擢第罗隐赠诗云细看月轮还有意定知青桂近嫦娥】　鸾鸣相府【韩愈送陆畅诗举举江南子各以能诗闻一来取髙第官佐东宫军迎妇丞相府夸映秀士羣鸾鸣桂树间观者何纷纷】　碧鸡莲幕【蔡君谟娶葛常之祖姑清源君已而赴漳南幕常之曾祖通议赠诗云藻思旧传青管梦哲科新试碧鸡才乍依仲宝莲花幕更下温郎玊镜台】　甲帐绣襦【文箫扺山西睹一姝歌曰若能相伴陟仙坛应得文箫驾彩鸾自有绣襦并甲帐琼台不怕雪霜寒】　里民破酒【孔帖韦宙爲永州刺史初里民婚出财防宾客号破酒昼夜集多至数百人力不足则不迎宙至始革其俗】　障车邀食【唐绍上言士庶亲迎时有障车邀其酒食以爲戏乐多集徒侣遮拥道路请禁之】　梦壻密州【事文聚苏轼曰予爲密州王子立未尝相识忽告同舍生曰吾梦爲密州壻何也已而果以子由女妻之】　梦妇始生【彚苑云崔元琮娶妇吉日已定忽梦人云此家女非君妇君之妇今日始生】　原温如蒲苇固以胶漆【崔骃婚礼文】　一与之齐终身不改【见礼记郊特牲郑注齐或爲醮】　布币五两　御轮三周　婚以礼成　妻由义合　是称家事　必慎令仪　衿鞶展庆　榛栗告防　女旣辞家　妇将授室　人伦所资伉俪斯重　体齐一行　义存偕老　婚惟着代
　　礼贵及时　聘则爲妻　庙见爲妻　遵附逺之文卜先近之日　桃李恐失当年　榛栗遂移他族　旣系许嫁之缨　遂执告防之贽　形分一气乾坤爲八卦之门　人列三才夫妇爲五伦之首
　　婚姻五
　　原诗后汉秦嘉述婚诗曰羣祥旣集二姓交欢敬兹新姻六礼不愆羔雁总僃玊帛戋戋君子将事威仪孔闲猗兮容兮穆矣其言　又曰纷彼婚姻祸福之由卫女兴齐褒姒灭周战战兢兢惧徳不仇神启其吉果获令攸我之爱矣荷天之休　晋张华感婚诗曰驾言游东邑东邑纷攘攘婚姻及良时嫁娶避当梁窕出闺女燕婉姬与姜素顔发红华美目流清扬韡韡众亲盛于我犹若常譬彼暮春草荣华不再阳　梁何逊看新婚诗曰雾夕莲出水霞朝日照梁何如花烛夜轻扇掩红妆良人复灼灼席上自生光所悲髙驾动环佩出长廊刘瑗咏左右新婚诗曰小史如初日得妇行云琴
　　声妾曾听桃子壻经分蛾睂参意画绣被共笼薰偏増使君妬无趣遣相闻　陈周宏正看新婚诗曰莫愁年十五来聘子都家壻顔如美玊妇色胜桃花带啼疑暮雨含笑似朝霞暂却轻纨扇倾城判不赊　唐杨师道初宵看婚诗曰洛城花烛动戚里画新蛾隐扇羞应惯含情愁已多轻啼湿红粉微睇转横波更笑巫山曲空传暮雨过　褚亮咏花烛诗曰兰迳香风满梅梁暧日斜言是东方骑来寻南陌车靥星临夜烛眉月隐轻纱莫言春稍晚自有镇开花　陈子良七夕看新妇隔巷停车诗曰隔巷遥停幰非复爲来迟只言更尚浅未是渡河时　郑翼看新妇诗曰初笄竞桃李新妆应摽梅疑逐朝云去翻随暮雨来杂佩含风响丛花隔扇开姮娥对此夕何用久徘徊　李百药戏赠潘徐城门迎两新妇诗曰秦晋称旧匹潘杨有世亲三星宿已会四徳婉而嫔云光鬓里薄月影扇中新年华与妆靣共作一芳春　郑轨观兄弟同夜成婚诗曰棠棣开双萼夭桃照两花分庭合佩响隔扇偶妆华迎风俱似雪映绮共如霞今宵二神女并在一仙家　増梁沈约咏少年新婚诗曰山阴柳家女薄言出田墅丰容好姿顔便僻巧言语红轮映早寒画扇迎初暑锦履并花纹绣带同心苣罗襦金薄侧云鬓花钗举我情已郁纡何用表崎岖托意眉间黛申心口上朱莫争三春价坐丧千金躯盈尺青铜镜径寸合浦珠无因逹往意欲寄双飞鳬裾开见玊趾衫薄映凝肤羞言赵飞燕笑杀秦罗敷自顾虽悴薄冠盖曜城隅髙门列驺驾广路从骊驹何慙鹿卢劒讵减府中趋还家问乡里讵堪持作夫　唐张说送人成婚诗曰婚礼知无贺承家叹有辉亲迎骥子跃吉兆凤雏飞温席开华扇梁门换褧衣遥思桃李日应赋采苹归　孟浩然送桓子之郢成礼诗曰闻君驰防骑蹀躞指荆衡为结潘杨好言过鄢郢城摽梅诗有赠羔雁礼将行今夜神仙女应来感梦情　岑参送陜县王主簿赴襄阳成亲诗曰六月襄山道三星汉水边求凰应不逺去马防须鞭野店愁中雨江城梦里蝉襄阳多故事为我访先贤　杜甫李监宅诗曰尚觉王孙贵豪家意颇浓屏开金孔雀褥隐绣芙蓉且食双鱼美谁看异味重门阑多喜气女壻近乗龙　王昌龄萧驸马花烛诗曰青鸾飞入合欢宫紫凤衔花出禁中可怜今夜千门里银汉星囘一道通　卢纶送黎兵曹往陜结亲诗曰郎马两如龙春朝上路逢鸳鸯初集水薜荔欲依松歩帐歌声转妆台烛影重何言在阴者得是戴侯宗【所婚即君从母女弟】　又王评事驸马花烛诗曰万条银烛引天人十月长安半夜春歩障三千隘将断几多珠翠落香尘　比翼和鸣双鳯凰欲栖金帐满城香平明却入天泉里日气曈昽五色光　徐安期催妆诗曰传闻烛下调红粉明镜台前作好春不须满靣浑妆却留着双眉待画人　唐云安公主下嫁诏陆畅作催妆诗曰云安公主贵出嫁五侯家天母亲调粉日兄怜赐花催铺百子帐待障七香车借问妆成未东方欲晓霞　内人以畅吴音防才以诗嘲之曰十二层楼翠倚空鳯鸾相对立梧桐双成走报监门衞不许吴歈入汉宫【或云宋若兰姊妹作】畅酬曰粉面仙郎选正朝偶逢秦女学吹箫须敎翡
　　翠闻王母不柰乌鸢噪鹊桥【六宫得诗大咍别赐宫锦楞枷缾唾盂各一】白居易议婚诗曰天下无正声恱耳即为娱人间无正色恱目即爲姝顔色非相逺贫富则有殊贫爲时所弃富为时所趋红楼富家女金缕绣罗襦见人不敛手娇痴二八初母兄未开口已嫁不须臾緑窓贫家女寂寞二十余荆钗不直钱衣上无真珠几闻人欲聘临日又踟躇主人会良媒置酒满玊壶四坐且勿饮听我歌两途富家女易嫁嫁早轻其夫贫家女难嫁嫁晚孝于姑闻君欲娶妇娶妇意何如　又朱陈村诗曰徐州古丰县有村曰朱陈去县百余里桑麻青氛氲县逺官事少山深人俗淳有财不行商有丁不入军家家守村业头白不出门生为陈村民死为陈村尘田中老与幼相见何欣欣一村惟两姓世世为婚姻亲疎居有族少长游有羣黄鸡与白酒欢防不隔旬生者不逺别嫁娶先近邻死者不逺葬坟墓多绕村旣安生与死不苦形与神所以多寿考往往见元孙　宋徐铉陈侍郎宅观花烛诗曰今夜银河万里秋人间织女嫁牵牛佩声寥亮和金奏烛影荧煌映玉钩座客亦从天子赐更筹须为主人留世间盛事君知否朝下鸾台夕凤楼　明宋濂送编修张藻仲还家毕姻诗曰少年归娶奉金銮喜得天顔一笑看红锦裁云朝奠雁紫箫吹月夜乗鸾灵椿堂上承中馈宝镜台前结合欢从此梅花消息好青绫不似玊堂寒
　　原赋后汉蔡邕协和婚赋曰惟性情之至好欢莫伟乎夫妇受精灵之造化固神明之所使事深微以元妙实人伦之端始考邃初之原本览阴阳之纲纪乾坤和其刚柔艮兊感其脢腓葛覃恐其失时摽梅求其庶士惟休和之盛代男女得乎年齿婚姻协而莫违播欣欣之繁祉良辰旣至婚礼以举二族崇饰威仪有序嘉宾僚党祁祁云聚车服照路骖騑如舞旣臻门屏结轨下车阿传御竪雁行蹉跎丽女盛饰晔如春华　魏陈王曹植感婚赋曰阳气动兮淑清百卉郁兮含英春风起兮萧条蛰虫出兮悲鸣顾有怀兮妖娆用搔首兮屏营登清台以荡志伏髙轩而游情悲良媒之不顾惧欢媾之不成慨仰首而太息风飘飖以动缨　晋张华感婚赋曰方今嵗在己巳将次四仲婚姻者竞赴良时粲丽之观相继于路嫁娶之防不乏乎目乃作感婚赋曰彼婚姻之俗忌恶当梁之在斯逼来年之且至迨星纪之未移窕初茂玉质始盛容华外丰心神内正接轸连骑隐隐习习充街塞里晖曜城邑相丽姿之绰约兮遥髣髴以感心怨佳人之幽翳兮恨防检之髙深
　　原箴晋挚虞新婚箴曰今在哲人室家不造结发之丽不同偕老旣纳新配内芬外藻厚味腊毒大命将天色不可躭命不可轻君子是惮敢告后生　潘岳荅挚虞新婚箴曰先王制礼随时为正俯从企及岂乖物性女无二归男有再聘女实存色男实存徳徳在居正色在不惑新旧兼宏义申理得然性情之际诚难处心君子过虑爰献明箴防微测显文丽防深敬纳嘉诲敢酬徳音　王廙妇徳箴曰团明月魄满则缺亭亭阳晖曜过则逝天地犹有盈亏况华艶之浮孽是以淑女鉴之战战干干相彼七出顺此话言惧兹屋漏畏斯新垣在昧无愧幽不改防
　　原启梁刘孝仪为王仪同谢国姻启曰即日主书王静民宣敕安吉主降嫔臣第三息实臣素里庸族蓬衡贱品事隔伊缗之礼望絶下嫁之姬而圣慈猥洽皇姻曲逮荆布陋饰已膺凡奬负薪微复降肃雝频烦叨荷外内荣抃
　　原敎梁简文帝资遣孔焘二女敎曰夫思人生至轻事惟悼往表闾式墓义匪字孤至如游殷之息见抚张旣桥元之子受托魏王斯故美在令终爱兼身后故无锡令孔焘经术宏长志履贞槩游处积年一朝长往闻其在室二女并未有行可广访姻家务求偶对
　　増疏宋丁隲疏曰臣窃闻近年进士登科娶妻论财全乖礼义衣冠之家随所厚薄则遣媒妁往返甚于乞丐小不如意弃而之他市井驵侩出捐千金则贸贸而来安以就之名挂仕版身被命服不顾廉耻自为得计玷辱恩命损名节莫甚于此筮仕之初已为汚行推而从政贪墨可知臣欲乞下御史台严行觉察如有似此之人以典法从事庶几淳厚风敎以惩曲士
　　增戒宋邵雍女戒曰妇道之常顺惟厥正是曰天明是其帝命嘉尔婉娩克安尔亲往之尔家克施克勤尔顺维何无违夫子无然皐皐无然訿訿彼是而违尔焉作非彼旧而革尔焉作仪【改旧乃汝妄正制度】惟非惟仪女生则戒王姬肃雍酒食是议贻尔五物以铭尔心锡尔佩巾墨予诲言铜尔提匜谨尔宾荐玉尔奁具素尔藻绚枕尔文竹席尔吴筦念尔书训思尔退安彼实有室尔勿从室【不得从而有其室也】逊尔提提【提提安也】尔生引逸
　　同姓婚
　　原辨姓【左传齐东郭偃对崔武子曰男女辨姓】　去姓【坊记以此坊民鲁春秋犹去夫人之姓曰吴其死曰孟子卒注同姓故也】　不蕃【传男女同姓其生不蕃】　无义【礼无别无义禽兽之道】　不避宗【左传卢蒲癸臣子之妻之庆舍之士曰男女辨姓子不辟宗何也曰宗不余辟余独焉辟之赋诗断章余取所求焉恶识宗注子之庆舍言已有求于庆氏不能复顾礼如赋诗者取其一章而已】　不书姓【传曰昭公娶于吴故不书姓】　儒不逹礼【司空陈莱曰王基当世大儒而不逹礼为子纳司空王沈女以姓同源异】　君不知礼【陈司败问昭公知礼乎孔子曰知礼司败曰君娶于吴为同姓谓之吴孟子君而知礼孰不知礼】　异源而娶【王莽取王咸女以为源异不同而娶之】　不知则卜【礼娶妻不娶同姓故买妾不知其姓则卜之】　内官不及同姓【子产曰侨闻之内官不及同姓其生不殖美先尽矣则相生疾君子是以恶之】　出嗣而婚本族【魏志陈矫本刘氏子出嗣舅氏而婚本族徐宣每非之太祖惜其材乃下令曰丧乱前事一切勿论】　増男女不及【国语晋司空季子曰同徳则同姓同姓虽逺男女不相及异徳则异姓异姓虽近男女相及也】　崔卢非古【文中子曰任薛王刘崔卢之婚非古也何以眂谱注任薛同出黄帝王刘同出舜崔卢同出于帝喾】
　　辞婚
　　原非耦【左传公之未昏于齐也齐侯欲以文姜妻郑太子忽忽辞曰人各有耦齐大非吾耦也】乱伦【陆玩为侍中司空兄晔尚书仆射録尚书事父英髙平相玩子纳尚书令王导初至江左请婚于陆陆曰培塿无松柏薰莸不同器玩不为乱伦之始】　陈结婚【桓阶字伯绪刘表欲妻之以侄女阶自陈结婚处拒不受】　辞与弟【详婚姻四】　不疑固辞【汉隽不疑为京兆尹大将军欲以女妻之固辞】　公明不娶【典略中官常侍唐衡欲以女妻汝南傅公明公明不娶转以女妻荀彧彧父绲慕衡势诫彧娶之为论者所讥襄松之云时阍监用事四海屏气尤惧唐衡威权莫二顺则六亲以安违则大祸立至斯以存易亡之由昔蒋诩姻于王氏无损清髙之搡绲之此婚庸何伤乎】　王谦不许【后汉王谦为何进长史以谦名公之胄欲与为婚见其二子使择焉谦不许】　张范不受【魏志张范字公仪袁隗欲以女妻范范辞不受】　辱孙权使【孙权遣使为子索关羽女羽骂辱其使不许婚】　嘉不疑传【杨骏欲以女妻郑黙黙辞曰毎读隽不疑传尝嘉之】　不结髙门【魏志贾诩嫁妻不结髙门天下论智计者归之】　不肯易妻【宋宏事详公主】　悔婚【王裒字伟元与管彦为友约男女为婚彦后葬父于洛阳裒遂别嫁其女谓彦弟馥曰昔嫁姊妹皆逺吉凶断絶今贤兄葬父洛阳则京邑之人岂吾结好之意哉馥曰嫂是齐人也当还齐裒曰岂有葬父洛阳而随妻还齐如此去就复何婚之有】　谏婚【晋刘实妻卒华氏将以女妻实弟智谏曰华家贫必污门户实辞不得已竟婚而生子夏实后坐夏受赂免官顷之为大司农又以夏犯罪免官】　増不婚匪【天中记王元规八嵗而孤兄弟三人随母依舅氏往临海郡时年十二郡土豪刘瑱者资财钜万欲妻以女母以其兄弟幼弱欲结强援元规泣请曰因不失亲古人所重岂得茍安异壤辄婚匪母感其言而止】追还在途【山堂肆考袁术为子娶吕布女后布怨术女已在途追还絶婚】　不婚谢
　　裒【天中记诸葛恢大女适庾亮儿次女适羊楷亮子被苏峻害改适江虨恢儿娶邓攸女于时谢尚书裒求其小女乃云羊邓是世亲江家我顾伊庾家伊顾我我不能复与谢裒儿婚】　不婚桓温【山堂肆考王述子坦之为桓温长史温欲为子求婚于坦之及还省父述爱坦之虽长大犹抱寘上坦之因言温意述大怒遽排下曰汝竟痴耶讵可以女妻兵】　江湛志义【宋书江湛为义康司徒主簿司空檀道济矞子求婚不许义康有命又不从时人重其志义】　江蒨方雅【梁书江蒨方雅有风格仆射徐勉权重惟蒨及王规与抗礼勉因蒨门客翟景为子繇求婚于蒨蒨不荅景再言之乃杖景四十由此与勉忤】　伯奋拒婚【齐书王秀之字伯奋临沂人褚渊见秀之正洁欲与结婚秀之不肯以此频为府外兵参军】　叔通辞命【齐春秋桓闳字叔通太祖辅政使禇渊致意为子晃求婚闳不敢闻命曰辞霍不婚常所嘉挹齐大非耦所以不敢承殊眷】　恐呼白侯【山堂肆考唐白敏中为相常欲以进士侯温为壻其妻卢氏曰已旣姓白又以侯氏子为壻必为人呼作白侯耳敏中乃止】　托赋鹞子【合璧事髙越燕人举进士文价蔼然鄂帅李简贤之将妻以女越赋鹞子诗一絶书于壁不告而去诗云云爪星眸众所归摩天専待振毛衣虞人莫漫张罗网未肯平原浅草飞】
　　媒
　　原匪斧【诗析薪如之何匪斧不克娶妻如之何匪媒不得】　因针【淮南子线因针而入不因针而急女因媒而嫁不因媒而亲】　梦冰人【晋索紞字叔彻有孝廉令狐策梦立冰上与冰下人语紞曰冰上为阳冰下为阴阴阳事也士如归妻迨冰未泮婚姻事也君在冰上与冰下人语为阳语阴媒介事也君当为人作媒冰泮而成婚会太守田豹因策为子求张氏女仲春成婚】　候元鸟【礼仲春之月元鸟至祀髙媒注元鸟燕也燕以求巢室有嫁娶之象媒氏为候也】　无媒不交【礼男女无媒不交】　因媒而嫁【详上】　増知名【曲礼男女非有行媒不相知名】　掌判【周礼地官媒氏掌万民之判】　通辞【仪礼注未行纳采已前男父先遣媒氏通辞女氏取阳唱阴和之义】　导言【楚辞理弱而媒拙兮恐导言之不固】　麯麸【周礼注媒谋也谋合异使和成今齐人名麯麸曰媒是也】　姜桂【合璧事宋玉因楚襄王待之无以异让其友其友曰夫姜桂因地而生不因地而辛妇人因媒而嫁不因媒而亲子之事王未耳何怨于我】　拙媒【楚辞见上】　鸩媒【楚辞余令鸩为媒兮】　蹇脩为理【离骚经吾令丰隆乗云兮求宓妃之所在解佩纕以结言兮吾令蹇脩以为理注蹇脩伏羲之臣】　良媒接欢【洛神赋无良媒以接欢兮】　不与交礼【家语孔子之郯遇程子于途顾为子路曰取束帛以赠先生子路对曰由闻士不中间不见女无媒君子不与交礼】　不専嫁娶【白虎通男不専娶女不専嫁必由父母须媒妁何逺耻防佚也】月老主婚【续幽怪録韦固少未娶旅次宋城遇老人倚囊而坐向月检书因问之荅曰此幽防之书固曰然则君何主曰主天下之婚姻耳因问囊中赤绳曰以系夫妇之足君妻乃此店北卖菜陈妪女固遂之菜市见妪抱二嵗女亦陋老人指示固怒磨小刀付奴翊日刺于稠人中伤眉间后十四年固以父防参相州军事刺史王泰妻以女年十六容貌端丽眉间常贴花钿逼间之曰妾郡守之犹子也父卒于宋城时方襁褓乳妪鬻蔬以给朝夕常抱于市为贼所刺痕尚在故贴花钿固尽言与老人荅问并磨刀伤女之事宋城宰闻之名其店曰定婚店】　诗媒作合【二十八字媒详婚姻三】　红叶题诗【合璧事唐僖宗时于祐于御沟拾一红叶题诗云流水何太急深宫尽日闲殷勤谢红叶好去到人间祐题一叶云曽闻叶上题红怨叶上题诗寄阿谁置沟上流为宫女韩拾之后祐托韩泳门馆因帝放宫女三千人泳以韩有同姓之亲作伐嫁祐及成礼各于笥中取红叶相示曰事岂偶然乃前定也】　桐叶题诗【山堂肆考蜀尚书侯继图本儒士一日秋风四起楼上倚栏有大桐叶飘坠上有诗云栻翠敛双蛾为郁心中事桐叶下庭除画我相思字侯贮小贴凡五六年方卜任氏为婚尝讽此诗任氏曰此妾书叶诗争得在君处侯乃令书校之叶上无异】




　　御定渊鉴函卷一百七十五
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百七十六
　　礼仪部二十三【天子纳后　册妃嫔册拜皇太子】
　　天子纳后一
　　原遂皇氏始有夫妇之道【人皇氏】伏羲氏制嫁娶以俪皮为礼五帝驭时娶妻必告父母夏氏亲迎于庭殷迎于堂周制限男女之嵗定婚姻之时【媒氏云婚姻之时即仲春之月】亲迎于户【何休曰后代渐文而迎于户示其亲】六礼之仪始僃天子聘女纳征加谷珪【郑康成云纳征加于束帛贾公彦曰士以上皆用元纁束帛天子加以谷珪也】灵王求婚于齐遣使【称制】拜后【灵王求婚于齐大夫晏桓子对曰夫妇所生若而人姑姊妹则称先守某公之遗女若而人此则天子之命自得下逹臣下之荅径自上通故遣使称制拜后】鲁桓公八年祭公来遂逆王后于纪【祭公诸侯为天子三公者也王使鲁主婚故祭公来受命而迎也天子无外故称王后矣春秋左氏说王者至尊无敌无亲迎之礼诸侯礼合亲迎有故则使上卿迎之也祭公迎之王后未至京师称后知天子不行而礼成也公子翚如齐逆女春秋不讥知诸侯有故得使卿逆】公羊説天子至庶人皆亲迎左氏说王者至尊无敌体之义不亲迎郑康成驳之曰文王亲迎于渭则天子亲
　　迎也天子虽尊其加于后夫妇也夫妇无判礼同一体所谓无敌岂施于此哉礼记哀公问曰冕而亲迎不已重乎孔子对曰合二姓之好以继先圣之后以为天地宗庙社稷之主君何谓己重乎此言继先圣之后以为天地之主非天子则谁乎是郑以天子当亲迎也杜元凯以为天子不亲迎按春秋祭公逆王后于纪传曰礼也刘夏逆王后讥卿不行皆不讥王不亲行明是天子不当亲迎也文王之迎大姒身为公子迎在殷代未可据此以为天子之礼孔子之对哀公自论鲁国之法鲁以周公之礼得郊祀上帝故以先圣天地为言耳非说天子之礼　汉恵帝纳后纳采鴈璧乗马束帛聘黄金二万斤马十二匹【吕后为恵帝娶鲁元公主女故特优其礼】平帝立王莽纳女为后以固权遣宗正刘宏尚书令平晏纳采太师孔光大司徒马宫等四十九人赐皮弁素积【皮弁鹿皮为冠也素积以十五升布为衣素积以为裳】以礼杂卜筮太牢告宗庙封后父百里尊而不臣有司奏故事聘皇后黄金二万斤为钱一万万莽深辞让受四千万而以其三千三百万予十一媵家有诏复益二千三百万合为三千万莽复以其千万分予九族贫者遣甄丰奉玺绶拜帝母衞姬为中山孝王后四年春遣大司徒宫等奉乗舆法驾迎皇后于安汉公第授皇后玺绂【顔师古曰绂所以系玺】登车称警跸便时【取日时之便】上林延寿门入未央宫前殿羣臣就位行礼大赦天下益封安汉公地满百里赐迎皇后及行礼者三公以下宰执皆増秩赐金帛各有差皇后立三月以礼见髙庙尊父号曰宰衡位在诸侯王上【王莽篡位后闻刘伯升及圣公立为帝莽恐欲外示安进所征天下淑女杜陵氏女为皇后聘黄金二万斤车马奴婢杂帛珍寳以钜万计莽亲迎于前殿两阶间成同牢礼于西堂僃和嫔美御其和人三位视公嫔人九视卿美人二十七视大夫御人八十一视元士凡百二十人皆佩印绂执弓韣月令仲春后亲祀髙禖乃帅嫔御礼天子所御带以弓韣授以弓矢于髙禖之前求男子之祥莽故祈之韣弓衣】后汉桓帝立明年有司奏太后曰春秋迎皇后于纪在涂则称后今大将军冀女弟应绍圣善结婚之际有命旣集【桓帝为蠡吾侯梁太后征欲与后为婚未及嘉礼会质帝崩后即顺烈皇后女弟】宜僃礼进征币请下三公太常按礼仪奏可于是悉依孝恵皇帝纳后故事聘黄金二万斤纳采鴈璧乗马束帛一如旧典【周礼王者以谷珪此云璧形制虽异与玉同以乗马四匹也杂记曰币一束五両两五寻每端二丈】灵帝册宋贵人为皇后天子御章徳殿轩百官陪位太尉袭使持节奉玺绂皇后北面帝南面太尉立阶下东向宗正大长秋西向宗正读册毕皇后拜称臣任位太尉授玺绂中常侍长秋太仆髙乡侯览长跪受玺绂奏于殿前女使授媫好长跪受以授昭仪受长跪以带皇后皇后伏起拜称臣妾毕黄门鼓吹三通鸣鼓毕羣臣以次出后即位大赦天下皇后秩比国王即位威仪赤绂玊玺也【汉志乗舆黄赤绶四采黄赤缥绀纯黄质长二丈九尺九寸太子太后与乘舆同】　魏制天子册后以皮马庭实加谷珪齐王正始四年立后甄氏其仪不存　晋武帝咸寜二年临轩遣太尉贾充策立皇后杨氏因大赦赐王公以下各有差百僚上礼太康八年有司奏大婚纳征用元纁束帛加谷珪马二驷羊鴈酒米如故【尚书朱整议按魏婚故事天子以皮马为庭实加之以谷珪】　东晋成帝咸康二年临轩遣使持节兼太保领军诸葛恢兼太尉护军孔愉六礼僃物拜皇后杜氏即日入宫帝御太极殿羣臣毕贺【贺非礼也王者婚礼礼无其制春秋祭公逆王后于纪谷梁左氏说与公羊又不同而况汉魏遗事阙略者众晋武恵纳后江左又无仪注故成帝将纳杜后太常华恒始与博士参定其仪据杜元凯左氏传说主婚是供其婚礼之币而已又周灵王求婚于齐先儒以为丘明详録为王者婚礼故成帝临轩遣使称制拜后然其仪注又不具存】康帝建元元年纳后褚氏而仪注陛者不设旄头殿中御史奏今迎皇后依昔成恭皇后入宫御物而仪注至尊衮冕升殿旄头不设昔迎恭皇后惟作青龙旂其余皆即御物今临轩遣使而五牛旗旄头罼罕并出即用旧制今阙诏曰今所以正法服升太极者以敬其始故僃礼也今何阙所重而撤法物耶又恭后神主入庙先帝诏后礼宜有降不宜建五牛旗旣不设五旗则旄头罼罕易具也又诏旧制旣难准且于今而僃亦非宜法服仪饰粗令举其余兼副杂器停之穆帝永和十年台符问六礼版文旧称皇帝今太后临朝当何称博士曹耽云公羊传婚礼不称主人母命诸父为主【传纪履緰来迎女不称使也无母辞穷乃命使者耳】太常王彪之云三传异义不可全据今皇后临朝称制文告所逹国之大典皆仰禀成命非无外事也岂婚聘独不通乎六礼版文应称皇太后诏【彪之又曰天子嫁女使同姓之国为主者以受体于皇极则有亏婚姻之敌礼至于迎后之制必礼成而后入虽复戚属之尊亦臣妾也天王之后寜可先之藩国然后入临六宫乎是以祭公来迎王后于纪使我为媒不云为主】符又问今后还政不复临朝当何称彪之云当称皇帝诏升平元年将纳皇后何氏彪之正礼【始更大引经传及诸故事深非公羊婚礼不称主人之义】曰王者之于四海无不臣妾虽复父兄之亲师友之贤皆纯臣也夫崇三纲之始定乾坤之仪安有天父之尊而称臣下之命以纳伉俪安有臣下之卑而称天父之名以行大礼逺寻古礼于义不通按咸寜二年纳悼皇后时宏训太后临天下而无命戚属之臣为武皇父兄主婚之文考咸寜故事不称父兄师友则咸康华恒所上合于旧也谓今纳后仪制一依咸寜故事从之【华恒定六礼云宜依旧及大晋已行之制此恒犹识前事故王彪之言从咸寜由此也唯以娶妇之家三日不举乐而咸康羣臣贺为失礼故但依咸寜上礼不复贺】其告庙六礼版文等皆彪之所定【博士孙纳云凡六礼版长尺二寸以应十二月博四寸以象四时厚八分以象八节皆真书后家荅鲛脚书之】纳采用鴈一头白羊一口酒十二斛米十二斛【文曰皇帝咨前太尉参军都乡侯何浑元资始肇经人伦爰及夫妇以奉宗庙天地社稷谋于公卿咸以为宜率由旧典今使持节崇德卫尉领太常彪之兼宗正防骑侍郎综以礼纳采后家荅曰皇帝嘉命访婚陋族僃数采择臣之先臣防骑侍郎准之遗女未娴教训衣履若人钦承旧章肃奉典制前太尉参军都乡侯粪土臣何琦顿首稽首再拜承制】问名用鴈羊如前【文曰皇帝曰咨前某官侯何两仪配合承天统物正位于内必俟令族重申旧典今使持节某官彪之某官综以礼问名后家荅皇帝嘉命使者彪之重宣中诏问臣名族女父母所生先臣故光禄大夫雩娄侯祯之遗元孙先臣故蔡州刺史闗内侯恽之曽孙先臣故安丰太守闗中侯叡之孙先臣故防骑侍郎准之遗女外出自先臣故尚书左丞孔胄之外曽孙先臣故侍中闗内侯夷之外孙女年十七钦承旧章肃奉典制前某官某侯粪土臣何琦稽首顿首再拜钦承制诏】纳吉用鴈羊酒如前【文曰皇帝曰咨前某官侯何人谋从佥曰贞吉敬顺典礼今使持节某官彪之某官综以礼纳吉后家荅皇帝嘉命使者彪之重宣中诏太卜元吉臣陋族卑鄙忧惧不堪钦承旧章肃奉典制前某官某侯粪土臣何琦稽首顿首再拜承制】纳征用白羊一口元纁帛二匹绛二匹绢二百匹兽皮二枚钱二百万玊璧一枚酒十二斛白米十二斛马六匹【文曰皇帝曰咨某官某侯何之族女有母仪之徳窈窕之姿如山如河宜奉宗庙永承天祚以元纁皮马羊钱璧以彰典礼今使持节兼司徒光禄勲闗内侯恪崇徳衞尉领太常彪之以礼纳征后家荅皇帝嘉命使者某重宣中诏降婚卑陋命以上公宠以丰礼僃物典策钦承旧章肃奉典制前某官某侯云云再拜承制诏】请期用鴈羊酒米如初【文曰皇帝曰咨前某官某侯何谋于公卿大筮元罔有不臧率遵典礼今使某官彪之某官综以礼请期后家荅皇帝嘉命使者彪之重宣中诏告曰唯八月壬子可迎臣钦承旧章肃奉典制前某官某侯某再拜承制诏】迎用鴈羊酒米如初【文曰皇帝曰咨前某官某侯何嵗吉月令吉日唯某率由典礼以迎今遣使持节兼太保侍中太宰武陵王晞迎后家荅皇帝嘉命使者晞重宣中诏令月吉辰僃礼以迎上公宗卿兼至副介近臣百两蝼蚁之族猥承大礼忧懽战悸钦承旧章肃奉典制前某官某侯粪土臣某谨因使者兼某官某王晞上谨荅】　北齐皇帝纳后之礼纳采问名纳征讫告圆丘方泽及庙是日皇帝临轩命太尉为使司徒副之持节诣后行宫东向奉玺绶以册授中常侍皇后受册于行殿使者与公卿以下皆拜有司僃迎礼太尉太保受诏而行主人公服迎拜于门使者入升自宾阶东面主人升自阼阶西靣礼物陈于庭设席于两楹间童子以玺书版升主人升跪受送使者拜于大门外有司先于昭阳殿两楹间供帐为同牢之具皇后服大严绣衣带绶佩加幜【音景】女长御引出升画轮四望车女侍中负玺陪乗卤簿如大驾皇帝服衮冕出升御座皇后入门大卤簿位门外小卤簿入到东上阁施歩障降车席道以入昭阳殿前至席位姆去幜皇后先拜后起皇帝后拜先起升自西阶诣同牢座与皇后俱坐各三饭讫又各酳二爵一奏礼毕后兴南向立皇帝御太极殿王公以下拜表谢又明日奉栗枣腵脩见皇太后于昭阳殿择日羣官上礼又择日谒庙皇帝使太尉先以太牢告而后徧见羣庙【通典】　増唐开元礼皇帝纳后卜日告圆丘方泽如时巡告祭仪其祝文临时撰将行纳采命太尉为使者宗正卿为使副前一日设幄座于太极殿太乐令展宫悬于殿庭乗黄令陈车辂尚辇奉御陈舆辇皆如元日仪其日诸衞勒所部列黄麾仗羣官依时刻集朝堂俱就位皇帝服衮冕出即御座侍中宣制曰纳某官女为皇后命公等持节行纳采等礼黄门侍郎引主节以节授使者中书侍郎引制书案取制书授使者使主副出乗辂僃仪仗而行鼓吹僃而不作至于后氏大门外主人受于庙无庙者受于正寝掌事者设神席于室户外之西使者入由西阶升于两楹间南面使副在使者西南主人升阼阶诣使者前北面使副取制书进授使者使者曰有制主人再拜使者宣制毕主人降诣阶前北面再拜稽首进受制书退以授左右使副取鴈以授使者主人再拜进受鴈退以授左右傧者引表案取表以授主人主人进授使者退复位再拜使者及使副等降自西阶出立于内门外复奉制问名主人受鴈如纳采仪礼毕主人请礼从者掌事者彻几改设二筵降筵掌事者牵马奉币篚使者西阶上俱北面再拜主人奉币篚授使者及使副还东阶上北面拜送凡六礼制书皆以版长一尺二寸博四寸厚八分后家荅版亦如之　纳吉如纳采仪纳征日使者及使副至后氏大门外执事者入布幕于内门外元纁束帛陈于幕上六马陈于幕南执事者奉谷珪以匵掌事者设几筵如初主人受制书讫左右受玊帛及马于庭其傧使者如纳吉之仪　请期改为告期制文曰今使持节某官以礼告期其礼如纳采仪　册后先期有司以特牲告庙祝文临时撰前一日守宫设使者次于后氏大门外之西尚舍设尚宫以下次于后氏阁外其日临轩命使如纳采之仪【太尉为正使司徒为副使】奉礼设使者位于大门外之西东向使副及内侍位于使者之南举册案及宝绶者在南持节者在使者之北使副乗辂持节僃仪仗鼓吹僃而不作内仆进重翟以下于大门之外诸衞令其属布后仪仗使者曰某奉制授皇后僃物典册主人出迎于大门外使者入门而左持节者前导奉册宝案者进授使副内使受之内谒者监持入跪置于案尚宫曰有制后再拜宣册又再拜尚宫授后以册受以授司言尚服又授以宝绶受以授司宝礼毕　命使奉迎其日晡后侍中量时刻奏请皇帝服衮冕出升殿文武官五品以上立于朝堂如常仪使主副朝服发朝堂乗辂持节僃仪仗至后氏大门外使者降辂掌次者延入位尚仪奏请皇后中严量时刻傅姆导皇后升堂宫人等侍衞如常仪主妇出于房外文武奉迎者皆陪立于大门外文东武西谒者引使者及使副诣大门外位主人出北面再拜使者不荅拜谒者引使者入门而左持节者前导使副及持案执鴈者次之主人入门而右至内门外堂西阶使者先升宣制书授鴈主人拜受又奉表讫使者及使副降自西阶以出复门外位俱再拜曰令月吉日某等承制率职奉迎内侍入传于司言司言受以奏闻尚仪奏请皇后再拜主人升自东阶进诫之母诫于西阶上施衿结帨腰舆进皇后升舆以降尚宫前导六尚以下侍衞如常皇后升重翟以几姆加幜　其日内侍设皇后大次于皇帝所御殿门外之东将夕尚寝设皇帝御幄于殿室内之奥铺地席重茵施屏障初昏尚食设罍洗及篚各二馔于东房西牖下罇于室内北牖下加四爵合巹皇后重翟入大门鸣钟鼓【其钟鼔所司先陈设鸣之所以声告中外】从永巷至大次前降车入就次严整讫尚宫引皇后诣殿门外之东尚仪奏请降座礼迎皇帝降座诣门内揖后以入导后升西阶入室尚食以馔入皇帝揖后对席坐皆祭皆食三饭卒食尚食盥手洗爵于房入室诣酒罇所酌酒进授帝后各祭酒饮讫尚仪进受虚爵奠于坫再酳如初三酳用如再酳礼毕皇帝入东房释冕服尚宫引皇后入幄脱服　皇后至宫之日服展衣出尚宫前导升正殿两楹间北面立尚仪以谢表授皇后皇后置表案上再拜尚仪以表降殿授内侍因中书以闻　朝皇太后日皇后服袆衣加首饰至皇太后閤外皇太后服袆衣首饰即御座皇后执笲枣栗脯脩升西阶北面再拜跪进奠于皇太后座前皇太后抚之尚食进彻皇后退又再拜司设设皇后席于户牖之间尚食盥手洗觯酌醴皇后进北面再拜受醴尚食荐脯醢皇后升席坐左执觯右祭脯醢以柶祭醴三降席北面跪啐醴兴再拜自西阶出【文献通考】　宋初立后妃皆不行册礼自雍熙后乃写告身用金华罗纸金涂标袋有司进入近臣牧伯皇亲皆脩贡礼为贺宋旧制后妃皆写告进入景祐元年九月甲辰立皇
　　后曹氏命礼院详定册皇后仪注【乙巳命宰臣李迪为册礼使参政王随副之】礼院言皇后玊册如太子制度用珉简五十宝用金方一寸五分髙一寸文曰皇后之宝盘螭纽服以袆衣大带玉佩双绶十一月己丑【是日冬至】行册礼于文徳殿不立仗不设悬　治平二年十一月壬申祀圆丘大赦还御文徳殿发宝册上皇太后及册皇后【以上玉海】　元祐五年八月太皇太后诏以皇帝纳后有期令太常礼官检详古今六礼沿革参考通礼典故具其节文着为成式者先是太皇太后谕宰臣吕大防等曰皇帝将纳后天圣景祐故事止降进册未尝御殿礼甚简略大防等请退而讨论遂降是诏又诏翰林学士御史中丞两省给舍与礼部太常寺官同详议六年八月三省枢宻院言纳后六礼命使纳采问名纳吉纳成告期差执政官摄太尉充使侍从官或判宗正官摄宗正卿充副使以旧尚书省权为皇后行第纳采问名同日次日纳吉纳成告期纳成加谷珪请期依开宝礼改为告期纳采前择日告天地发册命使差宰臣摄太尉执政官摄司徒前一日告宗庙亲迎依开宝通礼改为命使奉迎差宰臣摄太尉执政官摄司徒皇帝临轩与册礼使副同日遣令文武百官诣行第班迎其日皇后服袆衣乘重翟车卤簿以礼令由宣徳门东偏门入文臣大卿监武臣正任刺史以上宣徳门外班迎诏从之　时给事中范祖禹言临轩发册命使奉迎及皇后入内皇帝皆服通天冠绛纱袍于礼未隆请并服衮冕以重大昏之礼翰林学士范百禄言昏礼下逹匪媒不克今采择先定有命旣集而形于麻制以后氏族姓宣告外庭方且遣使赍制行纳采问名之礼则礼文颠倒失先后之序请以降诏之日行纳采问名之礼宣制之日行纳吉纳成告期之礼皆不从旣而礼部太常寺言五礼命使据开元礼纳采问名合用一使纳吉纳成告期各别日遣使今未委三礼共遣一使或各遣使文武百官诣行第班迎文臣大卿监武臣正任刺史以上宣徳门外班迎縁至日行第门外已设皇后车乗仪仗逼隘不容百官车马其文武百官欲并于宣徳门外立班奉迎按士昏礼用鴈所以为贽也又按曲礼凡贽天子鬯郑康成谓天子无客礼以鬯为贽者惟用告神今已据周礼用谷珪聘后欲更不用鴈文徳殿发制欲依发册例立仗或正用月朔视朝仗百官朝服诏纳吉纳成告期令各遣使文徳殿发制依发册例立仗余并从之【文献通考】　政和元年正月诏皇后受册陈黄麾仗重翟车小驾卤簿　绍兴十三年闰四月己丑立贵妃为皇后诏左相押麻十三日太常定受册仪注列黄麾仗于文徳殿皇帝服通天绛纱临轩发册奏干安之乐皇后袆衣受册于穆清殿奏坤安之乐【干安正安坤安等共十三曲】十七日甲辰行册礼于文徳殿设黄麾半仗用宫架乐百官称贺次诣内东门贺淳熙三年九月己巳上仪注同　隆兴元年十一月立皇后不设大辇用黄麾半仗陈逍遥平辇紫方繖十扇十二谒徳寿宫乗龙饰肩舆【以上玉海】　辽纳后择吉日至日后族毕集诘旦后出私舍坐于堂皇帝遣使及媒者以牲酒饔饩至门执事以告使及媒者入谒再拜立少顷进酒于皇后次及后之父母宗族兄弟酒徧再拜纳币致词拜讫后族皆坐惕隐夫人四拜请就车后辞父母伯叔父母兄各四拜宗族长者皆再拜皇后升车父母饮后酒致戒辞徧及使者媒者送者发轫伯叔父母兄饮后酒如初敎坊遮道赞祝后命赐以物后族追拜进酒遂行将至宫门宰相传敕赐皇后酒徧及送者旣至惕隐率皇族奉迎再拜车至便殿东南七十歩止惕隐夫人请降车负银罂捧縢履黄道行后一人张羔裘若袭之前一妇人捧镜却行置鞍于道后过其上乃诣神主室三拜南北各一拜酹酒向谒者一拜起居讫再拜次诣舅姑御容拜奠酒选皇族诸妇宜子孙者再拜之授以罂縢又诣诸帝御容拜奠酒神赐袭衣珠玊佩饰拜受服之皇族迎者后族送者徧赐酒皆相偶饮讫后坐别殿媒者传旨命送后者列于殿北俟皇帝即御坐选皇族尊者一人当奥坐主婚礼引后族之长率送后者陞当奥者与媒者行酒三周命送后者再拜皆坐终宴翼日皇帝晨兴诣先帝御容拜奠酒讫复御殿宴后族及羣臣皇族后族偶饮如初百戏角觝戏马较胜以为乐又翼日皇帝御殿赐后族及赆送后者各有差皇帝御别殿有司进皇后服饰之籍　辽册后仪至日臣僚及内外命妇诣端拱殿幕次皇帝临轩命使发册使副押册至端拱殿门外皇后出閤升座命妇合班面殿起居皇后降坐至殿下褥位引册入读册官跪读皇后各四拜命妇陪位者皆拜皇后升殿命妇称贺班首上殿致词侍中宣荅讫班首上殿进酒皇后赐押册使副等酒　金天徳二年十月九日册妃图克坦氏为皇后前一日仪鸾司设座勤政殿皇帝服通天冠绛纱袍即座使副就受命位侍中宣制曰命公等持节授后册宝先是有司预僃太尉司徒本等革车卤簿于门外俟使副出鼓吹振作有司预供帐泰和殿设皇后座于扆前又设受册位于殿庭皇后常服乘龙饰肩舆至泰和殿后閤俟册使庭中立更礼服内侍閤门官引后出閤降自西阶左右歩障繖扇从至阶下望勤政殿御閤所在立宣制再拜中书令侍中及举捧官奉册宝自东阶升并置于殿之前楹间去帕及盖后又再拜捧谢表官以表进后再拜以表付閤门官随册使行使副至御閤所在复命閤门官进表近侍接入后自西阶升殿中书令读册侍中读宝毕后升座合班再拜出閤门引内外命妇陪列者以次进贺礼毕归閤更常服宣外命妇入防别日会羣官会妃主宗室等十一日朝永寿永寜两宫元册后仪前期仪鸾司设发册宝案于大明殿御座
　　前掌谒设香案于皇后殿前设册宝案于座榻前设受册宝案于座榻上至期大昕引赞叙太尉以下于阙庭各公服皇帝入大明殿升座殿前班起居如仪礼仪使奏请发皇后册宝谒者捧册宝跪进捧册宝官跪受礼仪使引节导册宝由正门出自露阶南向立宣制太尉以下皆再拜方舆舁以行太尉及册宝官奉随至皇后宫庭皇后出閤诣褥位太尉称制遣臣某等恭授皇后册宝内侍赞后三上香再拜后陞殿立于座榻前承奉班都知唱太尉以下进册宝捧册宝官由正门至殿内以册跪置于案举册官取册于匣置于盘对举读册官读毕纳册于匣举宝者取宝于盝对举读宝官读毕纳宝于盝太尉以下皆就拜捧册宝官以册宝授太尉太尉授掌谒以置于受册宝案太尉跪致祝词曰册宝礼毕伏愿皇后与天同算司徒应曰如所祝就拜兴太尉进酒皇后饮毕太尉以下皆再拜还诣皇帝前奏礼毕降诣旁折位侍仪使引导从导皇后诣大明殿前谢恩赞拜讫掌仪导皇后升御座典引引丞相以下入起居右丞相前进酒宣徽使奉随至御榻前右丞相祝赞曰册宝礼毕臣等不胜庆忭同上皇帝皇后万万嵗寿宣徽使应曰如所祝【以上续文献通考】　明会典册后之礼洪武初不预祭告不特颁诏遣使册立皇帝服衮冕御奉天殿宣制礼部设龙亭仪仗大乐于奉天门外正中以竢迎送册宝至中宫皇后首饰袆衣出閤至中宫殿上册宝入尚仪引皇后降诣庭中拜受讫尚仪引皇后升座引礼引内外命妇入各班首一人诣殿中致词奉贺翼日百官称贺上表笺　皇后将谒太庙皇帝先遣官用牲牢行事告以皇后将祗见之意皇后亲行谒见斋三日内外命妇及执事内官各斋一日　永乐初续定先期遣官祭告天地宗庙用香帛酒脯行一献礼册毕翰林院官以诏书授礼部礼部官捧诏书于承天门开读皇后受册毕上率皇后皆具服诣奉先殿行谒告礼
　　谒毕皇后具服于内殿俟上具皮弁服升座行谢恩礼是日皇后具燕服升座引礼引长公主公主及亲王妃行八拜礼次引六尚等女官行礼次引四品以上外命妇行礼次日亲王等贺文武百官上表命妇上笺称贺如常仪　天顺八年增定贺皇太后仪皇后谒告谢恩及受贺毕亲王于上前行庆贺礼次诣两宫皇太后前次诣皇后前俱行八拜礼又三日女官预设皇太后御座于宫中其日清晨内官陈设仪仗皇太后具礼服升座众命妇上表贺　嘉靖十三年定谒庙仪前期太常寺奏皇帝斋三日尚仪奏皇后及妃各斋三日是日皇后及妃受册礼毕锦衣衞进辂于奉天门尚仪僃皇后及妃翟车于辂后皇帝皇后及妃肩舆出宫至奉天门皇帝降舆升辂皇后及妃各降舆升车内外护衞仪仗随从内执事女官遮以帏幕至太庙大门西皇帝降辂后及妃降车障以龙帏皇帝初献皇后亚献宸妃等妃终献礼毕还宫
　　天子纳后二
　　原册文汉建寜四年册皇后文曰惟建寜四年七月乙未制诏皇后之尊与帝同体供奉天地祗承宗庙母临天下故有莘兴殷姜任母周二代之崇着有内徳长秋宫阙中宫旷位宋贵人秉淑媛之懿体河山之仪威容昭曜徳冠后庭羣寮所咨人曰宜哉卜之蓍卦得坤干有司奏议宜称绂组以母兆人今使太尉袭使持节奉玺绂宗正祖为副立贵人为皇后后其往践尔位敬遵礼典肃慎中馈无替朕命永终天禄　晋升平元年八月册皇后文曰惟升平元年八月皇帝使使持节兼太保侍中太宰武陵王晞册命故防骑侍郎女何氏为皇后咨尔易本乾坤诗首关睢王化之本实由内辅是故皇英嫔虞帝道以光任姒母周嗣克崇皇后其祗勗厥徳以肃承宗庙防恭中馈尽敬妇道帅导六宫作轨仪于四海皇天无亲惟徳是依可不慎欤　増制唐延和元年七月太上皇【睿宗】立皇帝妃为皇后制曰王者建设内辅之职圣人作则崇阴敎之道式清四海以正二仪妃王氏冠盖盛门幽闲令徳艺兼图史训僃公宫顷属艰危克扬功烈聿兴昌运实赖赞成正位六宫宜膺盛典可册为皇后　唐贞元二年册淑妃王氏为皇后文【陆贽撰】皇帝若曰乾坤合徳圣人则之惟帝承天唯后配帝嗣续百代母临万位定于中而尊加于外徳修诸已而化被于人御于家所系斯在三代崇替靡不由之予是以询众采贤重难兹命中壸虚位于今厯年阴仪或亏宗事无主称是徽章聿归全徳咨尔淑妃王氏天与纯粹气钟元和含章在中发秀于外周旋中规进退有度仁爱恭俭本于生知诗书礼乐成于师氏竭其孝弟祗事先朝承训无违克谐尊旨往居桂苑淑问已彰洎奉椒涂谦光载路六宫攸叙九族以亲尝属艰迍累从行幸思贤才以辅佐知臣下之勤劳庶绩伊凝颇资内助永念顷筐之志且怀求劒之情崇位长秋永怀盛典矧惟元子贞我万邦稽以旧章是宜从贵今遣摄太尉某官某持节册命尔为皇后呜呼敬哉王敎之端始于内范风美关雎之化雅咏思齐之徳罔懈厥位忝于前脩克念有终庶无咎悔奉承休命可不慎欤　宋景祐元年立皇后曹氏册文曰天地定位阴阳相成人道贯之以纲大伦后徳配之以熙内治圣人有以端其本也故造舟之迎言乎僃诗人有以善其化也故周南之风着乎始粤朕冲昧祗若丕构深惟承荷之重辅佐攸艰用简纳贤明协于神人之望咨尔赠尚书令冀王配飨太祖庙庭曹彬孙女惟乃祖克有武力勤劳王家保勲不伐飨厥终庆敎流后昆熏然慈和善祥凭积生此媛其渐渍醇醲发闻馨香所从来逺矣起居祖习不待姆氏之训风容矩度自为宗党之宪长秋旷位阴敎未序咨求训范统正六列宗公鼎臣诵言于朝愿即嘉时聿脩典礼朕以春秋之义必娶大国挚畴之家乃称福耦谋及泰筮聘以谷珪惟吉之从有命旣集今遣使工部尚书同平章事李迪副使户部侍郎参知政事王随持节册命尔为皇后钦哉夫惟肃恭可以侍上夫惟谦裕可以接下泰而能约则骄弗至动而慎思则悔弗萌懋乃后徳脩乃嫔职奉承宗庙仪刑家国永绥无疆之祚不其韪欤　熙寜二年册皇后文曰自昔有天下必择建厥配以承宗庙以御家肆朕受命奉循前烈考慎册典以祈协于神民咨尔向氏懿柔淑恭旧有显闻肇功惟祖弼亮帝室流徳之泽覃延后嗣是产淑媛比贤姜任越朕初载来嫔藩邸盥馈在中率礼无违以至嗣服祗承内事齐明夙夜罔有旷失宜崇位号表正官庭今遣摄太尉王珪持节册命尔为皇后夫惟兴厘尔士女咸自内始逹于四海朕克勤人用弗怠朕克俭人用弗奢朕克正人用无敢侧颇僻尔勤相朕乃济登兹非初惟艰惟慎厥终尔忱念兹朕以永享天禄尔亦与有无疆之福岂不韪哉【王安石撰】　李清臣撰皇后册文曰赐尔皇后之宝方寸有半文盝螭纽授之玉册厥简五十命尔翟衣笄纚博鬓黼领大带以朝曁嵗时将祀于东西宫金舆朱盖武贲诃衞歩障行导是惟显哉　元至元十年三月册皇后文曰天地合徳故能覆载万物而不遗日月并明所以照临六合而无外至哉夫妇之大义实配阴阳之两仪咨尔皇后鸿吉哩氏戚里名家元勲贵族僃仪率礼令徳来嫔自朕奉藩之初至于践阼之日明识逺虑裨益宏多虽袆翟正位于长秋而典册未光于大礼今遣摄太尉中书右丞相安图持节授尔玉册宝章僃物充庭式遵古典于戏恭顺接下九族形雍穆之风俭素相髙万世衍灵长之福服兹宠命益懋徽猷【王磐撰】　皇庆二年三月册皇后文曰朕荷天地祖宗之祐皇太后之训嗣大厯服思底于治必立元配表正六宫咨尔鸿吉哩氏实我家世戚嫡嗣所自出积徳流庆肆启尔来嫔于朕淑慎孝恭令誉昭闻承命慈闱爰正尔位今遣摄太尉中书右丞相图古勒授尔玉册玉宝命尔为皇后惟天地定位万物以生日月并照万国以明君后合徳万化以成上以事上帝奉宗庙下以亲九族正万为朕内助惟尔之贤其念厥徳履中体顺俾圣母曁予一人以寜岂惟尔嘉天亦永相念尔共享有国钦哉【程钜夫撰】　又册皇后文曰在昔正始之道必先内治于以奉承宗祧化成天下朕嗣大厯服祗修宪章宜资配助用彰位号咨尔皇后翁吉喇特氏淑慎柔嘉遵道是行辅佐王邸谦抑自持实生元子国本斯建兴龙重镇介子绍封粤若临御之初赞画计虑厥相维多正位中宫天人协祥今遣摄太尉中书右丞相舒玛尔莭授尔玊册宝章坤顺承天人道攸则表正母仪万是观维躬俭节用则徽音是嗣惟求贤审官则私谒靡干匡朕徳格朕心实为有赖诗书所称罔専美于前代噫敬厥初终有庆尚其念哉以膺尔景命【桷撰】
　　原表后魏温子升魏帝纳皇后羣臣上礼文表曰臣闻轩辕首出西陵以之作合夏后至圣涂山于是来嫔伏惟陛下龙飞缵厯大明理运长秋旣建阴敎有主景命无穷灵基长世普天之下莫不欣跃　増宋王安石贺册皇后表曰伏惟陛下考古之宪刑家以身乃资妇徳之良俾贰坤仪之政盖关雎之求淑女以无险陂私谒之心鸡鸣之得贤妃则有儆戒相成之道于以助治不専为恩臣生逢明时窃观盛事祝圣人之多子辄慕尧封思令徳之式歌岂慙周雅　曾肇贺册皇后表曰窃以国家为天下之本后妃实王化之基致治所由求端匪逺恭惟陛下绍天骏命垂世永图承七庙之吉蠲奉三宫之供养而长秋虚位六职旷官咨求淑人来相宗事上遵太母之训下采有司之言鼓钟在庭典册僃物坤元博厚已振于隆名妇顺章明可风于率土臣身虽在外义不忘君诵造舟之诗想见光辉之盛申彤管之戒庶几补报之忠
  </div>
  <div class="pagination">
   <a href="御定渊鉴类函_page124.html">
    上一页
   </a>
   <span>
    ...
   </span>
   <a href="御定渊鉴类函_page120.html">
    120
   </a>
   <a href="御定渊鉴类函_page121.html">
    121
   </a>
   <a href="御定渊鉴类函_page122.html">
    122
   </a>
   <a href="御定渊鉴类函_page123.html">
    123
   </a>
   <a href="御定渊鉴类函_page124.html">
    124
   </a>
   <span class="current-page">
    125
   </span>
   <a href="御定渊鉴类函_page126.html">
    126
   </a>
   <a href="御定渊鉴类函_page127.html">
    127
   </a>
   <a href="御定渊鉴类函_page128.html">
    128
   </a>
   <a href="御定渊鉴类函_page129.html">
    129
   </a>
   <a href="御定渊鉴类函_page130.html">
    130
   </a>
   <span>
    ...
   </span>
   <a href="御定渊鉴类函_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
