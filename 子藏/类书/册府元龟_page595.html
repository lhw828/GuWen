<!DOCTYPE html>
<html>
<head>
    <meta charset="UTF-8">
    <title>册府元龟 - 第 595 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 595 页/共 736 页</h1>
    <div class="content">    邓彪字智伯南阳人也。父邯中兴初以功封黾阝侯仕至渤海太守彪少励志修孝行父卒让国於异弟荆凤明帝高其节下诏许焉後终於太傅录尚书事刘恺字伯豫恺父般为宗正封居巢侯卒恺当袭爵让与弟宪遁逃避封久之章和中有司奏绝恺国章帝美其义特优假之恺犹不出积十馀年至永元十年有司复奏之侍中贾逵尚书言之诏特听焉後为太尉。
    李为司徒时北乡侯病阴与少府陶范等谋立顺帝会孙程等事先故功不显明年策免将作大匠翟上潜图大计以安社稷，於是录阴谋之功封涉都侯辞让不受。
    徐衡父防封庞乡侯卒衡当嗣让封於其弟崇数岁不得已出就爵。
    郭贺太傅镇之子也。镇封定颍侯及卒贺以长子当嗣爵让与小弟时而逃去积数年诏大鸿胪下州郡追之贺不得已乃出受封累迁至廷尉。
    陈重子景公豫章宜春人也。少与同郡雷义为友俱学鲁诗颜氏春秋太守张举重孝廉重以让义前後十馀通记不听义明年举孝廉重与俱在郎署後俱拜尚书郎义坐事黜退重见义去亦以病免（一曰雷义举茂才让於陈重刺史不听义遂阳狂被走不应命乡里为之语曰：胶漆自谓坚不如雷与陈）耿国牟平侯况子也。建武中为驸马都尉父况卒国於次当嗣上疏以先侯爵少子霸固自陈让诏许焉桓焉为太常顺帝为皇太子被废焉与太仆来历谏之不能得後顺帝即位以焉前廷议守正封阳平侯固让不受。
    杨赐为太尉免後桓帝得赐所上张角奏（赐初为司徒上言张角滋暴攻劫州县简别流民以孤其势事留中）及前侍讲注籍乃感悟诏封临晋侯邑千五百户赐与太尉刘宽司空张济并入侍讲自以不宜独受封赏上书愿分户邑於宽济帝嘉叹复封宽及济子。
    魏王修北海营陵人也。初平中北海孔融召为主簿举孝廉修让邴原融不听（融集有融答修教曰：原之贤也。吾知之以昔高阳氏有才子八人尧不能用舜实举之原可谓不患无位之士以遗後贤不亦可乎！修重辞融答曰：掾清身吉己历世艰难谋而鲜过惠训不倦余嘉乃勋应乃懿德用先尔于王廷其可辞乎！）时天下乱遂不行後为太常。
    蔡邕陈留外黄人也。同郡申屠蟠有节行邕深重之及被州辟乃辞让之曰：申屠蟠禀气玄妙性敏心通丧亲尽礼几於毁灭至行美义人所鲜能安贫乐潜味道守真不为燥湿轻重不为穷达易节方之於邕以齿则长以德则贤後郡召为主簿不行。
    崔琰清河东武城人也。初为武帝东曹掾记让曰：徵士邴原议郎张范皆秉德纯懿志行忠方清静足以厉俗贞固足以事所谓龙翰凤翼国之重宝举而用之不仁者远。
    吴严字曼才彭城人也。张昭进之於大帝帝以为骑都尉从事中郎及横江将军鲁肃卒帝以代肃督兵万人镇据陆口众人咸为喜前後固辞曰：朴素书生不闲军事非才而据咎悔必至发言慷慨至於流涕帝乃听焉世嘉其能以实让。
    陈表字文奥武之庶子也。为偏将军从击合肥战死後追录功臣封表兄修为都亭侯修卒乃封表为都亭侯以继旧表皆陈让乞以传修子延大帝不许晋荀崧为尚书右仆射从弟馗早亡二息序年各数岁崧迎与共居恩同其子太尉临淮公荀ダ国嗣废绝朝廷以崧近属欲以崧子袭封崧哀序孤微乃议封与序论者称焉。
    卫为征北大将军以功封一子亭侯乞以封弟未受命而亡子密受封为亭侯六男无爵悉让二弟远近称之。
    裴为国子祭酒兼右军将军其兄子憬为白衣论述世勋赐爵高阳亭侯杨骏之诛也。以功当封武昌侯请以封憬帝竟封次子该苦陈憬本承嫡宜袭钜鹿先帝恩旨辞不获命武昌之封已之所蒙特请以封憬该时尚主故帝不听後为侍中迁尚书侍中如故加光禄大夫每受一职未曾不殷勤固让表疏十馀上博引古今成败以为言览之者莫不寒心。
    冯恢父为宏农太守爱少子淑欲以爵传之恢父终服阕乃还乡里结草为庐阳不能言淑得袭爵。
    顾众吴郡吴人为鄱阳太守王敦构逆欲以为吴兴内史众固辞举吏部郎桓彝亦让众事并不行熊远字孝文有志尚县召为功曹不起强与衣帻扶之使谒十馀日荐於郡由是辟为文学掾远曰：辞大不辞小也。固请留县。
    前燕阳骛仕慕容为太尉慨然而叹曰：昔尝林徐邈先代名臣犹以鼎足任重而终辞三事以吾虚薄何德以堪之固求罢职言甚恳至优答不许。
    前秦王猛仕苻坚为冀州牧坚召猛为丞相猛至长安加都督中外诸军事猛辞让再三坚不许後为尚书令转司徒录尚书事猛辞以无功不拜其後数年复授司徒猛复上疏曰：臣闻乾象盈虚惟后则之位称不才官非则旷郑氏翼周仍世载咏王叔昧宠政替身亡斯则成败之殷监为臣之ぁ戒窃惟鼎宰崇重参路天阶宜妙尽时贤对扬休命魏祖以文和为公贻笑孙后千秋以一言致相匈奴哂之臣何庸狷而应斯举不但取嗤邻远实令为虏轻秦昔东野穷驭颜子知其将弊陛下不复料度臣之才力私惧败亡是及。且上亏宪典臣何颜处之虽陛下私臣其如天下何愿回日月之鉴矜臣後悔使上无过授之谤臣蒙覆焘之恩坚竟不从。
    宋蔡景玄兴宗子也。兴宗薨遗令薄葬奏还奉爵追赠後授景玄固辞不受。又奏还封表疏十馀上见许诏曰：景玄表如此故散骑常侍中书监左光禄大夫开府仪同三司乐安县开国伯兴宗忠恪立朝谋猷宣著往属时难勋亮帷幄锡分壤实允通诰而恳诚慊备彰存没廉素情有声轨景玄固陈先志良以恻然虽彝典宜全而哀款难夺可特申不瞑之请永矜克让之风。
    孔ダ会稽山阴人初为衡阳王义季安西主簿领南义阳太守转署记室奉笺固辞曰：记室之局实惟华要自非文行秀敏莫或居之ダ逊业之举无闻於乡部惰游之贬有编於疲农直山渊藏引用不遐弃故得风抚润凭附弥年今日之命非所敢冒昔之学优文富犹尚斯难况ダ能薄质鲁亦何容易ダ闻居方辨物君人所以官才陈力就列自下所以奉上ダ虽不敏尝服斯言今宠藉惟旧举非尚德恐无以提衡一隅佥允视听者也。伏愿皇天明其心乞改今局授以曹则凫鹤从方所忧去矣。又曰：夫以记室之要。且须通才敏思加性情伦密者ダ学不综实性。又疏惰何可以属之秘记秉笔文闺假吹之尤方所非滥ダ少沦常简本无远植荣进之愿何能忘怀。若实有萤爝增晖光景固其腾声之日飞藻之辰也。岂敢自求从容保其淡逸伏愿矜其鲁拙业之有地则曲成厚施终始优渥义季不能夺遂得免。
    南齐吴达之义兴人也。少有义行为乡里所称郡命为主簿固以让兄。又让世业旧田为族弟弟亦不受田遂废建元二年诏表门闾。
    褚贲渊之长子也。建元初为侍中渊卒上表称疾让封与弟蓁永明八年蓁改封巴东郡侯明年表让封还贲子霁诏许之。
    梁阳公则为中护军宁都侯公则卒子瞟嗣有罪国除高祖以公则勋臣特诏听庶长子兆嗣兆固让历年乃受。
    後魏李承字伯业镇国大将军敦煌公宝之子也。太武时为爵姑臧侯宝卒承应传先封以自有爵乃让弟茂时论多之文成时为龙骧将军荥阳太守卒。
    裴询为散骑常侍时大邑中正阙司徒召询为之询族叔丙自陈情愿此官询遂让焉时论善之。
    封万护父敕文为镇西将军赐爵天水公献文天安元年五月卒万护以长子让爵於弟翰於时让者唯万护及元氏侯赵辟恶子元伯让其弟次兴朝廷义而许之。
    王肃为辅国将军长史赐爵开阳伯肃固辞伯爵许之。
    崔光韶初除奉朝请与弟光伯双生操业相侔特相友爱遂经吏部尚书李冲让官於光伯辞色恳至冲为奏闻孝文嘉而许之太和二十年以光韶为司空行参军复请让从叔和曰：臣诚微贱未登让品属逢唐朝耻无让德和亦谦退辞而不当孝武善之遂以和为广陵王国常侍。
    崔光为侍中领著作与李彪共撰国书光以彪意在专功表解侍中著作以让彪宣武不许其子励除秘书郎中以父光为著作固辞不拜。
    路侍庆阳平清渊人有用与广平宋翻俱知名为乡闾所称相州刺史李安世并表荐之太和中除奉朝请侍庆以从兄文举有才望因推让之孝文遂并拜焉。
    卢同为抚军将军兄绣少多大言尝云：公侯可致至此始为都水使者同启求回身二阶以加遂除征安州刺史论者称之。
    窦瑗字世珍辽西雒阳人也。为尔朱荣北道大行台左丞从荣东讨葛荣事平封容城县开国伯邑五百户後除征虏将军通直散骑常侍仍左丞瑗乞以容城伯让兄叔珍诏听以新书男转授之叔珍由是位至太山太。
    李谧相州刺史晏世之少子好学博通诸经以公子徵拜著作佐郎辞以授弟郁诏许之。
    卢道将字祖应秘书监渊之长子渊卒袭父爵固安伯而让其第八弟道舒有司奏闻诏曰：长嫡承重礼之大经何得取授也。而道将引清河国王常侍韩子熙让弟仲穆鲁阳男之例尚书李平重申奏诏乃听後为燕郡太守司徒司马。
    韩子熙麒麟之子为清河王怿郎中令初麒麟以爵让弟显宗不受子熙缘父素怀卒亦不袭及显宗卒子熙别蒙赐爵让弟仲穆。
    北齐韶为武卫将军封下雒县男後以恩赐父荣姑臧县侯其下雒县男启让继母弟宁安文宣受禅别封霸城县侯韶让其继母弟孝言论者美之。
    司马子如为太尉兄子膺之自尚书郎历中书黄门郎子如别封须昌县公回授膺之封隆之为仪同三司表以先爵富城子及武城子转授弟子孝琬等朝廷嘉而从之。
    李元忠为太常卿殷州大中正後以从兄瑾年长以中正让之。
    後周杨宽事魏为华州别驾孝庄反正拜华州大中正封澄城县伯孝武末请以澄城县伯让兄穆诏许之。
    陆通吴郡人也。父政为文帝行台左丞原州长史封爵中都县伯通以军功。又别封都昌伯及政卒乃让父爵中都县伯令弟逞袭之。
    隋乞伏慧马邑鲜卑人也。为大将军豫平尉迟迥功进位柱国赐爵西河郡公邑二千户赉物二千二百请以官爵让兄朝廷不许论者义之。
    杨文思父宽开皇初为左光禄大夫封正平郡公文思当袭父爵自以非嫡遂让封於弟文纪当世多之唐徐世父盍为上柱国舒国公诏宜封济阴郡王食邑五千户盍後竟辞王爵许之。
    刘审礼刑部尚书彭城郡公德威之子贞观中为左骁卫郎将丁父忧服阕当袭爵累表让弟朝议不许许诫惑当袭爵让弟诫言诫言固辞竟封诫惑制曰：鸿胪少卿许诫惑门袭建侯地应立长而业存友爱尝推邑以成名弟。且能贤复让封於义嗣是彰德举足附前徽宜取正於承家俾有明於合礼可封盐山县开国侯食邑一千户。
    泉献诚高丽人也。则天天授元年迁左卫大将军时内出金银宝物令宰相於南北衙文武官内择能射者五人共赌之内史张光辅先让献诚为第一献诚复让右玉钤卫大将军薛咄摩之摩之。又让献诚既而献诚奏曰：陛下今简能射五人所得者多非汉官也。臣恐自此後无汉官功射之名伏望停寝此射则天嘉而从之。
    孔戢字方举父岑著作郎属季父巢父死难德宗悯悼加等俾与子侄一人官因授戢修武尉戢以长兄未仕固乞回授後终京兆尹。
    梁张佶不知何郡人也。唐乾宁初刘建峰据湖南独邵州不宾命都将马殷讨之期岁未克而建峰为部下所杀军乱邻寇。且至是时佶为行军司马属潭人谋帅曰：张行军即所奉也。佶不得已而视事旬日之间威声大振寇亦解去乃谓将吏曰：佶才能不如马公况明庭重藩非其人不可因以牍召殷殷亦不疑禀命而至佶受拜谒礼毕命升阶让殷为帅佶即趋下率众贺乃自请率师代殷攻邵州下之复为行军司马垂二十年。
    ●卷八百十五
    ○总录部　诚感
    《礼》曰：至诚如神。《易》曰：观其所感而天地万物之情可见矣。盖夫锺最灵之质陶中和之气精恳内激期潜会乃至湍流自却金石为开集天泽於旱。又烛异光於幽晦神交於梦寐德柔於猛骛殊类扰狎奇徵协应以至岳灵通感海神助顺品物效正累囚不欺斯固繇衷以发寂然而通以至情而格于神明君子之为贵者也。
    楚熊渠子夜行见寝石以为伏虎弯弓而射之没金饮羽下视知其石也。因复射之矢摧无迹。
    汉李广尝出猎见草中石以为虎而射之中石没矢视之石也。他日射之终不能入矣。广位至前将军。
    王尊成帝时为东郡太守久之河水盛溢泛浸瓠子金是老弱奔走恐水决为害尊躬率吏民投沈白马劾水神河伯尊亲执圭璧使巫策祝请以身填金是因止宿庐居是上吏民数千万人争叩头救止尊终不肯去及水盛是坏吏民皆奔走唯一主簿泣在尊旁立不动而水波稍却回还吏民嘉壮尊之勇节。
    後汉许杨汝南人太守邓晨署杨都水掾使复立鸿陂豪右大姓因缘陂役竞欲辜较在所杨一无听遂共谮杨受取赂晨遂收杨下狱而械取自解狱吏恐遽白晨惊曰：晨果滥矣。太守闻忠信可以感灵今其效乎！即夜出杨遣归时天大阴晦道中。若有火光之时人异焉。
    陈以尚书教授躬自耕种尝有黄雀飞来随翱翔。
    谅辅广汉人仕郡为五官掾时夏天旱太守自出祈祷山川连日而无所降辅乃自暴庭中慷慨咒曰：辅为股肱不能进谏纳忠荐贤退恶和调阴阳承顺天意至令天地否隔万物焦枯百姓喁喁无所诉告咎尽在辅今郡太守改服责已为民祈福精诚恳到未有感激辅今敢自祈请。若至日中不雨乞以身塞无状，於是积薪柴聚茭茅以自环构火其傍将自焚焉未及日中时而天晦合须臾澍雨一郡沾润世以此称其至诚。
    范式字巨卿与张元伯为友元伯卒式忽梦见元伯玄冕垂缨屣履而呼曰：巨卿吾以某日死当以尔时葬永归黄泉子未我忘，岂能相及式恍然觉寤悲叹泣下具告太守请往奔丧太守虽心不信而重违其情许之式便服朋友之服投其葬日驰往赴之式未及到而丧已发引既至圹将窆而柩不肯进其母抚之曰：元伯，岂有望耶遂停柩移时乃见有素车白马号哭而来其母望之曰：，必是范巨卿既至叩丧言曰：行矣。元伯死生路异永从此辞会葬者千人咸为挥涕式自执绋而引柩，於是乃前式後位至庐江太守魏管宁北海人避难至於辽东所居左右无斗讼之声礼让移於海表文帝即位徵宁将家属浮海还郡宁之还也。在海中遇暴风船皆没惟宁乘船自。若时夜风晦船人尽惑莫知所泊望见火光取趋之得岛岛无居人。又无火烬行人咸异焉以为神光之佑也。後复以安车徵之会宁卒。
    朱冲南安人居近夷俗羌戎奉之。若君冲亦以礼让为训邑里化之路不拾遗村无凶人毒虫猛兽皆不为害卒以寿终。
    晋嵇康遇王烈共入山烈尝得石髓如饴即自服半馀半与康皆凝而为石。又於石室中见一卷素书遽呼康往取取不复见烈乃叹曰：叔夜志趣非常而辄不遇命也。其诚心所感每遇幽异如此位至中散大夫。
    徐苗有志行尝宿亭舍有神告亭坏遽出得免苗虽徵辟皆不就。
    束阳平元城人太康中郡界大旱为邑人请雨三日而雨注众谓诚感为作歌曰：束先生通神明请天三日甘雨零我黍以育我稷以生何以酬之报束长生官至尚书郎。
    陆机吴郡人有骏犬名曰：黄耳机在雒谓犬曰：我家绝无书信汝能赍书取消息不犬摇尾作声机乃为书以竹盛之而系其颈犬寻路南走遂至其家得报还雒其後因以为常後河间王假机後将军河北大都督。
    董景道永平中知天下将乱隐於商雒山衣木叶食树果弹琴歌笑以自娱毒虫猛兽皆绕其傍是以刘元海及聪屡徵皆碍而不达以寿终。
    颜含二亲既终两兄既没次嫂樊氏因疾失明含课励家人尽心奉养每日自尝省药馔察问息耗必簪履束带医人疏方应须蚺蛇胆而寻求备至无由得之含忧叹累时尝昼独坐忽有一青衣童子年可十三四持一青囊授含开视乃蛇。胆也。童子逡巡出户化成青鸟飞去得胆药成嫂病即愈繇是著名为光禄勋致仕卒丧在殡而邻家失火移棺绋断火将至而灭佥以为淳诚所感也。
    郭文隐居馀杭大壁山中穷谷无人之地倚木於树苫覆其上而居焉亦无壁鄣时猛兽为暴入屋害人而文独宿十馀年卒无患害尝著鹿裘葛巾不饮酒食肉区种菽麦尝有猛兽忽张口向文文视其横骨乃以手探去之猛兽明旦致一鹿於其室前。
    罗含为常侍侍中在官舍有一白雀栖集堂宇及致仕还家阶庭忽兰菊丛生以为德行之感焉。
    徐义为慕容永所获械埋其足将杀之义诵观世音经至夜中土开械脱於重禁之中。若有人导之者遂奔杨期期以为雒阳令。
    宋谢述少有志行随凡纯在江陵纯遇害述奉纯丧还都行至西塞值暴风纯丧舫漂流不知所在述寻小船寻求之经纯妻庾舫遇庾遣人谓述曰：丧舫存没已应有在风波如此，岂可小船所冒小郎去必无及宁可存亡俱尽耶述泣答曰：若安全至岸当须营理如其已致意外述亦无心独存因冒浪而进见纯丧几没述号叫呼天幸而获免咸以为精诚所致也。高祖闻而嘉之述後位至吴兴太守。
    南齐江泌性行仁义衣弊虱饥死乃复取置衣中数日间终身无复虱後武帝以为南康王侍读卒。
    顾欢晚节服食不与人通每旦出户山鸟集其掌取食事黄老道解阴阳书诏以太学博士徵之不就。
    谢昌寓陈郡人也。为广州参军孝性甚至尝养一鹄昌寓疾二旬而鹄二旬不食昌寓亡而鹄遂飞去虞愿为晋平太守郡旧出蚺蛇胆可为药有饷愿蛇者愿不忍杀放於二十里外山中一夜蛇还床下复送四十里经宿复还故处愿更令远送乃不复归论者以为仁心所致也。
    卢度始兴人有道术少随张永北征永败虏追急阻淮水不得度过度心誓曰：若得免死从今不复杀生须臾见两流来接之得免复隐居西昌三顾山鸟兽随之夜有鹿触其壁度曰：汝坏我壁鹿应声去屋前有池养鱼鱼次第来取食乃去永明末以寿终何胤卢江人也。累徵不就少时尝患渴痢积岁不愈後在吴中石佛寺建讲於讲所昼寝梦一道人形貌非常授丸一掬梦中服之自此而差时人以为淳德所感。
    何胤居虎丘西寺讲论经义尝禁杀有虞人逐鹿鹿往来趋何伏而不动。又有异鸟如鹤红色集讲堂驯狎如家禽焉後诏徵为侍中不就卒。
    韦鼎初为梁邵陵王主簿侯景之乱鼎兄昂卒於京城鼎负尸出寄於中兴寺求棺无所得鼎哀愤恸哭忽见江中物流至窃窃异之往视乃新棺也。因以充殓元帝闻之以为精诚所感。
    陈王固为梁元帝相国户曹属掌管记聘於西魏固宴飨之际请停杀一羊於固前跪拜。
    後周王思政初为太祖丞相中军大将军虽被任委自以非相府之旧每不自安太祖在同州与群公宴集出锦及杂绫绢数命诸将樗蒲取之物既尽太祖。又解所服金带令诸人遍掷曰：先得卢者即与之群公将军莫有得者次至思政乃敛容跪坐而自誓曰：王思政羁旅归明蒙宰相国士之遇方愿尽心效命上报知已。若此诚有实令宰相赐知者愿掷即为卢。若内怀不尽神灵亦当明之使不作也。便当杀身以谢所奉辞气慷慨一坐尽惊即拔佩刀横於膝上览樗蒲拊髀掷之比太祖止之掷为卢矣。徐乃拜而受自此之後太祖倚待更深转骠骑将军。
    李远为都督尝较猎於莎栅见石在薄中以为伏兔射之而中镞入寸馀就而视之乃石也。太祖闻而异之赐。《书》曰：昔李将军广亲有此事公今复尔可谓世载其德虽熊渠之名不能独擅其美。
    张元字孝始河北芮城人年六岁村陌有狗子为人所弃者元见即收而养之其叔父怒曰：何用此为将欲更弃之元对曰：有生之类莫不知其性命。若天生天杀自然之理今为人所弃而死非其道也。若见而不收养无仁心也。是以收而养之叔父感其言遂许焉未几乃有狗母衔一死兔置元前而去。
    隋王伽河间章武人开皇末为齐州参以军初无雅称後被州使送流囚李参等七十馀人诣京师时制流人并枷锁传送伽行次荥阳伽哀其辛苦悉呼而谓之曰：卿辈既犯国刑亏损名教身婴缧绁此其职也。今复重劳援卒岂独不愧於心哉！参等辞谢伽曰：汝等虽犯宪法枷锁亦大苦吾欲与汝等脱去行至京师总集能不违期否皆拜谢曰：必不敢违伽，於是悉脱其枷停援卒与期曰：某日当至京师如致前却吾当为汝受死舍之而去流人感悦依期而至一无离叛帝闻而惊异之召见与语称善久之，於是悉召流人并令携负妻子俱入赐宴於殿庭而赦之擢伽为雍令。
    郭俊字宏文太原文水人家门雍穆七叶共居犬豕同乳乌鹊通巢时人以为义感之应州县上其事高祖遣平昌公宇文严诣其家劳问之持书御史柳巡省河北表其门闾。
    唐裴寂字元真年十四州补主簿隋开皇中为左亲卫家贫无以自业每徒步诣京师尝至华岳因祭神而祝曰：裴元真穷困至此敢修诚谒神神之有灵鉴其运命。若富贵可期当降吉梦再拜而去夜梦白头翁谓寂曰：卿年四十以後方可得志终当位极人臣耳。
    唐临为万泉丞县有轻囚十数人会春暮时雨临白令请出之令不许临曰：明公。若有所疑临请自当其罪令因请假临召囚悉令归家耕种与之约期令归系所囚等皆感恩贷至时毕集诣狱临因是知名王陇德本冯翊王藏仁之苍头也。藏仁父母先没未获合葬既而从役物故其妻孀居旁无亲属陇德迎致其尸并其父母而葬之因庐其墓以负土成坟每有雉悲鸣於坟上焉太宗幸长春宫记表其闾。
    王义方坐与张亮交游贬授儋州吉安丞行至南海舟人将以酒脯致祭义方曰：黍稷非馨义在明德乃酌水而祭为文曰：思帝乡而北顾望海浦而南浮必也。行愆诸已义负前修长鲸击水天吴覆舟如因忠获戾以孝见尤四维雾廓千里安流灵应如响无作神羞时当盛夏风涛蒸毒既而开霁南渡数岁改授洹水丞。
    归崇敬大历中为仓部郎中充册立新罗王使至海中流波涛迅急舟船坏漏众咸惊骇舟人请以小艇载崇敬避祸崇敬曰：舟人凡数百我何独济逡巡波涛稍息竟免为害。
    李康威少好勇不拘小节自布素中以饮博为事渔阳士子多忌之曾一日与诸游侠辈钓於桑乾赤栏桥之侧自以酒祷曰：吾。若有幽州节度分则获一大鱼俄有饵钩者随手持之得鲤鱼长三尺馀人甚异焉後果镇幽州。
    後唐内臣张承业为监军夹城之役遣承业求援於凤翔时河中阻绝自离石渡河春冰方泮凌澌奔威舣舟不得渡因祷河神是夜梦神人谓曰：子但渡流水无患既寤津吏报曰：河冰合矣。凌晨蹑冰而济旋踵冰解。
    周徐台符晋末为翰林学士契丹之陷中原也。台符从虏帐北至於蓟门及戎人内溃乃窜身南归初台符所乘马性好嘶鸣及自虏中回尝露宿於草中虽胡骑连群经其左右而台符马。若箝其口然及行至汉地即嘶鸣如故时人以为积善之所感也。
    段希尧初仕晋为右谏议大夫使于吴越及乘舟海风涛暴越戢师仆从皆相顾失色希尧谓左右曰：吾生平履行不欺暗室昭昭天鉴岂无佑乎！汝等但以吾为必当无患言讫而风止乃获利涉。
    ○总录部　阴德
    夫明晦之际虽则有殊而善恶之报诚亦无忒是以为善则锡之福而昌厥世为恶则降之咎而殛其身盖如影响之相须符契之胥合者也。若乃济危难恤羁孤慎罚缓死以存乎！性命危言切谏以申乎！幽冤迨及骼之类鸟兽之微莫不形恻隐之心成全活之惠故能恩洽於物庆流於家成必大之徵享无疆之贻孙翼子乃公乃侯足以见天道之不诬人心之可复者尔。
    魏颗父武子为晋大夫有嬖妾无子武子疾命颗曰：必嫁是疾病（疾甚曰：病）则曰：必以为殉及卒颗戒之曰：疾病则乱吾从其治也。及辅氏之役颗见老人结草以亢杜回（亢御也。杜回秦之力士）杜回踬而颠故获之夜梦之曰：余尔所嫁妇人之父也。尔用先人之治命余是以报韩厥晋人感晋景公绍赵孤之子武以成程婴公孙杵臼之义此天下之阴德也。韩氏之功於晋未睹其大者也。然与赵魏终为诸侯十馀世宜乎！哉！
    孙叔敖楚人初为儿出游归遂忧而不食其母问其故泣而对曰：吾闻见两头蛇必死吾恐人。又见之杀而埋之母曰：无忧汝不死矣。吾闻有阴德者天必报之以福果不死矣。
    汉丙吉字少卿武帝末巫蛊事起吉以故廷尉监徵诏治巫蛊郡邸狱连岁不决後元二年武帝疾往来长杨五柞宫（长杨五柞宫并在往来二宫之间）望气者言长安狱中有天子气，於是帝遣使者分条中都官诏狱系（条谓疏录之）亡轻重一切皆杀之内者令郭穰夜到郡邸狱吉闭门拒使者不纳曰：皇曾孙在他人亡辜死者犹不可况亲曾孙乎！相守至天明不得入穰还以闻因劾奏吉武帝亦寤曰：天使之也。因赦天下郡邸狱系者独赖吉得生恩及四海也。（吉拒闭使者天子感寤乃普赦天下其郡邸系于狱者既因吉得生而赦宥之恩遂及四海也。）及曾孙立是为宣帝吉为人深厚不伐善自曾孙遭遇吉绝口不道前恩（遭遇谓升大位也。）故朝廷莫能明功也。後帝知吉有厚恩封吉为博阳侯邑千三百户临当封吉疾病帝将使人加绋而封之，及其生存也。（绋系印之系也。）帝忧吉疾不起太子太傅夏侯胜曰：此未死也。臣闻有阴德者必飨其乐以及子孙今吉未获报而疾甚非其疾也。後病果愈後五岁代魏相为丞相。
    于定国父于公（史失其名）其闾门坏父老方共治之（闾门里门也。）于公谓曰：少高大闾门令容驷马高车我治狱多阴德未尝有所冤子孙必有兴者至定国为丞相永为御史大夫封侯传世。
    王翁孺为绣衣御史逐捕群盗及吏畏懦逗留当坐者翁孺皆纵不诛以奉使不称叹曰：吾闻活千人有封子孙吾所活者万馀人後世其兴乎！
    後汉何敞六世祖比干字少卿经明行修兼通法律为汝阴县狱吏决曹掾平活数千人（一云：比干武帝时为廷尉与张汤同时汤持法深而比干务仁恕数与汤争虽不能尽得然所济活者以千数）後为丹阳都尉狱无冤囚淮汝号曰：何公武帝征和三年三月辛亥天大阴雨比干在家日中梦贵客车骑满门觉以语妻语未已而门有老妪可八十馀头白求寄避雨雨甚而衣履不г渍雨止送至门乃谓比干曰：公有阴德今天赐君策以广公之子孙因出怀中策符状如简长九寸凡九百九十枚以授比干子孙佩印绶者当如此算比干年五十八有男六。又生三子宣帝本始元年自汝阴徙平陵代为名族（臣钦。若等曰：案。《後汉书》比干生蜀郡太守寿寿生京辅都尉显显生光禄大夫鄢鄢生济南太守宠宠生五官中郎将敞也。）。
    邓禹为太傅尝叹曰：吾将百万之众未尝妄杀一人其後代必有兴者禹子陔。又言尝闻活人者子孙有封兄训为使者修石臼河岁活数千人天道可信家必蒙福（臣钦。若等曰：按。《後汉书》训子骘悝宏闾皆封万户侯训女即和熹皇后也。）。
    虞诩陈国武平人祖父经为郡县狱吏按法平允务存宽恕每冬月上其状尝流涕随之尝称曰：东海于公高为里门而其子定国卒至丞相吾决狱六十年矣。虽不及于公其，庶几乎！子孙何必不为九卿邪故字诩曰：升卿诩後为司隶校尉尚书仆射。
    梁商曾祖父统更始二年为中郎将安集凉州商女即顺烈皇后也。后少善女工好读书史商深异之窃谓诸弟曰：我先人全济河西所活者不可胜数虽大位不究而积德为报。若庆流子孙者傥兴此女乎！
    袁安字邵公好学有威重明帝朝为楚郡太守治楚王狱所申理者四百馀家皆蒙全济安遂为名臣章帝时至司徒生蜀郡太守京弟敞为司徒京子阳为太尉阳四子长子平平弟成左中郎将成弟逢逢弟隗皆为公杨震华阴人父宝年九岁时至华阴山北见一黄雀为鸱枭所抟坠於树下为蝼蚁所困宝取之以归置巾箱中唯食黄花百馀日毛羽成乃飞去其夜有黄衣童子向宝再拜曰：我王母使者君仁爱救拯实感成济以白环四枚为宝令君子孙洁白位登三事如此环矣。（臣钦。若等曰：按。《後汉书》震与子兼曾孙彪俱为太尉孙赐为司徒）。
    王忄屯广汉新都人尝诣京师於空舍见一书生疾困愍而视之书生谓忄屯曰：我当到雒阳而被病命在须臾晋下有金十斤愿以相赠死後乞藏骸骨未及问姓名而命绝忄屯即鬻一斤营其殡葬馀金悉置棺下久无知者後归数年县署忄屯大度亭长初到之日有马驰入亭中止其日大风飘一绣被复堕忄屯前即言之於县县以归忄屯忄屯後乘马到谯县马遂奔走牵忄屯入宅舍主人见之喜曰：今擒盗矣。问忄屯所由得马忄屯具说其状并及绣被主人怅然良久乃曰：被随旋风与马俱亡卿何阴德而致此二物忄屯自念有葬书生事因说之并道书生形貌及埋金之虔主人大惊号曰：是我子也。姓金名彦前往京师不知所在何意卿乃葬之大恩久不报天以此章卿德耳忄屯悉以被马还之彦父不取。又厚遗忄屯忄屯辞让而去时彦父为州从事因告新都令假忄屯休息自迎彦丧馀金具存忄屯由是显名。
    晋孔愉以讨华轶功封馀不亭侯愉尝行经馀不亭见笼龟於路者愉买而放之溪中龟中流左顾者数四及是铸侯印而印龟左顾三铸如初印工以告愉乃悟遂佩焉。
</div>
    <div class="pagination">
<a href="册府元龟_page594.html">上一页</a><span>...</span><a href="册府元龟_page590.html">590</a><a href="册府元龟_page591.html">591</a><a href="册府元龟_page592.html">592</a><a href="册府元龟_page593.html">593</a><a href="册府元龟_page594.html">594</a><span class="current-page">595</span><a href="册府元龟_page596.html">596</a><a href="册府元龟_page597.html">597</a><a href="册府元龟_page598.html">598</a><a href="册府元龟_page599.html">599</a><a href="册府元龟_page600.html">600</a><span>...</span><a href="册府元龟_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
