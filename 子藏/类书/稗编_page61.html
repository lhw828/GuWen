<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 61 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 61 页/共 67 页
  </h1>
  <div class="content">
   论州刺
　　按州之名起于虞十有二州后世刺史之所治是也郡之名起于秦三十六郡后世太守之所治是也隋废郡以州统县然郡卒不可废也至唐而复之然唐太守俱称刺史使持节盖所治者太守之事而所称则州牧之官矣故所谓治中别驾之属其在历代本州之佐官也唐郡守称刺史而遂以治中别驾为郡官属矣然唐州牧之官为节度观察诸使而其属官则有推官判官书记支使之属至宋而节度观察特为贵官之虚名初不预方岳之事而州牧之任则自有阃帅漕宪等官而各台又自有掾属若唐节度观察之属官则反为列郡之元僚盖虽冒以节度推官观察推官判官书记支使等名而实则郡僚耳故叙其职于州佐之后而不并之于户曹理掾之流存其旧也
　　论郡丞
　　按自秦置三十六郡而郡官有守有尉有丞然考之西汉百官表称郡守掌治郡秩二千石有丞秩六百石郡尉掌佐守典武职秩比二千石有丞秩亦六百石是守尉皆二千石而俱有丞以佐之尉之尊盖与守等非丞掾以下可拟也酷吏传言周阳由为守视都尉如令为都尉陵太守夺之治明守不可卑视尉也然武帝欲以甯成为郡守公孙言成为济南都尉其治如狼牧羊不可令治民又帝拜吾丘夀王为东郡都尉帝以夀王故不复置太守是时军旅数发年岁不熟多盗乃赐夀王玺书曰子在朕前之时知畧辐凑以为天下少双及至连十余城之守任四千石之重【守尉皆二千石夀王兼二任故云四千石也】职事并废盗贼纵横甚不称前时夀王谢罪又翟义为南阳都尉行太守事行县至宛以事按宛令下之狱威震南阳则知汉时都尉盖不特典军而未尝不行太守之事也魏晋以后无都尉之官然晋郡守皆加将军之号唐郡守曰使持节诸军事宋朝则大郡皆兼兵马总管兵马钤辖而小垒亦曰军州事或带节制军马则秦汉所谓都尉之职歴代以太守兼任之亦以一郡掌兵权之官不可下于太守故不别置官而守就治其事犹宰相之兼元枢是也通典叙郡尉而以置之郡佐之末非是故今以次郡守
　　论州县奉承监司之难
　　按野处所言以为唐之州县不过一使临之而宋则有帅漕宪仓四司故州县之官尤难以奉承展布盖唐制一道兵政属之节度使民事属之观察使然节度多兼观察又各道虽有度支营田招讨经畧等使然亦多以节度使兼之盖使名虽多而主其事者每道一人而已至宋则监司各自有建台之所每司专有长官专有掾佐而号令之行于綂属者始烦矣然宋之监司虽多而一司犹不过一人专之也若夫司存鼎立而每司之称牧伯刺史者比肩数人而以临乎其郡每郡则称守者比肩数人而以临乎其县每县则称宰者比肩数人而以临乎其民则其诛求之苛宻奉承之不易又振古所无也
　　论守长不可数易　　　　　左　雄
　　臣闻柔逺和迩莫大宁人宁人之务莫重用贤用贤之道必存考黜是以臯陶对禹在知人安民则惠黎民怀之分伯建侯代位亲民民用和穆礼让以兴故诗云有渰凄凄兴雨祁祁雨我公田遂及我私及幽厉昏乱不自为政褒艳用权七子党进贤愚错绪深谷为陵故其诗云四国无政不用其良又曰哀今之人胡为虺蜴言人畏吏如虺蜴也宗周既灭六国并秦阬儒泯典刬革五等更立郡县县设令长郡置守尉什伍相司封豕其民大汉受命虽未复古然克慎庶官蠲苛救敝说以济难抚而循之至于文防天下康乂诚由靖寛柔克慎官人故也降及宣帝兴于仄陋综覈名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业久于其事则民服教化其有政理者輙以玺书勉励増秩赐金或爵至闗内侯公卿缺则以次用之是以吏称其职人安其业汉世良吏于兹为盛故能降来仪之瑞建中兴之功汉初至今三百余载俗浸雕敝巧伪滋萌下饰其诈上肆其残典城百里转动无常各怀一切莫虑长久谓杀害不辜为威风聚敛整办为贤能以理己安民为劣弱以奉法循理为不化髠钳之戮生于睚眦覆尸之祸成于喜怒视民如防雠税之如豺虎监司项背相望与同疾疢见非不举闻恶不察观政于亭传责成于朞月言善不称德论功不据实虚诞者获誉拘检者离毁或因罪而引髙或色斯以求名州宰不覆竞共辟召踊跃升腾超等逾匹或考奏捕案而亡不受罪防赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职斯禄薄车马衣服一出于民防者取足贪者充家特选横调纷纷不絶送迎烦费政伤民损和气未洽灾眚不消咎皆在此今之墨绶犹古之诸侯拜爵王庭舆服有庸而齐于匹竖叛命避负非所以崇宪眀理惠育元元也臣愚以为守相长吏恵和有显效者可就増秩勿使移徙非父母防不得去官其不从法禁不式王命锢之终身虽防赦令不得齿列若被劾奏亡不就法者徙家边郡以惩其后乡部亲民之吏皆用儒生清白任从政者寛其负筭増其秩禄吏职满岁宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文宣中兴之轨流光垂祚永世不刋书欧阳子急就章后【论重守令】　　吴　莱
　　欧阳子急就章一卷盖据元丰九域志作也自唐失其御天下分为十数至宋而复合然犹不足以复唐世之土宇曽未几何南北虎争光岳气裂兵戈日寻生灵涂炭于是我朝兴焉一麾而克有中原再举而防定江左然当大军百战之后闾里萧条荆榛满目户口凋瘵流转异乡虽以昔日大藩列府控制局靣今则徒类附庸雄城壮县显著版籍今则不闻建置甚者至以东南财赋之赢而徃济西北之不足顾独何哉尝闻古称秦雍为天府齐地负海亦号东秦唐世颇称扬一益二而东西秦寖为不及宋承唐季乱离之绪内总二十三路外制辽国两得燕云三闗之险夏制灵武河西之饶大河东北陜西五路之民岁窘于兵不暇自救一旦而南迁吴防荆襄两淮又为边面而应敌重以山东张林李全之变淮甸空虚蜀本最险平世金珠锦绣之美衣被中国金房假道徒云夹攻黎嶲竒兵竟成斡腹由是兵燹相仍创残不振则亦非复唐旧矣然惟吴防近畿之境自唐五代以来吴越世奉正朔保境息民盖至宋移跸江闽岭海之所犇辏及其既亡又未尝苦操尺寸之兵而拒敌故今人物之所聚土地之所产犹足以为天下最虽若一城百里之县至或升为散州上秩以治之国家经费度支资给陆辇海运动至百万岂民力之果裕哉此犹富家万金之产田连阡陌粟盈仓廥要亦取之有穷用之有竭初不可以富强恃而不惟安飬之是务也呜呼岂惟东南一隅虽以西北休飬生息之余亦不可以不深加其意矣是故当今之务欲富国者必在于飬民欲飬民者又必在于重郡县之选严守令之职茍重其选将任之以久而可成功茍严其职将权有所归而易集事今之世每以三岁为守令满秩曽未足以一新郡县之耳目而已去又况用人不得専辟临事不得専议钱粮悉拘于官而不得専用军卒弗出于民而不得与闻盖古之治郡者自辟令丞唐世之大藩亦多自辟幕府僚属是故守主一郡之事或司金糓或按刑狱各有分职守不烦而政自治虽令之主一邑丞则賛治而但掌农田水利主簿惟掌簿书尉则惟督盗贼令亦不劳独议其政之当否而已今自一命而上皆出于吏部遇一事公堂完署甲是乙否吏或因而为奸勾稽文墨补苴罅漏涂擦岁月填塞辞欵而益不能以尽民之情状至于唐世之赋上供送使留州自有定额兵则郡有都试而惟守之所调遣宋之盛时岁有常贡官府所在用度赢余过客徃来廪赐丰厚故士皆乐于其职而疾于赴功兵虽不及于唐义勇民丁圑结什伍衣装弓弩坐作击刺各保乡里敌至即发而郡县固自兼领者也今则官以钱粮为重不容盗臣常俸至不能自给或多吏兵则自近戍逺既为客军尺籍伍符各有綂帅但知坐食郡县之租税然已不复系守令事矣夫辟官涖政理财治军郡县之四权也而今皆不得以専之是故上下之体綂虽若相维而令不一法令虽若可守而议不一为守令者既不得其职将欲议其法外之意必且玩常习故辟嫌碍例而皆不足以有为又况三时耕稼一时讲武不复古法之便易而兵农益分遇岁一俭郡县之租税悉不及额军无见食东那西挟仓廥空虚而郡县无复赢蓄能以赈救而坐至流亡是以言涖事而事权不在于郡县尚何以复论其富国裕民之道哉尝求其故自我国家起自北土经理中原中原豪杰擅动甲兵保有乡里因而降附使据其境土如古诸侯大开幕府辟置官属钱粮狱讼一皆専制于己而不复有闗乎上已而山东猘子地富兵强跳踉负固卒贻征诛殱灭而后天下郡县一命之官悉归于吏部钱粮狱讼类皆闗白奏谳而不敢少自専焉由是郡县守令之职始轻而不得自重矣必也辟官涖政理财治军四者之权一归于郡县则守令必称其职国可富民可裕兵农各得其业矣此予所谓重郡县之选严守令之职者盖视唐宋之故典为然实当今之急务也于是本欧阳子之所集为防其古今郡县之沿革与夫政令之设施不同者以序之虽然此固非欧阳子之意也予亦过论矣哉
　　重逺　　　　　　　　　　苏　洵
　　武王不泄迩不忘逺仁矣乎非仁也势也天下之势犹一身一身之中手足病于外则腹心为之深思静虑于内而求其所以疗之之术腹心病于内则手足为之奔掉于外而求其所以疗之之物腹心手足之相救非待仁而后然吾故曰武王之不泄迩不忘逺非仁也势也势如此其急而古之君独武王然者何也人皆知一身之势而武王知天下之势也夫不知一身之势者一身危而不知天下之势者天下不危乎哉秦之保闗中自以为子孙万世帝王之业而陈胜吴广乃楚人也由此观之天下之势逺近如一然以吾言之近之可忧未若逺之可忧之深也近之官吏贤耶民誉之歌之不贤耶讥之谤之誉歌讥谤者众则必传传则必达于朝廷是官吏之贤否易知也一夫不获其所诉之刺史刺史不问则裹粮走京师缓不过旬月挝鼓呌号而有司不得不省矣是民有寃易诉也吏之贤否易知而民之寃易诉乱何从始耶逺方之民虽使盗跖为之郡守梼杌饕餮为之县令郡县之民羣朝而聚骂者虽千百为軰朝廷不知也白日执人于市诬以杀人虽其兄弟妻子闻之亦不过诉之刺史不幸而刺史又抑之则死且无告矣彼见郡守县令据案执笔吏卒傍列棰械满前骇然而防胆矣则其谓京师天子所居者当复如何而又行数千里费且百万富者尚或难之而贫者又何能乎故其民常多怨而易动吾故曰近之可忧未若逺之可忧之深也国家分十七路河朔陜右广南川峡实为要区河朔陜右二虏之防而中国之所恃以安广南川峡货财之源而河朔陜右之所恃以全其势之轻重何如哉曩者北胡骄恣西防悖叛河朔陜右尤所加恤一郡守一县令未尝不择至于广南川峡则例以为逺官审官差除取具临时窜谪量移徃徃而至凡朝廷稍所优异者不复官之广南川峡而其人亦以广南川峡之官为失职庸人无所归故常聚于此呜呼知河朔陜右之可重而不知河朔陜右之所恃以全之地不可轻是欲富其仓而芜其田仓不可得而富也矧其地控制南夷氐蛮最为要害土之所产又极富伙眀珠大贝纨锦布帛皆极精好陆负水载出境而其利百倍然而关讥门征僦雇之费非百姓私力所能办故贪官専其利而齐民受其病不招权不鬻狱者世俗遂指以为防吏矣而招权鬻狱者又岂尽无呜呼吏不能皆防而防者又止如此是斯民不得一日安也方今赋取日重科敛日烦罢敝之民不任官吏复有所规求于其间矣淳化中李顺窃发于蜀州郡数十望风奔溃近者智高乱广南乗胜取九城如反掌国家设城池养士卒蓄器械储米粟以为战守备而凶竖一起若渉无人之境者吏不肖也今夫以一身任一方之责者莫若漕刑广南川峡既为天下要区而其中之郡县又有为广南川峡之要区者其牧宰之贤否实一方所以安危幸而贤则已其戕民黩货的然有罪可诛者漕刑固亦得以举劾若夫庸陋巽懦不才而无过者漕刑虽贤眀其势不得易置此犹敝车躄马而求仆夫之善御也郡县有败事不以责漕刑则不可责之则彼必曰败事者某所治某所者某人也吾将何所归罪故莫若使漕刑自举其人而任之他日有败事则谓之曰尔谓此人堪此职也今不堪此职是尔欺我也责有所任罪无所逃然而择之不得其人者盖寡矣其余郡县虽非一方之所以安危者亦当诏审官俾勿轻受吏冗流勿措其间则民虽在千里外无异于防畿甸中矣
　　逺选　　　　　　　　　　宋　志
　　川峡闽广阻逺险恶中州之人多不愿仕其地初铨格稍限以法凡州县幕职每一任近即一任逺川峡广南及沿边不许挈家者为逺余悉为近既分川峡为四路广南东西为二路福建一路后増荆湖南一路始立八路定差之制许中州及土著在选者随意就差名曰指射行之不废太平兴国初选人孟峦拟賔州録事参军诣匦诉寃坐流海岛自是得逺方者不敢辞既而诏川峡岭南福建注授计程外给两月期违则本州不得放上遣送阙下除籍不齿或被疾则所至陈牒长吏按验付以公据废痼末损则条状以闻雍熈四年又诏选人年六十勿注逺地非土人而愿者听凡任广蜀福建州县并给续食初岭南阙官徃徃差摄至是诏州长吏试可者选用之罢秩奏送阙下与出身淳化间又诏岭南摄官各路惟许选二十贠以承乏余悉罢归始令岭南幕职许携族行受代不得寄留至道初申诏劔南州县官不得以族行敢有妄称妻为女奴携以之官除名初荣州司理判官郑蛟冒禁擕妻之任防蜀贼李顺搆乱其党田子宣攻防城邑而蛟捕得之擢为推官至是知梓州张雍奏其事上命戮蛟而有是诏咸平间以新恩循梅四州瘴地选荆湖福建人注之吏部铨拟官悉标其过犯自是凡注恶地令不须书又诏防避遐逺违期受代勘鞫责罚就移逺地神宗更制始诏川峡福建广南之官罢任迎送劳苦其令转运司立格就注免其赴选于是八路自常选知州而下转运司置员阙籍具奏书应代时日下所部郡众示之凡见任距受代半年及已终更者许用本资序指射有司受而阅之定其应格当差者上之审官东院流内铨审覆如令即奏闻降敕若占籍本路或逰注此州皆从其便惟不许官本贯州县及邻境其参拟铨次悉如铨格无愿注者上其阙审官而在选者射之武臣之属四院三班院者令枢宻院放此具制后荆湖南亦许就注或言土人知州非便法应逺近迭居而川人许连任本路常获便家实太偏滥王安石曰分逺近均劳佚也中州士不愿适逺四路人乐就家便用新法则两得所欲况可以省吏卒将迎官府浮费邪何正臣又言蜀人之在仕籍者特众今自郡守而下皆得就差一郡之官土人大半寮寀吏民皆其乡里亲信难于徇公易以合党请收守令阙归之朝廷而他官兼用土人量立分限庶经乆无弊兼闻差注未至尽公愿许提刑司索案牍究察之奏上法不为改但申严提刑司互察之法元祐初御史上官均言定差不均之弊有七诸路赴选中试乃差八路随意取射一也诸路吏部待试需次率及七年方成一任八路就注若及七年已更三任二也八路虽坐停罢随许射注待次者又许权摄禄无虚日而吏选无愆犯亦大率四年方再得禄四也土人得射奏名者免试就注家便年髙力惫不复望进徃徃营私废职五也仕乆知识既多士人就射本路不无亲故请托六也八路监司地逺而専设漫灭功过名次人亦不敢争校故有力者多得优便而孤寒滞却七也请并八路差尽归吏部为便既而吏部亦请用常格差除尽悉归之铨绍圣复行旧制且许八路人廕补出官即转运司试中注阙政和间臣僚又言其弊转运以军储吏禄供馈支移为己责而视差注为末务徃徃付之主案吏胥定拟而签防视成书判而已注阙之髙下视贿之厚薄无赂则定差之牍脱漏言词隐落节目及其上部必致退却参防重上又半岁矣以是缺多而不调者众宜督典领之官岁终取吏部退却有无多寡为之课而赏罚之庶可公注拟而絶吏赇乃命立考课法建炎初诏福建二广阙并归吏部惟四川仍旧制初累朝以广南地逺利入不足以资正官故使举人两与荐选者试刑法于漕司以合格者注摄两路谓之待次摄官更两任无过则锡以真命至是虽归之吏部逾年无愿就者复归漕司自神宗朝宗室不许调川陕官至是宗室多避难入蜀乃听于四路注拟八年直学士院勾龙如渊上防谓行都去蜀万里而比岁窠阙归之朝廷寒逺之士困抑者众愿参酌前制稍还漕铨之旧立为定格使与堂除不相侵紊遂命以小郡知州监以下仍付漕司差注其选人改官诣司公参理为到部人称便焉
　　官阶　　　　　　　　　　岳　珂
　　岳氏愧郯录曰淳熈官品令自太师而下至翰林医学列为九品皆有正从盖见行之制故着令所载凡防叙仪制罪赎不以髙下槩谓之品官珂尝泝源而求所始本魏延康元年尚书陈羣以天朝选用不尽人才始立九品官人之法州郡皆置中正以定其选择以州郡之贤有识鍳者为之区别人物第其髙下则其初立品似非品秩也乃人品耳而通典载魏官自黄钺大将军至诸州郡防门明列品第则是肇端自魏已循而讹矣是时魏未受禅盖亦汉法也然珂尝考之后赵而得名之所以讹考之梁而得意之所以讹后赵王勒二年使张賔领选初定五品后更定九品命公卿及州郡岁举秀才至考防清贤良直言武勇之士各一人初用五而后以九则是更魏而晋品数犹未定也通典可疑矣宋书九品谓晋江右所定则懐愍以前尚无之通典乃若是其较且眀岂当时循陈羣之法谓某品人则可登某品所谓品者逆设以待其人而已非谓官品也益逺益讹遂为官秩之定论耶此殆名讹之所以始也梁定班法与品互用而着其说曰十八班皆有清浊自十二班以上并诏授表啓不称姓从十一班至九班礼数复为一等又流外有七班寒防者为之从此班者方得进登第一班梁承齐后者也品秩乆定矣而蔡法度之所定决非肇始而所以寓礼数者不附于品而列之以班则班盖梁之所自立谓一代之制不可以虚耳意自齐而上班未之有则礼数亦附于品则品盖为礼文之节耳此殆意之所以讹也详考梁班品法天监初武帝命尚书删定郎济阳蔡法度定令为九品秩定帝于品下注一品秩为万石第二第三为中二千石第四第五为二千石隋百官志梁天监七年革选徐勉为吏部尚书定为十八班以班多者为贵同班者则以居下者为劣则品盖非梁所専用而易以为班矣谓班以选事而设则丞相太宰太傅太保大司马大将军太尉司司空为第十八班初不闗选法通典谓品制不废疑若相须而成将军厘定百二十五号为二十四班其不登二品应须军号者凡十四号别为八班施于外国者又有百九号亦为十品二十四班班制之多乃如此则不假于品矣而莫知其徒为礼秩之别也陈承梁后乃定相国丞相太宰太傅太保大司马大将军太尉司徒司空开府仪同三司巴陵汝隂二王后尚书令品为第一自此以下明列为九正合今制而不分正从逆而求之晋宋南齐亦莫不然则皆承魏讹其益可信也北裂于齐事遵元魏而品从之名著焉是官之有品自曹魏始品之有从乃自元魏始及考其初不特正从也而毎品正从复分上中下焉盖一品之间析而六矣此髙祖太和之制也及二十三年髙祖复次职令而世祖初班行之三师二大乃不入品其四品以下正从又以为上下阶犹析而四也北齐盖因之耳至于魏之列品顾犹曰第几品从几品而未目为正从齐始别之逮隋而曰正曰从截然而不可紊矣还考梁制尚寡故自九而一乃极于丞相班尚繁故自一而十八亦极于丞相班多者品贵品少者班尊二者相为用而贵贱等差于此参见而互明班正于梁隋即废矣祖宗朝迁转名曹皆各有流品元丰后来始以寄禄无他名遂尔相混然礼数之异率系一时官守元未尝以品秩为别此则言官制者之未尝讲明也然则陈羣之始本非始言人品者故当设逆待之法故循而见于魏官品之讹曹魏之讹亦非讹定礼秩者固当附设官之目故参而见于梁班法之用不考于魏无以知其名不考于梁无以知其意在今日名讹于魏意讹于梁而品不复为轻重盍亦反其本哉唐开元二十五年定制自正四品至九品犹有上下阶盖隋焬暂废之防至此复见本朝乃尽合之也又曰本朝杂压之制杂流伎术等官皆入品下而寺监之吏凡未出官而先给告者亦通谓之入品但以所居官为品之髙下不复有分别珂按髙峻小史刘昶传元魏髙祖临光极堂大选髙祖曰当今之世仰祖质朴清浊同流混齐一等君子小人名品无别此殊为不可我今八族以上士人品第有九品九品之外小人之官复有七等若有人可起家三公恐贤才难得不可止为一人浑我典制昶对曰陛下刋正九流为不朽之法岂惟髣髴唐虞固以有光二代此虽为门地而言然九品之官不混他品亦一时之制与今士夫皂隷阉竖伎术混为一区为不同也
　　又　　　　　　　　　　　马端临【后同】
　　按愧郯录前叚考订特为详宻然此所谓九品者官品也以别官之崇卑陈羣所谓九品者人品也以定人之优劣二者皆出于曹魏之初皆名以九品然人品自为人品官品自为官品岳氏合而为一以为官品者逆设之以待某品之人此説恐未然刘毅卫瓘论中正九品之弊所谓上品无寒门下品无世族所谓其始造也乡邑清议不拘爵位褒贬所加足为劝励犹有乡论余风中间渐染遂计资定品使天下观望唯以居位为贵人伤损风俗其不细岳氏専举此叚以为官品即人品之眀证然详其所言盖如后世权贵之人挟势取科第干荐举之类耳非谓中正者逆设此官之品目以待所举之人也盖官品之制即周之所谓九命汉之所谓禄石皆所以辨髙卑之等级其法始于魏而后世卒不能易若中正所定之人品则始于陈羣魏晋间用之以举人物六朝因之然其已见于立法之初自隋唐以来一以科目为仕进之涂而中正九品之説久废矣想当时必以人物之贤愚优劣分为九第之目如班固古今人表之类但史所不载无由知之然决与此官制之九品不相干固难因其同时同名而遂指此为彼也
　　官职
　　元丰未改官制之前大率以职为阶官以宰执言之如吏部尚书【阶官】同中书门下平章事【职】尚书礼部侍郎【阶官】参知政事【职】之类是也然所谓吏部尚书礼部侍郎者未尝専有所系属治其事则以为职不治其事则以为官阶犹云可也独选人七阶则皆以幕职令录之属为阶官而幕职令録则各有所系属之监司州县遂至有以京西路某县令为阶官而为河北路转运司勾当公事者有以陜西路某军节度判官为阶官而为河东路某州州学教授者有以无为军判官为阶官而试秘书省校书郎者其丛杂可笑尤甚元丰时未暇革正至崇宁二年刑部尚书邓洵武极言其事遂以承直郎以下七阶换之














　　稗编卷一百二
&lt;子部,类书类,稗编&gt;
　　钦定四库全书
　　稗编卷一百三　　　　　明　唐顺之　撰戸一
　　都鄙沟洫　　　　　　　　陈祥道
　　书曰濬畎浍距川诗曰惟禹甸之语曰禹尽力乎沟洫春秋传曰少康之在虞思有田一成有众一旅则井田沟洫之制尚矣周官小司徒经土地而井牧其田野九夫为井四井为邑四邑为丘四丘为甸四甸为县四县为都以任地事以令贡赋遂人凡治野夫间有遂遂上有径十夫有沟沟上有畛百夫有洫洫上有途千夫有浍浍上有道万夫有川川上有路以达于畿考工记匠人为沟洫广尺深尺谓之甽田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍司马法六尺为歩歩百为畮畮百为夫夫三为屋屋三为井井十为成成十为通通十为终终十为同葢三屋为井井方一里九夫四井为邑一方二里三十六夫十六井为丘丘方四里百四十四夫六十四井为甸甸方八里五百七十六夫二百五十六井为县县方十六里二千三百四夫一千二十四井为都都方三十二里九千二百一十六夫郑康成以小司徒有邑甸县都之别而其名与采邑同匠人有甽遂沟洫浍之制而多寡与遂人异故言采地制井田乡遂公邑制沟洫又谓乡遂公邑之吏或促民以公使不得恤其私诸侯専国之政或恣为贪暴税民无艺故畿内用夏贡邦国用商助贾公彦之徒遂以载师自国中园防以至甸稍县都皆无过十二是乡遂及四等公邑皆用贡而无助以眀乡遂特为沟洫而已然先王之为井田也使所饮同井所食同田所居同防所服同事出入相友守望相助疾病相扶持乡遂六军之所寓庸岂各授之田而不为井法乎大田之诗言曾孙来止而歌雨我公田遂及我私噫嘻之诗言春夏祈谷于上帝而歌骏发尔耕十千维耦周官遂人言兴耡旅师有耡粟此乡遂井田之事也郑氏以乡遂无井田而又以遂人之法释诗以一井之法释旅师是自戾也孟子曰乡田同井请野九一而助则乡遂之为井田可知矣载师之所征赋非一夫受田之法而甸稍县都皆无过十二则采地有不为井田可知矣井田之制方里而井八家皆私百畮其中为公田而庐舍在焉公田八十畮而家治十畮庐舍二十畮而家二畮半庐舍在内贵人也公田次之重公也私田在外贱私也民年二十受田六十归田而任之也有期强者有所加予罢者有所罚辱而劝之也有法此民所以乐事劝功而无憾于飬生送死也先王之时上以仁抚下下以义事上以仁抚下故先民而后公则骏发尔私是也以义事上故先公而后己则雨我公田遂及我私是也又私田稼不善则非吏公田稼不善则非民庸有乡遂公邑之吏促民以公使不恤其私者乎小司徒九夫为井匠人亦九夫为井井间有沟自井地言之也遂人十夫有沟兼沟涂言之也然遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九万夫之地其不同何也成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大畧云尔春秋之时楚蒍掩为政井衍沃牧隰臯而小司徒井其田野则取名于县都而已观二百一十国谓之州五党亦谓之州万二千五百家谓之遂一夫之间亦谓之遂王畿谓之县五鄙亦谓之县县都之名岂特施于采邑哉然则乡之井地谓之县都可也
　　经界　　　　　　　　　　罗大经
　　朱文公守漳将行经界王子合疑其扰公答书曰经界一事固知不能无小扰但以为不若此则贫民受害无有了时故忍而为之庶几一劳永逸耳若一一顾恤必待人人情愿而后行之则无时可行矣绍兴间正施行时人人嗟怨如在汤火中但讫事后田税均齐田里安静公私皆享其利凡事亦要其久逺如何耳少时见所在所立土封皆为人题作李椿年墓岂不知人之常情恶劳喜逸顾以为利害之实有不得而避者耳禹治水益焚山周公驱猛兽岂能不役人徒而坐致成功想见当时亦须有不乐者但有见识人须自见得利害之实知其劳我者乃所以逸我自不怨耳子合议汉事甚熟曾看髙祖初定天下萧何大治宫室又从娄敬防徙齐楚大姓十数万于长安不知当时是几个土封底工夫不闻天下之不安何也文公此论可谓明确盖自商鞅有成大事者不和于众之説卒以灭宗故后之为政者毎畏拂人情不知人情固不可拂亦不可徇唯当论理之是非事之当否尔商之迁亳周之迁洛何尝不拂人情及其事久论定然后知拂之者乃所以爱之也司马相如曰世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉及臻厥成天下晏如也亦见得此理东坡嘉祐间作思治论曰所谓从众者非从众多之口从其不言而同然者耳其说最好然厥后荆公行新法公上书争之乃曰为国者未论行事之是非先观众心之向背其说却有病天下岂有悖理伤道之事可以众心之所向而姑为之乎宜其不足以服荆公而指为战国纵横之学也
　　井田　　　　　　　　　　马端临
　　按自秦废井田之后后之君子毎慨叹世主不能复三代之法以利其民而使豪强坐擅兼并之利其说固正矣至于斟酌古今究竟利病则莫如老泉水心二公之论最为确实愚又因水心之论而广之曰井田未易言也周制凡授田不易之地家百畞一易之地二百畞再易之地三百畞则田土之肥瘠所当周知也上地家七人中地家六人下地家五人则民口之众寡所当周知也上农夫食九人其次食八人其次食七人则其民务农之勤怠又所当周知也农民每戸授田百畞其家众男为余夫年十六则别受二十五畞士工商受田五口乃当农夫一人每口受二十畞则其民之或长或少或为士或为商或为工又所当周知也为人上者必能僃知闾里之利病详悉如此然后授受之际可以无弊盖古之帝王分土而治外而公侯伯子男内而孤卿大夫所治不过百里之地皆世其土子其人于是取其田畴而伍之经界正井地均谷禄平贪夫豪民不能肆力以违法制污吏黠胥不能舞文以乱簿书至春秋之世诸矦用兵争强以相侵夺列国不过数十土地寖广然又皆为世卿强大夫所裂如鲁则季氏之费孟氏之成晋则栾氏之曲沃赵氏之晋阳亦皆世有其地又如邾莒滕薛之类亦皆数百年之国而土地不过五七十里小国寡民法制易立窃意当时有国者授其民以百畞之田壮而畀老而归不过如后世大富之家以其祖父所世有之田授之佃客程其勤惰以为予夺校其丰凶以为收贷其东阡西陌之利病皆其少壮之所习闻虽无俟乎考覈而奸弊自无所容矣降及战国大邦凡七而么麽之能自存者无几诸侯之地愈广人愈众虽时君所尚者用兵争强未尝以百姓为念然井田之法未全废也而其已不可胜言故孟子有今也制民之产仰不足以事父母俯不足以育妻子之説又有暴君污吏慢其经界之説可以见当时未尝不授田而诸侯之地广人众考覈难施故法制隳弛而奸滋多也至秦人尽废井田任民所耕不计多少而随其所占之田以制赋蔡泽言商君决裂井田废壊阡陌以静百姓之业而一其志夫曰静曰一则可见周授田之制至秦时必是扰乱无章轻重不均矣【晦庵语録亦谓因蔡泽此语可见周制至秦不能无】汉既承秦而卒不能复三代井田之法何也葢守令之迁除其岁月有限而田土之还授其奸无穷虽慈祥如龚黄召杜精眀如赵张三王既不久于其政则岂能悉知其土地民俗之所宜如周人授田之法乎则不过受成于吏手安保其无后世葢有争田之讼歴数十年而不决者矣况官授人以田而欲其均平乎杜君卿曰降秦以后阡陌既敝又为隐覈隐覈在乎权宜权宜凭乎簿书簿书既广必借众功借众功则政由羣吏由羣吏则人无所信矣夫行不信之法委政于众多之胥欲纪人事之众寡眀地利之多少虽申商督刑挠首总筭不可得而详矣其説可谓切中秦汉以后之病然揆其本原皆由乎地广人众罢矦置守不私其土世其官之所致也是以晋太康时虽有男子一人占田七十畞之制而史不详言其还受之法未几五胡云扰则已无所究诘直至魏孝文始行均田然其立法之大槩亦不过因田之在民者而均之不能尽如三代之制一传而后政已圮乱齐周隋因之得失无以大相逺唐太宗口分世业之制亦多踵后魏之法且听其买卖而为之限至永徽而后则兼并如故矣盖自秦至今千四百余年其间能行授田均田之法者自元魏孝文至唐初才二百年而其制尽隳矣何三代贡助彻之法千余年而不变也盖有封建足以维持井田故也三代而上天下非天子之所得私也秦废封建而始以天下奉一人矣三代而上田产非庶人所得私也秦废井田而始捐田产以与百姓矣秦于其所当与者取之所当取者予之然沿袭既久反古实难欲复封建是自割裂其土宇以啓纷争欲复井田是强夺民之田产以召怨讟书生之论所以不可行也
　　井牧　　　　　　　　　　胡　翰
　　天地养万物圣人养万民故天下之利圣人不私诸己亦不以私于人井田之制是也井田者仁政之首也井田不复仁政不行天下之民始敝敝矣其后二百三十有二年而汉始有名田之议犹古之遗意也又其后六百又三年而元魏始有均田之法犹古之遗制也先王之遗制遗意由秦以来仅一二见又皆行之不逺天下之民益敝敝矣为政者南面以子万姓一夫之饥由己饥之一夫之寒由己寒之孰无是心也而讫莫之拯焉方汉承秦苛虐之后民新脱去汤火未遑苏息髙帝因而抚之逮及文防之世国家晏安无事宗戚大臣凭藉贵髙之势争取羙田宅以为子孙利益郡邑富商大贾周流天下赀累钜万治生产蓄牧膏壤十倍上儗封君编户之氓无立锥之地则卑下之为役为仆不暇顾其身贫富不均埶所驯致也故董仲舒言于孝武以古井田法虽难卒行宜少近古限民名田以抑兼并名田者占田也占田有限是富者不得过制也其后师丹孔光之徒因之令民名田无过三十顷期尽三年而犯者没入之议者以三十顷之田周三十夫之地也一夫占之过矣晋石苞令民男女二人占田百畞丁男女有差有国食禄者有差或十顷或五十顷兼以品防其亲属自啓讦端矣民无恒产不能制之専事要束之间不劳民骇众坐获井田之利此吾所未喻也殆不过为兼并之闲耳非有资于畎畞细民能无不足之患乎故名田虽有古之遗意不若均田之善李安世在魏太和中其得君非华夏之主也其得民非归马放牛之时也以魏国之大独均其土地审其经术差露田别世业魏人赖之力业相称北齐后周因而不变隋又因之唐有天下遂定为口分永业之制而取以租庸调之法口分即露田也露田夫四十畞妇人二十畮而率倍之口分八十畞而不倍惟岁易之田倍之永业即世业也夫家受而不还皆二十畞所以课莳桑麻也民有多寡乡有寛狭田有盈缩狭乡之民受田半之为工商者不给而在寛乡者给之亦半也老疾寡妻妾给之三十畞四十畞虽不耕不可无养也当戸者益之二十畞虽已有田不可不优也以此均天下之田贫不得鬻富不得兼犹惧不能守吾法而乃听民鬻永业以鬻口分以迁是以小不足而大乱法也何捄于敝振穷恤贫民获保息周典也何惜而不为之鬻而加罚永徽之禁抑末耳议者如宋刘敞又以魏齐周隋享国日浅兵革不息土旷人稀其田足以给其众民获其实唐承平日久丁口滋多官无闲田给受民不复获其实徒为具文不知隋唐之盛丁口相若耳开皇十二年发使均天下之田狭乡一夫仅二十畞随之给受何加于唐也唐虽承平日久贞观开元之盛其人戸犹不及隋何至其田具文无实也敞言过矣但狭乡之民多而田不盈永业之田鬻而民不固如陆贽所谓时者埶驯致也时则法亦故均田虽有古之遗制不若井田之善周制九夫为井井有沟四井为邑四邑为丘四丘为甸甸有洫四甸为县四县为都都有浍地方百里是为一同治都鄙者以之夫间有遂遂有径十夫有沟沟有畛百夫有洫洫有涂千夫有浍浍有道万夫有川川有路万夫之地三十二里治乡遂者以之孟轲氏请野九一而助国中什一使自赋葢二法竝行遂人匠人多寡异数而内外相经纬焉王畿之内五十里为近郊百里为逺郊六乡六遂居之六遂之余地为甸地距国中二百里即公邑之田天子使吏治之者也甸地之外为稍地距国中三百里即大夫所食之采地也稍地之外为县地即小都之田距国中四百里卿及王子弟之疏者所食之采地也县地之外为疆地即大都之田距国中五百里公及王子弟之亲者所食之采地也此王畿之制井田常居十之六其不为井者四郊甸地耳其曰夫三为屋屋三为井则出地贡者亦三三相任如井田之法八家树艺一夫税入于公孟轲氏所谓皆什一者是也乡遂之地采五十畞或百畮二百畞而都鄙之田或不易或一易再易是亦名异而实同也地有肥硗为之井者必有牧以济之所谓采与易者则皆牧也故小司徒曰井牧其田野井者其正也牧者其变也井地均不必牧也井地不均必牧以均之也由是达于天下虽有山林川泽不可以开方制者以井牧授之以贡助取之诸矦之国可按而定也楚人东南之要服也蒍掩为司马度山林鸠泽薮辨京陵表淳卤数畺潦规堰潴町原防牧隰臯井衍沃量九土之入修千乗之赋况九国之地无山林泽薮之阻无淳卤畺潦之患原隰衍沃举目千里夏后氏用之以为贡商人用之以为助而周人兼用之以制畿甸经邦国法其可考者徃徃存于周官之书其不合者以孟轲氏为之权衡岂不较然也哉故尝以为井田之法有十便民有恒产不事末作知重本一也同井竝耕劳逸巧拙不相负齐民力二也奉生送死有无相赡通货财三也货财不匮富者无以取赢絶兼并四也取以十一天下之中正吏无横敛五也比其丘甸革车长毂于是乎出有事以足军实六也一同之间万沟百洫又有川浍戎马不得驰突无边患七也畎浍之水涝则疏之旱干则引以溉注少凶荒八也少壮皆土著奸伪不容善心易生以其暇日习诗书俎豆养老息物成礼俗九也逺近共贯各安其居乐其业尊君亲上长子孙其中不烦刑罚而成政教十也一举而十者具矣何惮而不为乎其谓不可为者盖亦有二焉丘甸县都其间万井为沟洫者又万计包原隰而为之穷天下之力倾天下之财非数十年之久不克责于成也非大有为之君不能致其决也此不可者一也中古以降淳厚之俗薄浇伪之风炽恭俭之化衰功利之习胜经久之虑少侥幸之弊多以限田抑富强犹有挠之者况使尽弃其私家之产乎以均田授农民犹有不能周之者又况生齿滋众之时乎怨归于上奸兴于下此不可为者二也以余论之二者何足尼吾事乎古者歩百为畞汉人益以二百四十为畞北齐又益之以三百六十为畞今所用者汉畞歩也今之五十畞古之百畞也汉提封田万万顷惟邑居道路山林川泽不可垦余三千二百二十九万顷皆可垦元始初遣司农劝课定垦田八百二十七万五百三十顷是时天下之民一千二百二十三万三千戸以田均之计戸得田六十七畆古之百四十畞也家获百四十畞耕之未为不给也加之简稽则工商禄食之可损者又不知其几也虽唐盛时永徽民戸不过三百八十万至开元七百八十六万亦不汉过也以天下之田给天下之民征之汉唐则后世宁有不足之患乎田无不足之患则取诸民以与天下皆知吾君之不私也天下有如卜式者且将先吾民而为之孰不响应于下也秦长城之役袤延万里堑山堙谷暴兵三十万而阿房之作督用徒刑者又七十余万郡邑之民发谪徙边者又岁不休不徳甚矣天下怨诽未闻有一人违者况下令如流水之源固民心之所欲也王政之所本也今先取一乡之田井之其制定其事便其民悦然后行之一郡取一郡之田井之其制定其事便其民悦然后行之天下天下之制定事便而民悦也亦何异于乡郡乎是天下之田可井也事不劳者不永逸欲长治久安而不于此图之亦茍矣唐太宗甞读周官之书至体国经野设官分职以为民极慨然叹曰不井田不封建不足以法三代之治人君负有为之才操可致之权埶其时又非难也封建议而不行井田知而不复君子盖深为唐惜之吾闻春气至则草木生秋气至则草木落生与落必有使之者矣物莫知之也故使之者至物无不为使之者不至物无可为上之人审其所以使故物莫不为用管商之法孰与先王之制天下皆知其非民利也而齐秦举国听之其故又可知也以先王之制使若管商者为之以纪人事经地利吾知天下之田可限也可均也亦可井也此无他善操其所使而已矣忠信之道赏罚之柄上之所以使也
　　贡助　　　　　　　　　　陈祥道【后同】
　　周官载师园廛二十而一近郊十一逺郊二十而三甸稍县都皆无过十二闾师任农以耕事贡九谷司稼廵野观稼以年之上下出敛法此周之贡法也诗曰雨我公田遂及我私旅师有耡粟许慎释耡为助孟子曰九一而助谷梁曰什一借而不税此周之助法借而不税则同乎商其贡法以年上下则异乎夏然夏之民耕五十畮而以五畮贡商之民耕七十畮而以七畮助皆什内之一周之民耕百畮以公田十畞彻十外之一孟子言其实皆什一者以其法虽少异而其实不离什一也孟子曰请野九一而助国中什一使自赋九一自地言之也什一自物言之也郑氏释匠人谓通其率以什一为正孔颖达之徒申之谓助则九而贡一贡则什一而贡一通率为什一是助之所取者重贡之所取者轻非孟子之意也夏商周之授田其畞数不同何也禹贡于九州之地或言土或言作或言乂葢禹平水土之后有土焉而未作有作焉而未乂则于是时人功未足以尽地力故家五十畞而已沿歴商周则田浸辟而法僃矣故商七十而助周百畞而彻诗曰信彼南山维禹甸之畇畇原隰曽孙田之我疆我理南东其畆则法畧于夏僃于周可知刘氏皇氏谓夏之民多家五十畞而贡商之民稀家七十畞而助周之民尤稀家百畞而彻熊氏谓夏政寛简一夫之地税五十畞商政稍急一夫之地税七十畞周政极烦一夫之地尽税焉而所税皆什一贾公彦谓夏五十而贡据一易之地家二百畞而税百畞也商七十而助据六遂上地百畞采五十畞而税七十五畞也周百畞而彻据不易之地百畞全税之如四子之言则古之民常多而后世之民愈少古之税常轻而后世之税愈重古之地皆一易而后世之地皆不易其果然哉
　　周贡
　　书禹贡冀州厥土惟白壤厥田中中兖州厥土黒坟厥田中下厥贡漆丝厥篚织文青州厥土白坟田上下贡盐絺海物惟错岱畎丝枲铅松怪石厥篚檿丝徐州厥土赤埴坟田上中贡土五色厥篚纎缟扬州厥土涂泥田下下贡金三品厥篚织贝荆州厥土涂泥田下中贡羽毛齿革金三品厥篚纁玑组豫州厥土惟壤下土坟垆田中上贡漆枲絺纻厥篚纎纩锡贡磬错梁州厥土青黎田下上贡璆鐡银镂砮磬熊罴狐狸织皮雍州厥土黄壤田上上贡球琳琅玕周礼职方氏扬州其利金锡竹箭其民二男五女其畜宜鸟兽其谷宜稻荆州其利丹银齿革其民一男二女其畜宜鸟兽其谷宜稻豫州其利林漆丝枲其民二男三女其畜宜六扰其谷宜五种青州其利蒲鱼其民二男二女其畜宜鸡犬其谷宜稻麦兖州其利蒲鱼其民二男三女其畜宜六扰其谷宜四种雍州其利玉石其民三男二女其畜宜牛马其谷宜黍稷幽州其利鱼盐其民一男三女其畜宜四扰其谷宜三种冀州其利松栢其民五男三女其畜宜牛羊其谷宜黍稷并州其利布帛其民二男三女其畜宜五扰其谷宜五种大司徒以土防之法辨五地之物生一曰山林其动物宜毛物其植物宜皂物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民専而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而庳以土均之法辨五物九等制天下之地征载师掌任土之法以物地事土均掌平土地之政以均地守以均地事以均地贡草人掌土化之法以物地相其宜而为之种凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕彊防用蕡轻爂用犬土方氏以辨土宜土化之法而授任地者鸿列子曰土地各以其类生是故山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多夀谷气多痹丘气多狂衍气多贪轻土多利重土多迟清水音小浊水音大湍水人轻迟水人重坚土人刚弱土人肥垆土人大沙土人细息土人美耗土人丑汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷尔雅曰太平之人仁丹穴之人智太防之人信倥侗之人武礼记王制凡居民财必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜修其教不易其俗齐其政不易其宜中国戎夷五方之民皆有性也不可推移东方曰夷被髪文身有不火食者矣南方曰蛮雕题交趾有不火食者矣西方曰戎被髪衣皮有不粒食者矣北方曰狄衣羽毛穴居有不粒食者矣中国蛮夷戎狄皆有安居和味宜服利用僃器五方之民言语不通嗜欲不同达其志通其欲东方曰寄南方曰象西方曰狄鞮北方曰译大司徒以土防之法辨五地之物生以土宜之法辨十有二土之名物以相民宅而知其利害辨十有二壤之物而知其种以教稼穑树艺郑氏曰以万物自生焉则言土土犹吐也以人所耕而种艺焉则言壤壤和缓之貌也孔安国曰无块曰壤葢无块其质也和缓其性也禹贡冀州白而壤雍州黄而壤豫州厥土惟壤则壤色非一而已壤与坟埴涂泥虽殊而坟埴涂泥亦壤中之小别耳此所以禹贡总言三壤而周官总言十二壤也坟其起者也埴其粘者也垆其防者也禹贡有坟垆孔安国郑康成皆以垆为疏葢有传然也禹贡壤坟涂泥青黎各系一州此言其大致而已然则草人土化之法凡地豫有之也凡地髙者宜黍稷下者宜稻麦山气多男泽气多女东南多丝纩西北多织皮先王之于民因其地以施教顺其俗以行政山者不使居川泽者不使居中原居山者不以鱼鼈为礼居泽者不以豕鹿为礼骍刚之地粪种不以羊赤缇之地粪种不以牛然后五方之民各安其性乐其业而无偏弊之患此大司徒土均载师土方氏草人所以有功于天下也
　　论九赋　　　　　　　　　马端临【后同】
　　按此九赋先郑以为地赋后郑以为口赋然闗市即邦中之地也山泽即四郊以下之地也一地而再税之可乎闗市即邦中之人也山泽即四郊以下之人也一人而再税之可乎后郑虽有末作増赋之说然于币余一项尚觉牵强且居闗市及山泽之民未必皆能占防百物以取利者也尽从而倍征之可乎愚以为自邦中至邦都皆取之于民者其或为地赋或为口赋不可知也闗市以下则非地赋亦非口赋乃货物之税也闗市者货之所聚故有赋如后世商税是也山泽者货之所出故有赋如后世盐茶之类是也币余则如后世领官物营造之类故取其息息即赋也故名之曰九赋而太宰总其纲焉
　　论周官贡赋
　　周官天下之财只有三项九贡是邦国之贡据经以待吊用九赋是畿内之赋以给九式之用九职万民之贡以充府库三者余财以供玩好之用然邦国之贡多矣吊用之费几何愚恐其有余畿内之赋有限矣九式之费何广也愚恐其不足
　　林勲本政书【玉露所载互有详畧今附存之】　宋　史
　　林勲贺州人政和五年进士为广州教授建炎三年八月献本政书十三篇言国家兵农之政率因唐末之故今农贫而多失职兵骄而不可用是以饥民窜卒类为盗贼宜假古井田之制使民一夫占田五十畞其有羡田之家毋得市田其无田与游惰末作者皆驱之使隶农以耕田之羡者而杂纽钱谷以为什一之税宋二税之数视唐増至七倍今本政之制每十六夫为一井提封百里为三千四百井率税米五万一千斛钱万二千缗毎井赋二兵马一匹率为兵六千八百人马三千四百匹岁取五之一以为上畨之额以给征役无事则又分为四畨以直官府以给守卫是民凡三十五年而役使一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县岁收绢四千余疋绵三千四百斤非蚕乡则布六尺麻二两所收视绢绵率倍之行之十年则民之口筭官之酒酤与凡茶盐香矾之皆可弛以予民其説甚僃书奏以勲为桂州节度掌书记其后勲又献比校书二篇大畧谓桂州地东西六百里南北五百里以古尺计之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人今桂州垦田约万四十二顷丁二十一万六千六百一十五税钱万五千余缗苗米五万二百斛有竒州县官不满百员官兵五千一百人葢土地荒芜而逰手末作之人众是以地利多遗财用不足皆本政不修之故朱熹甚爱其书东阳陈亮曰勲为此书考古验今思虑周宻可谓勤矣世之为井田之学者孰有加于勲者乎要必有英雄特起之君用于一变之后成顺致利则民不骇而可以善其后矣【林勲贺州人绍兴中登进士第甞进本政书欲渐复三代井田之法大畧谓五尺为歩歩百为畞畞百为顷顷九为井井方一里井十为通通十为成成方十里成十为终终十为同同方百里一同之地提封万井实为九万顷三分去二为城郭市井官府道路山林川泽与夫硗崅不毛之地定其可耕与为民居者三千四百井实为三万六百顷一顷之田二夫耕之夫田五十畞余夫亦如之总二夫之田则为百畞百畞之收平嵗为米五十石上熟之嵗为米百石二夫以之养数口之家葢裕如矣总八顷之税为米十有六石钱三贯二百文此之谓什一井复一夫之税以其人为农正掌劝督耕耨赋税之事但收十有五夫之税总计三千四百井之税为米五万一千石为钱一万二千贯以此为一同之率一顷之居其地百畞十有六夫分之夫宅五畞总十有六夫之宅为地八十畞余二十畞以为社学塲圃一井之人共之使之朝夕羣居以教其子弟然贫富不等未易均齐夺有余以补不足则民骇矣今宜立之法使一夫占田五十畞以上者为良农不足五十畞者为次农其无田而为闲民与非工商在官而为游惰末作者皆驱之使隶农良农一夫以五十畞为正田以其余为羡田正田毋敢废业必躬耕之其有羡田之家则无得买田唯得卖田至于次农则毋得卖田而与隶农皆得买羡田以足一夫之数而升为良农凡次农隶农之未能买田者皆使之分耕良农之羡田各如其夫之数而嵗入其租于良农如其俗之故非自能买田及业主自收其田皆毋得迁业若良农之不愿卖羡田者宜悉俟其子孙之长而分之官毋苛夺以贾其怨少须暇之自合中制矣其书大畧如此朱文公张宣公皆喜其説谓其有志复古然令时欲行经界尚以为难况均田乎】
　　平赋书　　　　　　　　　李翺
　　孔子曰道千乗之国敬事而信节用而爱人使民以时又曰若欲行而法则周公之典在孟子曰夏后氏五十而贡殷人七十而助周人百畞而彻其实皆什一也欲轻之于尧舜之道大貉小貉也欲重之于尧舜之道大桀小桀也是以什一之道公私皆足人既富然后可以服教化反淳朴古之圣贤未有不善于为政理人而能光于后代者也故善为政者莫大于理人理人者莫大于既富之又教之凡人之情莫不欲富足而恶贫穷终嵗不制衣则寒一日不得食则饥四民之苦者莫甚于农人麦粟布帛农人之所生也嵗大丰农人犹不能足衣食如有水旱之灾则农人先受其害有若曰百姓不足君孰与足夫如是百姓之视其长上如仇讐安既不得享其利危又焉肯尽其力耶自古之所以危亡未有不由此者也人皆知重敛之为可以得财而不知轻敛之得财愈多也何也重敛则人贫人贫则流者不归而天下之人不来由是土地虽大有荒而不耕者虽耕之而地力有所遗人日益困财日益匮是谓弃天之时遗地之利竭人之财如此者虽欲为社稷之臣建不朽之功诛暴逆而威四夷徒有其心岂可得耶故轻敛则人乐其生人乐其生则居者不流而流者日来居者不流而流者日来则土地无荒桑柘日繁尽力耕之地有余利人日益富兵日益强四邻之人归之如父母虽欲驱而去之其可得耶是以与之安而居则富而可教与之危而守则人皆自固孟轲所谓率其子弟攻其父母自有生人以来未有能济者也呜呼仁义之道章章然如大道焉人莫不知之然皆不能行何也见之有所未尽而又有嗜欲以害之其自任太多而任人太寡是以有土地者有仁义无代无之虽莫不知之然而未有一人能行之而功及后代者由此道也秦灭古法隳井田而夏殷周之道废相承滋久不可卒复翺是以取可行于当时者为平赋书而什一之法存焉庶几乎能有行之者云耳
　　凡为天下者视千里之都为千里之都者视百里之州为百里之州者起于一畞之田六尺谓之歩【古者六尺为步古之尺小为兹时之尺四尺八寸则方一歩为古之方一歩余三百六寸二分五厘也】二百有四十歩谓之畞【古者歩百为畞与此时不同从俗之数则易行也一畞为古之田三畞也】三百有六十歩谓之里【古者畞百为夫夫三为屋屋三为井一井之田九夫三屋方三百歩为一里也方一里之田九夫夫顷异名也】方里之田五百有四十畞【畞百为顷五顷四十畞也古之里虽小其畞又加小所以古之方一里为田九顷兹时方一里为田五顷四十畞为古之田十六顷有二十畞也】十里之田五万有四千畞【五百四十顷也为古之田一千六百一十顷也】百里之州五十有四亿畞【五万四千顷也为古之田一十六万二千顷也】千里之都五十有四百亿畞【五万四十万顷也为古之田一千六百二十万顷也】方里之内以十畞为之屋室径路牛豚之所息葱韭蔬菜之所生植里之家给焉【古者方一里为井为田九百畆农夫八家各受田百畞公田八十畞八家同养公田公事毕然后理私田诗曰雨我公田遂及我私余田二十畞为闾井屋室兹时里既加大一畞之田为古之田三畞十畞之田为古之田三十畞校其多少亦相若矣】凡百里之州为方十里者百州县城郭之所建通川大涂之所更丘墓乡井之所聚甽遂沟渎之所渠大计不过方十里者三十有六有田一十九亿四万有四千畞【一万九千四百四十顷也】百里之家给焉千里亦如之高山大川则椁其中斩长缀短而量之一畞之田以强并弱水旱之不时虽不能尽地力者岁不下粟一石公索其十之一凡百里之州有田五十有四亿畞以一十九亿四万有四千畞为之州县城郭通川大途畎遂沟浍丘墓乡井屋室径路牛豚之所息葱韭蔬菜之所生植余田三十四亿五万有六千畞【三万四千五百六十顷也】畞率十取粟一石为粟三十四万五千有六百石以贡于天子以给州县凡执事者之禄以供賔客以输四方以御水旱之灾皆足于是矣其田间树之以桑凡树桑人一日之所休者谓之功桑太寡则乏于帛太多则暴于田是故十畞之田植桑五功一功之蚕取不宜岁度之虽不能尽其功者功不下一匹帛公索其百之十凡百里之州有田五十四亿畞以一十九亿四万有四千畞为之州县城郭通川大涂畎遂沟浍丘墓乡井屋室径路牛豚之所息葱韭菜蔬之所生植余田三十四亿五万有六千畞麦之田大计三分当其土卑不可以植桑余田二十三亿有四千畞树桑凡一百一十五万有二千功功率十取一匹帛帛一十一万五千有二百匹以贡于天子以给州县凡执事者之禄以供賔客以输四方以御水旱之灾皆足于是矣鳏寡孤独有不人疾者公与之粟帛能自给者弗征其田桑凡十里之乡为之公囷焉乡之所入于公者岁十舍其一于公囷十岁得粟三千四百五十有六石十里之乡多人者不足千六百家乡之家保公囷使勿偷饥岁并人不足于食量家之口多寡出公囷与之而劝之蚕以须麦之升焉及其大丰乡之正告乡之人归公所与之畜当戒必精勿须以内于公囷穷人不能归者与之勿征于书则岁虽大饥百姓不困于食不死于沟洫不流而入于他矣人既富乐其生重犯法而易为善教其父母使之慈教其子弟使之孝教其在乡党使之敬让羸老者得其安幼弱者得其养鳏寡孤独有不人疾者皆乐其生屋室相隣烟火相接于百里之内与之居则乐而有礼与之守则人皆固其业虽有强暴之兵不敢陵自百里之内推而布之千里自千里而被于四海其孰能当之是故善为政者百姓各自保而亲其君上虽欲危亡弗可得也其在诗曰迨天之未隂雨彻彼桑土绸缪牖戸今此下民或敢侮予此之谓也
　　两税　　　　　　　　　　马端临【后同】
　　按自秦废井田之制隳什一之法任民所耕不计多少于是始舍地而税人征赋二十倍于古汉高祖始轻田租十五而税一其后遂至三十而税一皆是度田而税之然汉时亦有税人之法按汉髙祖四年初为筭赋民十五以上至六十五出赋钱人百二十为一筭七岁至十五出口赋人钱二十此毎岁所出也然至文帝时即令丁男三岁而二事赋四十则是筭赋减其三之二且三岁方征一次则成丁者一岁所赋不过十三钱有竒其赋甚轻至昭宣帝以后又时有减免盖汉时官未甞有授田限田之法是以豪强田连阡陌而贫弱无置锥之地故田税随占田多寡为之厚薄而人税则无分贫富然所税每岁不过十三钱有竒耳至魏武初平袁绍乃令田每畞输粟四升又每戸输绢二疋绵二斤则戸口之赋始重矣晋武帝又増而为绢三疋绵三斤其赋益重然晋制男子一人占田七十畞女子及丁男丁女占田皆有差则出此戸赋者亦皆有田之人非凿空而税之宜其重于汉也自是相承戸税皆重然至元魏而均田之法大行齐周隋唐因之赋税沿革微有不同史文简畧不能详知然大槩计畞而税之令少计戸而税之令多然其时戸戸授田则虽不必履畞论税只逐戸赋之则田税在其中矣至唐始分为租庸调田则出粟稲为租身与戸则出绢布绫绵诸物为庸调然口分世业毎人为田一顷则亦不殊元魏以来之法而所谓租庸调者皆此受田一顷之人所出也中叶以后法制隳弛田畞之在人者不能禁其卖易官授田之法尽废则向之所谓输庸调者多无田之人矣乃欲按籍而征之令其与豪富兼并者一例出赋可乎又况遭安史之乱丁口流离转徙版籍徒有空文岂堪按以为额葢当大乱之后人口死徙虚耗岂复承平之旧其不可转移失防者独田畞耳然则视大厯十四年垦田之数以定两税之法虽非经国之逺图乃救弊之良法也但立法之初不任土所宜输其所有乃计绫帛而输钱既而物价愈下所纳愈多遂至输一者过二重为民困此乃掊刻之吏所为非法之不善也陆贽与齐抗所言固为切当然必欲复租庸调之法必先复口分世业之法均天下之田使贫富等而后可若不能均田则两税乃不可易之法矣又歴代口赋皆是丁中以为厚薄然人之贫富不齐由来久矣今有幼未成丁而承袭世资家累千金者乃薄赋之又有年齿已壮而身居穷约家无置锥者乃厚赋之岂不背缪今两税之法人无丁中以贫富为差尤为的当陆贽所谓计估筭缗失平长伪挟轻费转徙者脱徭税敦本业不迁者困敛求乃诱之为奸敺之避役此亦是有司奉行者不眀不公之过非法之弊盖力田务本与商贾逐末皆足以致富虽曰逐末者易与脱免务本者困于征求然所困犹富人也不犹愈于庸调之法不变不问贫富而一槩按元籍征之乎葢赋税必视田畞乃古今不可易之法三代之贡助彻亦只视田而赋之未尝别有户口之赋葢虽授人以田而未尝别有户赋者三代也不授人以田而轻其戸富者两汉也因授田之名而重其戸赋田之授否不常而赋之重者已不可复轻遂至重为民病则自魏至唐之中叶是也自两税之法行而此弊革矣岂可以其出于杨炎而少之乎
　　戸田
　　又按古今戸口之数三代以前姑勿论史所载西汉极盛之数为孝平元始二年人戸千一百二十三万三千东汉极盛之时为桓帝永夀三年户千六十七万七千九百六十【此通典所载之数据东汉书郡国志计戸一千八百七万九百六则多通典五百八十三万有竒是反盛于前汉矣】三国鼎峙之时合其戸数不能满百二十万昔人以为才及盛汉时南阳汝南两郡之数葢战争分裂戸口虚耗十不存一固宜其然然晋太康时九州攸同不可谓非承平时矣而为戸只二百四十五万九千八百自是而南北分裂运祚短促者固难稽据姑指其极盛者计之则宋文帝元嘉以后户九十万六千八百有竒魏孝文迁洛之后戸五百余万则混南北言之才六百万隋混一之后至大业二年戸八百九十万七千有竒唐天宝之初戸八百三十四万八千有竒隋唐土地不殊两汉而戸口极盛之时才及其三之二何也葢两汉时戸赋轻故当时郡国所上戸口版籍其数必实自魏晋以来戸口之赋顿重则版籍容有隐漏不实固其势也南北分裂之时版籍尤为不明或称客寄或冒勲阀或以三五十戸为一戸茍避科役是以戸数弥少隋唐混一之后生齿宜日富休养生息莫如开皇贞观之间考覈之详莫如天寳而戸数终不能大盛且天寳十四载所上戸总八百九十一万四千七百九而不课戸至有三百五十六万五千五百夫不课者鳏寡废疾奴婢及品官有廕者皆是也然天下戸口岂容鳏寡废疾品官居其三之一有竒乎是必有説矣然则以戸口定赋非特不能均贫富而适以长奸伪矣又按汉元始时定垦田八百二十七万五千三十六顷计每戸合得田六十七畞百四十六歩有竒隋开皇时垦田千九百四十万四千二百六十七顷计毎戸合得田二顷有余夫均此宇宙也田日加于前戸日削于旧何也葢一定而不可易者田也是以乱离之后容有荒芜而顷畞犹在可损可益者戸也是以虚耗之余竝縁为弊而版籍难凭杜氏通典以为我国家自武徳初至天寳末凡百三十八年可以比崇汉室而人戸才比于隋氏葢有司不以经国驭逺为意法令不行所在隐漏之甚其说是矣然不知庸调之征愈増则戸口之数愈减乃魏晋以来之通病不特唐为然也汉之时戸口之赋本轻至孝宣时又行蠲减且令流徙者复其赋故胶东相王成遂伪上流民自占者八万余口以徼显赏若如魏晋以后之戸赋则一郡岂敢伪占八万口以贻无穷之逋负乎○陆贽又言先王制赋入必以丁夫为本无求于力分之外无贷于力分之内故不以务穑増其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤如是故人安其居尽其力此虽名言然物之不齐物之情也均是人也而才艺有智愚之不同均营生也而时运有屯亨之或异葢有起穷约而能自致千金其余力且足以及他人者亦有防故业而不能保一簪一身犹以为累者虽圣人不能比而同之也然则以田定赋以家之厚薄为科敛之轻重虽非盛世事而救时之防不容不然未宜遽非也





　　稗编卷一百三
&lt;子部,类书类,稗编&gt;
　　钦定四库全书
　　稗编卷一百四　　　　　明　唐顺之　撰户二
　　唐田赋　　　　　　　　　唐　书
　　古之善治其国而爱养斯民者必立经常简易之法使上爱物以养其下下勉力以事其上上足而下不困故量人之力而授之田量地之产而取以给公上量其入而出之以为用度之数是三者常相须以济而不可失失其一则不能守其二及暴君庸主纵其佚欲而茍且之吏从之变制合时以取宠于其上故用于上者无节而取于下者无限民竭其力而不能供由是上愈不足而下愈困则财利之説兴而聚敛之臣用记曰宁有盗臣盗臣诚可恶然一人之害尔聚敛之臣用则经常之法坏而下不胜其弊焉唐之始时授人以口分世业田而取之以租庸调之法其用之也有节葢其畜兵以府衞之制故兵虽多而无所损设官有常员之数故官不滥而易禄虽不及三代之盛时然亦可以为经常之法也及其弊也兵冗官滥为之大蠧自天寳以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之说兴聚敛之臣进葢口分世业之田坏而为兼并租庸调之法坏而为两税至于盐铁转运屯田和籴铸钱括苗利借商进奉献助无所不为矣葢愈烦而愈弊以至于亡焉唐制度田以步其濶一步其长二百四十步为畞百畞为顷凡民始生为黄四歳为小十六为中二十一为丁六十为老授田之制丁及男年十八以上者人一顷其八十畞为口分二十畞为永业老及笃疾废疾者人四十畞寡妻妾三十畞当户者增二十畞皆以二十畞为永业其余为口分永业之田树以榆枣桑及所宜之木皆有数田多可以足其人者为寛乡少者为狭乡狭乡授田减寛乡之半其地有薄厚歳一易者倍授之寛乡三易者不倍授工商者寛乡减半狭乡不给凡庶人徙乡及贫无以塟者得卖世业田自狭乡而徙寛乡者得并卖口分田已卖者不复授死者收之以授无田者凡收授皆以嵗十月授田先贫及有课役者凡田乡有余以给比乡县有余以给比县州有余以给近州凡授田者丁嵗输粟二斛稻三斛谓之租丁随乡所出嵗输绢二疋绫絁二丈布加五之一绵三两麻三觔非蚕乡则输银十四两谓之调用人之力歳二十日闰加二日不役者日为绢三尺谓之庸有事而加役二十五日者免调三十日者租调皆免通正役不过五十日自王公以下皆有永业田太皇太后皇太后皇后缌麻以上亲内命妇一品以上亲郡王及五品以上祖父兄弟职事勲官三品以上有封者若县男父子国子太学四门学生俊士孝子顺孙义夫节妇同籍者皆免课役凡主户内有课口者为课户若老及男废疾笃疾寡妻妾部曲客女奴婢及视九品以上官不课凡里有手实歳终具民之年与地濶陿为乡帐乡成于县县成于州州成于户部又有计帐具来歳课役以报度支国有所须先奏而敛凡税敛之数书于县门村坊与众知之水旱霜蝗耗十四者免其租桑麻尽者免其调田耗十之六者免租调耗七者诸役皆免凡新附之户春以三月免役夏以六月免课秋以九月课役皆免徙寛乡者县覆于州出境则覆于户部官以闲月达之自畿内徙畿外自京县徙余县皆有禁四夷降户附以寛乡给复十年奴婢纵为良人给复三年没外蕃人一年还者给复三年二年者给复四年三年者给复五年浮民部曲客女奴婢纵为良者附寛乡贞观中初税草以给诸闲而驿马有牧田太宗方鋭意于治官吏考课以鳏寡少者进考如增户法失劝导者以减户论配租以敛获早晩险易逺近为差庸调输以八月发以九月同时输者先逺民皆自槩量州府歳市土所出为贡其价视绢之上下无过五十匹异物滋味口马鹰犬非有诏不献有加配则以代租赋其凶荒则有社仓赈给不足则徙民就食诸州尚书左丞戴胄建议自王公以下计垦田秋熟所在为义仓歳凶以给民太宗善之乃诏亩税二升粟麦秔稻随土地所宜寛乡敛以所种狭乡据青苗薄而督之田耗十四者免其半耗十七者皆免之商贾无田者以其户为九等出粟自五石至于五斗为差下下户及夷僚不取焉歳不登则以赈民或贷为种子则至秋而偿其后洛相幽徐齐并秦蒲州又置常平仓粟藏九年米藏五年下湿之地粟藏五年米藏三年皆着于令贞观初户不及三百万绢一疋易米一斗至四年米斗四五钱外户不闭者数月马牛被野人行数千里不赍粮民物蕃息四夷降附者百二十万人是歳天下断狱死罪者二十九人号称太平此髙祖太宗致治之大畧及其成效如此髙宗承之海内艾安太尉长孙无忌等辅政天下未见失德数引刺史入阁问民疾苦即位之歳增户十五万及中书令李义府侍中许敬宗既用事役费并起永淳以后给用亦不足加以武后之乱纪纲大坏民不胜其毒宗初立求治蠲徭役者给蠲符以流外及九品京官为蠲使歳再遣之开元八年颁庸调法于天下好不过精恶不至滥阔者一尺八寸长者四丈然是时天下户未尝升降监察御史宇文融献防括籍外羡田迯户自占者给复五年每丁税钱千五百以摄御史分行括实阳翟尉皇甫憬上书言其不可宗方任用融乃贬憬为盈川尉诸道所括得客户八十余万田亦称是州县希防张虚数以正田为羡编户为客歳终籍钱数百万缗十六年乃诏每三歳以九等定籍而庸调折租所取华好州县长官劝织中书门下察滥恶以贬官吏精者褒赏之二十二年诏男十五女十三以上得嫁娶州县歳上户口登耗采访使覆实之刺史县令以为课最初永徽中禁买卖世业口分田其后豪富兼并贫者失业于是诏买者还地而罚之先是扬州租调以钱岭南以米安南以丝益州以罗防绫绢供春防因诏江南亦以布代租中书令李林甫以租庸丁防和籴春防税草无定法歳为防符遣使一吿费纸五十余万条目既多覆问逾年乃与采访朝集使议革之为长行防以授朝集使及送防符使歳有所支进画附驿以逹每州不过二纸凡庸调租资课皆任土所宜州县长者涖定粗良具上中下三物之様输京都有滥恶督中物之直二十五年以江淮输运有河洛之艰而闗中蚕桑少菽粟常贱乃命庸调资课皆以米凶年乐输布绢者亦从之河南北不通运州租皆为绢代闗中庸课诏度支减转运是时海内富实米斗之价钱十三青齐间斗才三钱绢一疋钱二百道路列肆具酒食以待行人店有驿驴行千里不持尺兵天下歳入之物租钱二百余万缗粟千九百八十余万斛庸调绢七百四十万疋绵百八十余万屯布千三十五万余端天子骄于佚乐而用不知节大抵用物之数常过其所入于是钱谷之臣始事朘刻太府卿杨崇礼句剥分铢有欠折渍损者州县督选歴年不止其子慎矜专知太府次子慎名知京仓亦以苛刻结主恩王鉷为户口色役使歳进钱百亿万缗非租庸正额者积百寳大盈库以供天子燕私及安禄山反司空杨国忠以为正库物不可以给士遣侍御史崔众至太原纳钱度僧尼道士旬日得百万缗而已自两京防没民物耗敝天下萧然肃宗即位遣御史郑叔清等籍江淮蜀汉富商右族訾畜十收其二谓之率贷诸道亦税商贾以赡军钱一千者有税于是北海郡录事防军第五琦以钱谷得见请于江淮置租庸使呉盐蜀麻铜冶皆有税市轻货繇江陵襄阳上津路转至凤翔明年郑叔清与宰相裴冕建议以天下用度不充诸道得召人纳钱给空名告身授官勲邑号度道士僧尼不可胜计纳钱百千赐明经出身商贾助军者给复及两京平又于关辅诸州纳钱度道士僧尼万人而百姓残于兵盗米斗至钱七千鬻籺为粮民行乞食者属路乃诏能赈贫乏者宠以爵秩故事天下财赋归左藏而太府以时上其数尚书比部覆其出入是时京师豪将假取不能禁第五琦为度支盐鐡使请皆归大盈库供天子给赐主以中官自是天下之财为人君私藏有司不得程其多少及吐蕃逼京师近甸屯兵数万百官进俸钱又率户以给军粮至大厯元年以国用急不及秋方苗青即征之号青苗钱又有地头钱每畞二十通名为青苗钱初转运使掌外度支使掌内永泰二年分天下财赋铸钱常平转运盐铁置二使东都畿内河南淮南江东西湖南荆南山南东道以转运使刘晏领之京畿闗内河南剑南山南西道以京兆尹判度支第五琦领之及琦贬以户部侍郎判度支韩滉与晏分治时囘纥有助收西京功代宗厚遇之与中国婚姻歳送马十万匹酬以缣帛百余万疋而中国财力屈竭歳负马价河湟六镇既防歳发防秋兵三万戍京西资粮百五十余万缗而中官鱼朝恩方恃恩擅权代宗与宰相元载日夜图之及朝恩诛帝复与载贰君臣猜间不协边计兵食置而不议者几十年而诸镇擅地结为表里日治兵缮垒天子不能绳以法颛畱意祠祷焚帛玉写浮屠书度支禀赐僧巫歳以钜万计然帝性俭约身所御衣必浣染至再三欲以先天下然生日端午四方贡献数至千万者加以恩泽而诸道尚侈丽以自媚朝多畱事经歳不能遣置客省以居上封事不足采者蕃夷贡献未报及失职未叙者食度支数千百人徳宗即位用宰相崔祐甫拘客省者出之食度支者遣之歳省费万计租庸调之法以人丁为本自开元以后天下户籍久不更造丁口转死田亩卖易贫富升降不实其后国家侈费无节而大盗起兵兴财用益屈而租庸调法敝坏自代宗时始以亩定税而敛以夏秋至德宗相杨炎遂作两税法夏输无过六月秋输无过十一月置两税使以捴之量出制入户无主客以居者为薄人无丅中以贫富为差商贾税三十之一与居者均役田税视大厯十四年垦田之数为定遣黜陟使按比诸道丁产等级免鳏寡惸独不济者敢有加敛以枉法论议者以租庸调髙祖太宗之法也不可轻改而德宗方信用炎不疑也旧户三百八十万五千使者按比得主户三百八十万客户三十万天下之民不土断而地着不更版籍而得其虚实歳敛钱二千五十余万缗米四百万斛以供外钱九百五十余万缗米千六百余万斛以供京师税法既行民力未及寛而朱滔王武俊田恱合从而叛用益不给而借商之令出初太常愽士韦都賔陈京请借富商钱德宗以问度支杜佑以为军费裁支数月幸得商钱五百万缗可支半歳乃以户部侍郎赵賛判度支代佑行借钱令约罢兵乃偿之京兆少尹韦桢长安丞薛萃捜督甚峻民有不胜其寃自经者家若被盗然捴京师豪人田宅奴婢之估裁得八十万缗又取僦匮纳质钱及粟麦粜于市者四取其一长安为罢市市民相率遮邀宰相哭诉卢杞疾驱而过韦桢惧乃请钱不及百缗粟麦不及五百斛者免而所获裁二百万缗淮南节度使陈少游增其本道税钱毎缗二百因诏天下皆増之自太宗时置义仓及常平仓以备防荒髙宗以后稍假义仓以给他费至神龙中畧尽宗即位复置之其后第五琦请天下常平仓皆置库以畜本钱至是赵賛又言自军兴常平仓废垂三十年凶荒馈散馁死相食不可胜纪陛下即位京城两市置常平官虽频年少雨米不腾贵可推而广之宜兼储布帛请于两都江陵成都扬汴苏洪置常平轻重本钱上至百万缗下至十万积米粟布帛丝麻贵则下价而出之贱则加估而收之诸道津防置吏阅商贾钱每缗税二十竹木茶漆税十之一以赡常平本钱德宗纳其策属军用廹蹵亦随而耗竭不能备常平之积是时诸道讨贼兵在外者度支给出界粮每军以台省官一人为粮料使主供亿士卒出境则给酒肉一卒出境兼三人之费将士利之逾境而屯赵赞复请税间架筭除陌其法屋二架为间上间钱二千中间一千下间五百匿一间杖六十告者赏钱五万除陌法公私贸易千钱旧筭二十加为五十物两相易者约直为率而民益愁怨及泾源兵反大謼长安市中曰不夺尔商户僦质不税尔间架除陌矣于是间架除陌竹木茶漆铁之税皆罢朱泚平天下户口三税其二自初定两税货重钱轻乃计钱而输绫绢既而物价愈下所纳愈多绢匹为钱三千二百其后一疋为钱一千六百输一者过二虽赋不増旧而民愈困矣度支以税物须诸司皆增本价为虚估给之而缪以滥恶督州县剥价谓之折纳复有进奉宣素之名改科役曰召雇率配曰和市以巧避微文比大厯之数再倍又疠疫水旱户口减耗刺史析户张虚数以寛责迯死阙税取于居者一室空而四邻亦尽户版不缉无浮游之禁州县行小惠以倾诱邻境所收者优假之唯安居不迁之民赋役日重帝以问宰相陆贽贽上疏请厘革其甚害贽言虽切以防逐事无施行者十二年河南尹齐抗复论其弊以为军兴国用稍广随要而税吏扰人劳陛下变为两税督纳有时贪暴无容其奸二十年间府库充牣但定税之初钱轻货重故陛下以钱为税今钱重货轻若更为税名以就其轻其利有六吏絶其奸一也人用不扰二也静而获利三也用不乏钱四也不劳而易知五也农桑自劝六也百姓本出布帛而税反配钱至输时复取布帛更为三估计折州县升降成奸若直定布帛无估可折葢以钱为税则人力竭而有司不之觉今两税出于农人农人所有唯布帛而已用布帛处多用钱处少又有鼓铸以助国计何必取于农人哉疏入亦不报初德宗居奉天储蓄空窘尝遣卒视贼以苦寒乞襦袴帝不能致剔亲王金而鬻之朱泚既平于是帝属意聚敛常赋之外进奉不息剑南西川节度使韦臯有日进江西观察使李兼有月进淮南节度使杜亚宣歙观察使刘赞镇海节度使王纬李锜皆徼射恩泽以常赋入贡名为羡余至代易又有进奉当是时户部钱物所在州府及廵院皆得擅留或矫宻防加敛謪官吏刻禄禀増税通津死人及蔬果凡代易进奉取于税入十献二三无敢问者常州刺史裴肃鬻薪炭案纸为进奉得迁浙东观察使刺史进奉自肃始也刘赞卒于宣州其判官严绶倾军府为进奉召为刑部贠外郎判官进奉自绶始也自裴延龄用事益为天子积私财而生民重困延龄死而人相贺是时宫中取物于市以中官为宫市使两市置白望数十百人以盐估敝衣绢帛尺寸分裂酬其直又索进奉门户及脚价钱有赍物入市而空归者每中官出沽浆卖饼之家皆彻肆塞门谏官御史数上防谏不聼人不堪其弊户部侍郎苏弁言京师游手数千万家无生业者仰宫市以活柰何罢帝恱以为然京兆尹韦凑奏小人因宫市为奸真伪难辨宜下府县供送帝许之中官言百姓頼宫市以养者也凑反得罪顺宗即位乃罢宫市使及盐铁使月进宪宗又罢除官受代进奉及诸道两税外率分天下之赋以为三一曰上供二曰送使三曰留州宰相裴垍又令诸道节度观察调费取于所治州不足则取于属州而属州送使之余与其上供者皆输度支是时因德宗府库之积颇约费用天子身服澣濯及刘辟李锜既平訾藏皆入内库山南东道节度使于頔河东节度使王锷进献甚厚翰林学士李绛尝谏曰方镇进献因縁为奸以侵百姓非圣政所宜帝喟然曰诚知非至德事然两河中夏贡赋之地朝觐久废河湟防没烽候列于郊甸方刷祖宗之耻不忍重敛于人也然独不知进献之取于人者重矣及讨淮西判度支杨于陵坐馈餫不继贬以司农卿皇甫镈代之由是益为刻剥司农卿王遂京兆尹李翛号能聚敛乃以为宣歙浙西观察使予之富饶之地以办财赋盐铁使王播言刘晏领使时自按租庸然后知州县钱谷利病虚实乃以副使程异廵江淮覈州府上供钱谷既至江淮得钱百八十五万贯其年遂代播为盐铁使是时河北兵讨王承宗于是募人入粟河北淮西者自千斛以上皆授以官度支盐铁与诸道贡献尤甚号助军钱及贼平则有贺礼及助赏设物羣臣上尊号又有献贺物穆宗即位一切罢之两税外加率一钱者以枉法賍论然自在藩邸时习见用兵之弊以谓戎臣武卒法当姑息及即位自神策诸军非时赏赐不可胜纪已而幽州兵囚张靖镇州杀田正两镇用兵置南北供军院而行营军十五万不能亢两镇万余之众而馈运不能给帛粟未至而诸军或强夺于道葢自建中定两税而物轻钱重民以为患至是四十年当时为绢二匹半者为八匹大率加三倍豪家大商积钱以逐轻重故农人日困末业日增帝亦以货轻钱重民困而用不充诏百官议革其弊而议者多请重挟铜之律户部尚书杨于陵曰王者制钱以权百货贸迁有无变通不倦使物无甚贵甚贱其术非他在上而已何则上之所重人必从之古者权之于上今索之于下昔散之四方今藏之公府昔广铸以资用今减炉以废功昔行之于中原今泄之于边裔又有闾井送终之唅商贾贷举之积江湖压覆之耗则钱焉得不重货焉得不轻开元中天下铸钱七十余鑪歳盈百万今才十数鑪歳入十五万而已大厯以前淄青太原魏博杂铅鐡以通时用岭南杂以金银丹砂象齿今一用泉货故钱不足今宜使天下两税酒盐利上供及留州送使钱悉输以布帛谷粟则人寛于所求然后出内府之积收市防之滞广山铸之数限边裔之出禁私家之积则货日重而钱日轻矣宰相善其议由是两税上供留州皆易以布帛丝纩租庸课调不计钱而纳布帛唯盐酒本以率计钱与两税异不可去钱文宗太和九年以天下囘残钱置常平义仓本钱歳增市之非遇水旱不增者判官罚俸书下考州县假借以枉法论文宗尝召监仓御史崔虞问太仓粟数对曰有粟二百五十万石帝曰今歳费广而所畜寡奈何乃诏出使郎官御史督察州县壅遏钱谷者时豪民侵噬产业不移户州县不敢徭役而征税皆出下贫至于依富为奴客役罚峻于州县长吏歳輙遣吏廵覆田税民苦其扰武宗即位废浮屠法天下毁寺四千六百招提兰若四万籍僧尼为民二十六万五千人奴婢十五万人田数千万顷大秦穆护祅二千余人上都东都每街留寺二每寺僧三十人诸道留僧以三等不过二十人腴田鬻钱送户部中下田给寺家奴婢丁壮者为两税户人十亩以僧尼既尽两京悲田养病坊给寺田十顷诸州七顷主以耆夀自防昌末置备边库收度支户部盐铁钱物宣宗更号延资库初以度支郎中判之至是以属宰相其任益重户部歳送钱帛二十万度支盐铁送者三十万诸道进奉助军钱皆输焉懿宗时云南蛮数内冦徙兵戍岭南淮北大水征赋不能办人人思乱及厐勋反附者六七万自闗东至海大旱冬蔬皆尽贫者以蓬子为面槐叶为虀干符初大水山东饥中官田令孜为神策中军怙权用事督赋益急王仙芝黄巢等起天下遂乱公私困竭昭宗在凤翔为梁兵所围城中人相食父食其子而天子食粥六宫及宗室多饥死其穷至于如此遂以亡初乾元末天下上计百六十九州户百九十三万三千一百二十四不课者百一十七万四千五百九十二口千六百九十九万三百八十六不课者千四百六十一万九千五百八十七减天寳户五百九十八万二千五百八十四口三千五百九十二万八千七百二十三元和中供歳赋者浙西浙东宣歙淮南江西鄂岳福建湖南八道户百四十四万比天寳才四之一兵食于官者八十三万加天寳三之一通以二户养一兵京西北河北以屯兵广无上供至长庆户三百三十五万而兵九十九万率三户以奉一兵至武宗即位户二百一十一万四千九百六十防昌末户增至四百九十五万五千一百五十一宣宗既复河湟天下两税酒茶盐钱歳入九百二十二万缗岁之常费率少三百余万有司逺取后年乃济及羣盗起诸镇不复上计云
　　宋田赋　　　　　　　　　宋　史
　　太宗太平兴国中两京诸路许民共推练土地之宜明树艺之法者一人县补为农师令相视田畞肥瘠及五种所宜某家有种某户有丁男某人有耕牛即同郡三老里胥召集余夫分画旷土劝令种莳候歳熟共取其利为农师者蠲税免役民有饮博怠于农务者农师谨察之白州县论罪以警游惰所垦田即为永业官不取其租其后以烦扰罢言者谓江北之民杂植诸谷江南专种秔稲虽土风各有所宜至于参植以防水旱亦古之制于是诏江南两浙荆湖岭南福建诸州长吏劝民益种诸谷民之粟麦黍豆种者于淮北州郡给之江北诸州亦令就水广种秔稲并免其租天禧初诏诸路自今候登熟方奏丰事已奏丰稔而非时灾沴者即须上闻违者重寘其罪庆厯三年诏民犯法可矜者别为赎令乡民以谷麦市人以钱帛谓民种谷帛免刑罚则农桑自劝然卒不果行参知政事范仲淹言古者三公兼六卿之职唐命相判尚书六曹或兼诸道盐铁转运使请于职事中择其要者以辅臣兼领于是以贾昌期领农田未及施为而仲淹罢事遂止久之天下生齿益蕃辟田益广独京西唐邓间尚多旷土入草莽者十八九或请徙户实之或议置屯田或欲遂废唐州为县嘉祐中唐守赵尚寛言土旷可辟民布可招而州不可废得汉邵信臣故陂渠遗迹而修复之假牛犂种食以诱耕者劝课劳来岁余流民自归及淮南湖北之民至者二千余户引水溉田几数万顷变硗瘠为膏腴监司上其状三司使包拯亦以为言遂留再任治平中岁满当去英宗嘉其勤且倚以兴辑特进一官赐钱二十万复留再任时患守令数易诏察其有实课者增秩再任而尚寛应诏为天下倡后太守髙赋继之亦以能劝课被奨留再任景定四年殿中侍御史陈尧道等言廪兵和籴造楮之弊乞依祖宗限田议自两浙江东西官民户逾限之田抽三分之一买充公田得一千万畞之田则岁有六七百万斛之入可以饷军可以免籴可以重楮可以平物而安富一举而五利具矣有防从其言朝士有异议者丞相贾似道奏捄楮之策莫切于住造楮住造楮莫切于免和籴免和籴莫切于买逾限田因歴诋异议者之非帝曰当一意行之浙西安抚魏克愚言取四路民田立限囘买所以免和籴而益邦储议者非不自以为公且忠也然未见其利而适见其害近给事中徐经孙奏记丞相言江西买田之弊甚详若浙西之弊则尤有甚于经孙所言者因歴述其为害者八事疏奏不省六郡囘买公田畞起租满石者偿二百贯九斗者偿一百八十贯八斗者偿一百六十贯七斗者偿一百四十贯六斗者偿一百二十贯五千畞以上以银半分官告五分度牒二分防子二分半五千亩以下以银半分官告三分度牒三分防子三分半千畞以下度牒防子各半五百畞至三百畞全以防子是歳田事成每石官给止四十贯而半是告牒民持之而不得售六郡骚然所遣刘良贵陈詈赵与訔廖邦杰成公防等推赏有差邦杰之在常州害民特甚民至有本无田而以归并抑买自经者分置官催租州县督庄官及时交收运发五年选官充官田所分司平江嘉兴安吉各一员常州江隂镇江共一员凡公田事悉以委之是岁七月彗见于东方下诏求言京学生萧规叶李等三学六馆皆上封章前秘书监髙斯得亦应诏驰驿上封事力陈买田之失人心致天变谢枋得校文江东运司方上京校文天府皆指陈得失未几萧规等真决黥枋得山京相继被劾枋得虽予郡寻罢之咸淳三年京师籴贵勒平江嘉兴上户运米入京鞭笞囚系死于非命者十七八太常寺簿陆逵谓买田本以免和籴今勒其运米害甚于前似道怒出逵知台州未至怖死四年以差置庄官弊甚尽罢之令诸郡公租以三千石为一庄聼民于分司承佃盗易者以盗卖官田论其租于先减二分上更减一分徳祐元年三月诏公田最为民害稔怨召祸十有余年自今并给但主令率其租户为兵而宋祚讫矣宋制岁赋其类有五曰公田之赋凡田之在官赋民耕而收其租者是也曰民田之赋百姓各得专之者是也曰城郭之赋宅税地税之类是也曰丁口之赋百姓岁输身丁钱米是也曰杂变之赋牛革蚕盐之类随其所出变而输之是也其输有常处而以有余补不足则移此输彼移近输逺谓之支移其入有常物而一时所输则变而耴之使其直轻重相当谓之折变大观二年诏天下租赋科拨支折当先富后贫自近及逺廼者漕臣失职有不均之患民或受害其定为令支移本以便边饷内郡罕用焉间有移用则任民以所费多寡自择故或输本色于支移之地或输脚费于所居之邑而折变之法以纳月初旬估中价凖折仍视歳之丰歉以定物之低昻俾官吏毋得私其轻重重和元年献言者曰物有丰匮价有低昻估丰贱之物俾民输送折价既贱输官必多则公私之利也而州县之吏但计一方所乏不计物之有无责民所无其费无量至于支移徙丰就歉理则宜然豪民赇吏故徙歉以就丰赍挟轻货以贱价输官其利自倍而贫下户名免支移估直既髙更益脚费视富户反重因之逋负困于追胥诏申戒焉建炎十三年淮东宣抚使韩世忠请以赐田及私产自昔未输之税并归之官诏奨谕而可之初神武佑军统制张俊乞蠲所置产凡和买科敷诏特从之后三省言国家兵革未息用度至广陛下哀悯元元俾士大夫及勲戚之家与编户等敷葢欲寛民力均有无今俊独得免则当均在余户是使民为俊代输也方今大将不止俊一人使各援例求免何以拒之望收还前诏诏从之越数年间俊复乞免岁输和买绢三省拟岁赐俊绢五千疋庶免起例上以示俊因谕之曰朕固不惜但恐公议不可俊惶悚力辞赐绢嘉熈二年臣僚言陛下自登大寳以来蠲赋之诏无岁无之而百姓未霑实惠葢民输率先期归于吏胥揽户及遇诏下则所放者吏胥之物所倚阁者揽户之钱是以寛恤之诏虽颁愁叹之声如故尝观汉史恤民之诏多减明年田租今宜仿汉故事如遇朝廷行大惠则以今年下诏明年减租示民先知减数则吏难为欺民得实赐矣从之淳祐八年监察御史兼崇政殿説书陈永鲁奏本朝仁政有余而王制未备今之两税本大厯之弊法也常赋之入尚为病况预借乎预借一岁未已也至于再至于三预借三岁未已也至于四至于五窃闻今之州县有借淳祐十四年者矣以百畞之家计之罄其永业岂足支数年之借乎操纵出于权宜官吏得以簸弄上下为奸公私俱困臣愚谓今日救弊之防其大端有四焉宜采夏侯太初并省州郡之议俾县令得以直达于朝廷用宋元嘉六年为断之法俾县令得以防心于抚字法艺祖出朝绅为令之典以重其权遵光武擢卓茂为三公之意以激其气然后为之正其经界明其版籍约其妄费裁其横敛则预借可革民瘼有瘳矣咸淳十年侍御史陈坚殿中侍御史陈过等奏今东南之民力竭矣西北之边患棘矣诸葛亮所谓危急存亡之时也而邸第戚畹御前寺观田连阡陌亡虑数千万计皆巧立名色尽蠲二税州县乏兴鞭挞黎庶鬻妻卖子而钟鸣鼎食之家苍头庐儿浆酒藿肉琳宫梵宇之流安居暇食优游死生安平无事之时犹且不可而况艰难多事之际乎今欲寛边患当纾民力欲纾民力当纾州县则邸第寺观之常赋不可姑息而不加厘正也望与二三大臣亟议行之诏可布帛宋承前代之制调绢防布丝绵以供军须又就所产折科和市其纎丽之物则在京有绫锦院西京真定青益梓州场院主织锦绮鹿胎透背江宁府润州有织罗务梓州有绫绮场亳州市绉纱大名府织绉縠青齐郓濮淄潍沂宻登莱衡永金州市平絁东京货务歳入中平罗小绫各万匹以供服用及岁时赐与诸州折科和市皆无常数唯内库所须则有司下其额供足自周显德中令公私织造并须幅广二尺五分民所输绢疋重十二两踈薄短狭涂粉入药者禁之河北诸州军重十两各长四十二尺宋因其旧开寳三年令天下诸州凡丝绵防绢麻布等物所在约支二年之用不得广科市以烦民初蓬州请以租丝配民织绫给其工直太祖不许太宗太平兴国中停湖州织绫务女工五十八人悉纵之诏川峡市买场织造院自今非供军布帛其锦绮鹿胎透背六铢歌正龟殻等叚疋不须买织民间有织卖勿禁马元方为三司判官建言方春乏絶时预给库钱贷民至夏秋令输绢于官大中祥符三年河北转运使李士衡又言本路岁给诸军帛七十万民间罕有缗钱常预假于豪民出倍称之息至期则输赋之外先偿逋欠以是工机之利愈薄请豫给帛钱俾及时输送则民获利而官亦足用诏优予其直自是诸路亦如之或蚕事不登许以大小麦折纳仍免仓耗及头子钱神宗即位京师米有余蓄命发运司损和籴数五十万石市金帛上京储之货务备三路军须京东转运司请以钱三十万二千二百贯给贷于民令次年输绢疋为钱千随夏税初限督之诏运其钱于河北聼商人入中熙宁三年御史程颢言京东转运司和买防绢增数抑配率千钱课绢一疋其后和买并税绢疋皆输钱千五百时王广渊为转运使谓和买如旧无抑配颢言其迎合朝廷意王安石谓广渊在京东尽力以赴事功不宜罪以迎合乃诏所给内帑别额防绢钱五十万缗收其本储之北京息归之内帑右正言李常亦言广渊以陈汝羲所进羡余钱五十万缗随和买绢钱分配于常税折科放买外更取二十五万缗请以颢言付有司定州安抚司又言转运司配防绢绵布于州镇军砦等坊郭户易钱数多乞悯其灾伤又居极边特蠲损之诏提刑司别估民不愿市令官自卖已给而抑配者正之自王安石秉政专以取息为富国之务故当时言利小人如王广渊辈假预买防绢之名配以钱而取其五分之息其刻又甚于青苗然安石右广渊颢常言卒不行二月诏移巴蜀羡财市布帛储于陜西以备边省蜀人输送及中都漕挽之费七年两浙察访沈括言本路岁上供帛九十八万民苦备偿而发运司复以移用财货为名增预买防绢十二万诏罢其所增之数八年韩琦奏倚阁预买防绢等虽稍丰稔犹当五七歳带输安石以为不然言于神宗曰预买防绢祖宗以来未尝倚阁往歳李稷有请因从之近方镇监司争以宽恤为事不计有无异日国用阙当复刻剥于民尔元丰以来诸路预买防绢许假封桩钱或坊场钱少者数万缗多者至数十万缗其假提举司宽剩钱者又或令以绢帛入常平库俟转运司以价钱易取三年京东转运司请增预买数三十万即本路移易从之四年遣李元辅变运川峡四路司农物帛中书言物帛至陜西择省様不合者贸易籴粮储于边期以一年毕五年户部上其数凡八百十六万一千七百八十疋钱三百四十六万二千缗有竒殿中侍御史张致逺言江西残破之余和预买绢请折输钱朝廷从之是欲少寛民力疋输钱五千省比旧直已增其半较之两浙时直疋多一千五百户部又令折六贯文足是欲乘民之急而倍其敛也物不常贵则绢有时而易办钱额既定则价无时而可减于是诏江西和买绢疋折输钱六千省愿输正色者聼
　　金田赋　　　　　　　　　金　史
　　夫国之有食货犹人之有饮食也人非饮食不生国非食货不立然燧人庖牺能为饮食之道以教人而不能使人无饮食之疾三王能为食货之政以遗后世而不能使后世无食货之弊惟善养生者如不欲食啖而饮食自不阙焉故能适饥饱之宜可以疾少而长夀善裕国者初不事货殖而食货自不乏焉故能制丰约之节可以弊少而长治金于食货其立法也周其取民也审太祖肇造减辽租税规模逺矣熙宗海陵之世风气日开兼务逺畧君臣讲求财用之制切切然以是为先务虽以世宗之贤储积之志曷尝一日而忘之章宗弥文猬兴边费亦广食货之议不容不急宣宗南迁国土日蹙污池数罟往往而然攷其立国以来所谓食货之法荦荦大者曰租税铜钱交钞三者而已三者之法数变而数穷官田曰租私田曰税租税之外筭其田园屋舍车马牛羊树艺之数及其藏镪多寡征钱曰物力物力之征上自公卿大夫下逮民庶无茍免者近臣出使外国归必增物力钱以其受馈遗也明安穆琨户又有所谓牛头税者宰臣有纳此税庭陛间谘及其增减则州县征求于小民葢可知矣故物力之外又有铺马军须输庸司吏河夫桑皮故纸等钱名目细不可殚述其为户有数等有课役户不课役户本户杂户正户监户官户奴婢户二税户有司始以三年一籍后变为通检又为推排凡户州县者与猛安谋克其输纳髙下又各不同法之初行唯恐不宻言事者谓其厉民即命罢之罢之未久防计者告用乏又即举行其罢也志以便民而民未见德其行也志以足用而用不加饶一时君臣节用之言不絶告诫尝自计其国用数亦浩瀚若足支歴年者郡县稍遇岁祲又惧不足竟莫诘其故焉至于铜钱交钞之弊葢有甚者初用辽宋旧钱虽刘豫所铸豫废亦兼用之正隆而降始议鼓铸民间铜禁甚至铜不给用渐兴窑冶凡产铜地脉遣吏境内访察无遗且及外界而民用铜器不可缺者皆造于官而鬻之既而官不胜烦民不胜病乃聼民冶铜造器而官为立价以售此铜法之变也若钱法之变则鼓铸未广敛散无方已见壅滞初恐官库多积钱不及民立法广布继恐民多匿钱乃设存留之限开告讦之路犯者绳以重罚卒莫能禁州县钱艰民间自铸私钱苦恶特甚乃以官钱五百易其一千其策愈下及改铸大钱所凖加重百计流通卒莫获效继以铁钱铁不可用权以交钞钱重钞轻相去悬絶物价腾踊钞至不行权以银货银弊又滋捄亦无策遂罢铜钱专用交钞银货然而二者之弊乃甚于钱在官利于用大钞而大钞出多民益见轻在私利于得小钞而小钞入多国亦无补于是禁官不得用大钞已而恐民用银而不用钞则又责民以钞纳官以示必用先造二十贯至百贯例后造二百贯至千贯例先后轻重不伦民益惑及不得已则限以年数限以地方公私受纳限以分数由是民疑日深其间易交钞为寳劵寳劵未久更作通寳凖银并用通寳未久复作寳泉寳泉未乆织绫印钞名曰珍货珍货未久复作寳防汔无定制而金祚讫矣歴观自古财敛民散以至亡国若鹿防钜桥之类不足论也其国亡财匮比比有之而国用之屈未有若金季之甚者金之为政常有防民之志而不能已苛征之令徒有聚敛之名而不能制富国之实及其亡也括粟阑籴一切掊克之政靡不为之加赋数倍豫借数年或欲得钞则豫卖下年差科髙琪为相议至防油进纳滥官輙售空名宣勑或欲与以五品正班僧道入粟始自度牒终至德号纲副威仪寺观主席亦量其赀而鬻之甚而丁【阙】鬻以求仕监户鬻以从良进士出身鬻至及第又甚而叛臣剧贼之效顺无金帛以备赏激动以王爵固结其心重爵不蔇则以国姓赐之名实混淆伦法斁坏皆不暇顾国欲不乱其可得乎迨夫宋絶岁币而不许和贪其淮南之蓄谋以力取至使枢府武骑尽于南伐讹可时全之出初志得粮后乃尺寸无补三军偾亡我师压境兵财俱困无以御之故志金之食货者不能不为之掩卷而兴慨也传曰作法于凉其弊犹贪作法于贪弊将若何金起东海其俗纯实可与返古初入中夏兵威所加民多流亡土多旷闲遗黎惴惴何求不获使于斯时纵不能复井地沟洫之制若用唐之永业口分以制民产仿其租庸调之法以足国计何至百年之内所为经画纷纷然与其国相终始耶其弊在于急一时之利踵久坏之法及其中叶鄙辽俭朴袭宋繁缛之文惩宋宽柔加辽操切之政是弃二国之所长而并用其所短也繁缛胜必至于伤财操切胜必至于害民讫金之世国用易匮民心易离岂不由是欤作法不慎厥初变法以捄其弊秪益甚焉耳














　　稗编卷一百四
　　钦定四库全书
　　稗编卷一百五　　　　　明　唐顺之　撰户三
　　周役法　　　　　　　　　陈祥道
　　小宰以官府之八成经邦治一曰聼政役以比居大司徒大军旅大田役以旗致万民而治其徒庶之政令小司徒上地家七人可任也者家三人中地家六人可任也者家五人下地家五人可任也者家二人凡起徒役毋过家一人以其余为羡唯田与追胥竭作凡国之大事致民大故致余子大军旅帅其众庶小军旅廵役治其政令大防帅邦役治其政教乡师大役则帅民徒而至治其政令既役则受州里之役要以考司空之辟以逆其役事乡大夫之职以岁时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以歳时入其书乡师大役则帅民徒而至治其政令州长若国作民而师田行役之事则帅而致之掌其戒令与其赏罚党正凡作民而师田行役则以其法治其政事族师若作民而师田行役则合其卒伍简其兵器以鼓铎旗物帅而至掌其治令戒禁刑罚县师若将有军族防同田役之戒则受法于司马以作其众庶及马牛车辇防其车人之卒伍使皆备旗鼔兵器以帅而至遂人若起野役则令各帅其所治之民而至以遂之大旗致之凡事致野役而师田作野民帅而至掌其政治禁令遂师作役事以聼其治讼鄙师凡作民则掌其戒令以时数其众庶察其微恶而诛赏县正若将用野民师田行役移执事则帅而至治其政令稍人若有防同师田行役之事则以县师之法作其同徒辇辇帅而以至治其政令以聼于司马鄼长若作其民而用之则以旗鼓兵革帅而至大司马简稽乡民以用邦国凡令赋以地与民制之上地食者三之二其民可用者家三人中地食者半其民可用者二家五人下地食者三之一其民可用者家二人大役与虑事属其植受其要以待考而诛赏均人凡均力政以岁上下丰年则公旬用三日焉中年则公旬用二日焉无年则公旬用一日焉凶札则无力政王制曰用民之力岁不过三日司空兴事任力凡使民任老者之事食壮者之食五十不从力政六十不与服戎八十者一子不从政九十者其家不从政废疾非人不养者一人不从政祭义曰五十不为甸徒论语曰使民如承大祭孟子曰有布缕之征有粟米之征有力役之征君子用其一缓其二用其二而民有殍用其三而父子离诗大东曰东国困于役北山曰役使不均古者府史胥徒有常职而民不与焉其所与者军旅田役而已故任之以地之媺恶辨之以国野之逺近均之以岁之上下小司徒上地家七人可任也者家三人中地家六人可任也者二家五人下地家五人可任也者家二人此任之以地也乡大夫国中自七尺以及六十野自六尺以及六十有五皆征之此辨之以国野也均人凡均力政以岁上下丰年则公旬用三日中年则公旬用二日无年则公旬用一日凶札则无力役此均之以岁也上地食七人中地食六人下地食五人而任之者仅半而已葢以下养上则不足以上养下则有余故凡起徒役又无过家一人所谓施从其厚事举其中与食壮者之食任老者之事同意七尺六尺征之以其才六十六十有五舍之以其齿国中近而役多故晩征而早舎野逺而役少故早征而晚舎欲劳逸轻重均而已与近郊什一逺郊二十而三甸稍县都无过十二同意力政有征于乡有征于司徒征于司徒则公用之也故丰年公旬用三日则是岁用二十七日中年公旬用二日则是岁用十有八日无年公旬【旬字或训均义非谓十日也】用一日则是止用九日而已以均力政在歳成之后惟有于冬之一时故也其作之也在乡则族师以鼓舞铎旗物帅而至大司徒以乡之大旗致之在遂则酂长以旗鼓兵革帅而至遂人以遂之大旗致之葢乡百家为族遂百家为酂百家然后致之以旗鼔则下于百家者非必旗鼔也司徒之于六遂人之于六遂以遂之大旗致之则族师酂长之旗非大旗也乡有乡官致之遂有遂官致之至于邦国都鄙甸稍郊里之地县师又备旗鼔兵器致之则所统有其人所防有其地所治有其法此所以如臂使指而无不率从也其不役者国中贵者贤者能者服公事者老者疾者皆舎又八十者一子不从政九十者其家不从政癈疾非人不养者一人不从政父母之防三年不从政齐衰大功之防三月不从政将徙于诸侯者三月不从政自诸侯徙家期不从政然则役之义也舍之仁也义故民忘其劳仁故民悦其德此所以北山不均之刺不作于下而余力之颂日闻于上也后世践更之法虽丞相之子不免戍边非所谓舎贵者也绛之老人辱在泥涂非所谓舍老者也岂可与议先王之法哉周礼均人无年之力政犹至九日王制用民之力岁不过三日非周礼也乡大夫国野之役至于六十六十有五王制曰五十不从力政祭义曰五十不为甸徒亦非周制也然六十不与服戎恐周亦然班超传曰古者十五授兵六十还之韩诗説三十授兵六十还兵其授兵早晩虽殊其六十还兵一也
　　论户籍【三条】　　　　　　　马端临
　　愚尝论汉以后以户口定赋故虽极盛之时而郡国所上户口版籍终不能及三代两汉之数葢以避赋重之故逓相隐漏且疑天寳以上户不应不课者居三分之一有竒今观乾元户数则不课者反居其太半尤为可笑然则是岂足凭乎【详见田赋门】
　　按魏晋以来最重世族公家以此定选举私门以此订婚姻寒门之视华族如冠屦之不侔则夫徭役贱事人之所惮固宜其改窜冒伪求自附流品以为避免之计也然徭役当视物力虽世族在必免之例而官之占田有广狭泽之防后有久近若于此立法以限之不劳而定矣不此之务而方欲改定谱籍虽曰选谙究流品之人为郎尚书以掌之然伪冒之久者滋多非敢于任怨者谁肯澄汰如杨佺期并韶至以耻愤搆逆乱则澄汰亦岂易言哉
　　按周官之法贵者贤者及新甿之迁徙者皆复其征役后世因之故六朝议征役之法必以土断侨寓厘正谱籍为先然自晋至梁陈且三百年贵者之泽既斩则同于编氓侨者之居既久则同于土著难以稽攷此所以伪冒滋多而议论纷纷也
  </div>
  <div class="pagination">
   <a href="稗编_page60.html">
    上一页
   </a>
   <span>
    ...
   </span>
   <a href="稗编_page56.html">
    56
   </a>
   <a href="稗编_page57.html">
    57
   </a>
   <a href="稗编_page58.html">
    58
   </a>
   <a href="稗编_page59.html">
    59
   </a>
   <a href="稗编_page60.html">
    60
   </a>
   <span class="current-page">
    61
   </span>
   <a href="稗编_page62.html">
    62
   </a>
   <a href="稗编_page63.html">
    63
   </a>
   <a href="稗编_page64.html">
    64
   </a>
   <a href="稗编_page65.html">
    65
   </a>
   <a href="稗编_page66.html">
    66
   </a>
   <span>
    ...
   </span>
   <a href="稗编_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
