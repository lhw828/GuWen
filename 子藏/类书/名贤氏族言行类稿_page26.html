<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 26 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 26 页/共 81 页</h1>
    <div class="content">　　希烈防汴州滉遣王栖耀等破走之漕路无梗完靖东南滉功多时里胥有罪辄杀无贷人怪之滉曰此辈皆乡县豪黠不如杀之用年少者惜身保家不为恶　闻京都未平乃筑石头五城以为朝廷有永嘉南走事然滉握强兵而调发粮帛以济朝廷者繦属时实赖之贞元元年检校左仆射同平章事性节俭衣裘茵衽十年一易居处陋薄门当列防以父时第门不忍坏乃不请　居重位清洁好鼓琴书得张旭笔法画与宗人韩相埒尝言不能定笔不可论书画幼时有美名所与游皆天下豪俊初判度支李晟以禆将白军事滉待之加礼后晟终立大功
　　韩臯滉之子字仲闻资质重厚有大臣器防贤良方正异等入拜尚书右丞貌类父既孤不复视鉴生知音律常曰长年后不愿聴乐以门内事多逆知之闻鼓琴至止息叹曰美哉康之为是曲其当晋魏之际乎其音主商商为秋秋者天将摇落肃杀其嵗之晏乎晋乘金运商又金声此所以知魏方季而晋将代也缓其商弦与宫同音臣夺君之义知司马氏之将簒也王淩母丘俭文钦诸葛诞继为扬州都督咸有兴复之谋皆为司马懿父子所杀康以扬州故广陵地陵等皆魏大臣故名其曲曰广陵散言魏散亡自广陵始止息者晋虽暴兴终止息于此其哀愤躁蹙痛廹胁之音尽于是矣永嘉之乱其兆乎
　　韩洄字幼深滉之弟刘晏表为屯田员外郎晏罢乃擢洄户部侍郎判度支上言请罢江淮七监又言天下铜铁冶乃山泽利当归王者积米长安万年二县各数十万石视年丰耗而发敛焉故人不艰食
　　韩游瓌灵州人始为郭子仪禆将禄山反诱河曲九蕃府六胡叛部落五十万子仪使游瓌击破之进邠宁节度使奉天之狩兵未集游瓌以兵三千来赴难功第一　李懐光叛诱为变游瓌白发其书帝曰卿可谓忠义矣破朱泚咸阳京师平论功第一　吐蕃请修清水盟以归侵地诏问游瓌荅曰西戎弱则请盟彊则入冦今侵地益深而乞盟诈我也帝不从防盟平凉游瓌以劲骑五百待非常瑊被刼驰以免虏见兵出即解去
　　韩清州人举明经不中学骑射贞元十五年充宣武节度使汴军骄不可制察素恣横者三百人一日数其罪斩之自是无敢肆者拜中书令为人庄重寡言沈谋勇断齐蔡平而后请觐天子尊宠异等　子公武为执金吾性恭逊不以富贵自处
　　韩充之弟依舅李元元尝谓宾佐曰充后当贵诸君必善事之擢金吾卫将军斥军士虚名不如令者七百人穆宗立为义成军节度使防汴军逐李愿以李主留事帝谓充素为汴士悦向诏节度宣武兼统义成兵讨战破之遂入汴驰至城下汴人望见充欢跃无复贰者始帝遣人问破贼期充对汴天下咽喉一月可破方二旬即克帝喜曰充料敌若神内外按堵汴人赖之充虽将家性俭节歴三镇居处服玩如儒生乘机决防无余悔世推善将
　　韩朝宗李白与之书云生不用封万户侯但愿一识韩荆州
　　韩愈字退之邓州人生三嵗而孤读书日记数千百言通六经百家学擢进士第操行坚正鲠言无所忌迁监察御史上防极论宫市徳宗怒贬阳山令有爱在民民生子多以其姓字之　元和初权知国子博士既才髙数黜乃作进学解以自谕执政览之竒其才改比部郎中史馆修撰转考功知制诰进中书舍人初宪宗将平蔡命裴度使诸军及还具言贼可灭与宰相议不合愈奏言平蔡在断与不断耳度奏愈行军司马元济平迁刑部侍郎　宪宗遣使者往凤翔迎佛骨入禁中愈表言之帝怒将抵死裴度谏曰愈言讦牾内懐至忠愿少寛假乃贬潮州既至潮以表哀谢帝得表颇感悔欲复用皇甫鏄忌乃移袁州刺史　初愈至潮问民疾苦皆曰恶溪有鳄鱼食民畜产且尽民以是穷数日愈自往视之令其属以一羊一豚投溪水而祝之一夕暴风震电起溪中数日水尽涸西徙六十里自是潮无鳄鱼之患　召拜国子祭酒转兵部侍郎镇州乱杀田洪正而立王廷凑诏愈宣抚既行众危之愈至廷凑严兵迓之愈大声曰天子以公为有将帅才故赐以节岂意同贼反耶愈归奏其语帝大悦转吏部侍郎为京兆尹　性明鋭不诡随与人交终始不少变成就后进士往往知名皆称韩门弟子凡内外亲若交友无后者为嫁遣孤女而防其家　每言文章自汉司马相如太史公刘向扬雄后作者不出世故愈深探本原卓然树立成一家言其原道原性师説等数十篇皆奥衍闳深与孟轲扬雄相表里而佐佑六经云至他文造端置辞要为不蹈袭前人者然惟愈为之沛然若有余至其徒李翶皇甫湜从而效之遽不及逺甚从愈游者若孟郊张籍亦皆自名于时
　　韩偓字致光京兆人擢进士第偓尝与崔定防诛刘季述昭宗反正为功臣为中书舍人其后韩全诲等刼帝西幸偓夜追及鄠见帝恸哭至凤翔迁兵侍天祐二年挈其族依王审知云　帝疾宦人骄横欲尽去之偓曰云云帝前膝曰此事始终属卿偓荐御史大夫赵崇劲正雅重可以凖绳中外帝知偓崇门生也叹其能让　宰相韦贻范母丧诏还位偓当草制上言贻范处丧未数月使视事伤孝子心学士使马从皓逼偓求草偓曰腕可断麻不可草　帝欲相者三四让不敢当
　　韩翃唐徳宗时制诰阙人上批曰与韩翃时有与翃同姓名者为江淮刺史又具二人同进上复批曰春城无处不飞花寒食东风御栁斜日暮汉宫传蜡烛青烟散入五家与此韩翃
　　五代韩建字佐时许州长社人少从杨复光攻黄巢于长安建等无所属乃以麾下兵西迎僖宗于蜀僖宗还为华州刺史是时天下已乱诸镇皆武夫独建抚辑兵民又好学荆南成汭时冐姓郭亦善辑荆楚当时号为北韩南郭
　　韩逊不知其世家梁开平三年封朔方节度使善抚其部部人皆爱之为逊立生祠
　　宋朝韩令坤磁州武安人也世宗征太原以令坤为都校以功拜武定军节度使世宗伐淮甸扬州将吏闻周师至开门以迎之令坤整众而入市不易肆人甚悦　国初移镇天平改成徳卒追封南阳郡王
　　韩重赟磁州武安人也国初以重赟有翊戴之功后领【真定韩氏忠宪公家也忠宪诸子名连系字康公兄弟也生宗字宗之下从玉玉之下从日日之下从元元之下从水世谓桐树韩家】
　　韩绛字子华少力学举进士甲科通判陈州寻同知太常礼院故事享太庙百官前期习仪庙中绛言其非礼遂徙就尚书省　召试知制诰故事郊祀天子亲阅警扬绛曰致斋而观鼓吹非礼也仁宗从之出知河阳召判流内铨拜翰林学士迁右谏议大夫御史中丞　神宗尝问天下遗利绛请尽地力因言差役之弊害农业伤民财愿更定其法神宗嘉之役议自此始矣遂领制置三司条例司与王安石共事拜防知政事夏人犯环庆绛请行即拜陜西宣抚使治兵鄜延遣偏将种谔出青防趋银州破抚宁开元诸帐筑啰兀等城自髙奴通河东塞诏兼河东宣抚使即军中拜同中书门下平章事移知邓州熈宁七年复拜同中书门下平章事监修国史绛继王安石为相请置局中书钩攷用度以均节邦计事多留滞不决逾月以疾辞位出知许州徙太原建节知定州徙河南移镇江封康国公加仪同判大名致仕薨諡献肃
　　韩维字持国幼笃志问学以父任为将作监主簿阖门不仕文彦博荐维好古嗜学安于静退富弼帅河东辟掌幕府史馆修撰欧阳修荐为检讨知太常礼院神宗封淮阳郡王颍王维皆为记室防军左右史
　　阙英宗访除授例执政以维对遂同修起居注侍迩英讲熈宁二年迁翰林学士知开封府明年为御史中丞以兄绛在枢府力辞之出知襄州改许州七年召为学士承防加大学士维处东省逾年有忌之者宻为谗愬乃诏分司南京尚书右司王存抗声曰韩维得罪莫知其端臣窃为朝廷惜乃还大学士乆之以太子少傅致仕转少师卒年八十二
　　韩琦字稚圭相州安阳人也风骨秀异弱冠举进士太史奏五色云见左右侍从皆贺于殿上通判淄州再迁太常丞直集贤院监左藏库歴开封府推官三司度支判官为右司谏王曽见琦论事正直有本末喜谓琦曰比年台谏多畏避为自安计否则激切近名如君固不负所职谏官宜若此曽正人也琦得此益自信　益利嵗饥为两路安抚使为饘粥济饥人一百九十余万蜀人曰使者之来更生我也　元昊围延州琦适自蜀还论西州形势甚悉乃以为陜西安抚使继知秦州　寻以旧职充陜西四路经略安抚招讨使屯泾州琦与范仲淹在兵间最乆二人名重一时人心归之朝廷倚以为重故天下称为韩范仁宗急于求治开天章阁赐坐咨访时务琦条上九事又献七事议稍用而小人已侧目矣入为工部尚书三司使除枢宻使册拜同中书门下平章事集贤殿大学士　仁宗既连失褒豫鄂三王至和中得疾皇子未立中外忧之范镇首发其议司马光继之自是言者常以固天下根本为急而富弼亦屡上言欧阳修因水灾再上防辄留中如此五六年言者稍怠琦乗间奏请立皇子时司马光吕诲皆言立皇嗣中书因将二防以请仁宗曰朕有意乆矣顾未得其人耳宗室中谁可者琦对曰臣等无由知之当出自圣断仁宗乃称英宗旧名琦奏曰此事至大陛下今夕更思之来日取防明日请对仁宗曰决无疑矣时英宗方居濮王忧遂识起复秦州防御使知宗正寺仁宗大喜琦奏曰此事既行不可中止仁宗首肯之时嘉祐六年也英宗入居庆宁宫封琦仪国公英宗即位加门下侍郎兼兵部尚书进封魏国公
　　韩定辞不知何许人为镇州王镕书记聘燕帅刘仁恭有酬马郁诗崇霞台上神仙客学办痴龙艺最多盛徳好将银笔述丽词堪与雪儿歌【见东坡记唐事】
　　韩驹字子苍自布衣有诗名前辈称许之颍滨题其诗卷云唐朝文士例能诗李杜髙深到者稀我读君诗笑无语恍然再见储光羲子苍尝云作诗文当得人印可乃自不疑所以前辈汲汲于求知也政和初上书召试除秘书省正字后知黄州累奉祠庭终徽猷阁待制其赋太一真人卧莲叶舟和李上舍冬日为葛亚卿作十絶比哙炙人口曾端伯谓昔人尝论文章有两等山林草野之文其气枯槁著书立言是也朝廷台阁之文其气温润演纶视草之所尚也王安国亦云文章格调须得官様若子苍者乃台阁之文所谓官様者欤其诗亦然内外制多用西汉语故温润有体
　　寒【二百九十二】
　　周武王子韩侯之后避难改寒氏一云夏诸侯寒浞之后
　　后汉寒朗字伯竒鲁国薛人博通书传以尚书教授举孝亷永平中守侍御史　廷争楚狱之寃笃矣仁者之情迁济阳令去官百姓追思之　三老吏人上书陈其政状由是辟为司徒府
　　干【二百九十三】
　　左传宋大夫干之后
　　晋书干宝字令升父茔丹阳丞　宝博览书记以才器召为著作郎　家贫求补山隂令迁始安太守　着晋记二十卷直而能婉咸称良史　撰搜神记号曰鬼董狐
　　兰【二百九十四】
　　郑穆公支孙以王父字为氏汉有武陵太守兰广
　　南史兰钦字休明父子云以军功至冀州刺史钦有谋略勇决善战进号智武将军百日中再破魏军威振邻国为衡州刺史有惠政
　　檀【二百九十五】
　　姓纂姜姓齐公族有食瑕丘檀城因以命氏
　　后汉党锢檀敷字文有家贫而志清不受乡里施惠立精舍教授常数百人　后举方正对防合宜迁议郎补防令以郡守非其人弃官去
　　晋书檀凭之字庆子少有志力闺门邕肃为世所称忠烈果毅亡身为国终建武将军
　　南史檀道济都督诸军侵魏资粮竭济夜唱筹量沙以少米散其上及旦魏军谓资粮有余故不复追魏甚惮之图以禳鬼　进司空镇寿阳后文帝疾义康矫诏诛之时人歌曰可怜白浮鸠枉杀檀江州　道济见收愤怒气盛目光如炬脱帻投地曰乃坏汝万里长城
　　檀韶字令孙道济之兄后拜江州刺史　子臻字系宗位员外郎　臻子珪字伯玉王僧防以为防军珪诉僧防求禄不得与书曰仆一门虽谢文通乃忝武达羣从姑叔三媾帝姻而令子侄饿死遂不荷润蝉腹肠为日已乆饥彪能吓人遽与肉饿驎不噬谁为落毛乃用为安成郡丞
　　檀祗字恭叔与弟道济俱防义举
　　文学檀超字悦祖少好文学位国子博士　叔父道鸾字万安亦有文学撰续晋阳秋位国子博士
　　北史檀翥字凤翔好读书解属文仕魏除中书舍人以才学自业加以清介志能之士也
　　栾【二百九十六】
　　姓纂唐叔虞之后晋靖侯孙宾食采栾邑因氏焉
　　国语赵文子冠见栾武子武子曰美哉华则荣矣实之不知请务实乎
　　左传襄公十六年晋平公即位栾盈为公族大夫改服修官烝于曲沃
　　成公十六年宣伯使告郤犨曰鲁之有季孟犹晋之有栾范也政令于是乎成
　　成公十八年晋悼公即位使栾黡为公族大夫使训卿之子弟共俭孝弟
　　史记栾布梁人也孝文时为燕相至将军尝有徳者厚报之以军功封俞侯　燕齐之间皆为立社号曰栾公社
　　后汉栾巴字叔元魏郡人为桂阳太守以郡处南垂不娴典训为定婚姻丧纪之礼立学校以奬进之　迁豫章太守巴素有道术能役鬼神
　　防【音　二百九十七寒】
　　河南官氏志馥防氏改为防氏
　　盘【二百九十八】
　　盘瓠之后与冉谭巴李田为巴南六姓
　　单【二百九十九】
　　可单氏改为单
　　丹【三百】
　　丹朱之后汉有丹王君长安冨人
　　冠【三百一】
　　风俗通鹖冠子之后
　　官【三百二】
　　见姓苑
　　瞒【三百三】
　　风俗通荆蛮之后本姓蛮音讹遂为瞒氏
　　莞【三百四】
　　姓苑云吴人
　　但【三百五】
　　姓苑云汉有济南太守但也
　　鄼【三百六】
　　海西先贤鄼授渔阳令











　　名贤氏族言行类稿卷十五
<子部,类书类,名贤氏族言行类稿>
　　钦定四库全书
　　名贤氏族言行类稿卷十六
　　宋　章定　撰
　　桓【三百七】
　　姓纂姜姓齐桓公之后以諡为姓又宋桓公之后向魋亦号桓氏　河南官氏志乌丸氏改姓桓
　　左传宣公十二年桓子鼓于中军曰先济者有赏后汉桓谭字君山以父任为郎上防非防出为六安郡丞
　　桓荣字春卿光武拜为议郎每朝防辄令于公卿前敷奏经书帝称善曰得生几晩因拜博士车驾幸大学防诸博士论难荣被儒服温恭有蕴借辩明经义每以礼让相厌不以辞长胜人后为太子少傅赐以辎车乘马大防诸生陈其车马印绶曰今日所防稽古之力也三雍成拜为五更　子郁字仲恩以父任为郎桓帝时常居中论经书问以政事迁侍中授经二帝恩宠甚笃　曾孙典彬　典字公雅举孝亷拜侍御史常乘骢马京师畏惮语曰行行且止避骢马御史字文林尤脩志介一餐不受于人　彬字彦林
　　举孝亷拜尚书郎蔡邕以其有过人者四树碑颂焉自荣至典世宗其道父子兄弟代作帝师
　　桓焉字叔元郁之子明经笃行有名称为太子太傅顺帝立授经禁中传业者数百人
　　魏志桓阶字伯绪举孝亷论储副之宜公规宻谏前后恳至太祖知其笃于守正深器重焉
　　晋书桓彛字茂伦早获盛名雅为周顗所重尝叹曰茂伦嵚﨑歴落固可笑人也累迁尚书吏部郎名显朝廷补宣城内史在郡有惠政为百姓所怀苏峻之乱固守经年城防遇害抱中和之气怀不挠之节知处死之为易仁者之勇不其然乎五子温云豁秘冲
　　桓温字元子生未期而温峤见之曰此儿有竒骨可试使啼及闻其声曰真英物也眼如紫石棱须作猬毛碟
　　桓云字云子都督司豫二州西阳太守
　　桓豁字郎子为新野义城二郡太守迁征西大将军子石防石秀石民石生石绥石康皆知名　石防小字镇恶文武器干御戎有方终豫州刺史　石秀幼有令名博涉羣书为江州刺史西阳太守　石民弱冠知名为荆州刺史才望甚为人情所仰
　　桓冲字幼子淹识有武干尽忠王室忠言嘉谋毎尽心力屡迁都督后为荆州刺史屡挫苻坚之师四方镇扞以为己任求之名臣抑亦可算三子　嗣字恭祖少有清誉为桓氏子侄之冠为江州刺史莅事简约转西阳襄城二郡太守　谦字敬祖　脩字承祖嗣子字茂远少有清操初拜秘书丞迁中书令
　　桓宣镇襄阳招怀初附劝课农桑简刑罸略威仪或载鉏耒于轺轩或亲芸获于陇畆甚有称绩
　　桓伊字叔夏有武干标悟简率授淮南太守绥御有方进都督豫州刺史有大功而始终不替　善吹笛尽一时之妙
　　南史桓康随齐武帝起兵摧坚陷阵膂力絶人江南人畏之以其名怖小儿病疟者冩其形帖牀壁无不立愈
　　唐桓彦范字士则润州人狄仁杰曰君之才当日光大毋防于初厚为礼　张柬之将诛易之等引与定策以彦范敬晖为左右羽林将军属以禁兵斩易之中宗复位以彦范为侍中　工属文所志惟忠孝居若不能言及议论帝前安辞定色辩争愈切卒諡忠烈　弟范官至常州刺史　臣范工部侍郎潘【三百八】
　　姓纂周文王后毕公之子季孙食采于潘因氏焉
　　左传宣公十二年潘党率游阙四十乘从唐侯为左拒以从上军　楚重次于衡雍潘党曰盍筑武军以为京观臣闻克敌必示子孙以无忘武功　潘党逐魏锜赵旃夜至于楚军席于军门之外　成十六年晋侯伐郑楚救郑彭名御楚共王潘党为右　党与养由基蹲甲而射彻七札焉以示楚王曰君有二臣如此何忧于战　潘党字叔党楚大夫潘尫之子尫字师叔贤楚人崇之
</div>
    <div class="pagination">
<a href="名贤氏族言行类稿_page25.html">上一页</a><span>...</span><a href="名贤氏族言行类稿_page21.html">21</a><a href="名贤氏族言行类稿_page22.html">22</a><a href="名贤氏族言行类稿_page23.html">23</a><a href="名贤氏族言行类稿_page24.html">24</a><a href="名贤氏族言行类稿_page25.html">25</a><span class="current-page">26</span><a href="名贤氏族言行类稿_page27.html">27</a><a href="名贤氏族言行类稿_page28.html">28</a><a href="名贤氏族言行类稿_page29.html">29</a><a href="名贤氏族言行类稿_page30.html">30</a><a href="名贤氏族言行类稿_page31.html">31</a><span>...</span><a href="名贤氏族言行类稿_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
