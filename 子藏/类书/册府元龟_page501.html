<!DOCTYPE html>
<html>
<head>
    <meta charset="UTF-8">
    <title>册府元龟 - 第 501 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 501 页/共 736 页</h1>
    <div class="content">    後魏元志为杨州刺史耽好声妓後为雍州刺史逾尚华侈聚敛无极声名遂损。
    元仲景为凉州刺史贪暴无极欲窥府人及商胡富人财物诈作一台符诬诸豪等云：欲加赏一时屠戮所有资财生口悉没自入。
    元字普安为营州刺史性贪残人不堪命相率逐之走平州。
    元诞为齐州刺史在州贪暴大为人患牛马骡驴无不逼夺家之奴隶悉迫取良人为妇有沙门为诞采药还见诞问外消息对曰：惟闻王贪愿王早代诞曰：齐州七万家吾到来一家未得三斗钱何得言贪耶为御史中尉元纂所纠会赦免。
    武昌王鉴为齐州刺史兄和罢沙门归俗弃其妻子纳一寡妇曹氏为妻曹氏年齿已长携男女五人随鉴至历城干乱政事和与曹及五子七处受纳鉴皆顺其意言无不从，於是狱以贿成取受狼藉齐人苦之鉴治名大损。
    邓羡为东魏郡太守兼齐州长史在治十年经三刺史以清勤著称齐人怀其恩德号曰：良二千石及代还大受民吏送遗颇以此为损後为郢州刺史镇义阳在州锐於聚敛。又纳贿於于忠徵为给事黄门侍郎。
    王为兖州刺史坐受所部荆山戍主桂受财货。又取官绢因染割易御史纠劾付廷尉遇赦免。
    寇臻为弘农太守坐受赂为御史所弹遂废卒於家寇治臻之子也。为河州刺史在任数年城民诣都列其贪状十六条会赦免。
    崔康为广平内史大纳财货为清论所鄙。
    郑羲为安东将军西兖州刺史多有受纳政以贿成性。又啬[A092]民有礼饷者皆不与杯酒脔肉西门受羊酒东门酤卖之以李冲之亲法官不知纠羲子懿为齐州刺史好劝课善断决虽不洁清义然後取百姓犹思之羲兄洞林为濮阳太守坐贪秽除名洞林兄子平城为东平太守性清狂使酒为政贪残平城子伯猷为南青州刺史在州贪忄林妻安丰王元延明女专为聚敛货贿公行润及亲戚户口逃散邑落空虚乃诬陷良民云：欲反叛籍其资财尽以入已诛其丈夫妻女配没百姓怨苦声闻四方为御史纠劾死罪数十条遇赦免因以顿废齐文襄王作相每诫厉朝士尝以伯猷及崔叔仁为喻。
    郑字道汉历雁门濮阳二郡贪秽狼藉以纳贿为事。
    刘腾为安州刺史坐选举受财为御史所纠因暴病卒。
    赵超宗为汝南太守多所受纳徙河东太守卒官超宗长子叔隆为中山内史在郡无德政专以货贿为事。
    薛道次为秦州刺史带陇西太守後为荣阳太守迁肆州刺史所在贪秽在州弥甚纳贿於司空刘腾以求美官未得而腾死。
    高双为清河太守黩货将刑在市遇赦免後为太尉史俄出为凉州刺史专肆贪暴以罪免既纳货高肇复起为幽州刺史。又以贪秽被劾罪未判遇赦复仕未几而卒。
    李迁哲崇之子也。崇性好财货家资巨万营求不息迁哲为相州刺史亦无清名邺雒市廛收擅其利时论所鄙迁哲初至州斥逐细人迁徙佛寺逼买其地广兴第宅百姓患之崇北征之後徵兼太常卿御史高道穆毁发其罪过。
    张纂为乐陵太守在郡多所受纳闻御史至弃郡逃走，於是除名乃卒。
    傅敬和竖眼之子竖眼前为益州刺史朝廷以其父有遗惠复以敬和为益州聚敛无已好酒嗜色远近失望。
    崔延治为安北将军并州刺史在州贪闻於远近李子贞为兖州刺史坐贪赐死。
    贾智为沧州刺史贪纵甚为民害。
    李洪之为秦益二州刺史洪之素非廉清每多受纳时孝文始建禄制法禁严峻司察所闻无不穷纠遂锁洪之赴京孝文临太华庭集群官有司奏洪之受赃狼藉。又以酷暴孝文亲临数之以其大臣听在家自裁。
    高遵为齐州刺史选召寮吏多所取纳。又其妻胡氏家在齐州母弟舅甥共相凭属争求货利严暴非理杀害甚多贪酷之响孝文颇闻之及车驾幸邺遵自州来朝会有赦宥遵临还州请辞帝於行宫引见诮让之遵自陈无负帝厉声曰：若无迁都赦必无高遵矣。又卿非惟贪忄林。又虐於刑法自谓何如齐阴王犹不免於法卿何人而为此行自今宜自谨约还州仍不悛革齐州人孟僧振至雒讼遵诏廷尉少卿刘述穷鞫皆如所诉先沙门道登过州遵以道登荷宠於帝多奉以货深仗之道登屡因言次申咨救遵帝不省纳遂诏述赐遵死时遵子元荣诣雒讼冤犹恃道登不时还赴道登知事决方乃遣之。
    安乐王长乐为定州刺史多不奉法以贪暴徵诣京师子铨宣武初为凉州刺史在州贪秽政以贿成。
    许彦自散骑常侍出为相州刺史在州受纳多违法度诏书切让之然以彦腹心近臣弗之罪也。
    崔暹为南兖州刺史盗官瓦赃狼藉为御史中尉李平所纠免官後行豫州事寻即真坐遣子析户分隶三县广占田宅藏匿官奴障[A092]陂苇侵盗公私为御史中尉王显所弹免官。
    胡泥为定州刺史以刑罚酷滥受纳货贿徵还戮之张赦提为幽州刺史颇纵妻段氏多有受纳令僧尼因事通请贪虐流闻中散李真香出使幽州访牧守政绩真香验按其罪赦提惧死欲逃其妻姑为太尉东阳王丕妻恃丕亲贵自许诣丕申诉求助谓赦提曰：当为诉理幸得申雪愿。且宽忧不为异计赦提以此差自解慰段乃陈列真香昔尝因假而过幽州知赦提有好牛从索不果今为台使心胁前事故威逼部下考楚过极横以无辜证成诬罪执事恐有不尽使驾部令赵秦州重往究讯事状如前处赦提大辟孝文诏赐死於第。
    北齐元垣为冀州刺史专务聚敛每百姓纳赋除正税外别先青绢五疋然後为受。
    王则为雒州刺史性贪忄林在州取受非法旧京诸像毁以铸钱兹时世号阿阳钱皆出其家後为徐州刺史取受狼藉锁送晋阳文襄恕其罪。
    常山王演孙彦道为徐州刺史坐夺商人财物免官段孝言为齐州刺史以赃贿为御史所劾遇赦免尔朱浑元为并州刺史以贪劾特见原。
    斛律武都为梁兖二州刺史所在并无政绩惟事聚敛侵渔百姓。
    司马消难为北豫州刺史镇武牢消难博涉史传有风神然不能廉洁在州为御史所劾。
    张保雒为沧州刺史封敷城郡王在州聚敛免官削夺王爵。
    任胄为东郡太守家本丰财。又多聚敛动极豪华宾客往来将迎至厚寻以赃为有司所劾。
    库狄伏连为郑州刺史鄙[A092]愚狠无治民政术及居州任专事聚敛。
    薛修义为齐州刺史以黩货除名。
    尧杰为南兖州刺史多所取受然性果决吏民畏之封延之为青州刺史好财利在州多所受纳。
    卢勇为齐州刺史好财利多所受纳後行梁州事除散骑常侍为夏阳太守段业告其在州聚敛被禁止送梁州穷治未竟遇疾卒於禁所。
    王为北豫州刺史所历皆好聚敛然性和直吏民不甚患之。
    韩轨为瀛州刺史在州聚敛为御史纠劾削除官爵广阳王深为镇州刺史在州多所受纳政以贿成私家有马千匹者必取百匹以此为常深子湛孝静初为冀州刺史所在聚敛风政不立。
    崔叔仁为[A13C]州刺史以贪黩为御史所劾兴和中赐死於宅。
    崔季叔为齐州刺史坐遣人渡淮平市亦有赃贿事为御史所劾会赦不问。
    隋灵贲为齐州刺史民饥米踊贵闭人籴而自粜之坐是除名。
    张威为青州总管在州颇治产业遣家奴於民间鬻芦荻根其奴缘此侵扰百姓帝深加遣责坐废於家王仁恭为马邑太守时天下大乱百姓饥馁道路隔绝仁恭颇改旧节受纳货贿。又不敢辄开仓廪赈恤百姓。
    唐席辨贞观中为沧州刺史辨虽有略而性贪鄙时所部长芦令李太辨恣行侵夺贿赂盈门按察既知屡加诮让太辨惧求媚於辨送缣二百疋罗三十疋以遗之辨遂纳之反加顾遇事发诏朝集便临观而戮之太辨亦伏法。
    李敬业为眉州刺史中宗嗣圣元年坐赃贬授柳州司马。
    左感意为廓州刺史开元二年坐赃杖杀。
    张嘉贞开元初为定州刺史至州於恒岳庙中立颂嘉贞自为其文乃书於治其碑用白石为文素质黑文甚为奇丽先是岳祠为远近祈赛有钱百万嘉贞自以为颂文之功纳其数万。
    萧执为岚州刺史卢季为复州刺史崔憬为银州刺史开元八年并坐贬诏曰：先王制法度立师长将以为理也。夫刺史者受方岳之寄为吏人之表以宣法则以树风教故得人则河润九里京师蒙其福非才则虐流百城黎庶受其害所以汉宣云：与我共理者其惟良二千石欤中大夫前守岚州刺史萧执通议大夫前守复州刺史卢季中散大夫前守银州刺史崔憬等各藉阶资谬居藩牧不率法度情匪在公凭此尸素黩其货贿，岂有奉条察之委居道化之先颛利无厌贪以败类固上行而下效岂澄源以正本有面目实亏风宪虽罪无所漏已刑章而情颇难容宜从远谪执宜除名配隶营府即差使所在驰驿领送至彼不得东西季可恩州司马憬可施州司马并员外置同正员即发遣赴任仍颁於郡国以励在官。
    崔较为河南尹开元八年贬代州都督受贿故也。
    李邕为陈州刺史开元十三年车驾东封回邕於汴州谒见献词赋甚称旨颇自矜中书令张说甚恶之俄而陈州赃滥事发下狱鞫讯罪当死许州人孔彰上书救之请以身代邕罪疏奏会赦减死贬为钦州遵化县尉彰亦配岭南。
    卢晖为魏州刺史开元二十九年坐赃诏云：晖素为妄庸幸承资地早升清列爰典大藩不能励彼公心少申答效而咨其鄙识莫顾廉隅黩货无厌蠹政斯甚或增加赋敛或减截官钱入己之赃六百馀贯自外所犯数倍於兹况。又役使人工殆三十万复有何要辄化为劳慢法犭旬私触类非一朕志存抚育情切好生特宽斧之诛俾从流放之典可长流富州百姓与朕共理伊迩列城自顷以来每加优异凡在远近固合周知，岂有受恩而不尽节鉴。若此咸宜勉之无或效尤自投於网。
    王琚为邺郡太守天宝五载坐赃诏云：琚久经任使历典藩条恃朝廷之见宽冒宪法而无惮凡所莅职罕著善声自顷移官益彰喧讼志由贪败政以贿成所犯赃私动盈千计正名论罪合流刑宥过推恩犹从贬任可江华郡司马员外置。
    刘巨鳞为南海太守充岭南五府经略采访处置等使坐赃下狱死。
    李宓为南太守犯赃贬为沣阳郡慈利县丞员外置。
    韦陟为河东太守天宝十三年贬为临贺郡桂岭县尉员外置仍驰驿发遣陟天宝初自吏部侍郎出为襄阳锺离义阳三郡太守杨国忠专政徵为河东太守本道采访使陟以名位素著怏怏久失职及临关辅冀有任用而性颇侈豪所莅不修清廉之操遂恣其利欲盛以河东土物入馈权要为部人所发诏下御史讯鞫陟时朝谒在华清宫惶怖不安乃厚遗御史中丞吉温求救於禄山事泄为国忠奏贬温亦坐贬沣州长史。
    李巨肃宗乾元初为河南尹於城市桥梁出入车牛皆税钱以供国用颇有乾没士庶怨之後与妻张氏不睦张氏即皇后从父妹宗正卿李遵构之发其赃贬为遂州刺史。
    张万顷为广州刺史上元二年以赃贬巫州龙标县尉员外置长任。
    李鼎自凤翔入为卫尉卿宝庆六年贬为思州长史员外置坐赃也。鼎守凤翔以贿闻虽去职奸状皆露既行赐死於路。
    李佚为宣州刺史代宗永泰二年坐赃二十四万集众杖杀籍没其家。
    黎大历八年复拜京兆尹兼御史大夫自以为得志无心内理贪暴益甚犭旬於财色。
    薛邕为宣州刺史德宗建中初盗官货计钱万万殿中侍御史员寓因私憾而奏举之故贬官无几。又配流象州。
    崔穆为黔中观察使贞元十一年部人告穆赃二十七万贯及他犯遣监察御史李直方往州覆按。
    刘赞贞元十二年为宣州刺史天下殷赡处也。赞厚敛殖货以务贡献用求恩宠。又不训子弟童稚者便以骄傲为事。
    路Κ为涪州刺史贞元十四年以赃追夺两官仍勿齿三五年。
    阳履为永州刺史贞元十六年观察使吕渭奏履犯赃令三司使推鞫履。又表自言当州营备钱物上献为观察使所鞫按令中使王文凑就州取履至京师三司使讯其所妄破用履云：市马进讫及讯其马於何人处买及价直齿岁履答状马主东西南北贵公子也。今不知所在言马齿岁按礼经齿路马者当诛今不敢言其他状款多如此类德宗悦其进奉之言不责也。但令免官而已。
    郑式瞻为衢州刺史贞元十七年死於州狱初盐铁使李於衢州即山凿银式瞻诬银工杖杀十馀人人怨之观察使举奏发御史就鞫之坐赃二千贯笞四十流崖州诏未至而死。
    张登为漳州刺史贞元十七年死於州狱登暴狼贪冒擅赋百姓没买州人为奴婢者三十人奸乱礻卑将家财非一其不堪辱有缢死者部人蔡化诉於阙下诏命就鞫遂幽死。
    陈审为明州刺史贞元十九年坐赃配流崖州。
    臧涣为韶州刺史元和四年以贿闻贬贺州司马。
    王仲周为明州刺史元和四年坐赃贬韶州司户。
    刘文翼为泸州刺史元和四年坐赃贬为崖州登迈县尉。
    陈当为荣州刺史元和五年贬为罗州吴川县尉以坐赃故也。
    张为将作少监元和五年贬为朗州长史前为蕲州刺史坐赃为观察使郗士美所奏。
    李少和前为江西观察使元和七年敕曰：李少和职奉察廉迹乖周慎除替已後犹取公钱或交换未填或转移私费今除已填纳赃数外尚欠三千七百馀贯身已沦没不可徵收宜放免。
    李宙为丹王府长史元和七年以前任复州刺史坐赃贬为贺州司户参军。
    孟尝谦为安州刺史元和八年坐在郡贪浊弋猎扰人贬柳州司马。
    李将顺为袁州刺史元和九年坐以官钱贸易以求利。且擅兴工役贬循州司户参军。
    李彦辅为简州刺史元和十年坐赃贬韶州司马。
    庞说为忠州刺史元和十年贬为端州司户说尝改易其州库门以内向用便回货故及贬。
    马平阳为□州刺史元和十年以贪虐贬为韶州司户。
    夏侯至为汴州刺史元和十年以贪虐贬潮州司户李逢为台州刺史元和十二年坐赃贬康州司户参军。
    啖异为集州刺史元和十二年坐赃贬封州司户参军。
    崔祝为郑州刺史元和十二年御史台奏祝坐赃三万馀贯敕崔祝抵犯刑章宜加贬逐缘其身居忧服未可授官宜。且於康州安置待服满日处分其赃充进助者仍令度支收管本道观察使觉察不早特宜释放祝於当州顾召行营车除充佑给付。又擅出州仓粟麦贵货之以利入己及观察使举闻发御史按之乃以助军进奉为名昼夜促进祝父老病闻御史按祝竟以忧死祝既除名所至迟留。又锢身配流康州。
    第五申为资州刺史元和十四年坐赃贬连州司马崔励为邛州刺史元和十四年坐赃决杖流州。
    宋君平为涪州刺史元和十五年坐赃削官一任。
    杨朗为郑州刺史元和十五年坐赃削官一任徵十斤铜。
    唐庆前为寿州刺史长庆四年刺史杨归厚告论庆违赦敕科配百姓税钱及破用官库钱物等事庆犯正入己赃四千七百馀贯敕唐庆入己赃仅五千贯据罪定刑实难全宥但以惟新之日政务从宽要示含容俾从流窜宜除名长流崖州。
    李彤自邓州刺史入为司农少卿长庆四年贬吉州司马员外同正彤前在邓州坐赃钱百馀万仍自刻石纪功号为善政碑观察使柳公绰以事闻故有是命。
    元稹以穆宗长庆中为浙东观察使既放意娱游稍不修边幅以黩货闻於时。
    梁张思慎为蔡州刺史以贪货大失民情。
    後唐李存儒为卫州刺史为梁将段凝所陷存儒控御无术诛敛州民防城之卒皆徵月课纵其归去段凝知其。若此夜渡舟师诘旦登城存儒不之觉。
    李邺为亳州刺史明宗天成二年诏配崖州长流百姓所在赐自尽邺为政贪有奴为人转金冀回公道奴匿其金邺知遂杀之其家人上论诉其私事遂伏法。
    成景宏为曹州刺史受仓吏百缗天成三年七月敕成景宏位列百城秩膺八命在旌旃而甚至於委任以非轻所宜均我诏条副余优寄而乃罔遵寻宪辄恣贪求差廪吏以非公取货财而润己才行鞫勘果伏罪尤宜行窜逐之文以示澄清之道可贬绥州司户参军续敕长流宥州。
    韩知章为汉州刺史天成四年以在任日恣诛求达於圣聪勒归私第。
    卢质为沧州节度使长兴四年奏荐沧景观察判官靳诩雪得冤狱乞行恩奖诩父名儒沧州市井之富民也。家财钜万前後镇帅无不受其赂者先是应圣节靳儒来朝帝见之於後楼下儒因言其子诩为本道观察判官月限已满乞量留一年帝即从之。又荐押牙郝寓帝曰：寓乃何人朝廷事有大臣朕不自由尔无宜多言也。诩商贩之子不数年至本州从事质书生备位廉察而受赂荐许人士鬼之。
    晋李彦为坊州刺史高祖天福五年十二月犯枉法赃特敕免官彦久临翟道苛暴不法结怨所部宜君县民唐与李妇争田彦纳贿数十万曲断其事故李妇诣御史府上诉按诘伏罪法寺详断以上奏敕曰：李彦顷委分符不能求瘼既受赃而枉法合准律以定刑特与含弘聊示惩戒宜夺一任官送虢州收管。
    周安审信历许兖二镇所至以聚敛为务民甚苦之叶仁鲁为莱州刺史贪暴特甚吏民不胜其苦受代日遁离本州及为部民所讼下狱鞫之仁鲁伏罪赃狼藉。
    赵凤为单州刺史以进奉南郊为名率敛部民财货为人所讼。
    张顺为楚州刺史显德五年十二月己丑赐死於都城外顺发身戎伍累迁虎捷厢主历登汝楚三州防御使在楚州日尝隐落下碇税钱五十馀万官库丝绵二千馀两及纵其部下侵民民甚苦之为转运判官冯瓒所奏下御史府讯之得实故於法焉。
    ●卷七百一
</div>
    <div class="pagination">
<a href="册府元龟_page500.html">上一页</a><span>...</span><a href="册府元龟_page496.html">496</a><a href="册府元龟_page497.html">497</a><a href="册府元龟_page498.html">498</a><a href="册府元龟_page499.html">499</a><a href="册府元龟_page500.html">500</a><span class="current-page">501</span><a href="册府元龟_page502.html">502</a><a href="册府元龟_page503.html">503</a><a href="册府元龟_page504.html">504</a><a href="册府元龟_page505.html">505</a><a href="册府元龟_page506.html">506</a><span>...</span><a href="册府元龟_page502.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
