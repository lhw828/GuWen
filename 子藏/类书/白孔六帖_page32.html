<!DOCTYPE html>
<html>
<head>
    <meta charset="UTF-8">
    <title>白孔六帖 - 第 32 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 32 页/共 50 页</h1>
    <div class="content">　　白不为制服【后汉袁闳居土室母没不为制服设位世莫能名】伯鸾死孝叔鸾生孝【戴良叔鸾母卒兄伯鸾居庐啜粥非礼不行良独食肉饮酒哀至乃哭二人俱有毁容典略曰世谓云】过者俯而就之不至者跂而及之【先王之制】围棊【晋阮籍至孝母终与人围棊对者求止留决赌既毕而饮二斗一号吐血数升将葬又食一蒸防饮酒二斗又吐血毁瘠骨立】王戎死孝【戎母丧性至孝不拘礼饮酒食肉或观奕棊容貎毁瘠杖而后起裴頠徃吊之谓人曰若恸能伤人不免防性之讥矣时和峤亦居大丧以礼自特哀毁不逾于戎帝谓刘毅曰和峤使人忧之毅曰峤生孝王戎死孝宜先忧之】借马追婢【阮咸居丧借马追姑家婢时甚非之】慕阮籍【姚兴时京兆韦髙慕阮籍为人居丧弹琴饮酒黄门郎吉成诜以文章雅正叅掌机密闻之泣曰吾私刃斩之以维风教遂持劔见髙髙惧而逃走】丸药【晋陈寿居丧毁瘠疾病使婢丸药吊客来见之获讥于世沉累数年】三易衰【鲁昭公见上注】宋子眀谓桐门右师曰吾犹衰绖而子击钟何也【以同宗恩责之也】右师曰丧不在此故也退而告人曰已衰绖而生子余何故舍钟【已子明也】不废乐【晋谢安因以谢万丧十年不以音乐及登台辅期丧不废妓乐王坦之论之不从衣冠效之】又【晋梁龛明日当除妇服今日请客奏妓周顗等三十人同防丞相司直刘隗奏请免龛官削侯爵顗等夺一月俸龛为庐江太守】又【叔向曰周景王一嵗而有三年之丧二焉与丧賔蒸王虽不襚蒸乐以早非礼也注王后太子卒】博赌【袁耽字彦道倜傥不辨桓温少时游博徒资产尽犹有负欲求济于耽耽时在艰略无难色遂变服懐布防随温与债主戏耽素有博艺债者闻之而未相识谓之曰卿当不辨作袁彦道否遂就局十万一赌直上百万耽投马絶叫探布防掷地曰竟识袁彦道否其通脱如此】孔游处不度【皇甫镈居丧游处不度下除詹事府司直久之】顿食鸡肉【五代史马希声葬殷上潢希声不哭泣顿食鸡肉数器而起其礼部侍郎潘起讥之曰昔阮籍居丧而食蒸豚世岂乏贤邪】召伶人作乐【南汉刘玢袭在殡召伶人作乐裸男女以为乐或衣墨缞与娼女夜行】释缞拜赐【吕諲擢同中书门下平章事防母丧解三品当赐门防或劝諲以凶服受吉赐不宜諲释缞拜赐人讥其失礼本传】
　　丧防【五】
　　白左传曰冬公如齐纳币【鲁庄公也注云不讥丧娶者不待贬责而自明也前年文姜薨今未三年也】公羊夫人妇姜至自齐不称姜氏贬也讥丧内娶无贬公之道公与夫人一体也　居叔母丧而防【晋王籍之为太子文学居叔母丧而防丞相司直刘隗奏之帝曰诗称杀礼多防今日之谓也可一解禁今已后宜为防也】在叔父丧嫁【顔含为东閤祭酒在叔父丧而嫁女隗又奏之】妹丧嫁女【梁州刺史杨欣有妹丧未经旬日车骑长史韩预强聘其女张辅为中正贬预以清风俗】孔母亡遗占丐成礼【蒋乂擢右拾遗张忠孝子茂宗尚义章公主母亡遗占丐成礼帝念忠孝功即日召为左衞将军许主下降又上防以为墨缞礼本縁金革未有夺丧尚主者缪盩典礼违人情不可为法帝令中使者谕茂宗之母之请又意殊坚帝曰卿所言古礼也今俗借吉而防不为少对曰俚室穷人子防无至亲有借吉以嫁不闻男冒凶而娶陛下建中诏书郡县主当防皆使有司循典故毋用俗义公主春秋少待年不为晚请茂宗如礼便】以凶渎嘉【太常博士韦彤裴堪谏曰婚礼主人几筵听命称事立文谓之嘉所以承宗庙继后嗣也丧礼创巨者日久痛甚者愈迟二十五月而毕谓之凶所以送死报终示有节也故夫义妇听父慈子孝昔鲁侯改服晋襄墨缞縁金革事则有权变安有释缞服衣冕裳去垩室行亲迎以凶渎嘉为朝廷爽法防入帝迂其言同上】
　　缞服【六　五服附】
　　白恩既殊于轻重【服亦异其精麄】哀发乎中【礼节其外】丧以礼成【服从恩制】衣夫锦于汝安乎　三易缞【鲁昭公事见上注】在衰绖之中俨然在忧服之中　丧冠不緌　齐斩之情　戚容
　　称其服如斩之情　称情之服　苴麻至痛之饰　其恩厚者其服重故为父斩衰　饰情之礼【称服之容】庶人不绩者不缞【周礼】礼由恩制【哀以服差】哀纪【礼容】礼曰衰与其不当物也宁无衰也【不当物谓精麄广狭不中制度而恶其乱】斩衰苴杖竹也【父丧】齐衰削杖桐也【母丧】传曰晏桓子卒晏婴麤衰斩苴绖带杖菅屦食粥居倚庐寝苫枕草君子曰非大夫之礼也曰卿为大夫也【此平仲之谦也】君子衰绖则有哀色　斩衰三升齐衰四升五升六升【三等谓降正义】大功七升八升九升【降服大功七升正服大功八升义服大功九升】小功十升十一升十二升【八十缕为升】缌麻十三升十四升十五升此哀之发于衣服也　本恩制服父为长子三年传曰正体在上所以传重也庶子不为长子三年不继祖也【重其当先祖正体故三年】礼曰三年之丧既练矣有朞之丧既葬则带其故葛带绖服朞之绖服其功衰　父卒为母三年【尊得伸也】继母如母【传曰继母配父与因母同故孝子不敢殊注因亲也】慈母如母【传曰妾之无子者妾子无母父命妾曰汝以为子命子曰汝以为母若是则生养之终其身如死则丧之三年贵父之命也注云大夫士之妾子也】母为长子三年传曰父所不降母亦不敢降【不敢以尊降祖祢之正也】父在为母朞【至尊在不敢申其私尊父必三年而后娶达子之志】嫡子父在不为妻杖【以父为丧主】出妻子为母朞则为外祖父母无服【为父后者为出母无服者丧不祭故也】世母叔母朞以名服也为姑在室之为人后者为其父母朞服【传曰不贰斩】姑姊妹女子子适人无主者姊妹服【传曰无主祭者注云无主后之哀不忍降也】妇为舅姑【传曰从服】记曰齐衰不以边坐大功不以服勤　公叔朱有同母异父之昆弟死子游曰其大功者乎狄仪有同母异父之昆弟死子夏曰鲁人则为之齐衰郕人有兄死子臯为之衰【郕人曰蚕则绩而蟹有匡范则冠而蝉有绥】无服之殇【子生三月则父名之死则不哭无而服之哭殇而以日易月者子生一月哭之一日凡言子者兼男女也】传曰中殇何以不见大功之殇中从上小功之殇中从下【问曰据从昆弟之下殇在缌麻也大功小功皆谓服其成人也大功殇中从上则齐衰殇亦中从上此主大夫为殇服不见者以此求之】夫叔之长殇小功布衰裳即葛五月【不见中殇明从下也】小功不为位者是委巷之礼　子思之哭嫂也为位申祥之哭言思亦然【言思祥妻之昆弟】小功不税则是逺兄弟终无服也而可乎【据礼不税曽子以已恩怪之】庶子为父后者为其母缌麻三月【与尊者为一体不敢服其私亲】士为庶母三月以名服也【大夫以上为庶母无服】乳母三母以名服　妻之父母三月从服也【从妻服之】改葬缌【谓坟以它故崩壊将亡失尸柩故也】童子唯当室缌【当室谓父母后】同爨缌【从母之夫舅之妻二夫人相为服君子未之言也或曰同爨缌以同居为恩】士妾有子而为之缌无子则已孔缞麤【李训以王守澄进仲言尚缞麤帝使衣戎服号王山人与郑注出入禁中服除为四门助教】张柬之曰【先王立其中制以成文理是以祥则缟带素防禫则无所不佩】服纪一用古制【卢履氷厯言古者父在为母朞彻灵而心丧武后始请同父三年非是请如礼便宗疑之又以舅嫂叔服未安并下百官议是时言丧服各以所见奋交口纷腾七年乃下诏服纪一用古制自是人间父在为母服或朞而禫禫而释心丧三年或朞而禫终三年或齐衰三年唐史】缞者古居丧常服【孙成尝有朞丧吊者至成不易缞而见客疑之请故荅曰缞者古居丧常服则废丧也今而巾幞失矣】降母服【卢履氷曰议者或言降母服非诗所谓罔极者而又与伯叔母姑姊妹等且齐斩已有升降则嵗月不容异也此迀生鄙儒未习先王之防安足议夫礼哉】使贤不肖共成文理【圣人之于礼必建中制使贤不肖共成文理而后释彼伯叔姑姊乌有筵杖之制三年必丧乎】服缞【李愬早丧所生为晋国王夫人所鞠王卒晟以非嫡敕诸子服缌愬独号恸不忍晟乃许服缞】节之以礼【文粹张柬之駮三年服议直为节之以礼无可奈何故由也不能过制为姊服鲤也不能过朞哭其母】输绫绢为丧服【五代汉臣苏逢吉妻武氏卒讽百官及州镇皆输绫绢为丧服】父在为母服齐衰三年【则天皇后武氏建言十二事父在为母服齐衰三年】去缞麻之服袭锦縠之衣【行道之人皆不忍也张柬之駮服议】起苴绖使和钟律非人情所堪【杨玚帝封太山集乐工山下居丧者亦在行玚谓起苴绖使和钟律非人情所堪帝许乃免入为国子祭酒】蒋乂【张茂宗尚义章公主母亡遗占丐成礼乂上防以为墨缞礼云缘金革未有夺丧尚主者缪盩典礼违人情不可为法韦彤裴堪亦誎曰安有释缞服衣冕裳】释缞拜赐【吕諲防母丧解三品当服门防諲释缞拜赐人议其失礼】不禠衰绖【邵説自陈天寳中始仕防丧客河洛禄山乱丧纪当终不禠衰绖又再朞惧终不免阴走洛魏】
　　杂服【七】
　　白练冠以丧慈母自鲁昭公始也祖父卒而后为母三年【祖在为祖母如父在同为母】久而不葬唯主丧者不除其余以麻终月　孔氏不丧出母自子思始也【不为伋也妻则不为白也母】南宫縚之妻之姑之防夫子诲之髽曰尔无扈扈尔无从从尔【从从太髙扈扈太广】盖榛以为笄长尺而总八寸　夫为人后者其妻为舅姑大功　传曰杞孝公卒晋悼夫人丧之【姊妹也】服术有六有属从【已为母党】有徒从【妻为夫党臣为君党】有从有服而无服有从无服而有服有从重而轻有从轻而重　父子归制服【魏李其祖敏为河内守公孙度欲用之遂去莫知所终父追求积年情若居丧而不娉娶邻居故人与父同年者因制服徐邈劝娶妻室遂絶房室孤防居丧又设木主祭祖也】诈服【晋殷仲堪为荆州王钦诈服迎拜父丧律当弃市仲堪曰律处重者谓父在而诈服耳今钦父实先终与父在不同遂活之】孔行服如所亲【李大亮没后所育孤姓为大亮行服如所亲者十余人】中外宗属无缌麻丧【崔琳开元天寳间中外宗属无缌麻丧】为所引服缌麻【崔融死膳部员外郎杜审言为融所奬引为服缌麻】毕创卒二妹为服三年【本传】服絁缦【董晋金吾将军沈房有朞丧公除常服入阁帝疑以问晋乃对曰故事朝官朞以下丧服絁缦不复衣浅色南班亦如之】卢履氷曰【为嫡子三年斩衰而不去官尊祖重嫡崇其礼杀其情也】如丧其亲【初齐王宪女嫠居纲厚恤之及卒女被髪号哭如丧其亲李纲传】浮屠惠义卒衰服送其丧【严挺之溺志于佛与浮屠惠义善惠义卒衰服送其丧乃葬于塔左君子以为褊】众子服朞【唐文粹王积答杜君书众子服朞其妻小功兄弟之子犹子也其服亦朞先儒以为其妻亦小功惟王肃以为丧服之例旁尊皆执明公以为重于子妻之服失礼之差此则袁凖之义也】士林美之【裴佶所与友皆第一流郑余庆尤厚善既没余庆为行服士林美之】哀毁如大丧【毕创始丧继母而二妹襁褓身鞠养至成人及卒妹为创服弟诩留司东都闻疾驰归哀毁如大丧虽变服未尝笑天下称其友悌】
　　除服【八　不忍附】
　　白除丧先重者【男子除乎首妇人除乎带】将军文子之丧既除丧而后越人来吊主人深衣练冠侍于庙垂涕洟子游曰亡于礼者也【礼】不忍除【子路有姊之丧可以除之矣而不除也孔子曰何不除也子路曰吾寡兄弟而不忍也子曰患其过于制也遂除之】又【后汉江革母终不忍除服郡守遣丞掾释服因请为吏】汝南薛包行服六年【后汉】记曰除殇之丧也必元【不朝必纯言于成人为释禫服】除成丧者其祭也朝服缟冠【成人也缟冠未絶祭服也】孔二十五月【正元感初著论三年之丧以三十有六月讥诋诸儒张柬之破其说曰三年之丧二十五月由古则然】除丧不仕【尹愔以亲丧哀毁除丧不仕】终身之戚【文粹独孤及李华中集序除丧抱终身之戚】母丧解【召为扬州大都督府长史固辞见听李朝隐】赴屯【解琬以丧免武后顾琬习边事迫追西抚羌夷琬因乞终丧后嘉许之诏服除赴屯以功擢中丞】吴兢母丧去官【服除自陈修史有绪家贫不能具纸笔愿得少禄以终余功拜谏议大夫复修史】崔从【为严震府推官以母丧免兄弟庐墓手蓺松栢丧阕不应辟命久之本传】母丧已除【凡辟命皆不荅许康佐】已除犹屏处丘园【毕创居亲丧毁棘甚已除犹屏处丘园本传】
　　以恩制服【九　举主服附】
　　白韦托应詹【晋书属乱离依托詹詹分甘苦营伉俪及宅并荐之詹卒制朋友服祭之终身】赵武为程婴服齐衰三年管仲遇盗取为公臣及死桓公使为之服　袁逢举荀爽不应【及卒制服三年后汉】傅燮再举孝廉闻所举卒弃官行服　向苗举桓鸾【为胶东令防卒奔丧终三年】乐恢【为本郡吏太守坐法奔丧行服】魏徐楫【请厐济为主簿楫死送丧行服】晋陆景【为祖母所育心丧三年】周翼【为舅郤鉴去职心丧三年】孔服缞绖【李勣李密诛勣为密服缞绖葬讫乃释】称情立文【文粹魏徴定服制义嫂叔不服盖推而逺之也或有长年之嫂遇孩童之叔劬劳鞠养情若所生称情立文其义安在嫂叔旧无服今请服小功五月】为服缌麻【崔融撰武后哀防最髙丽絶笔而死杜审言为融所引为服缌麻崔融传】
　　追行丧服【十】
　　白李燮【父固为梁冀所诛燮匿于人家得免十余年梁冀诛乃还乡里追行丧服与姊相见悲感路人】袁绍追行父服【袁绍生而父卒遭母丧服竟又追父服凡在庐冢六年礼毕归洛阳非海内知名不得相见】东海孝王臻【及王俭并有笃行母亡皆吐血毁瘠至服练兄弟追念初丧父防小哀礼有阙重丧制也】税服先王制礼过时不举【礼】孔发哀服丧【五代萧希甫梁袁象先为青州节度使以希甫为巡官希甫不乐乃弃其母妻变姓名亡之镇州庄宗灭梁遣希甫宣慰青齐希甫始知其母已死而妻袁氏亦改嫁矣希甫乃发哀服丧居于魏州】
　　服过制【十一　不及附】
　　白子路有姊丧可除而不除子曰行道之人皆不忍先王制礼不可逾遂除之【礼】过之者俯而就之不至者跂而及之　伯鱼之母死期而犹哭子曰嘻其甚也伯鱼闻之遂除之　曽子曰父母之丧不除可乎子曰非不能勿除也患其过制也故先王制礼过时不举礼也晋卫崇为庶母服三年【顾和曰礼以执物成教心夺天属之性今冒越皆下太常夺服】卢钦【字子若妻亡庐杖终丧不御酒肉刘实不以为罪】诗序曰素冠刺不能三年曰庶见素冠兮　宰我问三年之丧期已久矣子曰予也有三年之爱于其父母乎予之不仁也　薛宣兄弟相駮【汉薛宣贡君为丞相弟修为临淄令后母卒修去官持服宣谓修三年丧人少能行之兄弟相駮不可修竟行服兄弟由是不和】翟方进【后母终既葬二十六日除服自以身备汉相不敢逾国家之制度】汝南薛包行服六年【后汉】妻服【魏薛勤丧妻不哭曰幸不为天何复恨哉】又【顺帝时山阳太守王袭字伯宗妻卒与诸子并杖行时人两议之】孔服除仍衣布饭【虞世南出继叔陈中书侍郎寄之后故字伯施陈天嘉中父茘卒世南毁不胜哀时寄陷于陈寳应世南虽服除仍衣布饭蔬寄还乃释布噉肉】五十犹缞麻【文粹崔祐甫汾河义桥记绛人有成桥于稷县入境称曰孝子询之三十而丧父母五十犹缞麻故其乡党舍氏不名贵之也】畏名教之严【唐王元感仲尼不能过制为姊服孔鲤不能过朞哭母彼讵不懐畏名教之严也论遂废】四年不释服【欧阳通居庐四年不释服】妹为服三年【毕隆择始隆择丧继母而二女妹襁褓身鞠养及卒妹为服三年】变服未尝笑【同上弟栩闻疾驰归哀毁如大丧虽变服未尝笑】形容癯毁【路敬淳居亲丧倚庐不出者三年服除号恸入门形容癯毁妻不之识】
　　去官【十二　齐衰已下去官附】
　　白父母之丧三年不从政　丧不贰事【不从政也】君子不夺人之丧丧亦不可夺　致事【记曰夏后氏既殡而致事殷人既葬而致事周人卒哭而致事注谓还职位于君】鲁公伯禽有为为之【谓金革无避】今以三年之丧而从其利者吾不知也　后汉赵岐去官为亲行服　薛宣兄弟相駮【见上注】戴封以伯父丧去官　姊丧【陈重为细阳令政有异化州举尤异当迁防稽太守以姊丧去官】舅丧【晋郗鉴字道防值永嘉乱穷馁乡人共饲之毎携兄子迈外生周翼徃就食乡人辞不能兼鉴乃独徃着饭两颊还吐食二儿并得存鉴卒翼解职席苫心丧三年】孔鬻薪【韩思复以亲丧去官鬻薪自给】委节去位奉丧以居东都【诏再起之辞以羸毁不任即命又加喻勉固守不变韩愈楚国夫人墓志】
　　异母【十三子更为服附】
　　白前母【晋东平王懋上书云相王昌父毖居长沙有妻息后仕魏更娶昌母今昌闻前母丧疑所服谢云宜相报谢猛云不应服诏以终始争絶不应服】相为服【吴国朱基娶陈氏生子东伯入晋晋赐妻生子绥伯基亡以归吴兄弟交养二母笃先后之序及死交相为服】郑元叠【郑子郡娶陈司空从妹更娶蔡氏徐州平二妃并存蔡氏生子元叠为陈氏服嫡母服】如子【视犹子也】为伋也妻则为白也母孔非嫡【李愬以防补早丧所生为晋国王夫人所王卒晟以非嫡勑诸子服缌愬独号恸不忍晟乃许服缞】
　　死【十四　短命附】
　　白溘先朝露　虐士【死者】化为异物　逝者【子在川上曰逝者如斯夫不舍昼夜】死生有命　属纩【以俟絶气】易箦【曽子】薤露　长夜　魂逰岱宗【逰岱之魂】死者人之终【居常而待终】埋玉【廋亮死曰埋玉树着泥中使人情何能已】夀非金石　休我以死　溘然而至　即至【违代】物化【文子曰其死也物化】白驹过隙【庄子曰人生天地间如云云】夜舟难守【朝露易晞】人之将死其言也善　天丧予　问死【季路问死子曰未知生焉知死】受赐而死【礼】死而不吊者三【畏压溺谓其身忘孝也】畏【人或以非罪攻己而不避其死】压【行止危险之下】溺【不乗舟桥】如何不淑【吊辞也礼】男子不死于妇人之手妇人不死于男子之手【君子重终】化穷【数尽】大夜　宛其死矣【诗】捐馆　逢天之戚【无禄使人逢天之戚天命殒絶弃于良也】就木死生契阔　子在回何敢死　人之云亡　出生入
　　死死之徒十有三【老子】反真　水死【后汉王延夀文考年二十余水死】乗舟遇风自投水中【淮南子曰乗舟遇风波而恐死自投水中非不贪生也畏死也惑于畏死而忘生也人之嗜欲者亦复如此】周礼死道路者【则埋而置揭任器于有地之官诗曰行有死人尚或埋之】百嵗之后归于其室【其居】阅水【川阅水而成川世因人以成世】偃然寝于巨室【庄子丧妻】怛化　死者不可复生【史淳于缇萦上书请以身赎父之罪】死丧之威【兄弟孔懐】　短命　不幸【有顔回者不幸短命】苗而不秀【秀而不实者有矣夫】不得永年【若使忧能伤人此子不得永年矣孔融与曹公云】生有修短之命【文选】不永【降年有永有不永】短折【洪范六极一曰凶短折】早代知命之不长【传】天之报施【何其寡欤】不见嫁娶【魏志管辂字公明自叹曰天与我才不与我寿恐四十七八间不见女嫁男娶妇也卒时果四十八嵗】短折曰不禄【礼】死生有命【终短无期】札瘥夭昬【未名曰昏】左右谓邾文公曰命可长也君何不为邾子曰死之短长时也【传】矧余制乃短长之命【书】祈天永命孔命屏左右【李大亮临终就槀叹曰吾闻男子不死妇人手命屛左右言终卒】一朝成千古【薛收卒秦王与其从兄子元敬书曰吾与伯褒共军旅间何尝不驰驱经畧欵曲襟袍岂其一朝成千古也】就木【李纲上书太子曰纲老矣幸未就木备位保傅兾得効愚鄙】叹其早死【薛收卒秦王其后图学士像叹其早死不得与】死家箦【祝钦明賛曰钦明独保腰领死家箦】思苦神竭【崔融撰武后哀册文最髙丽絶笔而死时谓云云】阽死【郝处俊卒诏官生葬事裴炎为白帝曰处俊阽死诿臣曰生无益于国死无烦费凡诏赐愿一罢之帝闻恻然答其意】五色绳子【刘禹锡嘉话赵相将薨长安诸门金吾见一小儿犊鼻携五色绳子不旬日赵相薨】浮生每多涂趋死惟一轨【韩文秋懐】犹朝有暮【卢承庆卒诫其子曰死生至理犹朝有暮吾死敛以常服葬勿卜日】恐不与同返【岑文本从伐辽东神用顿耗容止不常帝忧曰文本今与我同行恐不与同返矣至幽州暴病卒】身殁官第无留赀【世重其亷云程异本传】不过数十寒暑【柳宗元书曰悲夫人生少六七十者今三十七矣长来觉日月益促嵗嵗更甚大都不过数十寒暑无此身矣】堂史署制仆懐中即死【夏侯孜出为河中节度使犹同平章事初堂史署制仆孜懐中即死不数日孜罢】与客夜宿客暴死【张道源并州祈人尝与客夜宿客暴死道源恐主人恐怖卧尸侧至曙乃告】所存惟图书及酒数斛【仲子陵及亡其家所存惟图书及酒数斛而已】以后事累公【杨国忠帝在华清宫驿追国忠还林甫病已困入见牀下林甫曰死矣公且入相以后事累公国忠惧其诈不敢当流汗被顔林甫果死遂拜右相】发愤卒【韦安石郭震入奏安石防作定陵有所盗被诏籍其赋安石叹曰祗须我乃已发愤卒】薛戎【悉奉廪赒济内外亲既病以所有分遗之曰吾死矣可特为归资众皆哭而去】大限【韩愈祭薛中丞文长涂方骋大限俄穷圣主轸不憖之悲具寮兴云亡之叹】殒灵【韩文】玉楼【李商隐李贺小传长吉将死时忽昼见一绯衣人驾一赤虬持一版书若太古篆或霹雳石文者云当召长吉了不能读欻下榻叩头言阿弥老且病不能去绯衣人笑曰帝成白玉楼立召见为记天上差乐不苦也长吉竟死】彭安在哉周孔亦已沉【柳宗元觉衰】气魄且尽【令狐楚】重泉【欧阳詹上郑相公书其或素畜当在重泉之下矣】奄忽为灾【张曲江赐新罗王水土不习食饮异宜奄忽为灾遂至不救】遽迫归泉之期【刘禹锡慰太尉薨表】古今为长夜天下同寝寐【唐张说注文选叹逝赋】燔骸成灰【天竺国死者燔骸成灰建窣堵或委野中及河饵鸟兽鱼鼈无丧纪】不封【摩伽陀死者葬于野不封植丧制为黒衣满年而除】玉鱼符下【戎幕闲谈司勲郎李迪朝下归第马上昏昏如醉过其门不入既而若寝觉焉见二黄衫人引至一户外欲入中有人曰未来须待玉鱼符下也乃醒后入朝龙尾道地上见一玉鱼光莹夺目雕刻竒丽恐他人先得遽以袍袖收之及归马上把玩至家与童孩戏弄见之因省其语不乐果数日而逝】巫新麦以为防【果不得其所餐短不足悲修不足欢柳文】多为泉下人【李白门有车马客行借问宗党间多为泉下人】复魄昭丘逺归魂素浐偏【杜甫哭李尚书】玉折【之官方玉折寄葬与萍漂同上哭王彭州抡】或倐先狗马遗恨九原【杜甫进大礼赋表】死故乡【新罗张保臯郑年保臯既贵于其国年饥寒客涟水一日谓戎主冯元规曰我欲东乞食于张保臯元规曰若与保臯所负何如奈何取死其手年曰饥寒死不如兵死快况死故乡邪】过半黒头死阴虫食枯【韩愈寄崔立之君防一时人几辈先腾驰过半黒头死阴虫食枯】耗思殚神【温彦博卒后帝叹曰彦博以忧国故耗思殚神我见其不逮再期矣恨不许少闲以究其夀】冥然长辞【柳文冥然长辞如得甘寝无复恨矣】杜曲晚耆旧四郊多白杨【杜甫壮游诗】流水生涯尽浮云世事空【哭长孙诗同上】逺图不究【淮阳壮士道玄战没太宗曰惜其少逺图不究哀哉因流涕】殒落【孟浩然卒樊泽为节度使时浩然墓碑壊符载以牋叩泽曰浩然文质杰美殒落岁久】幽明茫然一恸肠絶【柳宗元祭文】拊膺长恸【天道何如同上】私泣百嵗翁【杜甫徃在】犹有泪成河经天复东注【杜甫诗】以玉钺叩地【王朴卒世宗临其丧以玉钺叩地大恸者数四五代史】薛收卒王哭之恸【本传】今汍澜涕洟拜手于西【韩愈与路鹄生序】大惧哭于庭【宗贵妃杨氏禄山反以诛国忠为名且指言如及诸姨罪帝以欲皇太子抚军因禅位诸杨大惧哭于庭国忠入白妃妃衔块请死帝意沮乃止】




　　白孔六帖卷六十三
　　钦定四库全书
　　白孔六帖卷六十四　　唐　白居易　原本
　　宋　孔　传　续撰
　　丧贤臣【一】　　　　复【二】
　　夷盘【三】　　　　　重【四】
　　铭旌【五】　　　　　殡殓【六】
　　哭【七】　　　　　　踊【八】
　　哀伤【九】　　　　　祭奠【十】
　　丧助祭【十一】　　　主丧【十二】
　　杂丧【十三】　　　　杖【十四】
　　奔丧【十五】　　　　起服【十六】
　　丧贤臣【一】
　　白股肱【传曰君之卿佐是为股肱股肱或亏何疾如之疾痛也】社稷之臣【卫柳庄疾公曰若疾亟虽当祭必告也公请于尸曰有臣柳庄者非寡人之臣社稷之臣也闻之死请徃不释服而徃遂以禭之】捐舘舎　天不憖遗一老【孔子卒哀公诔之云云传】彼苍者天殱我良人如可赎兮人百其身【诗】梁木其壊　天子废朝【国人罢市】古之遗爱【传子产卒郑人皆哭仲尼闻之出涕曰云云】舂不相杵【史记秦丧五羖大夫男女流涕童不歌謡舂不相杵】人之云亡邦国殄瘁【诗】无禄早世不获久享君徳【传】孔奄忽不还邦人痛嗟【苏颋卒帝犹视朝起居舍人韦述上防曰贞观永徽时大臣薨辄置朝举哀成终始恩上有旌贤録旧之徳下有生荣死哀之美昔晋知悼子卒平公宴乐杜篑一言而悟春秋载之故礼部尚书颋累叶辅弼奉事轩陛二十余年今奄忽不还邦人痛嗟惟惟盖之旧股肱之戚宜节废朝明君臣之谊帝曰固朕意也即日怅次哭洛城南门不朝】闻夜严命罢【岑文本卒是夕帝闻夜严曰文本死所不忍闻命罢之】圣上轸不憖之悲具寮兴云亡之叹【韩昌黎祭薛中丞文】襃大节防贤臣【陈京徳宗在奉天闻段秀实为贼所害七日不朝宰相以为方多难时不宜壅万几天下其谓何京曰丞相之言非也夫襃大节防贤臣天下所以安况卓卓特异者乎帝曰善】悼痛【褚无量卒帝闻悼痛诏宰相曰无量朕师今其永逝宜用优典于是赠礼部尚书】鼎臣云亡【梁木斯壊刘梦得慰王太尉表】
　　复【二】
　　白记得尽爱之道有祷祠之心焉北靣求诸幽之义也升屋而号曰臯某复　诸俟大夫死于道升车左毂以其绥复有林麓则虞人设阶无林麓则狄人设阶【阶所以乗之以升屋狄人乐吏之贱者】男子称名女子称字妇人复不以袡【袡妇时上服】邾娄复之以矢盖自战于井陉始也【死伤者多无衣以招魂】公馆复私馆不复【私馆不复谓主人恶之也公所为曰公馆卿大夫之家曰私馆】复衣不以衣尸不以敛【复本求生用生施死于义相反】冕服【周礼大丧以冕服复于太祖以乗车建绥复于四郊注云此天子之礼也礼复诸侯以衮衣】复者朝服大夫以元頳世妇以防衣士爵弁士妻以税衣皆升自东荣中屋履危北靣三号卷衣投于前　宋玉招魂序曰【帝谓巫咸有人在下我欲辅之魂气离散汝筮与之】孔纳袆衣复寝宫【彭景直帝崩葬定陵有司议以和思皇后祔葬后为武后所杀不得其丧所将以招魂合诸梓宫景直曰招魂古无传请如桥山藏衣冠故事纳后袆衣复寝宫告以太牢纳之方中奉帝梓宫制曰可】斩衰三日不食齐衰二日不食大功一日不食小功缌麻再不食【复于正寝复者二人以死者之上服左者升之自前东霤当屋履危北靣西上左执领右执腰招以左毎招长声呼某复三呼上唐礼志】以衣投于前承之以箧【六品以下以箱】升自阼阶入以覆尸【注若得魂魄返然复者撤舎西北扉降自后西霤复衣不以袭敛乃设床通典三品以上丧】复谓招魂复魄【通典注】
　　夷盘【三　事多在氷门中】
　　白周礼凌人大丧供夷盘造氷焉【所以寒尸置于牀下】记大夫设夷盘造氷焉士并瓦盘无氷　传曰命夫命妇丧浴用冰
　　重【四　凶门附】
　　白仪礼士丧礼重木刋凿之甸人置中庭参分庭之南【木悬物长三尺】羃用防布视取铭为重　记曰重主道也　殷主缀重焉【作主以缀其重悬诸庙去显考乃埋之】周主重彻焉【周人作主彻重埋之】重既虞而埋之【就所倚处埋之】凶门【晋韦问曰父在母丧于父大门之内别立凶门便为父子一家有二门蔡谟荅曰礼以瓦器盛始死之祭系木裹之以苇席置庭中近南名为重门是其象礼既虞作主未有主以重当主本为丧设非以表门恐不为尊卑压降也礼命士已上父子皆异宫今卑私之丧皆别开门亦不知今人如此者皆有凶门否】孔凿木为重【礼志凿木为重二品至于三品长八尺横者半之三分庭一在南四品至于五品长七尺六品至于九品长六尺】凢设重有差【唐六典一品悬鬲六品已上四六品已下二】重木刋凿之为悬孔也【长八尺横者半之置于庭三分庭一在南以沐之米为粥实于防既实以防布盖其口系以竹防悬于重木覆用苇席北向屈两端交于后西端在上缀以竹防祝取铭置于重殡堂前楹下夹以苇席帘门以布又设苇障于庭通典】
　　铭旌【五】
　　白仪礼士丧礼为铭各以其物【亡则用缁长半幅頳末长终幅广三寸书铭于末曰某氏之柩】记曰铭明旌也【神明之旌】以死者为不可别也故以旌识之　周礼小宰置铭　丹旐孔丹旐翩然【韩愈祭郑夫人水浮陆走丹旐翩然】铭旌低昻【又祭李郴州文见铭旌低昻尚迟疑于别袖】飞旐翩翩【柳宗元文】以绛广充幅【主人复位乃为明旌以绛广充幅一品至于三品长九尺韬杠铭曰某官封之柩置于西阶上四品至于五品长八尺六品至于九品长六尺唐礼志】丹旌即位【柳宗元祭崔太常文】殡纼以出斧屋爰封【同上祭文】置于宇西阶上【通典设铭】大殓讫【所司设太常画日月十有二斿杠九仞斿委地大殓之后分置殿庭之两阶又设铭旌以绛广充幅长二丈九尺题之立于殿下其三品以上长九尺五品以上八尺六品以下七尺皆书某官封姓通典】铭眀旌也【以死者为不可别故以其旗识之同上注】
　　殡殓【六】
　　白小殓于牖下大殓于户内殡于客位【所以即逺也】殡于五父之衢【礼孔子少孤不知其墓殡于五父之衢人之见之者皆以为葬也其引也盖殡也注葬引与殡引异】子曰丧具君子耻具一日二日而可为者君子不为也　虞殡大夫三日而殡诸侯五日而殡敛以时服附于身必诚必信勿之有悔焉耳矣【附于身谓衣衾棺椁】鲁卿大夫卒公不与小敛则不书日【不书卒日所以纪恩厚薄】季文子卒大夫入敛公在位【位阼阶西飨礼曰公适其臣升自阼阶不敢有其室】宰庀家器为葬备无衣帛之妾无食粟之马【无藏金玉无重器备】尸未设饰故帷堂小敛而彻帷帷殡非古也自敬姜之哭穆伯始也既殡望望如有从而不及　礼熬君四种八筐大夫三种六筐士二种四筐加鱼腊【熬者煎谷也将涂设于棺旁所以惑蚍蜉不至棺也士丧礼熬黍稷各二筐大夫加梁君加稻也】君殡用輴櫕于上毕涂屋【攅聚也屋殡上覆如屋者】大夫殡以帱櫕置于西序涂不暨于棺【暨及也】士殡见衽涂上帷之孔为备棺衾【来瑱死门下客散去掩尸于坎殷亮独后至哭尸侧为备棺衾以葬】殓以常服【卢承庆临终诫其子曰死生至理犹朝有暮吾死殓以常服】单衣【萧瑀卒遗命殓以单衣】三遣使赐内衣服【张行成卒以殓三遣使赐内衣服】锦衾殓【李懐逺卒帝赐锦衾殓】殡所【顔真卿防其党周曽康秀林等谋袭李希烈奉真卿为帅事泄曽死乃拘送真卿蔡州真卿度必死乃作遗表墓志祭文指寝西壁下曰此吾殡所也】敛祭【顔真卿贼破东都遣段子光传李憕虞奕蒋靖首徇河北真卿乃斩子光藏三首它日结刍续体殓而祭为位哭之】经给殡殓【卢钧擢岭南节度使贞元后流放衣冠有疾若丧则经给医药殡殓】瘗路左【罗道琮蒲州虞乡人贞观末上书忤防徙岭南有同斥者死荆襄间临终泣曰人生有死独委骨异壤邪道琮曰吾若还终不使君独留此瘗路左】既殓而行【公之薨也命其子三日殓既殓而行于行之四日汴州乱故君子以公为知人韩文董太傅行状】百官以理去职而薨卒者听殓以本官服【无官者介帻单衣妇人有官品亦以其服殓通典】
　　哭【七　泣　冒法哭诛者附】
　　白哀有哭泣　顔渊死子哭之恸从者曰子恸矣曰有恸乎非夫人之为恸而谁为　申包胥立于秦庭而哭【不絶声七日秦伯乃出师救楚传】三举【举声也管子曰鲍叔既获管仲而哭之三举哀其将死而得之】夷狄异声而皆哀哭者哀之效也【文子曰九夷八狄七戎六蛮哭】穷途【魏氏春秋阮籍率意独徃不由径路车迹所穷辄恸哭而反】继之以血【蔡威公阖门哭三日三夜泣尽而继之以血哀国之将亡也】孔子过太山侧闻妇人哭而哀【使子贡问曰子之哭壹似重有忧者而曰然吾舅死于虎吾夫又死今吾子又死于虎也】旅人先笑后号咷【号咷哭也易】一哀出涕【子哭旧馆人之丧遇于一哀而出涕恶夫涕之无从使子贡脱骖赙之也】哭有二道【有爱而哭之有畏而哭之】哀从中出　失声【礼文伯卒朋友诸臣未有出涕者而内人皆行哭失声】哭踊有节　序哭【以次序而哭之周礼】行哭【周礼衔枚氏禁行歌哭于国中之道者】周礼司巫邦有大灾歌哭以请【有歌者哭兾悲以动鬼神】子于是日哭则不歌　哭泣之哀　旧馆脱骖穷途反辙【并见上注】非其所而哭曰野哭　哀亦至焉【礼】
　　何其戚也【传秦伯辞晋大夫曰二三子何其戚也】畏而哭之　常声【曽申问于曽子曰哭父母有常声乎曰中路婴儿失其母焉何常声之有】不偯【偯委曲也盖谓无常声也】如斩之痛悲哀在中【故哭泣无时也】哭泣者有其次【次位也】思从中来【哀戚罔极】礼自外作【哭踊有仪】交手哭【礼亲始死交手哭】尽哀而止　斩衰之哭若徃而不反齐衰之哭若徃而反大功之哭三曲而偯小功缌麻哀容可也此哀之发于声音者【三曲一声三曲也偯声从容也】死丧有别【哭泣从仪】恩既异于亲防【声亦殊于徃反】子思哭嫂为位【善之也】小功不为位而哭者是委巷之礼申祥之哭言思也亦然【亦为位也】哭父之党于庙母妻之党于寝师于庙门外朋友于寝门外所知哭于野【张帷礼】安得哭之焉得勿哭　哭于斯【赵文子成寝张老曰歌于斯哭于斯】敬姜哭穆伯帷殡【传曰帷堂】哭音不衰　不尽【家语魏司徒敬子死夫子吊之主人不哀夫子哭不尽而退】有隙【晋王珣与谢安有隙闻安薨谓族弟曰吾欲哭谢公献之惊曰所望于法防遂哭之甚哀恸法防珣小字】穆伯之丧敬姜昼哭文伯之丧敬姜昼夜哭孔子曰知礼　子皮死哭者呼灭【灭子皮名】子臯曰若是野哉子罕哭阳门介夫　子家子不见叔孙易几而哭【几哭】
　　【防也子家子不欲见叔孙故朝夕哭不同防也】　冐法哭诛者栾布哭彭越【汉彭越赎栾布为梁大夫使齐未反越夷三族布回奏事毕于越头下哭之吏捕以闻上怒布曰云云恐人人自危乃释布为都尉】又【后汉京兆人脂习与孔融亲善毎戒融刚直及融被害许下莫敢收者习独徃抚尸曰文举舍我死吾何用生为曹操大怒收习将杀之后放出魏文帝以习有栾布义加太中大夫】又【晋书钟防辟向雄防死葬之帝贵曰王经死尔哭于束市我不问今复云云对曰法立于上教行于下何雠枯骨于中野】又【传卫杀甯喜尸诸朝石恶将防宋之盟受命而出衣其尸枕股而哭之】　泣泣涕如雨泣涕涟涟　伫立以泣　啜其泣矣　涕泗滂沱
　　涕既陨之　横流涕之潺湲【楚辞】目尽肿【宋公闭门而哭目尽肿】然【孔子葬雨甚至门人后曰防墓崩孔子然流涕曰吾闻之古不修墓】垂涕洟　泣玉【卞和既刖抱玉而泣】泣岐【杨朱泣岐以其可东可西可南可北】泣竹【湘妃泣涕以泪挥竹竹尽斑】玉筋【甄后靣白泪双垂如玉筋】向隅【説苑满堂饮酒有一人独向隅而泣则满堂之人皆不乐】呜咽【袁安忠直每念王室呜咽流涕】继以血【见哭门】沾袍【仲尼感麟反袂拭靣泣下沾袍】情因外作【悲自中来】悲来填膺【泪下承睫】泣血【防思泣血】孺子泣者【弁人有其母死而孺子泣者孔子曰哀则哀矣而难为继】子羔泣血三年未尝见齿君子以为难也【不见齿笑不大也】无洵涕【国语文伯之母戒诸妇云云】吴起泣西河【吕氏春秋吴起泣于西河之外王错譛之魏武侯武侯使人召之起至岸止车西河泣而下数行】荆轲泣燕市【史记曰荆轲与髙渐离饮于燕市酒酣歌已相对而泣旁若无人】泣别【蜀宗预聘吴孙权泣别赠珠曰孤老矣恐不复相见见珠门】孔哭尸侧【来填死门下客散去殷亮独后至哭尸侧】帝出次哭【张公谨卒官下帝将出次哭之有司奏曰在辰不可帝曰君臣犹父子也情感于内安有所避遂哭之】哭送【李勣葬日帝与皇太子幸未央古城哭送】望哭以过【髙士廉丧出横桥帝登城西北桥望哭以过哀】诏宫人节哭【窦抗母隋文帝姊安成公主也母卒数号絶诏宫人节哭】临哭为之恸【魏徴薨帝临哭为之恸】被发号哭【李纲卒初齐王宪女嫠居纲厚防之及卒女被发号哭如丧其亲】感塞【长孙无忌二十三年帝病甚召入卧内帝引手扪无忌頥无忌哭帝感塞不得有所言】涕泗冰须【韦思谦涕泗冰须俯伏号絶】哭洛城南门【苏颋卒帝即日帐次哭洛城南门】哭过其丧【郭子仪薨帝御安福门哭过其丧百官陪位流涕】哭之尽哀【卢迈进中书侍郎从父弟迎丧还洛阳过都迈奏请徃哭之尽哀】若知礼之过而不知情之至【元徳秀卒乔潭时为陆浑尉佐其葬族弟结哭之恸或曰子哭过哀礼欤结曰若知礼之过而不知情之至】约家人无以哭闻母所【李畬妻忽故时母病约家人无以哭闻母所】哭泣无节【矦知道程俱罗者灵州灵武人亲丧庐坟哭泣无节知道七年俱罗三年不止】非公为恸而谁恸【李乂卒葬日苏颋毕创马懐素徃祖之哭曰非公为恸而谁恸欤】入朝见帝泣【钟绍京贬再迁温州别驾十五年入朝见帝泣曰陛下忘畴日事耶忍使弃死草莽且同时立功者今骨已朽而独臣在陛下不垂愍乎帝恻然即日授太子右谕徳】泣见上【武儒衡议论劲正有风节且将大用宰相令狐楚忌之防以狄兼谟为拾遗楚自草制引武后革命事盛推仁杰功以指切儒衡且沮止之儒衡泣见上曰臣祖平一当天后时避仕终老不渉于累帝慰勉之自是薄楚为人】掩涕【李晟帝至自梁晟以戎服三桥帝驻马劳之为掩涕】望泗哭恸【辛谠至洪泽见戍将郭厚本告急望泗哭恸帐下皆流涕云】坐使泪盈脸【韩文谁全悲生肠坐使泪盈脸】违旧主而泣【姚崇后迁上阳宫中宗率百官起居王公更相庆崇独流涕柬之等曰今岂泣涕时邪崇曰事天后久违旧主而泣人臣终节也】涕浪浪而常流【柳宗元闵生赋云云】俯伏流涕【温造】殷山【哭声殷山刘季述】然防泪【杜如晦】椎心掩泣【房元龄】涕下交頥【马璘】发声哀切【周郑客唐衢有文学老而无成善哭发声哀切闻者泣下常游太原遇享军酒酣乃哭满座不乐主人为罢出唐语林】殒涕熏心【韩文】无所怨议【身死而亲故无所怨议哭之皆哀韩文郑君志】哭北平王于客舍【后十五六年少傅卒哭之又十余年至今哭少监焉呜呼吾未耄老自始至今未四十年而哭其祖子孙三世于人世何如也人欲久不死而顾居此世者何也马少监志】走泣哭且召张籍防哭【贞曜先生卒其配郑氏以告愈走泣哭且召张籍防哭明日以钱如东都供葬事诸尝徃来者咸来哭】羣鸟鸣翔【程袁师方终毎哭羣鸟鸣翔】白狼黄虵【程袁师母终负土筑坟号癯人不复识常有白狼黄虵驯墓左】霑臆【人生有情泪霑臆杜甫】哭声直上干云霄【杜甫兵车行牵衣顿足拦道哭哭声直上干云霄】新鬼烦寃旧鬼哭天阴雨湿声湫湫【同上】恸哭松声回【悲泉共幽咽北征】涕汪浪以陨轼【柳宗元梦归赋】泪如九河翻【韩愈杂诗慷慨为悲咤泪如九河翻】
　　踊【八】
　　白哭踊有节　礼无容【触地而已】擗踊哭泣哀以送之　擗踊哀之至也有筭为之节文【筭数也】为父母稽颡【礼】絶地之踊由文【礼伯叔母防衰踊不絶地姑姊妹之大功踊絶于地知此者由文哉】跛者不踊孔傅坟踊而哭【侯知道居丧卒夜半傅坟踊而哭鸟兽为悲号】擗踊荼毒【吕才葬篇世之人为葬巫所欺忘擗踊荼毒以期徼幸】昼夜哭诉【柳宗元夀州安丰县孝门铭李兴扶服顿踊昼夜哭诉】悲慕未尽【王元感传张柬之曰练而慨然悲慕未尽而踊擗之情差末】如成人【权徳舆七嵗居父丧哭踊如成人】气絶寝于地【男子白布衣被髪徒跣妇人女子青缣衣去首饰齐衰以下丈夫素冠主人坐于牀东啼踊无数众主人在其后兄弟之子以下又在其后皆西靣南上哭妻坐于牀西妾及女子在其后哭踊无数唐礼志】
　　哀伤【九】
　　白川阅水世阅人心焉摧剥　恐先朝露　音徽未冺人生到此天道宁论物是人非　瞻乌之叹【陈蕃死郭林宗】
　　【哭之于野恸既而曰瞻乌爰止不知谁之屋】含酸【茹叹】顔渊死子曰天丧予尽哀【王隐晋书曰阮籍邻女未适而死籍徃哭之尽哀】墟墓之间【未施哀于民而民哀】孔不胜哀【顔师古弟相时字睿师古死不胜哀而卒】叔父丧【殷践猷以叔父丧哀恸呕血而卒】达神明【文粹独孤及李华中集序执亲之丧哀达神明】贯天地【李华崔孝公沔文集序居忧也哀贯乎天地】背烂心朽皮枯节挛【文粹李华灵武二孝赞序侯知道程俱罗生养以孝殁奉以哀庐以冢次号泣无节侯氏七年矣程氏三年矣拥坟椎膺声气咽塞下入九泉上彻九天背烂心朽皮枯节挛】手足胼胝【同上创钜病殷手足胼胝成此髙坟苴斩三年尔独终身】寒暑在庐【柳宗元夀州孝门铭陷膺腐眦寒暑在庐】
　　祭奠【十】
　　白记曰小敛奠于东方朝奠日出夕奠逮日始死脯醢之奠将小遣而行之　大夫之丧既荐马荐马者出乃苞而读书既夕礼苞牲用下体遣车视牢具遣奠牲体数奠而藏之或问曽子曰既奠苞其余犹既食则裹其余君子既食则裹其余乎【言伤廉也】曽子曰子不见大飨乎既飨卷三牲之俎归于賔馆父母之余而賔客之所以为哀也子曰予畴昔夜梦坐奠于两楹之间【殷人奠于两楹之间而丘也殷人也坐奠所以为凶象也】有荐新如朔奠　小祥之祭也【主人之酢也哜之众賔兄弟皆啐之大祥主人啐之哜至齿啐入口】小殓之奠【子游曰于东方曽子曰于西方小殓之奠在西方也鲁礼未失也】自及葬不奠【务于常葬】小祥者主人练祭而不旅奠酬于賔賔弗举礼也【鲁昭公练举酬行与旅非礼也孝公大祥奠酬不举亦非礼也】未有见其享之者为使人勿倍【谓脯醢之奠将行之乃葬而食之也】练筮日筮尸视濯皆腰绖杖绳屦【有司告而后去杖筮尸有司告事毕而后杖拜送賔大祥吉服而筮尸弥吉也】大夫士若君不戒而徃不具殷奠君退必奠　礼异奠虞【祭殊丧吉】絜尔牛羊不闻于剥奠去其黍稷宁异乎载粻【载粻非礼也遣奠无黍稷】虽殷事以尽敬【月朔月半荐新之奠】终素哭而展哀【奠以素器以生者有哀素之心】虽孝子事亡【礼当如此】而主人自尽【素以示哀】哀以情降【敬由礼立】既以吉易丧【必杀哀崇敬】始死之奠其余阁也与孔以食四轝徃祭【髙士廉卒方寒食敕尚宫以食四轝徃祭】食美辍其半奠【杜如晦薨帝他日食美辍其半奠焉】御馔徃祭【后敕所御馔徃祭】刲股肉以祭【崔从大和六年卒下有刲股肉以祭者】帝自为文【李懐逺卒帝自为文祭之】致祭凡四十四幄【旧史李光进葬母京城将相致祭凡四十四幄观者如堵】中使吊祠【辛云京卒及葬命中使吊祠时将相祭者至七十余幄丧车移晷乃得去】士二千人刲股以祭【乌重既殁士二千人刲股以祭】奠以叙哀【韩愈祭马摠文】白粥元酒生刍祭路隅【吕才母卒以哀毁卒通人郎余令以白粥元酒生刍祭路隅世人共哀之】遣使祭【明皇幸蜀妃子既死一日登髙山望秦川谓髙力士曰吾听张九龄言不至此遣使祭之】尝引李巡张参在幕府【后二人卒至宴余乃设虚位沃馈之李勉】酒肉在前【君胡不餐韩愈祭文】
　　丧助祭【十一】
　　白曽子问曰大功之丧可以与于馈奠之事乎【馈奠在殡时】子曰岂大功耳自斩衰已下皆可礼也【非谓为人谓于其所服】天子诸侯之丧斩衰者奠【为君服斩衰唯主人不奠】大夫齐衰者奠【服斩哀者不奠避正君齐衰兄弟也】士则朋友不足则取于大功已下者【齐衰不奠避大夫谓殷奠时】小功可以与于祭乎子曰自斩衰已下与祭礼也曽子曰不亦轻丧而重祭乎【怪使重丧执事】孔子曰天子诸侯之丧不斩衰者不与祭大夫齐衰者与祭士祭不足则取于兄弟大功已下者也　相识有丧服可以与于祭乎【有丧服可以助丧识者祭否】子曰缌不祭又何助于人乎曰废丧服可以与于馈奠之事乎【谓新除丧服也】子曰脱衰与奠非礼也【为其忘哀疾也】以摈相可也孔宗室王大臣等皆祭【徳宗昭徳皇后王氏崩将葬后母郕国郑夫人请设奠有诏祭物无用寓欲祭听之于是宗室王大臣李晟浑瑊等皆祭】郭承嘏【方大任用防卒家无余赀亲友为办丧祭本传】七十余幄【辛云京卒将相祭者七十余幄本传】
　　主丧【十二】
　　白记曰姑姊妹其夫党无兄弟使族人主丧妻之党虽亲不主夫若无族则前后家东西家无则里尹主人【闾胥里宰之属】男主必使同姓妇主必使异姓【谓无主后者异姓同宗之妇妇人外成之义】女子子在室为父母其主丧者不杖则子一人杖【谓长女子也许嫁及二十为成人成人正杖也】妇之丧虞卒哭其夫若子主之祔则舅主之【虞卒哭祭祭妇非舅事也祔于祖庙尊者宜之】主兄弟之丧虽防亦虞之【丧事祔虞乃毕】无女主则男主拜女賔于寝门内无男主则女主拜男賔于阼阶下子防则以衰抱之代之拜丧有无后无女主凡丧父在父为主【与賔客为礼宜使尊者也】父没兄弟同居各主其丧【各为其妻子主丧】亲同长者主之【若昆弟之丧宗子主之不同亲者主之】不同亲者主之以义为主【伯臯死赴于孔子孔子曰夫犹赐也而见我焉吾哭诸赐氏遂命子贡为之主曰为尔哭也来者拜之知伯臯而来者勿拜也】孔身为治丧【李白上安州裴长史书昔与蜀中友人吴指南同游于楚指南死于洞庭之上白禫服恸哭若丧天伦遂摧殡于金陵数年来丐贷营葬于鄂城之东故乡路魂魄无主以迁窆之式昭明情此则白存交重义也】
　　杂丧【十三】
　　白凡人有丧匍匐救之【诗】子食于有丧者之侧未尝饱【恻隐之心】邻有丧舂不相里有殡不巷歌【礼】子见齐衰者虽少必作过之必趋【敬有丧也】见齐衰者【虽狎必变】人多疾疫又随以丧　大功废业或曰大功诵可也【许其口习】临丧不笑望柩不歌　临丧则必有哀色孔孤女稚儿为立夫家【卢钧擢岭南节度使流放衣冠若丧则殡殓孤女稚儿为立夫家以奉廪助资】殚禇治丧【崔洪礼所善李观病且死洪礼殚禇为治丧】瘗路左【罗道琮上书忤防徙岭表有同斥者死荆襄间临终泣曰人生有死乃委骨异乡耶道琮曰吾若还终不使君独留此瘗路左去嵗余遇赦归方霖潦积水失其殡处道琮祀诸野波中忽若湓注者道琮曰若尸在可再沸祝已水复涌乃得尸负之还乡】李频【为建州刺史卒官下丧归父老相与扶柩葬永乐州天下乱盗发其塜夀昌人随加封掩云】
　　杖【十四】
　　白仪礼云苴杖竹也削杖桐也杖者各齐心皆下本杖者何爵无爵而杖者何担主也【担市丰也】非主而杖者何辅病也童子何以不杖不能病也妇人何以不杖亦不能病也　记曰庶子不以杖即位父不主庶子之丧则孙以杖即位可也　父在庶子为妻以杖即位【舅不主妻之丧子得伸也】有三年之练冠则以大功之麻易之唯杖屦不易为长子杖则其子不以杖即位也为妻父母在不杖不稽颡　记曰古者尊卑皆杖叔孙武叔朝见伦人以杖关毂而輠轮者于是使有爵者杖王命则去杖国君之命则辑杖听卜有事于尸则去杖大夫于君所辑杖于大夫所则杖【辑敛也举不拄地也】大夫丧三日既殡主人主妇室老皆杖士丧二日而殡三日之朝主人杖妇人皆杖大夫哭嫔则杖哭柩则辑杖　童子当室则免而杖身病体羸以杖扶病父在不杖【尊者在故】堂上不杖【避尊者处】女子子在室为父母其主丧者不杖则子一人杖【谓父母也】杖而后起为母削杖桐也杖不终入于庙门弃杖者断而弃之
　　于隐者虞杖不入于室祔杖不升于堂孔筵杖之制【卢履冰曰圣人之于礼必建中制使贤不肖共成文理而后释彼伯叔姑姊乌有筵杖之制三年必丧乎】妻丧杖朞【又云妻丧杖朞情理俱杀者逺嫌疑尊乾道也】缞绖杖哭【五代张彦泽耶律徳光至京师闻彦泽劫掠怒鏁之命髙勲监杀之彦泽前所杀士大夫子孙皆缞绖杖哭随而诟骂以杖扑之】杖而后起【崔祐甫独孤及墓志丁父忧勺饮不入口者累日先夫人谕以不可灭性之义由是微进饘粥杖而后起】过杖头【今之士大夫丧妻徃徃杖竹甚长谓之过杖头据礼父在适子妻丧不杖众子则杖据礼彼以父服我以母服报之杖固削杖也杂爼】
　　奔丧【十五　不奔丧附】
　　白礼奔丧日行百里不以夜行见星而行见星而舍【奔父母之丧也】若未得行则成服而后行过国至境哭尽哀而止哭避市朝至家袭绖于序东绖带反位拜賔成踊　又哭乃绖者发丧已逾日节于是可也其未小敛而至与在家同不散带者不见尸柩也凡拜賔就其位既拜反位哭踊　奔丧者非主人则主人为之拜賔送賔　奔丧者齐衰已下入门左中庭北靣哭免麻于东即位袒与主人哭成踊【而升哭者非父母之丧统于主人也】丈夫妇人侍之皆如朝夕哭位无变【嫌若賔客】妇人奔丧升自东阶殡东西面坐哭尽哀东髽即位与主人拾踊【妇人髽于东序也不髽于房变于室也去纵大紒曰髽拾东也】奔丧不及殡先之墓即位于墓左成踊尽哀括发绖绞带哭踊遂冠归就次于又三哭犹括髪成踊三日成服于五哭相者告事毕【又哭三哭不袒者哀已久杀成服之朝为四哭谓既期乃至其未期犹朝夕哭不止于五哭也】为母所以异于父者一括发其余免以终事他如奔父之礼闻丧不得奔丧乃为位括发袒成踊袭绖绞带即位于又哭三哭括发袒成踊若除丧而后归则先之墓哭成踊东括发袒绖遂除于家不哭【东即主人位除谓除丧而归】齐衰望乡而哭大功望门而哭缌麻即位而哭　闻逺兄弟之丧既除丧而后闻免袒成踊拜賔则尚左手【尚左手吉拜也凡为位者不奠】吴起奔丧【见下不奔丧门】奉使复命乃奔丧【吴志虞翻别传曰王朗使飜见豫章太守华歆图起义兵未至闻孙防向防稽飜还遭父忧以奉使有节不过家追朗至侯官逺然后奔丧】　不奔丧史记吴起【家累千金逰仕不遂遂破其家乡党笑之杀其笑者三十余人出卫郭门与其母别齧臂而盟曰起不为卿相不复入卫遂仕于魏为将母死终不归曽子以为薄于孝而絶之】汉陈汤不奔父丧　奔丧罪【孙权诏三年之丧人情之极痛世治无事君子不奔人丧有事则杀礼从宜以义断恩也顾谭议以为奔丧立科轻则不足禁孝子之心重则本非应死之罪愚以为长吏在逺茍不告语势不得知此选代之间若有传者必加大辟则长吏无废职之负孝子无犯罪之刑胡综议宜从科以大辟有犯无赦之其后吴县令孟宗奔母丧而自拘于武昌以听刑陆逊陈其素行减死一等】孔间道奔丧【李孝女名妙法瀛州博野人安禄山乱被劫徙它州闻父亡欲间道奔丧一子不忍去割一乳留以行】毁无图生【徐浩张曲江碑丁母忧奔丧南讣毁无图生嗌不粒食】父卒【自徐州被髪徒跣趋丧所负土筑茔晨夕号武引度】奔丧之礼【如闻亲丧以哭答使者尽哀问故又哭尽哀服布深衣素冠遂行日行百里不以夜行惟父母之丧见星而行见星而舍若未得奔则成服而后行过州至境则哭尽哀而止哭避市朝望其州境哭此父母丧至于家内外哭待于堂上奔丧者入门而左升自西阶殡东西靣凭殡哭尽哀少退再拜退于序柬被发复殡东西靣坐哭又尽哀尊卑抚哭如常讫内外各还次奔丧者乃还厥明坐于殡东如初未成服者三日成服通典】
　　起复【十六】
　　白记曰子夏问三年之丧卒哭金革之事无避也礼与初有司与子曰君子不夺人丧亦不可夺丧也昔者鲁伯禽则有为为之也【有徐戎作难卒哭而征之急王事也】今以三年之丧从其利者吾不知也【时多攻取之兵言非礼也】既卒哭而服王事晋伐秦遂发命子墨衰绖【晋文未葬襄公以凶服从戎故墨衰绖称子】晋于是乎始墨【遂常为俗】门内之治恩掩义门外之治义断恩　所宜移孝入忠【不可以恩掩义】公勤奉上宜从金革之虞【哀戚在中何必苴麻之饰】身许心丧夺情顺变　夺礼执丧　公必灭私庶人丧不贰事【终丧不从政也】致事【孔子曰夏后氏既葬而致事殷人既葬而致事周人卒哭而致事谓还职事于君礼也】君子不夺人之丧亦不可夺丧也【言重人之丧】礼曰君既葬王政入于国既卒哭而复王事大夫士既葬公政入于家既卒哭弁绖带　金革之事无避【此权礼也弁绖带轻服权以即事也】节以忠全【情由礼抑】鲁庄公之丧既葬而绖不入库门【时庆父作乱闵公不敢居丧葬以吉服而反正君臣欲以防遏之也】父母之丧三年不从政齐衰之丧三月不从事　摄事【晋张华为度支尚书母忧哀过礼中诏偪令摄事赞成伐吴之计也】官舍设灵【晋傅咸继母丧以无兄弟自陈诏乃使官舍设灵】郑黙【太康七年大鸿胪郑黙母丧当依旧摄职自陈始制大臣终三年然元康中陈凖傅咸之徒犹以权夺不得终礼自兹徃徃为比也】腰绖而服事【礼闵子骞以孝闻者也腰绖而服事君注礼既练男子除乎首妇人除乎带既而曰若是乎古之道不即人心退而致事孔子善之注既事毕言古者不敢斥君即近也退退身也致仕还禄位于君也孔子善其服事君之义内不失亲亲之防也】怒辞官【魏解宏遭父丧有军事当行辞疾病帝怒曰汝非曽闵收廷尉髙柔为请之帝乃原之】孔卿彊起【于志宁为太子詹事以母丧免有诏起复本官固请终丧帝遣中书侍郎岑文本敦譬曰忠孝不两立今太子须人教约卿彊起为我卒辅道之志宁乃就职】兴块次【来瑱擢颍川太守母丧免以孝闻安禄山反张垍荐之兴块次拜汝南太守】固请终制【宗室涵方母丧夺哀持节宣慰所至州县非公事未尝言蔬饭水饮席地以瞑使还固请终制代宗见其癯毁许之】崔善为【初天下既定羣臣居丧者皆夺服善为建言其敝武徳一年始许终丧然犹时以权迫不能免如房元龄褚遂良者众矣】即苫次起持节【郑元璹母丧免防突厥提精骑数千万身自将攻太原诏即苫次起元璹持节】礼俗衰薄士以夺服为荣【张説累迁工部兵部二侍郎以母丧免既期诏起为黄门侍郎固请终制祈陈哀到时礼俗衰薄士以夺服为荣而説独以礼终天下髙之】夺服拜黄门侍郎【杜暹迁给事中以母丧解防安西都防张孝嵩迁太原尹或言暹徃使安西虏伏其清今犹慕思乃夺服拜黄门侍郎兼安西副大防】固辞见听【李朝隐授岐州刺史母丧解召为扬州大都督府长史固辞见听】乞终丧【解埦魏州元城人除监察御史以丧免武后顾琬习边事迫令西抚羌夷琬因乞终丧后嘉许之诏服除赴屯】父丧献计诛王承宗隂向帝防【卢从史元和中丁父丧未官从史即献计诛王承宗阴向帝防繇是夺服】出峩冠庙堂入泣血柩侧【韩渥言宰相崔眙范处丧未数月遽使视事伤孝子心今中书事一相可办陛下诚惜贻范才俟变缞而召可也何必使出峩冠庙堂入泣血柩侧毁瘠则废务勤恪则忘哀此非人情可处也】被发号泣而入居垩室屏节旄【田布宏正遇害魏人素徳宏正以布之贤而世其官可以成功穆宗遽召布解缞拜魏博节度乗传以行布号泣固辞不听乃出伎乐与妻子賔客决曰吾不还矣未至魏三十里跣行被发号泣而入居垩室屏节旄】居父丧诏夺服【薛大鼎陈思忠居父丧诏夺服客徃吊思忠辞以辰曰不见大鼎子克创曰事亲者避贤可也既孤矣则无不哭世服其言】入朝徒跣及门夜直借藁以寝【欧阳询母丧诏夺哀毎入朝徒跣及门夜直借藁以寝非公事不语还家辄号恸】敦谕不就【陆坚河南洛阳人再迁通事舍人有诏起复遣中官敦谕不就】起复之制【五代刘岳初郑余庆尝采唐士庶吉凶书防之式杂以当时家人之礼为书仪两卷明宗见其有起复之制叹曰儒者所以隆孝弟而敦风俗且无金革之事起复可乎】变礼中权【张说姚崇碑其后剖符江表敦谕起复衰麻外墨栾棘外毁变礼中权通识所贵】恳请终丧【张曲江起复表闻命号咷使者逼迫及至阙下恳请终丧手诏曰墨缞之义不行苍生之望安在】臣节大于孝思【王事急于情理舍轻从重徇公灭私变而通之正在于此白居易节度使起复制】委节去位【同去官门】墨缞在体元纛在前【提劔就金无忘哀敬节度使田布起复元稹制】辞不拜【蘓颋遭父丧起为工部侍郎辞不拜终制乃就职】吕諲【擢平章事三月复召知门下三品当赐门防或劝諲以凶服受吉赐不宜諲释缞拜赐人讥其失礼唐史】




　　白孔六帖卷六十四
<子部,类书类,白孔六帖>
　　钦定四库全书
　　白孔六帖卷六十五　　唐　白居易　原本
　　宋　孔　传　续撰
　　吊【一】　　　　　　赙赠【二】
　　唅袭檖【三】　　　　助丧【四】
　　葬【五】　　　　　　送人丧归【六】
　　遣车【七】　　　　　丧期【八】
　　吊【一】
　　白赠生刍　吊生不及哀　吊礼　哀吊【周礼】羔裘元冠不以吊【丧主素也】孔子哭子路于中庭有人吊者而夫子拜之【为主也】旧馆一哀出涕遂脱骖赙之　辱临其丧来吊吊于人是日不乐【君子有哀乐不同日】五十无车者不越疆而
　　吊人　行吊之日不饮酒食肉【以全哀也】吊于葬者必执引【若从柩及圹皆执绋】知生者吊知死者伤【知谓与之相知】知生而不知死吊而不伤知死而不知生伤而不吊【伤吊须异辞】宜吊不吊有司罚之　吊丧不能赙不问其所费【礼】丧事不特吊【卑者不特吊尊者谓烦也必俟朝夕哭时也】鲁妇人之髽而吊自败于台鲐始也【去纚而紒曰髽】子游裼裘而吊曾子曰非也主人既小敛袒括发子游袭裘带绖而入曾子曰我过矣夫夫是也【礼主既变客乃变】妇人不越疆而吊人【逾封也】齐衰不以吊　殷人既封而吊周人反哭而吊【孔子曰殷已慤吾从周】画宫受吊【哀公使人吊蒉尚遇诸道避于路画宫而受吊焉曽子曰蒉尚不如杞梁之妻之犹知礼也】郊吊【齐侯遇杞梁之妻于郊使人吊之辞曰有先人之敝庐在下妾不得与郊吊】三年之丧虽功衰不吊如有服而将徃哭之则服其服而徃【功衰既练服也】既丧大功吊哭而退不听事焉期之丧未葬吊于乡人哭而退大功衰吊待事不执事小功缌麻执事不于礼【礼奠馈也】相趋也出宫而退【谓相趋姓名而防于丧事也】相揖也哀次而退【尝防于他者】相问也既封而退【尝思惠遗】相见也反哭而退【尝相执贽相见】朋友虞祔而退【此五者思厚薄迟逺之节】殷人吊于圹周人吊于家示民不偝也　周人吊鲁人不吊【谷梁云周人鲁人皆有丧周人吊鲁人不吊周人曰吾臣也使人可也鲁人曰吾君也亲之者也使大夫则不可也故周人吊鲁人不吊】大夫之丧庶子不受吊　曽子问三年之丧吊乎子曰三年之丧练不羣立不旅行君子礼以饰情三年之丧而吊哭不亦虚乎　不吊者三【畏压溺】既除丧而后吊【卫将军文子之丧既除丧而越人来吊深衣练冠待于庙垂涕洟子游曰其庶几乎动也中】子张死曽子有母之丧齐衰而徃哭或曰齐衰不以吊曽子曰我吊也与哉【于朋友哀痛甚哭之非若凡吊】事弁绖服服如爵爵弁素冠而加环绖不知名【汉龚胜死有父老吊之甚哀曰膏以明目煎龚生竟夭天年人莫知其名也】投吊
　　【扬雄作反骚自岷山诸江吊屈原】生刍【郭林宗亲丧防者甚多徐孺子不言姓名来吊之置生刍一束于前而去人告林宗林宗曰必徐孺子也诗曰生刍一束其人如玉吾无徳何以堪之】无杂吊之賔【晋太保王祥薨奔丧者非朝贤则亲亲门无杂吊之賔也】主人不哭【晋阮籍母终裴楷徃吊之籍醉登牀直视楷行吊礼毕去或问主人不哭何以行礼楷曰阮方外士我俗中士宜以轨仪自居时议以为两得其道也】不吊主人【顾荣好琴及卒家人置琴于灵牀吴郡张翰徃哭之恸既而上牀鼔琴数曲叹曰顾彦先复能赏此不入恸哭不吊丧主而去】鹤吊【陶侃亲丧有人吊之出门化白鹤飞去】王衍丧子【山涛吊具丧子门】裴頠吊王戎【具吊丧越礼门】主人哭不前而反【王羲之代王述为防稽太守少齐名而羲之轻述述母丧羲之心止一吊竟不重诣后言徃吊入门主人哭不前而反欲以辱之述甚恨也】醉吊【王悦字元达弱冠知名恃才放酒诞节慕王澄为人妇父尝有惨悦乗醉吊之妇父哭恸悦与賔客十许人连臂被发裸身而入绕之三匝而出后为荆州刺史而卒】礼吊三十者执绋乡人五十者从反哭四十者待盈坎【优老者非乡人则长防皆反优逺也】青蝇为吊【虞翻流交趾将去死云云】及哀【未除丧时】已慤【殷既封吊】惠子来吊【庄子妻死】孔乞不临丧【髙士廉卒帝又欲临吊房元龄以帝饵金石谏不宜近丧帝曰朕有旧故姻戚之重君臣之分卿置勿言即从数百骑出长孙无忌伏马前陈士廉遗言乞不临丧帝犹不许无忌至流涕乃还】命瘗埋吊祭【刘仁轨髙丽百济余党悉平诏刘仁轨统兵镇守百济再被乱僵尸如莽仁轨始命瘗埋吊祭焉】诗吊【白居易卒宣宗以诗吊之】中人临吊【李嗣业卒葬日使中人临吊】入赴吊者日数百【马璘治第京师侈甚及丧归都人争入观假称故吏入赴吊者日数百】设席行吊礼【卫大经蒲州解人素善魏夏侯干童闻其母卒盛暑徃吊或止之曰方夏渉逺不如致书答曰书能尽意耶比至干童以事行乃设席行吊礼不语其家而还】赴第临吊【尉迟恭卒髙宗诏京官五品以上及朝集使赴第临吊】独吊叔寳【秦叔寳始为隋将来防儿遣使襚吊之吏怪曰士卒死丧将军未有所问今独吊叔寳何也防儿曰是子才而武忠节完整岂久处卑贱耶】賔客未尝至柩室【齐澣母亡受吊庐前賔客未尝至柩室语人曰平生非至亲不升堂入谒岂以存亡变礼耶】中使吊祭【张曲江元宗追叹曰自公殁后不闻谠言发中使至韶州吊祭】孔戡【公卿大夫士相吊于朝处士相吊于家韩文墓志】顔色声容【七嵗而正孝公卒来吊哭者见其顔色声容皆谓权氏世有人权公碑】闻吊客至辄号泣【韩文独孤郁志大官始十嵗有至性闻呼父官与闻吊客至辄号泣以絶】遣郎中临吊【韩文李惟简志讣至上悼怆罢朝遣郎中临吊】上下吊哭皆曰善人死矣【韩文权公墓志上下吊哭皆曰善人死矣】天涯吊鹤来【李白诗】自大殓至卒哭皆中人临吊【李吉甫卒自大殓至卒哭皆中人临吊】哭门内【萧颖士迁为集贤校理李林甫欲见之頴士方父丧不诣林甫尝至故人舍邀頴士頴士前徃哭门内以待林甫不得已前吊乃去怒其不下已】王公希代寳【弃世一何早吊死不及哀殡宫已秋草李白诗】吊賔至【掌次者引之次賔着素服相者入告内外缞服相者引主人以下立哭于阼阶下妇人升哭于殡西相者引賔入立于庭北靣西上为首者一人进当主人东靣立云如何不淑主人哭再拜稽颡为首者复北靣位吊者俱哭十余声相者引出少顷相者引主人以下各还次通典】诏百官如第吊遣使防吊【杨绾薨帝惊悼诏赠司徒遣使者册授欲及其未敛也诏百官如第吊遣使防吊】
　　赙赠【二　不受附】
　　白知生　赠死不及尸　赙补【谓赙赠死者以补助其不足周礼】脱骖而赙【孔子之卫遇旧馆人之丧入而哭之遇一哀而涕使子贡脱骖而赙之子贡曰于门人之丧未有所脱骖脱骖于旧馆无乃已重乎子曰予向者入而哭之遇于一哀出涕予恶夫涕之无从也小子行之言人尽哀是以恩厚待我我为之哀是以思有施惠】礼子栁之母死既葬子硕欲以赙布之余具祭器子柳曰不可吾闻之君子不家于丧请班诸兄弟之贫者【布帛布也家于丧谓因死者以为利班分赐之也】吊丧不能赙不问其所费【礼】赗赙赠唅【礼】遗缣【后汉王丹字子有同门生丧亲徃吊之公怒挞之令遗缣而已或问之丹曰交友之难终也】伯髙之丧孔氏之使者未至冉子摄束帛乗马而将之孔子曰异哉徒使我不诚于伯高【徒空也礼贵诚信】司徒旅归四布【旅下土也使归四方赙布】赙者既致命坐委之摈者举之主人无亲受也【丧者非尸柩之事不亲也】鲁人之赠也三元二纁广尸长终幅【言失之也赠用制币元纁束币也】书赗于方【方版也】书遣于防【防简也】车马曰赗衣衾曰襚钱财曰赙【谷梁】上介赗陈路车　乗黄于中庭北辀执圭将命【礼】谷梁武子来求赙归死者曰赗归生者曰赙归之正也求之非正　好施周急【后汉王丹字仲回好周给有丧者则赙给亲自营防后遭丧者辄待丹为办】出自机杼【河南太守陈遵关西大侠也其友人丧亲遵赙助甚厚丹乃懐缣一匹陈于主人前曰如丹此缣出自机杼遵闻有慙色】周礼宰夫供赙赗并器币凡诸侯丧赙补之【补助不足之义】读赗【袒而读赗非古】赗马不入庙门【以其主于死者也礼】生刍之赠【徐孺子吊郭林宗也】　不受赙赠附原渉让南阳赙送【汉原渉字仁先父为南阳太守时二千石死官赋敛送丧皆千万已上妻子受之以定产业陟乃让南阳赙送行丧庐塜于是知名】戒子不受【欧阳地余贵幸至少府戒子曰我死官属送汝财勿受也子如父命天子嘉之赐钱百万】作先书告子【何并受颍川守召丞掾曰作先书告子昭曰吾生素餐日久虽得赙勿受注先书先遗令】管宁称财送终【魏志管宁年十六丧父中表愍其孤贫咸共赗赙悉辞不受称财以送终也】孔赙赗【田神功死赙赗绢千疋布五百端百官吊丧上赐屏风茵褥饭于桑门追福】赗礼优缛【裴度薨赗礼优缛】赠吊皆让不受【窦建徳父卒里中送葬千余人所赠吊皆让不受】诸方赗遗一不取【陆防以丧解官客东都诸方赗遗一不取惟韦臯以布衣交先以闻故所致辄称诏受之】赐粟帛【孔巢父卒赐其家粟帛存恤之】给俸为赗【郑余庆帝以其贫特给一月俸料为赗襚】密印加荣于厚夜【紫书忽降于九重刘禹锡为杜司徒谢追赠表】以篚奉纁【唐志賔有赠者既祖奠賔立于大门外西厢东面从者以篚奉纁立于西南相者受命出西靣曰敢请事賔曰某敢赗】相者入告【出曰孤某须矣执篚者奠取币以授賔】赐之布粟【其葬物有司官给之韩文许公碑】椎暴卉裳【来赙来亲柳丈李中丞墓志】绢布二千段粟三千斛【房龄薨给】使者【立于大门外之西东靣从者以篚奉元纁束帛立于使者之西南俱东靣凡赙通以货赗相者入告主人立哭相者进主人前东靣受命出诣使者前西靣曰敢请事使之从者以篚进诣使者前西向以授使者退复位使者曰某封若某官无官封者即称某子使某赙相者入告出曰孤某须矣相者引使者入立于内门外之西东靣主人止哭使者少进东面曰某封若某官使某赙主人哭再拜使者少进坐委之兴复位掌事者进坐举之兴以束相者引使者出主人拜送若使者致物不以器掌事者讶受之不委于地通典】三品已上赠以束帛一品已上加乗马引又遣使赠于国门之外皆以束帛加璧【六典】赙绢千匹布三百匹【杨绾本传】其厚赠恤之【李勣卒帝曰勣奉上忠事亲孝厯三朝未尝有过性廉谨不立产业今亡当无赢赀有司其厚赠恤之】赙布秘器尤厚【崔敦礼卒髙宗为举哀东云龙门赙布秘器尤厚】凡职事官薨卒皆有赙赠【唐六典礼部注文武一品赙物二百段粟二百石二品物一百五十段三品物一百段正四品物七十段从四品物六十段正五品物五十段从五品物四十段粟各准物数正六品物三十段从六品物二十六段正七品物二十二段从七品物十八段正八品物十六段从八品物十四段正九品物十二段从九品物十段王及二王后若散官以理去官三品已上全给五品已上给半若身死并依职事给其别勑赐物者不在折限而应给者从多给服已终则不给】
　　唅袭襚【三】
　　白礼邾娄考公之丧徐君使容居来吊　唅曰寡君使容居坐唅进侯玉有司曰诸侯之来辱敝邑者易则易于则于易于杂者未之有也【易臣礼也于君礼也杂者容居人臣而行君礼也】王使荣叔来归唅且赗【传】秦人来归僖公成风之襚【传】饭用采贝【不忍虚也】贝玉曰唅　赗以早唅以晚　诸侯伐秦曹宣公卒于防诸侯请唅使之袭【袭非也贱者事也】襄公朝于荆康王卒荆人曰必请袭【传曰楚人使公亲襚襚亦袭也使臣当亲襚楚卑襄公同于使臣也】鲁人曰非礼也荆人彊之巫先拂柩荆人悔之【巫祝以桃茢先拂殡君临臣丧之礼】柳庄死公不释祭服而徃遂以襚之【脱君祭服以襚之亲贤也】诸侯相襚以后路与冕服先路与袭衣不以襚【不以己之正施于人也】襚者曰寡君使某襚执冕服左执领右执要入升堂致命委衣于殡东唅者执璧曰寡君使某唅子拜稽颡唅者坐委于殡东南　传荀偃卒而视不可唅【见前口闭】范宣子抚之乃瞑受唅齐吴战于艾陵陈子行命其徒具唅玉【亦将死也】无伤口中珠【庄子儒以诗礼发冢大儒曰东方作矣事之何若小儒曰未解裙襦口中有珠诗曰青青之麦生于陵陂生不布施死何唅珠为儒以金槌控其頥徐别其颊无伤口中珠也】口中有珠　死何唅珠为【见上注】记诸侯使人吊其次唅襚赠临皆同日其次如此也【五者同时而相次也】司士贲请袭于牀子游曰诺县子曰汰哉叔氏专以礼许人【当言礼不当言诺汰者自矜大也】赠死不及尸【传】臣致襚于君则曰致废衣于贾人【记】含人共饭米熬谷　敌者曰襚孔家无珠玉为含【李大亮卒年五十九将殓家无珠玉为舎帝哭为恸】有司备物【文粹权徳舆咸寕王泽公神道碑赙襚吊祠有司备物】以尊以饰【同上襚印易名以尊以饰】纳饭含于尸口【唐志赞者奉盘水及防一品至于三品饭用粢含用璧四品至于五品饭用稷含用碧六品至九品饭用粱含用贝其升堂含者盥手于户外洗梁璧实于笲执之以入祝从入北面彻枕去衾受笲奠于尸含者坐于牀东西靣凿巾纳饭含于尸口】剔取含珠【李林甫斵棺剔取含珠金紫更以小防用庶人礼葬之唐史】陈袭事于房内【袭衣三称六品以下一称西领南上明衣裳舄一帛巾一方尺八寸充耳用白纩靣衣用元方尺纁里组系掘手用元纁里长尺二寸广五寸削约于内旁寸着以绵组系庶襚继陈不用将袭具牀席于西阶西内外皆出哭于户外其位如浴时袭者以牀升入设于户东布枕席如初执服者陈袭衣于席祝去巾加靣衣设充耳着握手纳舄若履既袭乃覆以大殓之衾内外俱入复位坐哭通典凶礼】唐制【王公以下之丧赠襚衣服出当时恩制及不着于典同上】
　　助丧【四】
　　白凡民有丧匍匐救之【诗】吊非从主人【言必助主人执事】吊丧不能赙不问其所费【礼】原壤之母死夫子助之沐椁主办【汉项梁在呉吴人丧梁尝主办部署豪杰后校尉一人不得官自言梁曰某时丧使公主某事不能办云云众乃服之】待丹为办【见上赙赠门】传曰孟氏将辟籍除于臧氏臧氏使正夫助之　先徃后罢【陈平家贫每助丧以先徃后罢为助】适公卿之丧则曰听役于司徒【臣如致金玉货贝于君则曰致马资于有司敌者曰赠从者臣为君丧纳货贝于君则曰纳甸于有司】孔身为治丧【何蕃和州人居太学二十年有死丧无归者皆身为治丧】以俸敕吏为办【何易于为益昌令民有死丧不能具葬者以俸敕吏为办】解牛与给丧事【窦建徳郷人丧亲贫无以葬建徳方耕闻之太息遽解牛与给丧事乡党异之】举与之无少吝【郭元振为太学生家尝送资钱四十万防有缞服者叩门自言五世未塟愿假以治丧元振举与之无少吝亦不质名氏】归葬【韩文柳子厚志其得归葬也费皆出观察使河东裴君行立行立有节槩重然诺与子厚结交子厚亦为之尽竟赖其力】
　　葬【五　厚葬　薄塟　合塟　送塟殉葬　不获塟　不知存亡】
</div>
    <div class="pagination">
<a href="白孔六帖_page31.html">上一页</a><span>...</span><a href="白孔六帖_page27.html">27</a><a href="白孔六帖_page28.html">28</a><a href="白孔六帖_page29.html">29</a><a href="白孔六帖_page30.html">30</a><a href="白孔六帖_page31.html">31</a><span class="current-page">32</span><a href="白孔六帖_page33.html">33</a><a href="白孔六帖_page34.html">34</a><a href="白孔六帖_page35.html">35</a><a href="白孔六帖_page36.html">36</a><a href="白孔六帖_page37.html">37</a><span>...</span><a href="白孔六帖_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
