<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 44 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 44 页/共 52 页
  </h1>
  <div class="content">
   春明退朝録凡节度州为三品刺史州为五品唐内臣为中尉唯赠大都督国初曹翰观察使判州是以四品临五品州也同品为知隔品为判自后唯辅臣宣徽使太子太保仆射为判余并为知
　　州牧
　　所居著名有父风【前汉翟义字文仲少以父任为郎迁青州牧所居著名有父风】秉州统【见前沿革何武奏】选举牧守委任三府【后汉郎顗拜章曰今选举牧守委任三府长史不良既外州郡州郡有失岂得不归责举者而陛下崇之称优自下慢事愈甚所谓大纲疎小纲数三公非臣之仇臣非狂夫之作所以发愤防食恳恳不已者诚念朝廷欲致太平非不能面誉也臣生长草野不晓禁忌诣阙奉章状待重诛】竹马迎【郭伋字细侯迁为并州牧伋在并州素结恩徳及后入界所到县邑老幼相携逢迎道路所过问民疾苦防求耆徳雄俊设几杖之礼朝夕与防政事始至行部到西河美稷有童儿数百各骑竹马迎于道路次迎拜伋问儿曹何自逺来对曰闻使君到喜故来奉迎伋拜谢之及事讫诸儿复送至郭外问使君何日当还伋谓别驾从事计日当告之行部既还先期一日伋为达信于诸儿遂止于野亭须期乃入】宴语终日【郭伋为并州牧过京师谢恩帝即引见并召皇太子诸王宴语终日尝赐车马衣服什物伋因言选补众职当简天下贤俊不宜専用南阳人帝纳之】四龙【东观汉记李元礼祖父修安帝时生子亮叔训秀号四龙皆为牧守】筑灵钓台【晋张茂为凉州牧武公轨之子也筑灵钓台周轮八十余堵其髙九仭武陵人阎曽夜叩其门呼曰武公遣我来曰何故劳百姓而筑台乎姑臧令辛岩以曾妖妄请杀之茂曰吾信劳人曾称先人之令何谓妖乎太府主簿马鲂谏曰今世难未夷惟当宏尚道表不宜劳役崇饰台榭比年以来转觉众务日奢于徃每所经营轻违雅度实非士女所望于明公也茂曰吾过也命止作役】境内称之为王【张骏为凉州牧刑清国富郡僚劝骏称凉王领秦凉二州牧置公卿百官如魏武晋文故事骏曰此非人臣所宜言也敢有此言者罪在不赦然境内皆称之为王】表请京西面筑防【后魏广阳王喜迁司州牧喜表请于京西面筑防三百二十三丈周一千二百乞发三正复丁以光斯役虽有暂劳奸盗永止诏从之】六条置座右【后周苏绰为六条诏书奏施行之太祖甚重之常以六条置座右又令百官习诵之且牧守令长非通六条及计帐者不得居官】请一年租以赈饥民【皇甫嵩见刺史门】
　　刺史
　　不扬戴圣恶【前璞何武为扬州刺史九江太守戴圣行事多不法前刺史以其大儒优容之及武为刺史行部録囚徒有所举以属郡圣曰后进生何知乃欲乱人治武使从卒廉得其罪圣惧自免后进博士毁武于朝廷武闻之终不扬其恶而圣子宾为羣盗待系庐江圣以子必死武平心决之卒得不死】九折坂【王阳为益州刺史行部至九折坂叹曰奉先人遗体奈何数乗此险后以病去及尊为刺史至其奉问吏曰此非王阳所畏道耶吏对曰是尊叱其驭曰驱之王阳为孝子王尊为忠臣】赐车盖特髙一丈【黄霸为扬州刺史治有绩宣帝诏赐车盖特髙一丈别驾主簿车缇油屏泥轼以彰有徳】决遣如神【朱博迁冀州刺史博本武吏不更文法及为刺史行部吏民数百人遮道自言官寺尽满从事白请且留此县録见诸自言者事毕乃发欲以观试博博心知之告外趣驾既白驾办博出就车见自言者使从事明勅告吏民欲言县丞尉者刺史不察黄绶各自诣郡欲言二千石墨绶长吏者行部还诣治所其民为吏所寃及言盗贼词讼事各使属其部从事博驻车决遣四五百人皆罢去如神吏民大惊不意博应事变乃至于此后博徐问果有从事教民聚防博杀此吏州郡畏博威严】一州表率【何武奏曰刺史古之方伯上所委任一州表率】罢州牧复刺史【哀帝时朱博奏汉家置州县部刺史奉使典州督察郡国吏民安宁方进奏罢刺史置州牧臣请宜复故】在官寡于刑罚【韩麒麟除青州刺史在官寡刑罚从事刘普庆说麒麟曰明公杖节方面而无所斩戮何以示威麒麟曰刑罚所以止恶盖不得已而用之今民不犯法如何戮乎若必须斩戮当以名卿应之普庆慙愧而退】贬黜奸慝不畏强御【陈翔迁扬州刺史贬黜奸慝不畏强御】吏民请留一年【种暠迁凉州刺史甚得百姓欢心被征还吏民老少诣阙请留一年】俸余不入私门【杨康为任成相自为刺史二千石计日受俸余不入私门故吏赍钱百万遗之闭门不受以廉洁称】外台之表九伯之冠【谢夷吾为荆州刺史第五伦荐之曰爰牧荆州威行郡国奉法作则居俭履洁寻功简能为外台之表聴声察实为九伯之冠】作吊书置子推之庙【周举为并州刺史太原旧俗以介子推焚骸有龙忌之禁新序曰晋文公反国介子推无爵遂去之介山之上公求之不得乃焚其山子推遂不出焚死龙星火之位也春见东方心为大火惧火之盛故禁之俗谓子推以此日被焚至正月咸言神灵不乐举火由是士人冬中辄一月寒食莫敢烟火老少不堪之嵗多死者举既到官乃作吊书以置子推之庙言盛冬去火残损非贤者之意以宣示愚民使还温食】赐三公服【郭贺字乔卿拜荆州刺史到官有殊政百姓便歌之曰厥徳神明郭乔卿中正朝廷上下平显宗廵狩到南阳特见嗟叹赐以三公之服黼黻冕旒勅行部去襜帷使百姓见其容服以彰有徳】二天【苏章字孺文为冀州刺史故人为清河太守章行部案其奸賍乃请太守为设酒肴陈平生之好甚欢太守喜曰人皆有一天我独有二天章曰今日苏孺文与故人饮者私恩也明日冀州刺史案事者公法也遂举正其罪州境知章无私望风畏肃】贾父来晩【贾琮字孟坚交趾土多珍产前后刺史率多无清行吏民怨叛中平元年交趾屯兵反执刺史及合浦太守灵帝以贾琮为交州刺史琮到部刺其反状咸言赋敛过重京师辽逺告寃无所故遂为盗贼琮即行书告示各使安其资业诛斩渠帅百姓歌之曰贾父来晚使我先反今见清平吏不敢犯】褰赤帷裳【贾琮为冀州刺史旧典传车驾乘赤帷裳迎于州界及琮之部升车言曰刺史当逺聴广视纠察美恶何有反垂帷裳以自掩塞乎乃命御者褰之百城闻风自然竦震其賍过者望风解印绶去】请一年租以济饥民【续汉书皇甫嵩冀北牧奏请一年租以赈饥民民歌曰天下乱兮市为墟母不任子兮妻失夫頼得皇甫嵩兮复安居】宣恩逺夷【种嵩字景伯益州刺史宣恩逺夷皆怀服汉徳】过江厉声【张禹拜扬州刺史当过江行部中土人皆以江南有子胥之神难于济涉禹厉声言曰子胥如有灵吾志在理察枉讼岂危我哉遂鼓楫而过】诬富者以大罪入财物【侯贤为益州刺史丰富者辄诬以大罪皆诛灭之没入财物】王独坐【谢承后汉书吴郡王闵为冀州刺史不发私书不畏豪强号曰王独坐】食干饭【左雄为冀州刺史不举烟火常食干饭】入界即【百里嵩为徐州刺史境遭旱嵩行部传车所徃甘雨即注东海金乡两县僻在山间传驷不徃二县独不得父老请嵩曲到其县入即】与士对坐暗中【巴秖字敬祖为扬州刺史在官不迎妻子俸禄不使有余帻毁坏不复改易以水漆傅墨用之与士对坐暗中不燃官烛】纠发单匡【第五种迁兖州刺史中常侍单超兄子匡为济阳太守负势贪放种欲收举未知所使会闻从事卫羽素抗厉乃召羽具告之曰闻公不畏强御今欲相委以重事若何对曰愿庶几于一割羽出遂驰至定陶闭门收匡宾客亲吏四十余人六七日纠发其賍五六千万种即奏匡并以劾超】计日受俸【杨秉字叔节雅素清俭为刺史二千石计日受俸不入私门家室贫寠并日而食】并日而食【见上】诛刺史二千石贪残者【第五伦上疏褒扬盛美曰前嵗诛刺史二千石贪残者皆明圣所察非臣所及】从事饷钱五十万【黄亮为兖州刺史坐賍盗免时饥馑故从事闻之乃相合赍钱五十万饷之妻子闻乃夜至于牀下叩头请受之亮不应目下寝曰大丈夫行志自从即不遣从事载钱诣京师表亮和帝擢为南郡太守】席羊皮卧布被【东观汉记李恂为兖州刺史清约率下席羊皮卧布被】麻麦付从事【李恂为兖州刺史所种小麦胡麻约付从事又壶遂为扬州刺史亦然】起徒中【段颎起徒中为并州刺史】连骑相继数千里【段颎为并州刺史清约率下连骑相继数千里】十日一炊【隠暹为徐州刺史以小铜釜甑十日一炊】食不重味蓝缕防履【汉末英雄记幽州刺史刘虞食不重味蓝缕防履常怀防退】恩化大行【魏志太祖有袁绍之难以刘馥可任以东南之事遂表为扬州刺吏馥单马到合肥空城建立州治南怀绪等皆安集之贡献相继数年中恩化大行流民越江山而归者以万数于是聚诸生立学校广屯田兴治芍陂及茹陂七门吴塘诸堰以溉稻田官民有蓄】以俭率下【司马朗迁兖州刺史政化大行百姓称之在军旅中常恶衣服以俭率下】召豪右荐幕府【梁习以别部司马领并州刺史时承髙干荒乱之后吏民亡叛更相扇动习到官诱谕招纳以礼召其豪右稍稍荐闻使诣幕府】世多其能任贤【吕防有胆勇文帝即王位为禆将军徐州刺史加威勇将军请琅琊王为别驾民事一以委之世多其能任贤】不将妻子入官【裴潜字文行为兖州刺史毎之官不将妻子入官舎妻子贫织黎笓以自给】皎然清白【徐邈迁凉州刺史皎然清白不携妻子妻子常忍饥寒】真刺史【贾逵有文学为豫州刺史时天下初复州郡多不慑逵曰州本以御史出监诸郡以六条诏书察长吏二千石以下故其状皆言严能荐扬有督察之才不言安静寛仁有恺悌之徳也今长吏慢法盗贼公行州知而不纠天子复何所取正乎兵曹从事受前刺史假逵到官数月乃还者见各具二千石以下阿纵不如法皆举奏以免之帝曰逵真刺史矣布告天下以豫州为法】衣绣昼行【张饶字徳容出为雍州刺史太祖谓曰君还本州可谓衣绣画行也】在州二十年而居处贫穷【梁习为并州刺史政治常为天下最太初二年召为大司农习在州二十年而居处贫穷无方面珍物明帝异之礼赐甚厚】虽在外任心存朝廷【王防字文舒迁兖州刺史明帝即位虽在外任心存朝廷以为魏承秦汉之弊法制苛碎不大厘改国典以凖先王之风而望治化复兴不可得也乃着治论畧依古制而合于时务者二十余篇】吏民追思【贾逵为豫州刺史病薨吏民追思】州人思之【司马朗字伯逺为兖州刺史政化大行百姓称之建安二十三年与夏侯惇等征吴到居巢军士大疫亲视医药遇疾卒遗令以布衣幅巾殓以时服州人思之】柱石之质忠于王室【温恢字曼基为梁州刺史卒年四十五诏曰恢有柱石之质服事先命功勤明着及为朕之执事忠于王室】奉宣六条【公卿以下大议损益杜恕以古之刺史奉宣六条以清净为名威风著称今可勿令领兵以专民事】胡床挂柱【魏畧裴潜为越州刺史尝作一胡床及去留以挂柱】豫州立祠【蜀志祖逖迁徐州刺史及卒豫州为立祠】妻子饥乏【吴志吕岱为交州刺史歴年不饷家妻子饥乏孙权闻之叹息以让羣臣曰岱出守万里为国勤事家门内困而孤不早知股肱耳目其责安在于是加助钱米缉布】化行如神【吴地志崔徴少有竒操兄弟七人号七龙迁益州刺史化行如神】所部肃然【吴録张康迁益州刺史端勅正厉威严表善恶所部肃然不发私书】不发私书【上】假曲盖鼓吹【晋向雄太始中迁秦州刺史假赤幢曲盖鼓吹】扶出小吏【刘抃为并州刺史初抃之并州昔同时为须昌小吏者十余人祖饯之其一人轻抃抃扶出之人以此少之】峻制绳僚属【郗隆为扬州刺史僚属有罪辄依台阁峻制绳之逺近感恱】断决如流人不敢欺【荀晞字道将练于官事为兖州刺史案簿盈积断决如流人不敢欺】受杜预王浑节度【晋初诏书使益州刺史王濬下建平受杜预节度至秣陵受王浑节度杜预至江陵谓诸将曰若濬得下建平则顺流长驱威名已着不宜令受制于我乃与濬书曰足下既摧西蕃便当径取秣陵濬大恱表呈预书及濬将至秣陵王浑遣使要令暂过论事濬扬帆直指报曰风利不得泊也王浑夕破皓中军斩张悌等顿兵不敢进而濬乘胜纳降浑耻而且忿表濬违诏不受节度诬罪状之】清畏人知【胡威父质为荆州刺史威自京师定省告归父赐绢一疋为装威曰大人清髙何得此绢质曰吾俸禄之余也后武帝问威曰卿孰与父清威对曰臣父清畏人知臣清畏人不知是臣不及父逺矣】流柹蔽江【王濬为益州刺史武帝谋伐吴诏濬修舟舰乃作大船起楼橹其上皆得驰马来徃又画作鹢鸟怪战以惧江神濬造船于蜀其木柹蔽江而下吴建平太守吴彦取流柹以呈孙皓曰晋必有攻吴之计】国之外台【陈頵为郡督邮迁主簿州辟部从事劾案沛王韬狱未竟会新刺史解结至大会问主簿史凤曰沛王贵藩州据何法而擅拘耶时頵在坐对曰甲午诏书刺史衔命国之外台其非所部而在境者刺史并纠事徴文墨前后列上七被诏书如州所劾无有违缪结曰宜依法穷竟】堕泪碑【羊祜为荆州刺史祜乐山水毎思风景必造岘山置酒言咏终日及祜卒襄阳百姓于岘山祜平生游憇之所建立碑庙嵗时飨祭望其碑者莫不流涕杜预因名曰堕泪碑】梦三刀【王濬为广州汉阳太守夜梦三刀悬于卧室梁上湏臾又益一刀濬甚恶之主簿李毅曰三刀为州又益一刀者明府其临益州乎果迁益州刺史】三品酒【刘为荆州刺史持节南蛮校尉先是酒室中有齐中酒防事酒猥酒同麯蘖而优劣三品下教曰投醪常与三军同醉岂得二其厚薄自今不得分别】酌贪泉【吴隠之为广州刺史未至州二十里地名石门有水贪泉言饮者有无厌之求隠之酌饮之因赋诗曰古人云此水一啜重千金若使夷齐饮终当不易心】妖星见【元帝初拓定江南以祖逖为奋威将军豫州刺史逖既渡江累破石勒军有妖星见于豫州之分歴阳陈训谓人曰今年西北大将当死逖亦见星曰为我矣方平河北而天欲杀我此乃不祐国也又术人戴祥曰祖豫州九月当死逖俄卒豫州士女若丧考妣】子弟樵薪【祖逖为豫州刺史不畜资产克巳务施子弟耕耘负担樵薪】治称不烦【石彦迁江州刺史治称不烦在郡弋钓山泽纵心流览望之若画】秋夜登楼【庾亮镇武昌诸佐吏殷浩之徒乗秋夜共登南楼俄不觉亮至诸人将起避之亮徐曰诸君小住老子于此处兴复不浅便据胡床与浩等谈咏其坦率行已多如此】杀典籖【吉翰字休文为徐州刺史时有死罪囚典籖意欲活之因翰人闗齐呈事翰省讫语令且去明旦可更呈明旦典籖不敢复入呼之乃来取昨所呈事视之谓曰卿意常欲宥此囚死罪昨览卿呈事某亦有心活之但此囚罪重不可全贷既欲加防命卿便当贷其重罪因命左右收典籖下狱杀之原此囚生命其于刑政类皆如此自是列吏莫敢犯禁】旌命所加三千余人【王隠晋书山涛为冀州旧俗畧无士人自涛居于此州捜贤求才旌命所加三千余人皆显名当世冀州之士于是为盛】使私童樵采【晋中兴书禇裒字季黙女即献后也以后父告求外出降建威将军江州刺史莅政每崇清约但使私童樵采】绥抚故旧【桓宣为梁州刺史在镇十余年绥抚故旧甚得称誉】为中兴第一【桓伊字叔夏有武干又善音律为中兴第一迁都督江州荆州十郡豫州四郡军事江州刺史乃上疏以江州虚耗年嵗不登宜并小县除逋米州治置还豫州诏令移州寻阳余皆听之伊随置拯抚百姓頼焉】年二十【荀羡为徐州刺史时年二十中兴方伯未有如羡少者】接豪士以友道【臧荣绪晋书华字彦夏歴江州刺史在郡甚有威惠州之豪士以友道接之甚得江表之称】三窟【王衍字夷甫为尚书防射领吏部后拜尚书令司徒母弟澄为荆州族弟敦为青州因谓澄敦曰荆有江汉之固青有附海之险卿二人在外而吾留于此足以为三窟也】得刘公一纸书贤于十部从事【晋阳秋刘字和季为荆州刺史值王室多难得専命一方尽其器能推诚羣下厉以公义而有兴废手书郡国丁寕欵宻故莫不感悦争赴之咸曰得刘公一纸书贤于十部从事】牛产犊官舍留之而去【晋书宁暨为青州刺史有私牛产犊官舍留之而去】杀弟【干宝晋记荀晞字道将为兖州刺史姨母有一子坐小事晞杖节斩之姨母叩头及中外皆乞活不听死后徃哭之甚悲曰杀弟者兖州刺史哭弟者荀道将也】姿容如画观者塞路【王规字令武广州刺史姿容如画毎行观者寒路】百姓感化复覩太平【祖逖别传逖为豫州刺史丧乱之余骸骨未收者为之殡殓葬其骨肉恩薄不收殓者加贬责由是百姓感化复见太平置酒大会坐中耆老相与流涕而叹曰吾等投老更得父母死将何恨又童謡曰幸哉为民免豺虎三辰既朗遇慈父酒青醪甘瓠脯亦何报恩歌且舞】男女出境迎者万余人【宋书始兴王澹字僧逺为荆州刺史曹无留事狱无滞囚还朝人歌曰始兴王人之父赴民如急水火何时复来乳哺我重临荆州男女出境迎者万余其得人心如此】三临徐州威惠宣着【王懿字仲徳为镇北将军徐州刺史仲徳三临徐州威惠宣着】嗜酒醉辄累旬【荆州刺史王恱范泰外弟也嗜酒醉辄累日及醒则俨然端肃泰谓曰酒虽防意亦以伤生】治国如家【宋畧范泰奏交州刺史杜惠世司交部布衣蔬食治国如家】羣蛮缞绖送千余里【雍州刺史晋安侯刘道彦卒在州有惠化及丧东归汉滨羣蛮缞绖号哭送千余里】我是贾客耶【齐书临川王映为雍州刺史尝置钱还都置物有献计者曰于江陵买货至都回换可得防有所増映笑曰我是贾客耶乃复求利】置宅百三十万【王琨为广州刺史南土沃实在任者常致巨富世谓广州刺史但经城门一过便得三千万琨无所取表献俸禄之半州镇旧有鼓吹又唘输还及罢任孝武帝知其清问还资多少琨曰臣置宅百三十万余物称之帝恱其对】起台榭延僚属【梁书夏侯详为湘州刺史详善吏事在州四载为百姓所称州城南临水有峻峯旧传云刺史登此山辄代由是歴政莫敢至详于其地起台榭延僚属】主人愦愦不如客【萧恪为雍州刺史宾客有江仲举蔡防王台卿庾仲容四人俱被接遇并有蓄积故人间歌曰江千万蔡五百王新车庾大宅遂逹武帝接之曰主人愤愦不如客及恪还武帝问之恪大慙】裂裳为帽哀哭送之【安武康王秀迁雍州刺史初秀之西也郢州人闻其疾百姓商贾咸为请命及薨四州人裂裳为白帽哀哭以迎送之】衣锦还乡朕无西顾之忧【栁庆逺字文和为雍州刺史髙祖饯于亭曰卿衣锦还乡朕无西顾之忧】二兽自毙【宗室萧业袭封长沙王者督南兖州刺史徙湘州尤着善政零陵旧有二猛兽为暴无故相枕而死郡人唐睿见猛兽旁有一人曰刺史徳感神明所以二兽自毙言讫不见众并异之】四兽死于郭外【宗室萧象为湘州刺史湘州旧多猛兽为暴及象任州日四兽死于郭外自此静息故老咸称至徳所感】自立碑【宗室萧明为豫州刺史百姓诣阙拜表言其政徳树碑于州门内及碑匠采石出自巴陵明召广营厨帐多召人物躬自率领与石至州识者笑之曰王自立碑非州人】洗足致败【阴子春为梁泰州刺史子春虽无他才术临人以廉洁称闺门混杂其身服垢汚脚数月一洗言毎洗则人才败事云在梁州以洗足致败】衰老无能抗敌【梁后畧初任约之来江陵忧惧时上方议拒捍未得其人与晋州刺史萧惠及董罗等议之罗曰当今所仗莫若萧公上应声谓惠曰社稷存亡在斯一举卿去同族休戚为我行乎惠对曰臣之少壮犹不若人今衰老矣无能抗敌】欧阳頠有匡济才【陈景平中元帝徧问朝宰曰各举所知羣臣未有对元帝曰吾已得一人矣侍中王裒进曰未审为谁帝曰欧阳頠甚公正有匡济才恐萧广州不肯致之乃授武州刺史】卧彪【后魏李崇沈深有将畧寛厚善御众在扬州凡经十年常飬壮士数千人冦贼侵邉所向搉破号卧彪】父子相代【毕终敬父子相代为兖州当世荣之时终敬以老还乡常呼其子元宾为使君毎元宾听政时乘极舆出至元宾所先遣左右勑不聼起观其断决忻忻然喜见顔色】为牧之道亦易亦难【髙阳王雍为潮州刺史诫曰为牧之道亦易亦难其身正不令而行故曰是易其身不正虽令不从故曰是难】修召公庙【髙允为淮州刺史秋月巡境问人疾苦至郡县见召公庙废毁允叹曰召公之徳阙而不祀为善者何望乃表修葺之允时年九十劝人学业风化颇行然儒者优防不以断决为事】置鼓楼【李崇为并州旧多刼盗崇乃村置一楼楼上悬一鼓有盗则击之俄顷之间声布百里遂多擒获诸州置鼓自崇始】武士弯弓文士下笔【安南王祯为雅州刺史髙祖饯之于都亭诏曰今者之集宾曲宴各命赋诗不能者聴射当使武士弯弓文士下笔】移治东城【汝阴王子修义除徐州刺史修义以齐州频丧刺史累表固辞诏曰修短者命吉防由人何致忧惮以辜维城之寄违吉就防时亦有之可聴更立廨宇修义于是移治东城】断亡失子【李崇为扬州刺史先是寿春县人茍泰有子三嵗遇贼亡失数年不知所在后见在同县人赵俸伯家泰以状告各言已子崇俱禁之各在别处禁经旬日遣人告之曰君儿遇患病已暴死有赦解禁可出奔防也茍泰闻即号咷悲不自胜俸伯嗟咨而已殊无不满之意崇乃以儿还泰诘俸伯诈状俸伯欵引云先亡一子故妄认之】州民请输绢粟以报防【任城王云冀州刺史留心政事甚得下情于是合州民请各输绢五尺粟五升以报云恩髙祖嘉之】劝课农桑修饬太学【季平为相州刺史劝课农桑修饬太学简试通儒以充博士选五郡聪敏者以教图孔子及七十二弟子于讲堂亲为立賛画履虎尾践薄氷于客馆以示诫焉】立文学崇武馆【韦彧为豫州刺史以蛮俗荒梗不识礼仪乃表立太学选诸郡生徒于州总教又于城北置崇武馆以习武事境内肃清】以所赐谷帛分州内孤贫【韦珍迁郢州刺史在州有声绩迁龙将军赐骅骝二匹帛五十疋糓三百斛珍乃集州内孤贫者谓曰天子以我能绥抚卿等故赐以谷帛吾何敢独当遂以所赐悉分与之】州中十善【陆使长子馥多智有攵风髙祖见而悦之谓朝臣曰吾常叹其父智其躯是复逾于父矣少为内都下大夫出为湘州刺史假长广公为政清平抑强扶弱中州有旧徳宿老名望素重者以友礼待之询之以政事责之以方畧如此者十人号曰十善于是发奸摘伏事无不騐百姓以为神明无敢冦盗召为散骑常侍人乞留者千余人】州人乞留【上】封孙叔敖庙毁蒋子文庙【任城王澄为扬州刺史下车封孙叔敖庙毁蒋子文庙请复皇宗之学□四门之教诏从之】慈父【宗室元孚为冀州刺史劝课农桑境内称为慈父都州号曰神君】弹鷰【李惠为雍州刺史长于思察雍州防事有鷰争巢已累日惠令人掩获试命纲纪断之并辞惠乃使卒以弱竹弹两鷰既而一去一留惠笑谓吏属曰此留者自计为巢功重彼去者既经楚痛理无固心羣下服其深察】辩讼【李惠为雍州刺史人有负薪者同释重担息树下二人行争一羊皮各有借背之物惠遣争者出顾州纲纪曰此羊皮可考知主乎羣下各无荅者惠乃令人置羊皮席上以杖击之见少盐屑曰得其实矣使争者视之负薪者乃伏而就罪凡所览究多如此类】表求赈贷【北齐书李元忠为光州刺史州境灾伤人皆菜色元忠表求赈贷被报听用万石元忠以为少遂出五十万石赈之事讫表陈朝廷嘉而不责召拜侍中】旬日成化【南齐豫章王萧嶷初为荆州刺史至州坦懐纳善侧席思政王俭以书与嶷曰旧楚萧条仍嵗多故政荒人散实在缉理公临莅甫通英风惟穆江汉来苏八荒慕义庾亮以来荆州无复此政古人云期月有成而公旬日成化岂不休哉】桴鼓不鸣【邢邵除兖州刺史有善政桴皷不鸣吏人奸状守令长短无不知之】罢牛酒祈子胥庙【宗室清河王励为楚州刺史城北有伍子胥庙其俗敬鬼神祈者必以牛酒至破产业励叹曰子胥贤者岂宜损百姓乎告谕所部自是遂止百姓頼之】前兄后弟【夏侯逵为南豫州刺史逵兄亶先经此任至是逵又居焉兄弟并有恩徳于郷里百姓歌曰我之有州頼得夏侯前兄后弟布政优优】行事美恶系于典籖之口【故事府州部内论事皆籖前直叙所论之事后云谨籖月日下又云某官某籖故府州置典籖以典之宋氏晚运多以幼少皇子为方镇时主皆以亲近左右领典籖典籖之权稍重大明太始长王临藩贵族出镇莫不皆出纳教命刺史不得专其任也宗慤为豫州吴喜公为典籖慤刑政所施喜公每多违执慤大怒曰慤年六十余为国竭命正得一州如斗大不能复与典籖共临之喜公稽颡流血乃止自后权寄弥隆典籖递互还部一嵗数反至辄与间言访以方事刺史行事之美恶系于典籖之口莫不折节推奉惟虑不足于是威得州郡权重藩君】得一州如斗大【上】放囚展谒亲戚【张华原字满国兖州刺史狱先有禁囚华原科简轻重十人谓曰今三元之始天下黎民皆得中贺尊老独卿等幽闭今给假片日得展谒亲戚期尽还也囚等应期毕至】生男放囚【平览字明逺拜扬州刺史其妻生男览因喜酣醉境内禁囚悉放时有□上细作二人亦放览醒而知之上表自劾显宗原其罪】梦山上挂防【张亮武定初拜大中大夫薛淑常夣亮于山上挂防以告亮曰古之字山上丝幽字也君其守幽州乎数月果然】六驳食猛兽【张华原为兖州刺史先是东北十七里平山中有猛兽为忽有六驳食猛兽为化感所致】正恐不久复来【卢潜为扬州刺史甚为太守所惮武平二年徴为兵部尚书扬州民以潜戒断酒肉笃信释氏不杀僧防以香花縁道流涕送潜潜叹曰正恐不乆复来尔至邺未几陈将吴明彻渡江侵掠复以潜为扬州刺史】赵郡王泉【赵郡王叡除北朔州刺史有无水处祷而掘井锸下泉源涌出号曰赵郡王泉】捕获换新靴人【任城王楷为并州刺史时有妇人临汾川洗衣有乘马人携其新靴驰而去者妇人持故靴诣州言之楷召居城诸妪示之曰有乘马人被贼害刼遗此靴焉得无亲属乎一妪抚膺哭之曰児昨日着此靴去妻家如其语捕获之时人伏其明察也】祀井泉涌【平览迁懐州刺史览奏请于西故车道筑城以杜西军寻而西魏来攻新筑城粮糗未集素乏水南门内有大井随汲即弱览具衣冠向井而祝至期而井泉涌有异于常】在此州唯饮此水【窦炽为原州刺史挫抑豪右申理幽滞在州十载甚有政绩州城北有泉水屡经扰践常与僚吏于泉侧因酌水自饮曰吾在此州惟饮此而已】画杨震像于私室题诗于清水亭【申徽为襄州刺史时南方初附旧俗官人皆通饷遗徽性防慎乃画杨震像于私室以自戒及代还人送者数十里不絶徽自以无徳于人慨然懐愧因赋诗题于清水亭长幼闻之皆竞来读逓相谓曰此申使君手迹并防诵之】暴过猛兽【库狄士文为贝州刺史至州长吏尺布斗粟之賍无所旁贷得千人奏之悉配广南亲戚哭声于州境士文闻之令人捕搦捶楚盈前哭者弥甚司马京兆韦焜清河赵逹二人并苛刻惟长史有惠政人语曰刺史罗刹政司马蝮蛇瞠长史含笑判清河生吃人上闻之叹曰士人暴过猛兽】居室患蝇杖门者【库狄伏达为并州刺史好聚敛又严酷居室患蝇杖门者曰何故放入其妻病以百钱买药每自恨之不识士流开府府参军多是衣冠士族皆擒挞遣筑墙】受绢千疋【斛律武都为兖州刺史涂经卫北受绢千疋黎阳郡守石曜手持一缣而谓之曰此是老石机杼聊以奉赠自此之外并须出于吏人武都知曜清素纯儒而不责】何忍欺仁君【郑祖为兖州刺史人有市盗布其父怒曰何忍欺仁君执布归首祖述特原之】置勲州【后周文帝以韦孝寛立勲玉璧遂于玉璧置勲州以孝寛为刺史取孝寛之勲名之也】路侧植树【韦孝寛为雍州刺史先是路侧一里置一土堠经雨頺毁毎须修补孝寛临州乃勅州内当土堠之处植树以代之既免修补之劳旋又得庇荫太祖后见之恠而问之人以状对太祖嘉之曰岂得独尔当令天下同之于是令诸夹道一里种一树十里种二树百里种五树焉】特给路车鼓吹【苏亮出为岐州刺史朝廷以其牧本州特给路车鼓吹先还其宅并给骑士三千列羽仪游乡党经过故人宅旬月而后入州世以为荣】为隣境士庻所重【独孤信为泰州刺史常出猎日暮入城其帽微侧诘旦而吏人有戴帽者咸慕信而侧焉其为邻境士庻所重如此】为本州刺史【刘雄髙祖尝从容谓曰古人云富贵不归本乡犹衣锦夜游今以卿为本州如何雄稽首拜谢于是以雄为河州刺史雄先已为本县令今复有此授乡里荣之】赐以所服冠履衣被【史寕为凉州刺史遣使诣朝太祖即以所服冠履衣服及弓箭甲楯等赐寜谓其人曰为谢凉州孤解衣以衣公公推心以辅孤其善始令终无损功名也】容貌魁伟声音如钟【长孙俭为荆州刺史时梁岳阳王萧内附遣使入朝至荆州俭于防事列军仪具戎服与使人以宾主礼相见俭容貌魁伟声音如钟又为鲜卑语遣人传译以答问客惶恐不敢仰视日晚俭乃着裙襦钞帽引客宴于别斋因叙梁园防乱朝廷招携之意发言可观使人大恱出曰吾不能测也】以其信着遐迩故赐名信【独孤信为泰州刺史先是守宰闇弱政令乖方民有寃讼歴年不能决信在州事无拥滞亦以礼教劝人以耕田种桑数年之中公私富实流民所归数万家太祖大悦以其信着遐迩故赐以名信】肉袒自罚【长孙俭为荆州刺史东南道行台仆射所部郑县令泉璨为民所讼推治获实俭即大集属遂于防事前肉袒自罚舍璨不问于是州属城肃然莫敢犯法魏文帝玺书劳之】掘得黄金封送上【王思政迁荆州刺史督工匠缮治城堑掘得黄金三十斤夜深宻送之家至旦思政召左史以金示之曰为臣不宜有私悉以黄金封送上太祖嘉之赐钱二十万】乡里运米以自给【泉企为雍州刺史性清约纎毫不扰于民在州五年毎于乡里运米以自给】孤之有卿若手臂【李逺字万嵗以有殊勲授原州刺史太祖谓之曰孤之有卿若身之手臂之用岂可暂辍于身于是令逺兄贤代州事】一门之内再有衣锦之荣【令孤整字延保弟休聪敏有文武才用与整同起兵逐张宝时多功于本州刺史晋公议谓整曰以公勲望应得本州但朝廷借委任不宜逺出言公一门之内须再有衣锦之荣乃以整为炖煌太守】老罴当道【王罴字熊罴除华州刺史常修州城未毕梯在城外齐神武遣韩轨司马子如从河东宵济熊罴不之觉比晓众已乘梯入城罴尚卧未起闻閤外汹汹有声便袒身露髻徒跣持一白棒大呼而出谓曰老罴当道卧貉子那得遏敌见惊退逐至东左右稍集合战破之轨遂投城遁走文帝闻而壮之】元日放囚归家【萧挥字智遐武帝安城王秀之子性温裕有仪表出为上州刺史常至元日狱中所有系囚悉放归家聴三曰然后赴狱主者固执不可挥曰昔王长文虞廷见称前史吾虽寡徳窃景行之自此获罪弥所甘心幸勿虞也诸囚荷防并依限还】吏不敢欺【梁南康简王绩为南徐州刺史年始十余主者受货洗改解书行事不觉绩知曰县解有奸诘之由是吏不敢欺称为明智】文案无拥【吴平侯为南兖州刺史清恪有信明解庻狱善知奸恶文案无拥吏民不敢欺】闲草有君子风【吴均齐春秋徐州刺史陈显达少有胆气好弓马颇闲草有君子风】自县之州近世未有【傅琰字季珪年二十为山阴令后重为山阴迁益州刺史自县之州近世未有也】赠竹屏风【三国典畧贺祥为荆州刺史有惠政逺近款附梁岳阳王察钦其清徳乃赠以竹屏风祥难违其意取付所司太祖闻之并赐祥】置水噐投书【华阳国志赵琰为青州刺史有贵要嘱记书琰于防事置水器发书皆投其中一无所报】吏民塞路攀车随之【严尊字王思为青州刺史仁恕在民毎当迁官吏民塞路攀车随之】喜慙悲三者交集【桓氏家传桓范为兖州刺史表谢曰喜于复见选擢慙于不堪所职悲于懐恋阙庭三者交集不知所裁】闻丧罢市传泣数千里【钟岏良吏传羊枯字叔子为荆州刺史恩惠均给人不疲劳及祜卒于洛阳信日中至荆州荆州市方大合闻祜薨即罢市举市肆皆号咷处处传泣数千里】在官不迎妻子【巴祗迁扬州刺史在官舍不迎妻子未尝食鱼肉】重授并州为天下最【梁习字子虞迁并州刺史召其豪右边境咸安兼贡达明士咸显于世武帝善之文帝即位以习有誉并土重授并州为天下最】茒茨六间坐无完席【吴隠之字处黙为广州刺史及罢之日惟有茒茨六间而已坐无完席乃以蓬为屏风】吴人襁负而至者数万【羊祜为荆州刺史恩施均及民不疫劳吴人襁负而至者以万数】开廪讫上闻【乔字公祖徙梁州刺史嵗饥开仓以给之主者以旧典宜先表闻曰若待奏报民且死矣开廪讫乃上闻天子嘉之】懐义忘罪【王望字慈卿为青州刺史嵗饥俾有草食五百余人因以便宜出布粟给廪与作衣事讫乃上表天子以不先表闻百官皆云犯专命之诛钟离意独曰昔华元子反楚宋之时不禀君命擅平二国春秋之义以为美论今望懐义忘罪当仁不让若防之以法忽其本情将乖圣朝爱人之防帝嘉之乃赏望】市无二价【江革字季思迁梁州刺史抚养邉戍好施惠爱市无二价】攀车号惜【邵瞻字思逺迁益州刺史百姓攀车号惜】腹心臣【零先贤传卫臻领选举传为益州刺史文帝曰选吾腹心臣也吾方与运筹帷幄之中决胜千里之外不可授以逺任别选传焉】民吏懐之不忍欺【陶氏传基字子叔先为荆州刺史及薨百姓叹息莫不号哭其子璜复为是州政务清净而已民吏懐之不忍欺】路旁女子哭声不哀【益部耆旧传严遵为扬州刺史行部闻路旁女子哭声不哀问所哭者谁对曰夫烧死遵勅吏与语谓吏曰死人自过不烧死摄女令人守尸曰当有物往吏曰有防聚头所遵捜视鉄钉贯项携问乃以淫杀夫】得交刄为交州【世説爰综为新安太守南界有刻石综至下□有人于下得剪者咸异之主簿对曰昔长沙相王当饯孙同老云此州狭而长君当为长沙事果应夫三刀为益今得交刀君亦当为交州后果如其言】重千斤【语林孟业为幽州刺史其人甚大或以重千斤】见庭前井中出【异苑晋陆韦邵家在延陵元嘉初忽见人从庭前井中出长尺许被帯组甲伍相随出门良久乃尽邵兄数善占筮常云吾子弟当刺史即青广二州也】吏人立庙设祭【干宝搜神记王业和帝时为荆州刺史迁司校尉卒于枝江吏人立庙设祭刻石铭徳】刻石铭徳【上】州界山响称万嵗者三【隋书慕容三藏为廓州刺史时州畧连云三响称万嵗者三诏颁郡国仍遣使醮于山所其日景云浮于上雉兎驯坛使还上大悦】屈公卧治【杨常希表有足疾上谓之曰蒲州出美酒足堪养病屈公卧治之于是出拜蒲州刺史】还笏复拜【张威以平王谦功拜青州刺史颇治产业遣家僚于民间鬻荻根其驭吏縁此侵扰百姓上深加谴责坐废于家从行泰山至洛阳上谓威曰自朕之有天下毎委公以重任可谓推赤心矣何乃不终名行唯利是嗜岂惟辜负朕心亦且累公名徳因谓威曰公所执笏今何在威顿首曰臣负罪亏宪无顔复执谨藏于家上曰可持来明日奉笏以见上曰虽不遵法度公効力实多朕不忘之今还公笏复拜洛阳刺史】戴帽饧片【梁彦先拜州刺史言于上曰臣前待罪湘州百姓呼为戴帽饧片自分废黜无复衣冠之望不谓天恩复垂收采请为湘州改易辙以变其风俗上荅恩从之复为湘州刺史豪猾闻彦先自请而来莫不笑及下车发擿奸隠有若神明于是侠猾防徒莫不潜窜合境大骇】称为良二千石【令狐熈拜沧州刺史时山东承齐之后户口簿籍多不以实熈晓谕之令自归首至者万口在职数年风教大行称为良二千石】考绩为天下最【唐开皇四年上幸洛阳令狐熈来朝州民恐其迁易悲哭于道及熈复还百姓出境迎谒欢呼盈路在州获白乌白麞嘉禾甘露降于庭前栁树八年徙为河北行台度支尚书吏民追思立碑颂徳及上祠泰山还次汴州恶其殷盛多有奸侠乃命熈为汴州刺史下车禁游食抑工啇民有向街开门者杜之船客停于郭外星居者勒为聚落侨人逐令归本其有滞狱并决遣之令行禁止称为良政上闻而嘉之】防沟渎【于頔为湖州刺史因行县至长城方山其下有水曰西湖南湖防凿溉田三千顷久湮废者令设提塘以复之改苏州刺史防沟渎整街衢至今頼之吴俗事鬼頔疾其淫祀废生业神宇皆彻去唯吴太伯伍员等庙存焉虽为政有绩然横暴尤甚】削去烦苛【崔瓘以士行闻莅职清谨畧迁澧州刺史下车削去烦苛以安人为务居二年风化大行流亡襁负而至増戸数万有司以闻优诏特加五阶至银青光禄大夫以甄能政】选循良【大厯初叛臣周智光伏诛诏选循良为近辅以敬括为同州刺史嵗余入为御史大夫迟重推诚未尝以私害公】衣锦【姜誉泰州人以平薛仁杲拜秦州刺史髙祖曰衣锦还乡古人所尚今以本州相授】不遣妻子为质【张万福在泗州遇徳宗幸奉天李希烈反陈少防悉令管内刺史送妻小在扬州以质万福独不送谓使者曰为某白相公万福妻子老且丑不足烦相公寄意终不之遣为人所称】奏放逃戸欠钱【李渤字濬之迁江州刺史张平叔判度支奏理违逋渤上防曰伏奉诏勅度支使所奏今臣设计督填逃戸所欠钱四千余万臣惧史官书陛下于大旱中督三十六年前逋臣任刺史罪无所逃臣既上不副圣情下不忍鞭笞黎庻不敢轻持节印特乞放臣归田乃下诏曰江州所奏实为恳诚若不蠲免实难存济所诉逋欠并放】方渠水流【杨朝晟字叔明为邓州刺史奏方渠合通水波皆贼路也请城其地以备之军至方渠无水师旅嚣然遽有青蛇乘髙而下视其迹水随而流朝晟命筑防泽之遂为停泉军人仰饮以足图其事上闻诏置祠焉】务举大纲【杨恭仁隋司空雄之长子仁寿中累除甘州刺史恭仁务举大纲不为苛察戎夏安之文帝谓雄曰恭仁在州甚有善政非惟朕举得人亦是卿义方所致】引水入城以代井汲【长孙操为陜州刺史自州东引水入城以代井汲百姓于今称之】妙简贤良分典大州【则天常与宰相议及州县官吏纳言李峤夏官尚书唐休璟等奏曰伏思当今要务莫如富国安人富国安人当在择刺史窃见朝廷物议莫不重内官轻外职毎除授牧伯皆再三披诉比来所遣外任多是贬累之人风俗不登实由于此宜于台阁寺监妙简贤良分典大州共康庻绩】前后为治其政如一【陆象先为刺史尝有小吏犯罪但示语而遣之録事白曰此例当今予杖象先曰人情相去不逺此岂不觧吾言若必湏行杖即当自汝为始録事惭惧而退象先常谓人曰天下本自无事祗是庸人扰之始为繁尔但当静之于源亦何忧其不简前后为治其政如一】当静之于源【上】务劝农桑【蒋干迁魏州刺史时河北饥馑旧吏苛酷百姓多逃散干乃察奸吏务劝农桑由是逃散者皆来复业称为良牧】郡人勒碑颂徳【狄仁杰转宁州刺史抚和戎夏民得欢心郡人勒碑颂徳御史郭翰巡察陇右及入境内者老歌刺史美徳者盈路翰荐于朝诏为冬官侍郎】罢散缮城郭【敬晖除卫州刺史时河北新有突厥之冦方秋而修城不辍下车谓曰金汤非粟不守岂可弃收获而缮城郭哉悉令罢散】不徒示宠【贾敦頥为瀛州刺史弟敦实为饶阳令政清净旧制大功之嫌不连官朝廷以其兄弟治行相髙故不徒以示宠】奏课第一【崔俊性介洁矜已之清视賍贪若仇以苏州刺史奏课第一】一劔下毗陵【九国志张驯景福元年从行宻归江都路经毘陵行宻顾左右毘陵大城也驯一劔下之不亦壮乎即授温州刺史】指狱门曰钱鑪【后蜀申贵歴昌渝文眉四州刺史贪鄙残虐所在聚敛贩货民不胜其典眉州受财鬻狱恣其暴横尝指狱门谓左右曰此我家钱鑪其暴如此】祝神虎毙【南汉谢杰为髙州刺史境多虎夜入郭中为暴人不安居杰一日沐浴谒城隍神举酒祝曰愚民何辜而虎暴之盖刺史无徳化愿虎只食刺史无伤愚民因屏去左右独宿殿庭中是夜三鼔庙东南隅忽有物哮吼其声如雷良久乃止及迟明视之数虎悉毙】民安俗阜【王延彬弱冠为泉州刺史在治三十余年民安俗阜嵗无灾沴人以为淳厚所致】李大虫【楚李琼为桂州刺史魁岸多力毎食肉十余斤据按大嚼耽耽然军中号曰李大虫先是桂州儿童聚衢路忽相惊走曰大虫来至是果应】刺其体作赤心杀贼字【国朝兵马副部署保州刺史呼延赞武人所为不近理忠实有胆勇常自言愿死于贼刺其体作赤心杀贼字至妻子奴仆皆然鞍马器用什物咸刺绣刻镂亦为其字作破阵刀降魔杵鉄鞭鉄幞头两旁有刄皆重数十斤乘骓马绯抹额自称慕尉迟敬徳之为人赴保州言于上曰臣服饰怪异所至之处观者必众愿勅郡县遣卒遮列清道上笑而不许】服饰诡恠【以辽州刺史呼赞为马歩军都军头领扶州刺史上谓侍臣曰此人颇有胆勇徃曽从朕北征服饰诡恠朕以其惑众欲斩之且车服甲胄自有常制岂当自异乎如尉迟敬徳对御殴伤人虽有匹夫之勇亦有何用】为将以忠实为本【至道元年汝州刺史常思徳辞归治所对于便殿上慰劳久之谓左右曰思徳事朕曰固久今老矣当少壮之时甚锐健大凡为将以忠实为本思徳尝领兵从曹彬至涿州会军失利皆溃去思徳以所部翼卫彬至徳州谓人曰吾軰偏禆尔偶失主帅将何面目见君父用心如此可谓忠实矣】立屏盗碑【郭进为益州刺史防盗贼羣起攻刼居民进帅镇兵剪除之部内清肃民吏千余人诣阙乞立屏盗碑许之】姚大虫【姚内斌太祖以西戎屡为寇抄选内斌为庆州刺史在部十余年戎人畏服不敢犯塞号为姚大虫】
　　别驾【沿革更见州牧门】
　　应劭汉官仪元帝时丞相于定国条州大小为设员吏治中别驾诸部从事秩皆百戸【刺史六条曰州别驾见部刺史持版拜刺史亦答拜】
　　晋职官志州置别驾治中从事
　　隋百官志梁武帝州置别驾治中从事各一人为十班后齐司州置牧属官有别驾司州别驾从四品上上州第六品中州从六品下州第七品后周八命州别驾正四品七命州四命州正六品
　　隋雍州置牧属官有别驾开皇二年改别驾赞务以为长史司马
　　唐职官志贞观二十三年改别驾为长史永淳元年置州别驾
　　唐百官志上中下州别驾各一人【武徳元年改丞曰别驾十年改雍州别驾为长史髙宗即位改别驾皆为长史上元二年诸州复置别驾以诸王子为之永隆元年省永淳元年复置景云二年始用庻姓天宝八年诸郡奏减冗员罢诸州别驾其在京百司当八别驾者多处之朝列元和以来西河用兵偏禆立朝朱紫填拥久次当进及受代闲居者常数千人趣中书及宰相私第摩肩疾谒繁于辞语及韦处厚秉政复奏置六雄十望十紧三十四州别驾以处之清流不杂朝政清肃】
　　投传【后汉周景为豫州刺史辞蕃为别驾从事蕃以处諌诤不合投传而去注簿符也】捕获沙门盗金【后周栁庆为雍】【州别驾有贾人持金二十斤诣京师交易寄人停止毎欲出行常自执管钥无何缄闭不异而失其金贾人谓是主人所窃郡县讯问主人遂自诬伏庆闻而叹之乃问贾人曰卿钥常置何处对曰常自之颇与人同宿乎曰无与人同宿者惟日者曾与沙门酣宴醉而酣寝庆曰主人持以痛掠自诬非盗也彼沙门乃真盗耳即遣吏速捕沙门乃怀金逃匿后捕获尽得所失之金】
　　长史
　　唐职官志【见州牧门】
　　五代职官志清泰三年中书门下言长史因摄奏正比未有官者送名
　　国朝淳化五年诏益王元杰可检校太保兼侍中行扬州润州大都督府长史充淮南镇江军节度使扬润等州管内观察处置营田堤堰桥道等使仍改封吴王翰林学士张洎上言今月二十七日制改封王以郡为国置傅相及内侍中尉等佐王为理自汉魏以降所封之王如不之国朝廷命卿大夫临郡即称内史行郡事晋永和泰和之际有琅琊王会稽王临川王故谢灵运王羲之等为会稽临川内史即其事也唐有天下以扬益潞荆幽五郡为大都督置长史司马为上佐即前代内史之类也其大都督之号非亲王不授其扬益郡等或有亲王遥领朝廷命大臣临郡者皆是长史副大使知节度事臣请以一二言之段文昌出镇扬州云淮南节度管内营田观察处置等使检校尚书左仆射兼扬州大都督府长史李戴义镇幽州卢龙军节度副大使知节度事管内观察处置押契丹两蕃经畧等使检校司徒平章事兼幽州大都督府长史即其例也今益王以扬润二郡建社为国正居大都督府之任又以正领节度使岂冝却加长史之号乃是国王自为上佐矣或朝廷且以长史拜命其如衔内又无副大使知节度事之目倘或他日别命守将禆临本郡即不知以何名目除授也乞付中书门下施行上以制命已出不欲易洎表再上引典故论列宰相言曰襄王越王皆领长史今吴王独为大都督居襄越之上非便上言曰业已差误异日有除授即改正之洎奏遂寝至道二年以越王元份为桂州大都督兼领会稽吴王元杰为扬州大都督兼寿春先是洎常抗疏至是洎知政事因郊祀覃庆遂改正焉元祐令州长史正九品州长史为散官
　　辟处士【晋书桓冲温之弟也最淹识有武干为中军将军都督扬江豫三州刺史又迁为督江荆梁益宁交广七州命处士刘麟之为长史麟之不肯屈亲往迎礼甚厚】真宰相才【唐则天求宰相狄仁杰曰荆州长史张东之其人虽老真宰相才也】误宠崔敬嗣【崔敬嗣为房州刺史中宗为庐陵王安置在州官吏多无礼敬嗣以亲贤礼待之供给丰赡中宗深徳之及登位有益州长史崔敬嗣既同姓名毎进拟御笔超拜省者数四后引与语方知误宠访敬嗣已卒乃授其子注官】别榻【孔休源为晋安王长史南陵太守别专行南徐州事休源畧佐名藩王常相倚仗常于斋中别施一榻云此是长史孔坐人莫预焉】简择无如卿者【崔神庆则天时擢拜并州刺史因谓曰并州朕之枌揄又有车马此日简择无如者前后长史皆从尚书为之以其委重所以授也则天为按行图择日而遣之】择日遣行【上】前贾后张【张志愿中宗时检校洛州长史时都城谷贵盗窃甚众志愿一切皆获杖杀之积尸府门逺近震惧髙宗时贾敦頥为洛州刺史亦有政绩与志愿皆为一时之最故时人语曰洛州前贾后张可敌京兆三王】挺身而去【苏瓌字昌容迁扬州刺史大都督府长史扬州地当冲要多富商大贾珠翠珍怪之产前长史张潜于辨机皆致赀数万惟瓌挺身而去】烟霄失路【刘邺字汉藩同平章事僖宗即位萧仿崔彦昭秉政素恶邺乃罢授扬州大都督府长史淮南节度使是日邺押班宣麻竟通事引邺内殿谢不及笏记邺遂自叙十句语曰霖雨无功深愧代天之用烟霄失路未知归骨之期帝恻然】散官粟行赈救【李臯字子简为温州刺史无几摄行州事嵗歉有官粟数千万斛臯欲行赈救掾吏叩头乞上防□曰夫人日不再食当死安暇禀命若杀我一身活人数千命利莫大焉于是开仓尽散之以擅贷之罪飞章自劾上嘉之】起屯田以代转输【李听为灵州大都统府长史境内有光禄渠废塞嵗久欲起屯田以代转输听复开决旧渠溉田千余顷至今頼之】政在养人【贾敦实咸亨中迁洛州长史甚有惠政时洛阳令杨徳干杀人以立威名敦实曰政在养人义须存抚伤生过多虽能亦不贵也徳干为之稍减】不枉不漏【张説字道济睿宗即位迁中书侍郎雍州长史景云秋谯王重福于东都搆逆而死留守捕系枝党经时不决睿宗令説徃按其狱一宿捕获重福谋主尽得其情状其余枉被系禁者一切释之睿宗劳之曰知按此狱不枉良善不漏人非忠正岂能如此】
　　司马
　　隋百官志
　　唐职官志【并见州牧门】
　　国朝元祐令州司马正九品为散官
　　除书未到欲视事【唐书房嗣业除益州司马除书未到欲视事益州録事军杜景佺不从果除益州司马】委以州府之任【任环为衡州司马都督王勇甚敬异之委以州府之任】防记【白居易江州司马防记曰自武帝以来庻官以便宜制事小摄大重侵轻郡守之职搃于诸侯郡佐之职移于部从事故五大都督府至于上中下郡司马之事尽去唯员与俸在凡内外文武官左迁右移者逓居之凡执役事上与给事于省寺军府者遥署之凡仕久资髙耄昏软弱不任事而时不忍弃者实莅之进不课其能退不殿其否才不才一也江州土髙气清富有佳景刺史守土不观游郡吏执事不自暇佚惟司马绰绰可从容于山水诗酒间于是郡南楼山北楼水盆事百花风篁石嵓瀑布庐宫源潭洞东西二林寺泉石松雪司马尽有之矣茍有志于吏隠者舍此官何求焉】五品【又云按唐典上州司马秩五品嵗廪月俸官足以裨身食足以给家政康非司马功壊非司马罪无言责无事忧为国谋则尸素之尤蠧者身谋则禄仕之优穏者】政康非功政坏非罪防优穏【并见上】岂是覔鹞人【刘齐贤自侍御史出为晋州司马髙宗闻其方正甚礼之时将军史兴宗尝从事于苑中弋猎因言晋州出好鹞刘齐贤见为司马请使捕之帝曰刘齐贤岂是覔鹞人耶卿何以此待之】维舟月夜赋诗【萧遘与韦保衡同年登进士第保衡以干进无艺同年皆薄之遘形神秀伟志操不羣自比李徳裕同年皆戯呼太尉保衡憾之保衡作相摭遘之失贬播州司马途中维舟月夜赋诗自悼虑保衡见害遽有神人谓之曰相公勿忧子平常御侮遘心异之过峡州经帝祠即所见之神人也保衡诛后入同平章事】天下甲门【袁谊为苏州刺史司马张沛者即侍中文瓘之子谊谒之曰司马何事沛曰此得一长史是陇西李亶天下甲门也谊曰司马何言之失门戸须歴代人贤名节风教为衣冠顾瞩始可称举此老夫是也作时柱石见危授命则则旷代无有何可说之以为门户沛怀慙而退】御制诗以赠行【贺知章因病上疏请入道求还乡里拜其子曾为会稽郡司马令侍养御制诗以赠行】善政表于能官【韦安石为永昌令并州司马则天手制劳之曰闻卿在彼善政表于能官仁明彰于镇抚如此称职甚慰朕怀俄拜并州刺史】散将受正员【有医士崔环者自淮南小将为黄州司马至南省郑余庆执之封还以为诸道散将无故受正员五品官是开徼幸之路且无阙可供由是稍忤时相改太子少傅】芦生于室【李全忠广明中为棣州司马有芦生于室中一尺三节心恶之谓别驾张建曰吾室生芦无乃怪欤建曰芦芽类徳泽而滋家有茅土之庆殆天意乎其生三节必传三人公勉树徳名无要斯言全忠秩满遝乡里事节度使李可举为牙将可举死上章推全忠为防后朝廷因以节钺授之李氏父子三叶十年而已】不宜治郡【白居易为太子左賛善大夫会有素恶居易者言居易作新井诗言浮华无实行不宜寘彼周行执政贬为刺史诏出王涯上疏论之言居易所犯状迹不宜治郡追诏授江州司马】
　　治中
　　汉制治中从事史一人居中治事主众曹文书
　　应劭汉官仪司功曹从事即治中也
　　辞对无变【谢承后汉书陈禅为州治中从事时刺史为人所劾受纳賍赂禅当传考及至笞掠无算五毒备加神意自若辞对无变事遂释】委腹心之任【魏志审配少忠烈慷慨有不可犯之节表绍领冀州委配腹心之任以为治中别驾】月旦各言其失【太祖令曰频年以来不闻嘉谋岂吾开延不勤之故耶自今诸掾属治中别驾常以月旦各言其失】荆州从事【世説习凿齿史才不常桓温深器之年来三十用为荆州治中别驾谢牋日不遇明公荆州从事尔】无车公不乐【车为桓温治中有会温辄云无车公不乐】当朝正色【晋书唐彬檄为治中别驾忠肃公亮匡救违阙尽规诲以纳言不显谏以彰主当朝正色焉】以手巾拭其面【江表传孙权尅荆州将吏悉皆归附而濬独称疾不即见权遣人以牀就家舆致之濬伏面着牀涕泣交横权至劳与语使亲近以手巾拭其面濬起下地拜谢即为治中】占术驰名【后汉任文公为治中从事时天大旱白刺史曰五月一日当有大水宜令民预为备刺史不聼文公独储大船百姓或闲颇有为防者到其日旱烈文公急命促载使白刺史刺史笑之日中天北云起须臾大雨至晡时满水涌起十余丈漂坏庐舎所害数千人文公遂以占术驰名】洛阳主人【周书赵肃字庆维洛阳人也早有操行知名于时独孤信东讨肃率宗人为援授司州治中粮顿不遗太祖曰赵肃可谓洛阳主人也】
　　主簿
　　汉制州有主簿一人録閤下众事省文书
　　韦昭辨释名主簿主诸簿书簿普也普闗诸事
　　弹筝歌秋风【俗说谢景仁为豫州主簿在桓閤下闻其善弹筝使呼之既至取筝与弹因歌秋风意味殊适以此大竒之】徒三十年看儒书不如一诣习主簿【晋书习凿齿为桓温荆州主簿亲遇深宻时时曰徒三十年看儒书不如一诣习主簿】家粟作粥饵饥人【后魏韦朏少有志学业年十八辟州主簿属嵗歉以家粟作粥以饵饥人所活甚众】
　　诸从事
　　后汉百官志司校尉从事史十二人本注曰都官从事主察举百官犯法者【蔡质汉仪曰都官主百官朝防与三府掾同慱物记曰中兴以来都官从事多出之河内掊击贵戚】功曹从事主州选署及众事别驾从事校尉行置兵曹从事主兵事其余诸郡国从事每郡国各一人主督促文书察举非法皆州自辟除故通为百石云
　　晋职官志
　　隋百官志【皆见州牧门】
　　通典祭酒从事史汉魏以来置宋世分掌诸曹兵贼仓戸水铠之事自江左扬州无祭酒而以主簿治事坐法失官【前汉邴吉为廷尉右监坐法失官归为州从事】扬子云诚知人【扬雄少时从游学侣而仕京师显名为朝廷在位贤者称严君平徳杜陵李强素善雄乆之为益州牧喜谓雄曰吾真得严君平矣雄曰君备礼以待之彼人可见而不可得诎也强心以为不然及至蜀与相见卒不敢言以为从事乃叹曰扬子云诚知人】职事修理【续汉书杨球为幽州从事部分边塞职事修理】白马陈从事【谢承后汉书李宪于庐江自称天子扬州讨之不能得庐江人陈众为从事白刺史欧阳歙请降之于是素车白马往説皆降民大悦共生为立祠号曰白马从事】一州震惧【华峤后汉书卫羽为州从事时中常侍单超兄子匡为济阴太守负其势大为贪放刺史第五种欲举之闻羽素抗厉乃召羽谓曰闻公不畏强御今欲相委以重事若何对曰愿庻几于一割羽出遂至定陶闭城门取匡宾客亲史四十余人七日中纠发其賍五六千万种即奏举一州震栗】贵戚敛手避二鲍【鲍永为司校尉帝叔父赵王良尊贵戚重永以事劾良大不敬由是朝廷肃然戒慎乃辟扶风鲍恢为从事恢亦抗直帝曰贵戚敛手以避二鲍】不发私书【樊凖为州从事临几介正不发私书】闻有令问【钟离意别传扬州刺史夏君三辟意为九江从事三府侧席夏君谓意曰刺史得京师书闻从事有令问刺史何惜王之爵不贡乎乃表为尚书】禽盗在明法不在数赦【潜夫论孝明帝时荆州举茂才过阙谢恩赐食既讫问何异闻对曰部有剧贼九人刺史数以督郡终不能得帝曰汝非部从事耶对曰是也帝乃震怒曰贼发部中而不能擒何以为茂才乃捶数百而切让郡十日之间贼即伏诛由是观之禽盗在明法不在数赦】武力过人【魏张辽字文逺汉末并州刺史丁原以辽武力过人召为从事】禇裒指孟嘉【晋书孟嘉传庾亮辟嘉为劝学从事褚裒时为豫章太守嘉正旦入会嘉坐次甚逺褚裒问孟嘉何在亮曰在坐但自覔之裒歴观之指嘉曰将母是乎亮欣然】捜扬翘楚匪兰弗刈【罗含别传庾刺史以亲贤为重作镇方岳捜扬翘楚匪兰弗刈辟为荆州从事】州史有令仆才【世説顾和为杨州从事月旦当朝未入停车门外】




　　【集教曰丹阳从事陈耻器局缺　　　　　　正可转主簿吴兴从事谢鸾才干】
　　【正直可转西曺】痴不语髙孝甫【陈留耆旧传髙慎字孝甫敦质少华口不能剧语黙而好沉深之谋其徒号曰卧虎故人谓之曰痴不语髙孝甫】卧虎【上】不屈其志不累其身【益部耆旧传李字士元为州从事扬雄称之曰不屈其志不累其身不夷不惠可否之间见其貌肃如也观其行穆如也闻其言戚如也】
　　中正
　　史记陈胜为楚王以朱房为中正而不言职事
　　通典魏司空陈羣以天台选用不尽人才择州之才优有昭鉴者除为中正自防人才铨定九品州郡皆置吴有大公平亦其比也
　　干宝曰晋宣帝除九品置大中正议曰案九品之状诸郡中正既未能断究人才以为可除九品制置州大中正晋令大小中正为内官者聴月三会议上东门外设幔陈席晋起居注仆射诸葛恢启称州都大中正为吏部尚书及郎司徒左长史掾属皆为中正臣今领吏部请解大中正以为都中正职局司理不宜兼也
　　襄阳耆旧传晋朝以江表始通人物悉使江南别立大中正曹仪集九品议曰使具论欲除九品而置州正欲检虚实一州濶逺畧不相识访不得知防复转访本郡先达者尔此间州中正而实决于郡人
　　孙楚集奏曰九品汉氏本无品班固着汉书序徃代贤智以为九条此盖记鬼録次第而陈羣依之以品生人又魏武防竒决于胸臆收才不问阶次岂赖九品而后【缺】

　　为本官才有三难而治乱之所由人物难知一也爱憎难防二也情伪难明三也今立中正定九品操人主之威福夺天朝之权柄上品无势族今职名中正实为奸府名九品而有八损宜罢中正除九品而弃魏法更立一代之义制又表刺史初临州大中正史若吏部选内犹不中正问人事所在祖父位状后魏孝文云中正之任必须才业兼资者及武帝时崔浩为冀州中正【缺】北齐郡县皆有其本州中正以京官为之
　　甚得州里之称【吴志习温为荆州大公平大公即州都也后潘秘为尚书仆射习温为大公平甚得州里之称】不宜劳以碎务【晋书刘毅年七十以耆老后举为青州大中正尚书以毅悬车致仕不宜劳以碎务孙户表曰司徒魏舒司校尉严询与毅年齿相近询管四十万户州兼量司百寮总摄机委舒所统殷广兼执九品铨十六州议论主者不以为剧昔郑武公年过八十为周司徒毅志气聪明一州品第不足劳其思虑毅遂为州铨正人流清浊区别其所弹贬自亲贵始】执九品铨十六州品第不劳思虑【并上】蓬蒿不足成林【陈頵传解结问别驾治中曰河北白壤膏梁何故少人毎以三品为中正皆云不审陈頵对曰诗称维岳降神生甫及申夫英伟大贤多出山泽河北土平气均蓬蒿栽髙三尺不足成林故也】养进寒俊【王隠晋书杨晖与陶侃其载诣荣州大中正温雅责晖与小人同载晖曰江州多少风俗卿已不能飬进寒俊不可毁顷之杨晖代雅为中正陶侃为鄱阳小中正】殿下何得见逼【萧子显齐书张绪转太子中庶子本州大中正长沙王晃属选用吴与闻人邕为州议曹绪以资籍不审执不许晃遣书佐固请之绪正色谓晃使曰此是君家州殿下何得见逼】品藻人物以正一州清论【茍朂集袁譲豫州大中正奏曰被勅以臣为豫州大中正官与州闾乡党初不相接臣本州十郡多于他州人数倍多品藻人物以正一州清论此乃臧否之本威俗所重】州闾与郡县希疎如马齿【应璩新书曰百郡立中正九州置都士州闾与郡县希疎如马齿生不相识面何縁别义理】开尚书八条事【梁书沈约迁侍中光禄大夫领太子詹事扬州大中正开尚书八条事】各举其子【后魏书房坚迁齐州大中正髙祖临朝令诸州中正各举所知千秋与幽州中正杨危各举其子】















　　职官分纪巻四十
&lt;子部,类书类,职官分纪&gt;
　　钦定四库全书
　　职官分纪卷四十一
　　宋　孙逢吉　撰
　　郡太守【更见州牧门】
　　通典郡守秦官秦灭诸侯以其地为郡置守丞尉各一人守治民丞佐之尉典兵汉景帝中元二年更名郡守为太守凡在郡国皆掌治民进贤劝功决讼检奸常以春行所主县秋冬遣无害吏按讯诸囚平其罪法论课殿最【按律有无害都史言如公平吏汉萧何以文无害为沛主吏掾】并举孝亷汉制嵗尽遣上计掾史各一人条上郡内众事谓之计偕簿郡为诸侯王国者置内史以掌太守之任宣帝以为太守吏民之夲数变易则下不安民知其将久不可欺罔乃服从其教化每拜刺史守相辄见问观其所由退而考察以质其言常称曰与我共治者惟良二千石乎是以汉世良吏于是为盛称中兴焉成帝绥和元年省内史以相治民则相职为太守王莽改曰大尹后汉或以尚书令仆射出为太守或自郡守入为三公【出为郡守钟离意黄香胡广桓荣是也入为三公卢延第五伦桓虞鲍昱是也】三国时有郡守国相内史晋郡守皆加将军无者为耻晋宋守相内史并银章青绶集贤两梁冠后魏初郡置三太守孝文初二千石能静二郡至三郡者迁为刺史太和中次职令太守内史相县令并以六年为限北齐制郡为上中下三等毎等又有上中下之差自上上郡至下下凡九等后周郡太守各以戸多少定品命隋郡太守如北齐九等之制至开皇三年罢天下诸郡以州綂县大业三年又改州为郡郡置太守唐武徳元年改州为郡改太守为刺史加号持节【搃管则加使持节按魏晋制有使持节持节假节使持节得戮二千石以下持节得戮无官人若军事俱与使持节同假节惟军事得戮犯令者守是刺史兼领军戎若今采访节度使也自北齐以降天下虽分
　　裂其州郡渐众　隋开皇初有州三百一十十官　人遂废郡便以　　　　人则刺史如太守之职官名屡改职事不易葢制置之际不详源夲因习旧名遂有持节诸军之虚称其属官别驾以下录事】
　　【功戸诸曹军事亦多汉晋之制若今之节度采访副使判官之任本置别驾乗一车行部其军録事皆佐戎旅今并无其实岂所谓必也正名者乎又按加刺史持节军事之名以为荣宠则边荒万里三数百戸小郡亦同此号又无以别逺近大小之差轻重闲剧之异也显庆元年都督府及上州各置执刀手十五人中下州各十人】后加号为使持节诸军事而实无节但颁铜鱼符而已天寳元年改州为郡刺史为太守【汉文帝二年初与郡守为铜虎符竹使符至隋开皇七年别颁青龙符于东方搃管刺史西方以驺虞南方朱雀北方武九年又颁木鱼符于搃管刺史雌一雄一三年十年悉颁木鱼符于五品以上官义寕二年罢竹使符颁银兎符于诸郡唐武徳元年又改银兎为铜鱼符】自是州郡刺史守更相为名其实一也太祖初理天下重亲人之任防督守之名于屏俯仰视焉其人善恶必书其下是以州郡无不率理逮贞观之末升平既久羣士多慕省闼不乐外任其折冲果毅有才力者先入为中郎郎将以补郡守其轻也如是武后临朝垂拱二年诸州都督刺史宜准京官带鱼长安四年纳言李峤同平章事唐休璟奏曰窃以物议重内官而轻外任凡所出守多因贬累非所以澄风俗安万人臣请择才于台阁省寺之中分典大州共康庶政臣等请辍近侍率先具僚太后乃令书名探之中者当行于是鳯阁侍郎韦嗣立御史大夫杨再思等二十人中之皆以本官检校刺史【二十人内以政绩有可称者独常州刺史薛亷徐州刺史司马钟二人而已】当时复有为员外刺史【永昌中成王李千里歴迁襄州员外刺史神龙初以谯王重福之妃张易之甥也贬重褔仆州员外刺史皆不领州务】开元中定天下州府自京师及都督都防府之外以近畿之州为四辅【同华岐蒲四州谓之四辅】其余为六雄【郑陜汴绛懐魏】十望【宋亳滑许汝晋洛虢衞相】十【初有十后有者甚多不复具列】及上中下差【凡戸四万以上为上州二万五千以上为中州不满二万为下州亦有不约戸口以别敕为上州又谓近畿者为上州戸虽不满四万亦为上州其亲王任中下州刺史者亦为上州王去后依旧式天寳中通计天下上州一百九中州二十九下州二百八十九搃三百二十七州】万石君【史记万石君奋其父赵人也姓石氏奋长子建次子甲次子乙次子庆皆至二】
　　【千石景帝曰石君四子皆二千石人臣尊宠集其门号奋为万石君景帝季年万石君以上大夫禄归老于家以嵗时为朝臣遇公门阙万石君必下车趋遇路马必式焉】河东股肱郡故特召君【季布为河东太守孝文时人有言其贤召欲以为御史大夫人言其勇使酒难近留邸一月见罢布进曰臣待罪河东陛下无故召臣此必有以臣欺陛下者今臣至无所授事罢去此人必有毁臣者夫以一人誉召臣以一人毁去臣恐天下有识者闻之有以窥陛下上黙然慙曰河东股肱郡故特召君耳】东海大治【尹翁归为东海太守郡中吏民贤不肖及奸邪罪名尽知之东海大治乃入守右扶风】教告属县【王尊字子贡为安定太守到官出教告属县曰令长丞尉奉法守城为民父母抑强树弱宣恩广泽甚劳善矣太守以今日至府诸君卿勉力正身】一切以便宜从事【龚遂字少卿山阳人宣帝问曰渤海废乱朕甚忧之君欲何以息其盗贼以称朕意对曰海濵遐逺不沾圣化民困于饥寒而吏不恤今欲使臣胜之耶将安之也上曰选用贤良固欲安之遂曰臣闻治乱民不可急惟缓之然后可臣愿丞相御史无拘臣以文法得一切以便宜从事上许焉遂独行至府郡中翕然盗贼亦皆罢去民有带持刀剑者使卖剑买牛卖刀买犊曰何为带牛佩犊耶】卖刀买犊【见上】铜虎符竹使符【前汉文帝纪初与郡守为铜虎符竹使符应劭曰铜虎第一至第五国家当发兵遣使者至郡合符符合乃听受之竹使符皆以竹简五枚长五寸镌刻篆书第一至第五张晏曰符以代古之圭璋从简易也师古曰与郡守为符者谓各分其半右留京师左以与之】天下无双【李广为上谷太守数与匃奴战典属国公孙昆邪为上泣曰李广才气天下无双自负其能数与敌角恐亡之乃徙为上郡太守】以杀降不侯【初李广与从事李蔡俱为郎元狩中蔡代公孙为丞相蔡名声出广下逺甚然广不得爵禄官不过九卿而蔡为列侯广之军吏士卒或取封侯广以问望气王朔曰岂吾相不当侯耶朔曰将军自念岂有所恨者乎广曰吾为陇西守羌尝反吾诱降者八百余人诈而同日杀之至今恨独此耳朔曰祸莫大于杀已降此乃将军所以不得侯也】歴七郡【广歴七郡太守前后四十余年得赏赐辄分其麾下饮食与士卒共之将兵乏絶处见水士卒不尽饮不近水士卒不尽食不尝食寛缓惜士士以此乐为用】赏赐分麾下与士卒共饮食【上】民之师帅【董仲舒防曰今之郡守县令民之师帅所以承流而宣化也】学成都市【文翁为属郡守见蜀地僻陋有蛮夷风欲诱进之乃选郡县小吏勤敏有才者张叔等十余人亲自饬励遣诣京师受业博士又修学宫于成都市中毎出行县益从学官诸生明经饬行者与俱使传教令出入闺閤县邑吏民见而荣之由是大化蜀地学于京师者比齐鲁焉至今蜀好文雅文翁之化也】治为天下第一【朱邑字仲卿迁北海太守以治为天下第一入为大司农】非拨烦吏【龚胜楚人哀帝以胜守右扶风数月上知胜非拨烦吏迁光禄】吏民信爱号为召父【召信臣字翁卿为南阳太守躬耕劝农时行视郡中水泉开通沟渎水门堤阏凡数十处以广灌溉民得其利百姓归之戸口増倍狱讼衰止使民信爱号为召父】不严而民从化【循吏传序河南守吴公蜀守丈翁之属皆谨身率先居以亷平不至于严而民从化】治郡如家【卫飒字子产为桂阳太守清白有精思治郡如家】賔客满门【宋慱好学士大夫为守九卿賔客满门欲仕宦者荐举之】玉食自奉【陈咸为东郡太守又为南阳太守所居以杀伐立威其治仿严延年其亷不如所居调拨属县所出食物以自奉飬奢侈玉食然操持掾吏郡中长史皆令闭门自敛不得逾法公移敕书曰即各欲求索自快是一郡百太守也下吏畏之令行禁止然亦以此见废】卧治【汲黯字长孺为东海太守黯学黄老之言治官理民好清静择丞掾吏而任之其治责大体而已不苛小务黯数多病卧阁内不出嵗余东海大治后以更五铢钱民盗铸楚地尤甚上以为淮扬楚地之郊乃拜淮扬太守黯伏谢不受印绶诏数强然后奉诏上曰君薄淮扬耶吾徒得君之重卧而治之耳】五十当贵【朱买臣吴人也家贫好读书常负薪樵卖以给食担束薪行且诵书其妻亦负戴相随数止买臣无歌讴道中买臣愈益疾歌妻羞之求去买臣曰我年五十当贵今已四十余矣妻怒曰如公终饿死沟中耳遂去后买臣随上计吏为卒将重车至长安诣阙上书久不报待诏公车会邑子严助贵幸荐买臣召见説春秋言楚词帝甚説拜买臣为中大夫与严助俱侍中后拜防稽太守且至发民除道故妻夫治道买臣驻车呼令后车载其夫妻到太守舍置园中给食之居一月而妻自缢死】长安廐吏乗驷马车来迎【买臣待诏常从会稽太守邸寄居饭食及拜为太守仍衣故衣懐其印绶歩归郡邸直上计时会吏方相与羣饮不视买臣买臣入室中守邸吏与共食且饱少见其印绶守邸者怪之前引其绶视其印乃防稽太守章也守吏惊骇出语上计掾吏皆醉大呼曰妄诞耳守邸者曰试来视之其故人素轻买臣者入内视之还走疾呼曰实然乃白守丞相推排陈列中庭拜谒买臣徐出戸顷长安廐吏乗驷马车来迎买臣遂乗传去】息盗【龚遂为渤海太守宣帝问何以息其盗对曰臣闻治乱民犹治乱不可急也惟缓然后可治】班春【崔篆以王莽时为建新大尹到官称病不视事三年不行县门下掾倪厰谏篆乃强班春】厌承明之庐【严助为防稽太守数年不闻问赐书曰制诏会稽太守君厌承明之庐劳侍从之事故出郡吏】诛豪猾【济南氏宗人三百余家豪猾二千石莫能制景帝乃拜郅都为济南太守至则族灭氏首恶余皆股栗居嵗余郡中路不拾遗旁十余郡守畏都如大府】匈奴引去【郅都为防门太守得以便宜从事匃奴素闻郅都节举邉为引去竟都死不近雁门匃奴患之乃中都以汉法景帝曰都忠臣欲释之窦太后曰临江王独非忠乎于是斩都】匈奴见惮【郅都为雁门太守匈奴至为木偶人象都令骑射之莫能中其见惮如此焉】郡将【严延年传注谓郡守为郡将者以其兼领武事】郡中无犬吠之盗【王温舒为河南太守素居广平皆知河南豪猾之家及徃九月而至令郡具私马五十疋为驿自河南至长安部吏如居广平时方畧捕郡内豪猾相连坐千余家上书请大者至于族小者乃死家尽入偿赃奏行不二三日得可事论报至流血十余里河内皆怪其奏为神速尽十二月郡中无犬吠之盗】郡中震恐道不拾遗【严延年为涿郡太守大姓西髙氏东髙氏自郡吏以下皆畏避之莫敢与牾咸曰寜负二千石莫负豪大家賔客放为盗贼发辄入髙氏吏不敢追延年至遣蠡吾赵绣按髙氏得其死罪绣见延年为两劾欲先白其轻者观延年意延年先知之赵掾至白其轻者延年索怀中得重劾即収送狱夜入晨杀吏分考两髙穷究其奸诛杀数千人郡中震恐道不拾遗】民思其政【何随拜江阳太守民思其政年七十一卒于官后州乡人言政绩者皆称何谓何江阳】祭孝妇天大雨【于定国其父于公为县狱吏东海有妇少寡无子养姑谨欲嫁之终不肯姑告邻人曰孝妇养我勤苦哀其无子守寡我老久累丁壮奈何后姑自缢死姑女告吏妇杀我母吏捕孝妇孝妇自诬服具狱上府于公以为此妇养姑以孝闻必不杀也太守不聼竟论杀之郡中旱三年后太守至卜筮其故于公曰孝妇不当死前太守强断之倘在此乎于是太守杀牛祭孝妇因表其墓天立大雨嵗熟郡中以此大称于公】天下长者【文帝谓田叔曰公知天下长者乎曰臣何足以知之曰公长者宜知之叔顿首曰故云中太守孟舒是也】以三公使车载入殿中受防【萧育望之子也王鳯以其名父之子着才能除为功曹迁谒者哀帝时南郡江中多盗拜育为南郡太守上以育为耆旧名臣之子乃以三公使车载育入殿注云使车三公奉使之车育至南郡盗贼静】匈奴不入界【李广为右北平太守匈奴号曰飞将军避之数嵗不入界】不可干以私【尹翁归拜东海太守过辞廷尉于定国定国家东海欲属托邑子两人令坐后堂待见定国□翁归语终日不敢见其邑子既去定国乃语其邑子曰此贤将汝不任事也又不可干以私】道不拾遗【樊晔拜天水太守吏人及羌畏之道不拾遗】典歴三郡蒲鞭示辱【刘寛典歴三郡尝以为齐之以刑民免无耻吏人有过但用蒲鞭罚之示辱而已终不加苦事有功皆推之于下灾异或见引躬克责毎行县止息亭传接引学生祭酒及处士诸生执经对讲见父老慰以农田之言少年勉以孝悌之训人感徳兴行日有所化】视民如子【寛为南阳太守视民如子使之以时口不出骂言】屠伯【严延年为河南太守冬月断狱县内流血河南人号屠伯】不接賔客【后汉陈蕃为豫章太守方峻不接賔客士民亦畏其髙为尚书送者不出郭门】奏课第一【李忠字仲都为丹阳太守三公奏课为天下第一迁豫章太守】黄堂【郭丹为南阳太守杜诗请为功曹丹荐乡人长者自代而去诗敕以丹事编署黄堂以为后法注黄堂太守之防事也】理剧【袁安字邵公三府举安能理剧拜楚郡太守】前有召父后有杜母【杜诗字君公为南阳太守性节俭而政治清平以诛暴立威善于计畧省爱民役造作水囊铸为农器用立少见功多百姓便之又修治陂池广拓土田郡内比屋启足时人方于召信臣故南阳为之语曰前有召父后有杜母】借寇君一年【寇恂为颍川太守后从车驾击隗嚣而颍川盗贼羣帝乃引军还谓恂曰颍川逼近京师独卿能平之耳恂曰颍川剽轻闻陛下逺逾险阻有事陇蜀故狂狡乗间挂误耳如闻乗舆南向贼必惶惧归死臣愿前驱即日车驾南征恂从至颍川盗贼悉降下拜郡中百姓遮道曰愿从陛下复借冦君一年】秋毫无私【张堪字君游吴汉伐公孙述堪拜蜀郡太守成都既防堪先入据其城捡阅库藏収其珍寳悉修列上言秋毫无私蜀人大悦】文武备足【更始大司马朱鲔自洛南定河内问邓禹曰诸将谁可守河内者禹曰冦君文武备足有牧人御众之才上乃拜恂为河内太守行大将军事】文武兼才【卢桓字子干嘉平中九江蛮反四府举桓文武兼才拜九江太守】麦穂两岐【张堪为渔阳太守匈奴尝以万骑入渔阳堪率数千骑奔击大破之郡界以静乃开稲田千余顷劝民耕种以致殷富百姓歌曰桑无附枝麦穂两岐张君为政乐不可支视事八年匈奴不敢犯塞】去职乗折辕车【樊显对光武曰渔阳太守张堪昔在蜀郡仁以恵下威能讨奸前公孙述破时珍寳山积卷握之物足富十世而堪去职之日乗折辕车布被囊而已帝闻叹息】五袴【廉范字叔度为蜀郡太守成都民丰邑宇廹侧旧制禁民夜作以防火灾范乃毁削先令但严使储水而已百姓为便乃歌之曰亷叔度来何暮不禁火民安作昔无襦今五袴作音则防反】随车致雨【郑为淮隂太守政不烦苛行春大旱随车致白鹿方道夹毂而行怪问主簿黄国曰为吉为凶国拜贺曰闻三公车轓画作鹿明府必为宰相】悬鱼【羊续为南阳太守府丞尝献生鱼续受悬于庭后又进之乃出前所悬鱼以杜其意】为三河表【魏朗字少英为河内太守政称为三河表】还珠【孟尝字伯周为合浦太守郡不产谷实而海出珠宝与交趾北境常通商贩货籴粮食先是宰守并多贪秽纵人采珠求不知纪极珠遂渐徙于交趾界于是行旅不至人物无资贫者饥死于道尝到官革易前求民利病曽未逾年去珠复还百姓皆反其业商货流通称为神明】受一钱【刘宠字祖荣为会稽太守山民愿朴乃有白首不入市井者颇为官吏所扰宠简除烦苛禁察非法郡中大化徴为将作大匠山隂县有五六老叟龙眉皓髪自若邪山谷间出人赍百钱以送宠宠劳曰父老何自苦对曰山野鄙生未尝识郡他守发吏求民间不絶或狗吠竟夕民不得安自明府下车以来狗不夜吠民不见吏年老遭遇圣明今闻当见弃去故自扶奉送宠曰吾政何能及公言耶勤苦父老为人选一大钱受之】夹河为太守【杜周为御史大夫初徴为延史有一马且不全及任事三公而两子夹河为太守家赀累数巨万治皆酷】毁陷阱息虎害【法雄为南郡太守先是多虎狼之暴前太守赏募张捕反为所害者众雄乃令毁陷阱虎害稍息人以获安】拔薤置水【厐参为汉阳太守郡人任棠有竒节隠居教授到先之棠不与言但以薤一大本水一盂置户屏前自抱孙児伏于户下主簿白以为倨参思其微意良久曰当是晓太守也水者欲吾清也防大本薤者欲吾击强宗也抱児当户欲吾开门恤孤也于是叹息而还参在职果能抑强助弱以恵政得民】京师防福【颍川盗贼羣徴拜渔阳太守郭伋为颍川太守召辞谒帝劳之曰贤能太守帝城不逺河润九里冀京师并防福也伋到郡招懐山贼皆归降】虎东渡江【宋均为九江太守郡多虎暴常募设槛阱而尤多伤害均到下记属县曰夫虎豹在山鼋鼍在水中各有所托今为民害咎在残吏其务去奸贪进忠善可以去槛穽其后相传言虎相与东游渡江又山阳楚沛多蝗其飞至九江郡界輙东西散去】蝗飞至界散去【上】絶滛祠【宋均为九江太守俊猷县有唐后二山民共祠之众巫取百姓男女以为公妪以男为山公女为山妪嵗改易既而不敢嫁娶前后太守莫敢禁均乃下书曰自今以后为山娶者悉以巫家勿扰良民于是遂絶不复为山娶】降广陵贼【广陵贼张婴等众数万人杀刺史太守宼乱徐扬间积十余年朝廷不能讨梁冀讽尚书以张纲为广陵太守欲因事中之纲乃单车之职既到乃将吏卒十余人遥造婴垒以慰安之明日婴将万余人与妻子面缚归降纲乃单车入婴垒大防置酒为乐散遣部众任从所之朝廷论功当封梁冀遏絶乃止纲任郡一年卒百姓老防相将诣府赴哀者不可胜数张婴等五百余人制服行防至犍为负土成坟】虎北渡河【刘昆为农太守先是崤渑驿道多虎行旅不通昆为政三年仁化大行虎皆负子渡河帝闻异之拜光禄勲诏曰昆前任江陵反风灭火后守农虎北渡河】畏四知【杨震为东莱太守道经昌邑故所举荆州荗才王宻为昌邑夜怀十金以遗震震曰故人知君君不知故人何也曰夜无知者震曰天知地知我知子知何谓无知宻愧而出】子孙蔬食步行【震为涿州太守性公亷不受私谒子孙常蔬食步行或劝震开产业震不肯曰使后世称为清白吏子孙以此遗之不亦厚乎】掾吏衣皆去地三尺【前汉朱愽迁琅琊太守齐俗舒缓养名愽新视事在曹掾吏皆移病卧愽奋髯抵几曰观齐児欲以此为俗耶乃召见诸曹吏书佐及县大史选试其可用者出教置之皆斥罢诸病吏郡中大惊又敕功曹官属多褒衣大裙不中节度自今掾吏衣皆令去地三尺】大冯君小冯君【冯立字圣卿徙西河上郡太守在职公亷治行畧与野王相似吏嘉美野王立相代为太守歌之曰大冯君小冯君兄弟断踵相因循聪明贤智惠利民政如鲁卫徳化钧周公康叔犹二君】百姓遵教【韩延夀徙颍川太守颍川多豪强难治延夀教以礼譲令文学校官诸生皮弁执爼豆为吏民行防娶礼百姓遵用其教】边最【后汉崔寔为五原太守五原土宜麻枲而俗不知织纺民冬月无衣寔至斥卖储峙作纺绩之具以教之民以免寒苦是月寇连入云中朔方杀畧吏民寔整厉士马严烽侯乃不敢犯常为边最】觧榻【陈蕃为豫章太守不接賔客惟徐穉来特设一榻去则悬之】四登三事【刘宠自会稽太守罢归入居九列四登三事】入拜三公【第五伦桓虞鲍昱卢延自郡守入皆拜三公】两日謡【黄昌为蜀郡太守未到郡人謡曰两日出大兵戢】愿复得耿君【耿纯请治一郡尽力自効上笑曰卿乃欲以治民自効乃拜东郡太守后坐事免上过东郡数千人呼号泣涕曰愿复得耿君上复以为东郡太守】欲以治民自効【上】男女皆宗以为名【宗庆字叔平为长沙太守民养子者男女皆宗以为名】名子为任【任延为九真太守九真不知父子之性夫妇之道延乃移书属县各使男子年二十五至三十女子十五至四十皆以齿相配其贫无聘令长史以下各捐俸禄以赈济助之同时相娶者二千余人其产子者始知种性咸曰使我有是子者任君也多名子为任】妻梦带奂印绶登楼【张奂拜武威太守其妻懐孕梦奂印绶登楼而歌问占者曰必将生子复临兹邦命终此楼既而猛为武威太守杀刺史邯郸商州兵围之急猛耻见禽乃坐楼自焼而死如占之言】老少攀车叩马【第五伦字伯异拜会稽太守后坐法徴老少攀车叩马号呼相随日行数里不得前乃伪止停防乗小船而去】愿留一年【侯霸字君房迁临淮太守更始徴霸赴公车吏人老防相擕号泣遮使君车当道愿留一年】分俸颁赡贫者【黄香迁魏都太守时水旱多饿乃分俸禄及所得赏赐颁赡贫者于是丰富之家多出义谷官赈贷荒年民获全】出仓米为粥【薛真度豫州太守景明初豫大饥真度出仓米五千石为粥救其饥】过家上冡【韩为南阳太守特聼过家上冡乡里以为荣】再临东郡人百其欢【耿纯字伯山为东郡太守后以事去职上征伐道遏东郡数千人涕泣乞复借耿君上谓公卿曰纯少事甲马治郡何以见思若再临东郡人百其欢】诏扶舆诣阙【宋均为河内太守尝寝病百姓耆老为祷请旦夕问居以疾上书乞身诏除子条为太子舍人均自扶舆诣阙谢防帝使黄门慰问因养疾司徒缺帝以均才任宰相召入视其疾令两驺扶之均拜谢曰天罚有罪所苦寖笃不复望帷幄因流涕而辞帝甚伤之召条扶侍均出】政事明察【栾巴字叔元迁桂阳太守政事明察视事七年以病乞骸骨】吏民立生祠【王堂字敬伯拜巴庸太守为治清静吏民为立生祠】匈奴不敢向云中【廉范为云中太守会匈奴大入塞范自率领士卒拒之敌众盛而范军不敌乃令军蓐食晨徃赴之斩首数百级敌自相辚籍死者千余人由此不敢复向云中】百姓给足流民皆还【曹褒为河内太守时旱自春至六月无雨谷贵百姓颇流褒到省吏并职退贪暴屡得时雨其秋大熟百姓给足流民皆还】伟容貌能饮饭【彭宠字伯通父宏哀帝时为渔阳太守伟容貌能饮饭有威于边】冯万石【冯勤鲁祖父扬宣帝时为农太守生八男皆歴郡号为万石君焉】能贯三百斤弓【祭彤为辽东太守有勇力能贯三百斤弓敌毎犯塞常为士卒先锋】道路不敢拾遗【樊晔为天水太守其政严猛道路不敢拾遗行旅以钱物遗大道旁曰以付樊君后还如故】吏民老弱共守城【张璠汉记陈求为陵零太守到郡设方畧期月贼消散而州兵朱葢等及与桂阳贼胡兰数万人转攻陵零陵零下湿编木为城不可守备郡中惶恐掾吏白太守求曰太守分国符受任一郡岂顾妻孥而阻国威乎复言者斩乃悉城内吏民老弱者共守城】市无二价【宋登顺帝以登明识礼乐使持节临太学奏定典律转拜侍中数上封事抑退权臣由是出为颍川太守市无二价道不拾遗病免卒于家】去虎穽【张璠汉记朱辅为南郡太守郡常有虎狼为前太守募人设槛穽人多死辅到乃移书令去之后乃不为害】出界买防【羊茂迁东郡太守到官悉出舍物常食干饭出界买豉盐而已】出官舍物【羊续迁卢江太守以清约为政出官舍物】皂葢朱轓【续汉志中二千石皆皂葢朱两轓】父子同拜【汉宣帝时薄满为上党太守长子万为北地都尉次子为定安太守满与万俱知名并同时见徴二千石十三人俱引见万却退不敢与父并诏谴责谒者何为不齐左右曰此乃父子也上太息曰乃父乃子并颁符赴郡先诏上党太守满行山东其以满为淮南相诲导东藩农股肱郡其旧为太守父子同拜上嘉之】妻子不之官舍【袁宏后汉记吴汉为钜鹿太守妻子不之入官舍】所知遗纨扇【西京杂记朱买臣为防稽太守懐章绶至舍亭而国人未知也所知钱谷见暴乃劳之曰无罢乎遗以纨扇买臣至郡以为上客】务开寛信【东观汉记马援为陇西太守务开寛信恩以待下任吏以职务摠大体而已賔客故人日满其门诸曹时白外事援辄曰此丞掾任何足相烦颇哀老子使得遨游若大姓侵小民诸羌欲旅距此乃太守事】老弱相携号哭【侯霸为临淮太守更始元年遣使徴霸百姓老防相擕号哭遮使车或当道而卧皆曰愿侯君复留焉】为政不烦【魏志华韶为豫章太守为政不烦吏民爱之】使二千石皆如贾逵吾何忧【贾逵为农太守太祖召见计事太悦谓左右曰使天下二千石皆如贾逵吾何忧】父老自相责怨【杜畿为河东郡太守尝辞讼有相告者畿亲见为説大义遣令归谛思之若意有所不尽更来诣府乡邑父老自相责怨曰有君如此奈何不从其教自是少词讼】胡夷称其徳恵【仓慈为炖煌太守西域杂胡欲来贡献而诸豪旅多逆断絶既与贸迁欺诈侮易多不得分明胡常怨望慈皆劳之使民防送道路由是胡夷翕然称其徳恵】郑陂【郑浑迁平原郡太守郡界下湿患水潦百姓饥乏浑与萧相二县畧兴陂遏水开稻田郡人皆谓不便浑曰地势淹下宜灌溉终有鱼稲经久之利此丰民之本也遂躬率吏民与立功未一冬而成比年大收顷田嵗増租入倍常氏頼其利刻石讼之曰郑陂】所在有威声【蘓则家为酒泉太守所在有威声】治边之称次田豫【牵招为雁门太守教民战陈治边之称次于田豫】除始皇像【王朗为会稽太守旧祀秦始皇刻木为像与夏禹同庙朗到官以为无徳之君不应于是除之】子复掾父郡【刘靖馥之子黄初中迁庐江太守诏曰卿父昔为彼州今卿复掾此郡可谓克能负荷也】能克负荷【上】梁栋之臣有蔬食【桓阶为越郡太守时俸尽食酱上闻之数叹曰卿家酱颇有否因诏曰大魏富有四海梁栋之臣有蔬食非吾所以礼之意也】风俗遂改【张奂为武威太守其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓生为立祠焉】为政举大纲下不忍欺【杨阜为武都太守徙郡小槐里百姓襁负而随之为政举其大纲下不忍欺】请留以千数【蜀志孙皓以陶璜为交州太守武昌都督以合浦太守修元代之交土之人请留璜者以千数于是复还】恵爱在人【贾萌为豫章太守恵爱在人及卒人为立祠】移书四郡【吴志诸葛恪领丹阳太守拜罩令恪备威仪作鼓吹导引归家恪到府乃移书四郡属城长令各保其疆界明立部伍于是山民渐出降首】兵士取民笠覆铠斩之【吕蒙为汉昌太守袭入南郡尽得关羽将士家属抚慰之约令军中不得干歴人家麾下士有取民家一笠覆官铠铠虽官物防犹以为犯军令不可废法遂垂涕斩之】二十余年疆埸无事【士燮为交趾太守中国士人徃依避难者百数陈国袁徽与尚书令荀彧书曰交趾士府君既学问优慱又逹于从政处大乱之中保全一部二十余年疆埸无事民不失业覊旅之徒皆蒙其庆虽窦融保河西曷以加之】生擒彭绮【周鲂黄武中鄱阳彭绮作乱败没属城乃以鲂为鄱阳太守与胡综等戮力致讨遂生擒绮送诣武昌】瑚琏之器作守南越【评曰陆续之于杨是仲尼之左丘明老耼之严周矣瑚琏之器作守南越不亦贼夫人欤】操行清纯有古人之风【钟离牧字子干迁南海太守会稽典録曰始兴太守羊衜与太常滕书曰钟离子干吾昔知之不熟见其在南海恩威部伍智勇分明加以操行清纯有古人之风】饯席授扇【晋袁宏字彦伯谢安赏其辞对辨速宏自吏部郎出为东阳郡乃祖道于冶亭羣贤皆集安欲以迫卒试之临别顾就左右取一扇以授之曰聊以赠行宏应声曰辄当奉掦仁风慰彼黎庶合坐叹其简要】去思【谢安为吴兴太守在官无当时誉去后为人所思】在官无当时誉【上】无干局之誉【郑冲为陈留太守以儒雅为徳莅职无干局之誉】饮吴水【邓牧为吴郡太守载米之郡俸禄无所受惟饮吴水而已去郡有百姓数千人挽船不得进牧乃少停夜中发去吴人歌之曰紞如打五皷鸡鸣天欲曙邓侯挽不来谢令推不去】邓侯挽不来【上】去州郡武备【平吴之后帝诏罢军役示海内大安州郡悉去兵大郡置武吏百人小郡五十人山涛以为不宜去州郡武备帝不用永寕之后屡有变难防贼大郡国无备不能制天下遂大乱如山涛言焉】举不以亲【刘为镇南将军都督荆州诸军事时京都守宰多缺表其门将初有平张昌之功补襄阳太守朝廷以初虽有功业襄阳名郡名器宜慎不可授初乃以前东平太守夏侯陟为襄阳太守之婿也下教曰夫统天下者宜与天下同心化一国者宜以一国为任若必以姻亲然后可用则荆州十郡安得十婿然后为牧哉乃上表陟姻亲旧制不得相监彼初之勲业宜见酧报诏聼之】让皷葢【王导迁丹阳太守加辅国将军上牋曰昔魏武逹政之主也荀文若功臣之最也封不过亭侯仓舒爱子之宠赠不过别部司马以此格万物得不局迹乎今者临郡不问贤愚豪贱皆加重号辄有皷葢有不得者或为耻辱天官混杂朝望頺毁今臣导始任不能崇峻山海而开创乱源谨送皷葢加崇之物请从导始庶令雅俗区别帝从之】宰郡【范寗为豫章太守大设庠序改革旧制不拘常宪逺近至者千余人资给众费一出私禄并取一郡四姓子弟皆充学生课读五经又学防功用弥广江州太守王凝之上言曰私立下舍七所又置家庙十五县皆使左宗庙右社稷凖之太庙皆资人力若以古制宜崇自当列上而敢専輙诏曰若果如凝之所表岂可复宰郡乎以此扺罪】父为九州牧儿为五湖长【桓为义兴太守郁郁不得志尝登髙望震泽叹曰父为九州牧儿为五湖长弃官归国】使人神思清发【刘世智以儒行称歴吏部出为颍川太守平原管辂尝谓人曰吾与刘颍川兄弟谈使人神思清发昏不假寐自此之外殆白日欲寝矣】卧治南阳【刘善明太祖践祚以善明勲臣欲与之禄召谓曰南阳近畿国之形胜自非亲贤不使居之卿为我卧治也】臧彪【梁书臧厥为晋安太守郡居山海常结聚逋逃前二千石虽计捕而盗贼不止厥下车宣化诸防党皆襁负而出自是居民复业商旅流通然政严酷少恩吏民小事加杖罚百姓谓之臧彪】不好发摘细事【后魏书韦察除颍川太守不好发摘细事常谓何用小察以伤大道吏感之】秋毫无私【羊敦字元礼为广州太守甚有能名奸吏局蹐秋毫无犯属嵗饥家餽米至使人寻陂泽采藕而食之遇有病苦觧衣贷米朝廷以其清白赐谷千斛绢百疋】决讼牛【张长年为汝南太守郡民刘崇之兄弟分析家贫惟有一牛争不决讼于郡长年曰汝当有一牛争之不竟有二牛各应得一岂有讼理即以家牛一头赐之于是郡境之中各相诫约咸敦敬让】不以私润负公心【北齐书赫连子説除林虑太守文襄徃晋阳由郡境问所不便説云临水武安去郡遥逺山岭坚叠若东属魏则地平路近文襄笑曰卿徒知便人不觉损干说答曰所言者人所疾苦不敢以私润负公心文襄善之乃勅依事施行自是人情近便行路称之】改鞭用熟皮【翟伯亷为齐地太守恩信大行改鞭用熟皮为之以示耻耳】大赦无一囚【宋世良拜清河太守天寳初大赦郡无一囚率郡吏拜赦而已】清彻底【宋世良为清河太守及代至倾城祖道有老人泣而前谢曰老人年九十记三十五政府君非为善政清亦彻底今失贤者人何以济乃止】血刄【三辅故事要敬为陇西太守过洛阳乃上言曰臣防能不血刄坐羁匈奴头致阶下】能书不得之官【三辅决録韦诞字仲将除武都太守以能书不得之官洛阳节等三都云观始就命诞题赐以笔墨诞因奏曰夫欲善其事必先利其器用得张仙之笔佐伯纸及臣墨又得臣手然后可逞径丈之势也】以能草自矜【赵袭字光嗣为炖煌太守先是杜防崔子玉以能书称于世袭与罗晖亦以能草颇自矜夸故张伯英与袭同郡太仆朱赐书曰上比崔杜不足下方罗赵有余】衰绖送丧者千余人【十六国春秋前梁录晋昌太守隂繇卒郡人思其政化衰绖送葬至武威者千余人】百姓号慕【华阳国志张翕为隂平郡守布衣蔬食俭以化民乘马二匹之官一死一病翕曰吾将步还矣夷汉甚安其惠爱年九十卒百姓号慕送防塟者千人天子嗟叹赐钱十万立祠堂后太守多所烦扰夷人叛乱翕子端方察孝亷天子家拜越巂郡太守迎者如云】迎者如云【上】民歌【永建中大仙山吴资为巴郡太守民歌之曰习习晨风动时雨润乎苖郡俊恤时务我民以优饶及资去官又歌曰望逺忽不见惆怅当徘徊恩泽实难忘攸心故永怀】扫地以待【赵瑶字元珪弟琰字穉珪兄弟皆以令徳着闻瑶少有公望迁扶风太守后自蜀郡入为司空还都琰谓之曰第五伯鱼从蜀入为司空吾今扫地以待足下矣】胡威之清何以过此【世説周顗罢临川郡还都未及见工舟泊青溪渚王丞相往看之时夏月暴雨卒至舫既狭小而又漏殆无复可坐处王曰胡威之清何以过此即启用为呉兴郡】石下得剪刀【见刺史门】髙枕安卧淮南清政【王充论衡淮南铸伪钱吏不能禁汲黯为淮南太守不懐一钱不刑一人髙枕安卧淮南清政】狝猴骑土牛【世说荆州刺史裴潜以南阳周泰为从事使诣司马宣王宣王知之辟泰泰九年居防留缺待之后至三十六日擢拜新城太守尚书钟毓嘲之曰君释褐登宰府三十六日拥麾葢守兵马与郡乞儿乘小车亦何驶耶泰曰君贵公之子故守吏职狝猴骑土牛亦何迟也】生子名氷儿【李氷为蜀郡太守开成都水以溉田万顷江神嵗取童女二人以为妇冰以其女与神为婚径至祠劝神杯酒神饮其酒氷厉声责之因忽不见良久有二苍牛闘于岸旁有间氷还流汗谓官属曰吾闘大极不胜当即相助南向腰中正白者我绶也主簿刺杀北靣者江神遂死人慕其气决抗壮健勇因生子名氷儿】治有兄风【裴康弟绰字季舒迁褒城太守治有兄风百姓归心】重临益州有治効【杨洪字季休初监蜀郡太守又后重临防州有治効】重临交趾郡盗释甲【夏方字天平为交趾太守日南冦贼悉降重临交趾郡盗望风释甲】胡汉各立祠【盛光字伯世转河间东莱二郡徴拜司农少卿及卒胡汉各立祠祭祀】外敌摄气【后汉祭服子次孙迁辽东太守外敌摄气及卒辽东为立祠】蜀郡吏民立祠【文翁为蜀郡太守好教化脩学宫由是大化终吏民为立祠】临淮立庙四时祭【侯覇字君房转临淮太守光武即位徴尚书令及卒临淮立祠四时祭焉】民为家庙【董仲为丹阳太守及卒民为家立庙】蛮夷送蜀界【张嶷字伯叔为越嶲太守徴还蛮夷恋慕送出蜀界】二郡立庙【宋登为相颍川太守及卒二郡民各立庙汝隂县配食社】民立碑铭【赵瑶字元珪为广汉太守及卒民立碑铭】故吏立碑【裴康弟绰迁襄阳太守百姓归心及卒故吏为立碑】蝗不入境【宋均为九江太守时山阳楚沛多蝗虫其飞至九江界者辄东西分防不入均境】蝗髙飞不集【王况字伯文为陈留太守以徳化民永平旱蝗弥山遍兖豫至陈留界髙飞不集】人称神政【窦辅为河间太守天下遍蝗独不入河间人称神政】百姓爱如父母【闻人晋迁泰山太守吏有过谬引以自责百姓爱如父母】襁负归者千余家【京茂为泰山太守寇难即静襁负归者千余家】匈奴更不入塞【东观汉记贾复字君文子琮字武孺建武初为朔方太守匈奴常犯塞得生口问太守为谁曰贾武孺曰寜贾将军子耶曰是是皆放遣还是后更不入塞】神惠【崔寔家传寔除古原太守郡处边邮不知耕桑之业于是寔劝种谷织罗以赈贫穷民用获济号曰神惠】威能震敌【桓阶别传阶为赵郡太守防郡寮送之上曰此边未靖以卿威能震敌徳怀逺人故以相烦是亦防恂河内之举】生子以江为名【江祚别传祚为南安太守民思其徳生子多以江为名】生子以孟为名【孟宗别传宗为豫章太守人思其惠路有行歌故时人之生子以孟为名】年未三十为万石【摰氏家传瞻景歴新野安豊西阳随郡新蔡太守将发王敦谓曰卿年未三十而为万石早也答曰方将军早比甘罗巳晚也】遗爱在人【梁元帝好徳传姚贤父复为交趾太守遗爱在人】运家米赡给吏人【会稽后贤录孔坦为吴兴太守新荒之后继以水灾道路相望坦到抚绥运家米赡给吏人又为粥于路其所全济甚多乃止】富贵还故里【隋书樊子葢庐江人也为武威太守朝于江都宫帝谓之曰富贵不还故里真绣衣夜行耳勅庐江郡设三千人会赐米麦使谒坟墓宴故老当时荣之】铜鱼符【唐书髙祖为唐王停竹使符颁银兎符诸郡武徳元年改兎符为铜鱼符】广府清白者四人【卢奂为南海太守时南海郡利兼水陆瓌寳山积刘巨鳞彭升相继为太守五府节度皆坐贜钜万而死乃授奂奂任此遐方贪吏敛迹人用安之以为开元以来四十年广府节度清白者四人谓宋璟裴伷李朝隐及奂也】中使不干法【卢奂为南海太守中使市舶亦不干法】朕不识顔真卿形状【顔真卿为平原太守安禄山逆节颇着真卿因霖雨为脩城复隂料丁壮储充实乃阳令文士治舟于池饮酒赋诗或説于禄山禄山以其为书生不足虞也无防禄山果反河朔尽防独平原城守具足备乃使司马防军率平驰奏之宗闻禄山变叹曰河北二十四郡岂无一忠信乎得平原奏大喜欢顾左右曰朕不识顔真卿形状如何所为得如此】所莅有声【崔彦昭字思文数治郡所治有声动称遗爱】来嚼鐡【来瑱丁母忧以孝闻禄山反张垍复荐之为颍川太守前后杀贼颇众咸谓来嚼铁以功加银青光禄大夫】每迁秩让形于色【崔亮清慎介独歴湖曹二郡太守毎一迁秩谦让辄形于色】鬰林石【陆龟防传陆氏住姑苏其门旁巨石逺祖续常仕呉为林太守罢归无装舟轻不可越海取石为重人称其亷号林石世保其石云】攀卧遮围不能去【五代晋郭延鲁为复州太守临政忽惊叹曰先人曾为沁牧九年不移我得不遵家法而使政有纰缪乎由是正俸之外未尝敛货数事理政一郡頼焉及秩满百姓上章请留将离治境攀卧遮围而不能去朝廷闻而嘉之】攀船相送三百里【吴録邓攸作吴兴郡有惠政离郡之日人入水攀其船哭泣相送三百里不忍别】民生男女以陶为字【九国志吴陶雅典黔州二十余年民感其化生男女以陶为字】身长一丈【北齐书慕容俨父叱头为岭南太守身长一丈】
　　知州【知府知军】
　　唐职官志【见州牧门】
　　国朝上谓自古御戎之策莫若将帅得其人今沿边知军州自古谓之郡将宜各知边鄙之利害万一有事备驱使令今后沿边知州军候替各具民间及边事五件奏闻亦足以观其人之贤不肖
　　天圣七年六月枢密院有上封事者其畧曰太平之时必有武备左传云豫备不虞古之善政也古谓郡守为将者以其武足以临军故为将者欲其知山川道路之险易又欲其识士卒之劲弱至于户民之众寡牙吏之能否皆欲知之故本土之人守其城池保其乡里昼战夜守耳目相熟与长戍正兵相须而其利百倍昔赵充国汉之名将也常因西戎犯塞上问其备御之计充国周知四夷事犹曰臣愿驰至金城图方畧上之山川之形势士卒之强弱不可坐料之也今国家兵戈已息四鄙无事临襟带之地固尝择人矣至如近边内地州多是儒臣审官院循资差遣三年替后别处交官肯以边事经心武畧为意乎今以武勇谋畧内殿崇班以上三二十人令于河北河东关西及西川广南不以逺近但路居冲要处知州至得替日湏得具其本处民间利害或边事十件奏闻足可见其能否朝廷要人驱使询之于朝则曰某人曽在某处知某处事宜是以先试之以近边之任委之以临边之事宜令閤门今后差閤门祗以上充知州军回日知州令言事五件内三件民间利害二件边事或兵马利便其知军令言事三件内二件民间利害一件边事或兵马利便仍替囬日湏先实封奏讫方得朝见
　　治平二年自今知州军选歴任无賍私罪者私罪杖以下及公罪体量冲替除差遣经四任亲民无賍私罪徒以下而尝立战功酬奬转官者亦经四任亲民仍临时取防十一月御史知杂吕诲奏乞除拟知州于引见日令上殿亲有所问又使中书阅其可否然后授之诏自今郑兖曹蔡相邢同晋夀湖明宣河中等知州府辞见许上殿
　　元祐令【见州牧门】
　　春明退朝录节度州为三品刺史州为五品唐内臣为中尉惟赠大都督国初曹翰观察使判颍州是以四品临五品也同品为知隔品为判自后辅臣宣徽使太子太保仆射为判余并为知
　　昼锦【国朝太祖亲征并州已济河召王祐谓曰上党最为要害之地汝为吾暂往控制之遂知潞州明年又知大名府太祖谓曰此卿之故乡所谓昼锦者也】最为亲民【太平兴国九年选秘书丞杨延庆等十余人分知诸州太宗谓宰相曰刺史之任最为亲民非其人则民受其昔后汉秦彭为颍川郡守教化大行百姓怀惠乃有鳯凰麒麟嘉禾甘露之瑞可谓善政也以一太守犹能致此况君天下者何为太平不可致和气不可召也】方面择人【咸平五年以工部郎中陈若拙为刑部郎中知泽州翌日追还旧制书仍旧秩知处州若拙迁京东转运使被召自以为时旧臣当显用洎受命颇不自得上言泽州反类责降以亲老为辞上曰泽州大藩朕以方面择人所任不在转运使下况辅相旧臣亦出典藩郡若拙恳诉不已故有是命】牧守之任朝廷公器【六年秦国长公主为子六宅使世求州刺史上曰牧守之任朝廷公器不许】水精灯笼【张中庸知洋州民号水精灯笼】二州之民争于界上【杜衍知干州安抚使以其治状之优摄治鳯翔二州之民争于界上干之民曰天子以杜公抚我彼州之民何可得之鳯翔民曰今为我公矣汝何有焉】醉翁【欧阳脩为河北巡漕未防上思之复召还后出守滁州自号醉翁移镇南京颍州】一兵杀二千石之贵【嘉祐中夀州鼓角兵士阎遂夜入知州秘书监林洙衙杀洙上见奏惊曰二千石之贵一兵杀之足知其不防闲耳亟令根治仍厚恤其家自通判以下皆降削官】为治简要【何郯知漳州为治简要迁天章阁侍制】一郡有六太守【嘉祐中光禄少卿刘纬知洪州防官上言纬在郡不治仆用事受賍而子弟挟私挠法一郡之事皆委于胥吏民间有一郡有六太守之语移知邓州】赐飞白安民字【钱晦领忠州防御使知河中府仁宗问晦所传鉄劵朕欲见之晦并三朝御书以进仁宗皆亲志其末还之又赐飞白安民字因戒曰朕以陕西兵方觧民困乏久矣卿为朕往爱抚无纵酒乐使人谓为贵戚子弟】再任有实效【治平元年以司农少卿知康州赵尚寛为光禄少卿再任仍赐钱二百贯初康旷土甚多人屡以为言尚寛始备渠堰召民耕种嵗余来占者二千余户本路提防刑狱及转运司使副等论荐遂令再任至是嵗满复有是命比言事者屡以守令不久任为患朝廷为立再任之法而罕有应诏者独尚寛脩旧废兴辑劝课有实效焉】边事不可遥度【三年免新差知延州陆説正衙令入见问本任当何以施为奏曰边事不可遥度臣到审察有所见当画一条奏然未审陛下欲示威夷狄惟欲安静而已帝曰大抵边邮宜以安静为务此是王素言朝廷兴师皆欲疆埸无事惟将校使臣欲生事以要功卿谓何如曰诚如素言陛下能委任将帅疆埸无事天下幸甚】空使宅待夏郑公【退朝录夏郑公为宣徽使忠武军节度使自河中节度徙判蔡州道经汉昌李邯郸为守乃徙居他所空使宅以待夏郑公为知礼也】赐御书印纸录其课最【何承矩淳化四年擢西上閤门使知沧州逾年徙雄州赐御书印纸录其课最又赐内府弓剑】
　　总郡佐
　　通典郡之佐吏秦汉有丞尉员外以佐守尉典武职后汉诸郡各置诸曹掾史畧如公府曹无东西曹晋宋而下虽官曹名品互有异同大抵畧如汉制北齐上郡太守属官合二百一十二人以下郡逓减之隋初以州郡无复军府则州府之职防为郡官故有长史司马录事防军功户兵法等七曹开皇三年诏郡官以曹为名者并改为司又十二年诏州司从事为名者并改为防军又制刺史二佐毎嵗暮更入朝上考课炀帝置通守赞持东西掾主簿司功仓户兵法士等书佐各因郡之大小而为増减改行防军为行书佐
　　国朝【见州牧门】
　　右曹掾史【前汉书朱愽迁琅琊太守齐部舒缓养名博视事右曹掾史皆移病卧注云右曹上曹也】褒衣大袑【愽在齐又敇功曹官属多褒衣大袑不中制度自今掾史衣皆去地三寸】去议曹【博又不喜书生所至郡辄罢去议曹曰岂可复置此谋曹耶】无袴【东观汉记呉良字大议以清白方正称为郡议曹掾门下掾王望言曰明府视视五年家给人足今日嵗首请上夀良跪曰门下掾佞谄明府今良尚无袴太守曰此生言是】郡股肱【晋刘毅字仲雄郡王某荐毅于同府曰毅方正亮直介然不羣言不茍合行不茍容往日侨仕公郡股肱正色立朝举纲引目朱紫有分郑卫不杂孝悌着于平阳为政效于三魏未遇邦族无所自呈】
　　郡丞
　　前汉百官志郡丞秦官也【应劭曰景帝置郡丞秩六百石黄绶铜印武帝元符六年改名长史为京兆尹置丞二人秩六百石帝延平复改为长史】
　　晋职官志元帝太兴二年罢诸郡丞成帝咸康七年复省惟丹阳不省官视通直一梁冠皂衣铜印黄绶安帝六年复置
　　通典宋文帝元嘉四年复置齐梁有之至隋开皇三年改别驾治中为长史司马至炀帝又罢长史司马置赞治一人后又改郡赞治为丞位在通守下今郡丞废矣其职分为别驾长史司马自隋为郡府之官去从事史唐百官志丹阳会稽吴郡吴兴及万户郡丞并六百石上
　　论严延年之罪【前汉河南郡丞义上书言严延年罪名十事事下御史丞】
　　【按騐坐怨望诽谤政治不道弃市】重听何伤【黄霸为颍川太守长吏许丞老】
　　【病聋督邮欲逐之霸曰许丞亷吏虽老尚能拜起送迎正颇重听何伤且善助之无失贤者意】处议当于法令【黄霸为人明察为丞处议当于法令性頴敏又习文法守甚任之吏民受教焉】大丈夫当雄飞【东观汉记赵温字子京为京兆郡丞叹曰大丈夫当雄飞安能雌伏遂弃官去】上防言事出【华峤后汉书桓谭上防言事出为六安郡丞意忽不乐而卒】中二千石奏事皆与其丞【汉名臣奏曰案簿中二千石奏今丞相事直据案长史持心竭诚而事皆与其丞故丞不可得尽事公明】与臧洪同日而死【三国魏志陈容随臧洪为东郡丞城未败容在绍坐见洪当死起谓绍曰将军举大事欲为天下除暴而専先诛忠义岂合天意臧洪发举为郡将奈何杀之绍慙左右使人牵出谓曰汝非臧洪俦空复尔为容顾曰夫仁义岂有常蹈之则君子背之则小人今日寜与臧洪同日而死不与将军同日而生复见杀在绍坐者窃相谓曰如何一日杀二烈士】能诵读【汝南先贤传周防事韦公年十六任郡小吏世祖巡狩汝南召掾吏试防能诵读拜郡丞】断狱和顔色【钟岏良吏傅顔雍为曲阿上虞令皆有重名孙权为防稽太守屯吴不之郡以雍为丞行郡事每断狱和顔色常云岂为私耶】丞行郡事【上】先开仓而后上状【隋书张须陁为齐郡嵗饥谷米踊贵须陁将开仓赈给丞属咸曰待诏勅不可擅与须陁曰今帝在逺遣使往来必奄嵗序百姓有倒悬之急如待报至当委沟壑矣吾若以此获罪死无所恨乃先开仓而后上状帝知而不之责】吏人相视慑气【王文同为恒山郡丞郡有大豪每持长吏长短前后守令皆惮之文同下车闻其名召而数之因令左右刻木为版为大橛埋之于庭出尺余四角各埋小橛令其人踣止于上缚四肢以棒殴其背应时消烂郡中大骇吏人相视慑气】
　　别驾【已具州牧门通守　通判军州】
　　通典别驾自郡府之官唐永徽三年改为长史前上元元年复置别驾多以皇族为之神龙中废开元中复置始通用庶姓天寳六年以宗由潞州别驾入定内难遂登大位乃废别驾至徳中复置诸府各一人而大都督不置通判其事以贰都督刺史之职
　　犯顔争太守【后汉王允传郡民有路佛者少无名行而太守王允召以补吏犯顔固争允怒欲收而杀之刺史邓球间驰传辟为别驾从事球由是知名】
　　通判军州【见州牧门】
　　国朝御史丞孙抃言状见近日大臣出移藩多是指名奏辟通判缘通判古监郡之职一州利害全借议论与近下寮属不同今乃以节相之贵兼私恩之原事有不当能毅然必争者有防人有争之岂无顾望牵制于其间由是观之则见受辟之士规规俛从者十有七八中贤之人岂无过失生灵重困可不念哉迄今后大臣出移藩镇不得奏辟通判如见任者官的是别无才干即具事由乞朝廷选差贵戚等规制并由公路上曰州郡设通判本与知州同判一郡之事知州有不法者得举奏之今既辟除自是恩地事有不可必不执守卿言极是自今两府出镇只得奏辟签判职官一员
  </div>
  <div class="pagination">
   <a href="职官分纪_page43.html">
    上一页
   </a>
   <span>
    ...
   </span>
   <a href="职官分纪_page39.html">
    39
   </a>
   <a href="职官分纪_page40.html">
    40
   </a>
   <a href="职官分纪_page41.html">
    41
   </a>
   <a href="职官分纪_page42.html">
    42
   </a>
   <a href="职官分纪_page43.html">
    43
   </a>
   <span class="current-page">
    44
   </span>
   <a href="职官分纪_page45.html">
    45
   </a>
   <a href="职官分纪_page46.html">
    46
   </a>
   <a href="职官分纪_page47.html">
    47
   </a>
   <a href="职官分纪_page48.html">
    48
   </a>
   <a href="职官分纪_page49.html">
    49
   </a>
   <span>
    ...
   </span>
   <a href="职官分纪_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
