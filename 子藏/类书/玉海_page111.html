<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 111 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 111 页/共 284 页
  </h1>
  <div class="content">
   景祐四年三月庚子同知太常礼院吴育言今礼院所藏礼文故事未经刋修而类例不一请择儒臣与本院官约古今制度参定为一代之法从之至庆厯四年正月辛卯提举贾昌朝编修官孙祖徳李宥张方平吕公绰曽公亮王洙孙瑜余靖刁约上之为太常新礼四十卷庆厯祀仪六十三卷赐器帛【书目云凡一百二十篇止庆厯三年志云漏畧短于采获】　　宝元二年六月丁卯天章待制贾昌朝直史馆宋祁同修纂礼书康定元年十月癸巳馆阁校勘刁约欧阳修同修礼书
　　嘉祐朝制要览
　　书目十五卷凡四十门嘉祐中宋咸撰载朝廷制作有司仪式　中兴书目有皇朝仪物志三卷记皇朝见行礼仪及名物制度讫于神宗朝
　　治平太常因革礼　　元丰绍兴续编因革礼
　　嘉祐六年七月己丑命姚辟苏洵同礼官编纂礼书初判太常寺欧阳修言太常典礼所在而文字散失请命官纂集庶以备讨论而传后世时朝廷重置局止命礼院官是嵗秘阁校理张洞奏请择文学该赡者三两人置局命判寺一员总领知制诰张瓌又奏欲谨择有学术方正大臣与礼官精议是非厘正防绎然后成书时修为参政又命之提举治平二年九月辛酉书成凡百卷有序一篇目録一卷以开寳通礼为之主而记其变其无所防于通礼者谓之新礼通礼所有而建隆以来不复举者谓之废礼凡立庙有议论谓之庙议余即用通礼条目修与判寺李柬之等上之诏赐名曰太常因革礼【自建隆汔嘉祐】藏之秘阁【志云异于旧者十三四然繁简失中缺亡不补】　元丰七年六月六日甲戌尚书礼部言欧阳修等修因革礼始于建隆迄于嘉祐为百卷嘉祐以后阙而不録熙宁以来礼文制作足以垂法万世宜下太常委博士接续修纂以备讨阅从之九月二十三日诏礼官续编讫于元祐初　绍圣三年礼部尚书林希言近年缺而不续四月己巳诏复编　政和三年二月中书舍人蒋献请续修之【见后】　宣和三年四月二十六日臣僚请五年一修从之　绍兴元年七月七日章效上欧阳修编纂太常因革礼一百卷诏付太常　是年十一月八日辛丑太常少卿赵子昼言政和宣和续编因革礼渡江皆散失欲自渡江以后修纂成书目为绍兴续编太常因革礼诏可其后【明年】太常以总例及吉凶嘉新四礼凡八十六篇二十七卷【或云三十卷】始于建炎至绍兴二年编类粗成未以进御九年太常丞梁仲敏言绍圣三年以后修纂尚缺请委官编类诏本寺续修不克成书　淳熙十二年三月庚子始进中兴礼书三百卷
　　熙宁閤门仪制【见上】
　　七年八月癸巳右谏议集贤学士宋敏求上编修閤门仪制十册
　　元丰郊庙奉祀礼文
　　元丰元年正月十二日【戊午】诏判太常寺枢密学士陈襄同修注黄履集贤校理李清臣王存详定郊庙奉祀礼文太常簿杨全著作佐郎何洵直直讲孙谔为检讨官先是手诏讲求郊庙礼文令奉常置局讨论厯代沿革以考得失故命襄等二年正月六日【丙子】命陆佃兼详定三年正月二十五日又命张璪详定闰九月二十五日中书请令检讨官杨全编类上进以备乙夜之览副在有司从之五年四月壬戌【十一日】成书三十卷目録一卷崇文院校书杨全编类以进绍兴十九年十一月癸未著作佐郎刘章请命官为绍兴郊庙奉祀礼文以续元丰之书上嘉纳　书目每篇先叙厯代沿革次以议奏以见其施行与否　四朝志天子鋭意稽古礼文之事招延羣英折衷同异元丰有详定礼文所大观有议礼局政和有礼制局
　　元祐礼书
　　五年十一月一日壬戌给事中范祖禹言太祖时聂崇义所撰三礼图书于国子监讲堂伏见太常博士陈祥道専意礼学所进礼书一百五十卷比崇义图尤为精密请付太常与崇义图参用诏两制看详以闻
　　政和五礼新仪　御制冠礼
　　书目二百四十卷郑居中等撰二百二十卷御制序一卷御笔指挥九卷御制冠礼十卷合二百四十卷又目録六卷在外　政和三年正月二十九日壬午颁行五礼新仪先是大观元年正月朔诏讲求典礼十三日尚书省置议礼局二年十一月十七日御制冠礼防革十一卷付议礼局余五礼令视此编次四年二月九日戊寅修成大观新编礼书吉礼二百三十一卷祭服制度十六卷祭服图一册诏行之政和元年三月六日续编成宾军等四礼四百九十七卷诏颁行于是郑居中等奏编成政和五礼新仪并序例总二百二十卷目録六卷三年三月癸亥朔御制序曰循古之意而勿泥于古适今之宜而勿牵于今议礼局请刻石太常寺七月己亥诏比裒集三代鼎彛簠簋盘匜爵豆之类五百余器载于图诏有司改造祭器置礼制局讨论古今防革以成一代之典六年闰正月太府丞王鼎言新仪藏在有司民未通晓望依新乐颁行令州县召礼生肄业使之推行民间并以新仪从事二十五日从之　范寅宾新仪撮要十五卷　绍熙二年八月黄灏请掇取昏丧祭仪摹刻攽郡县奏可　元丰六年六月四日诏集议大典礼令秘书省长贰与
　　政和续因革礼
　　四年葛胜仲为太常少卿自建隆至治平初所行典礼尝为书百篇胜仲续其书自治平迄政和四年部居条目皆视欧阳修之旧总例凡五十三卷吉礼九十四卷宾礼十三卷军礼四卷嘉礼三十三卷凶礼七十七卷庙议二十七卷合三百卷目録三卷与前书并藏奉常又编纂太常祠祀仪制格目每嵗大祠凡九十有六中祠凡二十有九小祠凡一十有四每祠为一卷嵗再祀或四时祀或月祀若祭名异而祀仪相类则合一卷凡四十八卷标録二卷　续因革礼序曰政和三年二月中书舍人蒋猷建言诏命撰次至二年终四年十月诏编至四月终明年六月书成　国史志开寳已后三辑礼书推其要归嘉祐尤悉然繁简失中讹缺不备岂有所拘而不得骋乎
　　绍兴太常初定仪注
　　书目三卷绍兴中太常所定　明堂【元年九月十八日行礼十年再定仪注】郊祀大礼【十三年十月十三日定仪十一月八日郊】大礼前朝献景灵宫【七年八月十七日定明堂朝献之仪十三年十月四日定迎奉神御欵谒之仪十二日定郊祀朝献之仪】朝飨太庙【十三年十月十二日定郊祀朝飨之仪】四孟朝献【十三年七月十八日己未定仪】亲飨太庙【十二年十二月十四日定仪】借田【十六年正月五日定仪二十二日行礼】亲祠髙禖【二年二月二十一日定宫中饮福受胙之仪十七年二月三日定亲祠】上皇太后册寳【十年十一月十一日定仪十二月十二日壬午行礼】中宫受册寳【十三年闰四月十三日定仪十七日行礼】正旦大朝防仪注【十四年十二月二十三日定仪十五年正旦行之】行宫门肆赦仪注【十三年十月十三日定】天申节紫宸殿上夀仪注【十三年五月七日定二事书目中不载】　绍兴元年始作苍璧黄琮十年明堂始备大乐饮福用金爵十二年制常行仪卫十三年始复朔日视朝之礼又行孟飨备五辂及建金鸡肆赦祠祭始用牲十四年复教坊建宗学作浑天仪十五年初借千畆及行大朝防礼作新祭器十六年始备八宝铸景钟建御书院太庙祏室及赐讲毕御筵十七年始命太常行园陵御史监视及赐新进士闻喜宴十八年始绘配享功臣像于景灵宫庭之两壁十九年始复蜡祭及诸陵荐新二十七年始复太庙功臣七祀之祭及诸大祀盖自息兵后将二十年而礼乐始备
　　绍兴礼器　射殿观郊庙礼器
　　绍兴四年四月六日礼官言明堂大礼自天地至从祀诸神七百七十一位当用笾豆簠簋尊罍彛鼎之属九千二百五太庙用五百九十六旧用铜玉者权以陶木代之【防要云十三年二月九日礼官讨论郊庙祭器云云】五月二十五日甲戌太常看详胄监丞王普所言今祭器仿三礼图非是请改作【普上言十二事】普上言陶匏用于郊丘玉爵用于明堂又言十二尊之数每祭特用其四一实醴齐一实明水以待朝践一实盎齐一实明水以待再献余以实五齐三酒是为八尊设而不酌又言按仪礼图爵如爵形负盏于背不可以反坫簠簋如桶其上为不可以郤盖而播余盖出于意度而未尝亲见古器也自刘敞着先秦古器记欧阳修着集古録李公麟着古器图吕大临着攷古图亲得三代之器政和新成礼器制度皆出于此度江散失无存欲并从古器制度为定【时政和新成礼器独存五件请用政和新礼改造皆未克行】九年八月十五日诏礼官讨论祭服礼器十二年五月十九日有司请増修太庙祭器十三年二月二十七日攽宣和博古图俾礼官厘正改造大礼祭器悉从古制十四年七月丁巳命有司改作祭器给事中段拂户部侍郎王鈇董其事三年乃成十五年十月二十七日王晋锡言大礼飨庙礼器已对御府博古图画様制其尊罍等五百九十六件合讨论制造诏拂等讨论十一月癸亥宰执奏新制祀享礼器事十二月十七日上谕大臣将来礼器成宜以制度攽示州县俾之遵用庶革舛误十六年三月二十六日礼官请如政和六年郊庙礼器之数于天地宗庙每神位用笾豆各二十有六簠簋各八八月庚戌宰臣奏礼器将毕上曰钟磬音律皆龢惟黄钟大吕未应律宜详加讲究冬十月郊庙新礼器成戊戌【二日】上观于射殿宰执侍从台谏宗室礼官皆与观撞景钟奏新乐用皇祐故事也上曰祀帝享庙礼典一新于是段拂已下皆迁秩十一月丙子合祀天地于南郊备祭器设八寳如政和之仪由是礼器复新　乾道九年六月修饰太庙铜器二千一百七十二　绍兴十六年三月辛卯用政和制赐秦桧家庙祭器其后韦渊吴益杨存中吴璘虞允文皆赐　淳熙七年十月上问家庙制度且曰汉唐而下未有赐祭器者令礼官讨论八年十月止令有司精制爵勺各一赐韩世忠家余令礼官定礼式画图成册赐之聴自造并用竹木从崔端诗议也
　　绍兴皇宋大典
　　六年五月辛卯【二十四日】成忠郎李沇以髙祖国子博士文易新编皇宋大典三卷来上诏送秘府沇迁秩其书以皇朝所定班序图次礼容仪式衮冕车辂旗章册命之制与夫民兵吏禄祠祭户口之数凡四十门厘为三卷
　　淳熙中兴礼书　嘉定续中兴礼书
　　太常少卿余端礼请编类书久不上淳熙七年七月十一日礼部郎范仲艺言太祖立经陈纪为万世规首命大臣约唐礼书着为通礼列圣相承有礼阁新编太常新礼因革礼五礼分门各以类举自时厥后继纂续编中兴以来久缺不録望命太常编次大臣兼领其事以着一代弥文考百世损益诏趣成书八年三月七日太常簿陈贾奏自绍兴初载首行明堂至今五十余年大典礼制作总为目者百一十四分门第卷不知其几太常编类惧难辨集诏礼部长贰同删修初绍兴间太常少卿赵子昼为续因革礼三十卷其后礼官踵为之书成未得进御十二年三月二十七日权礼部侍郎史弥大言太上再造讲明典礼陛下绍统如内禅庆夀之类亘古所无宜宣取以进略经乙览付之有司俾常遵守不必备仪卫施爵赏诏礼部太常寺缴进四月十七日上之凡三百卷【或云三月庚子进常少王信序　书目云成于十一年】赐名中兴礼书总六百八十门嘉泰二年八月十七日礼部尚书费士寅等言礼寺以孝宗一朝典礼续纂中兴礼书八十卷诏令缴进嘉定十一年三月丙申礼部员外郎李琪奏请令太常将庆元元年以后典礼编纂成书　淳熙书目仪注类六十家定着一千二百二十三卷始于政和五礼新仪终于仪物志三卷续目八家九部四十三卷　祥符五年六月己未修国史院言所修礼志旧日厯止存事端令礼院取索国初以来礼文损益沿革制作之事及论议详定文字尚虑有遗致大典未备孙奭判礼院礼学精博望委检讨从之
　　嘉定通礼
　　六年秘书少监李纂公侯守宰士庻为通礼三十卷取开寳政和凡通行者分别五礼类为一编　朱文公曰祭器经政和改制尽取古器物之存于今者以为法今郊庙所用则其制也而州县专取聂氏三礼制度非复古制　司马光书仪八卷　朱熹纂次古今家祭礼十有六篇许洞撰训俗书一卷　礼谓之文者尊卑异位亲踈异情长幼异序内外异宜徃来异守动而相交合而相纪莫不成文而中于义理序其品则曰人伦序其义则曰礼文朝廷所以纲天下之风俗不可以一日无之也　礼之为国与天地并　上天下泽春靁奋作先王观象爰制礼乐　其本则人心固有其文则圣人为之　礼者敬之经敬者礼之情无敬无以行礼无礼无以节敬　礼之本出于民情圣人因而导之礼之器出于民俗圣人因而节文之　礼始于天而成于人张曹争论于汉朝荀挚竞爽于晋世　天髙地下万
　　物散殊而礼制行矣　天理之节文人事之仪则　韩宣子见周礼尽在鲁知周所以王仲孙湫见鲁秉周礼知鲁未可动为天下国家者不可一日废礼如此庄公有非礼之举其臣谏以必书周王有非礼之宴戒其臣以勿籍先王之时凡礼文之事无不载之简册也士防不知殽蒸归而讲聚三代之典礼以修晋法孟僖子不能相仪答郊劳归乃讲学能礼者必从之君子耻不知礼如此　朝廷有大疑不必聚诸儒之讼国家有盛容不必蕝野外之仪　礼上下之纪天地之经纬也其事朝聘冠昏丧祭射飨其用郊庙朝廷闺门学校乡党田役其物圭璧冠佩车舆贽币俎豆弓矢其容斋庄恭肃雍和刚毅忻懽惨戚其人君臣父子兄弟夫妇朋友长幼其効严上下定尊卑决嫌疑别同异事天地宁神



　　玉海卷六十九
&lt;子部,类书类,玉海&gt;
　　钦定四库全书
　　玉海卷七十
　　宋　王应麟　撰
　　礼仪
　　朝仪
　　太微中居列宿环拱圣王正表着之位辨廉陛之等法乎天也
　　尧外朝
　　列子仲尼篇尧治天下五十年不知天下治欤不治欤问外朝外朝不知
　　舜朝会方岳
　　舜典辑五瑞既月乃日觐四岳羣牧班瑞于羣后岁二月东廵狩肆觐东后五载一廵狩羣后四朝注各会朝于方岳之下疏凡四处别朝　王制注虞夏之制诸侯岁朝疏案尚书郑注云廵守之年诸侯朝于方岳之下其间四年四方诸侯分来朝于京师岁徧郑志夏殷六年一廵守诸侯嵗朝唯指唐虞异义云公羊説诸侯比年一小聘三年一大聘五年一朝天子左氏説十二年之间八聘四朝再会一盟许慎案公羊説虞夏制左氏説周制郑驳之云三年聘五年朝文襄之霸制文十五年左传云诸侯五年再相朝以修王命古之制也此为夏殷之礼　通典唐虞夏氏之时四方诸侯嵗一朝殷制五年一朝　左传哀七年子服景伯曰禹合诸侯于涂山执玉帛者万国【注在寿春东北】周穆有涂山之防【注会诸侯　唐志涂山在濠州钟离栁宗元有铭　越传曰禹到越望苗山防诸侯爵有徳封有功更名防稽山】周三朝　四朝　朝仪　朝位　治朝　外朝燕朝　内朝　羣臣班　射朝
　　天官大宰王眡治朝则赞听治注治朝在路门外羣臣治事之朝王视则助王平断疏王有三朝外朝是断疑狱之朝路寝庭朝图宗人嘉事二者事简非正朝故知治朝是路门外司士所掌者也【内宰疏王立朝者即三朝】宰夫掌治朝之法以正王及三公六卿大夫羣吏之位掌其禁令注治朝在路门之外其位司士掌焉宰夫察其不如仪疏治朝在路门外者燕朝在路寝庭外朝在库门外其事希简治朝是常治事之朝　地官师氏居虎门之左司王朝注路寝门也王日视朝于路寝门外疏其路寝庭朝及库门外之朝非常朝之处司士所掌路门外是常朝日所朝之所　槁人掌共外内朝冗食者之食注外朝司冦断狱讼之朝也今司徒府中有百官朝防之殿云天子与丞相旧决大事焉是外朝之存者与内朝路门外之朝也疏天子三朝路寝庭朝是图宗人嘉事之朝太仆掌之又有路门外朝是常朝之处司士掌之又有外朝在臯门内库门外三槐九棘之朝是断狱讼之朝朝士掌之今言外内朝明据三槐与路门外二者以其路寝庭非常朝之处也今司徒府已下引汉法説之　春官司服眡朝则皮弁服注视内外朝之事王受诸侯朝觐于庙则衮冕　巾车象路注以日视朝疏谓于路门外常朝之处乘之至于三朝皆乘之　夏官司士掌羣臣之版【故书版为班】以治其政令正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南靣东上大仆大右大仆从者在路门之左南靣西上注此王日视朝事于路门外之位疏对彼大仆职路寝庭有燕朝朝士职库门外有外朝而言也但彼外朝防狱讼并三询之朝有诸侯在焉诸侯旣在西方右九棘之下孤避之在东方羣臣之位西靣也其余王公卿大夫等仍与此位同【魏志王肃曰周官则备矣五日一朝公卿大夫并进而司士辨其位汉初依拟前代公卿皆亲以事升朝】司士摈孤卿特揖大夫以其等旅揖士旁三揖王还揖门左揖门右大仆前注前正王视朝之位王入内朝皆退注王入入路门也王入路门内朝朝者皆退反其官府治处也王之外朝则朝士掌焉玉藻曰朝服以日视朝于内朝云云谓诸侯疏欲见天子诸侯皆有三朝之意玉藻诸侯礼云朝于内朝者谓路门外朝为内朝对臯门内应门外朝为外朝通路寝庭朝为三朝　大仆王眡朝则前正位而退入亦如之注王旣立退居路门左待朝毕建路鼔于大寝之门外注大寝路寝也其门外则内朝之中如今宫殿端门下矣疏文王世子以路门外为外朝者对路寝庭朝为外朝其实彼外朝亦内朝耳旣以三槐九棘朝为外朝此二者皆内朝也王眡燕朝则正位掌摈相注燕朝朝于路寝之庭王圗宗人之嘉事则燕朝疏以其路寝安燕之处谓之燕朝与賔客飨食在庙燕在寝也但与賔客及臣下燕时亦有朝因燕而朝賔臣燕礼已有成文圗宗人嘉事者朝不见故郑特见之【宗人冠昏嘉礼之等皆曰嘉事】　秋官大司冦注嘉石文石也植之外朝门左　小司冦掌外朝之政以致万民而询焉一曰询国危二询国迁三询立君注外朝朝在雉门之外者也其位王南乡三公及州长百姓北面羣臣西面羣吏东面小司冦摈以叙进而问焉以众辅志而谋疏小司冦与朝士同掌之外朝在雉门之外则亦在库门之外也　朝士掌建邦外朝之灋左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉注郑司农云王有五门外朝在路门外内朝在路门内谓外朝在库门之外皋门之内与今司徒府有天子以下大防殿亦古之外朝哉周天子诸侯皆有三朝外朝一内朝二内朝之在路门内者或谓之燕朝疏天子外朝一者即朝士所掌者是也内朝二者司士所掌正朝太仆所掌路寝朝是也诸侯内朝二者玉藻云朝于内朝朝羣臣辨色始入君日出而视朝退适路寝使人视大夫大夫退然后适小寝彼亦路门外内二者为内朝闵二年云间于两社两社在大门内中门外为外朝燕朝者大仆云掌燕朝之服位是也　　大行人上公之礼其朝位宾主之间九十步立当车轵摈者五人诸侯之礼朝位宾主之间七十步立当前疾摈者四人诸伯如诸侯之礼诸子朝位宾主之间五十歩立当车衡摈者三人诸男如诸子之礼注朝位谓大门外賔下车及王车出迎所立处也王始立大门内交摈三辞乃乘车而迎之齐仆为之节上公立当轵侯伯立当疾子男立当衡王立当轸与凡大国之孤朝位当车前不交摈凡诸侯之其礼各下其君二等注朝位则上公七十歩侯伯五十歩子男三十歩与疏聘礼在大门外去门有立位陈介之所【朝在路门外】　掌讶至于朝诏其位疏外朝在大门外诗緜乃立臯门应门正义诸侯三朝臯门之内虽有外朝议大疑询众庶乃往不常在焉其君日出所视与羣臣决事之朝在应门之内曲礼天子当依而立诸侯北面而见天子曰觐【疏是秋于庙受】
　　【觐礼也】天子当宁而立诸公东靣诸侯西靣曰朝疏此为春夏受朝时也尔雅门屏之间谓之宁谓天子受朝于路门外之朝于门外而宁立以待诸侯之至尔雅正门谓之应门诸侯内屏在路门之内天子外屏在路门之外而近应门注云朝者位于内朝而序进即路门外朝也对臯门内槐棘之外朝故称内若对路寝庭朝又为外故文王世子云朝于外朝则以官是也凡天子三朝其一在路门内谓之燕朝大仆掌之云王防燕朝文王世子云公族朝于内朝亲之也此王与宗人图其嘉事及王退俟大夫之朝也其二路门外之朝谓之治朝司士掌之云正朝仪之位此是每日视朝之位其王与诸侯賔射亦与治朝同故射人云三公北靣云云其三臯门之内库门之外谓之外朝朝士掌之此是询众庶之朝也燕礼云卿西面大夫北面士门西东面大射亦然周礼天子有射朝燕礼诸侯有燕朝则天子诸侯皆三朝也　文王世子庶子之正于公族者云云其朝于公内朝则东靣北上臣有贵者以齿【注内朝路寝庭】其在外朝则以官司士为之【外朝路寝门之外庭司士亦司马之属也掌羣臣之班正朝仪之位】其在宗庙之中则如外朝之位宗人授事以爵以官公族朝于内朝内亲也外朝以官体异姓也疏其朝位天子之朝三公北面东上孤东面北上卿大夫西面北上其士门西东面北上若诸侯之朝案大射卿西面北上大夫北面东上士门西东面北上与天子不同　玉藻诸侯朝服以日视朝于内朝朝辨色始入君日出而视之退适路寝听政使人视大夫大夫退然后适小寝释服【燕寝也】注此内朝路寝门外之正朝也天子诸侯皆三朝入羣臣入应门【朱氏曰王日视朝于路朝而退听政于燕朝】疏天子三朝太仆燕朝一也司士路门外二也朝士外朝三也诸侯三朝文王世子内朝路寝朝一也世子又云外朝路寝门
　　外二也诸侯三门是中门外大门内又有外朝是三朝也　月令疏天子有三朝一燕朝在路寝二治朝路寝门外应门之内三外朝在库门之外臯门之内迎春而反赏公卿大夫于路寝门外正朝耕借而反劳羣臣在于路寝爵赏公事与众共之故在正朝燕劳私礼主于欢心故在路寝　三礼义宗曰每朝列位所向不同其三公之位常北面不变者以三公内臣位尊故屈之其余诸侯孤卿大夫皆以地道尊右故尊者东靣卑者西面于外朝诸侯东面于内朝孤卿东靣【时无诸侯故也】惟询事之朝非常朝之限故不与三朝同【一云容有诸侯之位故孤卿在东】若时会殷同方岳之下为宫坛见诸侯之法其位皆如明堂之位天子宫方一千二百歩三分二为路寝之前一为路寝之后自臯门至路门凡五门相去之数未闻路寝之前至臯门凡五门之间合八百歩为三朝皆方百歩诸侯三门臯门至路寝相去六百歩自路寝以前为三朝各一百歩又曰周礼天子诸侯皆有三朝一曰外朝二曰中朝三曰内朝其中朝之名或内或外若据外朝而言谓之内朝故郑注文王世子诸侯外朝一内朝二是也三朝之最外为外朝者是决罪听讼之朝也中朝者人君旦夕视政见卿大夫之朝也所谓辨色而入者在此朝也内朝者路寝也人君视政退而居于此待诸侯之复逆也视卿大夫退然后适燕寝所谓大夫夙退无使君劳在此朝也诸侯三朝路寝为内朝中朝在路门之外外朝在应门之外天子臯门内有外朝面有三槐左右各有九棘近库门则有三府九寺库门之内则有宗庙雉门之内有两观观外亦有询事之朝在宗庙社稷之间雉门外有百官宿卫省也应门之内有中朝中朝东有九卿室是九卿治事之处故考工记外有九室九卿治之朝毕则入而治事夕则归于库门外外朝之法朝有疑狱王集而听之　通典周制天子有四朝【常言三朝者以询事之朝非常朝】一曰外朝在臯门内决罪听讼之朝也秋官朝士掌之二曰中朝在路门外夏官司士正其位三曰内朝亦谓路寝之朝亦谓之燕朝大仆掌之四曰询事之朝在雉门外小司防掌其政左传曹刿曰会以训上下之则制财用之节朝以正班爵之义帅长幼之序　鲁国语天子及诸侯合民事于外朝合神事于内朝【在路门内】自卿以下合官职于外朝【君之公朝】合家事于内朝【家朝】卿大夫亦二朝　礼夏官射人掌国之三公孤卿大夫之位三公北面孤东靣卿大夫西靣其摰三公执璧孤执皮帛卿执羔大夫鴈注位将射始入见君之位燕礼曰公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见君之礼同诸侯在朝则皆北面诏相其灋注诸侯来朝而未归王与之射于朝者皆北面従三公位疏引燕礼者欲见天子诸侯朝燕射三者位同之义仪礼内诸侯有燕朝及射朝不见正朝周礼内天子有射朝与正朝不见燕朝诸侯射朝与燕朝位同则天子燕朝亦与射朝位同诸侯正朝亦与射朝位同是天子诸侯三朝各自同大射在学故有着冕在扆之事此宾射在路门之外朝与彼异　仪礼聘礼君与卿图事注谋事者必因朝其位君南面卿西南夫夫北面士东面疏谋事必因朝者欲取询众之意诸侯三朝燕朝燕礼是也又射朝大射是也路朝外正朝不见疑当与二朝面位同故以燕礼大射仪约之知正朝面位然也若天子三朝射人见射朝司士见正朝不见燕朝以诸侯正朝与燕朝同明天子燕朝亦与正朝同也管人布幕于寝门外注寝门外朝也【疏谓路门外即王正朝之处诸侯三】
　　【门臯应路路门外有常朝位　注引朝贡礼曰纯四只制丈八尺疏引周礼赵商问】夕币于寝门外宰入告具于君君朝服出门左南乡注寝门外朝也入告入路门而告【疏此路门外正朝之处也】　又賔拜饔饩于朝注拜于大门外【疏大门外诸侯之外朝也　朱氏曰门外之制见于经者天子有屏诸侯有朝　诸侯路寝门外则有正朝大门外则有外朝其燕朝在寝燕礼是也】　觐礼侯氏入门右告听事出自屏南适门西注天子外屏【释宫曰屏谓之植注小墙当门中】　书康王之诰太保率西方诸侯入应门左毕公率东方诸侯入应门右皆布乘黄朱賔称奉圭兼币【周之朝仪畧见于此此朝会分班仪也】太保曁芮伯咸进相揖皆再拜稽首【此朝会合班仪也】　左传叔向曰朝有着定会有表会朝之言必闻于表着之位注着定朝内列位常处谓之表着【野会设表以为位　周语大夫士日恪位着以敬其官注云中庭之左右曰位门屏之间曰着　司常注事名号者徽识所以题别众臣植之于位朝各就焉】　明堂位正义案觐礼诸侯受次于庙门外是觐在庙三公中阶之前此以下明朝位之法诸侯在诸国之上特举位言之　易氏曰燕朝在路门之内治朝在路门之外又外而应门又外而雉门则有中门之禁焉以至尊所居仪衞严肃防其出入不可逾越惟库门在雉门之外而外朝又在库门之外不特诸侯羣臣之咸在虽州长众庶与穷民罢民之类皆得至于左右前后之列故小司防掌其政朝士掌建其法言外朝特详位定然后为之禁慢朝错立族谈者司士所正者羣臣之位朝毕则退大仆掌正王位则无往不从故云入亦如之小司防主于询天下之政其位止于公卿大夫庶民而已朝士专掌外朝之灋则诸侯以至羣士羣吏咸在焉欲肃其仪必建其灋按先郑之释朝士外朝在路门外而康成援郊特牲小宗伯之文证之诚足以破后学之惑至小司防之外朝则曰在雉门外何欤贾公彦为之说曰在雉门外则亦在库门外要当以是说为正云
　　周觐礼　殷朝法　周明堂朝位
　　仪礼觐礼第十觐礼至于郊王使人皮弁用璧劳侯氏亦皮弁迎于雉门之外遂升受玉侯氏用束帛乘马摈使者天子赐舎曰伯父女顺命于王所赐伯父舎天子使大夫戒曰某日伯父帅乃初事侯氏再拜稽首诸侯前朝皆受舎于朝同姓西面北上异姓东靣北上侯氏禆冕释币于祢乘墨车载龙旂弧防乃朝以瑞玉有缫天子设斧依于戸牖之间左右几天子衮冕负斧依啬夫承命告于天子【司空之属】天子曰伯父实来予一人嘉之伯父其入予一人将受之侯氏入门右奠圭取圭升致命王受之升成拜乃出四享皆束帛加璧庭实惟国所有事毕天子辞于侯氏曰伯父归宁乃邦侯氏再拜稽首升成拜降出天子赐以车服迎于外门外再拜路先设西上路下四亚之【乘马也】重赐无数在车南诸公奉箧服加命书于上太史是右侯氏升西靣立太史述命加书于服上侯氏受飨礼乃归诸侯觐于天子为宫方三百歩四门坛十有二寻深四尺加方明于其上【方明者上下四方神明之象　司仪将合则令为坛三成宫旁一门诏王仪南乡见诸侯注引觐礼】方明者木也方四尺设六色青赤白黒黄设六玉上圭下璧南方璋西方琥北方璜东方圭天子乘龙载大旂象日月升龙出拜日于东门之外反祀方明礼日于南门外礼月与四渎于北门外礼山川丘陵于西门外记几俟于东箱偏驾不入玉门奠圭于缫上　　郊特牲觐礼天子不下堂而见诸侯【诗正义王唯觐礼不下堂而见诸侯其朝宗当迎之故秋官说车迎之法賔主歩数】　明堂位周公朝诸侯于明堂之位【六年】天子负斧依南乡而立【为斧文屏风于户牖间在明堂中央太室】三公中阶之前北靣东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上【注朝位之上上近主位尊也正义三公则东上侯尊于伯故在东子尊于男亦在东】九夷之国东门之外西靣北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上【注九采九州之牧典贡职者正门谓之应门二伯帅诸侯而入九牧居外而紏察之正义王制云千里之外曰采皇氏云在应门外之西伯旣领之入应门牧居应门外纠察诸侯后入不如仪者】四塞世告至【夷鎭蕃三服在四方】
　　【为蔽塞蕃国世一见】此周公明堂之位也明堂者明诸侯之尊卑也【大司马云设仪辨位以等邦国朝于此所以正仪辨等　陆氏曰九采之国所谓要服荒服是欤　周书明堂篇第五十五与礼记同】　王制诸侯之于天子比年一小聘三年一大聘五年一朝注比年每嵗也小聘使大夫大聘使卿朝则君自行然此大聘与朝晋文覇时所制也虞夏之制诸侯嵗朝周之制侯甸男采卫要服六者各以其服数来朝　曲礼注诸侯春见曰朝受摰于朝受享于庙【生气文也】秋见曰觐一受之于庙【杀气质也】朝者位于内朝而序进觐者位于庙门外而序入王南靣立于依宁而受焉夏宗依春冬遇依秋觐礼今存朝宗遇礼今亡左传晋侯出入三觐康有酆之朝【注朝诸侯】叔向曰明王之制使诸侯岁聘以志业间朝以讲礼再朝而会以示威再会而盟以显昭明【注凡八聘四朝再防王一廵守盟于方岳之下】又曰会朝礼之经也礼政之舆也防啓彊曰朝聘有珪享覜有璋小有述职大有廵功设几而不倚爵盈而不饮宴有好货飱有陪鼎入有郊劳出有赠贿礼之至也　　公羊传诸侯时朝乎天子天子之郊诸侯皆有朝宿之邑焉注时朝者顺四时而朝也五年一朝　　诗韩奕韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞗革金厄　采菽君子来朝何锡予之路车乘马衮及黼言观其旂其旂淠淠鸾声哕哕车攻四牡奕奕赤芾金舄会同有绎序云宣王复会诸
　　侯于东都　清庙序周公成洛邑朝诸侯率以祀文王周官六年五服一朝又六年王乃时廵考制度于四
　　岳诸侯各朝于方岳大明黜陟　秋官大行人掌大賔之礼大客之仪以亲诸侯【大賔要服以内诸侯大客谓其孤卿】春朝诸侯而图天下之事秋觐以比邦国之功夏宗以陈天下之谟冬遇以恊诸侯之虑时会以发四方之禁殷同以施天下之政【注此六事以王见诸侯为文】时聘以结诸侯之好殷頫以除邦国之慝【此二事亦以王见诸侯之臣使来者为文】间问以论诸侯之志归脤以交诸侯之福贺庆以賛诸侯之喜致襘以补诸侯之烖【此四者王使臣于诸侯之礼】以九仪辨诸侯之命等诸臣之爵上公诸侯伯子男之礼大国之孤诸侯之卿及其大夫士侯服岁壹见甸服二嵗壹见男服三嵗壹见采服四嵗壹见卫服五嵗壹见要服六嵗壹见九州之外谓之蕃国世壹见各以其所贵寳为摰　天官掌舎掌王防同之舎设梐枑再重　大朝觐防同大宰賛玉币玉献玉几玉爵【注大防同或于春朝或于秋觐　王朝诸侯立依前南面其礼之于阼阶上】小宰以灋掌戒具宰夫掌牢礼飱牵陈数【注凡此礼陈数存可见者有行人掌客及聘礼公食大夫】掌次张大次小次幕人共帷幕幄帟绶大宗伯为上相【出接宾曰摈入诏礼曰相】小宗伯肄仪为位肆师佐摈共设匪罋之礼司几筵王位设黼依之前南乡设蒲筵纷纯加缫席画纯加次席黼纯左右玉几典瑞公侯伯圭缫三采三就子男二采再就以朝觐宗遇会同于王大史以书协礼事【小史佐之】司常置旌门射人诸侯在朝则皆比面诏相其灋作大夫介【注引觐礼】司士凡会同作士从节服氏掌朝觐衮冕六人维太常齐仆驭金路以宾校人毛马而颁之车仆共革车大司冦前王小行人协九仪宾客之礼司仪掌九仪摈相之礼为坛三成宫旁一门诏王仪南乡见诸侯象胥受国客币掌客具飨礼　桞宗元曰古者旦见曰朝暮见曰夕诗莫肻朝夕传朝而不夕礼记日入而夕朝不废朝暮不废夕晋叔向夕楚右尹子革夕齐子我夕赵文子砻其椽张老夕知襄子为室士茁夕皆暮见也汉仪夕则两郎向闱拜谓之夕郎亦出是名也　明堂之朝位详于诸侯而仅载四夷者圣人每详内而畧外也王防篇之朝位详于四夷而畧于诸侯者逺人自面内而向化也　车辂前陈旗物森列金石在虡琛贽充庭璪旒衮舄天临乎其上簮緌舄履星拱乎其下
　　王防【见后】
　　朝事仪
　　记玉藻疏朝事仪云冕而执镇圭帅诸侯朝日于东郊王制疏觐礼云天子乘龙载大旂拜日于东门之外反
　　祀方明郑注引朝事仪曰天子冕而执镇圭尺有二寸云帅诸侯而朝日于东郊所以教尊尊也退而朝诸侯周礼注朝士仪曰奉国地所出物而献之明臣职也
　　孔子聘辞
　　左传襄二十七年六月丁未朔宋人享赵文子叔向为介司马置折俎礼也仲尼使举是礼也以为多文辞杜氏注因享宴之防展宾主之辞服防云以其多文辞故特举而用之后世谓之孔氏聘辞以孔氏有其辞故传不复载也正义所言孔氏聘辞不知事何所出实享礼而谓之聘举旧辞而目曰孔氏事亦不必然也昭四年左师献公合诸侯之礼六子产献伯子男会公之礼六昭九年孟僖子如齐殷聘礼也【礼大行人凡诸侯之邦交嵗相问殷相聘世相朝聘礼有上介众介至所聘之国誓于其境则史读书司马执防贾人拭玉有司展币】　经书公如京师者一朝于王所者二卿大夫如京师者五书天王来聘者七锡命者三君臣上下之分易矣　聘义曰天子制诸侯比年小聘三年大聘　王制曰诸侯之于天子比年一小聘三年一大聘五年一朝注小聘使大夫大聘使卿朝则君自行然此大聘与朝晋文霸时所制也虞夏之制诸侯嵗朝周制各以服数来朝
　　汉长乐宫朝仪
　　叔孙通传【见礼制类】
　　汉未央宫大朝
　　史记高帝九年未央宫成大朝诸侯羣臣置酒前殿奉玉巵为太上皇夀
　　汉明堂朝诸侯　明堂上夀　明堂上计
　　武纪元封元年夏四月癸卯上还登封泰山降坐朝堂【此古明堂】二年秋作明堂于泰山下【即奉高县】五年春三月还至泰山增封甲子祀高祖于明堂以配上帝因朝诸侯王列侯受郡国计天汉三年三月行幸泰山□封祀明堂因受计大始四年三月壬午祀高帝于明堂因受计【三受计　元封　天汉　太始】　郊祀志天子从禅还坐明堂羣臣更上寿下诏改元封元年　儿寛传从东封泰山还登明堂寛上寿曰陛下合指天地祖立明堂辟雍宗祀泰一臣寛奉觞再拜上千万嵗寿制曰敬举君之觞　萧由传由治郡有声元始中作明堂辟雍大朝诸侯召由为大鸿胪防病不及宾赞【此长安明堂】　后儒林传序明帝坐明堂朝羣后
　　汉甘泉朝诸侯
　　武纪太初元年受计于甘泉【师古曰郡国所上计簿若今诸州计帐】天汉四年春正月朝诸侯于甘泉宫后元二年正月朝诸侯于甘泉宫赐宗室　志方士多言帝王有都甘泉者其后天子又朝诸侯甘泉甘泉作诸侯邸　匈奴传甘露三年正月单于朝天子于甘泉宫宠以殊礼位在诸侯王上赞谒称臣而不名【待以客礼　龙驾帝服鸣钟传鼔于清渭之上南面朝单于】
　　汉中朝　外朝　内朝
　　传刘辅上书系狱中朝左将军辛庆忌右将军廉褒光禄勲师丹大中大夫谷永俱上书云云注孟康曰中朝内朝也大司马左右前后将军侍中常侍散骑诸吏为中朝丞相以下至六百石为外朝　　王嘉事下将军中朝者龚胜为光禄大夫尚书劾奏王嘉下将军中朝者议胜独书议杨恽中书谒者令宣持单于使者语视诸将军中朝二千石　韦成诏中朝臣具复毁庙之文　防勲奏丞相宣愿下中朝特进列侯将军以下正国法度　朱有诏左将军彭宣与中朝者杂问制将军中二千石诸大夫博士议郎议　师丹人上书告丹上以问将军中朝臣　　萧望之五鳯中诏遣中朝大司马车骑将军诸吏光禄勲大仆问望之计策
　　翟方进奏陈咸不当蒙方正举备内朝臣【咸为光禄大夫给事中】　成纪建始元年未央宫殿中朝者坐注晋灼曰内朝臣之朝坐也服防曰公卿以下朝防坐也　后邓后纪元初五年刘毅上书曰正位内朝流化四海　周礼注司徒府中有百官朝防殿天子与丞相决大事是外朝之存者　　严助为中大夫公孙朝觐奏事因言国家便宜上令助等与大臣辨论中外相应以义理之文大臣数诎　　萧望之故事御史大夫朝奏事防庭中差居丞相后望之与钧礼【元帝诏望之给事中朝朔望】　王商河平四年单于来朝引见白虎殿丞相坐未央庭中单于前拜谒　　西都赋左右庭中朝堂百僚之位
　　汉九宾【又见礼制】
　　叔孙通传长乐宫朝设九宾胪传【刘敞谓摈者九人】蔡质汉仪徳阳殿朝贺作九宾彻乐　百官表大鸿胪注应劭曰郊庙行礼赞九宾鸿声胪传之也　续官志鸿胪属官治礼郎四十七人注东观书曰主斋祠傧赞九宾　礼仪志大鸿胪设九賔注薛综曰九宾谓王侯公卿二千石六百石及郎吏匈奴侍子凡九等　东京赋九賔重胪人列注引韦昭曰周礼九仪谓公侯伯子男孤卿大夫士也　史记秦设九宾于庭
　　汉诸王朝京师
　　后纪显宗永平二年九月沛王辅楚王英济南王康淮阳王延东海王政来朝六年正月沛王辅等九人来朝十一年正月沛王辅等八人来朝　肃宗建初七年春正月沛王辅济南王康东平王苍中山王焉东海王政琅邪王宇来朝　传东平王苍永平十一年苍与诸王朝京师建初六年冬上防求朝明年正月帝许之赐装钱千五百万诸王各千万帝赐苍貂裘及太官食物珍果使大鸿胪窦固持节郊迎亲循行邸第钱帛器物充备下诏曰礼云伯父归宁乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王讃皆勿名苍既至升殿乃拜天子亲答之其后诸王入宫辄以辇迎至省閤乃下苍辞曰既赐奉朝请咫尺天仪而亲屈至尊降礼下臣毎赐燕见辄兴席改容中宫亲拜事过典故三月大鸿胪奏遣诸王归国帝特留苍赐以秘书列仙圗道术秘方至八月饮酎毕有司复奏遣乃许之　广陵侯元夀建初七年肃宗诏元寿兄弟与诸王俱朝京师【广陵王荆之子】　中山王焉永平二年冬诸王来防辟雍事毕归蕃焉与俱就国从以虎贲官骑　　北海敬王睦永平中嵗终遣中大夫奉璧朝贺　　第五伦传建武二十七年补淮阳医工长二十九年从王朝京师随官属得
　　防见帝问政事大恱明日复召入　　　　史记褚先生曰诸侯王朝见天子汉法凡当四见始到
　　入小见正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也【汉之仪法朝见贺正月者常一王与四侯俱朝见十余嵗一至】　高纪十一年二月令诸侯王通侯常以十月朝献　哀纪嗣为定陶王元延四年入朝尽从傅相中尉时中山孝王亦来朝独从傅上怪之以问定陶王对曰令诸侯王朝得从其国二千石故尽从之他日问中山王独从傅在何法令不能对成帝由此贤定陶王　宋志班固礼乐郊祀马彪祭祀礼仪蔡邕朝会董巴舆服并各立志
　　汉朝防见诸儒
　　鲁丕传永平十一年迁中防大夫和帝因朝防召见诸儒丕与侍中贾逵尚书令黄香等相难数事帝善丕説罢朝特赐冠帻履韈衣一袭　　　京房尝宴见注以闲宴时入见天子　　　马援引见数十每接燕语
　　汉会见仪适
　　窦融传建武八年夏车驾西征隗嚣融率五郡太守与大军会高平第一【高平有第一城】融先遣从事问会见仪适【注犹言仪注也】是时军旅诸将与三公交错道中或背使者交相语帝闻融先问礼仪甚善之以宣告百僚乃置酒髙防引见融等待以殊礼陇蜀平诏与五郡守奏事京师引见就诸侯位　　建武四年马援引见宣徳殿
　　汉奉朝请
　　宣纪时会朝请舎长安尚冠里注嵗时随宗室朝会【宣帝为皇曾孙奉朝请】　传呉王使人为秋请注孟康曰律春曰朝秋曰请如古诸侯朝聘也　石奋归老于家以岁时为朝臣注豫朝请　张禹以特进奉朝请　喜位特进奉朝请冯参以列侯奉朝请　杜缓前免太常以列侯奉朝请萧望之给事中朝朔望坐次将军　苏武以着节老臣令
　　朝朔望光为大师有诏朝朔望　　后官志列侯奉朝请在长安位次三公【前汉】　汉官解诂三辅职如郡守独奉朝请　列侯奉朝请【后汉冦邓耿贾加特进朝请而已】　建武十三年耿弇马武刘赐　十四年陈俊　十五年臧宫朱祐十九年邓晨　刘隆　梁统　邓禹李通以特进
　　奉朝请　　邓隲永初中奉朝请位在三公下特进侯上有大议诣朝堂与公卿参谋　显宗拜邓禹太傅进见东向　永平中幸宛诏诸李随安
　　众宗室防见【李通传】　建武七年王常拜横野将军位次与诸将绝席八年隗嚣众溃置酒高会劳赐中郎将来歙班坐絶席在诸将之右九年郭伋拜颍川守召见辞谒十九年拜桓荣议郎每朝会令荣于公卿前敷奏经书二十八年大会百官问谁可傅太子　宣秉拜御史中丞帝特诏中丞司校尉尚书令会同并专席而坐京师号三独坐　邓太后以张禹为太傅朝见特賛与三公绝席
　　魏百官班次
　　晋官志魏置谒者仆射掌大拜授及百官班次统谒者十人
　　唐朝集上计
　　会要贞观元年十二月许梁州都督窦轨入朝问风俗十五年正月上曰古诸侯有汤沐邑汉故事立邸舎十七年十月朔诏为诸州朝集使造邸第三百余所二十年有司言汉仪注朝贺正月常一王四侯十余岁一至请每岁二王入朝礼毕还藩开元八年十月敕都督刺史上佐每岁分畨朝集十月二十五日至京十一月朔见二十二年诏十日一参大厯十四年敕诸州刺史入计如式元和十四年八月魏博田正来朝赐宴麟德殿五年十二月义武张茂昭朝京师故事双日不坐是日特开延英
　　唐宣政殿受朝　朔望宣政殿受朝
　　会要开元中萧嵩奏每月朔望受朝于宣政殿先列仗卫及文武四品以下于庭侍中奏外办上乃歩自西序门出升御坐朝罢起歩入东序门然后放仗臣以宸仪肃穆升降俯仰众人不冝得见乃请备羽扇于殿两厢上将出索扇扇合上坐定去扇将退又索扇如初天寳十二载十一月中丞奏京官朔望朝参着朱衣袴褶五品以上珂伞【详见冕服】建中元年十一月朔【辛酉】御宣政殿见朝集使及贡士【州府计吏至者一百七十有三】兵兴州郡不上计内外不会同者廿五年至是始复旧典贞元七年四月二十八日【戊午】诏毎岁五月一日御宣政殿见臣僚京官九品以上外官因朝奏在京者并就列令有司重定仪注颁示永编礼式【本以五月一日隂生臣子道长君父道衰非善月也】八年五月【乙丑朔】十四年五月朔宣政受朝见元和三年四月【丁丑】以术数之説礼经不载遂罢之【先是创有是礼亦不多行】十年三月朔【壬申】御延英殿对宰臣故事朔望御宣政殿见羣臣谓之大朝宗始以陵寝荐食不听政后遂以为常　旧纪贞元六年五月丙寅朔上御紫宸受朝以是月一隂生臣子道长父子必以是朔面焉故取朔日受朝七年四月戊午诏仲夏之时万物敷畅阳德方茂隂事始承昔者观其法象因天地交会之序为父子相见之仪岂隔于君臣之际起今年五月朔御正殿召见文武百官外官因朝奏咸听就列仍编礼式以为常典五月庚申朔上御宣政殿见百官从新制也元和三年四月丁丑勅五月一日御殿受朝贺礼宜停　防要贞观十三年房元龄请三日一临朝二十三年诏每日常坐显庆二年隔日视事【六典注永徽二年诏太极殿五日一视事】　纪唐制以只日视朝文宗用双日贞元十八年七月乙亥罢正衙奏事　六典正至御承天门以听政【古之外朝】朔望坐建极视朝【古之中朝】皆常日两仪殿听朝视事【古之内朝】　国史庆厯七年诏读时令礼院约定仪注以通礼参用唐宣政殿朔望朝参仪草定
　　唐紫宸殿入閤仪
　　官志起居舎人若仗在紫宸内閤夹香案分立殿下监察御史开元七年诏随仗入閤左右翊中郎将入閤日一人升殿受状会要贞观五年正月诏谏官随中书门下及三品官入閤贞元七年十一月诏常参官入閤不得奔走故事朔望日御宣政殿见羣臣谓之大朝【立仗正衙】或御紫宸殿则唤仗自宣政两閤入所谓东西上閤门也自宗前未有此制开元后以朔望上盘食宗欲避正殿遂移紫宸殿唤仗自閤门入始有入閤之名敬宗宝歴初始以月朔御紫宸殿入閤开成元年正月【己酉】诏入閤日次对官班退立于东阶松下湏宰臣奏事毕齐至香案前各言本司事左右起居又待次对官奏事毕方出【敬宗长庆四年正月即位二月辛丒御紫宸殿羣臣初展入閤之仪】　五代会要唐制常参官每日朝退赐食谓之廊餐自干符后月旦入閤日赐食礼毕閤门宣放仗羣臣俱拜谓之谢食五代史李琪传唐末防乱朝廷礼坏天子未尝视朝而入閤之制亦废常参官日至正衙者闻传不坐即退独大臣奏事日一见便殿而侍从内诸司日再朝而已明宗即位【后唐】乃诏羣臣五日一随宰相入见内殿谓之起居李琪谓非唐故事请罢五日起居而复朔望入閤明宗曰五日起居吾思数见羣臣不可罢而朔望入閤可复【会要天成元年十一月乙酉诏朔望赐百官廊下餐】然唐故事天子日御殿见羣臣曰常参朔望荐食诸陵寝有思慕之心不能临前殿则御便殿曰入閤【宗以陵寝荐食不听政遂以为常】宣政前殿也谓之衙衙有仗紫宸便殿也谓之閤其不御前殿而御紫宸殿也乃自正衙唤仗由閤门而入百官俟朝者因随以入见故谓之入閤然衙朝也其礼尊閤宴见也其礼杀自干符后因乱礼缺天子不能日见羣臣而见朔望故正衙常日废仗而朔望入閤有仪其后习见遂以入閤为重至出御前殿犹谓之入閤至是而复然有司不能讲正凡羣臣五日一见入中兴殿便殿也此入閤遗制而谓之起居朔望一出御文明殿前殿也【文明殿两掖曰东西上閤门】反谓之入閤琪不能正也琪又建言入閤门有待制次对官论事而内殿起居一见而退【五代会要后唐天成元年七月御史台奏故事毎日百官入朝百官排仪仗金吾勘契入后有待制次对官各举论本司事左右起居分记言动付史馆编録】欲有言者无由自陈明宗乃诏起居日【天成元年八月己亥御文明殿百官入閤如月朔之仪】有言事者许出行自陈又诏百官以次转对【文明殿即唐贞观殿梁开平二年改在洛阳】　会要贞元十二年十月御史台奏御史内供奉者入閤日依宣政殿前班位次员外郎之后天祐三年六月勅文武百僚每月一入閤于贞观殿贞观殿朝廷正衙正至受朝贺比来视朔未正规仪宜于崇勲殿入閤【二殿皆在洛阳崇勲殿后唐曰中兴　五代会要有入閤仪开延英仪】　通鉴元和十五年十月壬午羣臣入閤退谏议大夫郑覃等五人进言时久无閤中论事者穆宗讶之　李渤传敬宗晏朝紫宸入閤帝久不出今按贞观中已自入閤之语不待开元间退御紫宸乃云入閤也宗亦曰鱼袋者五品以上入閤则合符宋庠曰坐朝日即为入閤未知何据
　　唐百官班序朝参名簿
　　百官志御史大夫朝会则率其属正百官之班序迟明列于两观文武职事九品以上及二王后朝朔望文官五品以上及两省供奉官监察御史员外郎太常博士日参号常参官武官三品以上三日一朝号九参官五品以上及折冲当畨者五日一朝号六参官文崇文馆国子监学生四时参凡诸王入朝及以恩追至者日参九品以上自十月至二月袴褶以朝五品以上有珂文武三品非职事官朝参名簿皆称曰诸公监察御史举不如法者鸿胪卿凡四夷君长以蕃望高下为簿朝见辨其等位　会要永徽元年十月五日京官文武五品依旧五日一参神龙元年四月初令五品以上朔望参日升殿食天宝十四载三月一日令分日入朝贞观六年八月御史大夫责殿中侍御史唐临以朝列不整景龙三年左台御史崔涖弹朝班不肃　舒元舆御史台中书院记御史毎朝会至含元殿西庑使朱衣从官传呼促百官就班迟晓列于两观之下监察二人立于东西朝堂甎道以监之鸡人报防押百官由通干观象入宣政门及班于殿庭则左右循使二人分押于钟鼔楼下若两班就食廊下又分殿中一人为使莅之谒者承防唤仗入东西閤门分监察二人立紫宸屏下以监其出入鑪起天子负斧扆听政自螭首龙墀南属于文武班则侍御史一人尽得弹举不如法者【仪衞志同】
　　唐贞元班序勅
　　通典贞元二年九月五日勅文武百官朝谒班序中书门下各以本官序供奉官在横班序若入閤则各随左右省主御史大夫中丞侍御史在左殿中侍御史在右通事舎人分左右立文武官行立班序通干观象门外序班武次文【含元殿前龙尾道下叙班旧无此仪唯合于通干观象门南序班】至宣政门文由东门入武由西门入至閤门亦如之退朝从宣政西门出【周礼先叙六官六典尚书省官本毎班请以尚书省为首】　会要贞元二十年十月御史中丞奏准贞元二年班序勅三院御史常参官兼者入本官班如内供奉里行入御史班二十一年五月又奏凖贞元班序勅云云横行位次依本班先后
　　唐朝位
　　百官志御史台凡朝位以官职事同者先爵爵同以齿致仕官居上职事官与散官勲官合班则文散官居职事之下武散官次之勲官又次之官同者异姓为后亲王嗣王任文武官者从其班官卑者从王品郡王任三品以下职事者居同阶品之上非任文武官者嗣王居太子太保之下郡王次之国公居三品之下郡公居从三品之下县公居四品之下侯居从四品之下伯居五品之下子居从五品之上男居从五品之下以前官召见者居本品见任之上以理觧者居同品之下本司参集者以职事为上下文武三品非职事官者朝参名簿皆称曰诸公
　　建隆崇元殿入閤
　　建隆元年八月戊辰朔御崇元殿【即天安殿宋太祖五行其礼然御前殿非唐旧矣】设仗衞百官入閤置待制候对官仗退赐廊下食【廊下食起唐贞观】三年八月丙戌朔御崇元殿入閤窦仪待制邉元范候对十一月乙卯朔御崇元殿入閤赵矩待制张澹候对四年四月壬午朔帝服通天冠绛纱袍御崇元殿视朝设金吾仗入閤艾頴待制马士元候对【八月庚辰朔亦如之】干德四年四月丙申朔御文明殿入閤【即文德殿一云大明殿　国史云文明当考】　太平兴国二年闰七月丁巳有司言八月一日入閤旧仪军校等不入殿庭起居文武官至位踧踖疾趍入沙墀再拜鞠躬不呼万嵗望如冬正朝贺例军校陪位拜舞礼毕先退门外序立文武官舞蹈如中书门下班从之制下会雨而止
　　建隆合班仪【乾徳定内外官仪制祥符定羣臣仪制】
　　建隆三年三月壬午【二十三日】有司上重定合班仪制先是乙亥诏学士班侍郎之上升六曹侍郎在给舎上郎中在补阙上员外郎在拾遗上节度使在六曹侍郎上中书侍郎下【余如故】干德二年二月戊申朔重定内外官仪制【有司请上将军在中书侍郎下大将军在少卿监下诸衞率副率在东宫五品下】淳化三年八月有司重定合班仪升尚书令于三师之上【时将画正仗图欲备官故也】五年六月甲辰诏翰林学士班丞郎之上　祥符元年正月庚寅【二十八日】有司上都亭驿酺宴班位圗天禧三年十一月辛酉【九日】閤门上大礼称庆合班圗【皇太子位在宰相上太子恳辞再请乃许】　祥符五年命学士李宗谔陈彭年详定羣臣仪制九月丁丑奏百官避宰辅及敛马分路之制　景祐五年八月閤门详定合班杂坐仪七年五月癸卯知杂御史王随请以御史台新降条目编为仪制从之立班圗【见圗类　又见礼制类】
  </div>
  <div class="pagination">
   <a href="玉海_page110.html">
    上一页
   </a>
   <span>
    ...
   </span>
   <a href="玉海_page106.html">
    106
   </a>
   <a href="玉海_page107.html">
    107
   </a>
   <a href="玉海_page108.html">
    108
   </a>
   <a href="玉海_page109.html">
    109
   </a>
   <a href="玉海_page110.html">
    110
   </a>
   <span class="current-page">
    111
   </span>
   <a href="玉海_page112.html">
    112
   </a>
   <a href="玉海_page113.html">
    113
   </a>
   <a href="玉海_page114.html">
    114
   </a>
   <a href="玉海_page115.html">
    115
   </a>
   <a href="玉海_page116.html">
    116
   </a>
   <span>
    ...
   </span>
   <a href="玉海_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
