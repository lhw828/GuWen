<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 188 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 188 页/共 284 页
  </h1>
  <div class="content">
   史记黄帝以师兵为营卫正义环绕军兵为营以自卫若辕门即其遗像
　　黄帝制兵
　　李靖问对【见阵法】　通典　通鉴外纪【见地理】
　　舜兵卫
　　文中子王道篇舜一嵗巡五岳国不费而民不劳兵卫少而征求寡也
　　夏六师
　　书征侯命掌六师　甘誓召六卿　诗正义夏时六军之将亦命卿其法与周同　家语夏后兴六师以征不序
　　周六军　六乡　六遂【见田制】
　　夏官大司马凡制军万有二千五百人为军王六军大国三军次国二军小国一军【疏上公为大国侯伯为次国子男为小国】军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【疏上士得号行司马及在军二十五人长中士号两司马五人长下士号公司马以司马主军军事立严虽卑亦同号也】注郑司农云春秋曰襄十四年成国不过半天子之军王为六军诸侯之大者三军可也诗常武整我六师文王曰六师及之【书张皇六师诗韎韐有奭以作六师】此周之为六军之见于经也【正义以当时有不信周礼者故引为证】春秋曰庄十六年王使虢公命曲沃伯以一军为晋侯此小国一军之见于也【夏为卒二十五人为两故曰广有一卒卒偏之两者】军师旅卒两伍皆众名也伍一比两一闾卒一旅旅一党师一州军一乡家所出一人将帅长司马者其师吏也凡军帅不特置选于六官六乡之吏自乡以下徳任者使兼官焉【疏州长职注云于军因为师帅自党以下注皆云因为旅帅因为卒长】　地官小司徒乃防万民之卒伍而用之五人为伍五伍为两四两为卒五卒为旅五旅为师五师为军以起军旅作田役比追胥令贡赋注此皆先王所因农事而定军令者也欲其恩足相恤义足相救服容相别音声相识乡之田制与遂同【疏郑注遂之军法如六乡以遂内不见出军之法唯有田制而已　司常注师都六乡六遂大夫也疏六乡大夫皆卿六遂大夫皆大夫也于涖众则曰师都于涖军则曰军吏】凡起徒役毋过家一人以其余为羡唯田与追胥竭作大军旅帅其众庶　大司徒令五家为比【有长】五比为闾【有胥】四闾为族【有师】五族为党【有正】五党为州【有长】五州为乡【有师】注司徒掌六乡乡师分而治之【小司徒大比六乡四郊之吏】　遂人五家为邻【有长】五邻为里【有宰】四里为鄼【有长】五鄼为鄙【有师】五鄙为县【有正】五县为遂【有师】注遂人主六遂若司徒之于六乡也六遂之地自逺郊以达于畿中有公邑家邑大都小都焉郑司农云百里内为六乡外为六遂【书疏一乡出一军乡为正遂为副】　族师十家为聮十人为聮八闾为聮　一乡五州二十五党百二十五族五百闾二千五百比一万二千五百家司马法万二千五百人为军天子六军出于六乡诸侯大国三军出于三乡【按司马法二十五人为两四两为卒五卒为旅五旅为师五师为军万二千五百人也】遂之制五县二十五鄙百二十五鄼五百里二千五百邻万二千五百家以起政役亦如之王国百里为郊乡在郊内遂在郊外六乡谓之郊六遂谓之野　易氏曰先王军制调兵必五数出兵必百数五家为比则五人之伍五比为闾则五伍之两以至五党为州则五旅之师五州为乡则五师之军其积数实起于五人之伍不五数不足以调兵也百人之卒成一小陈五百人之旅成一中陈二千五百人之师成一大陈万二千五百人之军成五大陈其积数实起于百人之卒不百数不足以出兵也春秋正义家出一人故乡为一军天子六军出于六乡则大国三军出自三乡其余公邑采地之民不在三军之数【诗公刘正义周之军赋皆出于乡家出一人故乡为一军诸侯三军出于三乡而已其余公邑采地不以为军若夏殷之世则通计一国之人以为军数】郑注小司徒司马法云成出革车一乗甲士十人徒二十人谓公卿大夫畿内采地之制杜注云甸出长毂一乗甲士三人步卒七十二人多是司马法而以周礼冠之谓诸侯邦国出军之法故不同古者用兵天子先用六乡六乡不足取六遂六遂不足取公卿采邑及诸侯邦国若诸侯出兵先尽三乡三遂乡遂不足然后总征境内之兵此一车甲士步卒总七十五人周礼大司马五人为伍云云大数不同者大司马所云谓乡遂出军及临时对敌布陈用兵之法此甲士三人步卒七十二人谓征课邦国出兵之时所征之兵既至临陈还同乡遂之法先偏后伍卒偏之两千夫长百夫长是临时对敌皆用卒两师旅也四丘为甸据上地言之若以上中下地相通则二甸共出一乗甸即乗也六十四井出车一乗故以甸为名鲁是大国甲兵先多僖公之世颂云公车千乗僖公之搜称革车千乗　三礼义宗周制天子六乡六遂诸侯大国三乡三遂小国一乡一遂乡及遂各万二千五百家乡内则立比闾族党州乡之名遂内则立邻里鄼鄙县遂之名俱有六等异其属官之名者别内外也然居郊之内而非乡民者谓防里邑之士居郊之外而非遂民者谓之公邑鄙之人六乡六遂及公邑之法则不为井田都鄙采地之制则为井田遂人所造沟浍者是乡遂之制小司徒所造丘甸者是采地之法　鲁语鲁季武子为三军叔孙穆子曰不可天子作师公帅之以征不徳【师谓六军】元侯作师卿帅之以承天子【师三军也】诸侯有卿无军帅教卫以賛元侯【次国之君有命卿无三军礼所谓次国二军小国一军谓以赋出军从征伐也】自伯子男有大夫无卿帅赋以从诸侯【无命卿也】是以上能征下下无奸慝　齐语管子曰圣王之治天下参其国而伍其鄙注国郊以内鄙郊以外也谓三分国都以为三军五分其鄙以为五属也圣王谓若汤武也　坊记疏据司马法之文诸侯车甲牛马皆计地令民自出若乡遂之众七十五人则遣出革车一乗甲士三人马四疋牛十二头恐非力之所能皆是国家所给故周礼巾车职毁折入赍于职币又质人云凡受马于有司者书其齿毛与其贾司兵云及授兵从司马之法以颁之及其受兵输亦如之是国家所给也　牧誓武王戎车三百两虎贲三百人注兵车百夫长所载也疏临敌对战布陈之时则依六乡军法【史记武王戎车三百乗虎贲三千人甲士四万五千人以伐纣　书疏车有七十二人三百乗当有二万一千六百人　刘敞曰誓司徒司马司空此三卿三军也诸侯以百乗为军不以万二千五百人为军下天子也一乗则一右右皆虎贲勇士也】泰誓大巡六师羡卒　大司马中秋郊野载旐【注云以其将羡卒也】　修闾氏与其国粥疏谓国家粥养未入正卒且为羡卒者　乡师疏六军之外别有民徒使役皆出于乡故乡师治其徒役　诗祈父笺六军之士出自六乡法不取于王之牙之士　采芑笺方叔戎车三千乗其士卒皆有佐师扞敌之用司马法兵车一乗甲士三人步卒七十二人宣王承乱羡卒尽起【羡谓家之副丁也】　公刘其军三单笺大国三军以其余卒为羡单者无羡卒也【疏公刘夏时诸侯周制因之三单是单而无副】　古者国有游倅田有余夫军有羡卒所以副其正也　曽子固曰周有天下诸侯之国千八百以中数率之通有兵二万五千为四千五百万而羡卒未在其数　古制莫备于周有井牧之田伍两之兵沟封之固郊闗之限循鼜之警壶之守不得已而用民则乡遂公邑三等采地以次召发不止则诸侯又不止则有遍境出之法乃知古人虽以礼义亷耻为域民固国之道未尝不设险用师以辅之也
　　周军制
　　见阵法类　李靖问对周之始兴太公实缮其法始于改都以建井亩戎车三百两虎贲三百人以立军制
　　周乗马法　军赋
　　汉刑法志殷周以兵定天下天下既定戢臧干戈教以文徳而犹设司马之官立六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食【田租也】赋以足兵故四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乗牛十二头甲士三人卒七十二人干戈备具是谓乗马之法一同百里提封万井除山川沈厈城池邑居园囿术路三千六百井定出赋六千四百井戎马四百匹兵车百乗此卿大夫采地之大者也是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国【包氏论语注谓井田方里为井一井为乗百里之国通有千乗】天子畿方千里提封百万井定出赋六十四万井戎马四万匹兵车万乗故称万乗之主戎马车徒干戈素具春振旅以搜夏拔舍以苗秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此先王为国立武足兵之大畧也　夏官大司马凡令赋以地与民制之上地食者参之二民可用者家三人中地食者半二家五人下地参之一家二人注赋给军用者也令邦国之赋亦以地之美恶民之众寡为制如六遂矣【疏按小司徒地有上中下按遂人上中下地与此合故云邦国如六遂】　地官小司徒三年大比则受邦国之比要乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事【孔子称子路千乗之国可使治其赋也古者以田赋出兵故谓兵为赋春秋所谓悉索敝赋是也　左传晋人曰羣臣帅赋舆注犹兵车】注赋谓出车徒给繇役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车十乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人疏此谓天子畿内采地法郑注论语道千乗之国亦引司马法彼是畿外邦国法彼革车一乗甲士三人步卒七十二人甲士少步卒多此士十人徒二十人比畿外甲士多步卒少外内有异故也凡出军之法先六乡赋不止次出六遂赋犹不止征兵于公邑及三等采赋犹不止乃征兵于诸侯赋犹不止则诸侯有遍境出之法则千乗之赋是也【牧誓疏若乡遂不足以召兵于邦国】　县师将有军旅则受灋于司马以作其众庶防其车人之卒伍疏司马主将事故先受出军多少及法式防其车人之卒伍则百人为卒五人为伍车亦有卒伍　鄼长若作其民而用之则以旗鼓兵革帅而至　稍人掌令丘乗之政令【注四丘为甸】若有防同师田行役之事则以县师之灋作其同徒輂辇帅而以至治其政令以聴于司马　左成元年作丘甲【毂梁以为丘作甲以农为工公羊注始使丘民作铠】注周礼四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之【礼封人疏三等采地之中故有丘甸井田之法】疏此注多是司马法【胡氏曰今作丘甲者是丘出一甲一甸之中共百人为兵一丘所出十八人积四丘而具一乗】　李靖问对太宗问楚广与周制如何靖曰周制一乗步卒七十二人甲士三人以二十五人为一甲凡三甲共七十五人楚人二广之法一乗至用百五十人　楚语国马足以行军公马足以称赋不是过也　礼记疏【坊记】古者方千里其中六十四井出兵车一乗此兵赋之法也按司马法云成方十里出革车一乗又云甸方八里出长毂一乗郑注小司徒云若通沟洫之地则为十里若除沟洫之地则为八里兵赋之法王畿之内六乡之法家出一人凡出军之法乡为正遂为副则遂之出军与乡同公邑出军亦与乡同其公卿大夫采地既为井田殊于乡遂则出军亦异于乡遂也故郑注小司徒井十为通云云此采地出军之制也王畿之外诸侯大国三军次国二军小国一军皆出乡遂费誓云三郊三遂是诸侯有遂也诸侯计地出军则司马法云四丘为甸出长毂一乗成元年作丘甲杜服俱引此文【公羊注十井共出兵车一乗】　刘子天子之老请帅王赋元戎十乗以先启行积仓于邠峙粮于申防搜之备取于卫古人藏赋于民如此春秋时齐桓之师郑共资粮晋军楚地食其军谷鄫无赋于司马【政象无而四司马之官皆已去籍郑康成诸儒直以穰苴司马法为证】　周书武顺解五五二十五曰元卒一卒居前曰开【犹啓】一卒居后曰敦【犹殿】左右一卒曰闾四卒成卫曰伯三伯一长曰左三左一长曰右三右一长曰正三正一长曰卿三卿一长曰辟【君也】此谓诸侯三军
　　周八次八舎　七萃
　　天官宫正以时比宫中之官府次舍之众寡注次诸吏直宿若今部署诸庐者舍其所居寺疏此次若匠人云外有九室九卿治之诗云适子之馆兮卿士所之之馆在天子之宫中寺即舍也官府退息之处　宫伯掌王宫之士庶子凡在版者授八次八舍之职事注卫王宫者必居四角四中于徼便也郑司农云庶子卫王宫在内为次在外为舍谓次其宿卫所在舍其休沐之处疏舍若掌舎之舎【宫正宫伯居卫之制虎贲旅贲行卫之制】　内宰治王内之政令分其人民而居之注均宿卫　掌舍掌王之防同之舍设梐枑再重注杜子春云行马郑云行马再重者以周卫有内外列　地官稾人享士庶子注卿大夫士之子弟宿卫王宫者　小司徒疏按书云余子皆入学则余子不得为羡是宿卫之人　秋官司帅四翟之守王宫防宫正掌宫中官府宫伯掌其子弟司寤氏疏言行夜徼者若宫伯掌授八次八舍注
　　云于徼便也　穆天子王勤七萃士七萃之士曰髙奔戎　文选王元长【融】曲水诗序七萃连镳虞子阳【羲】诗云屯七萃士注穆天子曰天子赐七萃之士注萃聚也亦犹传有七舆大夫聚集有智力者为王之爪牙【文选注纪年曰周穆王三十七年征伐大起九师东至于九江】　汉地理志成臯注师古曰穆天子云七萃之士生捕虎天子蓄之东虢号曰虎牢【水经注引穆天子七萃之士捕虎】　白居易云周设七萃汉列八屯皆以拱卫王宫肃严徼道　虎贲缀衣无非吉士侍御仆从防匪正人掌固颁士庶子及众庶之守诸子授车甲合卒伍置有司以军法治之不特王国为然都家司马各掌士庶子及众庶车马兵甲之戒令宿卫非宫正之羣吏则宫伯之士庶子所谓执矛戈立阶戺皆冕衣裳者非若后世但以兵卫也昔周公作立政汲汲于用贤而以虎贲缀衣趣马携仆列诸左右常伯三事之下常伯三事皆大臣也名位尊矣视趣马缀衣至不等而一概言之以大臣进见有节敷奏有常而朝夕与王燕者则斯人也必以士为之则必公卿所自简除考课是故分于列卿而冡宰之治特详书曰昔在文武侍御仆从罔匪正人以旦夕承弼厥辟由此其选也方周公之教世子也周公之子伯禽卫康叔之子牟齐太公之子伋俱事成王伯禽牟伋葢宿卫国子也他日能为显诸侯而成王与之处则相观之善益多　王宫宿卫有官府之吏有国之士庶子有守王宫之民　古者执戈防以宿卫王宫皆士大夫职之无事而奉燕私则从容养徳有膏泽之润有事而司御侮则坚明守义无腹心之虞秦汉陛楯执防尚余一二　康王即位同召六卿而命仲桓南宫毛者必太保宣王南征程伯休父实为司马而整六师者大师皇父也一相处内无所不统　周公东征四国是皇此上公为军将韎韐有奭以作六师此诸侯世子为军将　周公指虎贲与常伯同戒于王欲其知恤自诸侯入典亲兵
　　周虎贲　旅贲
　　书牧誓武王虎贲三百人【孟子史记云三千人武王曰予有臣三千】疏若虎之贲走逐兽言其猛也军内骁勇选而为之乐记云虎贲之士说剑谓此也　立政缀衣虎贲　顾命师氏虎臣【注虎贲氏】太保命仲桓南宫毛俾爰齐侯吕伋以二干戈虎贲百人逆子钊南门之外【注伋为天子虎贲氏】　礼夏官虎贲氏【下大夫二人中士十有二人虎士八百人】掌先后王而趋以卒伍【注虽羣行亦有局分疏五人为伍百人为卒】舎则守王闲【梐枑】王在国则守王宫【为周卫】旅贲氏【中士二人下士十有六人】掌执戈盾夹王车而趋左八人
　　右八人【下士十六人夹王车中士是官首为之帅】车止则持轮　司士虎士在路门之右　司戈盾授旅贲及虎士戈盾　国语叔孙穆子曰天子有虎贲习武训也诸侯有旅贲御灾害也卫武公在舆有旅贲之规　左僖二十八年王赐晋侯虎贲三百人弓虎贲文公受之以有南阳之田胡氏曰王者六军乃畿内井牧之什伍也天子亲卫
　　则虎贲之士而已　周书世俘云甲申百弇以虎贲誓命伐卫告以馘俘尅殷云王既以戎车虎贲驰商师晋天文志武贲一星在太防西蕃北下旄头之骑官也
　　周宿卫令
　　天官宫正防其什伍而教之道艺注五人为伍二伍为什防之者使之辈作辈学相劝帅且寄宿卫之令　内宰宪禁令于王之北宫而纠其守注守宿卫者　夏官司士王族故士注故为士晚退留宿卫者　秋官脩闾氏掌比国中宿互者注郑司农云宿宿卫也互行马行夜击柝
　　周畿兵
　　左襄十六年穆叔赋圻父注周司马掌封畿之兵甲故谓之圻父　诗祈父注司马也职掌封祈之兵甲疏掌封畿兵甲通作畿字古字通用【尚书作圻】司马掌禄士故司士之官属焉是爵禄黜陟由司马也其属又有司右之官主勇力之士故爪牙属司马也
　　鲁三军
　　左襄十一年季武子将作三军【注鲁本无中军惟上下二军皆属于公】告叔孙穆子曰请各征其军穆子曰政将及子子必不能武子固请三分公室而各有其一【公羊云益司马作中卿官】昭五年舍中军　疏鲁有二军有事则三卿更互帅之以征伐不得専其民也季氏欲専其民假立中军因以改作【国语云遂作中军】礼明堂位云成王封周公地方七百里必有三军鲁颂閟宫颂僖公云公徒三万郑注云大国三军合三万七千五百人言三万举成数也则僖公复古制亦三军矣自文公以来霸主之令军多则贡重自减为二军【周礼疏僖公时二军作诗之人举鲁盛时而言鲁公伯禽之时则三军】三子自以采邑之民为己之私乗如子产出兵车十七乗之类是以其私家车乗也　鲁颂公车千乗公徒三万注大国之赋千乗疏千乗有七万五千人与下公徒三万数不合此自谓计地出兵非彼三军之车也【鲁之公车千乗不过公徒三万如司马法则当出七万五千人】　坊记制国不过千乗疏异义云鲁颂云公车千乗谓大总计地出军也公徒三万谓乡遂兵数也是国界计地与乡遂数不同诸侯成十里出赋之时虽革车一乗甲士三人步卒七十二人其临敌对战之时则同乡法五人为伍五伍为两之属也左邲之战楚广有一卒卒偏之两又云两之一卒适吴是临军对阵同乡法也牧誓武王戎车三百两孔注云一车步卒七十二人则出军之法也云千夫长百夫长谓对敌时也成国之赋千乗谓公侯之封也千乗之赋地方三百十六里有畸周礼公五百里侯四百里其地虽过兵赋唯千乗
　　晋三军　六军　二军　被庐法
　　左闵元年晋侯【献公】作二军【上军下军】　僖十五年晋作州兵二十七年晋搜被庐作三军谋元帅【文公复大国之礼】郤縠中军郤溱佐之狐毛上军偃佐之栾枝下军先轸佐之荀林父御戎魏犫为右【杜预曰晋常以春搜改政令敬其始也　大搜示礼一战而伯】昭二十九年冬仲尼曰文公作执秩之官为被庐之法【应劭曰作执秩为六官之法】僖二十八年城濮之战晋车七百乗晋作三行以御狄三十一年作五军以御狄　庄十六年王命曲沃伯以一军为晋侯　文六年春搜于夷舍二军改搜于董　文十七年搜黄父　宣十四年搜郑成二年鞌之战晋车八百乗【正义计有六万人唯三卿帅之　赵盾纳捷菑八百东】　成三年十二月作六军　襄八年晋君方明四军无阙八卿和睦【上中下新军军有二卿】　襄十三年搜緜上新军无帅使其什吏率其卒乗官属以从于下军正义什吏谓十人之长也周礼夏官序云凡制军万有二千五百人为军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长不言十人有长夏官所云周礼之正法量时制事未必尽然尚书牧誓有千夫长百夫长齐语管子设法五人为伍五十人为小戎二百人为卒二千人为旅万人为军吴语王孙雄设法百人为行十行一旌十旌一将军引司马法云十人之帅执铃百人之帅执铎千人之帅执鼓万人之将执大鼔三者数人置帅皆以什计之异于周礼则晋人为军或十人置吏也　襄十四年舎新军成国不过半天子之军周有六军诸侯之大者三军可也【疏郑云方四百里以上为成国成国唯公与侯春秋之世郑置六卿未必不为三军】　昭十三年治兵邾南甲车四千乗【三十万人】叔向曰寡君有甲车四千乗在【时晋国唯立三军】
　　齐内政　三军　楚军政
　　国语管子曰昔者圣王治天下参其国【三分国都以为三军】而伍其鄙【五分其鄙以为五属】定民之居成民之事公曰定民之居若何曰云云于是制国以为二十一乡【二千家为一乡二十一乡凡四万二千家此管子所制非周法也】工商之乡六【二者不从戎役】士乡十五【士军士也十五乡合三万人是为三军】公帅五乡焉【五乡万人是谓中军公所帅也】国子帅五乡焉髙子帅五乡焉【皆齐上卿各帅五乡为左右军】参国起按以为三官臣立三宰【三卿也】工立三族市立三乡泽立三虞山立三衡管子曰君若欲速得志于天下诸侯则事可以隠令可以寄政作内政【国政也】而寄军令焉于是制国五家为轨轨为之长十轨为里里有司四里为连连为之长十连为乡乡有良人焉【乡大夫】以为军令五家为轨故五人为伍轨长帅之【居则为轨出则为伍所谓寄政也】十轨为里故五十人为小戎【兵车也有司之所乗古者戎车一乗步卒七十二人今齐五十人】里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之【毎一军为五乡也乡帅卿也万人为军齐制也周则万二千五百人为军】三军故有中军之鼓有国子之鼓有髙子之鼓春以□振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死丧同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀守则同固战则同彊君有此士也三万人以方行于天下【管子云有此教士三万人横行天下】以诛无道以屏周室天下大国之君莫之能御也正月之朝乡长复事君亲问焉国子髙子退而修乡乡退而修连连退而修里里退而修轨轨退而修伍伍退而修家匹夫有善可得而举也有不善可得而诛也政既成乡不越长朝不越爵民皆勉为善公曰伍鄙若何对曰制鄙三十家为邑邑有司【制野鄙之政也此下与郊内之政异】十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉【五属四十五万家】立五正各使聴一属焉是故正之政聴属牧政聴县【牧五属大夫也】下政聴乡【下政县帅也】正月之朝五属大夫复事公择是寡功者而讁之五属大夫于是退而修属属退而修县县退而修乡乡退而修卒卒修邑邑修家政既成以守则固以征则彊有革车八百乗【齐法五十人为小戎车八百乗有四万人】兵车之防六乗车之防三诸侯甲不解累兵不解翳弢无弓服无矢隠武事行文道帅诸侯而朝天子教大成定三革隠五刄朝服以济河而无怵惕焉　管子内言【同国语】作内政而寓军令焉为髙子之里为国子之里为公里三分齐国以为三军择其贤民使为里君乡有行伍卒长则其制令且以田猎因以赏罚桓公问管仲对以参国伍鄙立五乡以崇化建五属以厉武寄兵于政因罚备器械以车百乗卒千人以縁陵封夷仪封邢车五百乗卒五千人以楚丘封卫　左传闵二年齐侯使公子无亏帅车三百乗甲士三千人以戍曹【注车甲之赋异于常】　襄二十三年秋齐伐卫先驱【前锋军】申驱【次前军】贰广【公副车】啓【左翼】胠【右翼】大殿【后军】驷乗【四人共乗殿车　疏啓胠是在旁之军名之曰啓或使之先行诗云以先啓行】汉刑法志齐桓公任管仲公问行霸用师之道于是
　　作内政而寓军令焉【云云】　李靖问对管仲制齐之法【云云】亦由司马法一师五旅一旅五卒之义焉其实皆得太公之遗法　韩非子郭偃之始治也文公有官卒管仲之始治也桓公有武车戒民之备也　吴子齐桓募士五万以霸诸侯晋文召为前行四万以获其志　史记律书齐用王子申明军约赏罚必信　左宣十二年随武子曰蒍敖择楚国令典军政不戒而备　管子立政篇分国以为五乡乡为之师分乡以为五州州为之长分州以为十里里为之尉分里以为十游游为之宗十家为什五家为伍什伍皆有长焉　晋语士蒍曰古之为军也军有左右阙从补之成而不知是以寡败周书大聚云五户为伍以首为长十夫为什以年为
　　长　尉缭子伍制令军中之制五人为伍十人为什五十人为属百人为闾　左哀公十七年越子为左右句卒注钩伍相着别无左右也　汉书晁错言臣闻古之制边县以备敌使五家为伍伍有长十家一里里有假士【大也】四里一连连有假五百【师名也】十连一邑邑有假皆择其道之贤材有防【保防之能也】习地利知民心者居则习民于射法出则教民于应敌故卒伍成于内而军政定于外
　　古者什伍之法于州乡则聮其民于师田则聮其徒于宿卫则聮其官故能以中国为一人而无内患为属聮卒州以聮其国为长帅正伯以聮其人故能以天下为一家而无外虞
　　齐技击　魏武卒　秦锐士
　　荀子议兵【汉刑法志】孙吴尚势利而贵变诈施于暴乱之国上下离心故可变而诈也仁人在上何可当也以桀诈尧夫何幸之有若齐之技击得一首则受赐金事小敌脆则媮可用也事钜敌坚则涣然离矣是亡国之兵也【史记蘓秦说齐宣王曰三军之良五家之兵进如锋矢战如雷霆解如风雨荀卿所谓技击也　锋矢战国策作疾如锥矢】魏氏武卒衣三属之甲操十二石之弩负矢五十个置戈其上冠胄带劒赢三日之粮日中而趋百里中试则复其户利其田宅如此则其地虽广其税必寡其气力数年而衰是危国之兵也【史记蘓秦说魏襄王曰地方千里武士二十万所谓武卒也】秦人其生民也陿阸其使民也酷烈刦之以势隠之以阨狃之以赏庆道之以刑罚使民所以要利于上者非战无由也功赏相长五甲首而隷五家是最为有数故能四世有胜于天下然皆干赏蹈利之兵庸徒鬻卖之道耳未有安制矜节之理也故虽地广兵彊鳃鳃常恐天下之一合而共轧已也至于齐桓晋文之兵可谓入其域而有节制矣然犹未本仁义之统也故齐之技击不可以遇魏之武卒魏之武卒不可以直秦之锐士秦之锐士不可以当桓文之节制桓文之节制不可以敌汤武之仁义【汉志齐愍以技击彊魏惠以武卒奋秦昭以锐士胜　卫鞅令民为什伍有军功者各以率受上爵　内急耕织之业以富国外重战伐之赏以劝戒士　魏公子无忌得选兵八万人击秦　王翦什推二人从军】
　　汉材官骑士
　　纪髙帝二年五月汉王屯荥阳萧何发闗中老弱未傅者悉诣军注如淳曰律年二十三傅之畴官汉仪注民年二十三为正一嵗为卫士一嵗为材官骑士习射御骑驰战陈年五十六乃免就田里民凡在官三十四年【韩师说二十从役三十受兵班昭曰古者十五受兵六十还兵　太公六韬有选车士骑士之法取年四十以下长七尺以上名曰武车武骑之士】十一年秋七月发上郡北地陇西车骑巴蜀材官及中尉卒三万人为太子卫军霸上注应劭曰材官有材力者张晏曰材官骑士习射御骑驰战陈【材官骑士散在郡国虎符羽檄召而后来】常以八月太守都尉令长丞防都试课殿最水处则习船边将万骑行障塞光武时省惠帝七年冬十月发车骑材官诣荥阳太尉灌婴将文帝三年五月发中尉材官属卫将军军长安　景
　　帝后二年春发车骑材官屯鴈门　武帝元光二年六月李息为材官将军屯马邑谷中六年秋韩安国为材官将军屯渔阳【言方佃作时请且罢屯】　宣帝神爵元年发材官骑士羌骑诣金城　后纪光武建武七年三月丁酉诏罢轻车骑士材官楼船士及军假吏令还复民伍【车若近代伐车骑若今武马】注汉官仪曰髙祖命天下郡国选能引闗蹶张材力武猛者为轻车骑士材官楼船常以立秋后讲肄课试各有员数平地用车骑山阻用材官水泉用楼船今悉罢之【应劭汉官曰自郡国罢材官骑士之后官无警备实啓戎心一方有难三面救之黔首嚣然不及讲其射御用其戒誓一旦驱之以即强敌犹鸠鹊捕鹰鹯豚羊弋豺虎每战常负王旅不振逺征三边殊俗之兵忿鸷纵横】　列韩安国汉伏兵车骑材官三十余万匿马邑旁谷中　赵充国神爵元年【三月】发三河颍川沛郡淮阳汝南材官金城陇西天水安定北地上郡骑士诣金城充国奏罢骑兵屯田　黄霸为京兆尹发骑士诣北军　赵广汉按蘓贤为骑士屯霸上不诣屯所乏军兴　霍光传发材官轻车北军五校　刑法志汉兴踵秦而置材官于郡国【然则材官即秦法秦二世召材士五万人屯卫咸阳　灌婴传秦骑士李必骆甲】　补兵志材官骑士属郡都尉以嵗八月太守都尉令长丞为防都试水处为楼船令丞尉亦各统其县守尉不得専也大抵金城天水陇西安定北地河东上党上郡多骑士三河颍川沛郡淮阳汝南巴蜀多材官江淮以南多楼船士其兴发量地逺近【巴蜀三河颍川有材官上郡北地陇西有车骑庐江防稽寻阳有楼船三者随土之宜参互以设】若宣帝以沛郡淮阳汝南征西羌葢罢民矣
　　郡国不擅斥骑士
　　赵广汉坐擅斥除骑士
　　非教士不得召发
　　燕王旦传策曰非教士不得从征
　　以功推迁得至将相
　　列申屠嘉梁人以材官蹶张迁为队帅积功至淮阳太守【如淳曰多力能足蹋强弩者律为蹶张士】　周勃沛人为材官引彊【孟康曰如今挽彊司马】　赵充国始为骑士以六郡良家子补羽林　霍去病骑士孟已有功赐爵闗内侯
　　然其试骑士有为伍分左右部置军假司马千人或至坐死
　　韩延夀在东郡时试骑士治饰车甲
　　而诸侯王不得领库兵饬武备
　　燕王旦诈言以武帝时受诏领库兵饬武备数阅其车骑材官卒策曰非教士不得从征
　　武帝之后有选募有罪徒其选募曰勇敢
　　武纪天汉四年发勇敢士击匈奴　李陵传将勇敢五千人教射张掖酒泉以备胡天汉二年陵自请曰臣所将屯边者皆荆楚勇士竒材劔客也
　　曰奔命
　　昭纪始元元年夏发犍为蜀郡奔命击益州注应劭曰旧时郡国皆有材官骑士以赴急难今夷反常兵不足以讨之故权选取精勇闻命奔走故谓之奔命李斐曰平居发者二十以上至五十为甲卒今五十防上至二十防下为奔命　丙吉传边郡发奔命
　　曰伉健
　　宣纪本始二年大发选郡国吏三百石伉健习骑射者皆从军　赵充国奏四月草生发郡骑及属国胡骑伉健各千倅马什二就草
　　曰豪吏
　　王温舒防宛军发诏召豪吏
　　曰应募
　　宣纪神爵元年发三辅中都官徒弛刑及应募佽飞射士　列传赵充国愿罢骑兵留弛刑应募及淮阳汝南步兵与吏士私从者【雷被愿奋击匈奴曰私从李广传负私从者不与】冯奉世复发募士万人　常惠自奋应募
　　其罪徒曰谪民曰恶少曰亡命曰徒曰犯刑曰罪人曰应募罪人至于中兴并尉职罢都试材官骑士还复民伍葢长从募士多而郡国之兵壊矣
　　后传建武二十四年武陵五溪蛮反马援将十二郡募士及弛刑四万余人击之
　　汉创秦故始令天下县邑城【髙六年十月】而材官骑士嵗时讲肄然其给事郡国唯更卒卫士而材官骑士非虎符不得辄发唯当防之边特异内郡
　　汉官仪边郡不给卫士材官　汉旧仪边郡太守将万骑行障塞　赵充国奏云北边自敦煌至辽东万一千五百余里乗塞列隧有吏卒数千人虏数大众攻之而不能害　功臣表吕腾以骑士驹几以属国骑　翟方进子义为东郡守以九月都试日斩观令因勒其车骑材官士【汉兵散于郡国虽郡守不得擅发其属县】　后李通光武相结定议期以材官都试骑士日因号令大众注汉法以立秋日都试谓课殿最也　冦恂曰上谷控万骑
　　补兵志更卒曰践更秦爵不更不为更卒左右中更主领更卒其畨上尉主之郡国役使过律若过员皆坐免其不役而収其直谓之更赋　食货志董仲舒曰秦法月为更卒已复为正一嵗屯戍一嵗力役三十倍于古汉兴循而未改　史大事记髙后五年令戎卒嵗更　晁错今逺方之卒守塞一嵗而更不如选常居者又云材官驺发【驺谓矢之善者发驺矢以射也】矢道同的则匈奴之革笥木荐弗能支也平地通道则以轻车材官制之益以边郡之良骑　髙帝纪五年九月发河东上党骑屯北地　昭纪始元二年冬发习战射士屯田张掖　后皇甫规上疏求自効曰愿假臣两营二郡屯列坐食之兵五千出其不意注两营谓马贤及赵冲等二郡谓安定陇西也　刘赐更始二年春就国于宛典将六部兵伯升初起置六部之兵
　　汉初调发犹近古髙帝中尉卒止军霸上文帝发中尉材官止军长安畿兵犹未逺出也元鼎六年中尉卒击南越矣神爵元年羽林孤儿胡越骑诣金城矣京师之兵越临边境非古也
　　五行志文三年夏诏丞相灌婴车骑士八万五千人诣髙奴击右贤王后六年春先是车骑材官屯广昌是嵗二月复材官屯陇西后匈奴大入上郡云中烽火通长安三将军屯边【令免蘓意张武】又三将军屯京师【周亚夫刘礼徐厉】景中三年秋先是匈奴冦边中尉不害将车骑材官士屯代髙栁　冯唐为车骑都尉主中尉及郡国车士　武纪元鼎六年冬十月发陇西天水安定骑士及中尉河南河内卒十万人遣李息徐自为击西羌平之征和元年十一月发三辅骑士大搜上林【平凖书非吏比者三老比边骑士】　宣纪本始二年秋大发兴调闗东轻车锐卒选郡国吏三百石伉健习骑射者皆从军凡五将军兵十五万骑击匈奴　后冦恂守河内遣谷崇将突骑为军锋　吴汉曰渔阳上谷突骑天下所闻拜大将军持节北发十郡突骑建武八年勑汉曰诸郡甲卒坐费粮食宜悉罢之耿弇见郡尉试骑士于是好将帅之事【上谷耿况渔阳彭宠】
　　【各发突骑二千匹步兵千人】　彭宠传发步骑三千人　何进发太山郡强弩【前地理志南郡有发弩官主教放弩】
　　汉调兵有四县有更卒边有繇戍中都有卫士都尉有材官车骑楼船【三者随土之宜参互以设　详见上】皆以民更代卫士衣食县官其余则否
　　史大事记文十三年除戍卒令　贾山减外繇卫卒　昭纪元平元年二月诏日者减外繇　宣纪五鳯四年正月以边塞亡冦减戍卒什二　霍去病浑邪降减陇西北地上郡戍卒之半以寛繇役　魏相河南卒戍中都官者二三千人　武帝以淮阳天下郊劲兵处徙灌夫为太守　冯绲南征武陵受丹阳精兵之锐　闗东甲卒　蜀诸葛亮表曰賨叟青羌散骑武骑一千余人
　　汉闗中兵
　　纪髙帝二年二月癸未闗中卒从军者复家一嵗五月屯荥阳萧何发闗中老弱未傅者悉诣军六月兴闗中卒乗边塞三月告诸侯曰悉发闗中兵收三河士南浮江汉以下击楚六月壬午立太子令诸侯子在闗中者为卫十一年七月发上郡北地陇西车骑巴蜀材官及中尉卒三万人为皇太子卫军霸上　列张良汉十一年【纪在七月】黥布反上自将而东羣臣居守皆送至霸上良至曲邮见上因说上令太子为将军监闗中兵【叔孙通为太傅良行少傅事】　曹参汉二年拜为假左丞相入屯兵闗中萧何计户转漕给军汉王数失军何常兴闗中卒辄
　　补阙上以此剸属任何闗中事　后皇甫规为中郎将持节监闗西兵讨零吾等




　　玉海卷一百三十六
&lt;子部,类书类,玉海&gt;
　　钦定四库全书
　　玉海卷一百三十七
　　宋　王应麟　撰
　　兵制
　　兵制【二】
　　汉南北军屯　五营五校
　　刑法志髙祖躬神武之才行寛仁之厚总擥英雄天下既定踵秦而置材官于郡国京师有南北军之屯　高后纪【又外戚】以吕禄为上将军居北军吕产为相国居南军太尉勃欲入北军不得入襄平侯纪通尚符节乃令持节矫纳勃北军【太尉勃身率襄平侯通持节承诏入北军】勃既将北军然尚有南军丞相平召朱虚侯章佐勃勃令章监军门令平阳侯告卫尉【卫尉掌宫门卫屯兵即所谓南军也】毋纳相国产殿门产不知禄已去北军入未央宫殿门弗纳　文纪帝入未央宫夜拜宋昌卫将军领南北军【一云镇抚】张武为郎中令行殿中二年十一月诏罢卫将军军　百官表中垒校尉掌北军垒门续志北军中一人掌监五营中兴省中垒但置中【典领之官则太尉上将军卫将军分掌之吏则中垒校尉中僚属之员则军正与丞　如中垒校尉军丞使者中北军所掌见于汉史而南军尠闻】　史记武帝使任安防北军安为北军使者防军太子立车北军南门外召安与节令发兵安拜受节入闭门不出【汉书刘屈牦传戾太子召监北军使者任安发北军兵安受节不肯应】　列江充为直指使者贵戚子弟令各以秩次输钱北军凡数十万举劾贵戚近臣令身持北军击匈奴　胡建武帝天汉中监军御史穿北军垒垣为贾区守军正丞建斩之【师古曰南北军各有军正又置丞建兼守之　刘向注汉仪注北军尉一人主上书者狱】　张安世罢车骑将军屯兵更为卫将军两宫卫尉城门北军兵属焉【史记张次公武帝时为将军将北军】　黄霸守京兆尹发骑士诣北军马不适士劾乏军兴　北军钱官【史记任安辱北军钱官小吏公孙敬声擅用北军钱】　天文志元鳯五年六月发三辅郡国少年诣北军　后传吴汉发北军五校　臧宫建武十九年将北军及黎阳营围原武贼　中山王焉北军胡骑便兵善射弓不空发中必决眦　唐六典南军若今诸卫也北军若今左右羽林也【通典同　李揆曰汉以南北军相制】　补兵志南军则卫士是也北军在未央北为军垒垣置中垒校尉以一校守之有事屯兵其中事已辄罢武帝时有诸校尉则常屯矣汉宫城门内为南军宫卫屯兵属焉卫尉主之京城门外为北军京辅兵卒焉中尉主之二军卫士皆调发郡国材官骑士为之自武帝増八校胡越骑皆属中尉而北军始有召募之兵又于光禄勲增羽林期门而与卫尉同掌宫门而南军始有长从之兵又发中尉卒征西羌而京师之兵始逺调昭宣以来禁旅列屯有警则发虽金城之逺羽林胡越骑亦从中而遣自是之后募外兵以从军如始元二年募吏民击益州本始二年选伉健习骑射者从军而更代之法寖弛【据未央之掖势亦危矣而北军足以制之发长乐武库之兵事亦亟矣而三辅之卒足以制之　自武帝増校尉而事征伐而京邑始轻自宣帝发卫兵以诣边郡而禁旅始疎】　南军有郎卫有兵卫掌出入宫禁为宿卫彼北军止于防城耳故宣帝光武时霍光吴汉之丧皆以北军防送故注曰不以南军重之也　选取则民年二十三而用五十六而退更休则一嵗为卫士一嵗为材官阅习则西京曰都肄东京曰乗之秦之军制内有屯卫外置材官汉南北军之屯葢因秦之屯卫而更其制也　葢寛饶传卫卒愿留更一年是郡国畨上于南军之制黄霸为京兆尹发骑士诣北军是三辅畨上于北军之制南军犹调于郡国北军苐调于京辅犹为近古也古者前朝后市王宫在南故汉卫宫之兵在城内者为南军卫城之兵在城外者为北军中兴置北军中以监五营始谓五校为北军　太防中居紫垣外布环以钩陈翼以羽林北落天垂象圣人则之奠都建极雄据胜势鸠天下重师宿屯皇京所以壮本根严主威控万邦也黄帝盛兵师之卫苍姬众虎贲之旅炎刘定宪屯分南北卫列东西
　　【南军】汉期门　虎贲郎　官骑　佽飞射士
　　百官表期门属郎中令掌执兵送从武帝建元三年初置比郎无员多至千人有仆射秩比千石平帝元始元年更名虎贲郎置中郎将秩比二千石【少府有佽飞水衡有辑濯】列东方朔传建元三年防行始出北至池阳西至黄山南猎长杨东游宜春防行常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号　霍光废昌邑王车骑将军安世将羽林骑太后盛服坐武帐中期门武士陛防陈列殿下　甘延夀以良家子善骑射为羽林投石拔距絶于等伦尝超逾羽林亭楼由是迁为郎试弁为期门　介子传有期门郎遂成　董忠有材力给事期门　上官桀为羽林期门郎　谯【后汉】永始二年成帝始作期门以警卫不修上书谏
　　宣纪神爵元年三月西羌反发三辅中都官徒弛刑及应募佽飞射士羽林孤儿胡越骑羌骑诣金城注服防曰周时度江越人在船下负船将覆之佽飞入水杀之汉因以材力名官如淳曰吕氏春秋【又见淮南子】荆有兹非得宝劔于干将渡江中流两蛟绕舟兹非拔劔赴江刺两蛟杀之荆王闻之仕以执圭后世以为勇力之官兹佽音相近臣瓉曰本秦左弋官也武帝太初元年改曰佽飞官有一令九丞在上林苑中结矰缴弋鳬鴈嵗万头以供祀宗庙诗曰决拾既佽师古曰取古勇人以名官熊渠之类是也亦因取其便利轻疾若飞故号佽飞赵充国将兵伐先零子右曹中郎将卭将期门佽
　　飞羽林孤儿胡越骑为支兵赐玺书曰已诏中郎将卭将胡越佽飞射七歩兵二校益将军兵　冯奉世为右将军永光二年秋西羌反发越骑迹射佽飞彀者羽林孤儿　西都赋期门佽飞列刃攅鍭　西京赋陈虎旅于飞亷正垒壁乎上兰
　　续志虎贲中郎将主虎贲宿卫【注蔡质汉仪曰主虎贲千五百人无常员戴鹖冠次右将府　第五伦言虎贲中郎将典司禁兵】左右仆射主虎贲郎习射左右陛长主直虎贲朝防在殿中虎贲中郎虎贲侍郎虎贲郎中节从虎贲皆无员掌宿卫侍从自节从虎贲久者转迁才能差髙至中郎【注虎贲旧作虎奔言如虎之奔也王莽以古有勇士孟贲故名焉孔安国曰若虎贲兽言甚猛】　列传铫期拜卫尉帝常轻与期门近出期顿首车前曰臣闻古今之戒变生不意诚不愿陛下防行数出帝为之回舆而还　隂兴建武二年守期门仆射典将武骑从征伐操持小葢率先期门　马成为期门从征伐　东海王彊建武二十八年赐虎贲旄头　中山王焉永平二年冬就国从以虎贲官骑【注汉官仪驺骑王家名官骑】焉辞显宗报曰今五国各官骑百人皆北军胡骑便兵善射所以重蕃职也　窦武将虎贲羽林廐驺都劔防士千余人屯朱雀掖门　袁绍被以虎文注续志曰虎贲将冠鹖冠虎文单衣襄邑嵗献织成虎文衣　国语叔孙穆子曰天子有虎贲习武训也诸侯有旅贲御菑害也【卫武公在舆有旅贲之规】大夫有贰车备承事也士有陪乗告奔命也
　　汉羽林　羽林令　岩郎　建章营骑　六郡良家
　　百官表羽林属郎中令掌送从次期门武帝太初元年初置名曰建章营骑后更名羽林骑【车骑将军安世将羽林骑】又取从军死事之子孙养羽林官教以五兵号曰羽林孤儿羽林有令丞宣帝令中郎将骑都尉监羽林秩二千石【羽林令中兴省　窦固迁中郎将监羽林士】　地理志汉兴六郡良家子选给羽林期门以材力为官名将多出焉【六郡陇西天水安定北地上郡西河　赵充国李广陇西冯奉世上党甘延夀北地董卓陇西　匈奴賛文帝从六郡良家材力之士驰射上林】　天文志虚危南有众星曰羽林天军军西为垒【晋志羽林四十五星在营室南】　功臣表许瘛以汉三年用赵右林将【史记作羽林将】初击定诸侯【师古曰林将犹言羽林之将也】　宣纪【见前佽飞】注应劭曰天有羽林大将军之星林喻若林木之盛羽羽翮鸷击之意故以名官焉汉仪注羽林从官七百人师古曰言其如羽之疾如林之多【宣帝出羽林监任胜诸领胡越骑悉易以亲信许史子弟代之　燕王传将军都郎羽林】　枚乗上吴王书曰不然汉知吴之有吞天下之心也赫然加怒遣羽林黄头循江而下注蘓林曰羽林黄头习水战者也　赵充国以六郡良家子善骑射补羽林为人沉勇有大畧【师古曰陇西天水安定北地上郡西河是也】　冯奉世元帝永光二年陇西羌彡姐旁种反发三辅越骑佽飞羽林孤儿击之　儒林期门羽林之士悉通孝经　校猎赋羽骑营营昈分殊事　续志羽林中郎将主羽林郎【窦章为羽林郎将　桓典为羽林中郎将】掌宿卫侍从常选汉阳陇西安定北地上郡西河凡六郡良家子补本武帝以便马从猎还宿殿陛岩下室中故号岩郎【荀绰晋百官表注曰言其严厉整锐也案此则为岩郎与志不同蔡质汉仪曰羽林郎百一十八人无常员府次虎贲郎　和帝纪注汉官仪曰羽林郎出补三百石丞尉】羽林左监一人六百石【马廖任隗为之】主羽林左骑【八百人】羽林右监主羽林右骑【九百人】丞一人【永元中来厯为侍中监羽林右骑曹褒监羽林左骑　建初元年拜耿恭骑都尉军吏之人皆补羽林】　后纪安帝永初元年九月壬午诏太仆少府减黄门鼓吹以补羽林士【注左监主八百人右监主九百人】三年四月丙寅令吏人入钱谷得为虎贲羽林郎缇骑营士【而营卫之选衰矣】顺帝使虎贲羽林士屯西北宫诸门　桓帝延熹四
　　年七月卖虎贲羽林缇骑营士钱各有差五年八月庚子减虎贲羽林不任事者半奉【则京师之兵益弱矣】　清河庆王永元十五年冬从祀章陵诏假诸王羽林骑各四十人　在永平则将羽林禁兵屯西河者马严也永元六年将左右羽林讨叛胡者邓鸿也永初元年将左右羽林击羌者邓隲也任尚将羽林缇骑屯三辅则元初二年也马贤屯汉阳张乔屯三辅何进屯都亭皆将左右羽林则永和五年六年中平元年也　宋朝至道元年张洎奏曰炎汉开基髙帝云吾防羽檄召天下兵未有至者又孝武云初即位不欲出虎符发兵郡国则知甲兵在外唯有南北军期门羽林扈从天子
　　【北军】汉七校　八校　五校　北军五营
　　百官表中垒校尉掌北军垒门内外掌西域【中垒掌北军则知八校皆北军也　后汉省中垒但置北军中掌监五营　中尉有中垒令丞则知北军之统于中尉】　屯骑校尉掌骑士【后汉初改为骁骑建武五年复旧　刘般永平十一年兼屯骑每行幸郡国常将长水胡骑　班雄迁屯骑】　步兵校尉掌上林苑门屯兵【成帝时任宏永平中阎章　晋阮借　隋属鹰扬府】越骑校尉掌越骑注如淳曰越人内附以为骑也晋灼曰取材力超越也【刘昭曰越人非善骑所出晋灼为允光武纪建武九年改为青中校尉十五年复旧　霍山奉车都尉领胡越兵　地节三年十月罢车骑右将】
　　【军屯兵诸领胡越骑羽林及两宫卫将屯兵者易以亲信许史子弟代之越骑尤重率以所亲信领之也　金涉成帝时为侍中骑都尉领三辅胡越骑注师古曰胡越骑在三辅者若长水长杨宣曲之属　冯奉世永光二年壐书劳曰今发三辅河东农越骑迹射佽飞】　长水校尉掌长水宣曲胡骑注师古曰长水胡名宣曲观名胡骑之屯于宣曲者【释名长水载用船之事韦昭辨曰主典胡骑不主水战也其廐近长水故以名官长水葢闗中小水名　刘屈牦传持节发长水及宜曲胡骑师古曰长冰校名宣曲宫胡骑所屯今鄠县东长水乡即旧营校之地　赵充国传长水校尉富昌】又有胡骑校尉掌池阳胡骑不常置注师古曰胡骑之屯池阳者【后汉并长水】　射声校尉掌待诏射声士注服防曰工射者防防中闻声则中之因以名应劭曰颁诏所命而射【王尊傅刚为校尉将迹射士千人逐捕南山羣盗师古曰迹射言能寻迹而射　建武四年射声校尉王赏击李宪　丁鸿以侍中兼】虎贲掌轻车【后汉并射声】凡八校皆武帝初置秩二千石有丞司马秩皆二千石【北军垒门内尉一人　中垒射声虎贲屯骑当在城中余在城外】　刑法志武帝【元鼎六年】平百粤内増七校外有楼船皆嵗时讲肄修武备注晋灼曰百官表中垒屯骑步兵越骑长水胡骑射声虎贲凡八校尉胡骑不常置故此言七校　李陵汉遣贰师伐大宛使陵将五校兵随后　霍光发材官轻车北军五校士　赵充国伐先零子右曹中郎将卭将期门佽飞羽林孤儿胡越骑为支兵至令居【纪神爵元年三月】虏并出絶转道有诏将八校尉与骁骑都尉金城太守合疏捕山间虏以书敕充国曰已诏卭将胡越佽飞射士步兵二校尉益将军兵　元纪永光二年七月西羌反八月以太常任千秋为奋威将军别将五校并进
　　续官志北军中一人【张苍任人为中】本注旧有中垒校尉领北军营垒之事中兴省但置中以监五营【汉官曰中员吏七人中自得辟召】有屯骑【员吏百二十八人领士七百人】越骑【员吏百二十七人领士七百人】步兵【员吏七十二人领士七百人】长水【员吏百五十七人乌桓胡骑七百三十六人】射声【员吏百二十九人领士七百人】校尉皆掌宿卫兵秩比二千石本注司马各一人千石【郑众为越骑司马】惟长水又有胡骑司马一人胡骑并长水虎贲并射声【安帝纪注汉官仪曰长水领士千三百六十七人屯骑越骑步兵射声各领士七百人】　纪建武九年三月辛亥置青巾左校尉七年省长水射声二校尉十五年六月庚午复置屯骑长水射声三校尉改青中为越骑【顺帝纪永建元年注谓长水步兵射声车骑胡骑五校　与志不同】　吴汉发北军五校轻车介士刘般永平十一年兼屯骑时五校官显职闲府寺寛
　　敞舆服光丽故多以宗室肺腑居之　马严显宗拜将军长史将北军五校士羽林禁兵三千屯西河美稷卫防南单于　耿恭建初二年秋迁长水校尉将五校士三千人讨西羌明年监营谒者奏恭云云邓鸿永平中将兵长史率五营士屯鴈门　耿秉副窦宪发北军五校击匈奴则永元元年也诏执金吾五校尉勒兵屯卫南北宫则四年也行车骑将军邓鸿将左右羽林北军五校士及郡国积射缘边兵讨叛胡则六年也刘尚发北军五营征西羌则七年也邓隲将北军五校击凉部叛羌则永初元年之夏车骑何熙将五校营士击乌桓则永初三年【注四营各领士七百人长水领士千三百六十七人】羌入河东使北军中朱宠将五营士屯孟津则五年之春屯骑班雄将五营兵屯长安三辅则元初二年之秋【十月中郎将任尚将羽林缇骑五营子弟代雄】调五营弩师郡举五人令习战射则永建元年十月庚寅又永和五年征西马贤将左右羽林五校士屯汉阳明年十一月执金吾张乔将以屯三辅延熹六年十二月太尉杨秉言吏职非人请下城门五营校尉北军中各实覈所部窦武入步兵营召防北军五校士屯都亭中郎将张奂率五营士何进率五营士屯都亭　纪和帝永元十一年四月己巳复置右校尉官【东观记曰置在西河鹄泽县】　灵帝中平五年八月置西园八校尉【上中下典助军左右左右凡八】　西京赋五军六师千列百里李善注汉官仪汉有五营五军即五营也　东京赋总轻武于后陈综曰谓北军五校兵在后陈列　汉官仪大驾卤簿五营校尉在前名曰填卫【五校各有鼓吹】　魏书汉十月幸长安水南门防五营校士为八阵　晋志五校魏晋逮于江左犹领营兵五校尉去汉之中垒胡骑虎贲也羌骑校尉【元鳯四年诏范明友以羌骑校尉将羌王侯君长以下击益州虏】　轻骑校尉【卫青传郭成】
　　【南军】汉卫尉八屯【城门八屯与此不同】
　　西京赋虎威章沟严更之舍徼道外周千庐内附卫尉八屯警夜巡昼植铩垂用戒不虞【注八校尉诸屯皆衞尉掌之　注引八校尉非也校尉北军卫尉南军宫门四面皆有公车毎门各有二司马凡八司马故曰八屯】　元纪初元五年司马中注师古曰卫尉有八屯卫侯司马主衞士徼巡宿卫每面各二司马故谓宫之外门为司马门　西都赋周以钩陈之位卫以严更之署总礼官之甲科羣百郡之亷孝虎贲赘衣阉尹阍寺陛防百重各有典司周庐千列徼道绮错【注宿卫之庐周于宫　史记秦纪卫令曰周庐设卒甚谨　卫宏汉旧仪昼漏尽夜漏起宫城门击刁斗周庐击木柝　周礼宫正注次诸吏直宿若今郜署诸庐南军】汉郎卫　卫士　南北宫卫士　临飨卫士户卫
　　百官表【见后】　续志光禄勲掌宿卫典谒署郎更直执防【卫士八十一人】五官中郎将主五官郎更直惟议郎不在直中左右中郎将主左右署虎贲中郎将【本期门】主虎贲宿卫羽林中郎将主羽林宿卫【守门户充车骑若今环卫出为导从　楚环列之尹赵左师之子愿补黒衣之缺卫王宫】　髙纪二年太子守栎阳诸侯子在闗中者为卫【刘辟疆为长乐卫尉　刘泽同姓疏属世为卫尉】　髙后纪二年齐王遣弟章入宿卫【诸侯子宿卫三代之制也髙后纪云谒者持防卫端门】　列董仲舒言选郎吏以富訾未必贤宜使列侯郡守二千石各择吏民贤者嵗贡二人给宿卫　司马迁曰奉薄技出入周卫之中　霍光宿卫武帝三十余年　张安世为右将军宿卫忠慎魏相言安世子延夀重厚可为光禄勲领宿卫冯参为黄门郎给事中宿卫十余年　萧望之以亲
  </div>
  <div class="pagination">
   <a href="玉海_page187.html">
    上一页
   </a>
   <span>
    ...
   </span>
   <a href="玉海_page183.html">
    183
   </a>
   <a href="玉海_page184.html">
    184
   </a>
   <a href="玉海_page185.html">
    185
   </a>
   <a href="玉海_page186.html">
    186
   </a>
   <a href="玉海_page187.html">
    187
   </a>
   <span class="current-page">
    188
   </span>
   <a href="玉海_page189.html">
    189
   </a>
   <a href="玉海_page190.html">
    190
   </a>
   <a href="玉海_page191.html">
    191
   </a>
   <a href="玉海_page192.html">
    192
   </a>
   <a href="玉海_page193.html">
    193
   </a>
   <span>
    ...
   </span>
   <a href="玉海_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
