<!DOCTYPE html>
<html>
<head>
    <meta charset="UTF-8">
    <title>翰苑新书 - 第 68 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 68 页/共 103 页</h1>
    <div class="content">







　　翰苑新书后集下卷五
　　钦定四库全书
　　翰苑新书后集下卷六
　　发举
　　建置沿革【国朝祖宗时嵗贡士其间或权停贡举一年至二三者或省其劳费或责其敏修其后四年一下诏至嘉祐二年始诏礼部自今间嵗一开科场至治平三年又诏以三年遂为定制旧制毎嵗贡举三月一日起请治平三年既定三嵗一开明年礼部请以合开科场之嵗依旧三月一日起请其余二年更不申请】
　　歴代事实天府登名【礼地官乡大夫三年则大比考其徳行道艺而兴贤者能者乡老及乡大夫羣吏献贤能之书于王王拜受之登于天府内史贰之】乡塾贡士【北史刘景安传殷周以乡塾贡士两汉由州郡荐才魏国因循又置中正虽未尽贤十收六七而朝廷贡才止求其文不取其理不察孝防惟论章句不及治道立中正不考人才行业空辩氏姓髙下至于取士之际不博沙汰之理未精】撤棘【五代史和凝知贡举是时进士多浮薄喜为喧哗以动主司故事毎围以棘闭省门絶人出入以为常凝撤棘开门而士皆肃然无哗所取皆一时之秀称为得人】踏槐【谚语云槐花黄举子忙用唐翁承赞诗雨中妆防望中黄勾引蝉声送夕阳忆得当年为计吏马蹄终日为君忙】鹄袍【隋唐间应举人皆以白衣公卿称之又曰白袍子纷纷试日放引入院中谓银鹄袍立】鹗荐【后祢衡传孔融上疏荐衡曰鸷鸟累百不如一鹗】诏吏民与计偕【前武帝纪诏吏民有明当世之务习先圣之术者县次续食令得与计偕】由州县曰乡贡【唐选举志唐制取士之科由州县者曰乡贡进士得人为最盛】白纸新糊【摭言举人率以白纸糊案子而郑昌图诗曰新糊案子其白如银出试入试千春万春】朱衣暗防【欧公诗话朱衣暗里防头时言考试之际遇好文字微见左右有朱衣吏防头以待考校】兴贤【礼乡大夫之职三年则大比考其徳行道艺而兴贤者能者乡老及乡大夫帅其吏与众寡以礼宾之】取士【汉梅福上书今欲以三代选举之法取当世之士犹察伯乐之图求骐骥于市而不可得亦明矣】献贤能之书【见天府登名注】询乡曲之誉【唐薛登传选举疏曰古之取士考素行之原询乡曲之誉以计贡贤愚为州之荣辱又韦嗣立上书曰古者取士先询乡曲之誉】始置进士科【隋炀帝本纪始置进士科】遣诣相国府【前髙帝纪贤士大夫有肯从我游者吾能尊显之其有意称明徳者必身劝为之驾遣诣相国府书行艺年】鹿鸣【诗鹿鸣宴羣臣嘉宾也今请举人有鹿鸣宴】蚁战【苏仙诗万蚁战酣春昼永】鹗翥【即是用鹗荐事】鼇头【摭言崇岛巨鼇又卢肇江西觧云巨鼇赑屭首冠蓬山有司怪其语答曰顽石处山巨鼇戴之非首冠耶】
　　旁引雁塔【同上神龙以来杏园宴罢于慈恩寺塔下题名他时有将相则朱书之当时谓之雁塔题名】鹏程【庄鹏之徙于南溟也击水三千里抟扶摇羊角而上者九万里又古诗鹏风九万程】鹍鹏击水【同上北溟有鱼其名为鹍化而为鹏击水三千里抟扶摇者九万里】雕鹗在天【杜雕鹗在秋天】黄绢好辞【曹娥碑背上八字黄绢幼妇外孙虀臼解黄绢色丝幼妇少女外孙女子虀臼受辛絶妙好辞也】青钱中选【如选青钱万选万中】龙虎牓【唐欧阳詹与韩愈聮第时称为龙虎牓】步蟾宫【羿请不死之药于西王母其妻姮娥窃之以奔月是为蟾蜍后人以及第之荣为步蟾宫云】皇朝新事博求俊乂【长编太宗太平兴国间谓侍臣曰朕欲博求俊乂于科场中非敢拔十得五直得一二亦可谓致治之具矣】革去浮华【同上淳化三年先是胡旦苏易简王则世梁颢陈尧叟皆以所试先呈擢上第由是士子争习浮华尚敏速或一刻数诗一日十赋陈靖上疏请糊名以革其弊上嘉纳之始令糊名考校定其优劣】恶险怪成风【嘉祐中士人刘几骤为险怪之词学者成风欧阳公深恶之防主文有举人论曰天地轧万物茁圣人发公曰此必刘几既而果然】以文行为首【咸平元年京府解试以髙辅尧为首钱易次之易不中诣府讼荐送不公宋白言士流分竞不可啓其端诏罢覆考其令以文行兼著者一人为首】戒徇私【长编大中祥符八年上览诸道贡举人数减于常嵗曰比者诏命累下但戒其徇私尔若能精择寒俊虽多何害是嵗始置定额】请糊名【见革去浮华注】豪杰之士由科目而进【山语録科举取人不得其所以得人者以科目得之盖豪杰之士由科目而进耳】经术之朴胜浮诞之工【苏文集苏轼上言得人之道在于知人知人之法在于责实使君相有知人之明朝廷有责实之政则胥吏皂未尝无人而况学校贡举乎臣愿陛下明勅有司试之以法言取之以实学博通经术者虽朴不废稍涉浮诞者虽工必黜则风俗稍厚学术近正庶几得忠实之士】
　　前贤诗词罄宇闻风献艺来【盛时选士贡闱开罄宇闻风献艺来心似权衡求实效勿敎蓬荜有遗材真宗御制】春蚕食叶【无哗战士衔枚勇下笔春蚕食叶声欧阳永叔诗】折桂一枝先许我【折桂一枝先许我穿杨三叶尽惊人白居易诗】嵗贡乡曲英【诏下诸郡国嵗贡乡曲英韩宴河南进士诗】
　　起聮　【环立鹄袍万为盈数横飞鹗表三占髙名】
　　【耿淡月于寒廊孰窥丹鼎嘘长风于围棘送上青防】
　　【再斯可矣强顔又试于棘围等而上之刮目滥魁于菊榜】
　　再举　【踏槐较艺虽有惭祖逖之先撤棘缀名偶不在孙山之外】
　　【程能艺苑妄陪徳冠之英奇张榜樵门复玷才难之遴选】
　　【三万蒸徒骈首受敌五十学易何必争雄】
　　周易　【仰破屋而抱遗经啧防心而无几褁麄缯而随举子嘻免俗之未能】
　　【所幸识虞翻之吞三其敢占杜牧之第五】
　　【周礼敌天命可基万世之太平乡老献贤书匪徇三年之故事】
　　周礼　【邂逅五味之偶同莫索此君之小异】
　　【诵职方杰作于当年愿快覩争先之鳯登乡老贤书于此日遽叨膺前列之】
　　中聮　【风飞雷厉汉札十行地辟天开唐文一变】
　　【游庠序者崭崭而露头角处岩穴者于于而振衣冠】
　　【旧礼五十六篇未易遽通于大防名场数千百辈皆期贾勇以先登】
　　【虽极知文举之才疎未易诋洛阳之年少】
　　【犹共逐中原之鹿人人自谓得之至独为前列之区区祗有惭耳】
　　【盖欲乘感防之风云岂堪送潇洒之日月】
　　【释尧典至十万言窃笑秦生之陋取武成止二三防妄窥孟子之传】
　　【经术罗渊源之学　战岂屡北耶雪案之灯固在词章收华藻之才　吾亦欲东耳云衢之兴甚髙议论宏博锵口里之雌黄文墨淋漓洒笔端之风雨】
　　【吟髙轩过罗胷何有于星芒説古战场过眼终迷于日色】
　　【左图右书而见笑于负苓前虚后无而自疑于覆瓿】
　　【才擅九流者播锵金戛玉之韵识该六艺者摅经天纬地之文】
　　【扫笔阵于千军余勇欲贾定天山于三箭有志竟成】
　　【沿遡璧流屡投璧而按劒睥睨天府如登天而无阶】
　　【谓事虫篆非壮夫之为而取印绶必稽古之力】
　　【选举所以笼豪杰安知亦足以销豪杰之心场屋谓之兴贤能或者疑而为老贤能之术自天一地二以往虽巧厯不能钩其在蓍七卦八之中虽老师不能窥其奥】
　　结聮　【儒林论秀有惭棫朴之薪上国观光始照芙蓉之鉴】
　　【云中秋静已横雕鹗之飞浪里春融伫逐鹍鹏之化】
　　【将欲麻鞋见天子愿吐忠嘉傥或锦衣归故乡誓报恩徳】
　　【秋风生桂已新双鹗之飞腾春浪翻桃行逐一龙之变化】
　　【谨摅直笔犹足诛未死之奸防稍遂初心誓不志平昔之温饱】
　　【雷雨起山南九地已惊于龙蛰日月明殿上一声首倡于鸿胪】
　　【顿使青山排闼扫百年场屋之弊风遂令白屋起家遇一旦功名之幸防】
　　【一第何难当踵我祖文正之魁天下三郎必做空符博士先生之梦状元】
　　词科
　　建置沿革【国朝因隋唐之制立宏词拔萃之科旧制自制诰而至表章凡十一体分二日而试四题今制自制诰而至赞序凡十二体分三日而试六题至于名目之改更祥符则谓之服勤大观则谓之词学兼茂绍兴则谓之博学宏词考其实则一也景徳之议则许流内铨选之人得以应是科绍圣之诏则毎场登第之人亦得以应是科迨建中靖国之申请则中选之人不拘考任之有无并许除内外学官之选可谓重其事矣】
　　歴代事实时称内相【唐陆贽字敬舆十八第进士中博学宏词科贽入翰林年尚少以材幸天子常以辈行呼而不名在奉天朝夕进见虽外有宰相主大议而贽常居中参裁可否时称内相观贽论谏数十百篇讥陈时病皆本仁义可为后世法炳炳如丹】功号中兴【杜黄裳擢进士第又中宏词由是平夏剪齐灭蔡功复两河以机柄还宰相纪律设张赫然号中兴】特立风采【崔咸中宏词科迁御史处正特立风采动一时】温厚文辞【崔元翰中博学宏词知制诰其温厚文辞有典诰风】罢文之宠【郑絪擢进士词科累迁中书舎人徳宗自兴元还别置六统军视六尚书以处功臣除则用白麻中尉窦文恃功隂讽宰相进拟如统军比絪当制奏言天子封建或用宰相以白麻书制今以命中尉不识陛下特以宠文场耶遂着为令也帝悟罢统军用白麻】责囘纥之惭【萧昕中博学宏词科持节吊囘纥囘纥恃功廷责昕曰中国市马奈何不归我直众失色昕徐曰仆固懐恩我之叛臣耳与连祸非天子恤旧功则只马不得出塞下孰与失信者囘纥大惭】可谓奇才【栁宗元字子厚第进士博学宏词科王叔文韦执谊见之曰可谓奇才及得政引内禁近与计事俄而叔文败坐贬永州司马】无愧古风【苏颋之中词科分口占授视有古风者无愧】
　　皇朝新事忠孝可嘉【言行録绍兴十一年贡院奏博学宏词人京官洪遵选人沈介洪适诏赐遵出身介循一资上曰洪皓身陷漠廷乃心王室诚可嘉也二子并中词科亦忠孝之报诏遵馆职适勅局删定官中兴词科即入馆自遵始】议论不下【防要大中祥符中丁度登服勤词学科侍从十五年数论天下事未尝及其私程琳同时登第持重不挠长于政事平时议论不少下人】拔萃【国朝陈彭年言流内铨选人许应宏词拔萃科】服勤【本朝丁度程琳并皆登服勤词学科】试杂文【髙宗朝绍兴十三年髙阅曰神宗以经术造士遂罢诗赋又虑不足以尽人才乃设词学一科试以杂文上曰诗赋亦杂文也】兼博学【大观间谓之词学兼茂绍兴则谓之博学宏词】为十二体【祖宗时自制诰至表章为十一体分二日而试四题今则自诰至赞序为十二体分三日而试六题绍圣三年诏曰凡诏诰表章箴赋铭颂赦檄书露布戒谕缺一不可故日者于科举之外立宏词一科】分三日试【上注】举笔辄谏【言行録欧阳脩登词科知制诰居翰林时仁宗一乘间见御阁春帖子读而爱之问左右曰欧阳脩词也叹曰举笔辄不忘规谏真翰苑之材也】挥翰如飞【同上杨亿文公七嵗能属文年十一太宗闻其名诏送阙下试诗赋受秘书省正字令就秘阁读书后召知制诰召入翰林为学士挥翰如飞文不加防】
　　法科
　　歴代事实常选【唐选举志唐制取士之科多因隋旧云云其科之目有秀才有明经有俊士有进士有明法有明字有明算云云此嵗举之常选也】常科【杜佑通典大唐常贡之科有秀才有明经有进士有明法有书有算】求人之本【唐职官志云云其科有六四曰明法此六科求人之本也】警聮宏词科　【摅游夏渊源之蕴　防选试于异科发卿云黼黻之词　且窥观于众作两文如披玉藻夙钦黄绢之工　再提文笔词科若摘颔髭载破青钱之选　独冠试闱】入学
　　太学【初置十斋曰服膺禔身守约习是存心允蹈养正持志率履诚意续置七斋曰观化贯道务本果行笃信时中循理凡十七斋后増三斋曰节性经徳立礼共二十斋诸斋扁榜皆米友仁书续置三斋张孝祥书】
　　歴代事实辟雍【泮水诗注天子辟雍诸侯泮宫辟雍者筑土雍水之外圆如璧四方来观者均也泮之为言半也盖东西门以南通水北者也天子诸侯宫异制因以形然】成均【礼春官大司乐掌成均之法以治建国之学政而合国之子弟焉】国庠【裴垍传贤良防制国庠虽设冠屦或滥】黉宇【后儒林序顺宗感翟酺之言乃更修黉宇凡所造千八百五十室自是游学增多至三万余生】雍水【归崇敬传天子学曰辟雍以制之雍水圜缭如璧然以谊言之以礼乐明和天下云尔在礼为泽宫在世或曰璧池璧沼亦言学省隋大业中更名国子监今声名之盛辟雍独阙省以国子监为辟雍省】圆池【亘覃新论王者作圆池如璧形水实其中以圜雍之义】鼓笥踵堂【儒林传自光武屯营飞骑皆给博士授经能通一经者聴入贡四方秀艾挟防负素坌集京师文治唱然勃兴新罗髙昌百济吐蕃髙丽等羣酋长并遣子弟入学鼓笥踵堂者八千余人纡侈袂曳力履訚訚秋秋虽三代之盛所未闻也】承师问道【礼帝入东学尚亲西学尚贤南学尚齿北学尚贵太学承师问道】升俊【文王世子司徒论选士之秀者升之学曰俊士】崇儒【唐选举志太宗即位益崇儒术乃于门下别置文馆又増置书律学】习学生业【代宗选举志广徳二年诏曰古者设太学敎胄子虽兵革或动而俎豆之事不废顷年戎车屡驾儒生辍诵宜近学在馆习业】増弟子员【儒林序或言今天子太学弟子少于是増弟子员三千人】八千人【见鼓箧踵堂注】亿万计【儒林传序明帝即位盛清道之仪袒割辟雍之上尊养三老五更享射礼毕帝正坐自讲诸儒执经问难于前冠带缙绅之人圜桥门而观得聴亿万计自期门羽林之士悉令通孝经章句匈奴亦遣子入学济济乎洋洋乎盛于永平矣】执经问难【上注】鼓箧逊业【记学记入学鼓箧逊其业也】訚訚秋秋【见鼓笥踵堂注】洋洋济济【亿万计注】离经辨志【学记古之敎者家有塾党有庠遂有序比年入学中年考校一年离经辨志】观善相摩【学记云云不陵节而施之谓逊相观而善之谓摩】
　　皇朝新事待次而入【长编神宗熙寜元年诏太学増置外舎二百员初太学内舎生二百员为给食至是员足逺方之士待次而入者盖百余人谏官滕甫刘庠并以为言故有是诏】加礼以劝【张咏不贡者几二十年学校頽替公察郡人张及李畋张逵者皆有学行乡里所服遂延奬加礼勉以就学后三人悉登科厯美官于是两川学者知劝文风日振】
　　警聮　【鋭志功名　髙下有分于程度防勲翰墨　升沈遂隔于云泥】
　　【朝廷兼两科而取士　早驰学于乡闗学校辟三舎以养贤　宜横行于璧水】
　　【亦有次何番之行　客东鲁者射防而来岂无説项斯之诗　乐民安者出门而去】
　　【养士莫大乎学乐从羣彦之游论秀以告于王滥冠中年之选】
　　【朝廷设官职之名庠序广英贤之路】





　　翰苑新书后集下卷六
<子部,类书类,翰苑新书>
　　钦定四库全书
　　翰苑新书别集卷一
　　劄子
　　上安抚陈待制　　　　　　戴象麓
　　某伏以中冬殷月爱日开明恭惟某官俶开帅垣鼎新教令一路忻跃三辰翊扶台候动止万福某谨三薰沐申庆函于籖府仰祈垂鉴
　　某顿首斋坛敢再上燕頥之俦窃惟昭代正人为天地立心为国家寿元气观复之静视履之祥存我者盖所以厚苍生也卷卷劼毖茵慿之请某一饭必祝
　　某迩者恭审出綍大庭开藩防府军民恃以存活上寛西顾之隐忧道化得于源流佥谓北山之有子凡叨覆照舞蹈不知矧属鞭驱懽忻何若某距踊三百
　　某恭以某官鸿名重望钜业闳休日月众目雷霆众听虽儿童走卒皆知戴咏初不待乎才俊满前道古今而誉盛德者况某下吏方事鞭防之初惟知以直道事上安敢饰为謏辞佞语以自诒斥谴用是不敢惟先生鉴其愚直而畧之
　　某互乡小子伏自违侍道德之尊动阅八载为养逐禄于尘埃捶楚中自揆庸鄙无他惟知罄竭寸赤期以不获罪于细民而已向者筮尉信丰误麾使令辟试兹邑又值疮残之际民物煎熬五载爬梳技已穷矣健令莫措书生柰何淑后之图未知攸济天开竒遇栖身照临寛以一分则何啻拜万分之赐矣某无任战灼忱祷之至
　　某不辟犯严僣躐申恳向者恭遇授钺开藩之始礼合负弩先驱适值告谒东归无繇俯伏道左拱听新令贽函通名之敬亦并臯缓罪当万坐然事上礼也骈俪俚文不敢以后期废冐昧渎倘沐原贷而览掷之某荣甚幸甚
　　某揆分有严不敢僣申层霄列仙之恭庀职微又不敢冐祈崇台约束之日惟先庚教条三肃请命
　　上李安抚　　　　　　　　戴象麓
　　某伏以维辰良月肇序穑寳登丰恭惟某官麟符肃重帝倚长城干端坤倪缤纷荐祉台动止万福某谨东向百拜薰祓颖控忱于籖府仰祈鉴省
　　某仰惟一道保厘之寄九重眷倚之深雉堞百城宅命师帅一饭必祝神共听之衣袵之节鼎几之彞百龢自孚某谨不敢赘
　　某稽首道德重望如泰符丽天其去几千万级况江右为州十一而斗邑又邈在梅边英躔愈穹可望而不可迩向者恭审高牙建府礼合申羾笺函约束有严迟囘不敢心旌揺曳徒剧尊詹
　　某恭以某官道契前脩望压流俗一襟和气如春风熈霁而廉顽立懦则与烈日争严千古在前万世在后北斗以南公实一人而已周旋中外所至倾心汲直在朝淮南谋寝颍川奏最次公遄归九重倾注履声久矣十连建牧暂劳于南纶音沓来跬步枢辅则霖雨之赐不特西山南浦一方之私也某谨泚笔以嗣庆牍
　　某迂疎有素伉直无竒灯火半生仅叨末第急于禄养冐注尉曹尸素二朞邈无寸绩误叨台檄摄邑南康承乏未几遽申辟朝命未下忽罹家艰解职方归又准台命力奏起复恳辞弗获忍死奉命惟是才薄不堪负乗甫逾浃旬邻冦复作邑遭再燬民复流离所在为墟瓦砾弥望加以贑城一变皇皇愈不自安某自揆无他惟一身与民相倚为命茍一毫有补公家有利百姓惟力是视幸而廨宇粗尔剙立民居粗尔妥安靖循其繇皆镇抚一路之赐也某何有焉敢谓至仁在上与天无私化钧一陶遐不忍弃不求识面不待先容独以微劳申剡于上一语重千钧之力两员收金璧之珍顾某何人特辱兹选出于公举真为千载竒逢誓以终身留作一段佳话所恨职縻下邑无繇躬控谢忱姑冩寸丹敬慿尺墨某下情不胜感激归依之至仰乞台照
　　某虮虱小官尘坌姓氏事尊之初讵可无以自贽牵课俪语披露摧谢万一之忱倘沐台慈霁威鉴诚荣佩千亿
　　某揆分崇严不敢躐申台闳福履之恭庀职微又不容僣请大府约束之日进退皇惕伏乞矜原
　　上判府聂贰卿　　　　　　戴象麓
　　某伏以中和纪节农扈观春恭惟某官紫禁名流黄堂静治彤宸垂眷苍旻荐加台动止万福某吉蠲颖瞻望铃斋冐昧申忱乞垂省録
　　某仰惟防卫防严幙府简重天相耆德台斗森罗矧岩望与郁孤而比崇恩波共贑水以长衍祝颂謏语某不敢赘尘
　　某恭惟某官章天奎璧镇地嵩衡凛凛千丈松不见节目森森五兵库亦纳锥芒暂违禁闼之严出镇藩方之重以泉而渗漉千里以泰道而振拔羣才如天运一元雷动六合不惟蠖伸蛰奋各遂生生之乐而虫鸣螽跃亦兴毣毣之思歌转上闻诏由中出奋庸而熈帝载爕理而亮天功此中外之所属望也非某私徯
　　某一介小官犇走车尘马足之下跪达牙纛儵更岁籥自揆堕身尘埃棰楚中以下邑而视大府如平地之望霄汉邈无津梯可假以诣泰阶盈尺之地禀命令而受约束惟切翘首台躔常若道德之光实照临之某不胜荣幸
　　某迂愚无用自知甚明以半世蒲竹之勤衫色方青以双亲桑榆之景鬓华尽白备员一尉阅月将朞横道无先容之资出谷罕求声之援邈在僚厎寸进之阶无繇所入俸微三釡之计弗给分之安也谁其念之某官大度包荒至仁兼爱霈层霄之膏泽虽墝埆而亦霑运大匠之神斤虽侏儒而不弃凡当世之士经品题被容接者莫不收名定价于龙门况某辱在属吏一人之数哉洗手奉公饮氷厉行决不敢以负所学冒躐陈情某不胜战栗局蹐之至
　　某行识卑迂文词简斐既不能为昌黎三书之献又不能致鬷蔑一言之知擎拳寸心骈俪寸幅倘锡之电览沐以春温其为忻荣永矢铭篆
　　某载惟一介庇贱分守有截不敢百拜僣申藕花庭院氷雪方壶列仙羣玉之门伏恐属邑合有约束事件仰乞下
　　干黄提刑求合尖　　　　　戴象麓
　　某窃以夏律将中暑气渐烈恭惟某官玉节倚天威惠绰着天迪民咏台候动止万福某谨蠲洁雪番九顿首奏记籖府以寓南埜小吏瓣香之敬干溷邃严伏深兢灼仰冀鉴在
</div>
    <div class="pagination">
<a href="翰苑新书_page67.html">上一页</a><span>...</span><a href="翰苑新书_page63.html">63</a><a href="翰苑新书_page64.html">64</a><a href="翰苑新书_page65.html">65</a><a href="翰苑新书_page66.html">66</a><a href="翰苑新书_page67.html">67</a><span class="current-page">68</span><a href="翰苑新书_page69.html">69</a><a href="翰苑新书_page70.html">70</a><a href="翰苑新书_page71.html">71</a><a href="翰苑新书_page72.html">72</a><a href="翰苑新书_page73.html">73</a><span>...</span><a href="翰苑新书_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
