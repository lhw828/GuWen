<!DOCTYPE html>
<html>
<head>
    <meta charset="UTF-8">
    <title>清稗类钞 - 第 155 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 155 页/共 432 页</h1>
    <div class="content">
　　青瞎子长白青墨卿麐督学江苏，某制联嘲之云：「白旗丁偏心真可怕，青瞎无目不成睛。」然此非实录，青之鉴衡文字殊允也。

　　不作学政真可惜汉阳叶名琛以大学士出为两广总督，善书画，工诗。咸丰丁巳，英兵入粤，掳叶以去，粤中人士制乐府三章以刺之。其一云：「叶中堂，告官吏，十五日，必无事，点兵调勇无庸议.十三敌炮来攻城，十四城破无炮声，十五无事灵不灵.谶诗耶，乩笔耶，占卦耶，择日耶。」其二云：「敌炮打城破，中堂书院坐。忽然双泪垂，广东人误我。广东人误诚有之，中堂此语无可疑。请问广东之人千百万，贻误中堂是阿谁？」其三云：「敌船敌炮环珠江，乡绅翰林谒中堂。中堂口不道时事，但讲算学声琅琅。四元玉鉴精妙极，今时文士几人识.中堂本有学问人，不作学政真可惜。」叶有《镇海楼题壁》之作，传诵一时，然忍心误国，诗虽佳，不足道也。诗云：「镇海楼头月色寒，将星翻作客星单。空言一范军中有，其奈诸公壁上观.向戍何心求免死，苏卿无恙劝加餐。近闻日绘丹青像，恨态愁容下笔难.零丁南去叹无家，鹤讯犹传节度衙。海外难寻高士粟，斗边真泛使臣槎。心惊跃虎波澜阔，望断慈乌日影斜。惟有春风依旧返，女墙红徧木绵花。」身在囚虏，而以使节自命，廉耻之沦丧甚矣。或谓其侍者指海水言曰：「此水甚清。」叶皇然他顾而已。

　　相臣度量疆臣抱负叶名琛既为英人挟之至香港，犹日作书画以应英人之请，从者劝勿署姓名，乃题「海上苏武」四字于末。咸丰戊午二月，展转至印度之孟加拉国，居镇海楼上，犹日诵《吕祖经》，不废吟咏。己未三月，病卒。英人归其匶及所作诗。读其诗者辄憾其玩敌误国也，为之语曰：「不战不和，不守不死，不降不走；相臣度量，疆臣抱负，古之所无，今之所有。」

　　以红楼梦水浒喻官民胡文忠公尝曰：「本朝官僚全以《红楼梦》一书为秘本，故一入仕途，即钻营挤轧，无所不至。而草野又全以《水浒传》为师资，故满口英雄好汉，而所谓奇谋秘策者，无不粗卤可笑。」

　　左俯左文襄尝为曾文正所保荐，曾给以一札，有「右仰」字样。左微哂曰：「彼写右仰，岂将令我左俯乎？」嫌隙由是而生，其后竟如水火。

　　貂不足豕而啼咸丰朝，湖北候补府续立人充省城保甲总局会办，为政严厉。一日出门，见肩舆中忽揭有一联，其辞曰：「尊姓原来貂不足，大名倒转豕而啼。」上句用貂不足狗尾续，下句用豕人立而啼也。续大怒，告之鄂督胡文忠。文忠亦以此风万不可长，札饬首府县严拿重惩。越日，续又谒文忠，文忠一见，即拱手道歉，谓：「此联乃某所戏撰者。彼有此美才，而令沉沦于下，是吾过也。已令其入幕为上客矣。」盖文忠爱其语隽，以物色得之也，续乃不敢赘一辞.道旁苦李平江李元度，字次青，事曾文正。咸丰庚申，粤寇扰浙，李领偏师与战于衢州，大败，亡六七千人，文正劾之，并自请议处。军中有作联额以诮之者，联曰：「士不忘丧其元，公胡为改其度。」额曰「道旁苦李。」

　　讥京师各署之事简京师各部院有公事至简者，堂司各官，惟日一到署，小坐而已。或投一联嘲之云：「大人套车，中堂请轿； 「 京师与人工资甚昂，若大拜，则以体制所在，不得不坐轿矣。」 茶房开饭，苏拉 「 满语在官人役也。」 倒茶。 「 斟茶于杯，京谚谓之倒茶，盖自壶倾出之也。」 」

　　轿夫比京官京谚，以轿夫喻四种京官，前一为军机，扬眉吐气，前二为御史，不敢放屁；后一为翰林，昏天黑地；后二为部曹，全无主意。范叔度鏊由庶常改刑部，入军机，擢御史，人戏称为四夫先生。

　　尊宠亦古色古香王壬秋，名闿运，即湘绮老人。咸丰中，客粤抚幕，纳粤女为妾，名大崽，宠爱逾恒.一日，设筵宴客，席间极论文章之弊，拊几兴叹，谓书须读秦汉上，六朝以往，等诸自郐。旋呼大崽出谒座客，既黑且丑.一客乃拱手贺之曰：「高论良当，诚春风时雨之化也。即尊宠古色古香，不屑屑作六朝标格矣。」王不知其诮己也，愕眙问故。客曰：「世宁有如此之六朝金粉耶！」一座大噱。然大崽善为清歌，每当花阴月午，歌一声月子弯弯，不啻白石道人雪夜泛舟垂虹桥下，小红低唱我吹箫也。

　　橐驼老鸦同治以前，京师士大夫尝目翰林为橐驼，讥其臃肿缓步也；科道为老鸦，讥其发声不祥也。

　　富贵威武贫贱或以富贵威武贫贱拟六部，吏曰贵，户曰富，礼曰贫，兵曰武，刑曰威，工曰贱.作官如唱戏外省文武属官见上司必递手版，然宜于叩头而起之时，出之袖中，屈一膝以呈。某生者，扬州贾人子也，以监生捐纳县丞，分发江西。初到省，例应先见上司，生不知呈递手版之仪式，即询其友某。某曰：「君亦曾看戏乎？作官如唱戏也。呈手版时，将手版放开，如天官赐福状，便得矣。」生谨识其言。见上司时，即如某所教，上司怪问其故。生曰：「此友人所教也。」上司曰：「尔为所欺矣！今有署缺，即以与尔，因尔尚能读古人书，忠厚老实，肯听人话也。」生大喜而去。

　　尔狗官何某需次直隶，权保定府事，公暇，辄召伶人至署演剧。一日，演《司马搜官》出，正在形容之际，不觉气愤，命人将扮演之伶拿下，责以欺君之罪，呵令跪。伶本滑稽，思有以报，遂大摇大摆大声而疾呼曰：「尔狗官，好混帐，大都督岂能跪四品黄堂！」

　　赠知县知府联有戏赠知县联云：「下官拚万个头，向上司磕去；尔等把一生血，待本县绞来。」赠知府云：「见州县则吐气，见道臬则低眉，见督抚大人茶话须臾，只解得说几个是是是；有差役为爪牙，有书吏为羽翼，有地方绅董袖金赠贿，不觉的笑一声呵呵呵。」

　　嫌少嫌小嫌老某县令年老。初莅任，即大书县治之前曰：「三不要。」下注一不要钱，二不要官，三不要命。次日视之，则每行下已各添二字，不要钱下曰嫌少，不要官下曰嫌小，不要命下曰嫌老。

　　爱民犹子执法如山某县署大堂有榜「爱民犹子执法如山」八字者，而某颇贪黩，遂有续其下者曰：「爱民犹子，牛羊父母，仓廪父母，供为子职而已矣；执法如山，宝藏兴焉，货财殖焉，是岂山之性也哉。」

　　首县十字令昔人言附郭县令之不可为，有「前生不善，今生为县.前生作恶，知县附郭。恶贯满盈，附郭省城」之谣，此语已脍炙人口。后有人作首县十字令者，一曰红，二曰圆融，三曰路路通，四曰认识古董，五曰不怕大亏空，六曰围棋马吊中中，七曰梨园子弟殷劝奉，八曰衣服齐整言语从容，九曰主恩宪德满口常称颂，十曰座上客常满樽中酒不空。

　　典史十字令各县典史一缺为流外官，为未入流，然往往有擅作威福者。或为之作十字令云：「一命之荣称得，二片竹板拖得，三十俸银领得，四乡地保传得，五下嘴巴打得，六角文书发得，七品堂官靠得，八字衙门开得，九品补服借得，十分高兴不得。」

　　一牛独坐看文章浙江学使某颇苛刻，按试杭州，例在暑日，盖浙学出巡各郡，辄回省歇夏也。学使欲杜枪替，乃令以纸条黏考生之首，使其着案，不得交头接耳。及题纸下，诗题为「万马无声听号令」，一生忽拍案大声呼曰：「此题出处大奇，诸君亦知其下句乎？」诸生大惊曰：「不知。」又大声曰：「下句为「一牛独坐看文章」」诸生狂笑，一时纸条尽断，杜亦不能究矣。

　　滕文公晋封王爵某科会试第三题「民事不可缓也」，会元卷内有「臣请为王言之」一语.数日后，会元赴某戏园观剧，忽见戏目大书「某日准演滕文公晋封王爵」，心异之，良久，始悟其卷中有是语也。急叩园主，询为某伶所书，次日赠以百金，属寝其事。

　　红黑章京军机处之司员曰章京，而俗谚于人之负时名者目之曰红，反是则为黑，有好事者尝作红章京口号曰：「流水是车龙是马，主人如虎仆如狐。昂然直到军机处，笑问中堂到也无.」黑章京口号曰：「篾篓作车驴作马，主人如鼠仆如猪。悄然溜到军机处，低问中堂到也无.」

　　不可阳得咸、同间，丁文诚公葆桢督蜀时，延湘潭王壬秋主讲尊经书院。资阳某生解经，释「阳」字义曰「阳」与「多」通。壬秋批云：「阳与多通，则资阳可作资多。资多有此人才，不可阳得矣。」

　　配服之至咸、同间，盐城孙某以乡团功保县丞，发安徽，挟吴清惠公书投乔勤悫公，乔留之军中供奔走。孙自谓工诗，闻代州冯志沂有文名，挟一卷就正。及揭视，冯不觉大笑，盖其诗有「札饬军功加六品，借印申详记宿州」等句，如此甚伙。冯曰：「彼强我题，何以落笔？」既而曰：「有之矣！」遂书曰：「读大着武体投地，配服之至。」众皆大笑，盖故作别字以讽之也。

　　奋到黄岩亦怪哉会稽赵之谦， 字撝叔， 一字益甫， 多才多艺， 于金石书画词章篆刻， 靡不精妙。 傲岸自喜， 雅善诙谐， 玩世不恭， 辄籍书画以寄讽. 某年， 客黄岩县署， 阅书院试卷， 文中用「奋」字者， 辄写作「奞臼」， 屡戒不悛， 乃书七律于卷端讽之。 诗云： 「奋到黄岩亦怪哉， 将田换个臼拿回。 岂从佃父收租后， 或是工人舂米来。送舅须防男变脸，养儿防是鬼成胎。畜生下体虽无恙，日久终须要凿开.」

　　钱猢狲赵撝叔赴省试，同寓数人，中有钱侩之子焉。侩性喜诙谐，数以视其子至寓，不知赵之利口也，时出言嘲之，赵唯唯而已。越人呼钱侩为钱猢狲，则以猢狲好弄，终日不休息，钱侩持筹握算，盘剥重利，亦终日不休息也。一日，侩又嘲赵，赵不能忍，乃随口胡诌而徐语之曰：「当孔子乘桴浮海之翌日，玉皇方大宴诸神，忽有急足上报曰：「孔子遇难，甚于陈、蔡之厄。」玉皇大惊，曰：「是亟当拯之。」询遇难何地，急足以海中对。时龙王亦与宴，谓臣往救之，起奏而出。至，则孔子方为刘海蟾所窘，龙王叱之曰「尔钱猢狲也，何不自量若此。人以金钱付汝，既拥有黄白，得溉余泽，足矣，何得妄有希冀，欲厕身士林耶？天下无耻之徒，诚莫汝若，不速退，将罚汝世世为龟矣」。刘海蟾闻言，大惭而窜，孔子乃免。」

　　藏书买山赵撝叔以知县需次江右，有同僚某不识字，以采办皇木致富。一日，丐其书联，乃写「藏书万卷教子，买山十里都种松」二句以畀之。上句讥其不识字，下句讥其采办皇木致富也。

　　立此存照赵撝叔大令需次江右，有候补道以《礼服写真图》乞题.则题曰：「孔雀其翎，红顶其帽，恐后无凭，立此存照。」

　　相公遇着兵咸、同间，道州何子贞太史绍基书法冠绝一时，晚年名益高，顾傲睨不羣，又性好谐谑.时值粤寇难作，湖湘人士率子弟转战，故军功多出于楚南，一时有「红顶花翎大船载过洞庭湖」之语，非过言也。湘人之有识者，皆引以为耻，何尤鄙夷之，凡自戎马中来者，皆直呼以湘勇，即于曾文正、胡文正、彭刚直、左文襄亦无不勇之者。一日，与彭同燕于侍郎郭昆焘家，酒酣，以某事互争，彭龂龂不少让，何愤然曰：「而勇也，何知乎！」彭怒，推案起，拔刀以拟之，曰：「里语云：「相公遇着兵，有礼讲不清。」吾，勇也，今日必杀相公。」何骇然，急出席走避。彭逐之，几及，昆焘力解之，始止不追，徐徐收刃而笑曰：「聊以试先生胆耳！岂有宫太保而杀山长老师者！」 「 时彭以巡阅长江大臣晋宫衔，意得甚，自镌一小章曰「青宫太保」。何掌教南城书院。」 然何已汗被于颡，吼作牛鸣，面无人色，自是亦不敢呼以湘勇矣。盔兜中人为之称快不置。

　　此水颇好咸丰庚申闰三月，金陵大营溃，张国梁与粤寇战而死，和春自杀，总督何桂清弃常州而走， 「 时总督驻常州。」 民留之不得。至苏，巡抚徐有壬闭城不纳，至常熟，常熟之民馈金数千，促之行，遂奔上海。朝旨递职逮问，而迁延两年，竟不就道，给事中郭祥瑞、御史卞宝第交章劾之。同治壬戌，遂逮入京，下刑部狱，以失守封疆论死。相传何就逮时，有老仆一人从，何以朝中党援众，尚洋洋自若，而老仆则已决其不能免，屡劝以乘间自尽，何不从。一日，行抵某处，距京祗一二日程，道旁有水一泓，甚清冽，仆指而谓之曰：「此水颇好，得毋欲濯足乎？」意盖讽令死于此也。何不悟，卒伏法。

　　香橼无锡华海初，名文汇，与会稽赵撝叔相识.一日，以纨扇乞画于撝叔，撝叔为其绘香橼二，题曰：「香了又香，圆了又圆，随缘乐助，画个香橼。」盖以乡愿讥之也。

　　一步登天咸、同之际，捐例大开，稍有余赀者，莫不捐纳一官，夸耀乡里，时人有官吏如蚁之诗，盖纪实也。潘中丞某以商贾起家，纳粟得巡检，署广东某缺，获赀巨万，乃改道员，指贵州，寻护臬篆，不数年而竟黔抚矣。乡试，例须巡抚监临，潘方赴闱，见门侧一联云：「巡检作巡抚，一步登天；监生当监临，斯文扫地。」

　　冠禽衣兽粤寇扰赣，曾文正公与战不利，困于鄱阳湖，计无所出，大营前酒家门柱忽有一纸，上揭「出卖奇计」四字，左右报文正，探之，则某生所为，文正喜，亟命延入。某好为大言，语皆诞，文正姑容之，自是，恒出入于大营.一日，文武官吏以文正寿诞，皆具衣冠入贺，某与焉。既至，伏地大呼曰：「谨贺大帅冠禽衣兽.」宾僚大骇。某徐言曰：「大帅戴双眼花翎，非冠禽乎？穿貂褂，非衣兽乎？」文正怒，命责军棍二百下，絷之于营门.幕僚某好滑稽，因援笔书「冠禽衣兽」四字于其面，并疏之云：「冠禽者，老鸦薮也。衣兽者，犊鼻裈也。」

　　三代为赵大钱二孙三同治初，瓜洲总兵某以末卒递保至总兵。一日，某参戎欲与联盟，结为异姓兄弟，先以帖至，总兵立嘱账房，依式购办，令幕友为之写。幕友请示三代之名，总兵大怒，谓如此无用，连三代不能写，也作书记，可即襥被归.因遍语同僚，介绍一能者。适某处有一人闲住，急荐之，入署，即写盟帖。某知书记被逐事，乃以赵大、钱二、孙三作为总兵之曾祖、祖父，一挥而就。总兵称赏，遇某同僚，道谢不置。

　　夏征舒为君家何人太原夏某贾于陕，致富矣，思得一官以夸耀侪辈，乃于同治初，纳粟为陕西候补令。既禀到，将衙参，虑有陨越也，聘一友为顾问。某日到省，至抚署官厅，众见其举止动作而窃笑之。时长安令为四川唐李杜，善滑稽。唐突揖之，询其姓，则对曰：「夏。」唐又肃容问之曰：「夏征舒为君家何人？」夏心目中以为是必贵显著，乃曰：「是先祖也。」事毕归，具以告其友。友曰：「休矣！夏征舒乃龟子子，君何引为贵冑？」夏大怒。翌日，又衙参，复遇唐，即揪其领而詈之，曰：「汝何詈我为龟子子？」拉之见巡抚。至二堂，文巡捕具以状入禀时巡抚为曾望颜，命传二人入。曾问唐，唐曰：「可问夏令。」乃问夏，夏以昨所问答缕述之，而夏征舒之征字，言时不明晰。曾大笑，斥之出，即悬一牌示，谓识字太少，难膺民社，着仍回籍读书。

　　土匪名士曾文正公督两江时，人才荟萃。有何太史者，记问极博，下笔千言，而无理法，曾尝称之为土匪名士。

　　舟行遇风之叫骂曾文正之移军安庆也，沈文肃方为赣抚，约以赣之厘金供其月饷，赣有事，则出师援之。既而粤寇业集于赣，文正军益东，文肃惧援兵不即至也，疏请截留厘金，将自募兵，得俞旨。文正愠甚，谓文肃卖己，文肃贻书引咎自责，不答。其后文正督两江，陈右铭中丞见文正，从容言曰：「舟行遇风，柁者篙者桨者，顿足叫骂，虽父子兄弟，若不相容。须臾风定舟泊，置酒慰劳，欢若平生。甚矣，小人喜怒之无常也。」文正曰：「不然，向之顿足叫骂者，惧舟之覆，非有私焉。舟泊复好，又何疑耶？」陈曰：「然则曩者公与沈公之事，亦惧两江之覆焉耳。今两江定矣，而两公之意不释，岂所见出舟人下哉？」文正大笑，即日手书致文肃，谢过焉。

　　官场与词场互争薛慰农太守时雨掌教金陵书院，偶作《白门新柳记》，述秦淮之近事，续旧院之丛谈，盖亦《画舫录》、《板桥记》之例也。风流韵事，本无关政要。时议禁乐籍，当事为李雨亭，以此书为祸魁，爰劈其板，且于书院扃试之时，各致讥弹，一则曰劝农词，一则曰喜雨亭记，于是反唇不相下。白门士人撰有楹联以记之，其联曰：「喜雨亭记，劝农夫词，官场与词场，互肆讥评果谁是？绛帐生徒，白门杨柳，风流本儒雅，偶然游戏亦何妨？」

　　螬食尚留井上果李申甫布政湖南时，有梅姓官颇见信用，或戏为联云：「螬食尚留井上果，鸮声啼杀墓门花。」台谏摭入弹章，遂免官。

　　螬食实者过半莱阳李明经萼尝于某日访某塾师，师傲不为礼.李愤甚，见其瞽一目，睛突出如李，遂为作一破承云：「请问其目，螬食实者过半矣。夫存乎人者，莫良于眸子，恶得有其一以慢其二哉？」

　　命题托讽黄潄兰侍郎体芳督学江苏，命题匪夷所思，录遗时，贡、监照例同场。贡题为「有成德者」，监题为「有达财者」。尝有三县童生合考，黄命题曰「有李，国人皆曰可杀」，指李文忠也；曰「以左，是社稷之臣也」，指左文襄也；曰「老彭，吾无间然矣，」指彭刚直也。是可谓托讽于微矣。

　　鳖县府试惯例，头二三场分县考试，洎终覆，方合各县童生于一棚而考之。光绪中叶，有某郡守于终覆时，以鼋鼍蛟龙鱼鳖命题，六县各作一字。首县童生某问邻号生曰：「鳖字出在何县？」某应之曰：「在别县.」因某县文风甚劣，又系下县，当作鳖字。自后，人遂呼某县为鳖县矣。

　　长其长才不才粤寇之乱，合肥某公以诸生随营效力，累得优保，仕至江苏巡抚。时学政丁艰，照例兼摄学篆。一日，招紫阳、正谊两书院山长宴饮，以争坐位，各不相下。有人戏就此二事成一联云：「山长骂山长，正谊山长，紫阳山长，人各长其长；秀才考秀才，庐州秀才，苏州秀才，未知才不才。」

　　能不用心南皮张文达公之万年已耆耄，而神气无殊少年，恭王问之曰：「君何修而得此？」张曰：「吾无他术，独能不用心耳。」恭王曰：「君真大能，爵位至高而能不用心，诚难得也。」

　　腹中满贮稀粥张文达最爱演戏，有僧虚舟者，日在邸中，为戏提调，甚宠昵。刘赶三谑之曰：「有一僧死，见阎罗王，王斥其戒律不严。僧极陈守戒清苦，可请验。王命剖视其腹，则满贮清菜豆腐也。继一尼至，王斥如前。尼亦力辨，且引僧为例。王又命剖视，则满贮稀粥而已。」盖北音稀粥，音近虚舟也。后被言官弹劾，逐虚舟出都。

　　戏提调京师梨园最盛，公宴庆祝，别有演剧之所，名曰戏庄，将有事，择能肆应者一人司其事，曰戏提调.或作《戏提调歌》云：「众宾皆散我不散，来手 「 班中管事之目。」 未到我已到。巍然独踞下场门，赫赫新衔戏提调.定席要便宜，点戏夸精妙，怒目看官人， 「 是日必向司坊中借二三执鞭者在门前弹压，名曰官人，又曰小马.」 软语磨车轿. 「 老师及各堂官车轿夫饭钱最难开销，且易得罪，故须磨以软语.」 徧索前年旧戏单，烂熟胸中新堂号。 「 京师旦脚曰相公，所居之寓曰某堂。知其堂知其人，始能点其戏。」 大蜡新试三枝头， 「 曰受热，曰坐蜡者，皆京师俗呼为难者之别名。此语有双关之意。」 靴页偶装几千吊. 「 京官多穷，故曰偶装，亦见其所费不菲矣。」 小香到，提调笑，喜禄病，提调跳。锁得长庚跟兔，暂向柜前存，待到半夜三更，自己转湾仍放掉。吁嗟乎，三更曲罢尤可怜，昏花二目饥肠穿。左有牙笏右掌柜，小马纷来满堂前。堂前灯火全不见，阴森疑到阎罗殿。此时提调锦囊空，只余三字明天算。」

　　等老也而多寡分焉矣京伶谑词，有令人解颐者。同治乙丑会试题为「上老老而民兴孝」，第三人某文中有「天子有老，庶人亦有老。天子之老，聚于一堂；庶人之老，散于四境。等老也，而多寡分焉矣」诸语.闱墨出，都人为之哗然。会新进士宴总裁、同考官于文昌馆，优人饰耆老数人相见，各问讯年齿，有云九十者，有云八十者，有云七十、六十者。一人曰：「吾辈皆老矣！」又一人曰：「虽皆老，然甲之齿多于乙，乙又多于丙，丙又多于丁、戊，不能一律以老概之」又一人则恍然点首曰：「等老也，而多寡分焉矣。」听者哄堂。四总裁及本房同考官皆恧然，未终席而去。

　　丞相登坛亦快哉曾文正之督直隶也，因法教士丰大业一案，以天津守令遣戍，颇不满于众望，湘籍京官联名致书诋諆，并将湖南全省会馆中所有文正科第官阶扁额悉数除之，文正郁郁无如何。及调任两江，与知交书，有「内疚神明，外惭清议」语.同治壬申，值六旬寿诞，方演剧称觞，忽递到一封口文书，亟拆阅之，仅诗一首云：「笙歌鼎沸寿筵开，丞相登坛亦快哉。谁念黑龙江畔路，漫天风雪逐人来。」文正亦不究所从来，亟纳之袖以入，自是目疾增剧，俄薨于位。

　　老兄手段何如李某某提督江南，威权颇重。其幼时尝执圬人业，以惮于作苦，舍镘而嬉，为其师所逐。及粤寇扰湖南北，乃投营効力，其后削平大难，遂至专阃。一日，燕彭刚直，刚直见其厅事间粉饰精工，极口誉匠人之巧。李方谦逊，刚直曰：「不知老兄手段，较此何如？」李默然。

　　横却心肠苏州顾子山观察文彬，居官有能声。仕至浙江宁绍台道，旋以老疾告归.归后，于所居筑园亭，结构精雅，极幽闲之致，颜之曰怡园.有轻薄子诮之曰：「彼筑此园之金钱，乃横却心肠做宁绍台道得来者，故以竖心立于台字之旁，所以志也。」

　　北人不知南事麟某尝以翰林充国史馆纂修，时年甫踰冠。一日，校罗泽南、刘蓉等列传，忽拍案而言曰：「罗以一教官而保实缺道，并以布政使记名，死且请谥；刘亦仅候选知县耳，乃赏三品衔署布政使。外省保举之滥，竟至是耶！」恽彦彬时与同座，起而密诏之曰：「彼等皆百战功臣，其时若无湘、淮军，吾辈亦安有今日耶？」麟曰：「百战何事？天下太平，当与谁战？湘、淮军者，以何将军帅之耶？」恽曰：「盖与太平战耳，君岂未知东南各省大乱十余年，失去数百城耶？」麟大愕曰：「北方安靖若是，老前辈所谓与太平战者，此言尤难索解。」恽曰：「粤寇洪秀全起事，自称太平天国，君不知耶？」麟曰：「晚生今仅二十余岁，贼之事，何能知之！」恽曰：「君北人，宜不知南方之事也。」

　　风魔了张解元张文襄公之洞以乡榜第一人捷南宫，好事者制为灯谜，射六才子一句，曰：「风魔了张解元。」
</div>
    <div class="pagination">
<a href="清稗类钞_page154.html">上一页</a><span>...</span><a href="清稗类钞_page150.html">150</a><a href="清稗类钞_page151.html">151</a><a href="清稗类钞_page152.html">152</a><a href="清稗类钞_page153.html">153</a><a href="清稗类钞_page154.html">154</a><span class="current-page">155</span><a href="清稗类钞_page156.html">156</a><a href="清稗类钞_page157.html">157</a><a href="清稗类钞_page158.html">158</a><a href="清稗类钞_page159.html">159</a><a href="清稗类钞_page160.html">160</a><span>...</span><a href="清稗类钞_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
