<!DOCTYPE html>
<html>
<head>
    <meta charset="UTF-8">
    <title>群书会元截江网 - 第 9 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书会元截江网 - 第 9 页/共 30 页</h1>
    <div class="content">　　偶句
　　提举会计则有韩绛
　　编类会计则有苏轼
　　所出多于所入则会计于皇祐
　　欲量入以为出则会计于绍兴
　　景徳会计录进于丁谓而志在献谀
　　皇祐会计录上于田况而志在轻赋
　　令戸部会计出入而善藏其余者髙宗也
　　令戸部樽节出入而使无渗漏者宁宗也
　　比设三司用权邦计开宝之诏也圣意在于得人嵗计所须报总计司淳化之诏也圣意欲其置籍
　　经传格言
　　冡宰制国用必于嵗之杪五谷皆入然后制国用用地小大视年之丰耗量入以为出【王制】三年耕必有一年之食九年耕必有三年之食以三十年之通制国用
　　名臣奏议
　　量入为出庆厯二年张方平奏乞选才敏之士就三司据国用嵗计之数量入以为出平货物之轻重通天下之有无所冀助国计舒民力当今之切务也【长编】
　　斟酌大计立定制仁宗时范镇请考祖宗逮天圣中吏员及赋入之数着为定制又请中书枢密院考正祖宗自建隆至宝元官吏之禄廪四夷之嵗赐兵马之屯成而斟酌之又言乞敕大臣考兵数官数与夫赋入之数立为经制又言欲令中书与枢密院三司通知兵民兼与枢密三司量其出入以制国用又言宜勅大臣及三司具天圣中赋入与官兵若干及见在赋入与官兵之数约取中道立为经制以七分给兵三分备非常【编年】请置緫计使嘉祐三年司马光言食货者天下之急务今宰相不以为忧意者以为非已之职也臣愿陛下复置緫计数之官使宰相领之凡天下金帛钱谷于三司于内藏库奉宸章之类緫计使皆统领之小事则官长専逹大事则谋于緫计使而行之嵗终则上其出入之数于緫计使量入以为出若入寡而出多则緫计使察其所以然之理求其费用之可省者以奏而省之必使嵗余三分之一以为储蓄备御不虞凡三司使副使判官转运使及掌内藏库奉宸库之官皆委緫计使察其能否考其功状而奏而诛赏之若緫计使乆试无効则乞陛下罢退其人更置之若舜举八恺使主后土奏庶艰食迁有无周礼冡宰以九职九赋九式九贡之法治财用唐制以宰相领盐铁度支戸部国初亦以宰相都提举三司水陆发转运使等是则钱谷自古迄今皆宰相之事也
　　计臣当乆任司马光上言财用所以匮乏者由朝廷不専择晓钱谷之人也国初三司使或以诸卫将军诸司使为之判官则朝士晓钱谷者皆得为之不必用文辞之士也夫官乆于其业而后成功乆为其事而后称职是以古者世官相承以为氏姓先朝陈恕在三司十余年至今称能治财赋者以恕为首岂恕之才智独异于人哉盖得乆从事于其职故也近嵗三司使副使判官大率多用文辞之士为之于是有以簿书为烦而不省以钱谷为鄙而不问者矣又居官出入迁陟有如邮舍如此而望太仓有红腐之粟水衡有贯朽之钱臣未知其期也凡百官莫不欲乆其任而食货为甚何则二十七年耕然后有九年之食今居官者不满二嵗安得有二十七年之効乎
　　乞集会计录绍兴五年臣僚言比年以来财赋浸虚用度滋广正宜括嵗入之厚薄因计嵗出入之多寡分其品目别其名色搃贯旁通载之图籍名曰会计録量入为出庶几国用有制
　　偶句
　　司马公之言国用当以冡宰统其权
　　范公镇之论生财请以中书制其用
　　量出入以制国用则建言于至和【范镇】
　　攷出入以广储蓄则奏疏于绍兴【二十六年】
　　诸儒至论
　　周司会之权重郑郎卿曰周制天下之财皆入令于太宰而緫于太府其五府则専掌王之器物王之服食好赐其内府则受货贿兵器以待邦之大用其外府则掌邦布之入出以共百物以待邦之小用至于司会则惟緫其会司书则惟主其书职内则惟量其入职嵗则惟稽其出职币则惟振敛财币之余与夫司裘掌皮纎悉有会是自太宰以下其出纳移用之权尽搃于太府而司会至掌皮则不过纠察稽考之而已然太府则下大夫为之长而司会反以中大夫为之则其职之专其权之重而不为太府之所压制者可知矣自今以司会而下考之所谓职内职嵗司事职币司裘掌皮亦均之为理财也宜属于太府而皆司会主之司会之权不重乎太府颁其货于受藏之府颁其贿于受用之府凡掌财用财者无不于太府受财会而诏之及冡宰废置乃司会主之司会之权不亦重乎司会司书皆一体也司会掌六典八法八则之贰司书亦掌六典八法八则之贰夫六典以治邦国八法以治官府八则以治都鄙乃宰相之职业而太宰之所以佐王者也贰之以小宰固其势之当然彼司会司书亦得以贰之司会之权不亦重乎夫惟司会之权重则纠察钓考之势得以行于诸府之中事不至于欺伪用不至于干没数不至于亏耗国计不匮而法则各得其所矣
　　汉唐会计无法郑郎卿曰汉兴之初亦尝少得此意故以萧何为相国而以张仓为计相计相之权即司会之遗也命名由相则其权位为甚重掌计而不掌财则其稽攷为甚公使汉人能守此制夫谁曰非古然其迁计相也止于一月其更计相而为主计也又止于四嵗由是以后主计之名与职俱罢矣司农少府各自受天下之财入而三公之属又有仓曹以主仓谷有金曹以主盐铁货币又自分司农之财而有之而会计之官独无闻焉厥后光武归禁钱于司农归水利于少府归盐铁于郡国意善而治不精故章和以后改司农之平凖而名以中凖取少府之所掌而列以为监又尽用官人以领之则士大夫之间无有预知财计者矣李唐虽有度支而于三司国朝虽有磨勘司而亦于三司使未免有奉承党比之风而无检括防闲之意呜乎乌得成周之司会以窒其渗漏之弊欤
　　西汉财多渗漏郑郎卿曰西汉之财物充羡吾不知何者为充羡也况又有卤莽蔽匿之弊干没渗漏之弊乎盖尝观之中尉脱卒动数万人乐安隠田几四百顷闗东流民无名者四十万少府陂泽多为贵戚冐垦版籍甚不明而口筭田租所入甚无数也近税武闗以给守卒远田车师以给过使公车索米于长安掖庭出批钱以养宗室郎官出私钱以市财用剂劵甚不明而廪禄所给甚无定所也会稽计簿三年不上内史假贷租多不入东郡官钱收散至千余万乘传而行郡国矫赋至六百万课最不严而州县所供甚卤莽而无定期也乘舆赐谒取给大农大农钱尽续以少府平陵工作取诸水衡科用经费甚而不常而缓急所移用甚紊乱而无定制也以至无额杂赋羡租之积尤为泛然无弦如免罪之钱储于北军无名之钱储于郡内卒吏之钱储于州郡廪牺之钱寄于冯翊军市之租委于边吏则其涣散尚有未易究者职掌之官吏出入之司存尤不闻有奉公防平者籴边谷百万而虚数至六十万觓就民牛车而增价至三千万甚者或私僦賔客而入多逋负则其转输侵籍尚有未易悉数者盖自汉初废计相之官公卿不知钱谷之数是以人主肆其侈于上人臣肆其欺于下而民独被害于其间以至若此其极也
　　财用古未有比叶适曰尝试以祖宗之时所入之财比于汉唐之盛时一再倍矣熈寜元丰以后随处之封椿役钱之寛剰青苖之倍息比治平以前数倍矣而蔡京变钞法以后比熈宁又再倍矣王黼之免夫至六千余万缗其大半不可稽考然要之渡江至于今日其所入财赋比宣和又再倍矣是自有天地而财用之多未有推今日之比也然其所以益困益乏皇皇营聚不可一朝居者其故安在
　　财计古今未有叶适曰今天下之财其余缗钱者茶盐防货已二千四百万矣经緫制已千五百万矣上供和买折帛已千余万矣又若计四川之钱引已三千三百余万矣古无有也不特古无有也宣和以前无有也今畧计戸部之经费为千五百余万此祖宗盛时一倍之用也至于以六千余万供四屯驻之兵此开辟以来所未有也
　　汉之上计具文钱文子曰汉上计之法各记其戸口垦田钱谷出入盗贼多少每嵗各上其簿丞尉诣郡校课其功嵗尽遣丞吏上计于京师而以其副上丞相御史汉之责丞相以课吏不为不严矣然胶东伪増流民戸口至八万余而王成反蒙显赏临淮郡界误至减田四百顷而康衡自领计簿不能止是未免于具文也【制度论】
　　主意
　　有揽权分权之殊会计之权无所挠则国用虽穷而复通会计之权有所分则国用欲丰而反匮盖事力之未裕固今日之隠忧也利权之未一尤今日之大患也何者国家大臣所赖以经制国用剸裁邦计者也诚使权纲独緫会计有方则操纵之适其宜把握之得其道则宫闱无横费朝廷无泛恩官府无滥予军旅无冗支敛散出纳之有其式匪颁赐予之有其常则虽处国家多事之时初未见其有匮乏之忧也茍或权柄少分会计无防则要索于宫闱者有求而必予干请于朝廷者有祷而必从官府之费愈増军旅之实不覈泛泛然听国计之自为盈虚消息纵使多方调度百计经营而终于国贫财蠧果何时而可纾乎
　　有计财生财之异有计财之谋有生财之道计之者非难生之者不易也徒知铢较寸量以严夫会计之权不知去奸剔蠧以尽夫经理之道吾恐财非天雨鬼输安能无故而自足哉出纳之吝谓之有司会计之当斯为委吏财固贵乎能继也然参之定数笔之成书昔丰今耗披编而具见彼敛此散按图而可知森而条目整而鞭筭其计之者岂不易太平六典理财居半箕范八政食货居先财贵乎能生也大而军国小而郡县弊端蠭起左支右倾罅隙猬兴东窒西漏利未致而害随政未修而蠧起其生之者岂不难欤
　　警段
　　会财而耗财呜乎财云财云会计云乎哉今会之内库则修内司之支拨凭内司之宣取昔胡为而俭之今胡为而奢会之右帑则宗庙朝廷之奉百司庶府之供昔胡为而约今胡为而丰会之外路则茶盐泉舶之支吾籓方列郡之供给昔胡为而杀今胡为而隆取之尽锱铢用之如泥沙竭彼膏血餍此溪壑果何説哉
　　偶句
　　会天下之财易
　　理天下之财难
　　搃财计之数者存乎书
　　掌财计之书者存乎人
　　昔丰今耗披编而具见
　　彼敛此散按图而可知
　　一札涣颁会计是急非虚文也
　　一司鼎剏会计为名非美观也
　　上以恤民为心则会计乃节用之端
　　上以取民为心则会计乃増赋之地
　　事证
　　成周得会计之道以周官之法攷之其司则司会司书其府则大府内府外府其职则职内职嵗职币无一不于冡宰掌之凡邦用之出入受财之会计无一而不会焉今以周公之制推之则内而王宫外而邦国吾见其会于受藏受用之时矣贰令之受式法之受吾见其会于赋入赋出之初矣膳羞服御之微麻缕丝枲之细吾见其会于日成月成之限矣彼会于一嵗之抄者会其成也此会于平时之素者会其常也得非立均节财用之规模者乎
　　周汉有得失之分善理财者莫如周不善理财者莫如汉周人理财之责委诸司会而寔归之太宰之緫统会计之籍掌于司书而寔由于太宰之考核嵗终受会大计羣吏体统正也版图名数周知出入计簿明也玩好匪颁均节有式防后用也参互月要废置自我严奸欺也若是则财安得而不丰汉自计相之职废而丞相不知钱谷出入之数计簿具文而三公至勤诏书督责之严于是胶东戸口伪増万余莫得以察其欺内史假贷租多不入莫得以絶其奸乘舆赐谒多给大农大农钱尽或续少府则移易之弊莫禁籴边粟者或张虚数僦民车者或至増价则赃贪之利莫戢若是则财安得而不匮
　　唐朝之本末唐自太宗立法举天下之财尽入于左藏太府又有比部以捡覆之殿院以临莅之度入以量出之则搃核之计详矣然自两税之目兴而中年之用度已数倍于始自无名之敛起而元和之计簿已无救于汚吏甚至故事相仍兵革继起财赋衰耗颇为豪将所取而进奉羡余移用频借尚安以计为也
　　我朝之源流钱谷之数屡趣不进君子曰陈晋公正人也会计之録一语辄二君子曰丁晋公佞人也嗟乎此善论也而犹有遗论也贯朽粟腐侈心之阶公私单竭俭徳之媒时方承平府库充羡为陈恕可也为丁谓不可也财匮矣而君不之知民病矣而君不之闻于此时而曰吾学陈恕不学丁谓君子其以我为隠乎祥符之会计録上于林特天书成矣熈宁之旁通簿置于安石新法行矣之二子者可与丁谓并言也皇祐之录不上于田况则所出多于所入其谁知之元祐之録不作于苏辙则一嵗之入不足计一嵗之出其谁言之二子者独可与丁谓并论乎昔者切闻之淳化天子方帐式之来上也慨然曰费用若此民力乆何以堪绍兴大臣方计簿之未集也作色曰此年周度滋广宜括嵗入之厚薄计嵗出之多寡噫天下之时困竭乆矣人主不可不知其故也今之君子为陈恕乎为丁谓乎是未可知也
　　时政
　　非泛之费不可会知今日吏牍之来上者可会而王之宫室可得会乎版曹之编类者可会而上之赐予可得会乎千百千万之数可会而江河之漏泥沙之用可得会乎盖令都省之大不可会者二内而宫壶不可会外而阃饷不可会紫宫绀宇金璧璀璨徒闻昭应之充使不得会之于平时则会之于一时者具文耳熏腐貂珰赏赐浓郁不闻内降之封还不能会之于未用则会之于已用者虚籍耳
　　贵近之费不容会今宫禁之出内未必与闻于宰相北司之用度未必闗白于南司闻邓通之钱徧天下矣而宫正之月终会稍食则未之闻也闻宋娥之封千万计矣而内宰之会内宫之财用则未之闻也闻有无名之赉无艺之排当广殿凉馆土木争用羽宫梵室金璧相辉者矣而赐予之叙于职嵗工事之节于九式则未之闻也
　　节财生财用财之多莫甚于今日取财之极亦莫甚于今日漏巵之受无已张弓之弛无期上下煎熬几年于此且曩者亦尝继会计录矣今又剏财用矣愚不知为此者将以生财欤将以节财欤如欲节财也不知会计钩考之臣所省者果何事所除者果何名乎如欲生财也则民生已竭不可重敛地力已耗不可苛求收拾竒略推排屑所得锱铢怨已立山矣履亩征商之事故辙未远也又可复蹈之乎
　　理财裕财今日会计有録国用有司必命大臣以掌之必使防吏以任之用以理财可也假以聚敛不可也将以裕国寛民力可也求以填溪壑饱嚢槖不可也庶几一国之血脉流通一国之精神强壮虽不待韩琦之言而宫掖之费自省虽不必李谘之言而末作之费不浮虽不俟路公省兵之机温公罢赐银绢之奏而生财自有道矣
　　用广用狭今日之财用其入也有多寡则吾用之亦随其多寡其生也有损益则吾理之亦因其损益有如成周之隆平国初之全盛此易所谓大有之世也故其用财也当以用广之规模今日之镃基东南之事力此损所谓二簋可用之时也故其用财也当以用狭之规模其用广者非过奢也因其所入之丰而为之区画耳其用狭者非苦节也因其所产之薄而为之调度耳
　　结尾
　　得人以足国用虽然出纳之吝谓之有司得人会计又今日第一议也祖宗外置转运司以漕一路之赋内置三司使以緫天下之财利权不分其盈虚登耗可得而攷也自王安石用事罢三司而为戸部举三司之务散在六曹及诸道监利权不合耗散四出而不可攷矣合版曹名额不知其几更一费则剏一司剏一司则増一弊职愈多而权愈散官愈冗而财愈耗矣迩者会计有录国用有司必命大臣以掌之意其委任既専调度必至然差官置局名色虽多足国裕民未闻有道愚愿今日以祖宗用人者用人以祖宗致利者致利将见公私之积暴若丘山贯朽粟陈特余事耳否则不信仁贤则国空虚孟子之言验矣愚敢以是而谢师问
　　会财以善君心虽然究财用之弊固所以善君政会财用之数亦所以善君心何者有无必知仁俭之心所由起也虚实必见节纳之念所由生也庆歴之入多于所出观其数者知其无妄用之失元祐之出多于所入观其数者知其有轻用之弊陈公恕不上钱谷之数于充羡之时惟恐起其君侈汰之习李惟清上度支帐于民困之日必启其君简省之念皆所以善君心也君心既善然后随事而处之可也财用以裕邦计虽然财固当会也用尤当节也何者九重之玉食可也而贵近之家醤酒藿肉何如哉宫庭之帷帐可也而闾阎之屋綉墙縁履何如哉尺籍伍符所以蓄积鋭也胡为侏儒骄脆者亦耗衣粮钟鸣鼎食所以待勲徳也胡为旷官尸位者亦縻廪食朝廷行节约之徳而士大夫有和玉随珠之富公帑无羡余之藏而私室有嚢帛柜金之积是皆上之所当严其简汰之方下之所当行其节约之意者也韩公琦欲省宫掖之费张公方平欲示臣下以俭司马公以为国用不足在于用度太奢曾公巩以为用之无节则天下虽富而易贫数公者一代伟人也其于理财若有过人之见反覆论下不过于节用之一説今日其思之
　　羣书会元截江网卷九
　　钦定四库全书
　　羣书会元截江网卷十
　　府库
　　厯代事实
　　禹闗石和钧王府则有太公为周立九府圜法【前志】太府王府　内府　外府　职内　职币　泉府　天府
　　职金【并周礼】鲁人为长府【论语】滕有仓廪府库【孟子】汉武帝初府库余财京师之钱贯朽而不可校东置沧海郡又兴十万余人筑卫朔方费数十百钜万府库并虚天子与公卿议更钱币是时少府多银锡大农言山海天地之藏宜属少府杨可告緍上林财物甚众乃令水衡主上林【并前志】灵帝于西园造万金堂以为私藏隋十二年有司言库藏皆满于是辟左藏之院以受之下诏曰宁积于人无藏府库【隋食货志】天宝时非租庸正额者【积百宝】大盈库以供天子燕私安禄山反杨国忠以为正库物不可给士　故事天下财赋归左藏而大府以时上其数京师豪将假取不能禁第五琦请皆归大盈库主以中宫自是天下之财为人君私藏【并唐志详见财用门】徳宗时杨炎请出之以归有司乃诏嵗中裁取以入大盈度支具所以闻徳宗于奉天行宫立二库陆宣公曰琼林大盈古无其制创自开元今逆冦乱常銮舆临幸忽覩二廊之下榜列二库之名万目所覩孰能忍怀【并本传】徳宗时裴延龄言左藏天下谷入不赀于是以天下宿负八百万缗折为府库抽赀三百万缗为羡库様物三百万缗为季库帛以素出以色入者为月库宪宗曰宫中用物极节俭故当时内库甚充实元和末田洪正入朝李绛请发内库钱百万缗赐之自会昌来置偹邉库收度支戸部盐铁钱物宣宗更号延资库【唐志】
　　偶句
　　必析正库而立四库则延龄为欺君
　　不移东库而实四库则李绛为尽职
　　桑洪羊以山海属大农而财之私者犹公
　　第五琦以财计归大盈而利之公者反私
　　皇朝事实
　　左藏库太祖干徳三年国初贡赋悉入左藏及取荆湖西蜀储积充羡乃于讲武殿后别为内库以贮金帛号曰封库椿太宗兴国二年命贾黄中程能冯賛分掌左藏三库先是货泉与金帛通堂及储蓄盈美始命分之谓侍臣曰朕奉行先帝成规不敢有改易然财货充溢埶须别置官吏使各専其职尔【并长编】左藏库者国家经赋所贮也淳熈申请给金银钱帛共约计三千万缗而宗庙宫禁非泛之费不与焉【杂记】寕宗嘉定十六年臣僚上言左帑一职限以重门分以东西统之以提辖然库官之权不容太重门宫之任不容不谨官之分不容不遵臣望圣慈察邦计之司存岂容玩视慢令如此嘉定元年置拘安边钱物所【并长编】
　　内藏库真宗景徳四年出内藏库钱五十万贯付三司市菽麦【长编】出陈彭年所撰内藏库记示王旦等曰太祖以来有景福内库先帝改为此名所着金帛备军国之用非自奉也顾外庭不知耳二圣之平荆湖西蜀岭表江左河东亲祠郊丘所费巨万皆出于是不取于民三司所假凡六千万自淳化迄景徳每嵗多至三百万少亦不下百万累年不能偿即命除之又曰此库乃为计司备经费尔且计司有缺必取于民茍非节用何以获济【宝训】祥符九年三司言诸州欠商贾飞钱诏发内藏钱二十万缗以给其费天禧元年上出嵗入财用数曰今当出金帛数百万借三司李廸曰天子于财无内外愿下诏赐三司仁宗明道二年三司言用度不足请假于内藏库出缗钱百万赐之因曰国家钱本无内外盖以助经费康定元年出左藏内藏库缗各十万下陕西给军需出内藏库绢一百万下三司助边费神宗熈宁元年诏出奉宸珠付河北四场鬻之别封桩以偹买马二年上谓辅臣曰近年内藏库籍文具而已财货出入略无闗防尝闻太宗时内藏财货每千计用一牙钱计之名物不同所用钱名色亦异他人莫能晓也尝匣而置之御阁以防验帐籍中定数晩年尝出其钱示真宗曰善保此足矣今守藏内臣皆不晓帐籍闗防之法当更择人领之元丰元年十二月上每愤北虏倔强慨然有复幽燕之志即景福殿库聚金帛为金费是年始更库名制诗以掲之曰五季失图玁狁孔炽艺祖造邦思有惩艾爰设内府期以募士曽孙保之敢忘厥志凡二十二库后积羡嬴又揭以诗曰每防夕惕心妄意遵遗业顾予不武姿何以成戎防元丰初蓄积嬴溢司农请发坊百万缗输忠都三年遂于寺南作元丰库贮之哲宗元祐三年三月乙丑诏改元丰元祐库为元丰南北库増置南库监官一员【并长编】髙宗绍兴五年川陕宣抚将上供钱帛依旧留充赡军上曰祖宗蓄积内帑本以偹边陲缓急之用遂捐内帑以赡军【圣政】二十七年九月诏淮南荆西湖北路内藏防绢钱帛并与蠲免上曰朕约于奉已内帑未尝妄费一金边郡所欠固多然戸口未复责输实难可悉与蠲免【系年录】二十八年九月三省言平江绍兴府湖秀州被水上曰朕平时无妄费内库所积正欲偹水旱尔本是民间钱却与民间用复何所惜耶【同上】二十九年上曰比缘河流浅澁纲运稽缓已令内帑支降钱五百万贯以供调度朕自息兵讲好二十年间所积钱物岂以自奉哉盖欲偹不时之须免临时科取重扰民尔【圣政】三十一年十月上谓大臣曰朕曩于内帑储钱偹边士大夫不喻朕意甚者至指为琼林大盈之比【系年録】孝宗淳熙七年上曰朕为内帑无毫髪妄用茍利百姓则不惜也【圣政】内藏库者始因艺祖收诸国帑藏贮于讲武殿太宗兴国三年因分左藏北库为内藏库亦谓之景福内库三司所假多至三百万不能偿即蠲之神宗用王荆公计凡山海坑治货絶没常平免役坊河渡悉归朝廷元丰元年凡三十二库五年又取苖役羡财为元丰库在内藏之外元祐初又建元祐库以偹封桩皆归朝廷库务崇观后则大观东西库皆天子私藏而版曹告竭矣髙宗渡江但有内藏及激赏二库秦丞相用事皆献金币由是内帑山积【杂记】封桩库太祖干徳三年国初贡赋悉入左藏库及取荆湖下西蜀储积充羡上曰军旅饥馑当预为之偹不可临事厚敛于民乃于讲武殿后别为内库以贮金帛号曰封桩库凡嵗终用度赢余之数皆入焉太祖尝曰石晋割幽蓟以赂契丹朕欲俟此库所蓄满三五千万即遣使与契丹约茍能归我土地民庶则当尽此金帛以充其赎直如不能朕将散滞财募勇士俾图攻取尔太宗兴国三年上幸左藏库视其储积语宰相曰此金帛如山用何能尽于是分左藏北库为内藏库并以讲武殿后封桩库属正改封桩库为景福内库【同上】左藏南库者本御前桩管激赏库也孝宗即位改之然南库移用皆自朝廷非若内帑直版曹而为经费也淳熈十年始归戸部而戸部緫二百九万缗皆奉亲及内教所须是南库归版曹者益也十二年以左藏西库名之绍兴元年改称封桩下库焉左藏封桩库者孝宗所剏也其法非奉亲非军需不支至淳煕末徃徃以犒军或造军噐为名拨入内库或修内司有司不敢执【并杂记】
　　激赏库髙宗时有激赏库孝宗改为南库又有三省枢密院激赏库者渡江后所创也自建炎龙兴堂膳始减绍兴四年赵鼎为都督不行遂以都督金钱入激赏库十年秦桧以兀术叛盟需犒赐之物乃计亩率钱遍天下民无得免者然兵未尝举而钱归激赏库其后嵗支堂厨犒设议者指为冗费孝宗减嵗用为十万缗【杂记】瞻军库东南酒课自祖宗时悉以留州建炎四年每井骤増二十四谓之军期钱行在戸部膳军南中东三库并殿司所献酒坊七十五钱收息钱亦为一百三十万诸路酒课约五百余万盖自军兴诸帅擅酷之利朝廷所仰者茶盐耳【杂记】
　　安边库安边所者嘉定元年置时废国用司而防胄及诸阉省吏之家赀财皆以簿録黄伯庸请剏此名遂与沈信同领其事即御史台置局卿监一员提领朝士二员为拘官其后会其入嵗得七十万缗専充北虏所増嵗币其田宅契劵皆藏之御史台库【杂记】
　　诸州军诸州军赀库者嵗用省计也近嵗添差俸入大为郡郡之害民力安得不困公使库者祖宗以前代牧伯皆敛民以做厨传故制公使钱以给之省其民也【杂记】
　　偶句
　　货泉金帛分命有司専职掌也
　　牙钱匣藏防验定数防渗漏也
　　出内帑以偹水旱绍兴之二十八年也
　　出内帑以佐调度绍兴之二十九年也
　　陜西赏军此公费也而亦出内库之帛【皇祐】
　　河北买马此外事也而亦赐奉宸之珠【熙宁】
　　讲武殿立内库贮金帛而太祖则心乎饥馑
　　景福殿设内库聚金帛而神宗则心乎恢复
　　经传格言
　　未有府库财非其财者也【大学】百姓虚而府库满是谓国蹙【荀子】鲁人为长府闵子骞曰仍旧贯如之何何必改作【论语】
　　名臣奏议
　　杨炎请以内库归左藏哲宗朝范祖禹奏唐制天下财赋皆纳左藏库太府四时以数闻尚书北部覆其出入至代宗时租赋悉进入大盈内库以中人主之有司不能窥其多少国用不能计其赢缩及徳宗即位宰相杨炎顿首于上前曰夫财赋邦国之大本是以前代歴选近臣主之犹惧不集徃徃覆败大计一失则天下揺动先朝擢以中人领其职丰俭盈虚虽大臣不得知则无以计天下利害请出之以归有司如此然后可以议政徳宗乃诏凡财赋皆归左藏库炎以片言移人主之意议者美之以炎知为相之体徳宗知为国之务也【元祐四年】内藏以私蓄财仁宗庆厯三年韩琦言祖宗置内藏库盖偹水旱兵革之用非私蓄财而充已欲也自用兵以来财用匮竭宜稍出金帛以佐边用民力寛而众心安矣
　　内藏非供奉养赐予嘉祐七年司马光言祖宗置内藏以偹饥馑兵革非常之费非以供陛下奉养赐予之具也今内库専以内臣掌之不领于三司其出纳之多少积蓄之虚实簿书之是非有司莫得而知也
　　患在天下空虚范祖禹奏当今之患在于天下空虚朝廷不可不为之计封桩之与经费均出于民皆陛下一家之财也茍可以利国何所爱焉譬如移之于东而还之于西出之于内而归之于外也
　　上供多入内帑光宗朝朱熹奏建炎以来地削兵多而权宜科敛又复数倍供输日乆民力以殚而间者诸路上供内入内帑是置戸部经费不足遂废祖宗破分之法而上供嵗额必取十分登足而后已期限廹促科责严峻监司州县更相督廹惟务自寛已责何暇更察民情而州县嵗入多作上供起发则又于额外巧作名色夤缘刻剥此民力之所以大穷也
　　偶句
　　韩公琦谓祖宗置内藏盖偹水旱兵革之用非畜私财而充已欲
　　司马光曰祖宗置内藏以偹饥馑兵革之费非以供奉养偹赐予
　　诸儒至论
　　周三府今为四郑郎卿曰以周官之制防国朝之制玉府即今之奉宸库也内府即今之内藏库也外府即今之左藏库也中兴以后又别置激赏库今之南库是也周之三府今分为四凡天下金玉之物皆归于奉宸库山泽盐铁之赋皆归于内藏库以为天子之私藏其他泛常所入一归于南库谓之宰相制国用至于天下戸口租入则归之戸部所以版曹都做不行正由权不归一也
　　内库失周人之意余亮曰国朝之左藏即周之外府也国朝之内藏即周之内府也然宰相不得而与知则去周人太宰兼统之意逺矣故当太祖时立为内库实欲俘取契丹削平幽壤故为此以偹一旦之用自中世以后内庭之支数日多而韩琦孙沔诸臣亦皆欲约女御之费以省国计严宣取之弊以防吏奸是其弊之积亦非一日矣渡江以来国用未裕惟以南库属宰相其果周人之意否乎
　　主意
</div>
    <div class="pagination">
<a href="群书会元截江网_page8.html">上一页</a><span>...</span><a href="群书会元截江网_page4.html">4</a><a href="群书会元截江网_page5.html">5</a><a href="群书会元截江网_page6.html">6</a><a href="群书会元截江网_page7.html">7</a><a href="群书会元截江网_page8.html">8</a><span class="current-page">9</span><a href="群书会元截江网_page10.html">10</a><a href="群书会元截江网_page11.html">11</a><a href="群书会元截江网_page12.html">12</a><a href="群书会元截江网_page13.html">13</a><a href="群书会元截江网_page14.html">14</a><span>...</span><a href="群书会元截江网_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
