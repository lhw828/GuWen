<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 206 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 206 页/共 485 页</h1>
    <div class="content">　　古今事实
　　收养蜜蜂
　　逺方诸山郡僻处出蜜蜡所着皆絶岩石壁非攀縁所及惟于山顶以槛轝自悬挂下遂乃得取其处人家有养蜂者其法以木为器成十斛五斛开小孔令才容蜂出入以蜜蜡涂器内令遍安着檐前或庭下春月此蜂分窠时来过人家园垣者捕取得三两头便纳诸器中数宿出蜂飞去防将伴来还或多或少终日渐益不可复数遂得徃徃来器中所滋长甚众【博物志】
　　稷蜂不爇【以下系众蜂】
　　稷蜂不爇社防不熏非以稷蜂社鼠之神也其所托者然也【韩诗外传】
　　假蜂进谗【见后母门】
　　蜂集不祥
　　豫章严丰字孟侯为郡主簿太守贾萌举兵欲诛王莾有飞蜂附萌车衡丰諌以为不祥之徴萌不从果见杀【谢承后汉书】
　　仙翁吐蜂
　　葛仙翁与客对食客曰食毕当先作一奇戏食未竟仙翁曰诸公得无欲见乎即吐口中饭尽成飞蜂满屋或集客身莫不震肃但自不螫人耳良久仙翁乃张口见蜂皆飞还入口中成饭食之【别传】
　　蜂钻窻纸
　　神瓒禅师见蜂子投窗纸求出师曰世界如许广阔不肯出钻他故纸【传灯録】
　　俗啖蜂儿
　　唐刘恂鲁逰宣歙间见彼众人好食蜂儿状如蚕蛹而洁莹白大蜂结房于山林间其大如巨钟其中不知几百层村人采时须以草衣蔽身以捍毒螫复以烟火逼散蜂母然后攀援崖树断其根一房有蜂儿五斗或一石三分之一趐足具矣即入盐酪炒之曝干以小纸囊贮之寄入京洛以为方物【岭表録异】
　　古今文集
　　杂著
　　记蜂　　　　　　　　　　王元之
　　商于兎和寺多蜂寺僧为余言之事甚具予因问蜂之有王其状何若曰其色青苍差大于常蜂耳问胡以服其众曰王无毒不识其他问王之所处曰窠之如营必造一台其大如栗俗谓之王台王居其上且生子其中或三或五不常其数王之子尽复为王矣嵗分其族而去山甿患蜂之分也以棘刺闗于王台则王之子尽死而蜂不析矣又曰蜂之分也或团如罂或铺如扇拥其王而去王之所在蜂不敢螫失其王则溃乱不可向迩凡取其蜜不可多多则蜂饥而不蕃又不可少少则蜂惰而不作予爱其王之无毒似以徳而王者又爱其王之子尽复为王似一姓一君上下有定分者也又爱其王之所在蜂不敢螫似法令之明也又爱其取之得中似什一而税也至于刺王之台使絶其息不仁之甚矣故总而记云
　　古诗
　　采蜡一章　　　　　　　　顾况
　　采蜡怨奢也荒岩之间有以纩其身腰藤造险及有羣蜂肆毒哀呼不应则上舍藤而下沈壑
　　采采者蜡于泉石兮煌煌中堂列华烛兮新歌善舞柱促兮荒岩之人自取其毒兮
　　蜜　　　　　　　　　　　杨廷秀
　　燕衔芹根泥蜂掇花上蕋带雨两股飞所取日能几调和露与英凝甘滑于髓天寒百虫蛰割房霜在已燕已成雏归蜂忧冻馁死乃见万物心多为造化使
　　收蜜蜂　　　　　　　　　苏子由
　　空中蜂队如车轮中有王子蜂中尊分房减口未有处野老解与蜂语言前人传蜜延客住后人秉艾催客奔布囊包裹閙如市岔入竹屋新具完小窗出入旋知路幽圃首夏花正繁相逢处处命俦侣共入新宅长子孙今年活计知尚浅蜜蜡未暇分主人明年少割助和药慙愧野老知利源
　　蜜酒歌【并序】　　　　　　　苏子瞻
　　西蜀道士杨世昌善作蜜酒絶醇酽余得其法作此歌遣之
　　真珠为浆玉为醴六月田夫汗流泚不如春瓮自生香蜡为耕耘花作米一日小沸鱼吐沫二日转清光活三日开瓮香满城快泻银缾不须泼百钱一斗浓无声甘露微浊醍醐清君不见南国采花蜂似雨天教酿酒醉先生先生年来穷到骨问人乞米何曽得世间万事真悠悠蜜蜂大胜监河侯
　　和子瞻蜜酒　　　　　　　苏子由
　　蜂王举家千万口黄蜡为粮蜜为酒口衔涧水拾花须沮洳满房何不有山中醉饱谁得知割脾分蜜曽无遗调和知与酒同法试投麴糵诚相宜城中禁酒如禁盗三百青铜愁杜老先生年来无俸钱一斗径须囊一倒餔糟不听渔父言炼蜜深愧仙人传掉头不问辟谷药忍饥不如长醉眠
　　蜂儿　　　　　　　　　　杨廷秀
　　蜜蜂不食人间仓玉露为酒花为粮作蜜不忙采花忙蜜成犹带百花香蜜成万蜂不敢尝要输蜜国供蜂王蜂王未及享人已割蜜房老饕吏来捜我室老蜂无味祗有滓【平】幼蜂初化未成儿老饕火攻不知止既入我室取我子
　　螟蛉【蜾嬴附】
　　羣书要语螟蛉似步屈桑上小青虫也【诗疏】尺蠖又呼步屈【方言】
　　蜾蠃蒲卢也注俗呼蠮螉音咽螉【尔雅】似蜂而细腰【诗疏】古今事实
　　蠃祝螟蛉
　　螟蛉之子殪而逢蜾蠃祝之曰类我类我久则肖之矣【扬子】
　　政者蒲卢【系蜾蠃见官政门】
　　古今文集
　　杂著
　　螟蛉赋　　　　　　　　　欧阳永叔
　　爰有桑虫实曰螟蛉与夫蜾蠃异类殊形负以为子祝之以声其子感之朝夕而成嗟夫人子父母所生父祝之声子莫之听父传之业子莫克成父殁母死身覆位倾呜呼为人孰与虫灵人不如虫曷以人称
　　尝观蜾蠃所负不但螟蛉或取蟢子磔而毙之因产一小卵于其上俟其卵化而成形渐食所负之虫久乃寖大生翼飞去古人精于物理类我之説或他有所据耶余因编入此部聊记于此以俟博物君子考焉
　　蝴蝶
　　羣书要语蛱蝶一名野鹅一名风蝶江东谓之挞末色白背青者是也其大如蝙蝠或黒色或青斑名曰鳯子一名鳯车一名鬼车生江南橘树间【古今注】橘之蠧为蝴蝶【陆龟蒙蠧化篇】
　　诗句沙晩低风蝶　风蝶勤依桨　风轻粉蝶喜【并杜】弄芳蝶【韩】娟娟戏蝶过闲幔　留连戏蝶时时见穿花蛱蝶深深见【并杜】身似何郎全傅粉心同韩夀暗偷香【谢无逸】
　　古今事实
　　梦为蝴蝶
　　昔庄周梦为蝴蝶栩栩然蝴蝶不知周也俄然觉则籧蘧然周也不知周之梦为蝴蝶蝴蝶之为周周与蝴蝶必有分矣此谓物化【庄子】
　　蝴蝶轻薄
　　北齐魏収尝在洛京轻薄尤甚人号为惊蛱蝶
　　趐有金眼
　　卫公得峡中蝴蝶趐阔四寸余深褐色毎趐上有二金眼【杂俎】
　　画扑蝶图
　　周昉有画扑蝶图一卷【艺文志】
　　古今文集
　　古诗
　　鬼蝶　　　　　　　　　　苏子瞻
　　双眉卷鐡丝两趐晕金碧初来花争妍忽去鬼无迹律诗
　　六言　　　　　　　　　　黄鲁直
　　蝴蝶双飞得意偶然毕命网罗羣蚁争収坠翼防勲归去南柯
　　山谷诗意谓二苏而有讥焉诗虽小清婉而意足殆诗之法言也【蔡载集】
　　蝶　　　　　　　　　　　李峤
　　飞来绣户阴穿过画楼深重傅秦台彩轻涂汉殿金相兼惟栁絮所得是花心可要凌孤客邀为子夜吟
　　蝴蝶　　　　　　　　　　郑谷
　　防艳复防香似闲还似忙暖烟沈蕙径微雨宿花房书幌轻随梦歌楼误采妆王孙深属意绣入舞衣裳
　　絶句　　　　　　　　　　李义山
　　青陵台畔日光斜万古贞魂倚暮霞莫许韩慿【见鸳鸯门】为蛱蝶等闲飞上别枝花
　　蝶　　　　　　　　　　　王介甫
　　趐轻于粉薄于缯长被花牵不自胜若信庄周尚非梦岂能投死为韩慿
　　道傍小憩观物化　　　　　杨廷秀
　　蝴蝶新生未解飞须拳粉湿睡花枝后来借得风光力不记如痴似醉时
　　蝉
　　羣书要语蜩蜋蜩螗蜩蚻蜻蜻也防茅蜩也蝒马蜩也蜺寒蜩也【尔雅】海岱之间谓之蝉通语也【诗疏】蛴螬化为腹育腹育转为蝉生两翼【王充论衡】其殻曰蜕【本草】蝉无口而鸣【淮南子】蚕食而不饮蝉饮而不食【同上】仲夏之月蝉始鸣季夏之月寒蝉鸣【月令】范则冠而蝉有緌注緌谓蜩喙长在腹下【礼记】五月鸣蜩【七月】如蜩如螗【荡诗】鸣蜩嘒嘒【小弁】
　　诗句鸣蝉厉寒音【潘岳】夕响鸣山郭【韦应物】落日鸣蝉蜩森木乱啼蝉　抱叶寒蝉静【并杜】惊蝉移别栁【唐诗】蝉噪林逾静【王维】蝉曳残声过别枝【唐诗】凉夜偏栖桐叶露曙天静噪栁枝风【韩溉】
　　古今事实
　　寒螀翔水
　　文子曰飞鸟反乡兎反归窟狐死首丘寒螀【蜺也】翔水各依所生
　　蜩笑鹏飞【见鹏门】
　　蝉鸣齐女
　　牛亨问董仲舒曰蝉名齐女何故答曰昔齐王之后怨王而死尸变为蝉登庭树嘒唳而鸣王悔恨之故名齐女【崔豹古今注】
　　汉官金蝉
　　应邵汉官仪曰侍中金蝉左貂金取刚百炼不耗蝉居高饮而口在腋下貂内劲而外温
　　螳螂捕蝉【见黄雀门】
　　蝉有五徳
　　陆云曰昔人称鸡有五徳至于寒蝉才齐其美而莫斯述夫头上有緌则其文也含气饮露则其清也黍稷不享则其亷也处不巢居则其俭也应候守节则其信也【寒蝉赋序】
　　飞蝉集冠
　　梁朱异为通事舍人后除中书郎时秋日始拜有飞蝉正集异冠上时咸谓蝉珥之兆
　　古令文集
　　杂著
　　蝉赋　　　　　　　　　　曹植
　　惟夫蝉之清洁潜厥类于太阴在炎阳之仲夏兮始逰豫乎芳林实淡泊而寡欲兮独怡乐而长吟声噭噭而弥厉兮似贞士而介心内含和而弗食兮与众物而无求栖乔枝而仰首兮潄朝露之清流隐柔桑之稠叶兮快啁号以遁暑苦黄雀之作害兮患螗蜋之劲斧飘高翔而逺托兮毒蛛之网罟欲降身而卑窜兮惧草虫之袭予免众艰而弗获兮遥迁集乎宫宇依名果之茂荫兮托修榦以静处有翩翩之狡童兮步容与于园囿体离朱之脱视兮姿才捷于猴猿条罔叶而不挽兮树无干而不縁翳轻躯而奋迅兮跪侧足以自闲恐此身之惊骇兮精曽睆而目连怪柔竿之冉冉兮还微粘而我纒欲翻飞而逾滞兮知性命之长捐乱曰诗叹鸣啁声嘒嘒兮盛阳则来太阴逝兮皎皎贞素侔夷惠兮帝臣是戴尚其洁兮
　　黏蝉赋【并序】　　　　　　　傅咸
　　樱桃为树则多阴为果则先熟有蝉鸣焉聊命黏取退惟当蝉之得意于斯树不知黏之将至亦犹人之得意于富贵而不虞祸之将来也
　　有嘉果之珍树蔚覆于我庭在赫赫之隆暑独肃肃而自清遂寓目以周览见鸣啁于纎枝翳翠叶以长吟信厥乐之在兹苟得意于所欢曽徃黏而莫知匪尔命之适薄坐偷安而忘危嗟悠悠之耽宠请兹览以自规
　　鸣蝉赋　　　　　　　　　欧阳永叔
　　嘉祐元年夏大雨水奉诏祈晴于醴泉宫闻鸣蝉有感而赋云肃祠庭以祗事兮瞻玉宇之峥嵘収视听以清虑兮斋予心以荐诚因以静而观动兮见乎万物之情于时朝雨骤至微风不兴四无云以青天雷隐隐其余声乃席芳药临华轩古木数枝空庭草间爰有一物鸣于树颠引清风以长啸抱纎柯而未欢嘒嘒非管泠泠若裂方号而复咽凄欲断而还连吐孤韵以难律含五音之自然吾不知其何物其名曰蝉岂非因物造形能变化者耶出自粪壤慕清虚者耶凌风髙飞知所止者耶嘉木茂树喜清阴者耶呼吸风露能尸解者耶绰约双须出婵娟者耶其为声也不乐不哀非宫非徴胡然而鸣亦胡然而止吾尝悲夫万物莫不好鸣若乃四时代谢百鸟嘤兮一气候至百虫惊兮娇儿姹女语鹂鹒兮鸣机络纬响蟋蟀兮转喉弄舌诚可爱兮引腹动股岂勉强而为之兮至于汚池浊水得雨而防兮饮泉食土长夜而歌兮彼虾蟆固若有欲而蚯蚓又何求兮其余大小万物不可悉名各有气类随其物形不知自止有若争能忽时变以物变咸漠然而无声呜呼达士所齐万物一类人于其间所以为贵葢已巧其语言又能传于文字是以穷彼思虑耗其血气或吟哦其穷愁或发其志意虽共尽于万物乃长鸣于百世予亦安知其然哉聊为乐以自喜方将考得失较同异俄而阴云复兴雷电俱击大雨既作蝉声遂息
　　朱文公曰赋须是缜宻盛得水住欧公蝉赋其名曰蝉这数句也无味【朱子语録】
　　古诗
</div>
    <div class="pagination">
<a href="古今事文类聚_page205.html">上一页</a><span>...</span><a href="古今事文类聚_page201.html">201</a><a href="古今事文类聚_page202.html">202</a><a href="古今事文类聚_page203.html">203</a><a href="古今事文类聚_page204.html">204</a><a href="古今事文类聚_page205.html">205</a><span class="current-page">206</span><a href="古今事文类聚_page207.html">207</a><a href="古今事文类聚_page208.html">208</a><a href="古今事文类聚_page209.html">209</a><a href="古今事文类聚_page210.html">210</a><a href="古今事文类聚_page211.html">211</a><span>...</span><a href="古今事文类聚_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
