<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 38 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 38 页/共 320 页</h1>
    <div class="content">　　原啓梁沈约谢敕赐冰啓曰窃惟司寒辍响自前代凌室旷官歴兹永久圣功阐物逸典备甄穷深既采园池靡用有籍羔秬无灾霜雹
　　増状唐白居易谢赐冰状曰伏以颁冰之仪朝廷盛典以其非常之物用表特异之恩况春羔之荐时始因风出当夏之疑日忽自天来烦暑迎销清飇随至受此殊赐臣何以堪欣骇慙惶若无所措但饮之栗栗常倾受命之心捧之兢兢永懐履薄之戒以斯惕励用答皇恩谨奉状陈谢以闻
　　増判裴幼卿藏冰不固判曰嵗纪星廻时遵月令啓凌隂之室享司寒之神山人县人即分官而有典北陆西陆将日以无差乃采沍寒必于穷谷岂可未终见睍遽此晞阳望朝觌而未开与隆冬而共尽主司先标尺様输纳当有程期岂三令之莫申何一言之匪効既乖守职讵可逃刑


　　御定渊鉴函卷三十一
<子部,类书类,御定渊鉴类函>
　　钦定四库全书
　　御定渊鉴函卷三十二
　　地部十【川泽　薮附　湖】
　　川泽一【薮附】
　　増释名曰川者穿地而流也　周礼地官曰注渎曰川尔雅曰水通流曰川　月令章句曰泉流注海曰川释名曰下而有水曰泽今兖州人谓泽曰掌水渟处
　　如掌中也　尔雅曰水所钟曰泽　文子曰髙莫髙于天下莫下于泽天髙泽下圣人法之　风俗通曰薮之为言厚也有草木鱼鼈所以厚养人君与百姓者也周礼曰泽无水有草木曰薮薮一作掫　礼运曰麟凤在郊薮　左传曰山薮藏疾
　　川泽二【薮附】
　　増尚书禹曰予决九川距四海濬畎浍距川　国语曰三川竭【河洛伊也】　庄子曰禹治名川三百支川三千　妲己川在灵台县旧传妲己生于此　洋川戚夫人所生
　　处汉髙祖得而宠之夫人思慕本乡追求洋川之旧髙帝为驿致长安蠲复其乡　樊川在西安即樊哙食邑朔州居延川一名居延泽苏武尝囚此　若耶溪旁
　　有沈酿川旧志郑宏应举赴洛亲友饯于此　牧马川在蜀之双流县刘先主置籍田牧马故名　文川在泾阳百顷原北水邨花卉逺望如画乃唐李靖故居　陇州鱼龙川川有五色鱼人不敢取即杜诗所云水落鱼龙夜　日斤川系隰州及蒲县两界水其水屈曲入黄河　酉阳杂爼云朱崖有一岛民苦无井海水咸不可饮取草木汁饮之故名木饮川　唐六典云江河之水自西极逹于东溟中国之大川其余百三十有五水是为中川其千二百五十有二水是为小川　史记曰舜渔于雷泽　墨子曰舜渔濩泽　禹贡曰九泽既陂诗曰东有甫草即圃田泽泽产麻黄草今开封之荥泽是也　左传曰董泽之蒲泽在闻喜县即董氏豢龙处穆天子传曰天子北征舍于珠泽　戴延之西征记
　　曰巨泽鲁之西界孔子获麟处　管子曰北泽烧火照台下管子曰万乗之国不可无薪而炊今北泽烧农夫得卖其薪荛一束十倍　史记曰汉武帝元封四年祠西畤繇回中北出萧关歴独鹿鸣泽　后汉书云安帝永初元年以广成游猎地假与贫人于时马融作广成颂广成泽在梁县　郡国志云临潼南有煮盐泽苻秦于此煮盐　荆州记曰晋羊祜镇荆州尝取江陵泽中鹤教之翔舞以娯宾客因名鹤泽　舆地志曰梓泽在洛下王城西北与金谷相近　晋书曰陶侃少时渔于雷泽网得一织梭以置于壁有顷雷雨至化龙去　陶渊明作彭泽宰故称陶彭泽　楚有七泽小者云梦方九百里　左传曰防子之女弃子于梦中无云字楚子济江寝于云中无梦字是知云梦乃二泽禹贡尔雅皆曰云梦者并举二泽言之耳旧尚书云梦土作乂唐太宗得古本作云土梦作乂遂诏从古本　统志曰泗水县漏泽其穴有五春夏积水秋冬漏尽　秦州记曰坳泽河水之所潜也其源浑浑泡泡者也东去玉门阳关一千三百里　周礼职方九薮扬州曰具区荆州曰云梦豫州曰圃田青州曰望诸兖州曰大野雍州曰蒲幽州曰貕养冀州曰阳纡并州曰昭余祁　淮南子曰何谓九薮越之具区楚之云梦秦之阳纡晋之大陆郑之圃田宋之孟诸齐之海隅赵之钜鹿燕之昭余　原尔雅十薮鲁有大野晋有大陆秦有阳陓宋有孟诸楚有云梦呉越之间有具区齐有海隅燕有昭余祁郑有圃田周有焦防三书所纪薮名大同小异
　　川泽三【薮附】
　　原为泽　疏川【易兊为泽　国语疏川导滞】　出云　钟水【礼山川出云下尔雅见前】　通流　画地【上尔雅见前画地成川】　为稼　采英【周礼稻人掌稼下地凡稼泽夏以水殄草而芟夷之郑注以泽为稼　诗彼汾沮洳言采其英】　禹决周竭【上书见前　国语三川竭】　禹治　秦专【上庄子见前　秦任商鞅専川泽之利】国主　子在【传国主山川　论语子在川上】　防海　涤源【呉都赋百川派】
　　【别归海而防书九川涤源】　　积形　流血【家语川为积形　王莽时川谷流人血】鳞宜　鱼逝【大司徒辨五土之物二曰川泽动物宜鳞物　川涸而鱼逝】　灌注沸腾【庄子百川灌注诗百川沸腾】　増障川　丽泽【韩愈文障百川而东之　易丽泽兑】　沈酿　煮盐【上川下泽并见前】　渔雷　饮木【上泽见前下川见前】　伪游　实表【汉髙祖伪游云梦　更名戚夫人所生洋川乡曰县实表诞载之休】原叔在　物归【诗叔在薮　国语薮物之归也】　十薮　九两【上尔雅见前周礼九两系人九曰薮以富得人谓使人富薮中物也】　耦耕　藏疾【耦耕幽薮下左传见前】　无水　不崇【上周礼见前　国语不崇薮泽崇髙也】　増善谈　为谤【晋裴顔善谈论时谓言谈之林薮　身居下流为谤薮】　原随山濬　阅水成【书随山濬川　陆机叹逝赋川阅水而成川】　以时入　不使居【礼以时入川而不禁又礼曰圣人所以顺山者不使居川】　傅说济　辛有适【説命若济巨川用汝作舟】
　　【楫　左传辛有适伊川见被发而祭于野者】　有草木　蓄鸟兽【上详前薮释名内周礼太宰九职四曰薮牧养蓄鸟兽】　増赐孟诸　发逢忌【左传楚子玉梦河神谓己畀予琼弁予赐汝孟诸之麋　梁惠王发逢忌之薮以赐民即逢泽也】
　　川泽四【薮附】
　　原利渉大川【易】　在地成形【易】　设险守国【易王公设险以守其国】　増通气【易山泽通气】　原川泽浒浒【诗】　居民【王制居民川泽沮洳】　取材用【礼】　为下必因【孟子为下必因川泽】　川衡掌禁令【掌廵川泽之禁令而平其守见周礼】　泽虞掌政令【掌国泽之政令为之厉禁见周礼】増无曲防【齐桓五命】　原守萑蒲【左传泽之萑蒲舟蛟守之】　増涸泽之精【管子曰涸泽数百嵗水不絶者生庆忌其状若人长四寸黄衣黄冠戴黄葢乗水鸟好疾驰以其名呼之可使千里外一日反报此涸泽之精也】　渔者谏【新序曰晋公逐兽于砀入大泽迷不知所出问渔者送出泽因以谏公令记其名渔者曰公亟反国臣亦反渔所】　原为民【后汉书冲拂为颍川守刘翊为功曹时杨翟黄纲恃程夫人权力求川泽翊对曰名山大川不以封为民也】　増无防【贾让曰大川无防】　原不足卫【蜀都赋山川不足以周卫也】　不辞盈【海者川不辞盈】　泝【魏武泝秦川而举旗】　临【文悟临川而有悲】　懐珠而媚【文水懐珠而川媚】　朗咏长川　六川【河水赤水辽水黒水江水淮水】　八川【泾渭灞浐涝潏沣滈】　九泽【见前】　七泽【见前】　薮泽之利【谷梁筑鹿囿山川薮泽之利可与人共也】　増萃渊薮【左传纣为天下逋逃主萃渊薮】
　　川泽五【薮附】
　　増诗宋杨万里过霅川大溪诗曰菰蒲际天青无边只堪莲荡不堪田中有一溪元不逺折作三百六十湾政如緑锦地衣上玉龙盘屈于其间前船未转后船隔前湾望得到不得及至前湾到得时只与后湾才咫尺朝来已度数百萦问知徳清犹半程老夫乍喜櫂夫闷营有到时君莫问
　　原赋魏文帝济川赋曰临济川之鲁淮览洪波之容裔濞腾扬以相薄激长风而亟逝漫浩汗而难测眇不覩其垠际于是龙神嬉鸿鸾羣翔鳞介霍驿载止载行俯唼菁藻仰餐若芳永号长吟延首相望美玉昭晰以曜晖明珠灼灼而流光于是游览既厌日亦西倾朱旗电曜击鼓雷鸣长驱风厉悠尔北征思魏都以偃息托华屋而遨游酌元清于金罍腾羽觞以献酬　晋应贞临川赋曰陟緜冈之迢邈临窈谷之濬遐览丹源之冽泉眷悬流之清波潄瀬而漾沚顺黄崖而荡搏激重岩之絶根拂崇丘之飞防然后隂渠洞出边浍旁开倐熠髙骛皓长懐盘溢郁没云转飇廻屏侧为之飞陨壁岸为之陂隤列以青林防以緑枝柽松蓊茸于其侧杨柳婀娜乎其下水则髙溜承崖悬泉属岭别流分注冰莹玉静清波引镜形无遁影
　　湖一
　　原説文曰湖大陂也水泽所仰以灌溉也　广雅云湖池也　风俗通云湖都也流渎四面所隈都也　周官扬州其浸五湖按张勃呉録五湖者太湖之别名其周行五百余里故以五湖名虞翻又云太湖水通五道谓之五湖或説以太湖射渎湖上湖洮湖滆湖为五湖按国语呉越战于五湖直在笠泽一湖中战耳则知诸説非也扬州记曰太湖一名震泽一名笠泽一名洞庭越絶书曰太湖周三万六千顷在呉兴　风土记曰阳羡县东有太湖中有包山山下有洞穴潜行地中云无所不通谓之洞庭地脉也　増陆鲁望云太湖上禀咸池五车之气故一水五名然湖中亦自有五名曰菱湖游湖莫湖贡湖胥湖　原荆州记云宫亭湖即彭蠡泽也亦谓之彭泽湖一名滙泽青草湖一名洞庭湖凡此并昭昭尤着又广大也　总记湖名居巢县有巢湖杨泉湖　呉郡有临平湖女坟湖　鄮县有黄金湖　山隂有镜湖廻踵湖兰湖华湖鱼湖山隂湖　溧阳有长荡湖　阜陵有麻湖　建业有后湖一名武湖又有蒋陵湖髙湖　浔阳有招湖　无锡有射渎湖尸湖小湖耆湖乗湖犹湖谯湖雍湖昆湖　江东有滆湖　郢县有赤湖　蜀有白羊湖　山阳郡有樊梁湖射阳湖津湖　新安有白马湖　常熟有赤山湖夏架湖丹阳湖张昭湖昭封娄侯又名娄湖又有髙平湖太傅湖太傅即谢安也又有著作簿湖刘南蛮湖侍中湖张侯湖葛塘湖倪塘湖庾冰湖　东阳有徐湖　永嘉有蒋公湖　武昌有长湖　琅邪有摄湖　钱塘有明圣湖淮湖承湖承湖一名诏息湖　京口有醴湖孟佐湖半阳湖龙目湖刼亭湖新丰湖　呉兴有欣湖　武陵有丹坡湖　始兴有沧湖洋湖锜湖梅湖　荆州有大井湖髙沙湖大浐湖马骨湖支湖陂湖赤湖沔湖　酃县有湖　南康有平湖　豫州有芍陂湖　南越有石湖鄿春有菜黄湖　曲阿有后湖　増一统志云顺天
　　府治西有太湖南流入洗马沟与玉渊潭燕家泊诸水滙而为西湖　又曰西湖在玉泉山下湖环十余里荷蒲菱芡与沙禽水鸟隐映云霞中不减江乡佳境也金陵记云建业后湖初名北河以壅北山之水刘宋初筑堤南抵白塘以肄舟师元嘉中乃改名武湖周四十里水两派下入秦淮　郡国志曰溧阳长荡湖一名洮湖周处韦昭郦道元皆以为五湖之一　统志云射渎湖在无锡名无锡湖一名芙蓉湖又或云即上湖又曰丹阳县北有后湖即练湖也南徐记晋时陈敏所开舆地记云曲阿出名酒皆后湖水所酿故醇冽也刘桢京口记云龙目湖始皇东廵亲相形势云此有天子气使赭衣徒凿湖中长冈使断因改名丹徒　钱塘记云临平湖在盐官亘五十里晋武帝咸宁中有星孛于大角占者云呉临平湖自汉末壅至是当开又云此湖开天下宁是嵗呉平天下混一　又曰诏息湖去邑十里故老传秦始皇廵狩经涂暂憩因名诏息　又曰明圣湖周绕三十里汉时金牛见湖中以为明圣之瑞因称明圣又以负郭而西称西湖唐长庆二年白居易为杭州刺史筑堤捍湖故自段桥至孤山为白公堤呉越王时置捞湖兵士千人至宋苏轼为郡守取葑泥积湖中南北径十余里为长隄今称苏公隄西曰里湖东曰外湖　旧志曰西湖本通海东至沙河塘南向大江故始皇东游泛海舣舟于此今山麓有缆船石　舆地记曰镜湖即鉴湖本名庆湖故贺方囘号庆湖居士以避汉安帝父清河王讳改为镜或云轩辕得寳镜于此长沙志曰洞庭之水潴七百里在岳州城西　原荆
　　州记曰巴陵有青草湖周廻数百里日月出没其中因湖南有青草山故名　増又统志云青草湖一名巴丘湖北连洞庭南接潇湘东纳汨罗之水每秋夏水泛与洞庭为一水涸则此湖先干青草生焉浔阳记曰彭蠡湖在南康府南即今之鄱阳湖　又曰宫亭湖即彭蠡其名宫亭也或谓因庐山三宫得名按尔雅大山曰宫不必尽由三宫矣　原裴氏广州记曰庐山顶有湖广数顷有杨梅山桃止得于上饱噉不得持去　邓徳明南康记曰平固县覆笥山上有太湖周数十里灵果异物皆不可识又有石鴈浮在湖中每至秋天石鴈飞鸣如时也　秦州记曰武都山前有湖冬夏无増减义熙初有白龙于此湖升天　神异经曰北方荒外有石湖其水恒冰　又曰亶州有温湖　拾遗记曰贠峤山有方湖
　　湖二
　　増史记曰黄帝登熊湘作咸池乐张于洞庭之野　原吴録曰书云三江既入震泽底定震泽呉西南太湖也増郡国志云彭蠡湖心有大孤山石髙数十丈大禹
　　刻石以纪功焉有乞乌随船行舟人掷抟饭接之髙下不失一粒　呉地记曰呉王女取土成湖又郡国志云阖闾食蒸鱼留半赐三女三女怨自杀王痛之于郭西文石为椁金印玉牒银罇朱盘悉以送因名女坟湖　原风俗通曰越灭呉范蠡乗舟于五湖　増呉録曰范蠡湖在嘉兴府治西南中有西施妆台遗址相传即蠡寓处　寰宇记曰车马湖在如臯相传范蠡为五湖之游弃车马于此岸　原淮南子曰夫歴阳之都一夕反而为湖歴阳淮南国名昔有老妪常行仁义有两书生过之谓曰此国当没为湖视东城门阃有血便走上山勿返顾也自尔此妪数往视阃吏问之妪对如其言至暮门吏杀鸡以血涂门明日妪早往视门血便走上山国没为湖　増金陵志曰莫愁湖在石头城西广可二顷中植芰荷引古乐府莫愁家在石城西之名其实莫愁楚产石城楚地也　西京杂记曰防稽人顾翺事母至孝母好食雕胡饭躬自采撷还家导水自种每有赢储家亦近太湖湖中后自生雕胡无复余草郡县表其闾舍　呉地记云当湖在平湖治东周四十余里即汉时防为湖者亢旱水涸其街陌遗迹隐隐可见防稽记曰汉顺帝永和五年防稽太守马臻创立镜
　　湖在防稽山隂两县界筑塘畜水髙丈余周廻三百一十里溉田九千顷创湖之始多淹宅有千余人怨诉于台臻遂被刑于市及台中遣使按鞫总不见人验籍皆死亡人名　神仙传云东汉时庐山庙有神于帐中与人言语饮酒投杯能令彭蠡湖中分风船行者举帆相逢栾巴为豫章太守未到十数日庙间神不复作声建康实録曰呉孙皓寳元年开城北渠引后湖水
　　廵绕殿堂穷极伎巧　钱塘记曰石鼓湖在杭州府城东北桐扣山下晋武帝时岸崩出一石鼓扣之无声张华命取蜀中桐木刻鱼形扣之声闻数里　郡国志曰酃湖在衡州府城东其水湛然緑色取以酿酒极佳晋武帝荐之太庙呉都赋飞琼觞而酌酃緑即此　寰宇记曰仓基湖在宿迁东南周四十五里石崇积贮之仓有闸曰石崇闸亦季伦时筑以攞木为桩好事者扪拭于水犹有铁环可验　晋书曰巴丘湖沅湘之防表里山川荆蛮之所恃也杜预乃开杨口起夏水达巴陵千余里内防长江之险外通郴桂之漕南土歌之曰后世无叛由杜翁孰识智名与勇功　寰宇记曰迎担湖晋南渡衣冠席卷过江客主相迎行李塞于湖上后人因呼迎担湖　又曰千里湖在溧阳东南产莼菜即陆机所谓千里莼羮未下盐豉者　武昌记曰武昌南湖通江夏于时靡所产植陶太尉立塘水自不竭因取琅邪郡隔湖菱着湖内菱甚甘美　世説曰谢万经曲阿后湖问左右此是何水答曰曲阿湖谢曰故当渊注渟着纳而不流　原语林曰褚公与孙绰游曲阿后湖狂风忽起舫欲倾褚公已醉乃曰此舫人皆无可以招天谴者惟有兴公多尘滓正当以厌天欲耳便欲捉掷水中孙遽无计唯大啼曰季野卿念我　述异记曰桓冲为江州刺史乃遣人周行庐山冀覩灵异既陟崇巘有一湖匝生桑树有大羣白鹅湖中有败艑赤鳞鱼　増宋书曰防稽太守孟顗事佛精恳而为谢灵运所轻东郭有廻踵湖灵运求决以为田太祖令州郡履行此湖去郭近水物所出百姓惜之顗坚执不与灵运既不得囘踵又求始宁岯崲湖为田顗又固执灵运谓觊非存利民正虑决湖多害生命言论毁伤遂搆雠隟　穷神秘苑曰昭明太子薨封坟之际有燕雀数万衔土以増其上坟侧有湖后人因名燕雀湖　图经曰歙县篁墩湖其中有蜃常与吕湖蜃鬭程灵铣好勇而善射梦蜃化为人告之曰吾为吕湖蜃所厄君能助我必厚报束白练者吾也明日灵铣弯弧助之正中后蜃不知所之后人名其处为蜃滩　唐书曰禇无量字度杭州盐官人也幼孤贫励志好学家近临平湖时湖中有龙鬭倾里闬就观之无量时年十二读书晏然不动　又曰贺知章天寳初病梦游帝居数日寤乃请为道士还乡里诏许之以宅为千秋观而居又求周宫湖数顷为放生池有诏赐镜湖剡溪一曲　李白郎官湖序曰尚书郎张谓出使夏口沔州牧杜公汉阳宰王公觞于江城之南湖方夜月如练清光可掇张公殊有胜槩四望超然乃顾白曰此湖古来贤豪游者非一而枉践佳景寂寞无闻夫子可为我标以嘉名俾传不朽白因举酒酌水号之曰郎官湖　金陵志曰李白常游丹阳湖酷爱其景乃张帆载酒纵意往来有诗云湖与元气连风波浩难止天外贾客归云间片帆起　酉阳杂爼曰歴城北二里有莲子湖周环二十里湖中多莲花魏袁翻曽在湖防集参军张伯瑜谘公言向为血羮频不能就公曰取湖水必成也遂如公语果成时清河王谘公何义公曰可思湖目王未解主簿房叔道曰藕能散血湖目莲子故令公思清河叹曰人不读书其犹夜行二毛之叟不如白面书生　搜神记曰庐陵欧明从贾客道经彭泽湖每以舟中所有多少投湖中云以为礼积数年忽见湖中有大道有数吏乗车马明云是青洪君使要湏臾达见有府舍吏曰青洪君感君前后有礼故要君必有重遗君勿取独求如愿耳既见乃求如愿青洪君婢也明将归所愿輙得数年大富　五代史曰唐庄宗灭梁楚马殷遣其子希范修贡京师上梁所授都统印庄宗问洞庭广狭希范对曰车驾南廵才堪饮马尔庄宗嘉之　南唐近事曰金陵北有湖周围数十里幕府鸡笼二山环其西钟阜蒋山诸峰耸其左名山大川掩映如画六朝旧迹多出其间一日诸阁老待漏朝堂语及林泉之事坐间冯谧举宗赐贺监三百里镜湖信为盛事又曰余非敢望此但赐得后湖亦畅得平生徐铉怡声而对曰主上尊贤下士常若不及岂惜一后湖所乏者知章耳冯大有慙色　宋闻人滋南湖纪略曰檇李泽国也东南皆陂湖而南湖尤大计百有二十顷其禽多鸳鸯故名鸳湖又云两湖相丽若鸳鸯然　原郑缉之东阳记曰北山有湖故老传曰其下居民有徐公者常登岭见湖水湛然有二人共博于湖间自称赤松子安期先生有一壶酒因酌以饮徐公徐公醉而寐其侧比醒宿草攒蔓其上及抵家而家人已服阕矣今其处犹名徐公湖　増闻见后録曰孙何帅钱塘柳耆卿作望海潮词赠之内有三秋桂子十里荷花之句此词流播金主亮闻之起投鞭渡江之想命画工潜入临安图西湖揭软屏间貎已像防马呉山之巅题其上曰万里车书盍防同江南岂有别疆封提兵百万西湖上立马呉山第一峰绍兴淳熙间君相纵逸耽乐湖山无复新亭之泪是以论者以西湖为尤物比之西施破呉也　癸辛杂识曰庚寅五月连雨四十日浙西之田尽没幸而不没者则大风驾湖水而来田庐顷刻尽邨落名之曰湖翻
　　湖三
　　原青草　赤沙【上湖名见前　水经曰澧水经南安县又东与赤沙湖防】　荆薮扬浸【荆州记曰云梦泽一名巴丘湖荆州之薮也　下见前】　芍陂　笠泽【刘澄之豫州记曰陈县北有芍陂湖魏将王陵与呉将张休交战处　笠泽即太湖】　县沦　城防【赵华呉越春秋曰海盐县沦为招湖徙居武原乡故越地也　下见前淮南子】　鱼出　龙升【永嘉记曰蒋公湖有祈祷者湖輙出大鱼与之　下见前淮南子】　分风　起雨【上见荆州记南康仁空山上有平湖湖中艑底浮在湖面动摇便起风雨】　秦憩　范游【并见前叙】三山　五渚【豫州记曰城父县有巢湖周五里湖中有三山　五渚在洞庭湖】　石函铜斗【呉志曰孙皓时呉郡言临平湖边得石函中有小石青白色刻上作皇帝字改元为天玺　谢】
　　【绰宋拾遗曰张永开武湖古冢上得一铜斗有柄太祖访之朝士何承天曰此是新威斗王莽时王公亡皆赐之一在内一在外于时江左唯有甄邯为大司徒俄而又得一斗复有石书称甄邯之墓】　白鵞　赪鲤【刘澄之扬州记曰新城县俱山上有湖湖中白鵞十只时时飞来　周景式庐山记曰山顶有一穷湖出赪鲤】　龙目　马骨【俱湖名见前】　卖药　浮舟【刘向列仙传曰东方朔楚人汉武帝时为郎后有见于防稽卖药五湖　下即范蠡事】　积水　安流浮天　浴日　増郎官　太傅【俱湖名见前】　瀹鸡　饮
　　马【半汤湖可以瀹鸡　下见湖二】　乗鲤　射蛟【汉有何氏兄弟九人各乗一鲤仙去今福建九鲤湖是也　下见前程灵铣事】　三城　五叶【江宁县西南有湖湖中旧有三少城故名豫章记张披五叶同居遂名所居一湖曰五叶】　长荡　短汀【上见湖一短汀湖在沔】
　　【阳州东】　塔影　仓基【塔影湖在泗州　仓基湖即石崇建仓处】　千里　五部【千里湖见前湖二　五部湖在无锡县东北东西二十里南北十里源浊流清】　原金银塘珠玉泉【伏滔登故台诗序曰夫差姑苏台东有丹湖万顷内有金银塘　陆贾新语曰舜捐珠玉】
　　【于五湖之泉以塞邪淫之路】　増轩辕凿　始皇憩【轩辕游蜀见水多下流江湖皆溢乃凿湖注水洞庭其一也　始皇事见前诏息湖】　养武士　溺宫人【太子湖一名西池在金陵城北呉宣明太子所创晋明帝为太子时修西池养武士　落星湖在彭蠡湖西北宋孟太后过此宫人舟覆溺者十数惟太后舟无虞】　千顷练　万株金【白乐天宿太湖诗浸月冷波千顷练苞霜新橘万株金】　柳姑庙　道士庄【陆放翁镜湖歌柳姑庙前鱼作市道士庄畔菱为租】　狂客诏赐　莘老家居【贺知章号四明狂客诏赐镜湖剡溪一曲见前孙莘老家居甓社湖隂夜见珠光及第】　梦儿亭古　教妓楼新【白香山诗梦儿】
　　【亭古传名谢教妓楼新道姓苏皆西湖上故事谢名客儿苏称小小】　山川如画　燕雀助封【武湖山川掩映如画　下见前燕雀湖】　十里荷花　三秋桂子【见前柳耆卿钱塘湖词】　分风为二　劈流成两【见曹毗彭蠡湖诗】
　　湖四
　　原御之于笠泽【左传越伐呉呉子御之于笠泽即太湖】　相忘【庄子曰鱼相忘于江湖】　増使其阿曲【曲阿湖本名云阳秦始皇以为有王气凿北阬山截其直道使其阿曲故曰曲阿也】　望五湖【太史公登姑苏望五湖】　原始波【文选洞庭始波木叶微脱】増贡橘【太湖洞庭山产橘白刺史有防贡橘诗】　西施采【李太白咏鉴湖荷花有五月西施采之句】　五月凉【杜工部诗越女天下白鉴湖五月凉】　东湾北坞【白刺史游太湖自阳坞入明月湾诗曰湖山处处好淹留最爱东湾北坞头】　草緑裠腰【白刺史杭州望春诗谁开湖寺西南路草緑裠腰一道斜盖谓孤山寺路在湖之西南草緑时望如裠腰也】　蒸云梦撼岳阳【孟浩然洞庭诗气蒸云梦泽波撼岳阳城】　巴陵渔父【张志和渔歌云青草】
　　【湖中月正圆巴陵渔父棹歌连】　比西子【苏太守诗好把西湖比西子淡妆浓抹总相宜】　原铜船【刘欣期交州记曰有一湖去合流北四十里至隂日百姓樵捕见铜船出水上】　金牛【见前西湖】　増异螺【范蠡湖产异螺隂雨即纾五采】　异蟹【分湖半属嘉善半属呉江产异蟹】尤物【南宋绍兴淳熙间君相耽乐湖山故论者以西湖为尤物比西子之亡呉寃哉】　良将
　　出　状元生【进贤县有日月湖水涸分为二涨则合为一中有石人滩古谚曰日月湖明良将出石人滩合状元生】　湖有四白【蜀有白羊湖沔有白鹭湖邳有白鹿湖新安寳应各有白马湖】原池鱼之思【池鱼有江湖之思】　石雁之【详见前】
　　湖五
　　原诗晋李颙渉湖诗曰旋经义兴境顿棹石兰渚震泽为何在今惟太湖浦圆径萦五百盼目渺无覩髙天淼若岸长津杂如缕窈窕寻湾漪迢递望峦屿惊飇扬飞湍浮霄薄悬岨轻禽翔云汉游鳞憩中浒黯蔼天时隂岧嶤舟航舞冯河安可殉静观戒征旅　湛方生帆入南湖诗曰彭蠡纪三江庐岳主众阜白沙浄川路青松蔚岩首此水何时流此山何时有人运互推迁兹气独长久悠悠宇宙中古今迭先后　宋孝武济曲阿后湖诗曰宵登毘陵路旦过云阳郛平湖旷津济菰渚迭明芜和风翼归采夕氛晦山嵎惊澜翻鱼藻頳霞照桑榆谢灵运石壁还湖中作诗曰昏旦变气山水含清
　　晖清晖能娯人游子澹忘归出谷日尚早入舟阳已微林壑敛暝色云霞夕霏芰荷迭映暧蒲稗相因依披拂趋南迳愉恱偃东扉　谢惠连泛南湖至石帆诗曰息陆涂初枻鼓川路始涟漪繁波漾参差层峰峙萧踈野趣生逶迤白云起登陟苦跋渉防盼乐心耳即翫翫有竭在兴兴无已　谢灵运彭蠡口诗曰春晩緑野秀岩髙白云屯千念集日夜万感盈朝昏攀崖照石镜牵叶入松门　梁元帝泛芜湖诗曰桂潭连菊岸桃李映成蹊石文如濯锦云飞似散珪桡度菱根反舩去荇枝低颿随迎雨燕鼓逐伺潮鸡　范云治西湖诗曰史氏导漳水西门溉河潮图始未能悦克终良可要拥锸劝年首提爵劳春朝平臯草色嫩通林鸟声娇已集故池鹜行莳新田苗何吁畚筑苦方懽鱼稻饶　刘孝威登覆舟山望湖北诗曰紫川通太液丹岑连少华堂皇更隐映松灌杂交加荇浦浮新叶渔舟绕落花浴童争浅岸漂女择平沙极望伤春日廻车空狭斜　陈隂铿渡青草湖诗曰洞庭春溜满平湖锦颿张沅水桃花色湘流杜若香穴去茅山近江连巫峡长带天澄逈碧映日动浮光行舟逗逺树度鸟息危樯滔滔不可测一苇讵能航　刘删泛宫亭湖诗曰廻舻乗派水举帆逐分风滉漾疑无际飘扬似度空樯乌排鸟路船影没河宫孤石沧波里匡山苦雾中寄言千金子安知万里篷増唐李白登巴陵望洞庭诗曰清晨登巴陵周览无不极明湖映天光彻底见秋色秋色何苍然际海俱澄鲜山青灭逺树水緑无寒烟来帆出江中去鸟向日边风清长沙浦霜空云梦田瞻光惜頽髪阅水悲徂年北渚既荡漾东流自潺湲郢人唱白雪越女歌采莲听此更肠断凭崖泪如泉　韩愈登岳阳楼诗曰洞庭九州间厥大谁与让南滙羣崖水北注何奔放潴为七百里吞纳各殊状自古澄不清环混无归向炎风日搜揽幽怪多冗长轩然大波起宇宙隘而妨巍峩拔嵩华腾跃较健壮声音一何宏轰磕车万两犹疑帝轩辕张乐就空旷蛟螭露笋簴缟练吹组帐神非人世节奏颇跌荡阳施见夸丽隂闭咸凄怆朝廻宜春口极地缺隄障夜缆巴陵州丛芮才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷戢其威清晏息纤纩澄湛凝緑物影巧相况江豚时出戏惊波忽荡瀁　赵冬曦秋夜游防湖诗曰政理常多暇方舟此泝洄吹笙虚洞答举檝便风催山暗雪犹辨潭幽月稍来清溪无数曲未尽莫先回　宋之问泛镜湖南溪诗曰乗兴入幽栖舟行日向低岩花冬发谷鸟作春啼防嶂开天小丛篁夹路迷犹闻可怜处更在若耶溪　卢处约题太湖诗曰三万六千顷湖浸海内田逢山方得地见月始知天南国吞将尽东溟势欲连何当洒为雨无处不丰年　白居易钱塘湖春行诗曰孤山寺北贾亭西水面初平云脚低防处早莺争暖树谁家新燕啄春泥乱花渐欲迷人眼浅草才能没马蹄最爱湖东行不足緑杨隂里白沙堤　又西湖晩归回望孤山寺赠诸客诗曰柳湖松岛莲花寺晩动归桡出道塲卢橘子低山雨重棕榈叶战水风凉烟波澹荡摇空碧楼殿参差倚夕阳到岸诸君回首望蓬莱宫在水中央　又春题湖上诗曰湖上春来似画图乱峰围绕水平铺松排山面千重翠月防波心一颗珠碧毯线头抽早稻青罗裠带展新蒲未能抛得杭州去一半勾留是此湖　杜甫过南岳入洞庭湖诗曰洪波忽争道岸转异江湖鄂渚分云树衡山引轴轳翠芽穿裛蒋碧节吐寒蒲病渴身何去春生力更无壤童犂雨雪渔屋架泥涂欹侧风帆满微冥水驿孤悠悠廻赤壁浩浩略苍梧帝子留遗恨曹公屈壮图圣朝光御极残孽驻艰虞才淑随厮养名贤隐锻鑪邵平原入汉张翰后归呉莫怪啼痕数危樯逐夜乌　孟浩然游镜湖寄包贺二公诗曰试览镜湖物中流见底清不知鲈鱼味但识鸥鸟情帆得樵风送春逢谷雨晴将探夏禹穴稍背越王城府掾有包子文章推贺生沧浪醉后唱因子寄同声白居易泛太湖诗曰烟渚云帆处处通飘然舟似入虚空玉杯浅酌廵方匝金管徐吹曲未终黄夹缬林寒有叶碧琉璃水净无风避旗飞鹭翩翻白惊鼓跃鱼蹳剌红涧雪压多松偃蹇岩泉滴久石玲珑书为故事留湖上吟作新诗寄浙东军府威容从道盛江山气色定知同报君一事君应羡五宿澄波皓月中　贾至与李十二白同泛洞庭湖诗曰枫岸纷纷落叶多洞庭秋水晚来波乗兴轻舟无近逺白云明月吊湘娥　李白和诗曰洞庭西望楚江分水尽南天不见云日落长沙秋色逺不知何处吊湘君　宋苏轼懐西湖诗曰西湖天下景游者无愚贤深浅随所得谁能识其全嗟我本狂直早为世所捐独专山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏从暂借僧榻眠读我壁间诗清凉洗烦煎防杖无道路直造意所便应逢古渔父苇间自夤縁问道若有得买鱼弗论钱　陆游思故山镜湖诗曰千金不须买画图聼我长歌歌镜湖湖山竒丽说不尽且复为子陈吾庐柳姑庙前鱼作市道士庄畔菱为租一湾画桥出林薄两岸红蓼连菰蒲陂南陂北鸦阵黒舍东舍西飘叶赤正当九月十月天放翁艇子无时出船头一束书船后一壶酒新钓紫鳜鱼旋洗白莲藕从渠贵人食万钱放翁痴腹常便便暮归穉子迎我笑遥指一抹西邨烟　苏舜钦望太湖诗曰杳杳波涛阅古今四边无际莫知深润通晓月为清露气入霜天作暝隂笠泽鱼肥人脍玉洞庭柑熟客分金风烟触目相招引聊为停桡一楚吟　欧阳修西湖泛舟呈运使学士张掞诗曰波光柳色碧溟蒙曲渚斜桥画舸通更逺更佳唯恐尽渐深渐密似无穷绮罗香里留佳客弦管声来飏晩风半醉廻舟迷向背楼台髙下夕阳中　林逋西湖诗曰混元神巧本无形匠出西湖作画屏春水净于僧眼碧晩山浓似佛头青栾栌粉堵摇鱼影兰杜烟丛阁鹭翎往往鸣榔与横笛细风斜雨不堪听　秦观游鉴湖诗曰画舫珠帘出缭墙天风吹到芰荷裳水光入座杯盘莹花气侵人笑语香翡翠侧身窥緑酒蜻蜓偷眼避红妆葡萄力缓单衣怯始信湖中五月凉　明髙啓太湖诗曰长溪如白虹分走荆霅派具区纳羣流襟带三郡界太虚混鸿蒙元气流沆瀣初疑溟渤寛稍觉云梦隘茫茫雁飞迟防防帆度快雨来鼍报鸣风起鸥惊迈神龙作渊都岂复数鳞介珠光照水府不受白日晒朝看炮车云云浪动澎湃声吹地将浮势击山欲壊黄头虽轻生捩舵不敢懈有时湛明镜峰吐青防块烟中树若莎波上舟如芥渔就沙岸炊客来水祠拜震泽思禹功夫椒记呉败白鱼逢夏出黄柑待秋卖我性好游观夙负云水债欲寻鸱夷舸不顾渉险戒人生亦何为世故自拘械万事风飘花百年露垂防何当叩林屋秉炬访仙怪试探不死方为人起疴瘵　郭武晩渡白马湖诗曰轻风小寒吹浪花新柳茸茸啼乳鸦平湖一望防千顷逺水连天飞落霞斜阳忽堕澄波底白鸟犹明山色里严更何处鼓咚咚櫂歌未断渔灯起　陈叔绍丹阳湖诗曰积水涵太虚一望何弥弥风澜漾轻縠霞光映文绮遥山鸟外横孤棹沙边舣渔家夜语声深在芦花里
　　原赋呉杨泉五湖赋曰余观夫主五湖而察其云物皇哉大矣以为名山大泽必有记颂之章故梁山有奕奕之诗云梦有子虚之赋夫具区者扬州之泽薮也有大禹之遗迹疏川导滞之功而独阙然未有翰墨之美余窃愤焉敢忘不才述而赋之其辞曰濬矣大哉于此五湖乃天地之元源隂阳之所徂上值箕斗之精与云汉乎同模受三方之灌溉为百川之巨都居扬州之大泽苞呉越之具区南与长江分体东与巨海合流太隂之所毖元灵之所游追湖水而往还通蓬莱与瀛洲尔乃详观其广深之所极延袤之规方邈乎浩浩漫乎洋洋西合乎蒙汜东苞乎扶桑日月于是出入与天汉乎相望左有包山连以醴渎岝崔嵬穹窿纡曲右有平原广泽蔓延旁薄原隰陂阪各有条格茹芦菼薍隐轸肴错冲风之所去零雨之所薄　増唐陆防月临镜湖赋曰月配阳含虚而明湖止水体柔而平光无不临故丽天并耀清可以鉴因取镜表名月包隂以成象水禀月而为精两气相合实不入而疑入二美交映伊本清而又清色皎洁而秋天愈静波演漾而宵风乍轻泗濵之磬见疑合浦之珠明至明洞幽至清无垢同伭泽无逺不遍等达人以虚而受满不可恃望之足戒以亏盈形或未分鉴之则辨其妍丑轻霭不起纤尘莫过沈璧彩而为镜碎金辉以成波皓质未判空闻田鹤之唳香风乍度暗传莲女之歌万象皆总湛清光而不动极望靡穷凝虚皓而如空照同心千里之外洞游鳞百丈之中棹影乍浮如上天边之汉桂华不定多因苹末之风原祭文隋卢思道祭漅湖文曰维开皇元年十二月朔甲子具位姓名遣某官以清酌庶羞之馈敬祭漅湖之灵曰泱漭澄湖南服之纪斜通海甸旁带江汜深过百仞润逾九里彭蠡莫俦具区非拟扬越不庭多歴年纪王师薄伐六军戾止戒期指日马首欲东常隂作沴零雨其蒙水气朝合天云夜同申之苦雾继以严风涂泥已甚躅不通有稽天罚用沮元戎唯夫百神受职水灵为大皇王御宇率土无外当使日月贞明天地交泰雨师止其淋沥云将卷其蔚荟东渡戈船南耸雕斾尉佗之黄屋纳孙皓之青盖然后革车旋轸戎卒凯歌楚俘雾集冀马星罗无徳不报有酒如河神之听之斯言匪蹉
　　増记唐樊珣绛岩湖记曰句容西南三十三里曰赤山天寳中改为绛岩山以文变质也出外周流厥有湖塘旧址考于前志则曰呉人创之梁人通之矣洎金火有变积为习坎灌莽之所我唐麟徳嵗邑宰杨嘉延亦纂前服利农为名杨氏之后又余百年实滋菰蒲莫植粳稻大厯十二纪县大夫兼大理司直太原王公昕能苏罢劳且易弊俗临湖而叹吟使臣之清风酌良牧之髙课将图永逸匪顾暂劳因察其地形访以舆诵谋始作则定徒撰工月在休农云其荷锸周匝百顷蓄为湖塘置两斗门用以为节旱暵则决而全注霖潦则潴而不流功济时道甚明逺开田万顷赡户九乡洎成奥区颇无凶嵗鱼稻之盛公实为之昔叔敖芍陂能张楚国史起漳水竟富魏秦称郑国汉歌邵杜皆谓是也每商羊罢舞龙见而雩比屋有忧于销铄连阡莫覩于耕耨此则黛波奫沦白鸟飞灭下洞庭之鳬雁泳中流之鳣鲔横塘之右构为新亭芬其芰荷树以杞柳杨楚江岭憧憧是途行李实获于防庥歌咏或借于观览懿乎哉君子之用心也孰愈崇其岛榭侈以林堂此而莫文翰墨奚述大厯十二年十月三日记













　　御定渊鉴类函卷三十二
<子部,类书类,御定渊鉴类函>
　　钦定四库全书
　　御定渊鉴函卷三十三
　　地部十一【陂　池　谿壑】
　　陂一
　　增说文曰陂阪也一曰池也　礼月令曰畜水曰陂原毛诗曰彼泽之陂有蒲与荷　淮南子曰譬若同陂而漑田其爱水均也　増孙子海人曰横海有鱼一吸万顷之陂　原续汉书曰郭泰入汝南交黄叔度至南州先过袁奉髙不宿而去从叔度累日或以问泰泰曰袁奉髙之器譬诸泛滥虽清而易挹也叔度之器汪汪若万顷之陂澄之而不清混之而不浊不可量也　增梦溪笔谈曰瓦桥闗北与辽人为隣素无闗河为阻往嵗天宅使何承矩守瓦桥始议因陂泽之地潴水为塞欲自相视恐其谋泄日会僚佐泛船置酒赏蓼画以为图人莫喻其意自此始壅诸淀熙寜中又开徐邨栁庄等泺皆以徐鲍沙唐等河叫猴鸡距五眼等泉为之原
　　东合滹沱漳淇易白等水并大河于是自保州西北沈逺泺东尽沧州泥枯海口几八百里悉为潴潦濶者有及六十里者至今倚为藩篱　老学庵笔记曰陂泽近时最多废吾乡镜湖三百里为人侵耕几尽阆州南池亦数百里今为平陆坟墓千计虽欲疏濬复其故亦不可得又非镜湖之比成都摩诃池嘉州石堂谿之盖不足道长安民契劵至有云某处至花萼楼某处至含元殿者盖尽为禾黍矣而兴庆池偶存十三至今为吊古之地
　　陂二
　　増皇览曰楚大夫子思造芍陂　淮南子曰孙叔敖作期思之水灌雩娄之野期思即芍陂也　水经注云淝水东北迳白芍亭下东注为湖故名芍陂　九域志曰鸡陂在蘓州齐门外吴王畜鸡城也　战国防曰荆轲奉燕督亢地图以献秦王督亢陂在涿州其地沃美原史记曰髙祖母曰刘媪常息大泽之陂梦与神遇增汉书云江都王建游雷陂使郎二人乘小舟入陂中船覆两郎溺攀舟乍见乍没建临观大笑注曰即雷塘也　通典曰汉元帝建昭中召信臣为南阳太守于穰县南造钳卢陂开六石门以节水势杜诗为守复修其业民歌曰前有召父后有杜母　汉书曰汝南旧有鸿郄大陂郡以为饶成帝时闗东数水波溢为害丞相翟方进以为决去陂水其地肥美遂奏罢之王莽时苦旱郡中追怨方进童謡曰坏陂谁翟子威饭我豆食羮芋魁反乎覆陂当复　　后汉书云建武中太守邓晨使许阳为都水掾复脩鸿防陂阳曰昔成帝梦上天天帝怒曰何故坏我濯龙渊今明府兴立废业愿效死力数年陂成　又谢承后汉书曰人有谮阳取钱者晨系阳于狱户自开械自释出狱日暮陂上火光引前清徳之感也　原汉宫殿疏曰雁鹜陂漑地六顷承昆明池下流　抱朴子曰葛仙公每饮酒醉常入家门前陂水中卧竟日乃出　増神仙传曰壶公以竹杖与费长房长房投杖葛陂成龙东汉置葛陂县旋废　原魏略曰明帝出次摩陂有龙见于井中帝出观因改摩陂为龙陂增异苑曰东乡太湖吴时军士五百人将破堰先以
　　酒肉祈神夜梦人云塘水速竭若见巨鳞慎勿杀也又有铜釜并不可发明往决水得白鱼剖之见昨所祭余食充溢肠内湏臾复得釜又取发水便暴出五百人一时没溺唯督监得存今名此湖为五百陂　原汝南先贤传曰郑敬去吏隐居于蚁陂之阳以渔钓自娯弹琴咏诗常方坐于陂侧　襄阳耆旧传曰宜城县东北角有熨斗陂　增唐志郑州管城县有仆射陂后魏孝文赐仆射李冲因以为名　长安志曰渼陂出终南山诸谷合胡公泉为陂陂产五味鱼甚美因误名之唐寳厯间令尚食禁采捕其水仍令百姓灌漑　西陂见杜甫诗为爱西陂好　敎坊记云唐敎坊前月陂形如偃月
　　陂三
　　増畜鸡　放鹤【上见陂二　放鹤陂在武冈州梁崔穆于此笼得白鹤放去化为白璧一双】鴈鹜　鸬鷀【上见陂二　鸬鷀陂在内黄县最饶鱼蒲之利】　原奏罢　修
　　复【鸿郄陂西汉翟方进奏罢东汉邓晨修复俱详陂二】　贳贷　引灌【寗成曰仕不至二千石贾不至千万安可比人乃贳贷陂田千余顷假贫人役使数千家　张禹为下邳守引灌蒲阳陂率吏人假与粮种隣郡贫者归之】　増投杖　禁鱼【费长房投杖成龙见前葛陂　渼陂禁民间渔见前陂二】　游雷　偃月【并见前陂二】　原无漉【月令无漉陂池】　不清【澄之不清】　増献督亢　造钳卢【二陂俱见前】　赐仆射　记大农【上见陂二　韦瓘有南陵县大农陂记】　穿渠漑田　负土种稻【晋青龙元年穿城固渠临陂漑田数千余顷　魏志夏侯惇为济阳守断大水作陂自土率将士种稻人頼其利】泛渼吟雕　名鱼号郑【岑参杜甫俱有泛渼陂诗　黄庭坚作雕陂歌　鱼君陂在任丘县唐令鱼思贤凿故名鱼君三国记太守郑浑筑陂故号郑陂】
　　陂四
　　増九泽既陂【禹贡障也】　爱其功敬其事【爱敬陂在扬州方圆百里本魏广陵守陈登所设时人爱其功敬其事故以名之】　原断水为陂【魏夏侯惇事见前陂三】穿渠筑陂【晋青龙中事见前陂三】　増方梁石洫【汝南多陂池嵗决坏费二千余万鲍昱为太守作方梁石洫水常饶足漑田数倍】　飞陂【朝野佥载曰秦州敷子店南西陂白日飞陂四五里陂上桑畦麦陇依然不动】　白笴长啸【李白逰白笴陂诗曰白笴夜长啸爽然溪谷寒】陂塘五百九十八所【韦丹为江南西道观察使凡为陂塘五百九十八所灌田万千】
　　【顷】　陂陀台榭【左仆射刘仁谓御史狄仁杰曰古天子陂陀台榭皆深宫复禁不欲百姓见之恐伤其心而今列岸侈廊亘王城之外岂爱君哉】　印文三百里【宋黄庭坚雕陂诗曰雕陂之水清且泚屈为印文三百里】　田头舂新谷【王庭珪寅陂诗田头已打新舂谷】
　　陂五
　　原诗魏文帝于武陂作诗曰兄弟共行游驱车出西城野田广开辟川渠互相经黍稷何郁郁流波激悲声菱芡覆緑水芙蓉发丹荣栁垂重阴緑向我池边生乘渚望长洲羣鸟讙哗鸣萍藻泛滥浮澹澹随风倾　増唐杜甫渼陂西南台诗曰髙台面苍陂六月风日冷蒹葭离披去天水相与永懐新目似击接要心已领彷像识鲛人空辨鱼艇错磨终南翠顚倒白阁影崒増光辉乘凌惜俄顷劳生媿严郑外物慕张邴世复轻骅骝吾甘杂鼃黾知归俗可忽取适事莫并身退岂待官老来苦便静况资菱芡足庶结茨逈从此具扁舟弥年逐清景　李白游秋浦白笴陂诗曰白笴夜长啸爽然溪谷寒鱼龙动陂水处处生波澜天借一明月飞来碧云端故乡不可见肠断正西看　杜甫渼陂行曰岑参兄弟皆好竒携我逺来逰渼陂天地惨黤忽异色波涛万顷堆琉璃琉璃漫汗泛舟入事殊兴极忧思集鼍作鲸吞不复知恶风白浪何嗟及主人锦帆相为开舟子喜甚无氛埃鳬鹥散乱棹讴发丝管啁啾空翠来沉竿续蔓深莫测菱叶荷花静如拭宛在中流渤澥清下归无极终南黒半陂已南纯浸山影动袅窕冲融间船舷暝戛云际寺水面月出蓝田闗此时骊龙亦吐珠冯夷击鼓羣龙趋湘妃汉女出歌舞金支翠旗光有无咫尺但愁雷雨至苍茫不晓神灵意少壮几时奈老何向来哀乐何其多　岑参与鄠县羣官泛渼陂诗曰万顷浸天色千寻穷地根舟移城入树岸濶水浮邨闲鹭惊箫管潜虬傍酒樽暝来呼小吏列火俨归轩　又与源少府泛渼陂诗曰载酒入天色水凉难醉人清摇县郭动碧洗云山新吹笛惊白鹭垂竿跳紫鳞怜君公事后陂上日娱賔　王维泛前陂诗曰秋空自明逈况复逺人间畅以沙际鹤兼之云外山澄波淡将夕清月皓方闲此夜任孤棹夷犹殊未还　宋黄庭坚雕陂诗曰雕陂之水清且泚屈为印文三百里呼船载过七十余褰裳乱流初不记竹舆呕哑山径凉仆姑呼妇声相倚篁中犹道泥滑滑仆夫惨惨耕夫喜穷山为吏如漫郎安能为人作嚆矢老僧迎谒喜我来吾以王事笃行李知民虚实应县官我寜信目不信耳僧言生长八十余县令未曽身到此　王庭珪寅陂行诗曰安成城头乌夜宿啼乌未起鸡登木倾邨入城来送君马首摩肩袂相属但有厐首不识名何物老翁出山谷老翁持酒前致词家住西邨大江曲大江两岸皆腴田古有寅陂置官属自从陂废田亦荒官中无人开旧渎公防故道堰横流陂傍秔稻年年熟今年虽旱翁不忧田头已打新舂谷谁云此陂防当复老父曾闻两黄鹄嗟哉如君不负丞躬行阡陌劝农耕监司项背只相望风謡满路胡不听胡不听寅陂行为扣天阍叫一声
　　原铭晋张载洪池陂铭曰开源东注出自城池鱼鼈炽殖水鸟盈涯菱藕狎獦秔稻连畦渐台中起列馆参差惟水泱泱厥大难訾
　　増记唐梁肃通爱敬陂水门记曰嵗在戊辰扬州牧杜公命新作西门所以通水庸致人利也当开元以前京江崖于扬子海潮内于防沟过茱萸湾北至邵伯堰汤汤涣涣无隘滞之患其后江派南徙波不及逺河流浸恶日淤月填长民者时兴开凿随导随塞百有余年矣公相川源度水势自江东而西循蜀冈之右得其浸曰句城湖又得其浸曰爱敬陂方圆百里图以上闻帝用嘉允乃召工徒修旧防节以斗门酾为长源直截城隅以灌河渠水无羡溢道不廻迂于是漕挽商旅以通其夹隄之田旱暵得其漑霖潦得其归化硗薄而为膏腴者不知几千万亩野人诵曰膴膴原田自今以始嵗其丰年都人诵曰沔彼流水我是纪钟美不知按陂塘本魏广陵守陈登所设时人爱其功而敬其事故以名之　韦瓘南陵县大农陂记曰先时县有废陂曰大农积嵗不理空规残状非乡党之夀耋不可欵识范君乃召乡老里正尹而计之具畚挶列绠锸筥砾砻坚披材辇壤日必廵丈周察势便法以督奸勤以劝劳于是斩莽辟芜拨腐曝淤事于农隙三旬而毕其大也驱江波六十里辟荒梗数万亩厥功既成乃有风雨暴鬭虺虺沸防似闻构作及乎雨斩云除则沙洲突出力捍岭下信为神物所相虽使江河合灾惊涛稽山大浸崩驱暴猛来敌亦不能轶峻防而侵厚趾其或火云爇天旱魃为虐而翠防摇岸澄澜浴月溶溶浩浩独落天光贯畦浮塍卒嵗之漑千顷岂为多哉
　　池一
　　増孔安国曰渟水曰池圆曰池方曰沼　原毛诗曰东门之池可以沤麻　又曰王在灵沼于牣鱼跃　増庄子曰南溟者天池也　淮南子曰日出于旸谷入于咸池　又曰阴气极则下至黄泉故不可凿池穿井　原顾子曰与子华游东池子华曰水有四徳池为一焉沐浴羣生泽流万世仁也扬清激浊涤荡尘秽义也弱而能胜勇也导江疏河变盈流谦智也顾子曰我得汝于池上矣　逸士传曰尧让天子于许由许由逃巢父闻之洗耳于池　六韬曰殷君喜为酒池廻船糟丘　増吕氏春秋曰卫灵公天寒凿池宛春谏曰天寒公曰天寒乎宛春曰公衣狐裘坐熊席陬隅有灶是以不寒左传曰晋人谋去故綘诸大夫皆曰必居郇瑕氏之地沃饶而近盬注盬产盐池也　又昭公十九年郑大水龙鬭国人请禜焉子产曰我鬭龙不我觌也龙鬭我独何觌焉固不许后人呼其处为蛟龙池　春秋曰哀公十三年公防晋侯吴子于黄池　原汉书曰贾山奏事吴王曰吴有诸侯之位而实富于天子游曲台临上路不如朝夕之池　増又曰宣帝诏曰池籞未御幸者假与贫民　又曰宣帝神爵元年金芝生于涵徳殿铜池中　后汉书云冯异上光武书曰始虽垂翅廻谿终能奋翼渑池　晋书曰荀朂乆在中书専管机事失之甚怏怏或有贺之者朂曰夺我鳯凰池诸君何贺也　又晋王羲之书曰张芝临池学书池水尽黒使人躭之若是未必后之也　唐书曰杜亚拜淮南节度使泛九曲池曵绣为帆诧曰要当称是林沼李衡曰未有锦缆云何亚大慙　酉阳杂俎曰蜀将军皇甫直别音律好弹琵琶元和中尝造一调乘凉临水池弹之本黄钟而声入賔因更再三奏之声犹賔也隔日又奏于池上声如故试弹于他处则黄钟也直因调賔夜复鸣弹于池上觉近岸波动有物激水如鱼跃直遂集客车水竭池索之泥下丈余得铁一片乃方响賔铁也原总载池名　纣有酒池　穆天子西征有元池瑶池乐池与西王母宴所　齐景公有昭华池　秦有兰池镐池　汉有建章宫太液池中筑方丈瀛洲象海中神山春二月黄鹄下池中　未央宫有沧池中筑渐台王莽死其上　汉上林有池十五所承露池昆灵池池中有倒披莲连钱荇浮浪根菱天泉池上有连楼阁道中有紫宫防子池龙池鱼池牟首池蒯池菌鹤池西陂池当路池东陂池太乙池牛首池积草池池中有瑚髙丈二尺一本三柯四百六十条尉佗所献号曰烽火树糜池含利池百子池七月七日临百子池作于阗乐乐毕以五色缕相覉谓为相连爱　东汉有九龙池御龙池灵芝池白石池濯龙池天泉池　魏在邺有渌水池琼华池疏圃池武池灵芝池在洛有天渊池池中筑九华台流杯池幽泉池阴流池鸣鹤池　吴有太子池孙权子和筑至晋明帝呼为太子池　西晋有含利池都亭池灵芝池蒙汜池张载作赋者潜灵池渌池　东晋有清游池流杯池　宋有天渊池华林池池有双莲同榦芙蓉异花并蒂　后梁有灵泉池　后魏有鸿雁池流化池　后燕有清净池　前梁有闲豫池池有龙影五彩遂铸铜龙于其上　南燕有申池　赫连勃勃有渌涟池　大梁有蓬池　襄阳有习池山蕳所逰者荆州有蔡子池　临沅县有明月池　益州有万嵗
　　池天井池千秋池双龙池卭池　洺州有干将池华曲池　于潜有蛟龙池
　　池二
　　増史记封禅书曰丰镐有天子辟池索隐曰即周天子辟雍之地　原穆天子传曰天子西征至于池天子三日休于池之上乃奏广乐而归是曰乐池　又曰天子觞西王母于瑶池之上西王母为天子歌白云之謡　增史记曰秦始皇三十六年有人持璧遮使者曰为我遗镐池君　又曰秦始皇防行夜出逢盗兰池三秦记曰秦始皇作长池引渭水东西二百里南北二十里筑土为蓬莱山刻石为鲸鱼长二百丈　汉书曰昆明有滇池方三百里汉将伐昆明以通身毒使谪卒伐棘上林象滇作昆明池以习水战昆明池中有二石人如牵牛织女有戈船楼船各数百艘　又汉武凿昆明池极深悉是灰墨无复土问东方朔答曰可问西域胡人后有西域来者问之曰天地大刼将尽则刼烧此刼烧之余灰也　拾遗记曰汉武引太液之水更穿淋池时命水嬉制泛洪波折芰荷曲使宫人歌之　太平寰宇记曰武帝作酒池以夸羗胡饮以铁杯重不能举皆抵牛饮　西京杂记曰梁孝王作兎园园有雁池池中有鹤洲鳬渚竒果异树瑰禽怪兽毕备王日与宫人及賔客弋钓其中　琅嬛杂记曰仓公梦逰蓬莱山见宫室崔嵬金碧璀璨忽一童子以杯水进仓公饮毕五内寒彻仰首见殿榜曰上池仙馆始知饮乃上池水也由是神于胗脉　寰宇记曰渥洼池在黎州蛮部内池产龙马　又曰弹子池在南阳相传光武弹蛙于此池至今不鸣　水经注云蔡州西蔡伦故宅傍有蔡子池伦汉黄门郎顺帝之世始捣故鱼网为纸用代简素益州记曰三雅池在阆中昔有人于此得三铜器状如杯盏上各有篆字一曰伯雅二曰仲雅三曰季雅魏文典论曰灵帝末斗酒直万钱刘表一子好饮乃制三爵大曰伯雅注一斗次曰仲雅注七升小曰季雅注五升今池所得乃刘氏酒器也　原魏氏曰黄初三年穿灵芝池四年有鹈鹕集池上诏曰诗人所谓污泽也曹诗刺共公逺君子而近小人岂有贤智之士处于下位乎否则斯鸟何为而至　増文选曰魏文帝夜逰西园于芙蓉池作诗　郡国志曰浣笔池在沂州旧传王羲之浣笔处　纲目集览云望江县王祥池虽极冻其中有人形　原襄阳记曰汉侍中习郁于岘山南大鱼池依范蠡养鱼法种楸梧芙蓉菱芡山季伦每临此池輙大醉而归恒曰此我髙阳池也城中小儿歌之曰山公何所往来至髙阳池日夕倒载归酩酊无所知　増列仙传云葛洪经贑州兴国县境见山灵水秀遂结庐筑坛凿池洗药【至今兹池名洗药】留诗曰阴洞泠泠风佩清清仙居永刼花木长荣　统志云贵池在池州梁昭明太子以其鱼美封为贵池　世説云辽州沤麻池石勒尝与李阳争此地及勒为王引阳语云孤往日厌卿老拳卿亦饱孤毒手　益州记曰摩诃池在成都隋蜀王秀取土筑广子城因为池有胡僧见之曰摩诃宫毗卢盖梵语呼摩诃为大宫毗卢为龙谓此池广大有龙耳　魏征本传曰太宗宴羣臣积翠池酣乐赋诗魏征赋西汉其卒章曰终借叔孙礼方知皇帝尊帝曰征言未尝不约我以礼　剧谈録曰曲江池本秦隑洲开元中疏凿烟水明媚中和上已之节防幄翠帱匝于堤岸京兆府大陈筵席长安万年两县以雄盛相较百辟防于山亭恩赐太常及教坊声乐池中备防舟数唯宰相与翰林学士登焉每嵗倾动皇州以为盛观　明皇杂録曰禄山犯阙王维等为贼所执一日逆党大防于凝碧池奏乐王维闻之赋诗曰万户伤心生野烟百官何日更朝天秋槐叶落空宫里凝碧池头奏管贼平维以此诗得免　徳宗实録曰贞元十三年浚鱼藻池深五尺李石开成録曰文宗论徳宗奢靡云闻得禁中老宫人每引泉先于池底铺锦王建宫词曰鱼藻宫中锁翠娥先皇行处不曾过只今池底休铺锦菱角鸡头积渐多是也　李綘传曰宪宗尝畋苑中至蓬莱池谓左右曰綘尝以谏我今可返也其见礼惮如此李徳裕诗注学士初赐食皆蓬莱池鱼鲙　唐书曰蒋镇为谏议大夫时户部侍郎判度支韩滉上言河中盐池生瑞盐实土徳之瑞上以秋霖为患不宜生瑞　寰宇记曰悬瓠池在汝阳县唐李愬攻吴元济雪夜击鹅鸭以乱军声即此俗呼为鹅鸭池　湘潭记曰洗笔池在湘乡唐褚遂良贬潭州都督时洗笔于此宋咸淳间邑宰赵必槐于池中得断碑上刻褚公湘潭偶题诗　吴録云相国池唐大厯中李晤官乌程其子绅方一嵗坠此池若有物扶之出绅后为相故名　栁子厚愚溪记曰池曰愚池统志云墨池在庐州府无为州治内米芾为守时所
　　凿池中蛙声聒人芾取瓦片书押字投之遂不鸣上有芾书墨池二字　蘓东坡集云王仲至谓赵徳麟曰余尝奉使过仇池有九十九泉万山环之可以避世如桃源　原华阳国志曰滇池县有泽水周廻二百余里所出深广下流浅狭如倒流故曰滇长老相传池有神马与家马交则生骏驹称之曰滇驹日行五百里　续述征记曰大梁西南七十里尉氏县有蓬池　梁州记曰明月池南二里有七女池　増郡国志曰合浦海曲出珠号曰珠池　拾遗记曰员峤山西有星池周千里水色随四时变化有神出烂石之上此石常浮水际方数百里其色多红质虚似肺烧有烟香闻数百里烟气升天则成香云遍润则成香雨
　　池三
　　增瑞星　皓月【瑞星池在雷州府南即防莱公旧居也宋天圣间有星陨于池翌日求之得一石　确山县西北乐山顶有池名皓月中有四季莲花可供逰赏】　承露　浣云【三秦记汉上林苑有承露池　杭州旧报恩寺中有舞鳯轩浣云池今万松书院其故址也】　金斗　玉壶【金斗池在庐州按合肥县入斗度独多故号金斗城池名金斗亦取此义　元元统间丞相莫华舍地与僧法藏建普光庵中有玉壶池】　圣水　仙源【杭州慈圣院有吕公池宋乾道间髙僧能取池水咒之以施病者輙愈号圣水池　仙源池在南溪县北刘景鹤尝用此水以炼丹】　太子　相国【吴有太子池　相国池在乌程县详见前】　圣母　仙女【黟县山圣母祠前有池曰圣母讼者各执楮钱祷之实则沉虚则浮　栁州府象州东雷山之巓有仙女池深丈余】　百子　七女【汉宫中有百子池洋县有七女池】　影娥　落妃【汉武帝登俯月台月影入池中如仙人乘舟笑弄月影因名影娥池　杨贵妃生于蜀尝误落池中后人呼为落妃池】　饮军　浴仙【宜山县城南有饮军池宋景徳四年军校陈进叛围县城时池水乆涸偶尔涌出阁门使曹利平贼饮军于此池故名　南昌府子城东有浴仙池相传有少年见美女五人脱五彩衣于岸侧浴池中少年戯藏其一诸女浴竟着衣化白鹤去独失衣女不能去随至少年家为夫妇约以三年还其衣亦飞去】　饮马跃龙【含山县有饮马池在闗东之巅相传闗羽饮马于池　成都府东南有跃龙池相传隋开皇中】
　　【伐陈凿大池以习水战】　留犊　静蛙【夀州西南有留犊池魏时苗为夀春令始之官防牛生一犊及去留之故名　安吉县常乐寺有静蛙池昔肇法师厌蛙声聒耳驱而去之至今池中不生科斗又善化县岳麓书院前有池夏无蛙声相传宋张栻读书于此厌蛙声禁之乃息亦名】　玩鵞　鸣鹤【宜兴县南有玩鵞池相传王羲之玩鵞处　三秦记魏在洛有鸣鹤池】　灵芝　嘉莲【晋宫阙记有灵芝池　嘉莲池在无为州城北池中多植嘉莲】　洗参　沤麻【林县西有洗参池相传为王母洗药之所故名沤麻池在开封府详见前】　采珠　淬铁【廉州府城东南有珠母海海中有平江悬梅青婴三池池中有珠每月明之夜其光烛天即古合浦珠也人采珠者以长绳系腰防竹篮入水拾蚌置篮内则振绳令舟人汲取之不幸遇恶鱼一线血浮水面则知人已鱼腹矣　永州郡后有池淬铁为戍器名铁作池】　覆杯　洗鉢【覆杯池在金陵古台城太初宫中昔晋元帝颇以酒废政王导谏之帝因覆杯池中以为戒　地记紫金山有洗鉢池应潮井道光泉】　原升采鳞　浮文鹢【班固典引曰扰缁文皓质于郊升黄辉采鳞于沼　司马相如子虚赋曰怠而后游于清池浮文鹢扬旌旂】　承河汉　象扶桑【张载蒙泛赋曰仰承河汉　张衡西京赋曰象扶桑与蒙泛详昆明池】　肄舟师　奏广乐【魏志曰太祖还邺作武池以肄舟师　下详见池二】　増积翠诗赋　凝碧管弦【并见前池二】　芙蓉夜逰　蓬莱尝畋【并见前池二】　押书蛙部　涤墨鵞羣【上详米芾禁蛙事　王羲之爱鵞于蕺山鵞池内涤墨】　山酩酊　旭草淋漓【上见习家池　下见张旭临池池水尽黒】
　　池四
　　増监于商辛【西征赋酒池监于商辛】　行船【西京记秦始皇造酒池汉武行船其中】织女机丝石鲸鳞甲【俱汉武昆明池中所制】　大官供膳资天
　　泉【晋孝武太元间大旱井渎皆竭大官供膳资天泉池】　山水忘情【梁昭明太子于台城东凿池名善泉泛舟池中尝曰何必丝与竹山水可忘情】　唱廻波谏失礼【唐中宗防兴庆池侍宴者迭唱廻波词喧杂失礼次谏议大夫李景伯亦起歌曰廻波尔持酒巵防臣职在箴规侍宴既过三爵喧哗窃恐非宜于是罢坐】　放生碑铭【唐肃宗诏天下近城郭处置放生池始于洋州兴道迄于升州江寜凡八十所顔真卿为碑铭】　流杯【唐长寜公主有流杯池上官昭容游泛赋诗】　楼台气色鳬鴈光辉【见沈佺期奉和圣制龙池篇中句】　恩鱼瑞鹤【蘓颋龙池应制诗恩鱼不入昆明钓瑞鹤长随太液仙】　淬劒诗【宋欧阳程为永州郡吏淬剑于铁作池有寒影倒吞凌汉树冷光髙浴半天星之句太守惊异使归学成进士】　送鲤文【宋天圣中醴泉县人有捕得角鲤者放之复活卢载作送角鲤文】　醒酒【宋洛阳董氏有大池中为堂榜曰含碧水四面喷防醉者輙醒故名醒酒】　手谭【日本国有手谭池池上玉棊子不由制度黒白分明】
　　池五
　　原诗魏文帝芙蓉池诗曰乗辇夜行遨逍遥歩西园双渠相灌漑嘉木绕通川卑枝拂羽盖修条摩苍天丹霞夹明月华星出云间遨游快心意保已终百年　陈王曹植诗曰逍遥芙蓉池翩翩戱轻舟南杨栖双鹄北栁有鸣鸠　宋谢瞻游西池诗曰逍遥越郊肆愿言屡经过廻阡被陵阙髙台眺飞霞恵风荡繁囿白云屯曽阿褰裳顺兰沚徙倚引芳柯美人愆嵗月迟暮独如何梁武帝首夏泛天池诗曰薄游朱明节泛漾天渊池舟檝互容与藻苹相推移碧沚红菡萏白沙青涟漪新枝拂旧石残花落故池叶软风易出草密路难披　简文帝山池诗曰日暮芙蓉水聊登鸣鹤舟飞舻饰羽防长幔覆缇防停舆依栁息住盖影空留古树横临沼新藤上挂楼鱼游向闇集戏鸟逗楂流　庾肩吾山池应令诗曰阆苑秋光暮金塘收潦清荷低芝盖出浪涌燕舟轻逆湍留棹唱带谷聚笳声野竹交临浦山桐逈出城水逐云峰闇寒随殿影生　王台卿山池诗曰歴览周仁智登临欢豫多穿渠引金谷辟道出铜駞长桥时跨水曲阁乍临波岩风生竹树池香出芰荷石幽御细草林末度横柯　鲍至山池诗曰望园光景暮林观歇氛埃荷疏不碍檝石浅好萦苔风光逐榜转山霭向桥开树交楼影没岸暗水光来　后魏温子升春日临池诗曰光风动春树丹霞起暮阴嵯峨映连璧飘飖下散金徒自临濠渚空复抚鸣琴莫知流水曲谁辨游鱼心周庾信奉和山池诗曰乐宫多暇豫望苑暂廻舆鸣笳陵絶浪飞盖歴通渠桂亭花未落桐门叶半疎荷风惊浴鸟桥影聚行鱼日落含山气云归带雨余　又奉和初濬池成清晨临泛诗曰千金髙堰合百顷浚源开翻逢积草浪更识昆明灰虎啸风还急鸡鸣潮即来时看青雀舫遥逐桂舟廻　王褒圃濬池诗曰长洲春水满临泛广川中石壁如明镜飞桥饮虹垂杨夹浦緑新桃縁迳红对楼还泊岸迎波暂守风渔舟钓欲满莲房采半空于兹临北阙非复坐墙东　又山池落照诗曰竹馆掩荆扉池光晦晚晖孤舟隐荷出轻棹染苔归浴禽时侣窜惊羽忽单飞　徐陵山池应令诗曰画舸图仙兽飞艎挂采斿榜人事金桨钓女饰银钩细萍时带檝低荷乍入舟猨啼知谷晚蝉咽觉山秋　又奉和山池诗曰罗浮无定所郁岛屡迁移不觉因风雨何时入后池楼台非一势临翫自多竒云生对户石猨挂入櫩枝　陈阴铿经丰城劒池诗曰清池自湛淡神劒久迁移无复连星气空余似月池夹篠澄深渌含风结细漪唯有莲花萼还想匣中雌　増唐陈子昻于长史山池三日曲水诗曰摘兰籍芳日被宴坐廻汀泛灔清流满葳白芷生金弦挥赵瑟玉柱弄秦筝岩榭风光媚郊园春树平烟花飞御道罗绮照昆明日落红尘合车马乱从横　白居易官舍内凿小池诗曰帘下开小池盈盈水方积中底铺白沙四隅甃青石勿言不深广但足幽人适泛灔防雨朝澄明月夕岂无大江外波浪连天白未如牀席间一片秋天月　唐杜审言逰义阳公主山池诗曰迳转危峰逼桥斜缺岸方玉泉移酒味石髓换粳香绾雾青条弱牵风紫蔓长犹言宴乐少别向后池塘　上官昭容逰长寜公主流杯池诗曰暂尔逰山第淹留惜未归水明月满涧户白云飞书引藤为架人将薜作衣此真攀玩所临睨赏光辉　崔湜唐都尉山池诗曰曲渚飏轻舟前溪钓晚流鴈翻蒲叶起鱼拨荇花逰金子悬湘柚珠房拆海榴幽探惜未已清月半西楼　王维和伊谏议史馆山池作诗曰云馆接天居霓裳侍玉除春池百子外芳树万年余洞有仙人箓山藏太史书君恩深汉帝且莫上空虚　李白防昌禅师山池诗曰客来花雨际秋水落金池片石寒青锦疎杨挂緑丝髙僧拂玉柄童子献霜棃惜去爱佳景烟萝欲暝时　杜甫与任城许主簿逰南池诗曰秋水通沟洫城隅进小船晚凉看洗马森木乱鸣蝉菱熟经时雨蒲荒八月天晨朝降白露遥忆旧青氊　白居易题东林寺双池诗曰向晚双池好初晴百物新袅枝翻翠羽溅水跃红鳞萍泛同游子莲开当丽人临流一惆怅还忆曲江春　温庭筠卢氏池上遇雨赠同逰诗曰簟翻凉气集溪上润残棊萍皱风来后荷喧雨到时寂寥闲望久飘洒独归迟无限松江恨劳君解钓丝　沈佺期兴庆池侍宴应制诗曰碧水澄潭映逺空紫云香驾御防风汉家城阙疑天上秦地山川似镜中向浦廻舟萍已緑分林蔽殿槿初红古来徒羡横汾曲今日宸逰圣藻雄　韦元旦诗曰沧池漭沆帝城邉殊胜昆明凿汉年夹防旌旂疏辇道中流箫鼓振楼船云峰四起迎宸幄水树千重入御筵宴乐已深鱼藻咏承恩更欲奏甘泉　沈佺期奉和圣制龙池篇曰龙池跃龙龙已飞龙徳先天天不违池开天汉分黄道龙向天门入紫防邸第楼台多气色君王鳬雁有光辉为报寰中百川水来朝此地莫东归　蘓颋诗曰西京鳯邸跃龙泉佳气休光镇在天轩后雾图今已得秦王水劒昔尝传恩鱼不入昆明钓瑞鹤长随太液仙愿侍廵逰同旧里更闻箫鼔济楼船　方干于秀才小池诗曰一潋灎复澄明半日功夫斸小庭占地无过四五尺浸天应入两三星鹢舟草际浮霜叶鱼火沙边驻水萤才见规模识方寸知君立意象沧溟　杜甫天池诗曰天池马不到岚壁鸟才通百顷青云杪层波白石中郁纡腾秀气萧瑟浸寒空直对巫山出兼疑夏禹功鱼龙辟有菱芡古今同闻道奔雷黒初看浴日红飘零神女雨断续楚王风欲问支机石如临献寳宫九秋惊雁序万里狎渔翁更是无人处诛茅任薄躬　明黎民表西山玉泉池诗曰圆渟知异脉方折纪灵踪濯月金规满含风石镜融平湖隐作浪曲涧泻为淙一入昆明去千秋照绮栊原赋晋张载蒙汜池赋曰丽华池之湛淡开重壤以停源激通渠于千金承瀍洛之长川挹洪流之汪濊包素瀬之寒泉既乃北通醴泉东入紫宫左面九市右带阆风周墉建乎其表洋波洄乎其中幽渎傍集潜流独注仰承河汉吐纳云雾縁以防石殖以嘉树水禽育而万品珍鱼产而无数苍苔泛滥修条垂榦緑叶覆水防轸岸红莲炜而秀出繁葩赩以焕烂逰龙跃翼而上征翔鳯因仪而下观想白日之纳光覩洪晖之皓旰于是天子乘玉辇时遨逰排金门出千秋造緑池镜清流翳华盖以逍遥揽鱼钓之所收纤绪挂而鳣鲔来芳饵沈而鰋鲤浮丰伙逾于巨壑信可乐以忘忧　郭璞盐池赋曰水润下以作咸莫斯盐之最灵傍峻岳以发源池茫尔而海淳嗟元液之濳洞羗莫知其所生状委虵其若汉流漫漫以漭漭吁凿凿以粲粲色皎然而雪朗扬赤波之焕烂光旰旰以晃晃隆阳映而不焦洪涔沃而不长磊崔确锷剡棊方玉润膏津雪白凌冈粲如散玺焕若布璋烂然汉明晃尔霞赤望之绛承即之雪积翠涂内映頳液外羃动而愈生损而滋益若乃煎海铄泉或冻或漉所赡不过一乡所营不过钟斛饴戎见珍于西隣火井擅竒乎巴濮岂若兹池之所产带神邑之名岳吸灵润于河汾总膏液乎浍涑　宋谢庄悦曲池赋曰北山兮黛栢南谿兮頳石頳岸兮若虹黛树兮如画暮云兮十里朝霞兮千尺歩东池兮夜未乆卧西兮月向山引一息于魂内扰百绪于眼前　増唐太宗小池赋曰若夫素秋开律碧沼凝光引泾渭之余润萦咫尺之方塘竹分丛而合响草异色而同芳徘徊踯躅淹留自足叠风纹兮连复连折洄流兮曲复曲映垂兰而转翠翻轻苔而动緑牵狭镜兮数寻泛芥舟而已沉涌菱花于岸腹劈莲影于波心减微防而顿浅足一滴而还深于时景落池濵雾黯疎筠卷舒澄霞彩髙低碎月轮露宿鸟之全翮隐游鱼之半鳞岸随年而或故流与日而终新虽有慙于溟渤亦足莹乎心神　许敬宗小池赋曰尔其潺湲绕砌潋灎萦除拟髙阳而不足比蹄涔而有余游莹剑之微鸟濯露顶之纤鱼乃若绮井傍通桃溪俯映仰天津兮共澹洁秋景兮俱净倒列宿以凝珠含望舒而似镜覩江使之濳处翫波臣之沉泳于是翻光瓮牖漾影蓬门溜激石兮长啸鳬鼓浪兮相喧竹凝露而全弱荷因风而半翻足以澡莹心神澄清耳目对昆明而取况喻春兰与秋菊不羡宝于河宗岂希大于旸谷　王起墨池赋曰伊昔伯英务兹小学栖迟每亲乎上善勤苦方资乎先觉俾夜作昼日居月诸挹彼一水精其六书或流离于崩云之际乍滴沥于垂露之余由是变黛色涵碧虚浴玉羽之翩翩忽殊白鸟濯锦鳞之潎潎稍见鱼则知自强不息允臻其极何健笔之成文变方塘而设色映扬防之鲤自谓夺朱沾曵尾之龟还同食墨沮洳斯久杳不测受湼者必染其缁知白者咸守其黒苹风已歇桂月初临恢学海辉映儒林将援毫而阅目岂泛舟而赏心　浩虚舟盆池赋曰逹士无覊居闲剙竒防彼陶器疏为曲池原夫深浅随心方圆任器分玉甃之余润冩莲塘之逺思空庭欲曙通宵之瑞露盈盘幽径无风一片之春氷在地想乎泥滓无染泉源本清盛之而细流不泄鼓之而圆折长生蛀穿则别派濳通想漏巵之难满雨落则古痕全没知小器之易盈及夫岸灎灎以初平水汪汪而罢涨韬云分白璧之色映竹写圆荷之状光飜晓日谁谓覆而不临底露青天孰假戴之而望至若烟霭沉沉莓苔四侵方行潦而不浊比坳塘而则深遂使好勇之徒暗起凭河之想无厌之士濳怀测海之心故得汲引无劳澄斯积环纤草以弥澈泛流萍而更碧悠哉智者之为心聊覩之而自适
</div>
    <div class="pagination">
<a href="御定渊鉴类函_page37.html">上一页</a><span>...</span><a href="御定渊鉴类函_page33.html">33</a><a href="御定渊鉴类函_page34.html">34</a><a href="御定渊鉴类函_page35.html">35</a><a href="御定渊鉴类函_page36.html">36</a><a href="御定渊鉴类函_page37.html">37</a><span class="current-page">38</span><a href="御定渊鉴类函_page39.html">39</a><a href="御定渊鉴类函_page40.html">40</a><a href="御定渊鉴类函_page41.html">41</a><a href="御定渊鉴类函_page42.html">42</a><a href="御定渊鉴类函_page43.html">43</a><span>...</span><a href="御定渊鉴类函_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
