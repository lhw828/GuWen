<!DOCTYPE html>
<html>
<head>
    <meta charset="UTF-8">
    <title>山堂肆考 - 第 479 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 479 页/共 632 页</h1>
    <div class="content">　　待颁赐
　　周礼冬官司裘为大裘以供王祀天之服仲秋献良裘王乃行羽物季秋献功裘以待颁赐注云良善也玉藻所谓黼裘也仲秋鸟兽毛毨王乃以羽物赐郡吏功裘人功微麤谓狐青麛裘之属卿大夫所服也
　　誓军旅
　　玉藻唯君有黼裘以誓省注云谓誓军旅省耕敛也
　　三英
　　诗郑风羔裘晏兮三英粲兮按三英三德也英谓古者以素丝英饰裘即素丝五紽也
　　千镒
　　墨子曰江河之水非一源千镒之裘非一狐白
　　熊罴是裘
　　诗小雅舟人之子熊罴是裘注云言富也
　　狐狸为裘
　　诗豳风取彼狐狸为公子裘
　　豹饰
　　诗郑风羔裘豹饰孔武有力
　　豻褎
　　玉藻君衣狐白裘锦衣以裼之君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也犬羊之裘不裼不文饰也注云狐白裘以狐之白毛皮为裘也君衣此裘则以素锦为衣加其上使可裼也袒而有衣曰裼君子谓大夫士也狐青裘以狐之青毛皮为裘豹褎以豹皮为袖也豻胡地野犬绞苍黄色也犬羊之裘庶人所服裘与人俱贱故不裼以为饰也
　　见美
　　玉藻裘之裼也见美也注云见美谓裼衣上虽加他服犹必开露以见示裼衣之美
　　助温
　　白虎通裘所以佐女工助温也
　　盗献幸姬
　　秦囚孟尝君説幸姬求解姬曰愿得君狐白裘时狐白裘已献昭王孟尝客能狗盗入秦宫藏内盗得献之遂得归
　　解衣老人
　　齐田单过鲁老人渉淮而寒解裘衣之
　　狐腋
　　汉王褒四子讲德论千金之裘非一狐之腋
　　雉头
　　见节用
　　相如贳酒
　　西京杂记司马相如初与文君还成都居贫愁苦以所服鹔鹴裘就市贳酒与文君为欢
　　李白换酒
　　唐明皇召李白囬番书赐千金裘五花马白受之而归即呼童将二物换酒饮之
　　蔡侯如楚
　　见佩
　　李白过淮
　　李白翫月金陵诗序白着紫绮裘乌纱帽与客数人棹歌过淮人皆异之
　　黒貂
　　战国策苏秦説丞相李兑兑遗秦黒貂之裘黄金百镒秦防秦王不能用于是黒貂裘敝
　　狐
　　唐太宗时西域高昌国献狐裘
　　钓泽
　　见隐士
　　猎苑
　　杜阳编唐敬宗宝厯中南粤国进浮光裘即紫海水染色也以五采织成龙鳯缀五色眞珠上衣之以猎北苑为朝日所照光彩动摇一日从禽忽値暴雨而裘略无沾润上异之
　　粹白
　　吕氏春秋天下无粹白之狐而有粹白之裘取诸众白也
　　吉光
　　汉武帝天汉三年西国王献吉光毛裘色黄入水不濡入火不焦按吉光神马之类又齐惠文太子织孔雀毛为裘华贵无比
　　暑不解
　　唐隐士张志和尝欲以大布制裘嫂为躬绩及布成制裘衣之虽暑不解
　　寒不衣
　　后魏裴仲暑不张盖寒不衣裘
　　遗攸绪
　　唐武攸绪凡王公所遗鹿裘俱不服尘皆寸积
　　赐全斌
　　见将帅
　　袍
　　礼玉藻纩为茧緼为袍襌为防帛为褶注云纩新绵也緼旧絮也衣之有著者用新绵则谓之茧用旧絮则谓之袍有表而无里者谓之防有表里而无著者谓之褶汉舆服志周公抱成王宴居故施袍
　　无里
　　孔丛子孔伋緼袍无里
　　加襴
　　唐舆服志太尉长孙无忌议凡服袍者下加襴绯紫緑皆视其品庶人以白
　　解赐范雎
　　见故人
　　夺赐之问
　　见诗
　　都纻
　　汉三老服都纻大袍冠进贤冠
　　郁金
　　郁金袍御袍也唐诗日华浮动郁金袍
　　悉着白袍
　　陈庆之攻魏麾下悉着白袍所向披靡
　　不弃緑袍
　　唐杨炎自贬道州还家人以緑袍木简弃之炎止之曰吾岭上一逐吏超登上台岂可常哉且有非常之福必有非常之祸安可弃是乎
　　李白夺貂
　　唐宗召李白作乐章白佯醉不起帝曰赋成以貂豹锦袍与卿白起援笔而成帝故戏之不与白夺其袍帝笑而与之杜甫尝赠诗曰笔落惊风雨诗成泣鬼神龙舟移棹晩兽锦夺袍新
　　伊川服蠒
　　宋程伊川常服蠒袍
　　袍赐金字
　　鸡跖集唐永寿中敕赐岳牧金银字袍又狄仁杰转幽州都督武后赐紫袍带自制金字十二于袍以旌其忠
　　袍易绣文
　　新唐志诸卫大将军中郎以下给袍者皆易其绣文千牛卫以瑞牛左右卫以瑞马骁卫以虎武卫以鹰威卫以豹领军卫以白泽金吾卫以辟邪
　　袍用赤黄
　　唐新志天子袍衫皆用赤黄遂禁臣民服
　　袍赐紫绯
　　酉阳杂俎安禄山恩宠莫比锡赉无数其所赐品目有金鸾紫罗绯罗立马玉鸡袍







　　山堂肆考卷一百八十九
　　钦定四库全书
　　山堂肆考卷一百九十　　明　彭大翼　撰衣服
　　履　【附舄屦鞋屩屐】
　　释名履礼也饰足以为礼也身章撮要用绯罗表皮头饰以絇两旁各着带用以缚足草履谓之不借言贱易有宜各自蓄不假借也舄以木置履下取干腊不畏泥湿故名曰舄又单底曰履底曰舄屦亦履也麻作谓之屦亦谓之屝又朝服谓之履祭服谓之舄燕服谓之屦亦各视其裳之色履又舞人所服之履不蹑跟鞋解也亦履属屧履中荐也屩蹻也又草履之轻便者出行着之小儿屣曰靸底下有齿曰屐
　　纳丹豹
　　周穆王起春宫西王母来纳丹豹文履
</div>
    <div class="pagination">
<a href="山堂肆考_page478.html">上一页</a><span>...</span><a href="山堂肆考_page474.html">474</a><a href="山堂肆考_page475.html">475</a><a href="山堂肆考_page476.html">476</a><a href="山堂肆考_page477.html">477</a><a href="山堂肆考_page478.html">478</a><span class="current-page">479</span><a href="山堂肆考_page480.html">480</a><a href="山堂肆考_page481.html">481</a><a href="山堂肆考_page482.html">482</a><a href="山堂肆考_page483.html">483</a><a href="山堂肆考_page484.html">484</a><span>...</span><a href="山堂肆考_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
