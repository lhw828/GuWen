<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 59 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 59 页/共 320 页</h1>
    <div class="content">　　哭问其故曰吾泰山之神女也嫁为西海妇灌坛令当吾道不得作风雨梦觉召太公是日果疾风暴雨文王乃拜太公为大司马后成王以毕公髙为司马　齐职官仪曰楚汉之际曹无咎周殷始居其职　汉书曰董贤为大司马是时贤年二十二虽为三公常给事中领尚书百官因贤奏事单于来朝宴见羣臣在前单于怪贤年少以问译上令报曰大司马年少以大贤居位单于乃起拜贺帝得贤臣　又曰孝元王皇后成帝母也家凡十侯五大司马外戚莫盛焉　原汉书百官表曰成帝绥和元年敕赐大司马金印紫绶有长史秩千石増汉官序曰三司之职司马主兵汉承秦曰太尉武
　　帝改曰大司马无印绶官兼加而已世祖改曰太尉东观汉记曰更始欲以近亲廵行河北大司徒赐言上第一可用更始以上为大司马遣之河北　原东观汉记谶曰孙咸征狄今以平狄将军孙咸行大司马事咸以武名官以应图谶　増后汉书曰世祖北击羣贼呉汉将突五千为军前锋数先登防阵及河北平汉与诸将奉图书上尊号世祖即位拜汉为大司马　又曰上疾瘳召见隂兴欲以代呉汉为大司马兴叩头流泪固让曰臣不敢惜身诚恐亏损圣徳不可茍冒至诚发中感动左右帝遂听之　班彪奏事曰元狩六年罢太尉置司马议以北军中有千人司马故加之大司马以别大小司马之号也　原王隐晋书曰石苞太始之初拜大司马旧参军于都督无敬故孙楚抗衡于苞苞以楚傲更相表陈参军有敬自楚始也　増又曰齐王冏之盛也有一妇人诣大司马府求寄产更诘之妇人曰我截脐便去耳识者闻而恶之　又曰陈骞咸寕初转大司马骞因入朝言于帝曰胡列台宏皆勇而无谋强于自用非绥邉之才将为国耻愿陛下详之时宏为州刺史不承顺骞命帝以为不恊相搆于是徴宏既至复以为凉州刺史骞窃叹息以为必败二人后果失戎之和皆被宼丧没征讨连嵗仅得定帝乃悔之原晋中兴书曰王猛少贫鬻畚为事尝至洛阳货畚有人于市贵买其畚云家近在此可随我取直随去忽至深山此人曰且住当先啓道君须防猛进见一公踞胡牀头白将従十许人有一人引猛云大司马公可进猛因拜老公公曰王公何缘拜即十倍售畚直发人送猛出山既出顾视乃嵩髙山也　晋公卿礼秩曰大司马古兵官也魏氏大司马大将军各自为官在三司上晋以石苞为大司马次三司下　増晋太始官名曰大司马石苞开爽通悟秉意不羣　原晋百官表注曰司马武官也周礼云掌政者所以平诸侯正天下也　増后魏书曰安定王休领大司马髙祖亲行诸军遇休以盗三人狥于六军斩之有诏赦之休执曰陛下将逺清衡霍故亲御六军跋涉野次军行伊始已有奸窃如其不斩何以息盗诏曰大司马执宪诚宜如是但缘朕王者之体亦时有非常之泽虽违军法可特原之休乃奉诏髙祖谓司徒诞曰大司马严而秉法君不可不慎于是六军肃然　后周书曰夏官谓之大司马也
　　大司马三
　　原睢鸠　司武【曰少昊氏以鸟名官睢鸠氏司马也注云王睢也挚而有别故命为司马以主法制　宋司马名】　正百官　均万民【周礼司马掌典政以平国以正百官以均万民】　平尚书事　冠将军号【汉官觧诂云司马中外以亲宠平尚书事宰尹枢机勉用八政播时百谷者也　下详前一】　以整武事　入毗皇家【物理论云髙祖定天下立大司马以整武事　曹植辅臣论云文武并亮权智时发奢不过制俭不损礼入毗皇家帝之股肱出作侯伯实抚东夏者曹大司马也按大司马曹仁也】　白鱼入舟　鳯凰衔图【侯谨歌诗云周公为司马白鱼入王舟　下详大司马二】　位极人臣　威震海内【晋书曰陈骞为太尉加黄钺为大司马位极人臣　汉书曰霍光为大司马大将军政事一出于光威震海内讫十三年百姓充实四海賔服也】　増隂兴让官　王莽贬阙【上详大司马二齐职官仪曰大司马府旧为阙至王莽篡位故贬去阙焉】　单于拜贺　贲育弗
　　加【上详大司马二　傅子曰曹大司马之勇虽贲育弗以加也曹即曹仁也】　左右　大小【呉志曰赤乌九年秋九月以车朱然为左大司马衞将军金琮为右大司马　下详班彪奏事】
　　大司马四
　　増穰苴　桓温【并为司马】　原司马成圣【家语注云圣通也征伐所以通天下成圣者圣功于是成也】　司马主天【韩诗外传云三公司马主天司空主土司徒主人】施国之政【周礼大司马云乃以九畿之籍施国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衞畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿】教治兵之法【环济要畧云夏官司马教四时军旅治兵之法】　中春教振旅【周礼大司马职云中春教振旅司马以旗致民平列陈如战之陈郑注以旗者立其民于旗下也兵者守国之备凡师出曰治兵入曰振旅皆习战也四时各教民以其一焉春习振旅兵入収众专于农平犹正也】　中冬教大阅【又云中冬教大阅郑注春辨鼔铎夏辨号名秋辨旗物至冬大阅简军实】　掌九法平国【周礼大司马职云掌建国之九法以佐王平国制畿封国以正国设仪辨位以等国进贤兴功以作国建牧立监以维国制军诘禁以纠国施贡分职以任国简稽郷民以用国均守平则以安国比小事大以和国郑注云兴犹举也作起也起其劝善乐业之心使不惰废也简谓比数之稽犹计也】　以九伐正国【又曰大司马掌以九伐之法正国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之】　违命则征　害民则伐【环济要略云夏官司马职若有违命则征之暴贤害民则伐之】　安世惧不敢当【汉书张安世传云霍光薨魏相上封事言张安世上欲用之安世惧不敢当上曰君而不可尚谁可者数日拜大司马车将军安世尊为诸侯身衣弋绨夫人自纺绩也】　景舍辞不受赏【详前一】　吴汉在朝唯公【续汉书吴汉传曰上即位汉为大司马海内无事乃得安然其性忠厚防于事上华峤汉书云汉在朝廷唯公】　张奋名为清白【华峤汉书云张奋为大司马在位名为清白】　穰苴文附众【史记晏子荐穰苴曰文附众武敌国乃为大司马立大功】　子孟可属社稷【汉书霍光传云上年老宠姬钩弋赵媫妤有男上心欲以为嗣命大臣辅之察羣臣唯光任大重可属社稷上乃使黄门画者画周公辅成王朝诸侯以赐光后上病防以光为大司马大将军辅少主】　石苞加鼓吹之乐【晋书石苞为大司马进封乐陵郡公加侍中羽葆鼓吹之乐】　陈骞赐衮冕之服【晋书陈骞为大司马致仕赐骞衮冕之服】　周任元勲宠崇吕尚　汉推大莭在霍光　当归马之朝虽云无事然睢鸠之职用备不虞
　　大司马五
　　原诔后汉杜笃大司马吴汉诔曰笃以为尧隆稷契舜嘉臯陶伊尹佐殷吕尚翼周若此五臣功无与畴今汉吴公追而六之乃作诔曰朝失鲠臣国丧爪牙天子愍悼中宫咨嗟四方残暴公不兹征征兹海内公其攸平泯泯羣赖公以宁勲业既崇持盈守虚功成即退挹而损诸死而不朽名勒丹书功着金石与日月俱　魏曹植大司马曹休诔曰于穆公侯魏之宗室明徳继踵奕世纯粹阐泛爱仁以接物艺以为华体兹亮实年没弱冠志在英防髙揖名师发言有章东夏翕然称曰龙光贫而无怨恐以为难嗟我公侯屡空是安不耽世禄亲恱为欢好彼枢甘此瓢簟味道忘忧逾宪超顔矫矫公侯不挠其厄呵叱三军躬奋雄防足蹴白刃手接飞镝终弭淮南保我疆埸　晋陆机吴大司马陆抗诔曰我公承轨髙风肃迈明徳继体徽音奕世昭徳昭徳伊何克俊克仁徳周事体合机神礼交徒敬睦白屋踧踖曲躬吐食挥沐爰及鳏寡赈此惸独孚厥恵心脱骖分禄乃命我公诞作元辅位表百辟名茂羣后因是荆人造我寕宇备物典防玉冠及斧龙旂飞藻灵鼓树羽质文殊涂百行异辙人玩其华鲜识其实于穆我公因心则哲经纶至道终始自结徳与行满英与言溢
　　原章梁简文帝为南平王拜大司马章曰臣度连宸萼地实璿跗王业权舆夙奉缔构爰颁卢绾同賛宻谋豫均邓禹俱奉明诏故飞九万实假扶摇之力冲天百尺无俟剞劂之劳









　　御定渊鉴函卷六十六
　　钦定四库全书
　　御定渊鉴函卷六十七
　　设官部七【大司徒　大司空大司寇】
　　大司徒一
　　原少皥祝鸠氏为司徒【司主也徒众也】　尧时舜为司徒　舜摄帝位命卨为司徒　卨元孙之子曰微亦为夏司徒周时司徒为地官掌教　秦置丞相省司徒　汉
　　初因之至哀帝元夀二年罢丞相置大司徒　后汉大司徒主徒众教以礼义凡国有大疑大事与太尉同【蔡质汉仪曰司徒府与苍龙阙对厌于尊者不敢号府应劭曰此不然丞相旧位在长安时有四出门随时聴事明帝东京本欲仍之廹于太尉司空但为东西门耳每国有大议天子车驾亲幸其殿】建武二十七年去大为司徒公【邓禹为大司徒封侯时年二十四崔烈拜司徒灵帝亦临轩时人谓之铜臭】建安末为相国　魏黄初元年改为司徒　晋司徒与丞相通职更置迭废未尝并立至永嘉元年始两置焉【王衍为司徒东海王越为丞相始两置焉】　宋制司徒金章紫绶进贤三梁冠佩山玉掌治民事郊祀则省牲视涤濯大丧安
　　梓宫凡四方功课嵗尽则奏其殿最而行赏罚亦与丞相并置　齐司徒之府领天下州郡名数户口簿籍梁罢丞相置司徒歴代皆有　后周以司徒为地官谓之大司徒卿掌教职如周礼　随及唐复为三公増宋仍旧制政和二年罢【详见総序】　辽金元详太尉　明无是官
　　大司徒二
　　原尚书曰百姓不亲五品不逊汝作司徒敬敷五教在寛【注曰五常之教务在寛也】　又曰司徒掌教敷五典扰兆民【注曰敷布也主国教化布五常之教以安和天下之众民也】　周官曰大司徒以土圭之法测土深日至之景尺有五寸谓之地中天地之所合四时之所交也风雨之所防隂阳之所和也然则百物阜安乃建王国焉　礼记曰司徒修六礼以节民性明七教以兴民徳齐八政以防淫一道徳以同俗养老以致孝　増又月令曰孟夏之月司徒行县鄙　韩诗外传曰君臣不正人道不和国多盗贼人怨其上则责之司徒　蔡邕月令章句曰司徒教官也　原管子曰昔者黄帝得祝融辨南方故使为司徒　典略曰契为司徒百姓和亲防主賔客逺人毕至　增符子曰鲁侯欲以孔子为司徒将召三桓而议之乃谓左邱明曰寡人欲以孔子为司徒而授以鲁政焉寡人将欲询诸三子邱明曰昔周人有爱裘而好珍馐欲为千金之裘而与狐谋其皮欲具少牢之珍而与羊谋其馐言未卒狐相率逃于重邱之下羊相呼藏于深林之中故周人十年不制一裘五年不具一牢何者周人之谋失之矣今君欲以孔子为司徒召三桓而议之亦与狐谋裘与羊谋馐奚异防于是鲁侯遂不与三子谋而召孔子为司徒　原毛诗序曰缁衣美郑武公也父子为周司徒善于其职国人宜之故美其徳以明有国善善之功增汉书曰王良字仲子东海人为大司徒鲍恢为长史以事至东海过其家见良妻布衣徒跣曳柴従田中归恢告曰我司徒长史也故来授书欲见夫人妻曰妾是也若掾耶恢下拜之叹息而去　原华峤汉书曰鲁恭拜司徒数有忠言陈正得失恭在位辟髙第至列卿郡守数十人　增东观汉记曰邓禹为司徒讨赤睂不以时进光武书曰司徒尧也赤眉桀也今长安饥民孰不延望　原又曰袁安为司徒每朝防忧念王室未尝不流涕　又曰郭丹为司徒在朝名清防公正　续汉书曰司徒公一人掌治民事凡教民孝弟逊顺谨俭养生送死事则议其制建其度　谢承后汉书曰刘宠为司徒卧麤布被　增又曰范迁为司徒有宅数畆田不过一顷复推与兄子其妻常谓曰君有四子而无立锥之地　又曰张湛称疾不朝后大司徒戴涉坐所举人盗金下狱帝强起湛以代之湛至朝堂遗失溲便因自陈疾笃不复任朝事遂罢之　又曰冯勤迁司徒先是三公多见罪退帝贤勤欲令以善自终因防见従容诫之曰朱浮上不忠于君下陵铄同列竟以中伤至今死生吉防尚未可知岂不惜防人臣放逐受诛虽复追嘉赏赐赙祭不足偿不訾之身忠臣孝子览照前代以为鉴诚尽忠于国事君无二则爵赏光乎当代功名列于不朽可不勉防勤愈恭约尽忠号任职　又曰鲍昱代王敏为司徒赐钱帛什器帷帐　原蔡邕钟鼎铭序曰惟建寕四年三月进公登于玉堂前庭乃制诏曰其以司空桥元为司徒公拜稽首三让然后受命齐职仪曰司徒古官也品秩冠服同丞相郊庙服冕同太尉汉哀帝従朱博议始置三司改丞相为大司徒以孔光为之　增汉官典职曰司徒本丞相官哀帝改为大司徒　原九州春秋曰灵帝卖官崔烈入钱五百万以买司徒【详三公】　增魏志曰华歆字子鱼拜司徒素贫禄赐以赈施亲戚故人家无儋石之储公卿尝并赐没入妇女惟歆出而嫁之帝叹息　又曰黄初元年改相国为司徒御史大夫为司空奉常为太常郎中令为光禄勲　魏名臣奏曰黄门杜恕奏云汉故事人民疾病责之司徒　蜀志曰许靖字文休及先主即尊号策靖曰朕获奉鸿业君临万民夙宵徨徨不自绥百姓不亲五品不逊汝作司徒敬敷五教在寛君其朂防靖虽年逾七十爱乐人物纳诱后进清谈不倦丞相诸葛亮皆为之拜　原吴录曰丁固为司徒初为尚书夣松生腹谓人曰松字十八公后十八年吾其公乎遂如梦王隐晋书曰魏舒为司徒年过致仕有谦谦意而无居宅乃渐以俸秩余为第一所未尝语亲踈当逊位九年正月朝防罢迳还家奉送章绶内外莫有知舒此情者又曰武帝以山涛为司徒频让不许涛出迳归家左
　　丞白褒奏涛违诏诏杖褒五十　增又曰王浑字元冲迁司徒仍兼兵浑以司徒文官主吏不得持兵乃吏属绛衣自以为非是旧典皆令皂服论者美其让而识体原又曰王戎字濬冲代王浑为司徒髙长史西曹
　　掾委任责成常得无为形状短陋而目明彻威仪不足常乗马轝无日不出以象牙筹昼夜算计家财逺及田牧性又俭不善自奉养饮食通财不外出天下之人谓之膏肓之病　增又曰王戎再至司徒委事掾属乗小马従便门出见者不知是台司也　又曰石苞为司徒奏州郡农桑未有赏罚之制宜遣官属循行皆当均其土宜举其殿最然后黜陟焉诏曰农殖者为政之本有国之大务也虽欲安民兴化不先冨而教之其道无由而至今四海多事军国费广当亟征役之后属有水旱之患仓库不充百姓无积稼穑树艺司徒掌之今虽论道经然国家立政惟时所急故陶唐之世稷官为重今登司徒位当其任有毁家纾国蹇蹇匪躬之意其使司徒督察州郡播殖其増置掾属十人聼取主官练事业者苞在位为忠勤帝每委任焉　又曰何劭曽之子也永康初迁司徒赵王伦簒位及三王交争劭以元老而逰其间无怨之者　原晋中兴书曰刘隗従兄畴字王乔少有重名司空蔡谟每叹曰若使刘王乔得南渡司徒公之美也　又曰陈夀为司徒仰理万机俯澄邦教　又曰蔡谟字道明让司徒穆帝临轩自平旦至日中使者十余反而谟不至穆帝时年八嵗甚倦问左右曰所召何以至今不来临轩何时当竟皇太后诏曰必不来者宜罢朝中军殷浩奏曰免吏部尚书江彪官于是公卿奏送谟廷尉以正刑书谟惧率子弟素服诣阙到廷尉待罪诏可依旧制免为庶人【又曰蔡谟司徒谟固譲曰若我为司徒为后世哂义不敢拜诏数十下谟章表十余上陈以疾笃帝临轩自旦至中而徴不至公卿以蔡公傲无人臣礼】　江氏家传曰江统字应元时太傅従事中郎庾子嵩以风韵见重亦并雅敬君徳庾中郎每云当今可以居司徒充民望者江生其人也　増随书曰王谊为大司徒苏威立议以为户口滋多民田不赡欲减功臣之地以给民谊奏曰百官厯世勲贤方爵土一旦削之未见其可臣所虑者朝臣功徳不进何患民田有不足耶上然之竟寝威议　唐书曰太和四年司徒裴度上表辞册命言臣此官已三度受册有腼顔目従之
　　大司徒三
　　原教　地征【周礼大司徒之职乃立地官司徒使帅其属而掌教以佐王安扰国郑注所以亲百姓训五品也扰亦安也　又曰以土均之法辨五物九等制天下之地征郑注均平也五物五土所生之物也九等骍刚赤缇坟壌渇泽醎泻勃壌埴垆强防爂之属征税也】　五礼　六乐【周礼大司徒之职以五礼防万民之伪而教之中郑注礼所以节正人之侈伪使得其中　又曰以六乐防万民之情而教之和注曰乐以荡正人之情思使其心和】　度地　辨土【周礼大司徒之职凡建国以土圭土其地而制其域注曰土其地犹言度其地　又曰以土宜之法辨十有二土之名物注曰十有二土分野十有二也上系十二次各有所宜】　七政　五教【常璩华阳国志曰自建武之后羣儒修业开案图纬汉之宰相当出坤郷于是司徒李公屡登七政太傅于坚奕代论道　下详在大司徒一尚书】　梦松　取穂【上详大司徒二吴志　范晔后汉书曰蔡茂字子礼建武二十年代戴涉为司徒在职清俭匪懈茂初在广汉梦在大殿之极上有三穂禾茂跳取之得其中穂辄复失之主簿郭贺离席庆曰大殿者官府之形象也极而有禾人臣之上禄也取其中穂中台之位于字失禾为秩虽曰失之乃以得禄秩也衮职有阙君其补之旬日而茂徴焉辟贺为掾】　地官　农父【周礼曰乃立地官大司徒之职掌建之土地之圗与其民人之数佐王安扰国　周书曰农父若保农父教官司徒也主农谓之父者尊之也言农父顺保万民也】　芮伯　君牙【尚书曰成王以芮伯为司徒又曰成王命君牙作司徒】　乐劔　冕服【晋王导受遗诏辅防主加羽葆鼓吹及班劔　安帝诏侍中太常领司徒可衮冕服绿绂羽葆鼓吹也】　乗小车　卧布被【晋王戎再领司徒委事掾属时乗小车而以手版插腰従便门出人不知其为台司也　下设大司徒二刘宠事】　增登堂　落水【上详大司徒二蔡邕钟鼎铭序　南史云宋司徒褚渊因送湖州刺史王僧防阁道坏坠水仆射王俭惊跳下车谢超宗恃才使气多所凌忽抚掌大笑曰落水三公坠车仆射】　责吏事　设小防【汉光武以吏事责三公故功臣不用注云太尉公掌四方兵事司徒公掌人民孝弟谦让事司空公掌外土营城邑浚沟洫修坟坊事此所谓吏事责三公也　分纪云前代三公策拜皆设小防所以崇宰辅之制自魏末以后废格不行至石鉴拜司徒有诏令设防遂以为常】
　　大司徒四
　　原主教【左传云少昊氏以鸟名官祝鸠氏司徒也注云祝鸠孝故司徒也主教民也】　民成【契为司徒而民成注云民成知五教之法】　铜臭　象筹【俱详大司徒二】　明七教修六礼　敷五典　齐八政【俱详大司徒一】　理人伦【古今通语】
　　【云训五品理人伦使风行俗平万国咸寕者谓之司徒】　统人伦【晋书荀组帝欲以组为司徒问太常贺循循曰组旧望清重忠勤显著训五品以统人伦实允众望】　行纯备【华峤汉书云邓禹字仲华拜大司徒年二十四内文明徳行纯备】　徳充塞【曺植辅臣论云徳充塞于内智弥横于外觧释剖散槃结者王司徒也案王司徒朗也】　司徒象地【晋百官表注司徒唐虞官也王者象地立司徒使掌教也】　司徒成徳【大戴礼】　司徒主吏【晋百官表注司徒则総主天下之吏其属官如太宰也】　司徒主人【白虎通云徒众也重民众】　式和民则【尚书君牙篇穆王命君牙作周大司徒曰敷五典式和民则】　示民轨仪【晋起居注云武帝太始六年诏曰昔舜命九官契司五教所以崇王化示民轨仪也】　用理蕃维【崔骃司徒箴序曰帝尧命禹五品之训用理蕃维在位者也】　总论人物【王隐晋书曰何曽字颖考以太尉领司徒曰旧宰相之职自古及今総论人物训治之本也】　宣力赐勤【蔡邕钟鼎铭序曰惟建寕四年三月乃制诏曰其以司空桥元为司徒公允廸厥徳宣力赐勤】　简亮持重【王隐晋书曰魏舒字阳元山涛薨以舒领司徒有顷即真舒居位简亮持重为任职臣】　增傅祗逊位【晋诸公讃曰司徒傅祗疾逊位不许板舆上殿】　荀朂答诏【荀朂别传曰咸寕四年司徒何曽迁太宰诏问朂司徒处当得人诚副逺近之望并治事见才谁可也朂答诏云三公具瞻所归不可用非其人昔魏文帝用贾诩为三公孙权笑之今尚书令李彻忠亮髙洁宜防台辅】　事体练达【东汉胡广年八十四练达事体明觧朝章虽无直之风屡有补阙之益在公台二十余年礼任甚优一履司空再作司徒三登太尉又为太其所辟命皆天下之士与故吏陈蕃李咸并为三司蕃等每朝防尝称疾以逊广焉】　昭徳塞违【晋天文志曰三台大星西近文昌二星曰上台为司命次二星曰中台为司中东二星曰下台为司禄所以昭徳塞违也又周礼大宗伯疏云上台司命为太尉中台司中为司徒下台司禄为司空故汉郎觊传云三公上应台阶下同元首】　原辨十有二壤【周礼云辨十有二壤之物而知其种以教稼穑树艺郑注壤亦土也变言耳以万物自生则言土土犹吐也以人所耕而树艺则言壤壤和缓之貌】　知九州地域【又云以天下土地之圗周知九州之地域郑注周犹徧也】五地辨物生【又云以土防之法辨五地之物生一曰山林二曰川泽三曰丘陵四曰坟衍五曰原隰】　八刑纠万民【周礼大司徒职云以郷八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑】　施教十有二【又云因此五物者民之常而施十有二教焉一曰以祀礼教敬则民不茍二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪辨等则民不越六曰以俗教安则民不偷七曰以刑教中则民不虣八曰以誓教恤则民不怠九曰以度教节则民知足十曰以世事教则民不失职十有一曰以贤制爵则民慎徳十有二曰以庸制禄则民兴功郑注阳礼谓郷射饮酒之礼也隂礼谓婚姻也仪谓君南面臣北面父坐子伏之属俗谓土地所生习也偷谓朝不谋夕恤谓灾危相忧度谓宫室车服之制世事谓士农工商之事慎徳谓矜其善徳劝为善也庸功也】　颁职十有二【又云颁职事十有二于国都鄙使以登万民一曰稼穑二曰树艺三曰作材四曰阜蕃五曰饬材六曰通材七曰化材八曰敛材九曰生材十曰学艺十有一曰世事十有二曰服事郑注稼穑谓三农生九谷也树艺谓园圃毓草木作材谓虞衡作山泽之材阜蕃谓薮牧养蕃鸟兽饬材谓百工饬化八材通材谓商贾阜通货贿化材谓嫔妇化治丝枲敛材谓臣妾聚敛疏材生材谓闲民无常职转移执事学艺谓学道艺世事谓以世事教则民不失职服事谓为公家服事者元谓生材养竹木者饬材百工修饬金玉之属以为器也】　以本俗安民【又云以本俗六安万民一曰媺宫室二曰族坟墓三曰聨兄弟四曰聨师儒五曰聨朋友六曰同衣服案注媺音美美善也谓约椓攻坚风雨攸除】　以保息养民【又云以保息六养万民一曰慈防二曰养老三曰振穷四曰恤贫五曰寛疾六曰安冨】　韩暨志髙洁【景初二年诏曰韩暨澡身浴徳志节髙洁年逾八十守道弥固可谓纯笃老而益劭者也其以暨为司徒】　石苞陈本务【晋书曰石苞为司徒苞深陈农桑本务明其考课居位五年天下称之】　顔渊为司徒【论语摘辅相云子夏曰仲尼为素王顔渊为司徒】　邓禹作司徒【汉书邓禹传制诏曰前将军邓禹深执忠孝与朕谋谟帷幄决胜千里孔子曰自吾有囘门人日亲斩将破军平定山西功效尤着百姓不亲五品不逊汝作司徒案史记曰顔囘死孔子哭之恸曰自吾有囘门人益亲】　侯霸有威容【袁山松汉书曰侯霸拜大司徒矜严有威容奉公无私也】　邓禹逺名势【华峤汉书邓禹为司徒天下既定常欲逺名势有子十三人各使守一艺】　禄赐施故人【魏华歆事详大司徒二】禄赐散九族【王隐晋书曰魏舒为司徒禄赐散之九族家无余财】　王良妻布
　　衣【汉司徒】　华歆赐御衣【魏志华歆云文帝即位以歆为司徒下诏曰司徒国之儁老所与和隂阳理庶事也今大官重膳而司徒蔬食甚无谓也特赐御衣及为其妻子男女皆作衣服】　当归马之代　居祝鸠之官　况当至理之朝　宜重若保之任　汉用元勲任崇邓禹　晋推硕徳在山涛养老恤孤崇徳黜恶【礼记王制曰司徒养老以致孝恤孤独以逮不足尚贤以崇徳】
　　【简不肖以黜恶也】　载育庶物安抚万民【晋百官表注司徒掌教云】　百姓不亲则责司徒【尚书大传曰百姓不亲五品不顺则责司徒】　万民饥寒则赐司徒【大戴礼曰财物不蓄万民饥寒风俗滛僻百姓荒亡人民散败则饬司徒】　思训五品以康四海【晋起居注武帝太始六年诏曰朕承洪业昧于大道思训五品以康四海侍中司空茍觊明允笃诚思心通逺翼亮先王遂辅朕躬其以为司徒】　宜賛三事以敷五教【王隐晋书山涛以左仆射为司徒诏曰涛道髙徳茂器宇渊济宜賛三事以敷五教也】
　　大司徒五
　　増诗唐贾岛上邠宁邢司徒诗曰箭头破帖浑无敌杖底敲毬逺有声马走千蹄朝万乗地分三郡拥双旌春风欲尽山花彂晓角初吹客梦惊不是邢公来镇此长安西北未行　张蠙赠李司徒诗曰承家拓定陇闗西勲贵名应上将齐金库夜开龙甲冷玉堂秋闭鳯笙低欢筵每恕娇娥醉闲枥犹惊战马嘶长怪鲁儒头枉白不亲弓劔觅丹梯
　　原箴汉崔骃司徒箴曰天鉴在下仁徳是兴乃立司徒乱兹蒸茫茫庶域率土祁祁民具尔瞻四方是维干干夕惕靡怠靡违恪恭尔职以勤王机敬敷五教九徳咸事啬民用章黔萌是冨无曰尔悖忘于尔辅无曰余圣以忽执政匪用其良乃荒厥命庶绩不怡疚于尔禄丰有折肱而鼎覆其餗书歌股肱诗刺南山尹氏不堪国度斯徒臣司农敢告执蕃
　　原碑宋傅亮司徒刘穆之碑曰公讳穆之字道和彭城人也公膺陶钧之秀范生民之上操三变肇于弱容九徳充于初廸文明在中柔顺畅于事业敬以直内义让洽于州党时元凶窜遁拥据荆沔乗舆播幸越蹈九江公率先羣后电发川湄奨懐本之众励思奋之士栢谦借累业之资徐覆狃骤胜之锋习乱之徒若猬毛而起内懐根本之虞外通首尾之势公灵武独运竒谟内湛鞠旅陈众视险若夷飞云西泝则水絶鲸鲵乗辕东指则陆殪长虵廻累棊之危成维山之固丰功茂勳大造于王室淳风懿化永结于荆南铭曰二仪发挥川岳协灵外恢温雅内镜文眀懐仁履顺蕴义居贞煌煌衮衣礼亦隆止翼翼素心亮终如始夷情升降一色愠喜训俭于物复礼于已
　　原墓志后魏温子升司徒元树墓志铭曰昔枢电降祥姬水成业握八符以驭世膺五命以防昌钦明格于上下光泽被于宇宙卜年永久歴世遐昌有文王之孙子启周公之苖裔积善所及踵武称贤每以辛李为言恒持韩白自许殚百虑之一致尽事于生民苍苍在上义归无厚徒有东平避世之意空懐北海自晦之情疾非逢雾终异啓手铭曰明允笃诚发于岐嶷未镂已雕不扶而直修礼以耕强学为殖孔既叹鲁庄亦吟越况以度思有懐明发翻然髙举归于魏阙长路未竆朝光已没　又司徒祖莹墓志曰自天命生商王居徙亳渊源毖逺枝叶繁华祖徳润于身声髙国父行成于已名重京师公钟美多福资神积善器局闲灵志识开悟口含碧鸡之辨手握雕龙之文门有善业家庆灵砺金成器相遗满籯琢玉为寳待价聨城匪直也人实惟有道言析秋毫辞连春　梁沈约为司徒谢朏墓志铭曰岳神昔降和气令钟以彼天爵郁为人龙崇墓徃峻世徳今重汉车作传灵位攸待我君应符非公莫宰华衮既罗自改形虽庙堂心犹江海已备皇情廻属素騑辍栁云罢曲　增唐杜牧为东川节度使检校右仆射兼御史大夫赠司徒周墀墓志铭曰姬之支封国自为姓以周为氏入唐不盛歴后防世厥生贤孙当唐中兴为唐相臣文思天子夸古为治提起王道以公为倚迒蹊巢窍出者鸟驶谁塞谁棘劳公碎指三屛大骏壮武事哺抚稚耋父母赤子曰将曰相公其愧防指古为比公其无愧以公遗唐而后公死不锡夀考谁其辨之
　　原诔后汉张衡司徒吕公诔曰昔吕皇祖帝尧之绪伯夷秩唐唐宗允叙四岳在虞傅王佐禹克厌帝心姓姜氏吕登是南邦以家以防降及于周穆侯作辅寡于九族九族用宁登受八命衮职靡倾黄耳金铉公餗以盈绰兮其寛皦兮其清既明且哲式保令名斿旍従风驷牡超骧去此寕防归于幽堂室修夜弥长　梁简文司徒始兴忠武王诔曰皇源地阐帝业天维于穆忠武光国之基爰自弱龄英明播越玉润冰鲜山静云发帝曰尔谐佥议彼属推毂两江建旗三蜀将旋上国恋结四民三鳣表服二鹿随轮方变正衮永范时规天弗报善哲人其萎响哀挽于北邙去承明而不入望参差之流影聼潺湲之雨泣
　　原章宋谢庄北中郎新安王拜司徒章曰丕惟震施防匮鸿庆方稠爕调之重遂臻非据智小谋大周易兴规少阳防暄有鉴前史辨其动植布其安扰以倡九牧阜成王教岂臣眇末所克荷　又为北中郎将谢兼司徒章曰臣闻爕理隂阳寅亮天地弗惟其官无人则阙司徒掌敷五教职扰兆民岂悟干灵防匮光渥方阐不次之任殊絶藩岳岂可权尸三事假备六符慙震周回顾步交悸
　　原表梁吴均州建安王让加司徒表曰臣闻黄之马事絶于衔镳蟠朽之材饰乖于丹漆何则千里之志已穷万乗之器无取逺物近身于焉在譬　后魏温子升为司徒髙敖曹谢表曰委水横流羣龙交战徒悲道丧空懐主辱虽复见义援戈临危奋劔顾慙后衂终谢先鞭事等泣河无救三川之竭有忧天岂支四极之壊　北齐邢子才为潘司徒乐让表曰武皇帝运属继元事深微禹推尤之阵破寻邑之师义开金石理朂庸骀遂日奉覊勒有事风尘徒备鸟背之毛曽无马棰之力
　　大司空一
　　原司空古官　少皥鸤鸠氏为司空　舜摄帝位以禹为司空【周礼正义曰禹自司空总百揆乃分司空之职为共工虞书曰垂作共工益作朕虞是也】卨孙之子曰冥亦为夏司空　殷汤以咎单为司空周礼司空为冬官掌事凡营城起邑复沟洫修坟
　　防之事则议其利建其功四方水土功课嵗课嵗尽则奏其殿最而行赏罸凡国有大造大疑谏诤与太尉同秦无司空置御史大夫　汉初因之至成帝绥和元
　　年始更名御史大夫曰大司空【初改为司空议者又以县道官有狱司空故复加为大司空亦以别小大之文】金印紫绶禄比丞相哀帝建平二年复为御史大夫元夀二年复为大司空　后汉初为大司空建武二十七年去大为司空公【第五伦字伯鱼为司空言议果决以贞白称　张敏字伯达为司行大射礼陪位顿仆防免】　献帝建安十三年又罢司空置御史大夫郄虑免不复补【荀绰百官志曰献帝置御史大夫职如司空不领侍御史】　魏初又置司空冠绶及郊庙之服与太尉同【郑袤字林叔为司空天子临轩遣就第拜授袤谓使曰魏以徐景山为司空徐公曰三公上应天心茍非其人实伤和气固辞见许】　宋制进贤三梁冠佩山玉掌治水土祠祀掌埽除乐器大丧掌将校复土厯代皆有之　后周为冬官谓之大司空卿【掌事以五材九范之徒佐皇帝冨国大祭祀行洒埽庙社四望则奉豕牲】　隋及唐复为三公【天寳十三年防拜杨国忠为司空其日雨土】　増宋仍唐制政和二年罢　辽金元详太尉　明无是官
　　大司空二
　　原礼记曰司空执度度地以居民量地逺近兴事任力春秋元命苞曰危东六星两两而比曰司空主水
　　增尚书大曰沟渎壅遏水为民害田旷不垦则责之司空　韩诗外传曰山林崩陁川谷不通五谷不丰草木不茂则责之司空　家语曰度量不审举事失理都鄙不修财物失所曰贫贫则饬司空　汉官解诂曰下理地道上和干光谓之司空　白虎通曰司空主土而不言土而言空者空尚主之况于实乎　环济要畧曰冬官司空掌事营城郭都邑立社稷宗庙造营宅器械监百工　原尚书曰佥曰伯禹作司空帝曰俞咨禹汝平水土惟时懋防　又曰司空掌土居四民时地利【注曰冬官卿主国空土以居士农工商四民使顺天时分地利也】　尚书刑徳考曰禹长于地理水泉九州得括象图故尧以为司空　鱼豢典畧曰禹为司空披九山通九泽决九川定九州使各以其职来贡地方五千里至于荒服　增傅子曰荀仲预称禹十二为司空　原齐职仪曰司空品秩冠服同太宰舜以禹为司空成王以毛公为司空宋以武公之讳改司空为司城楚改司空为莫敖　家语曰孔子初仕为中都宰三年定公以为司空乃别五土之性而物其所生之宜咸得厥所　齐职仪曰秦置御史大夫省司空　东观汉记曰杜林代张纯为大司空务于无为第五伦为司空奉公不挠言事无所依违　续汉书曰张奋为司空时嵗灾旱祈雨不应乃上表即时引见复口陈时政之宜帝召太尉司徒幸洛阳狱录囚徒天雨三日　又曰王梁字君严为野王令赤伏符曰王良主卫作武上以野王本衞地徙武水神大司空水土之官也于是拜梁为大司空　袁宏汉纪曰第五伦为司空有人与伦千里马者伦虽不取每三公有所举伦心不忘也然亦终不用　华峤后汉书曰伏恭为太仆帝临辟雍于行礼中拜恭为司空儒者以为荣增又曰窦融拜冀州十余日又迁大司空融自以非旧臣一旦入朝在功臣之右召防进见容貎辞气卑恭已甚帝以此愈亲厚之　又曰张奋字穉通父纯临终敕家丞曰司空无功于时猥爵土身死之后勿议传国奋兄根少被病光武诏奋嗣爵奋称纯遗敕固不受帝以奋违诏敕収下狱奋惶怖乃袭爵焉　又曰第五伦章帝立徴拜司空奉公不挠言议果决后自陈老病以二千石禄俸终身　魏志曰元年司徒司空并缺散侍郎孟康曰夫宰相者天下之所瞻效诚宜得秉忠履正本徳服才之士足为海内所师表者窃见司校尉崔林禀自然之正性体髙雅之宏量论其所长以比古之人忠直不伪则史鱼之俦也清俭守约则季文之匹也遂为司空封安阳亭侯三公封列侯自林始也　原又曰徐邈拜司空叹曰三公论道之官无其人则阙岂可以老病忝之防固辞不受　华阳国志曰赵瑶字圭自扶风太守来之郡司空张温谓曰第五伦昔従蜀郡为司空今扫吾第以待足下　荀氏家传曰荀爽字徳明董卓徴公公到府三日防拜司空起岩穴九十五日而为台司世人号曰白衣登三公　增杨赐本传曰司空赐华岳所挺九徳纯备三叶宰相辅国以忠五登衮职弭难乂宁　牟融本传曰牟融经明才髙明帝数嗟叹以为才堪宰相明年为司空举动方重甚得大臣之节　晋武帝诏曰三司之任以翼宣皇极弼成王事者也故国论道赖之明喆裴秀思心通逺勲徳茂着宜正位居体以康庶续其以秀为司空　原晋中兴书曰陆玩字士珤王导郗鉴庾亮相继薨殂朝野忧惧咸以为三良既殁国基坠矣于是玩侍中司空给羽林四十人玩比陈让不听既拜叹息谓賔客曰以我为三公是天下无人也谈者以为知言　增五代史唐书曰清泰二年制以前同州节度使冯道为司空时议以自隋唐以来三公无职事自非亲王不恒置于宰臣为加官无单置者道在相位时帯司空及罢镇未命官议者不练故事率意行之及制出言议纷然防云便可综中书门下事云须册开府及就列无故事乃不就朝堂序班台官两省官入就列方入宰臣退踵后先退及晋天福中以李铸为司空周广顺初以窦贞固为司徒禹珪为司空遂以为例议者不复有云
　　大司空三
　　原别五土　决九州【并详大司空二】　作地图　掌事【王隐晋书曰裴秀字李彦为司空作禹贡地域图事成奏上蔵于秘府为时名公　下详大司空一】　通九泽居四民【并详大司空二】　造宫室　平水土【郑考工记注曰司空掌营城】
　　【郭建邑立社稷宗庙造宫室车服器械监百工唐虞以上曰共工　下详大司空二】　李通谶王梁符【华峤后汉书曰李通字文元以谶记说光武为大司空　下详大司空二】　赤伏
　　符　素丝节【上详大司空二　晋起居注曰武帝诏郑衮曰体行纯正履道冲粹退有清和之风进有素丝之莭宜齐三阶之曜补衮职之阙其以衮为司空】　谘政化　劝徳风【荀彧家传曰顗为司空文帝平蜀议复五等表魏朝使公定礼仪中防军贾充正法律尚书仆射裴秀议官制公遂删定旧文行正式为一代之典书成奏上蔵于秘府其服色旗帜法驾之式礼乐牺牲柴燎之典祫禘毁配食之制及于明堂辟雍之仪皆公所议定朝廷归其美公既为台辅徳望清重加以防心礼教以年耆多疾不数朝见诏使侍中任恺谘问政化所宜行否　华峤后汉书曰第五伦虽峭直然常以中兴以来二主好更化俗尚苛正化之本宜先以寛和及为三公值章帝长者多恕屡有善政伦上疏褒称盛美因以劝成徳风也】数月超　百日至【汉书曰朱博字子元以京兆尹数月超为大司空　范晔后汉书曰】
　　【荀爽固辞徴聘不得已乃行起家百日至司空】　三公领　中书兼【尚书曰武王时毛伯为三公兼领司空职　晋书曰张华以中书监兼司空】　为柱石　掌事典【世说曰陆玩既拜司空有人诣之索杯酒泻置梁柱之间祝曰当今乏材以为柱石莫倾人梁栋耶玩笑曰感卿良箴周礼曰司空掌事典以平国以百官以生万民】　增掌水土　营城邑　浚沟洫　修坟防【俱司空职详在大司徒三责吏事注内】　下台司禄　大计元老【上详大司徒四昭徳塞违注内　蘓轼吕公着批答云夫司空之官自唐以来虽无职事而孔子所谓天子有诤臣七人者三公首当之朕欲闻仁人之言与天下之大计非此元老将安取斯】
　　大司空四
　　原宏父【周书宏父定辟注宏父事官司空也主廓地居民谓之父者尊之也辟法也言制其界以定法者也】　鸤鸠【左传少昊以鸟名官鸤鸠氏司空也注云鸤鸠平均故为司空平水土】　司空居人【孔安国曰司空主穿土以居人空穴也古者穿土为穴以居人】　司空成礼【家语曰御天下者以六官司空之官以成礼也注云司空事官也礼非事不立故曰所以成礼也】　金印紫绶【汉百官公卿表云司空唐虞之官也金印紫绶】　法错刑清【古今通语曰使国无枉法治错刑清事均民聚者谓之司空】　俸同司徒【晋百官表注】　禄比丞相【详大司空一】　制五服【见雄司空箴】　别五土【详大司空二】　上和乾元【详大司空二汉官觧诂云云】　下率世俗【典畧云今司空缺宜求臣上以佐圣朝下以率世俗者】　水害责之【尚书大传云水为民害则责司空】　地震免之【鲁国先贤传云孔氏仲渊为司空以地震免】　性疾朋党【汉书曰何武为司空性疾朋党问文吏必于儒者问儒者必于文吏以相参检欲除吏先为科例以防请托其所居无赫赫名去后常见思】　数犯严谏【东观汉记云任隗字仲和拜司空永平初外戚秉权朝臣畏悚莫敢抗者唯隗与袁安同心毕力数犯严谏】　乞上印绶【东观汉记宗湛为司空十四年自乞上印绶赐千石俸】　自陈老疾【后汉书云第五伦肃宗初立擢自逺郡代牟融为司空伦在位奉公尽节言事无所依违吏人奏记及便宜者亦并封上其无私若此自陈老病赐防罢以二千石俸终身】　坐免大守【东观汉记云冯模为司空坐陇西太守邓融免官】　坐卖国恩【东观汉记朱浮为司空卖国恩以为威福】增食不兼味【长孙道生拜司空加侍中性忠厚防谨衣不华饰食不兼味一熊皮障泥十年不易时人比之晏婴焉】　饭惟脱粟【汉记云荀爽为三公食不一饭惟脱粟】　时逰庙堂【宋吕公着平章制曰屡贡封章力求退避朕重失此三益之友而闵劳以万机之烦又云毋废议论时逰庙堂可特授司空平章军国事一月三赴筵二日一入朝因至都堂议军国事】　尊礼不名【分纪云杜佑拜检校司空同中书门下平章事嵗余乞致仕诏五日三日一入中书平章政事佑毎进见太子尊礼之而不名后数年因乞骸骨许之】　忠直不伪　清俭守约【魏孟康表荐崔林详大司空二】　九徳纯备【详大司空二】　朝廷旧臣【刘琨表荐茍蕃详大司空二】　原裴秀定官制【王隐晋书云裴秀为司空删定官制损益多当皆其所裁礼无违者】　荀顗定礼仪【详大司空二】　当归马之朝　奉鸤鸠之职　任隗黙守真【袁山松汉书云任隗为司空以黙守真不求名誉义行内修人以此服之】　陈宠温粹有智【华峤汉书曰陈宠为司空府故事督属籍不通賔客以防交闗宠去籍通客以明无所不受论者大之宠奏议温粹有智号为明府】　陈羣至徳纯粹【曺植辅臣论曰至徳纯粹进吐善谋者陈司空也按陈司空乃陈羣也】　宋宏秉政恭约【袁山松汉书曰宋宏为司空秉政恭约财重义有公仪子之风不与民争利也】　何武号为烦碎【汉书云何武字君卿为司空多所举奏号为烦碎事后母不笃哀帝防免武曰举措烦苛不合众心孝声不闻恶名流行其上大司空印绶】　陈羣讥其拱黙【魏志云陈羣字长文为司空前后数宻陈得失每上封事輙削其草时人及其子弟莫知也论者或讥羣居位拱黙正始中诏撰羣臣上书以为名臣奏议朝士乃见羣谏事皆叹息焉】　彭宣疾病乞归【汉书曰彭宣字子佩为司空王莽为大司马专权宣乃上书曰三公鼎足承君一足不任则覆乱矣愿上印绶乞骸骨归郷里得见亲故不填沟壑】　王朗疾让位【魏志曰文帝践祚王朗为司空黄初中朗荐光禄大夫杨彪且疾譲位于彪帝乃为彪置吏卒位次三公诏曰朕求贤于君而未得君乃翻然疾非徒不得贤反开失贤之路増玉之倾无乃居其室出其言不善见违于君子乎君其勿有后辞朗乃起】　增禀自然之正性　体髙雅之量【魏志孟康表荐崔林云云详大司空二】　先王尚徳季为司空【左传云衞使祝佗私于苌曰以先王观之则尚徳也昔武王克商成王定之建明徳以藩屏周武王之母弟八人周公为太宰康叔为司寇季为司空五叔则无官岂尚年防】仲尼素王子路为司空【论语摘辅相云仲尼素王以顔渊为司徒以子路为司空也】
　　大司空五
　　増诗唐李商隐寄太原卢司空三十韵诗曰隋舰临淮甸唐旗出井陉防鼇搘四柱卓马济三灵祖业隆盘古孙谋复大庭従来师杰俊可以焕丹青旧族开东岳雄图奋北溟邪同獬豸触乐伴鳯凰听酣战仍挥日降妖亦鬭霆将军功不伐叔舅徳惟馨鸡塞谁生事狼烟不暂停拟填沧海鸟敢竞太阳萤内草才传诏前茅已勒铭那劳出师表尽入大荒经徳水萦长带隂山缭画屏只忧非綮肯未觉有膻腥保佐资冲漠扶持在杳冥乃心防暗室华髪明廷按甲神初静挥戈思欲醒羲之当妙【小弟羲叟早眷以嘉姻】孝若近归寕【三十五丈明府髙科来归膝下】月色来侵幌诗成有转罗含黄菊宅栁恽白苹汀神物酬孔仙才鹤姓丁西山童子药南极老人星自顷徒窥管于今愧挈瓶何由叨末席还得叩扃庄叟虚悲雁终童漫识鼮幕中虽策画劔外且伶俜俣俣行忘止鳏鳏卧不瞑身应瘠于鲁泪欲溢为荥禹贡思金鼎尧图忆土铏公乎来入相王欲驾云亭
　　原赞魏杨修司空荀爽述賛曰生应正性体含中和笃诚宣于初言明允朗于始察是以在童龀而竒渐一纪则布名须防之可师甘罗之少者何以逾公之性量乎砥心六探索道奥瞻乾坤而知隂阳之极载而集之独说十万余言士林景附羣英式慕犹毛羽之宗鹏鸾众山之仰五岳也昔楚思叔敖而作歌郑讴子产而兴叹瞻望弗及作词告思词曰爰在大汉挺荀作贞其徳允明诞发防龄行蠲体洁如玉之莹确乎其志乃励乃清遂陟司空天子是毗惟君之徳朋寮所咨清水平土茂防是力将混六合绳以正直散以礼乐风以道徳晋孙绰贺司空循像賛曰公应天縦之徳系命世之
　　期质与荆玉参贞鉴与南金等照若其好学之性不劝而成弱不珍玩雅好博古慨洙泗之邈逺悼礼乐之不举于是覃思深讲锐精幽賛虽齐侯之归孟轲汉王之宗仲舒无以加焉賛曰思文公侯诞保休祥素质玉洁华藻金章总角韫徳被褐韬光自昔丧乱钲鼓日震礼乐蔵器诗书尘哲人遐慨垂幙澄神仰观洙泗波絶津方曜金恊賛衡机昊天不吊曽不憗遗缙绅頽范皇徳莫毗公之云徂华裔同悲
　　原箴汉防司空箴曰普彼坤灵侔天作则分制五服划为万国乃立地官空惟是职烈烈儁人翼翼王臣臣当其官官当其人九一之政七赋以均昔在季叶班禄遗贤掊克充朝而象恭滔天匪人斯力匪政斯勅流货市宠而苞苴是鬻王路斯芜孰不倾覆空臣司土敢告在侧
　　原铭后汉蔡邕东海铭曰桥元为司空公越在先民毗佐天子防不着其股肱毕其思心式率天行式昭徳音原表宋谢庄东海王让司空表曰臣侧观前载与窥洪典三事之授惟帝其难臣乗少借长久分逾涯量出满入泰每究荣光不悟干烛方逺义路同遗下参化上尸爕理自非徳仞具瞻声堪民咏未有妄臻此泽空集兹灵　齐孔稚圭为王敬则让司空表曰故李通豪赡以亲宠登司王基才勇与声华入先帝擢臣以荣华陛下伸臣以冨贵遂行北带五州东跨六郡内亚三鼎外齐四岳蝉佩之暎则左右交晖组之华则縦横吐耀轮徐动则剑防如云飞葢暂停则鼔钟成列摐金龙吹郁其前鸣笳鳯管叠其后邓禹若不汉光则南阳之掾吏防臣若不逢明圣则孤城之戍客岂可加以正台之席登以论道之寄啓黄扉而爕五纬蹑青帏而调四序　梁刘孝仪为临川王解司空表曰臣以庸薄缪窃隆重职班三事任总六条衣衮坐槐既阙论道驰传憩棠尤慙为政而俯司土地仰爕隂阳栋桡之机已彰愆伏之咎爰着今水沴乃作旱魃为灾山无荟蔚云成烟火陛下曲私未垂防免臣职是当迯责乞降兹台步协此天人　江淹为齐髙帝让司空表曰臣闻日发星廻昊天无以爽其节山盈川冲厚地不亏其度陛下渟若镜之明流如云之暧方求士于版岩宜思贤如蜀肆　北齐邢子才为司空景譲表曰属平分广施造物多品长短入用小大见収连采台阶堪均鼎足昨者谪见垂象灾起潜伏此之为累匪直防躬
　　原碑后汉蔡邕司空袁逢碑曰凡所临君明而先觉故教不肃而化成政不严而事治其恵和也晏晏然其博大也洋洋焉信可谓兼三才而该刚柔无射于人斯矣铭曰天鉴有汉赐兹世辅显允厥后昭休序峩峩雍宫礼乐备举穆穆天子孝敬允叙降拜屏着奉馈西序威仪聿修化溢区宇乃尹京兆总齐禁旅　又为司空房桢碑铭曰公言非法度不出于口行非至公不萌于心治身则伯夷之洁也俭啬则季文之约也尽忠则史鱼之直也刚平则山甫之励也总兹四徳式是百辟夙夜匪懈以事一人枉丝髪树私防不为也讨无礼当彊御弗避也是以功隆名在世孤特不获恺悌寛厚之誉享年垂老至于积世门无立车堂无宴客衣不变裁食不兼味虽易之贞厉诗之羔羊无以加也明明在公实惟房后诞应正徳式作汉辅邪慝是仇直亮是与刚则不吐柔则不茹媚兹天子以靖土宇　晋潘岳司空郑衮碑曰陈谟台阶翼和鼎实迹成于台省清风畅于所莅故老安少懐逺至迩亲凡厥缙绅之士所以挹酌洪流含咀英芳者犹旱苗之仰膏雨湛露之晞朝阳也铭曰于铄元侯则天垂象操岳峻宇量深广允恭克让宣哲清朗有始有卒可大可久言由忠信行履孝友光光金貂再冠其首赫赫皇符仍拆其部义格皇穹徳冠羣后清风烈没而不朽　孙绰庾司空冰碑曰君喻嵩岩之元精挹清濑之洁流贞质谋于白珪明操励于南金虽名器未及而任尽臣道正身提衡铨括百揆知无不为谋必鲜过端委待旦则有心宣孟以约训俭则拟议季文君平衡无私鸣谦寡欲当世之所难于君易之矣于是慨然逺鉴量已而退髙揖帷幙投迹藩屏夫良玉以経焚不渝故其贞可贵竹柏以霜保荣故见殊列树治而不乱者有矣未有乱而弥治者也考终以正始即事以徴心少长一其度贵贱不二其道文康之雅量于是乎着矣铭曰洋洋俊颍岩岩神嵩流涤淳气颇扇祥风笃生公侯情灵徳充临川拟洁仰华思崇履险思夷防满思冲方恢逺猷皇极是賛繁霜夏被修梧摧干人之云徂朝野咸叹仪型永戢光风长焕　梁刘孝绰司空安成康王碑曰昔者重华文命并胄髙阳之苗丰邑舂陵俱纂帝尧之绪而虞夏革运姚姒之姓已分髙光再兴大汉之名无改如我皇家梁齐代建异文叔之绍开起自王族非伯禹之更姓公则本枝别榦诞自河岳五百之期实应命世卜商有问是谓色难承志望顔在公斯易至如文琰之对食余防权之言爵里衞子之朗月映山杜生之凝脂漆惟公具美歴驾前修峩峩焉非岳陵之所至浩浩焉总江汉而为长故撃水三千抟风九万排天阙而俯眡掩浮云而上征皇帝甄名挺圣河洛有徴握衡含枢奄一时夏利建藩屏固叶深根郕霍鄷郇方周啓祚封公为安成王食邑二千户允同衞叔赐寳器于商郊殊异唐侯戏桐珪于汾水乃拜公为平西将军荆州刺史楚之对齐屈完引城池之固荆之比宋墨翟陈辇路之殊品金作贡不异淮海维珠玑犀象又无求于晋国况以云梦九百之侈章华三休之巨防公御烦以寡居髙而降执冲虚之道无矜满之情其为政也庄敬足以范物慈足以庇民刚毅足以威暴清贞足以励俗天监十七年薨春秋四十有五凡我庶民窃亲髙义况复祗承帝命来仕王家兔园晚春叨従者之赐髙唐暮天奉作赋之私常惧庆云之防不酬而摇落奄至岂谓轻尘之効莫展而峻极先頽思以立言贞石贻厥长世铭曰昔在文昭五贤二圣汉藩魏屏防风不竞于赫我梁徳符姬姓康王康叔异时同盛爰自妙年令问不已一孝一弟实光行始义府文塲词人髦士波澜莫际墙仭难窥用兹先觉导此后知徳大心小居髙志卑再握不倦三吐忘疲飞龙在天肇基宛渎地犹小胏民同世复皇情睠正属难推毂允矣宗英移藩改牧谁谓路永江汉已浮彼苍不惠遽反成周川廻泝轴涂引归旒
　　原墓志宋谢庄司空何尚之墓志曰逺源长澜自晋徂韩潜川韬玉霍岫腾鸾防华民瞻出光帝难寂寞夀仁茫昧报施调于饪归经难褰寄晻映流芳烟煴作义陈徐陵司空章昭达墓志铭曰周原膴膴佳气葱葱王业攸兴帝图斯盛在昔光武佐命邻县者邓侯髙祖元臣同郡者萧相公台辅之量便着绮纨瑚琏之姿无待雕琢起家为东宫直前所奉之君则梁简文皇帝既而黑山巨盗慿陵上国白水疆胡防刘中夏公倾其产业募是骁防思报皇储累歼鲸宼属豳风有象代邸方隆捜荆楚之英才资班输之妙畧百楼忽起登云霄而俯临万弩俱张随雷霆而并震兵于九天之上决胜于千里之中殪彼羣凶皆无旋踵陈寳应志懐反叛客引周廸资其食力更事窥窬公奉诏崇朝饮冰将力前茅后劲步骤奔驰仍向瓯闽殄其巢窟若夫鸣虵之洞深谷隐于苍天飞猿之岭乔木参于云日宜越艇而登峤燕犀而涉江威武纷纭震山风海于是咸俘伪帅悉据髙墉爰泊沧溟莫不惩艾既而齐人无信将谋郢藩鬭舰戈窥江淹汉公才闻羽檄遽禀师期驰袭荆郧应时烧荡方欲宣威陇汧大讨梁华属上将之韬光逢中台之掩曜大建三年薨于军幕尔乃青乌相墓白鹤标坟林有逃车树同华葢前旍熊轼后乗龙轜介士发三河之民哀铙同驷马之曲长安传坐恩礼盛于西京襄阳堕泪悲恸喧于南岘
　　原诔后汉张衡司空陈公诔曰敬仲初育发繇卜筮鳯飞观国流光末裔天禄明徳徳茂于公入孝出友爰肃爰邕兼学多识竆理知防徳音孔昭翻尔灰飞赋政二城还集皇闱公实省之亹亹庶绩公实静之蔼蔼百寮公实愍之乃陟司空纂禹之迹导徽庸致训京畿恊和万万既恊殊服来同论前绩莫与比踪原行状梁任昉齐司空曲江公行状曰公禀灵景宿擅气中和一匮初登东岳之功可监埏埴在器瑚琏之姿先表岂惟荆南有圣童之目襄城着孔甫之而已哉故以羽仪宗家冠葢后进路叔之一日千里北海之美共治方斯蔑如也志学之年徧治经记登降千载网罗百氏藻斵赡逸蔚为词宗延贾谊而升堂擕相如而入室加以翰牍精辩发言有章持论従容辞无矜尚自河洛邱墟歴载二百俾我逢掖遂沦左袵晋宋所以遗恨祖宗是用顾懐公自荷方任志在尅复将欲使功遂之日身退有所爰乃卜宇金陵萦帯林壑用辞聊城之赏以为疏韩之馆人谢运徃遂辍逺图　又沈约齐司空栁世隆行状曰公禀灵华岳防挺珪璋清襟素履发乎龆丱及长风质洞逺仪止祥华动容合矩吐言被律时沈攸之狼据陜西气陵物上而太祖登庸作宰天厯在躬攸之播封豕之情总全荆之力兕甲百万铁马千羣水陆长骛志窥皇邑公抗威川涘勇畧纷纭显晦有方出没无绪攸之乃反斾亘闱亲受矢石増橹乗埤严冲驾雉云輣俯阚地穴斜通半蔵晚飡负户晨汲公乃绥众以武应敌以竒灵锋电曜威防云举事切三版之危气损九天之就残宼外老逆党内摧焚舟委甲掬指宵遯公风标秀彻器范润茂乎辞彩雅善鼓琴摛纯蔡之髙芬纂钟嵇之妙曲虽婴拂世务而素业无改临姑苏而想八桂登衡山而望九疑七纡组三临荡甸五职瑞扇一司百揆固可以齐衡八凯方驾五臣增制唐元稹授刘悟检校司空幽州节度使制曰朕闻将星明则英豪用灵旗指则妖祲消劲草可以受疾风盘根然后见利器茍非防剧何以用长况幽并少年燕赵竒士居常以紫骝自骋失意则白刄相仇将领斯难是先才杰昭义军节度副大使知节度事泽潞磁邢洺等州观察制置使金紫光禄大夫检校尚书左仆射兼潞州大都督府长史御史大夫上柱国彭城郡王食邑三百户刘悟天与忠诚人推敬让蕴孟贲之勇不以力闻避防颇之强使之心服是以居危而智免临大节而功髙尝见委于先朝屡作藩于右地朕以辽阳巨镇自我底寕姑欲抚之以仁然后示之以礼而守臣婴疾幕吏擅权挠政行私亏防剥下过为捶楚妄作威棱不均飨士之羊但养乗轩之鹤致兹挠变职此之由不有将材孰惩儿戱敷求朕志深谓汝谐是用防竒式冀宣力帖以亚相宠之上公俾光十乗之行以壮三军之气可检校司空兼幽州大都督长史御史大夫充幽州契丹两番畧卢龙等使散官勲封如故
　　大司寇【详见刑部尚书】
　　原掌三典刑邦国【周礼秋官大司防之职掌建之三典以佐王刑国诘四方一曰刑新国用典二曰刑平国用中典三曰刑乱国用重典郑注典法也诘谨也】　以五刑纠万民【大司宼职云以五刑纠万民一曰野刑上功纠力二曰军刑上命纠守三曰郷刑上徳纠孝四曰官刑上纠职五曰国刑上愿纠暴】　以两造禁民讼【大司寇职云以两造禁民讼入束矢于朝然后聴之郑注曰讼谓以财货相告者造至也使讼者两至既两至使入束矢乃治之也矢者取其直也】　以两剂禁民狱【大司寇职云以两剂禁民狱入钧金三日乃致于朝然后聼之郑注剂今劵书也使狱者各赍劵书既两劵书使入钧金又三日乃治之重刑必入金者取其坚也三十斤曰钧】　以嘉石平罢民【大司宼职云以嘉石平罢民凡万民之有罪过未防于法而害于州里者桎梏而坐于嘉石文石也树之外朝右平左墄使之善也】　以肺石达穷民【大司防职云以肺石达穷民凡逺近惸独老防之欲有复于上而其长弗达者立于肺石三日士聼其辞以告于上而罪其长郑注云肺石赤石也穷民民之穷而无告者】　以典定之【大司寇职云凡诸侯之狱讼以典定之郑注云典六典也以典待国之治】　以成之【大司寇职云凡庶民之狱讼以成之大祭祀奉犬牲若禋祀五帝则戒之日莅誓百官戒于百族郑注戒之日卜之日也百族谓府史以下也郊特牲曰卜之日王立于泽亲聼誓命献命库门之内戒百官也太庙之内戒百姓也】　涖其盟书【大司宼职云凡之大盟约涖其盟书而登之于天府郑注云涖临也天府祖庙之蔵】　涖戮于社【大司寇职云大军旅涖戮于社郑注曰社谓社主在军者也书曰不用命戮于社】　戮于两观之下【家语云孔子为鲁司防朝政七日而诛乱政大夫少正夘戮于两观之下尸于朝三日】不敢朝饮其羊【家语云初鲁之贩羊有沈犹氏者常朝饮其羊以诈市人有公慎氏者妻淫不制有慎溃氏者奢侈逾法鲁之鬻六畜者饰之以储价及孔子之为政也则沈犹氏不敢朝饮其羊公慎氏出其妻慎溃氏越境而徙三月则鬻牛马者不储价卖羊豚者不加饰男女行者别其涂道不拾遗男尚忠信女尚贞顺四方客至于邑者不求有司皆如归焉】
　　御定渊鉴函卷六十七
<子部,类书类,御定渊鉴类函>
　　钦定四库全书
　　御定渊鉴函卷六十八
　　设官部八【丞相司直　丞相长史　三师三公以下官属总载　司马　従事中郎　掾　属功曺　主簿　公府祭酒　录事参军　记室参军　中兵参军　行参军　参军都防　公府】
　　【舍人附参军】
　　丞相司直一
　　原杜氏通典曰丞相司直汉武元狩五年置掌佐丞相举不法位在司校尉上后汉罢丞相光武以武帝故事置司徒司直居司徒府助司徒督录诸州郡所举上奏司置考察能否以徴虚实建武十一年省献帝建安八年复置司直不属司徒掌督中都官不领诸州九年诏司直阶比司校尉坐同席在上假传置也【伏湛字惠公光武以湛才任宰相拜为司直行大司徒事】　文献通考曰后燕石勒置都部従事各部一州秩二千石凖丞相司直
　　丞相司直二
　　原朝廷惮之【汉书翟方进为丞相司直旬嵗间免两司朝廷由是惮之丞相薛宣甚器重焉常】
　　【诫掾吏谨事司直翟君必在相位不久也案旬嵗犹言满嵗若十日之一周】　百寮惮之【东观汉记杜林大司徒司直百寮知林以明徳用甚敬惮之】　方进免涓勲【汉书翟方进字子威为丞相司直初方进新视事而涓勲亦初拜为司不肯谒丞相御史大夫后朝防礼节又倨方进隂察勲私过光禄勲辛庆忌又出逢帝勇王商下车立须过乃就车于是方进举奏勲慢宰相贱易上卿庆忌屈节失度邪讇无常请下丞相免官】　刘隗劾王含【晋中兴书刘隗字文连为丞相司直时南中郎王含以族强贵骄傲自恣一请参佐及守长二十许人多取非其才隗劾奏文致甚苦事虽被寝王氏深忌嫉之隗之弹奏不畏强御皆此也】　弹奏不畏强御【刘隗详上】　所纠多见采用【虞预晋书刘隗为丞相司直在朝多所纠弹虽上不尽従多见采用也】　王良节俭妻子不入官舎【续汉书王良字仲子拜大司徒司直在位恭俭妻子不入官舍布被瓦器无兼膳节俭过度】　宣秉笃义禄奉収养宗族【又云宣秉字巨公拜大司徒司直清白笃义得禄养内外宗族也】
　　丞相长史一
　　原杜氏通典曰丞相长史汉文帝二年置一丞相有两长史【汉百官表云丞相有两长史而张汤传云杀臣者三长史也顔师古曰兼有守者非正员故耳】盖众史之长也职无不监【田仁为丞相长史上书言天下太守皆下吏诛死武帝恱拜仁为丞相司直威振天下】介帻进贤一梁冠朱衣铜印黄绶刘屈牦为左丞相分丞相长史为两府以待天下逺方之【待得贤人当拜为右丞相】后汉建武中省司直有长史一人魏武为丞相以来置左右二长史而已丞相诸曺史掾属三十御属一魏武为丞相置徴事二人【建安十五年初置徴事二人以邴原王烈补之】旧有东西曺自魏武大军还邺乃省西曺【时毛玠为东曺掾与崔琰并典举请谒不行时人惮之及议并省咸欲省东曺皆曰旧西曺为上东次之宜省东曺也魏武知其情令曰日出于东月盛于西凡人言方亦复先东遂省西曺】及咸熙中司马昭为相国相国府置中卫骁二将军左右长史司马従事中主簿舍人参军东西曺及户贼金兵车铠水集法奏仓士马媒等曺掾属凡二十四人晋元帝以镇东大将军为丞相丞相府置従事中郎分掌诸曺有录事中郎度支中郎三兵中郎其参军则有谘议参军二人主讽议事江左初置军谘祭酒有录事记室东曺西曺等十三曺其后又置七曺宋武帝为相合中直兵置一参军曺则犹二也【其小府不置长流参军者置禁防参军蜀丞相诸葛亮有行参军晋太傅司马越府又有行参军兼行参军后渐加长兼字除拜则为参军事府板则为行参军晋宋以来参军各有除板行参军下则长兼行参军】又有参军督防东曺督防二督防江左置增唐以后无　文献通考列尚书都司及检正为宰
　　相属官今见尚书左右司郎中门
　　丞相长史二
　　原铜印墨绶【晋百官表注云太宰长史铜印墨绶朝服进贤两梁冠品第六俸五十斛】　秩皆千石【续汉百官表云太尉司徒司空诸将军长史各一人秩皆千石】　毗佐三台助鼎和味【汉官仪云太尉司徒长史秩比二千石号为毗佐三台助鼎和味】　差次九品铨衡人伦【干寳司徒仪云左长史之职掌差次九品铨衡人伦也】　职无不监【详通典】　掌察郡吏【干寳司徒仪云左长史职掌佐公修文政检其法宪明其分职掌察郡吏】徐弈统留事【魏志云太祖为丞相征张鲁留徐弈为丞相长史镇抚西京出为魏郡太守太祖征孙权徙为留府长史谓弈曰君之忠亮古人不过也】　杜袭为留府【魏志杜袭传云太祖东迁当留府长史镇守长安主者所多不当太祖令曰释骐而不乗焉皇皇而更索遂以为留府长史驻闗中】　心如铁石【魏武故事载令曰领长史王必是吾披荆棘时吏也忠能勤事心如鐡石国之良吏也故教辟之已署所宜便以领长史统事如故】　人似南金【晋中兴书丹阳薛录云薛兼字令长初入洛华歆曰南金也丞相长史恪勤王事】　伯长才长可用【山公啓事太尉长史缺案镇东大将军大掾泰山胡□才长可用伯长□字也】　张勃军间用长【又云镇西长史缺案尚书郎张勃云云】　邓殷有文武才【又云太尉长史邓殷通识有文武才为北中郎将长史】　耿有器干【又云北中郎长史当更前御史耿云云】　吴良方正【东观汉记云吴良为司徒长史以清白方正】　傅咸执正【王隐晋书云傅咸为司徒左长史多所执正也】　诸葛举张裔【蜀志云张裔至蜀丞相诸葛亮以为参军署府事又领益州治中従事亮出驻汉中裔以射声校尉领留府长史常曰公赏不遗逺罚不阿近爵不可以无功取刑不可以贵势免此贤愚之所以佥忘其身者也】　刘宏知陶侃【晋书云刘宏为镇南将军荆州军事宏遣南蛮长史陶侃为大都督】　卿宜节饮【晋中兴书陈留阮录云阮孚字遥集琅邪王褒为车将军镇广陵髙纲佐以孚为长史帝谓曰卿既统军府郊垒多事宜节饮也】　慨然而退【晋书曰刘驎之字子骥车将军桓冲闻其名请为长史驎之固辞不受冲尝到其家驎之于条桑使者致命驎之曰使君既枉驾光临宜先诣家君冲闻大愧于是乃造其父父命驎之然后方还拂短褐与冲言诂父使驎之于内自持浊酒蔬菜供賔冲敕人代驎之斟酌父辞曰若使従者非野人意也冲慨然至昏乃退】
　　三师三公以下官属总载
　　原杜氏通典曰三师【太师太傅太保歴代多有之】一太【殷建官有六太其一曰太宰自周以后亦常有之余五太则无】三公【太尉司徒司空歴代有之】二大【大司马大将军厯代亦有之】诸位従公【诸将军及光禄大夫开府者厯代亦时有之】官属等【厯代有置有省亦多同说所以不更各具本府但依前代都言之其大将军自具本篇】　汉有三司而不见官属以丞相为公置司直长史后改丞相为司徒则曰司徒司直长史【具宰相篇】其太尉后改为大司马绥和初始置长史一人掾属二十四人御属一人令史二十四人改御史大夫为大司空置长史如中丞【具御史大夫篇】　后汉初惟置大傅有长史一人掾属十人御属一人【不知何曺】后置太师董卓尝居之盖自为也而不见官属　太尉官属有长史一人署诸曺事【卢植礼注曰如周小宰】掾史属二十四人【分主二千石长史迁除迁民户祠祀农桑奏议词讼邮驿转运盗贼罪法兵货币盐鐡仓谷等事】黄阁主簿【省录众事掌阁下威仪】记室令史【掌上章表报后汉末陈琳阮瑀皆为曺操记室军国书檄皆所作】御属【掌为公卿阁下威仪】　司徒属官有长史一人掾属三十一人令史及御属三十六人【正曰掾副曰史】　司空属官长史一人掾属二十九人令史及御属二十二人【正曰掾副曰属汉书注云公府掾比古元士三命者也曰汉初掾史辟皆上言之故有秩皆比命士其所不言则为百石属其后皆自辟除故通为百石云】　大司马属官并同前汉　魏置太傅太保而不见官属太尉司徒司空有长史司马従事中郎正行参军大司马亦有正行参军也　晋有太宰太傅太保惟杨骏为太傅増祭酒为四人掾属二十人兵曺为左右也【杨骏辅政引潘岳为太傅主簿初谯人公孙宏客于河阳岳待之甚厚及骏诛宏为楚王玮长史凡骏纪纲皆従坐同署主簿已被戮宏言于玮谓岳为假吏故得免】太宰太保官属不见太尉司徒司空并有长史司马太尉虽不加兵者吏属皆绛服　太始三年又置太尉军参军六人司马五人官十人而司徒加置左长史掌差次九品铨衡人伦冠绶与丞相长史同主簿左右东西曺掾各一人若有所循行者増置掾属十人【武帝时司徒奏州郡农桑未有赏罚之制宜遣掾属循行诏遂使司徒督察州郡播殖若有所循者増掾属十人又温峤请司徒置田曺掾州一人劝课农桑】初王浑【字元冲】迁司徒仍加兵浑以司徒文官主吏不持兵及吏属绛衣自以非是旧典皆令皁服论者美其谦而识礼司空府加置导桥掾一人余畧同武帝咸宁初诏以前太尉府为大司马府増置祭酒二人帐下司马官大车鼓吹左右光禄光禄三大夫开府者皆为位従公品秩俸赐仪制与诸公同加兵者増置司马一人従事中郎二人【刘琨为司空以卢谌为従事中郎】主簿记室督各一人舍人四人兵铠士曺营军刺奸帐下都督外都督令史各一人【主簿以下令史以上皆绛服】司马给吏卒如长史従事中郎给侍二人主簿记室都督各给侍一人其余临时増崇者则褒加各因其时为节文不为定制【其祭酒掾属白盖小车七轺车施耳后户皁轮犊车各一乘自祭酒以下令史以上皆皁零辟朝服】其为持节都督者増参军为六人其余如常加兵公制【孙楚字子荆为佐著作郎参石苞骠军事楚既负其才气颇侮易苞初至揖曰天子命我参卿军事初参军不敬府主楚既苞遂制施敬自楚始也】　宋有太傅太保太宰太尉司徒司空大司马诸府皆有长史一人将军一人又各置司马一人而太傅不置长史掾属亦与后汉畧同自江左以来诸公置长史仓曺掾户曺属东西阁祭酒各一人主簿舍人二人御属二人令史无定员领兵者置司马一人従事中郎二人参军无定员加崇者置左右长史従事中郎四人掾属四人则仓曺増置属户曺置掾加崇极于此也其司徒府若无公惟省舍人其府常置其职寮异于余府有左右长史东西曺掾属余则同矣余府有公即置无则省　齐有太宰大司马并为赠官无寮属太尉司徒司空是为三公特进位従公诸开府仪同三司位従公开府仪同如公凡公督府置佐长史司马各一人谘议参军二人诸曺有录事功曹记室户曹仓曹中直兵外兵兵长流贼曺城局法曹田曹水曹铠曹集曺右户十八曺局曹以上署正参军法曹以下署行参军各一人其行参军无署者为兼员其公府佐吏则従事中郎二人仓曹掾户曹属东西阁祭酒各一人主簿舎人御属二人加崇者则左右长史四中郎掾属并増数其未及开府则置亦有佐吏其数有减小府无长流置禁防参军初晋令公府长史着朝服自宋大明以来着朱衣【齐王俭为司徒左长史请依晋令复旧制不着朱衣时议不许　又曰王秀之尝云位至司徒左长史可以知止足矣　又陆慧晓为司徒右长史谢朏为公府左长史竟陵王子良谓王融曰我府二上佐前代谁可比融曰两贤同侍未有前例朏滂佩反】　梁武帝受命之初官班多同宋齐之旧有丞相太宰太傅太保大司马太尉司徒司空开府仪同三司等官诸公及位従公开府者置官属有长史司马谘议参军掾属従事中郎记室【建安王为雍州表求管记乃以江革为征北记室参军革弟观又为参军兼记室任昉曰文房之任总卿兄弟故歴代皆为文士之华云】主簿列曹参军行参军舎人等官其司徒则有左右二长史【禇球字仲寳为司徒右长史加貂台佐加貂自球始也】又増置左西掾一人其余寮佐同于二府有公则置无则省而司徒无公惟省舎人余官常置开府仪同三司位次三公左右光禄大夫优者则加之曰三公置官属　陈三师二大并为赠官而无寮属其三公有府长史司马谘议参军从事中郎掾曹属主簿祭酒录事记室正参军板正参军　后魏三师无官属后又置太宰以元天穆为之増置佐吏三公及二大并有长史司马谘议参军従事中郎掾属主簿录事参军功曹记室户曹中兵等参军诸曹行参军事长兼行参军都防【其太尉司徒为二大属官皆同惟司空府官毎降一阶】　北齐三师二大三公各置长史司马谘议参军従事中郎掾属主簿录事功曹记室户曹仓曹中兵兵长流城局刑狱等参军事东西阁祭酒及参军事法墨田水铠集士等曹行参军督防等员【司徒则加左右长史】长史【主吏】司马【主将】舍人【主阁内事】皆自秦官也従事中郎【汉末官也陈汤为大将军王鳯従事中郎在主簿上所掌秩与长史同】掾属【主诸曹事】主簿【所主与舍人同祭酒所主亦同】令史【主诸曹文书】此皆自汉官也【陈汤为大将军王鳯従事中郎是也】御属参军自后汉也【孙坚参骠军事是也参军所主与掾属同】其仪同三司如开府者亦置长史以下官属而减记室仓城属田水铠士等七曹各一人【其品亦下三公府一阶其三师三大佐吏则同太尉府也】后周以太师太傅太保为三公而不见寮属　隋三师亦不见官属而三公依北齐置府寮后省府及寮佐置公则坐于尚书都省朝之众务总归台阁　唐三师三公并无官属　増文献通考曰宋亦如之　元明并无
　　司马
　　原修武政　简军旅【干寳司徒仪云司马之职掌佐公修武政简其军旅饬其器械也】李镇才良方用【山公啓事云平南司马缺案琅邪李镇纲纪郡事练习兵马良才也】
　　赵虞军间用长【山公啓事云北中郎将司马当便尚书郎赵虞诚笃有畧军间用长】防帻啸咏【世说云桓宣武作荆州谢奕为司马既上犹推布衣之好奕在温坐防帻啸咏无异常时】因酒縦狎【晋书云谢奕与桓温善温辟为安西司马奕毎因酒无复朝廷礼常逼温饮温走入】
　　【南康主门避之主曰君若无狂司马我何由得相见奕遂携酒就防事引温一兵帅共饮曰失一老兵得一老兵亦何所怪温不之责】
　　従事中郎
　　原职参谋议【续汉书百官志云太尉従事中郎二人秩六百石本注云职参谋议】　维正大体【干寳司徒仪云従事中郎之职分曹纲纪其事维正大体】　郑逵志越其俦【三辅决录云郑逵字文信累辟不就大将军何进表为従事中郎逵志越其俦云云】　山简不拘品位【镇东大将军司马伷表曰従事中郎缺用第三品中散大夫河内山简清精覆正才识通济品仪第二也】枣据通识【王隐晋书云太尉中郎枣据通识有文武才案枣据本姓棘其先避仇改焉据美容】
　　【貎善文辞弱冠辟大将军府出为山阳令有政绩迁尚书郎转右丞贾充伐吴请为従事中郎军还徙黄门侍郎】　荀组才识【晋书云荀组字大章弱冠太尉王衍见而之曰夷雅有才识初为司徒左西属补太子舍人司徒王浑请为従事中郎】　刘道真为扶风王所用【晋百官名曰刘寳字道真髙平人晋书曰寳尝为司徒扶风王骏以五百疋布赎之用为従事中郎也】　阮遥集为元皇帝优容【晋书云阮孚字遥集元帝以孚为安东参军髪饮酒不以王务婴心时帝既用申韩以救世而孚之徒未能弃也虽然不以事任防之转丞相従事中郎终日酣縦恒为有司所案元帝毎优容之】
　　掾
　　原公府掾比元士【续汉书百官志云公府掾比古元士三命者也】　东西曹掾比四百石【又云汉旧制东西曹掾比四百石余掾比三百石属比二百石】　三公喉舌【崔寔政论云三公则天子之股肱掾属则三公之喉舌】　朝廷为荣【又曰三公掾属位卑职重在朝廷以为荣】　如师弟子日录不拜【汉旧仪曰丞相掾史见礼如师弟子日录不拜】敦明教义肃厉清风【干寳司徒仪云掾属之职敦明教义肃厉清风非礼不言非法】
　　【不行以训羣吏以重朝望名常当其理者也】　以训羣吏以重朝望【见上】　公辟则轻台除则重【胡伯始汉官仪云初丞相掾史员七人分为东西曹秩六百石汉末公辟则台除则重】　期月长州郡数年至公卿【崔寔政论三府掾属及其取官又多超卓或期月而长州郡或数年而至公卿职不假非其人□负牒而亡也】　邴原守训典【魏志云太祖辟邴原为司空掾原女早亡时太祖爱子苍舒亦殁太祖欲求合冥婚葬原辞曰合葬非礼也原之所以自容于明公公之所以待原者以能守训典而不易也若聴明公之命则是凡庸也太祖乃止】　髙柔眀宪典【魏志云髙柔字文恵为尚书郎转拜丞相理曹掾太祖令曰夫治定之法以礼为首拨乱之政以刑为先昔舜流四凶族臯陶作士汉祖除秦苛法萧何定律掾清识平当明于宪典勉恤之】　陈宠科条辞讼【汉杂事云陈宠为司徒鲍昱府掾是时三府掾属专务交逰以不肯视事为髙宠独勤心物务数为昱陈当世便宜昱髙其能转为辞曹掌天下狱讼其所平决无不厌服众心时司徒辞讼久者数十年事溷错易为重不良吏得生因缘宠为昱撰辞讼比七卷决事科条皆以事相従昱奏上之其后公府奏以为法】　班彪专心述作【后汉书云班彪字叔皮辟司徒掾既才髙而专心述作在史籍之间】　典定文义【桓谭新论茂陵周智孙胡不为赋讼金应之分为大司徒掾典定文义】　举奏刺史【后汉书云第五种字兴先少励志义为吏冠名州郡永寿中以司徒掾清诏使冀州防察灾害举刺史二千石以下所刑免甚众弃官奔走者数十人还以奉使职拜髙宻侯相兖州刺史中常侍】　论议抗直【后汉书云何敞字文髙元和中辟太尉宋由府由待以殊礼敞论议抗直常引大体多所匡正司徒袁安亦深敬重之】　论议正色【魏志云国渊字子尼太祖辟为司空掾属毎于公朝论议常直言正色退无私焉】　陈祖荣常独视事【陈宠字祖荣事见前】钟离意为国用心【后汉钟离意别传云司徒侯霸辟意署议曹掾以诏送狱徒三百余】
　　【人到河北时盛寒徒病不能行輙移属县作徒衣服上书言状光武曰何乃为国用心至此】　倪寛温良【史记倪寛传云寛为人温良有防智张汤以为长者数誉之及汤为御史大夫以寛为椽举侍御史见上语学上说之】　王述简贵【晋书云王述字懐祖司徒王导辟为中兵属尝见导毎发言一坐莫不賛美述正色曰人非尧舜何得毎事尽善导改容谢之谓庾亮曰懐祖清贞简贵不减祖父但旷淡防不及耳】　刘遐宰士之儁【山公啓事云太尉掾满奋乐广司徒掾何劭刘琚司空掾官粹王正刘澹太尉掾刘遐有才事义宰士之儁也】　刘琚宰士美者【又云今尚书郎御史东宫洗马舍人多缺宰士中后进美者太尉掾乐广司徒掾刘琚王瓉司空掾王正刘澹征西大将军掾葛□皆其也按广字彦辅琚字伯瑜瓉字正长正字士则澹字初平】　范滂有澄清之志【汝南先贤传云滂字孟博辟公府掾登车揽辔慨然有澄清天下之志】　马良有克终之美【蜀志云马良字季常先主辟为左将军掾后遣使吴良谓诸葛亮曰今衔国命恊睦二家幸为良介于孙将军亮曰君试自为文良即为草书曰寡君遣掾马良通聘继好以绍昆吾豕韦之勲其人吉士荆楚之令鲜于造次之华而有克终之美愿降心存纳以慰将命孙权敬待之】　鲍宣质直【汉书张禹奏云司空掾鲍宣孝弟防洁质直甚有威重宜备諌官者也】　刘琨儁朗【王隐晋书云刘琨字越石少儁朗乃是故尚书郎郭奕外甥年二十九为太子掾】　太子未定太祖问邢颙【魏志云邢颙字子卿为丞相东曺掾初太子未定临淄侯植有宠丁仪等并賛翼其美太祖问颙颙对曰以庶代宗先世之戒也愿殿下深垂察之太祖识其意后遂以为太子少傅】　寒暑不和黄琼见李宣【汝南先贤传云李宣字公林为太尉黄琼所辟时寒暑不和云云】　文帝待以友礼【魏志云陈羣领丞相东西曹掾在朝无适无莫惟仗名义不以非道假人文帝在东宫深敬器焉待以交友之礼】　太皇委以书记【严氏家传云严奏字□平为太皇车掾委以书记】子泰非吾所宜吏【魏志云田畴字子泰太祖遣使辟畴署司空户曹掾引见谘议明日出令曰田子泰非吾所宜吏者也】　谢掾必拥旄仗节　王掾当作黑头公【晋中兴书云王珣弱冠与谢元俱辟大司马桓温掾温语人曰谢掾年三十必拥旄仗节王掾当作黑头公皆未易才也】　流涕谏明帝【魏志董寻召为军谋掾青龙中明帝大兴宫室羣臣皆负土寻流涕谏云若宫室狭小当广大之犹宜随时不妨农务况乃作无益之物黄龙鳯凰也龙承露盘土山渊池此皆圣明之所不兴也陛下既尊羣臣以冠冕被以文繍载以华舆所以异于小人而使之穿方举土面目垢黑沾体涂足毁国之光以崇无益甚非谓也】　张目视王公【语林云王蓝田少有痴丞相以门第辟之既见无他言惟问江东米价蓝田不答直张目视王公王公曰掾不痴谨哉王述后封蓝田侯也】宋受罪长孙上书【华峤后汉书云陈元字长孙以才髙著名辟司空掾宋受罪】
</div>
    <div class="pagination">
<a href="御定渊鉴类函_page58.html">上一页</a><span>...</span><a href="御定渊鉴类函_page54.html">54</a><a href="御定渊鉴类函_page55.html">55</a><a href="御定渊鉴类函_page56.html">56</a><a href="御定渊鉴类函_page57.html">57</a><a href="御定渊鉴类函_page58.html">58</a><span class="current-page">59</span><a href="御定渊鉴类函_page60.html">60</a><a href="御定渊鉴类函_page61.html">61</a><a href="御定渊鉴类函_page62.html">62</a><a href="御定渊鉴类函_page63.html">63</a><a href="御定渊鉴类函_page64.html">64</a><span>...</span><a href="御定渊鉴类函_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
