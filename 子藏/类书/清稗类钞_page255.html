<!DOCTYPE html>
<html>
<head>
    <meta charset="UTF-8">
    <title>清稗类钞 - 第 255 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 255 页/共 432 页</h1>
    <div class="content">　　鸬鹚形似鸦而黑，喉白，裸出无毛，颔下有小喉囊，嘴长，末端稍曲，善潜水取鱼。一名乌鬼，俗称水老鸦。山阴高月垞员外凤台有《鸬鹚行》以咏之云：「秋江波淼淼，云鳞澹堆墨。出没千鸬鹚，冲起浪花白。生长渔师家，钩喙箭爪形如鸦。双睛闪闪翼拍拍，无篷船载声哑哑。颈系红绿久驯熟，舞势翩然立一木。须臾指挥若阵排，翻身都在水中伏。鸬鹚穿浪疾于梭，断鬐绝鬣擒鱼多。小鱼入口吞腹吐，大鱼拨剌泥犹拖。渔师大呼助声势，深惧鸬鹚不能制。牵之曳之登瓜皮，一尾几欲船舱蔽。渔师意欣然，鸬鹚齐上船。点篙寻港去，晒翅斜阳边。卖鱼沽酒渔师醉，烹鲜作鲙夸味脆。回看一木排鸬鹚枵腹垂头倦欲睡。」

　　鹬

　　鹬，头圆大，长寸余，嘴长二三寸，全体黄褐色，杂以灰黑及赭褐色斑点，胸腹白色，趾长无蹼。常栖水田中，捕食小鱼昆虫。

　　鸥

　　鸥，嘴钩曲而强，羽毛白色，翼灰白色，长过其尾，前三趾间有蹼。常集海上，捕食鱼介，喜随海舶而飞翔。

　　鹭

　　鹭，羽纯白，亦称白鹭，颈脚皆长，脚青色，嘴长二三寸，顶有白毛，颇长，肩背胸部亦生长毛，是称蓑毛，毵毵如丝，故一名鹭鸶。栖息水边，捕食鱼类。西洋妇人取其羽以为冠饰，鄂人多收之，由海舶输出甚伙。朱竹垞尝为《台城路》词以咏之，词云：「谢池最爱鲜禽好，当年惠连曾赋。紫荇丝边，水葓花外，长见伊窥鱼住。乍翻浅渚，讶拍拍随波，欲低还举。占得圆沙，惯拳一足久延伫。采莲舟渐近也，笑红裙按楫，不教惊去。荻岸偏明，苹风惯浴，凉月毵毵绵羽。曲江人渡，指隐约秋潮，望中生处。纔挂鱼罾，又飞来别浦。」

　　鸳鸯

　　鸳鸯为水鸟，雌雄未尝相离，朱竹垞尝作《花犯》词以咏之，词云：「曲池塘，天教付与，双栖夜深并，绿蒲分映。任梦里随波，烟外交颈。圆沙一片斜阳冷，多应睡未醒。看足了浣衣人去，蜻蜓移钓艇。采莲渡头最愁他，清歌纔起处，惊飞难定。齐浴罢，花潭下翠牵红凝。休缘却竹弓射鸭，还自去空江千万顷。正好伴水亭风槛，低垂罗袖影。」

　　鸂鶒

　　鸂鶒，一作溪（式鸟），似鸳鸯稍大，羽五彩而多紫色，故又名紫鸳鸯。头有缨，尾羽上矗，如船柁。

　　龙

　　龙，旧说谓为鳞虫之长，能兴云雨，利万物，故为四灵之一，而目之为神物。而地质学家尚不能断定其有无，且疑为海蛇，然大抵与古代之恐龙相近。若果有龙，则不但有尾，且可必其甚长耳。至古之所谓神龙者，非他，乃气象学上一最可惊异之现状，即俗所谓龙上水或龙喷水之龙，及绘画中怒目吐舌乘黑云而飞腾之龙是也。

　　《易》曰：「云从龙。」其实龙即云也。两地之气压不平均，则生风。凡空气上升，体积增长，温度低降，则生云。湖海上之水龙，即神龙，实为一极低之气压而成。其初生也，海上有旋转之风，旋涡之中，离心极大，气压因而低减，海面之空气因而上趋。旋转愈力，中间之气压愈低，而自海面及四周之风趋之愈捷，因而黑云层积。且新来之风，一入低气压，体积即增大而生云雾。是故其云愈降愈下，卒至极近海面，临岸观之，不啻黑云中有怪物下降。且气压极低时，其力足以吸水上升。至水升过高，则复散于空际。无怪村夫乡老见之，惊骇怯走，不敢逼视，而羣称之为龙上水也。惟相传已久，今亦姑仍旧说耳。

　　或曰，龙之为物，论其身首，实为壁虎之类。其特异者，变色龙有长舌，恒隐口内，伸出时，约四五寸，「十五至二十生的迈当。」舌具粘腻之涎，昆虫在前，龙身不动，但疾伸其舌，黏虫食之。身平扁，背高耸坟起，类鸡冠而长，外皮似鳞非鳞，有时身腹胀鼓，类气囊，实则内胀其肺也。有四足，长而且细，其足各五趾，或向后，或向前，灵转自如，如鸟之爪爬无异。尾甚长，能升树，以尾环绕枝头，目睑上下相合，略似皮囊，且翕张如意，上下左右可随意环顾。

　　宋牧仲见龙尸

　　宋牧仲尝于顺治乙酉见大内所藏真龙之尸，全身盘屈，贮箧中，一角五爪，鳞甲如铁，长丈余。

　　王衡门见诺龙

　　顺治戊子二月五日，桐城楂林居民王衡门，偶于山涧中获一物，状如龙，长五尺余，头角鳞爪皆具，剖视腹中，有石子升余，烹食之，味殊甘美，无他异。王文简公士祯谓即《太平广记》之诺龙，体似蜥蜴，微具龙形者是也。

　　李鸿雷家见龙

　　康熙壬子，某日正午，新城李鹾副鸿雷家，忽有一物，蜿蜒数尺，鳞鬣可畏，遍体金色，烂然夺目，自院入室。已，复出，形渐长大，知为龙也。忽云雾滃然，庭中晦冥，遂不见。

　　苏州龙鬬

　　干隆甲寅五月，苏州有龙鬬于空中，风雨骤至，天昏地黑，掀坍洞庭山湖滨民居无算，压毙若干人。至六月二十九日昧爽，吴江垂虹桥畔忽堕龙皮一张，约丈余，鳞大于碗。

　　岳州废井出龙

　　道光季年，岳州有一龙，出自某村废井，长丈许，遍体黑色，爪角毕具。农人不知其为龙也，羣执农具，逐而击之。龙不能抗，避入禾苗中。方搜索间，忽见白雾自禾中出，始如轻烟一缕，继则蓬蓬勃勃，布满空中，霹雳一声，龙乃夭矫而上。向之长丈许者，后则长数十百丈，遍体灿烂作黄金色。踰时雾散，羣往探视，则稻田数十亩已化为深潭。

　　钟祥见龙

　　钟祥城南二十里有地曰周家觜者，往往见龙，或垂空蜿蜒而下，腥云四塞，或拔地腾去，留窟深邃不可测。同治己巳四月二十有四日，忽有青蝇百千万亿，坌集地上，径长五十余丈，高三尺，尾五尺，头倍之。拨视其下，别无所见。旋拨旋合，三日方失。盖龙身多蝇，此堕地而隐形于其间者也。

　　龙头骨

　　广州陈天如太史家藏龙头骨一具，高尺许，纵横皆倍之，重四十斤有奇，作灰黑色，中有二骨平起，多横槽，莹泽如漆。见者皆以其形似龙，因以得名。出土之年为同治庚午，盖其先人命工凿池，深至二丈，于土色层转中得之。其时地质之学未明，即有格物家，亦皆蔽于旧说，物藏其家，向不示人。挽近科学昌明，海内外博物学家远者邮书问讯，近者踵门索观，评察各殊，仍未判定。惟陈居西樵山麓，水道濴洄，按之《水经》，在汉以前，皆为大海，此物遗骨奇枒，疑为太古时代之水陆两栖类动物，没入地层中，岁月已深，因而化石，故二骨平起处，寖为矿质，独多光泽也。

　　土井子石龙

　　新疆之地有曰土井子者，多大风，即风戈壁也。光绪初，张勤果公曜令裨将前往开路，于戈壁上扎帐棚，棚中穴地以避风。一日日暮，黑气远来，知有大风至，士卒以羣枪排击之。夜半，闻有物堕地，声甚厉。次晨相距里许，有一物，似蝎虎，长十三丈，作深绿色，脊背坟起，大小如覆盂，色红，两目外围红白数围，鼻孔露黄毛，颔下如朱砂，皮厚如指。坟起处，刺之，出白汁，着手即肿。此物每吐黑气大风立致，能挟风而腾。食驼马。士卒支解后，于其腹得金银女饰四十余两，马镫、马掌有吞而未化者。土人谓之石龙，实即蜥蜴也。

　　薛叔耘见龙

　　无锡薛叔耘中丞福辰尝以盛夏过扬州，方旱，舣舟穷堤下，忽见密云矗南面，耕甿走相告曰：「龙见矣。」须臾，天四围如墨，有二龙皆长数丈，垂云端，夭矫蟠纡，乍有乍无。俄大雨骤至，雷风随之。二龙去薛益迩，暴长十丈余，屈伸良久，始香龙之前，白云拥护之，故不见其首。明日，渡扬子江，复有三龙错见如前状，已而遇雨。

　　吴中有龙灾

　　光绪甲申，吴中有龙灾。盖五月癸卯晦，日晡，有龙自吴江雪落样地方驰向青浦淀湖之南颖，攫金泽港而东，狂风雷雹随之，至娄县之徐家墩始腾而上，大为灾。

　　龙鸣如牛

　　光绪戊戌，有由海道赴粤者，舟至中途，忽觉波浪翻腾，颠播殊甚。于窗次注视，见南方有二龙，蜿蜒向东行，其体屈曲，高处如山阜，且行且鸣，声类牛，又与吹竹筒之音相似。鸣时海水壁立，舟益播荡，舟中西人咸惊恐无人色，亟转舵向北行。一时许，波浪始平。后询其所见何物，则以大海蛇对，华人则皆谓为龙也。

　　南汇有龙挂

　　光绪丁未六月初六日午后，云雾滃郁，有龙挂于空际，大风拔木，南汇四团沿海浮厝之棺，吸入云际。少时堕地，棺悉裂碎，至有飞现僵尸者。

　　蛇

　　蛇体为长圆筒状，修尾，无足，以肋骨自由伸缩而行。全体有鳞纹透明之表皮，年年更脱，谓之蛇蜕，旧以入药。舌分裂两歧，齿曲如钩。其有毒者，别具毒牙二，自能起伏。常穴居土中，喜干燥之地，亦有产于水中者。种类甚多，可大别为有毒、无毒二种。

　　蛇之无毒者，其类不一，太原府即有之，人呼曰凉虫。唐申王体最肥，夏畏热，玄宗命取无毒蛇置于腹痕中缩处，此即是矣。

　　北方少蛇虺，青海之岛中则常有之，而又见之于柴达木之湿热地。头塞鼠穴，张气吹之，鼠晕死，蛇徐徐入，咀嚼之。鼠中毒者，肉皆紫黑，最易传染，牧养牲畜者宜慎之。有雌雄蛇，长仅七八寸，背上赤练凡数十节，伏于大树根，两蛇环结，口对如交饴状，行时方解，互相前后，不辨雌雄，蒙人名之曰业夏格尔膏希，其毒剧烈，屡害人畜，垂涎滴草上，牛羊食之立毙。毙者必弃之荒谷以免传染，穷山毒瘴，半由此种凝结而致也。

　　蝮

　　蝮，毒蛇也，多居湿地，长尺余，头大，形如三角，颈细，毒牙如管状。全体灰暗，有褐色斑纹。至尾，则骤短小。其毒最烈。

　　蚺

　　蚺为蛇类之最大者，长者至三四丈，有斑纹，如古锦缬。肛门两侧，尚存后脚之迹。产于岭南，南美等热地亦有之。常栖于树，虽无毒齿，而筋力强大，能绞杀人畜而吞食之。肉可食。头方口阔，目光如镜，其皮有黑白斑，尾甚细，尾末可贯钱数百文。土人言蛇大如人臂，行即生风，常竖身三四尺而逐人。性最淫，妇女山行者，须佩观音藤一条，否则必为所缠，以尾入阴，即死。观音藤全枝有倒刺，似虎杖而较柔，人见山有此藤，即知近处有蚺蛇矣。肉能袪风，愈疮疡，功效如神，以烧酒浸之，可历久。人用其皮以绷三弦之鼓，必硝熟，始可用，生者易蛀，且易裂。蚺骨有名如意钩者，形如钱，惟雄者有之，为房中术上药，口衔之，可通宵不倦。其腹之油，能缩阳，不可近。

　　肃山周鸣皋客太平时，有小僮出外，见人宰蚺蛇，归忽大哭，问之，以失阳告。裸而视之，阳物与二卵俱缩入腹中。一仆云：「方开蛇腹时，僮以手理其肠胃，必沾蛇腹中之油，故至此也。」问僮，则于弄蛇肠胃后，旋即溲溺，手曾一抚阳耳。遍求解之之法，皆云：「蛇生几年，则阳缩几年，届期自出，无药可治也。」

　　蟒

　　蟒，大蛇也，体长二丈余，有鳞，背鳞小，头上及眼部鳞大，故又称鳞蛇。背黄褐色，有褐色大斑，腹白，肛门两侧尚存后脚之迹，无毒。常蟠于树以伺兽类，虽大如麋鹿者，亦能绞杀而食之。

</div>
    <div class="pagination">
<a href="清稗类钞_page254.html">上一页</a><span>...</span><a href="清稗类钞_page250.html">250</a><a href="清稗类钞_page251.html">251</a><a href="清稗类钞_page252.html">252</a><a href="清稗类钞_page253.html">253</a><a href="清稗类钞_page254.html">254</a><span class="current-page">255</span><a href="清稗类钞_page256.html">256</a><a href="清稗类钞_page257.html">257</a><a href="清稗类钞_page258.html">258</a><a href="清稗类钞_page259.html">259</a><a href="清稗类钞_page260.html">260</a><span>...</span><a href="清稗类钞_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
