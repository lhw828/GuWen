<!DOCTYPE html>
<html>
<head>
    <meta charset="UTF-8">
    <title>玉海 - 第 94 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 94 页/共 284 页</h1>
    <div class="content">
　　玉海卷五十八
<子部,类书类,玉海>
　　钦定四库全书
　　玉海卷五十九
　　宋　王应麟　撰
　　艺文
　　诗　【歌】
　　诗大序曰诗者志之所之也在心为志发言为诗【心之精微者发而为言言之成文者约而为诗】朱子曰以虞书攷之诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也
　　葛天氏八阕
　　吕氏春秋仲夏纪昔葛天氏之乐三人卷【一作掺一作持】牛尾投足以歌八阕一曰载民二曰鸟三曰遂草木四曰奋五谷五曰敬天常六曰建帝功七曰依地德八曰得方外之极注一本总万物禽兽之极　上林赋听葛天氏之歌注张揖曰其乐三人歌八曲
　　尧古诗
　　列子仲尼篇尧治天下五十年游于康衢闻儿童谣曰立我蒸民莫匪尔极不识不知顺帝之则尧问谁敎为此言童儿曰我闻之大夫问大夫大夫曰古诗也
　　舜南风诗
　　见琴类
　　禹康歌
　　隋食货志禹制九等而康歌兴周人十一而颂声作
　　周九德歌
　　礼大司乐于宗庙之中奏之　左传文七年晋郤缺曰九功之德皆可歌也谓之九歌六府三事谓之九功汉志国子学歌九德
　　周文公诗
　　周语富辰曰周文公之诗曰兄弟防于墙外御其侮吕氏春秋周公旦乃作诗曰文王在上于昭于天
　　周祈招诗
　　左传昭十二年楚右尹子革曰昔穆王欲肆其心祭公谋父作祈招之诗【招乐名】曰祈招之愔愔云云形民之力而无醉饱之心【家语作刑民】注祈父周司马招其名
　　仲尼五章
　　史记乐书仲尼正乐以诱世作五章以刺时索隐曰孔子诗曰优哉游哉聊以卒嵗是五章之刺见家语　伯夷传赌轶诗可异焉即采薇之诗
　　汉二十八家歌诗　初诗【见乐章】　宗庙　歌诗
　　志高祖歌诗二篇泰一杂甘泉寿宫十四篇宗庙歌诗五篇汉兴以来兵所诛灭十四篇出行巡狩及游十篇临江王及节士四篇李夫人及幸贵人三篇诏赐中山未央材人四篇吴楚汝南十五篇燕代讴鴈门云中陇西歌诗九篇邯郸河间四篇齐郑淮南各四篇左冯翊京兆尹秦歌诗八篇河东蒲反一篇黄门倡车忠等十五篇各有主名及杂歌诗十九篇雒阳四篇河南周歌诗谣及声曲折一百六十四篇诸神三篇送迎灵颂三篇周歌诗二篇南郡五篇右歌诗二十八家三百一十四篇自孝武立乐府采歌谣于是有代赵之讴秦楚之风皆感于哀乐縁事而发亦可观风俗知薄厚　乐志采诗夜诵孔光奏夜诵贠五人不可罢秦倡楚巴铫齐四会蔡齐讴皆郑声可罢
　　汉雅歌诗
　　志乐六家雅歌诗四篇
　　汉郊庙诗歌
　　礼乐志今汉郊庙诗歌未有祖宗之事八音调均义不协于钟律而内有掖庭材人外有上林乐府皆以郑声施于朝廷
　　汉九歌
　　志郊祀歌天地八九歌毕奏斐然殊
　　汉韦孟諌诗
　　传韦孟为楚王傅作诗风諌后去位徙家于邹又作一篇其諌诗曰睮睮谄夫咢咢黄髪如何我王曾不是察致氷匪霜致队匪嫚瞻惟我王昔靡不练在邹诗曰其梦如何梦争王室其争如何梦王我弼济邹鲁礼义唯恭诵习歌于异他邦　文选注有刘向刘歆七言东方朔六言　五言见于周行露之章是
　　也
　　汉栢梁台诗
　　见台类
　　汉神爵齐祠诗歌
　　郊祀志神爵元年正月上始幸甘泉郊见泰畤数有美祥修武帝故事盛车服敬斋祠之礼颇作歌诗其三月幸河东祠后土有神爵集改元　王襃传神爵五凤之间天下殷富数有嘉应上颇作歌诗欲兴协律之事丞相魏相奏知音善鼓雅琴者召见待诏
　　汉中和乐职宣布诗
　　王襃传益州刺史王襄欲宣风化于众庶闻襃有俊才使作中和乐职宣布诗选好事者令依鹿鸣之声习而歌之时泛乡侯何武为僮子选在歌中久之武等学长安歌太学下转而上闻宣帝召见武等观之皆赐帛曰此盛德之事吾何足以当之襃旣为刺史作颂又为其传注师古曰解释颂歌之义及作者之意中和言政治和平乐职言百官各得职宣布风化普洽　何武传宣帝时天下和平四夷宾服神爵五凤之间屡瑞应王襄使辨士王襃颂汉德作中和乐职宣布诗三篇武年十四五与成都杨覆众等习歌之帝召见武等于宣室文选襃作传名曰四子讲德【四子谓微斯文学虚仪夫子浮游先生陈丘子】
　　【也】微斯文学问于虚仪夫子曰云云携手俱游歴于西州有二人焉乘辂而歌倚輗而听之敢问所歌何诗浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庶和睦天人并应累降瑞福故作三篇之诗以歌咏之也自刺史之来也宣布诏书劳来不怠令百姓徧晓圣德于是皇泽丰沛主恩满溢百姓欢欣中和咸发是以作而歌之也【甘泉颂曰咏中和之歌读太平之颂】
　　汉德象女师篇
　　外戚传班偼伃诵诗及窈窕德象女师之篇注皆古箴戒之书也诗外别有此篇【陈女图以镜监顾女史而问诗】
　　汉歌诗四章　【述鸿业十五章】
　　古今注汉明帝为太子乐人作歌诗四章以赞其德一曰日重光二曰月重轮三曰星重晖四曰海重润　杨终传章帝东巡凤皇黄龙并集终赞颂嘉瑞并述祖宗鸿业十五章
　　汉白狼槃木诗
　　见朝贡类
　　汉诗
　　文苑传王逸作汉诗百二十三篇【唐志逸集二卷】
　　汉百官诗颂
　　见乐章类
　　魏百一诗
　　隋志应璩百一诗八卷应贞注　唐志八卷总集类李防百一诗集二卷【隋志晋李彪撰二卷干宝百志诗九卷】　文心雕龙应璩百一辞谲义正亦魏之遗直也　晋阳秋璩作五言诗百三十篇言时事颇有补益【文选载下流一首】　翰林论应休琏五言诗百数十篇以风规治道葢有诗人之防焉【璩百一诗序云时谓曹爽曰公今闻周公巍巍之称安知百虑有一失乎百一之名盖兴于此】
　　晋周诗　补亾诗　【续诗】
　　夏侯湛传作昆弟诰云云初湛作周诗成以示潘岳岳曰此文非徒温雅乃别见孝悌之性岳因此遂作家风诗　束晳传着补亾诗【南陔白华华黍由庚崇丘由仪诗序曰晳与司业畴人肄修乡饮之礼然所咏之诗或有义无辞音乐取节阙而不备于是存思在昔补着其文以缀旧制】　隋文中子续诗三百六十篇十卷
　　晋郊庙歌诗
　　见乐章类
　　晋诗
　　索靖传着五行三綂正验论又撰索子晋诗各二十卷
　　晋元正宴会诗【见元会类】
　　唐志总集晋元正宴会诗集四卷伏滔袁豹谢灵运集
　　傅咸七经诗
　　春秋正义傅咸为七经诗王羲之写【诗见初学记　隋志咸集十七卷梁三十卷】
　　梁古今诗苑英华
　　隋志十九卷梁昭明太子撰　唐志二十卷僧惠净续集二十卷刘孝孙古今类聚诗苑三十卷【旧史四十卷】郭瑜古今诗类聚七十九卷许凌诗林英选十一卷【总集类】宋朝太宗诏类文苑英华以杨徽之精于风雅命编诗为百八十卷　隋志文林馆诗府八卷【后齐】百国诗集三十九卷【崔光撰】
　　六代诗集抄
　　唐志许凌徐陵各四卷
　　唐开元八诗
　　孙逖传开元中以起居舍人入为集贤修撰时海内少事帝赐羣臣十日一燕宰臣萧嵩会百官赋天成元泽维南有山杨之华三月英英有兰和风嘉木等八篇继雅颂体使逖序所以然
　　唐赐刺史诗
　　许景先传开元十三年帝自择刺史许景先等十一人治行诏宰相诸王御史以上祖道洛滨盛具奏大常乐帛舫水嬉命高力士赐诗帝亲书且给笔纸令自赋赉绢三千遣之　许景先由吏部侍郎为刺史治虢大理卿源光郑州兵部侍郎冦泚宋州礼部侍郎郑温琦邠州大理少卿袁仁敬杭州鸿胪少卿崔志廉襄州衞尉少卿李升期邢州太仆少卿郑放定州国子司业蒋挺湖州左衞将军裴观沧州衞率崔诚遂州凡十一人
　　唐赐三杰诗
　　宋璟传开元十七年为尚书右丞相张说为左丞相源乹曜为太子太傅同日拜有诏太官供食太常奏乐会百官尚书省东堂帝赋三杰诗自写以赐　苏晋序咨日于朔择时于秋对命王庭受职公府
　　唐开元朝英集
　　志总集类朝英集三卷开元中张孝嵩出塞张九龄韩休崔沔胡皓贺知章所撰送行歌诗
　　唐正声诗集
　　旧史孙季良开元中为集贤院直学士撰正声诗集三卷元思敬撰诗人秀句两卷
　　唐杜甫诗
　　书目二十卷王洙序云甫集初六十卷定取千四百五篇凡古诗三百九十九近体千有六分十八卷别录赋及杂著二十九篇为二卷【合二十卷】又外集一卷三十五首吴铸为序　志杜甫集六十卷小集六卷樊晃集【狄遵度嗜甫诗讃其集后】　本传賛唐兴诗人承陈隋风流浮靡相矜至宋之问沈佺期等研揣声音浮切不差而号律诗竞相袭沿逮开元间稍裁以雅正然恃华者质反好丽者壮违而人得一槩皆自名所长至甫浑涵汪茫千彚万状兼古今而有之元稹谓诗人以来未有如子美者甫又善陈时事律切精深至千言不少衰世号诗史韩愈于文章慎许可至歌诗独推李杜文章在光焰万丈长诚可信云【程子曰诗之盛莫如唐唐人善论文莫如韩愈愈之所称独高李杜】　大歴十才子卢纶吉中孚韩翃钱起司空曙苗发崔峒耿湋夏侯审李端能诗齐名宪宗诏中书舍人张仲素访集遗文文宗尤爱纶诗悉索家笥得五百篇
　　唐曲江亭应制诗
　　刘太真传德宗贞元四年【九月癸丑】重阳节赐百僚宴于曲江亭帝自赋诗以清字为韵仍勑宰相择文人应制赓和李泌等请羣臣皆和诗成帝自加考校以李纾太真等四人为上于邵鲍防等四人为中张蒙二十三人为下与择者四十一人【会要作三十三人】惟泌晟燧三宰相无所差次【按曲江亭为宴乐之地所谓江头宫殿鎻千门是也】
　　唐元和圣德诗
　　韩愈作凡千有二十四字
　　唐平淮夷雅
　　栁宗元作　皇武方城二篇
　　唐河岳英灵集
　　志总集类殷璠二卷　书目集常建至阎防二十四人诗总二百三十四首【各序其诗格于首　序曰贞观标格渐高开元风骨始备】
　　唐中兴间气集
　　志高仲武二卷　书目集至德大厯名人钱起张众甫等二十六人诗一百三十二首【序云五言诗一百四十七言附之】略品叙其诗格且摘警句列于首【以至德兴复风雅复振故名】
　　唐诗　唐诗类选
　　志李戡唐诗三卷　李戡传常恶元和有元白诗多纎艶不逞而世竞重之乃集诗人之类夫古者断为唐诗以讥正其失　志顾陶唐诗类选二十卷【大中校书郎书目凡一千二百三十二首分二十卷】
　　诗评　诗品
　　志文史类顔竣诗例録二卷钟嵘诗评三卷　书目诗评一卷自汉以来能诗者一百二十二人分三品为评旧唐史李嗣真撰诗品一卷【王昌龄诗格】　诗评序陈思
　　为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅此皆五言之冠冕文辞之命世近彭城刘士章俊赏之士疾其淆乱欲为当世诗品口陈标榜其文未遂嵘感而作焉
　　唐百家诗选
　　书目二十卷以明皇德宗所制为首
　　唐绝句诗
　　宋朝淳熙中洪迈编唐人绝句诗为六帙后入翰林孝宗召对偶及宫中书扇事迈因以所编进上命寘复古殿书院迈自序谓初编得五千四百篇后采乐府小说诸诗撮其可读者合为八十二卷
</div>
    <div class="pagination">
<a href="玉海_page93.html">上一页</a><span>...</span><a href="玉海_page89.html">89</a><a href="玉海_page90.html">90</a><a href="玉海_page91.html">91</a><a href="玉海_page92.html">92</a><a href="玉海_page93.html">93</a><span class="current-page">94</span><a href="玉海_page95.html">95</a><a href="玉海_page96.html">96</a><a href="玉海_page97.html">97</a><a href="玉海_page98.html">98</a><a href="玉海_page99.html">99</a><span>...</span><a href="玉海_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
