<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 47 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 47 页/共 81 页</h1>
    <div class="content">

　　名贤氏族言行类稿卷三十一
<子部,类书类,名贤氏族言行类稿>
　　钦定四库全书
　　名贤氏族言行类稿卷三十二
　　宋　章定　撰
　　游【五百三一】
　　姓纂左传郑穆公子偃字子游后以王父字为氏春秋氏族图郑国游氏子游子太叔公孙楚游速
　　左传成公六年郑伯如晋拜成子游相授玉于东楹之东襄公二十四年晋侯使张骼致楚师求御于郑郑人卜宛射犬吉子太叔戒之曰大国之人不可与也
　　定公六年郑游速帅师灭许以许男斯归
　　北史游雅字伯度　太武时知名征拜中书博士出为雍州刺史在任防白甚有政征为秘书监从祖弟明根字志逺尝于白渠坎为窟读书积嵗余太武擢假散骑常侍使宋宋孝武称其长者迎送礼加常使迁兖州刺史为政清平为仪曹长清约恭谨致仕为五更凡国有大事恒玺书访之歴官内外五十余年处身以仁和接物以礼譲时论贵之　子肇字伯始博综经史谦素敦重文雅见任带魏郡太守为政清简为畿内大使黜陟善恶赏罚分明歴御史中尉直防所举莫非伤风败俗于吏事断决反覆至于再三然后下笔虽宠势干请终无回挠方正之操时人服之　子祥字宗良
　　节义游元字楚客仕周歴夀春令谯州司马俱有能名宋朝游酢字定夫建州建阳人也兄醇与酢俱以文行知名酢初受业于程颢颢知扶沟县以道学为己任酢为掌其事由是学问益进又事程颐颐器之举进士为萧山尉除博士佥判泉州召为监察御史寻知和州又知汉阳军歴舒濠二州寓居歴阳卒陈正同知建宁因立像设祠于学而属晦庵朱公熹记其事曰先生逺矣学者登是堂而拜其像于是记也考其师友之渊源退访其书而读之于以求先生之所以学者果恶乎在幸而他日得之则亦无以异乎亲而炙之矣诗曰人之好我示我周行又曰髙山仰止景行行止熹虽不敏愿与承学之士勉焉以无忘陈公之徳晦庵所谓退访其书而读之即公所着易説诗二南义中庸义论语孟子杂解也
　　游子操字存诚有家学宣和三年擢进士第绍兴中迁秘书少监权礼部侍郎晩居旴江奉祠卒
　　游师雄字景升京兆武功人也举进士久之除宗正寺主簿迁军器监丞吐蕃防边朝廷择可使者与边臣措置以师雄行听以便宜从事既至请于帅刘舜卿分兵为两道姚兕将而左神谊将而右兕破六逋宗城攻讲朱城断莫河飞桥青唐十万家不得度谊遂破洮州擒鬼章及大酋领以师雄为陜西转运判官后还秦移陜州以卒
　　牛【五百三二】
　　姓纂宋防子之后司□牛父子孙以王父字为氏战国时赵有牛剪秦有牛缺
　　北史牛字里仁安定鹑觚人好学博闻仕周歴内史上士専掌文翰修起居注仕隋授秘书监表请开献书之路拜礼部尚书上明堂议除太常卿作乐府歌并议乐事拜吏部尚书先徳行后文才所有进用并多称职隋室旧臣始终信任悔吝不及唯一人而已【隋书亦有传】
　　唐牛仙客泾州人初为县小史令傅文静器之河西节度使王君防召为判官清勤不懈接士大夫以信萧嵩荐为凉州节度使始在河西啬事省用仓库积钜万器械犀锐帝恱
　　牛僧孺字思黯隋仆射竒章公之裔幼孤下杜樊乡有赐田数顷依以为生工属文第进士元和初以贤良方正对防第一条指失政其言鲠直不避宰相宰相怒故杨于陵郑敬韦贯之李益等坐考非其宜皆谪去穆宗初徙御史中丞按治不法内外澄肃宿州刺史李直臣坐赇尝赂宦侍为助具狱上帝曰直臣有才朕欲贷而用之僧孺曰彼不才者持禄取容耳天子制法所以束防有才者禄山朱泚以才过人故乱天下帝异其言乃止赐金紫服以户部侍郎同中书门下平章事始韩入朝其子公武用财赂权贵杜塞言者俄而公武卒孙弱不能事帝遣使者至其家悉收赀簿校计出入所以饷中朝臣者皆在至僧孺独注其左曰某月日送钱千万不纳帝善之谓左右曰吾不谬知人繇是遂以相寻迁中书侍郎敬宗立进封竒章郡公是时政出近幸僧孺数表去位授武昌节度使同平章事鄂城土恶亟圮嵗増筑赋蓑茅于民吏倚为扰僧孺陶甓以城五年毕鄂人无复嵗费文宗立李宗闵当国屡称僧孺贤不宜弃外复以兵部尚书平章事幽州乱杨志诚逐李载义帝不时召宰相问计僧孺曰是不足为朝廷忧夫范阳自安史后国家无所系休戚前日刘总挈境国荒财耗力且百万终不得范阳尺帛斗粟入天府俄复失之今志诚繇向载义也苐付以节使扞奚契丹彼且自力不足以逆顺治也帝曰吾初不计此公言是也因遣使慰抚之进门下侍郎文馆大学士是时吐蕃请和约弛兵而大酋悉怛谋举维州入之剑南于是李徳裕上言韦臯经略西山至死恨不能致今以生羌三千人烧十三桥捣虏之虚可以得志帝使羣臣大议请如徳裕防僧孺持不可曰吐蕃绵亘万里失一维州无害其彊今修好使者尚未至遽反其言且中国御戎守信为上应敌次之彼来责曰何故失信賛普牧马蔚茹川若东袭陇坂以骑缀回中不三日抵咸阳桥则京师戒严是虽得百维州何益帝然之遂诏返降者中尉王守澄引纎人窃议朝政他日延英见宰相曰公等有意于太平乎何道以致之僧孺曰臣待罪宰相不能康济然太平亦无象今四夷不内扰百姓安生业私室无彊家上不壅蔽下不怨讟虽未及至盛亦足为治矣而更求太平非臣所及退谓他宰相曰上责成如是吾可久处此耶固请罢乃检校尚书左仆射同平章事为淮南节度副大使天子既急于治故李训等投罅得售其妄几至亡国司马温公曰君明臣忠上令下从俊良在位佞邪黜逺礼修乐举刑清政平奸宄消伏兵革偃戢诸侯顺附四夷懐服时和年丰家给人足此太平之象也于斯之时阍寺専权胁君于内弗能逺也藩镇兴兵陵慢于外弗能制也士卒杀逐主帅拒命自立弗能诘也军旅嵗兴赋敛日急骨血纵横于原野杼轴空竭于里闾而僧孺谓之太平不亦诬乎当文宗求治之时僧孺位居承弼进则偷安取容以窃位退则欺君诬世以盗名罪孰大焉僧孺治第洛之归仁里多致嘉石美木与賔客相娯乐为山南东道节度使赐彞樽龙勺诏曰精金古器以比况君子卿宜少留僧孺固请乃行子蔚丛最显
　　蔚字大章老以右仆射致仕子徽
　　徽举进士累擢吏部员外郎干符中选滥吏多奸嵗调四千员徽治以刚明柅杜干请法度复振蔚避地于梁道病徽与子扶蓝舆歴阁路盗击其首血流面持舆不息盗廹之徽拜曰人皆有父今亲老而疾幸无骇惊盗感之乃止及前谷又逢盗輙相语曰此孝子也共举舆舍之家进帛裹创以饘饮奉蔚留信宿去抵梁徽趋蜀谒行在丐归侍亲疾会拜谏议大夫固辞见宰相杜譲能曰上迁幸当从亲有疾当侍而徽兄在朝廷身乞还营医药时兄循已位给事中许之父丧客梁汉终丧以中书舍人召辞疾改给事中留陈仓张濬伐太原引为判官敕所在敦遣徽太息曰王室方扰仓蔵殚耗当协和诸侯以为藩屏而又济以兵诸侯离心必有后忧不肯起濬果败复召为给事中杨复恭叛山南李茂贞请假招讨节伐之未报而与王行瑜輙出兵昭宗怒持奏不下茂贞亟请帝召羣臣议无敢言徽曰王室多难茂贞诚有功今复恭阻兵而讨之罪在不俟命尔臣闻两镇兵多杀伤不早有所制则梁汉之人尽矣请假以节明约束则军有所畏帝曰然乃以招讨使授茂贞果有功然益偃蹇帝使宰相杜譲能将兵诛讨徽谏曰岐国西门茂贞凭其众而暴若令万分一不利屈威重奈何愿徐制之不听师出帝复召徽曰今伐茂贞彼众乌合取必万全卿计何日有捷对曰臣职谏争所言者军国大体如索贼平之期愿陛下考蓍责将帅非臣职也既而师果败遂杀大臣王室益弱以刑部尚书致仕归樊而卒
　　丛字表龄第进士繇藩帅幕府任补阙数言事会宰相请广谏员宣宗曰谏臣惟能举职为可奚用众耶今张符赵璘牛丛使朕闻所未闻三人足矣
　　宋朝牛存节字賛止贵州博昌人也初事诸葛爽于河阳爽卒存节顾其徒曰天下汹汹当得英雄事之乃率其徒十余人归于太祖存节为人木彊忠谨太祖爱之后以战功拜亳宿二州刺史为将法令严整而善得士心卒赠太师
　　侯【五百三三】
　　姓纂晋侯緍之后适他国以侯为氏郑有侯宣多侯多羽鲁有侯叔下侯犯齐有侯朝魏有侯嬴
　　后汉侯霸字君房河内人为临淮太守更始征之百姓老弱相擕号哭遮使者车或当道而卧皆曰愿乞侯君复留朞年
　　侯瑾字子瑜常以礼自牧独处一房如对严賔作矫世论以讥切当时西河人敬其才而不敢名之皆称为侯君
　　晋书侯史光字孝明东莱人举防州辟别驾用为御史中丞所以伸其司直之才厉志守约有忠清之节儒学博古歴官著绩文章奏议皆条理
　　南史侯瑱字伯玉以败侯景之功除豫州刺史
　　侯植字仁干少倜傥有大节武艺絶伦仕魏为义州刺史甚有政绩
　　唐侯君集豳州三水人以材雄称少事秦王幕府从征讨有功贞观四年检校吏部尚书参议朝政李靖讨吐谷浑以君集为碛石道行军总管师次鄯州议所向君集曰王师已至而贼不走险天賛我也若以精兵掩不备彼不我虞必有大利若遁阻山谷克之实难靖然其计简锐士约赍罙入追及其众于库山谷大战破之进会大非川平其国进吏部尚书君集本以行伍奋不知学后贵益自喜好书及典选分明课最有誉于时吐蕃围松州授当弥道行军大总管以击之髙昌不臣拜交河道行军大总管出讨王麴文泰笑曰唐去我七千里碛卤二千里无水草冬风裂肌夏风如焚行贾至者百之一安能致大兵乎使能顿吾城下一再旬食尽当溃吾且系而虏之君集次碛口而文泰死子智盛袭位进营栁谷候骑言国方葬死君诸将请袭之君集曰不可天子以髙昌骄慢使吾恭行天罚今袭人于墟墓间非问罪也于是鼓而前贼婴城自守遣谕之不下乃刋木塞堑引撞车毁其堞飞石如雨所向无敢当因拔其城俘男女七千进围都城初文泰与西突厥欲谷设约有急相援及是欲谷设益惧西走智盛失援乃降髙昌平君集刻石纪功还初君集配没罪人不以闻又私取珍寳妇女将士因亦盗入不能制及还京师有司劾之诏君集诣狱簿对中书侍郎岑文本谏曰古者出师克敌有重赏不胜显戮当其有功也虽贪财纵欲尚爵邑其无功也虽勤躬洁已不免鈇钺故曰记人之功忘人之过宜为君者也昔李广利贪不爱卒陈汤盗所收康居财物二主皆赦其罪封侯赐金夫将帅之臣防慎少而贪墨多军法曰使智使勇使贪使愚故智者乐立其功勇者好行其志贪者邀趋其利愚者不计其害是以前圣使人必收所长而弃所短陛下宜申宥君集俾复朝列以劝有功帝悟释不问始帝命李靖教君集兵法既而奏靖且反兵之隠防不以示臣帝以譲靖靖曰方中原无事臣之所教足以制四夷而求尽臣术此君集欲反耳靖为右仆射君集为兵部尚书同还省君集马过门数步乃觉靖语人曰君集其有异虑乎后果如言
　　侯希逸营州人长十尺破贼数有功
　　侯知道居亲丧穿圹作皆身执其劳李华作賛表其行
　　宋朝侯字元功髙密人也举进士迁侍御史西夏防边髙永年死于羌徽宗怒亲书五路帅臣刘仲武等十八人姓名命制勘于秦州既行拜给事中至仲武等囚服听命谓曰君等皆侯伯不敢以狱事辱苐言其实案未上除御史中丞因上言曰汉武之杀王恢不如秦穆之赦孟明子玉缢而晋侯喜孔明毙而蜀国轻羌既杀吾一都护而使十八将由之而死是自戕其支体欲身之不病其可得乎徽宗即日赦仲武等政和二年除中书侍郎张商英为相御史中丞蔡薿力诋其私事商英丐罢且辩其诬有防与薿辨曰商英虽有罪宰相也蔡薿虽言官从臣也今使之廷辨岂不有伤国体哉徽宗然之
　　娄【五百三四】
　　姓纂风俗通邾娄国之后子孙以娄为姓左传齐大夫娄防　齐国汉常奉春君娄敬改封逮信侯赐姓刘氏
　　前汉娄敬后赐姓刘【事见刘姓门】
　　南史隠逸娄幼瑜字季玉聚徒教授不应征辟着礼捃拾三十卷
　　北史娄伏连代人也代为酋帅忠厚有器量于魏明元时为晋兵将军并州刺史　子真弟大拔孙寳字道成性淳朴好读书明帝时仕至朔州刺史嵗考为天下最后授国子祭酒兼太子太傅为人清简少言颇谙旧事位歴师傅守靖谦恭以此为人所敬后行泾州事卒
　　娄昭字菩萨方雅正直有大度深谋　齐神武起昭賛成大防为中军大都督后为定州刺史　兄子叡字佛仁为瀛州刺史
　　节义娄提魏献文崩提谓人曰圣主升遐安用活为遂引佩刀自刺几死
　　唐娄师徳字宗仁郑州人第进士调江都尉扬州长史卢承业异之曰子台辅器也　上元初使吐蕃喻国威信间陈利害吐蕃畏恱后募勇士讨吐蕃乃自戴旧红抹额来应诏与虏战白水涧八遇八克　天授初检校丰州都督率士屯田积谷数百万无转饟和籴之费深沉有度量人有忤已輙逊以自免不见容色其弟守代州辞之官教之耐事弟曰人有唾面洁之乃已师徳曰未也洁之是违其人之怒正使自干耳　狄仁杰未辅政师徳荐之及同列数挤令外使武后觉问仁杰曰师徳贤乎对曰为将谨守贤则不知又问知人乎对曰臣尝同僚未闻其知人也后曰朕用卿师徳荐也诚知人矣出其奏仁杰慙叹曰娄公盛徳我为所容乃不知吾不逮逺矣总边要为将相者三十年恭勤朴忠心无适莫方酷吏残鸷人多不免独能以功名始终与郝处俊相亚世之言长者称娄郝
　　牟【五百三五】
　　姓纂风俗通云牟子国祝融之后汉有太尉牟融
　　后汉牟融字子优以尚书教授门徒数百人以茂才为丰县令无狱讼为州郡最为司多举正百僚敬惮之后为司徒举动方重甚得大臣节
　　牟长字君髙习书诸生讲学者常有千余人
　　州【五百三六】
　　风俗通晋有州绰州宾其先食采于州因氏焉卫有公子州吁汉有州辅魏有州秦
　　舟【五百三七】
　　晋大夫舟之侨之后
　　攸【五百三八】
　　北燕有尚书攸迈
　　由【五百三九】
　　西戎由余相秦子孙氏焉楚大夫王孙由干之后亦为由氏
　　驺【五百四十】
　　闽越王无诸之后
　　求【五百四一】
　　姓苑云本仇氏避难改焉后汉有仇仲
　　优【五百四二】
　　邵大夫食采优邑子孙因氏焉
　　忧【五百四三】
　　见姓苑
　　畴【五百四四】
　　风俗通云挚畴氏之后
　　俦【五百四五】
　　见姓苑
　　邮【五百四六】
　　见姓苑　菑人西京杂记公孙郡人长倩
　　尤【五百四七】
　　见姓苑
　　犨【五百四八】
　　晋大夫郄犨后
　　谋【五百四九】
　　风俗通云周卿士祭公谋父之后以王父字为氏
　　缑【五百五十】
　　见姓苑　陈留孝子传陈留缑氏女名玉　河南官氏志汤侯氏改为缑氏
　　勾【五百五一】
　　勾芒氏之史记有勾强
　　不【五百五二】
　　见姓苑　汲郡晋有不凖发魏防王冡得竹简
　　【五百五三】
　　【音浮】纂要云人姓
　　欧【五百五四】
　　欧冶子呉人善铸剑
　　瓯【五百五五】
　　东瓯王之后也
　　投【五百五六】
　　郇伯周畿内侯桓王伐郑投克驱以防其后氏焉汉有光禄投调
　　幽【五百五七】
　　见姓苑
　　摎【五百五八】
　　摎先虬反秦长信侯摎毐

　　名贤氏族言行类稿卷三十二
　　钦定四库全书
　　名贤氏族言行类稿卷三十三
　　宋　章定　撰
　　任【五百六十】
　　姓纂黄帝二十五子十二人以徳为姓一为任氏六代至奚仲封筛魏有任座秦有任鄙
</div>
    <div class="pagination">
<a href="名贤氏族言行类稿_page46.html">上一页</a><span>...</span><a href="名贤氏族言行类稿_page42.html">42</a><a href="名贤氏族言行类稿_page43.html">43</a><a href="名贤氏族言行类稿_page44.html">44</a><a href="名贤氏族言行类稿_page45.html">45</a><a href="名贤氏族言行类稿_page46.html">46</a><span class="current-page">47</span><a href="名贤氏族言行类稿_page48.html">48</a><a href="名贤氏族言行类稿_page49.html">49</a><a href="名贤氏族言行类稿_page50.html">50</a><a href="名贤氏族言行类稿_page51.html">51</a><a href="名贤氏族言行类稿_page52.html">52</a><span>...</span><a href="名贤氏族言行类稿_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
