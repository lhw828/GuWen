<!DOCTYPE html>
<html>
<head>
    <meta charset="UTF-8">
    <title>清稗类钞 - 第 173 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 173 页/共 432 页</h1>
    <div class="content">　　汪鱼亭藏书于振绮堂钱塘汪氏有振绮堂，为藏书之所，自鱼亭员外宪至小米中翰远孙，四世矣，与同郡诸藏书家，若小山堂赵氏、飞鸿堂汪氏、知不足斋鲍氏、瓶花斋吴氏、寿松堂孙氏、欣托山房汪氏，皆相往来，彼此互易，借钞借校，因得见宋椠、元钞不下数十百种.鱼亭喜蓄书，有求售者，不惜以丰价购之，点勘丹黄，终日不倦。乾隆壬辰，诏求遗书，其长子汝瑮以秘籍经进，御题《曲洧旧闻》、《书苑菁华》二种，并赐《佩文韵府》一部，文绮二端。

　　陈用光尝以小米家藏甚富，借观其目，小米以《临安志》赠之，遂为之作目录序。小米之藏书，分经、史、子、集四部，部各有子目，而凡所考证其书之佳否真伪，及得书之缘起，自注于上方甚详，且秩然有条理也。

　　丁小疋藏书多黏纸丁杰，字升衢，号小山，又号小疋，归安人。少贫，不能得书，日就书肆读之，自朝至晡以为常。肆主悯之，为具食，不食也。久之，博学多通。乾隆乙未举于乡，入都，交朱竹君、卢召弓、戴东原、程易畴诸人，学益进，聚书益多。乾隆辛丑成进士，得县令，以亲老，改儒官，遂为宁波府学教授。所藏书，皆手自审定，博稽他本同异，以纸反复细书，下签其中。孙颐谷侍御志祖尝戏之云：「君书颇不易读，遇风，纸辄四散，不复可诠次，奈何！」盖小疋宝爱其书，每以厚糨黏纸八九层为面叶底叶，见者辄笑，曰：「此丁氏藏书也。」

　　小疋在京师时，所居曰北学斋，其地在宣武城南，与翁覃溪对门而居，无日不相过从，共几展卷，审正罅漏。每竟一编，校签细字，压黏倍其原书，皆目光髯影栩栩飞动处所定也。

　　顾文宁曝书有感顾文宁，名士荣.富藏书，尝与王柳南同订《海虞诗苑》。其《曝书有感》云：「玄蝉噪熏风，嘒嘒庭前木。晴牕白昼长，赤日盛炎熇。不暇傲羲皇，且抱残编曝。芸馥当风散，衣鱼随手扑。破损感年深，校阅怜毫秃.不惜倾囊购，不辞胝手录。夸人未全贫，堆床尚连屋。世缘已渐忘，爱此犹骨肉。身后无可授，生前不能读.展看三太息，将入阿谁目？有聚应有散，此理筹之熟。自笑尚忘疲，检点乃归椟.」

　　杨复吉藏浮溪文粹宋汪彦章《浮溪文粹》，明初板，以茧纸印之，颇工致，后附罗鄂州遗文二篇。乾隆庚辰，杨复吉购之于张损持太史之裔。又周霆震《石初集》，较他本几倍蓰，损持官兴国时所钞.壬寅，鲍渌饮访杨，见而爱之，杨因持以为赠。后有《元文选》之役，向渌饮索之，久而无以报也。

　　秦敦夫藏书于石砚斋秦敦夫太史恩复，江都人，乾隆丁未进士，官编修。壮年引疾，优游林下者三四十年，所居曰玉笥仙馆，读书好古。蓄书之处曰石砚斋，达数万卷，日夕检校，丹黄不去手，一字之误，必求善本是正。

　　顾涧薲尝入其石砚斋，观所藏秘籍，并示以新编书目上下二卷，寻览既周，叹其体制之善也而言曰：「由宋以降，板刻众矣。同是一书，用校异本，无弗敻若径庭者。每见藏书家目录，经某书、史某书云云，而某书之何本，漫不可别识.今此目创为一格，各以入录之本评注于下，既使读者于开卷间目瞭心通，而据以考信，遂不啻烛照数计。」

　　江子屏藏善本书江子屏，名藩，甘泉人。藏善本书甚多，岁歉，持以易米，念之心恻，自记以文，属吴嵩梁为赋诗。诗曰：「藏书八万卷，读书三十年。躬耕无一亩，卖文无一钱.吾侪抱书死亦得，忍令儒林少颜色。高堂况有垂白亲，负米穷途感晨夕。元钞宋椠连签厨，全家不饱惟自娱。一朝割爱换升斗，十年感旧增欷歔.」

　　王述庵富藏书青浦王述庵侍郎昶富藏书，有一印，文云：「二万卷，书可贵.一千通，金石备。购且藏，剧劳勚。愿后人，勤讲肄。敷文章，明义理。习典故，兼游艺。时整齐，勿废置。如不材，敢卖弃，是非人，犬豕类。屏出族，加鞭棰。」

　　刘疏雨以藏书自任刘疏雨，名桐，乌程贡生。雄于赀，而多家累，年未三十，即弃举业，远游于楚。张鉴课诵其家。积十余载之久，疏雨归，则与之谈杭州谷林堂赵氏、扬州玲珑山馆马氏之耽书好客，未尝不神往焉。乾隆壬子、癸丑间，疏雨既以藏书自任，湖州固多贾客，织里一乡，居者皆以佣书为业，出则扁舟孤棹，举凡平江远近数百里之间，简籍不胫而走。其时自元代以来，几四百载，上至都门，下逮海舶，苟得一善本，蛛丝马迹，辄缘沿而购取之。故吴门萃古斋既名闻当宁，而下此如朱竹垞《经义考》所云之坊朋贾友，亦不可胜数矣。

　　疏雨既好书，而张又适馆其家，堂构闲旷，夏秋之交，恒设长筵广座，名花异卉，骈列左右，主人命门者广延客，呼俦啸侣，至即十余辈。张于课暇，亦相与商搉是非。书既山积，真赝参半，鉴别不易。其时同人之交疏雨者，如杨秋室、范白舫、计秋琴、蒋嗜山者，间亦相与过从。或有所得，辄传观，互为赏析。自是而疏雨之书，固已不啻数万卷矣。如是者有年，适卢氏抱经堂、吴氏瓶花斋雠校精本，散出四方，于是疏雨所收之富，又逾于前。癸亥秋，遽归道山。其家不能收拾，子幼，为人所惑，举十余万卷之书，一旦畀之他人。秋室题其身前《访书图》云：「自古图书厄，多经劫火亡。未闻豪贾夺，举作债家偿。」诚实录也。

　　吴兔床藏书于拜经楼海宁藏书家，旧称道古楼马氏、得树楼查氏。吴兔床祖籍休宁，流寓海宁尖山之阳，曰新仓里。时值马、查遗书散布人间，偶得其残帙，每系跋语以寄慨慕。博综好古，勤于搜讨，与同邑周松霭、陈兰庄赏奇析疑，获一秘册，则共为题识歌诗以纪其事，且于吴门、武林诸藏书家互相钞校。临江乡魏小洲得蜀石经《毛诗》残序，为摹副本，并着《考异》二卷。得宋椠百家注《东坡集》，钱晓征寿吴槎客七十诗所谓「手摹离墨前朝字，家有淳熙善本书」是也。又尝得宋本《咸淳临安志》九十一卷、《干道志》三卷、《淳佑志》六卷，刻一印曰「临安志百卷人家」。

　　兔床既笃嗜典籍，遇善本，辄倾囊购之，弗惜，所得不下五万卷，筑拜经楼藏之。晨夕坐楼中，展诵摩挲，非同志不得登也。

　　子寿熙，字南辉，号小尹，乾隆丙午举于乡.寿旸，字虞臣，兔床以宋椠百家注《东坡集》授之，因自号苏阁，取拜经楼书有题跋者，手录成帙，为题跋记。虞臣子之淳，诸生，亦能守遗籍，校读不倦。海宁干、嘉间百年以来之藏书家，若前步桥许氏之惇叙楼，遗籍荡然，楼亦毁矣，胡陈村胡氏华鄂堂所藏，仅有存者，独拜经楼完好无恙，盖贤子孙善守之效也。

　　曹种水钞书千百册曹种水明经言纯弱冠后，专心词章之学，家苦无书，尝借人书籍，节取其精华，蝇头细书，三十余年，无虑千百册。钱警石尝劝其仿庾仲容手钞马元会《意林》，钩元提要，汇为一编，种水颔之而未暇为也。

　　何梦华藏书多善本干、嘉间，钱塘有何梦华上舍元锡者，精于目录之学.家多善本，纸墨古雅。嗜古成癖，素有狂疾。其姬人媚兰，故大家青衣也，梦华嬖之。吴江郭频伽上舍麐《怀梦华》诗云：「如愿拌偿十斛珠，牙签围住万蟫鱼.莫言狂疾无灵药，新得佳人未见书。」后游粤，客死。

　　陈子准藏书于稽瑞楼苏州藏书家以常熟为最。常熟有二派：一专收宋椠，始于钱氏绛云楼、毛氏汲古阁，而席玉照殿之；一专收精钞，亦始于毛及钱遵王、陆孟凫，而曹彬侯殿之。干、嘉时，滋兰堂肆主朱白堤及伙钱听默能视装潢线订，即知为某氏所藏本。嘉庆时，陈子准、张金吾并以藏书称.金吾之书及身而散；子准无子，殁后书亦尽散。翁文端公心存与子准厚，既恤其身后，乃以重值收其藏本，仅得三四，散失者已不少矣。子准，名揆，常熟人，藏书之处曰稽瑞楼。

　　彭桐桥藏书于此静坐斋彭桐桥见善本书，必倾囊典衣以购之。干、嘉间，幕于外，虽数千百里，必挟书以出，所得幕俸，必购书，于是陆则汗牛马，水则滞舟楫，行旅之费，倍于他人，比抵家而囊将罄矣。如是者三十余年，积书数万册，乃筑此静坐斋以藏之。斋三楹，南向、北向者亦三楹。斋之后层楼三楹，以国朝御制、钦定、御批诸书藏于楼之中央。楼之东西两楹，凡各家校刊之十三经与夫历代经解、五经总义、四书、小学之类皆附焉。斋之中，则历代诸子，凡儒家、墨家、医家、兵农家、刑法家与夫天文、算法、术数、谱录、小说之类皆附焉。北向三楹，则历代正集、别集、总集、诗文评选、词曲评选之类皆附焉。登斯斋者，如访酉阳之逸典，如发宛委之遗文，如紬金匮石室之藏，如探天禄、兰台之秘，展阅之下，不禁有观止之叹也。

　　姚姬传自谓生平亦有此好，以收藏少，又不能多携行箧，在旅馆，必借观于人。而桐桥又喜假与姚，因子至其斋，或检某书，或检某故事，桐桥告其子曰：「在某架某部第几册第几卷。」不差毫发。盖桐桥之书，皆亲自校订，丹黄并下，故能熟记若此。至其装潢之制，每册厚过寸余，每册之跟，自书精楷以表之，翻阅既久，犹一无所损也。

　　成亲王藏书于诒晋斋成亲王永瑆藏书于其邸之诒晋斋，以经史子集次其目，题以长句云：「锦轴牙签富自夸，深居也说积书家。空巢未肯从东野，拈买犹须叹浣花。检处荧荧银烛短，收时故故玉琴斜。甄琛博物伊何有，政可惭人惠子车。」其所藏宋本《梦溪笔谈》，有「皇十一子诒晋斋印」朱记，宋刻温公《书仪》，有「永瑆私印」、「皇子永瑆之印」朱记。王为高宗第十一字。

　　果恭亲王富藏书果恭亲王，名弘瞻，世宗第七子，富藏书。幼受业于沈文悫公德潜，善诗词.嗣王允礼亦工词翰。其后书亦散佚。宝名堂周氏尝购得果王书二千余套，列架而陈之。其书装潢精丽，皆钤图记。

　　孙退谷藏元板《春秋纂例》，有「果亲王府图籍」朱文方印、「果亲王点定」朱文长印；又元版《南史》，有「果亲王府图记」朱文长印。

　　法时帆藏书于梧门书屋法时帆居京师厚载门北，有诗龛及梧门书屋，藏书数万卷，莳竹数百本，寒声疏影，翛然如在岩壑间.嘉庆某岁正月，时帆至琉璃厂，于庙市书摊买宋、明实录一大捆，虽不全，实秘本也。又得宋、元人各集，皆自《永乐大典》采入《四库》者。宋集三十二种，统计八百二十三卷。外附《卢山集》五卷，元董嗣杲撰，《英溪集》一卷，不着撰者姓氏。书写不工，似为未及校对之本。有人许易二千金，时帆靳弗予也。

　　阿某藏宋板韵宝嘉庆时，内务府孝廉阿某家曾藏宋版《韵宝》一函，每字皆分真草，前后无序跋，惟有监修、校刊二衔名，一名陈汶，一名赵与懃。

　　倪迂村藏书于江上云林阁望江倪迂村教授模居大雷岸，其读书之草堂，距家三里，正面建德诸山，屋旁即雷港也，洪稚存以「二水山房」颜之。草堂后小阁七间，积书至五万卷，金石千余卷。

　　嘉庆丁巳，迂村曾有《经锄堂各架藏书序》。庚申，构江上云林阁，庋书十二厨.尝自谓弱冠时，江乡僻壤，闻见无多。年三十一，入都，每见宋、元善本，不惜重价购之。教习官学时，与洪稚存、孙渊如诸人交，得秘本，必假以雠校。其在京师也，琉璃厂载籍甫到，辄购之，赢六万余卷。及官凤阳教授十二年，所积益多。

　　汪孟慈藏书于周玉齐金汉石之馆汪容甫晚而得子喜荀，即孟慈太守初名喜孙者是也。虑其为俗学所囿，乃自次其藏书数万卷畀之。所藏处曰周玉齐金汉石之馆，中有宋本《毛诗》。

　　陈仲鱼藏书于向山阁陈仲鱼征君鳣于嘉庆丙辰举孝廉方正，戊午中举人。生平专心训诂之学，尝与钱竹汀、翁覃溪、段懋堂抽甲库之秘，质疑问难以为乐。晚客吴门，闻黄荛圃百宋一廛之九经、三传多异本，于是欣然定交，互携宋钞、元刻，往复易校，疏其异同，精审确凿，其功与考定石经无以异。暮年归隐紫薇讲舍，手自钞撮成书，凡十有九篇，署曰《经籍跋文》。其藏书之处曰向山阁.袁绶阶藏书于红蕙山房吴县袁绶阶上舍廷寿居苏州枫桥五研楼，蓄书万卷，皆宋椠、元刻，秘籍精钞.暇日坐楼中，甲乙校雠，丹黄不去手。旋得徐健庵尚书留植于金氏听涛阁之红蕙，种之阶前，因名其室曰红蕙山房，四方名流，莫不拏丹过访.性好读书，不治生产，坐是中落，奔走江、浙间，年四十有七而卒。

　　许周生藏书于鉴止水斋许周生兵部宗彦寡嗜好，惟喜购异书，不惜重价，藏弆满楼。于书无所不读，实事求是，旁及道经、释典、名物、象数，必殚其奥而后已。其藏书之室曰鉴止水斋.顾涧薲喜校书元和顾广圻，字千里，以字行，号涧薲.喜校书，皆有依据，绝不凿空。其持论，谓凡天下书皆当以不校校之，盖深有取于邢子才「日思误书更是一适」语也，因自号思适居士。

　　涧薲尝语黄荛圃主政丕烈曰：「有宋刻《鉴诫录》，为程念鞠豪夺以去，此事逾二十年矣。念鞠秘不示人，余虽识念鞠，未便索观也。近念鞠宦游江西，家中书籍大半散佚，惟此书尚宝藏。余谋之书贾之素与往来者，久而始得其书，索白镪三十金。余爱之甚，易以番钱三十三圆.书计五十七叶，题跋一叶，以叶论钱，每叶四钱六分，宋刻书之贵，可云贵甚。而余好宋刻书之痴，可云痴绝矣。」时嘉庆甲子正月也。

　　黄石泉藏书于五桂楼嘉庆时，余姚黄石泉居南乡之山中，生平酷爱书籍，于故居之前，拓地建五桂楼以藏书。书凡六万卷，储以二十大厨.尝勖其子孙曰：「黄氏经籍，子孙是教。鬻与假人，即为不孝。」然又曰：「后世子姓能读楹书者，可登楼展视。或海内好事有愿窥秘册欲偕登者，亦听之。」

　　童佛庵所得书有佳本童铨，字佛庵，仁和诸生。家北郭，贫无余资.性爱古，市集门摊，时时搜访，所得颇有佳本。藏名人小像，多至数十人。有一素册为蠧鱼所蚀，其凿空处，皆肖蝶形，殆天巧也，郭频伽尝以《齐天乐》词写之。年七十余，赋诗而逝，有「化魂愿化庄周蝶，只恋书香不恋花」句。

　　陈兰邻藏书于带经堂《带经堂书目》五卷，陈兰邻大令征芝纪所藏书也。陆存斋观察心源至闽，访陈氏后人，仅得张清子《周易纂注》、金仁山《尚书注》、杨仲良《长编纪事本末》三书，余皆不可得。其孙星村亦畧知书，询以各种秘册，则云：「最秘之本，先人尝别储一楼，为虫蚀尽，或当在其中。」周季贶大守谓《书目》为星村所伪造，然如《梁溪集》、《玉堂集》等，皆注明藏印及序人姓名，恐非伪造也。

　　陆香圃藏书于寓赏楼萧山陆香圃，名芝荣.居寓赏楼，多藏书，钞影善本之富，嘉庆朝为第一。盖不惜工赀，四方书贾，云集辐辏，故插架初印之元、明板本，所藏乃遂多。

　　阮文达建灵隐书藏嘉庆己巳，杭州刻朱文正公、翁覃溪、法时帆诸集，覃溪寓书于紫阳院长石琢堂曰：「为我置《复初斋集》一部于灵隐.」时阮文达官浙，乃与同人议曰：「史迁之书，藏之名山，副在京师；白少傅分藏其集于东林诸寺；孙洙得《古文苑》于佛龛，皆因宽闲远僻之地，可传久也。今盍使凡愿以其所著、所刊、所写、所藏之书藏灵隐者，皆裒之，其为藏也大矣」。乃于大悲阁后造木厨，以唐人「鹫岭郁岧峣」诗字编为号，送云林寺玉峯、偶然二僧，簿录管钥之。

　　阮文达建焦山书藏嘉庆癸酉春，阮文达转漕于扬子江口，焦山诗僧借庵、巨超、翠屏洲诗人王柳村，豫至瓜洲舟次，论诗之暇，及藏书事，遂议于焦山立书藏。以《瘗鹤铭》「相此胎禽」七十四字编号，属借庵簿录管钥，一如灵隐.周玉井藏书于著书斋周莲，字同子，一字芚兮，号玉井，又号松霭，晚号黍谷居士。多藏书，所居曰著书斋，终岁不扫除，凝尘满室，插架环列，卧起其中者三十余年。一日，青镇鲍渌饮、新仓吴兔床过访之，谈及宋刻陶诗真本，序末标汤汉，谓不知何许人。玉井便拍案称好书，且告以《宋史》有传，《文献通考》著录。渌饮爽然若失。玉井乃叩以陶集携行箧否，则答云：「送海盐张芑堂矣。」重午，即从芑堂借观.芑堂见书破碎，而装面用金粟笺，疑为秘册，索还甚急。赖张佩兼调停，出叶元卿梦笔生花大圆墨重一斤者易之，阅两年而议始定。

　　玉井既得宋刻陶诗，乃与宋刻礼书并储一室，颜之曰礼陶斋，秘不示人，欲以殉葬。其缄于陶诗之印，有「周春松霭」、「海宁周氏家藏」、「著书斋」、「松声山房」、「子孙世昌」、「自谓是羲皇上人」、「内乐村农」等印。

　　严铁桥藏书于芳椒堂乌程严元照，字久能，号铁桥，县学生。居苕溪芳椒堂，富收藏，聚书数万卷，多宋、元椠本。

　　铁桥年及冠，即好宋椠书。杭州汪氏藏宋椠本二十册，索值五百金，爱甚，必欲得之。求之急，索直廿六万钱.议既定，顾无从得钱，乃尽卖家所有书，得钱畀之。书癖之名，遂播于一时.铁桥尝购得宋张洽《春秋集传》，钱广伯为之作缘，与朱朗斋明经往来书札，皆议价值之多寡。朗斋覆广伯云：「敝居停汪九先生宋板《春秋》一书，当时置本，实系七折钱六十两，前需二百金，不为过多。此书虽缺，究属久佚之遗经，较寻常宋元板书，差为珍重。今读严先生来谕谆谆，意殊可感。若必执意昂价，是属市道，非所以待有道也。但照七折钱六十两之数，断不可少，势不能使九先生亏本以曲从耳。」又复广伯云：「书籍流传，除《兔园册子》外，皆无益于举业者。必谓有益于举业而后当出价购求，而后当宝爱，此语而出自严先生之口，立言为失体矣。要而言之，此书在汪九先生从二百金之价让至六十金，已属减无可减.在严先生从十六千之价加至三十五千，亦属增无可增。今为折中之论，劝严先生再出三千五百文，足成五十五两之数。是否有当，伏乞裁定。」

　　铁桥尝书宋本《北周书》后云：「宋监本书，虽大板厚纸，有漫漶损缺处，非余所爱重者。偶检《贺兰祥传》，其篇末多出今本六十余字。书贵宋、元本者，非但古色古香，阅之爽心豁目也，即使烂坏不全，鲁鱼弥望，亦仍有绝佳处，略读始能知之。」

　　其姬人张秋月，初字香怜，夙工文艺，体弱善病，幼为长洲嵇文恭公璜家婢。铁桥娶于嵇，遂从嫁。乃援「十六观经，戒香熏修」之语，为之改字曰香修，令掌家藏图史，暇时助之校书，凡简端钤「香修」小印，即其手校者也。孙渊如尝于其所藏《集验医方》之简端见之。

　　鲍渌饮藏书于知不足斋鲍廷博，字以文，号渌饮，本歙人，以商籍生员寄居杭州，后徙桐乡青镇之杨树湾，遂为桐乡人。家富藏书，尤喜搜罗散佚。乾隆时开四库馆，献书七百种，钦颁《图书集成》。旋刻秘籍数百种，曰《知不足斋丛书》，进呈乙览，宸翰赐题卷首，有「知不足斋奚不足，渴于书籍是贤乎」句。嘉庆癸酉，复以进书，蒙仁宗赏给举人。

　　渌饮之先人筑室储书，取戴记「学然后知不足」之义，以颜其斋.及读先人遗经，益增广之，即藏书处也。每一过目，即能记其某卷某叶某讹字。有持书来问者，不待翻阅，见其版口，即曰：「此某氏版，某卷刊讹若干缾。」历历不爽。

　　渌饮有子曰士恭，复沈酣不倦，字之曰志祖。盖嗜书累叶，如其家者，可谓难矣。干、嘉之交，近自嘉禾、吴兴，远自大江南北，客有旧藏钞刻异本求售于杭者，必先过渌饮之门.或远不可致，则邮书求之。浙东西诸藏书家，若赵氏小山堂、汪氏振绮堂、吴氏缾花斋、汪氏飞鸿堂、孙氏寿松堂、郑氏二老阁、金氏桐花馆，参合有无，互为借钞.至先哲后人家藏手泽，亦多假录。得则狂喜，如获重货，不得，虽积思累岁月不休。朱文藻馆于振绮堂十余年，借钞之书，皆检集渌饮所刻书，尝预点勘，同嗜好，共甘苦，渌饮以为知之深者，莫朱若也。

　　渌饮性宽厚，笃于戚友，有贫乏者，必周恤之。稍有蓄积，为刊书所罄。或遇未见之书，必典衣购之。友朋之贫而好学者，每以全部丛书赠之。浙江书肆以丛书与各种秘书售人，约不时偿价，有负至数十金者，察其贫，不索也。

　　周香岩识古书黄荛圃买书，得萃古斋所让《吴志》宋椠本，始犹惜是未全之书，及阅其目录，牒文，自一卷王十卷，分为上衭，十一卷至二十卷，分为下衭，　载中书门下牒一通，乃知此书非不全者，汲古，述古两家书目，皆载有《吴志》二十卷，特世人不知耳。明日，访海宁陈仲鱼，借其津逮舫，同至水月亭，访周香岩.香岩识古书，为当时巨擘，曰：「此为专刻无疑。未见书之必归于读未见书斋，何巧乃尔。」相与谈笑而别.嘉庆壬申五月十一日，为荛圃五十初度，香岩以所藏有翰林国史院官书朱印之《姚少监文集》为寿，札云：「尚是宋版宋印，且有元官印可宝，聊以当祝。」香岩喜藏书，及年已逾七十，知有同嗜，踪迹甚密，每购一书，必往借所藏秘本以证之。香岩，名锡瓒，一号漪塘，居苏州阊门外马铺桥。

　　周谢盦藏书多善本吴中藏书之富，以朱氏、黄氏为最，而枫江周氏足与之垺。若研六居士周谢盦者，自其尊人漪塘已癖好聚书，以故家多善本，钱辛楣、段茂堂常与过从借阅。传至谢盦，好之弥笃，丹黄校勘，无间寒暑。久之，家中落，宋、元椠本及精钞秘本，渐为豪者饵去矣。

　　黎雪楼多蓄典籍黎雪楼归自桐乡，多蓄典籍。郑子尹以甥行学于舅家。嘉庆己卯，自天旺依其外祖静弼于斤竹溪上，读书恒达旦夕，肘不离案，衣不解带。瓮安赵禹门孝廉本敖赠句云：「人因好读老，家为买书贫。」

　　黄荛圃藏书于士礼居本朝南北收藏家，其于古书面目，版本，源流深知笃嗜者，颇不乏人，要必以黄荛圃为巨擘焉。自潘文勤搜刻士礼居题跋于始，江建霞又为续刊，编辑年谱，好古之家，得其校本，竟同宋元同珍。其手跋诸本，不下二十余部，皆文勤，建霞所未刊者。又于影宋钞本《蔡中郎集》，有一小印曰「承之」，与丕烈印并列，亦文勤，建霞所未知。荛圃多记吴下故家聚散之缘，与一时经眼之录，闻其手稿，为归安陆心源所得，仪顾堂题跋多本其语，陆因之靳不示人，荛圃此书，同有休宁河渠之厄矣。

</div>
    <div class="pagination">
<a href="清稗类钞_page172.html">上一页</a><span>...</span><a href="清稗类钞_page168.html">168</a><a href="清稗类钞_page169.html">169</a><a href="清稗类钞_page170.html">170</a><a href="清稗类钞_page171.html">171</a><a href="清稗类钞_page172.html">172</a><span class="current-page">173</span><a href="清稗类钞_page174.html">174</a><a href="清稗类钞_page175.html">175</a><a href="清稗类钞_page176.html">176</a><a href="清稗类钞_page177.html">177</a><a href="清稗类钞_page178.html">178</a><span>...</span><a href="清稗类钞_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
