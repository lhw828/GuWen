<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 44 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 44 页/共 74 页
  </h1>
  <div class="content">
   赋然后于济河西归报于庙乃税马于华山税
　　牛于桃林马弗复乘牛弗复衅鼓旗甲兵藏之
　　府库终身不复用此武王之徳也故周明堂外
　　戸不闭示天下不藏也唯不藏也可以守至藏
　　武王胜殷得二虏而问焉曰若国有妖乎一虏
　　对曰吾国有妖昼见星而夭雨血此吾国之妖
　　也一虏对曰此则妖也虽然非其大者也吾国
　　之妖甚大者子不听父弟不听兄君令不行此妖之大者也武王避席再拜之此非贵虏也贵其言也赵襄子攻翟胜老人中人使使者来谒之襄子方
　　食搏饭有忧色左右曰一朝而两城下此人之
　　所以喜也今君有忧色何襄子曰江河之大也
　　不过三日飘风暴雨日中不须臾今赵氏之徳
　　行无所于积一朝而两城下亡其及我乎孔子闻之曰赵氏其昌乎夫忧所以为昌也而喜所以为亡也胜非其难者也持之其难者也贤主以此
　　持胜故其福及后世齐荆呉越皆尝胜矣而卒
　　取亡不达乎持胜也唯有道之主能持胜孔子
　　之劲举国门之闗而不肯以力闻墨子为守攻
　　公输般服而不肯以兵加善持胜者以术彊
　　弱
　　不可恃【二则附】
　　管子枢言篇　凡国之亡也以其长者也人之
　　自失也以其所长者也故善游者死于梁池善射者死于中野食属于食治属于事无善事而有善治者自古及今未尝之有也
　　或谓魏王曰昔曹恃齐而轻晋齐伐厘莒而晋人亡曹缯恃齐而轻越齐和子乱而越人亡缯郑恃魏以轻韩魏伐榆闗而韩氏亡郑原恃秦翟以轻晋秦翟年谷大凶而晋人亡原中山恃齐魏以轻赵齐魏伐楚而赵亡中山此五国所以亡者皆有所恃也非独此五国为然而已也天下之亡国皆然矣夫国之所以不可恃者多其变不可胜数也或以政教不修上下不辑而不可恃者或有诸侯邻国之虞而不可恃者或以年谷不登畜积竭尽而不可恃者或化于利比于患臣以此知国之不可必恃也今王恃楚之强而信春申君之言以是賔秦而乆不可知即春申君有变是王独受秦患也即王有万乗之国而以一人之心为命也臣以此为不完愿王之熟计之也
　　轻敌【二则　骄兵二则并】
　　秦昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟尝芒卯之贤帅强韩魏之兵以伐秦犹无内寡人何也今以无能之如耳魏齐帅弱韩魏以攻秦其无柰寡人何亦明矣中期堆琴对曰王之料天下过矣昔者六晋之时智氏最强灭破范中行又帅韩魏以围赵襄子于晋阳决晋水以灌晋阳城不沈者三板耳智伯出行水韩康子御魏桓子骖乘智伯曰始吾不知水之可亡人之国也乃今知之汾水利以灌安邑绛水利以灌平阳魏桓子肘韩康子康子履魏桓子蹑其踵肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也
　　或谓秦王曰臣窃惑王之轻齐易楚而卑畜韩也臣闻王兵胜而不骄霸主约而不忿胜而不骄故能服世约而不忿故能从邻今王广徳魏赵而轻失齐骄也战胜宜阳不恤楚交忿也骄忿非霸王之业也臣窃为大王虑之而不取也诗云靡不有初鲜克有终故先王之所重者唯终与始何以知其然也昔智伯瑶残范中行围晋阳卒为三家笑吴王夫差栖越于防稽胜齐于艾陵为黄池之遇无礼于宋遂为勾践禽死梁君伐楚胜齐制韩赵之兵驱十二诸侯以朝天子于孟津后子死身布冠而拘于秦三者非无功也能始而不能终也今王破宜阳残三川而使天下之士不敢言雍天下之国徙两周之疆而世主不敢窥阳侯之塞取黄棘而韩楚之兵不敢进王若能为此尾则三王不足四五霸不足六王若不能为此尾而有后患则臣恐诸侯之君河济之士以王为吴智之事也诗云行百里者半于九十此言末路之难今大王皆有骄色以臣之心观之天下之事依世主之心非楚受兵必秦也何以知其然也秦人援魏以拒楚楚人援韩以拒秦四国之兵敌而未能复战也齐宋在绳墨之外以为权故曰先得齐宋者伐秦秦先得齐宋则韩氏铄韩氏铄则楚孤而受兵也楚先得之则魏氏铄魏氏铄则秦孤而受兵矣若随此计而行之则两国者必为天下笑矣
　　楚屈瑕伐罗鬭伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也楚子使頼人追之不及莫敖使狥于师曰谏者有刑及鄢乱次以济遂无次且不设备及罗罗与卢戎两军之大败之莫敖缢于荒谷羣帅囚于冶父以听刑楚子曰孤之罪也皆免之
　　秦师将袭郑过周北门左右免胄而下超乘者三百乘王孙满观之言于王曰秦师必有谴王曰何故对曰师轻而骄轻则寡谋骄则无礼无礼则脱寡谋自防入险而脱能无败乎秦师无讁是道废也是行也秦师还晋人败诸殽获其三帅丙术视【骄兵二则并】
　　纵敌【四则附】
　　吴王夫差败越于夫椒报檇李也遂入越越子以甲楯五千保于防稽使大夫种因吴大宰嚭以行成吴子将许之伍贠曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今吴不如过而越大于少康或将丰之不亦难乎句践能亲而务施施不失人亲不弃劳与我同壤而世为仇雠于是乎克而弗取将又存之违天而长冦雠后虽悔之不可食已姬之衰也日可俟也介在蛮夷而长冦雠以是求伯必不行矣弗听退而告人曰越十年生聚而十年教训二十年之外吴其为沼乎三月越及吴平吴入越不书吴不告庆越不告败也　吴王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉申胥谏曰不可许也夫越非实中心好吴也又非慑畏吾甲兵之彊也大夫种勇而善谋既还玩吴国于股掌之上以得其志夫固知君王之葢威以好胜也故婉约其辞以从逸王志使滛乐于诸夏之国以自伤也使吾甲兵钝民人离落而日以憔悴然后安受吾烬夫越王好信以爱民四方归之年谷时熟日长炎炎及吾犹可以战为虺弗摧为蛇将若何吴王曰大夫奚隆于越越曽足以为大虞乎若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也吴王乃许之荒成不盟　吴王夫差既许越成乃大戒师徒将以伐齐申胥进谏曰昔天以越赐吴而王弗受夫天命有反今越王句践恐惧而改其谋舍其愆令轻其征赋施民所善去民所恶身自约也裕其众庶其民殷众以多甲兵譬越之在吴也犹人之有腹心之疾也夫越王之不忘败吴于其心也戚然服士以伺吾间今王非越是图而齐鲁以为忧夫齐鲁诸疾疥癣也岂能渉江淮而与我争此地哉将必越实有吴土王盍亦鉴于人无鉴于水昔楚灵王不君其臣箴谏以不入乃筑台于章华之上阙为石郭陂汉以象帝舜罢楚国以间陈蔡不修方城之内逾诸夏而图东国三歳于沮汾以服吴越其民不忍饥劳之殃三军叛王于干谿王亲独行屏营傍偟于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以墣而去之王觉而无见也乃匍匐将入棘闱不纳乃入芋尹申亥氏焉王缢申亥负王以归而土埋之其室此志也岂遽忘于诸侯之耳乎今王既变鮌禹之功而髙髙下下以罢民于姑苏天夺吾食都鄙荐饥今王将狠天而伐齐夫吴民离矣体有所倾譬如羣兽然一个负矢将百羣皆奔王其无方收也越人必来袭我王虽悔之其犹有及乎王弗听十二年遂伐齐齐人与战于艾陵齐师败绩吴人有功吴王夫差既胜齐人于艾陵乃使行人奚斯释言于齐曰寡人帅不腆吴国之役遵汶之上不敢左右唯好之故今大夫国子兴其众庶以犯猎吴国之师徒天若不知有辠则何以使下国胜　吴王将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也吴其亡乎三年其始弱矣盈必毁天之道也
　　无备【五则附】
　　晋矦使申公巫臣如吴假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可已也
　　楚灵王即位欲为霸防诸矦使椒举如晋求诸矦椒举致命曰寡君使举曰君有恵赐盟于宋曰晋楚之从交相见也以歳之不易寡人愿结驩于二三君使举请间君若茍无四方之虞则愿假宠以请于诸矦晋君欲勿许司马矦曰不可楚王方侈天其或者欲盈其心以厚其毒而降之罚未可知也其使能终亦未可知也唯天所相不可与争君其许之修徳以待其归若归于徳吾犹将事之况诸矦乎若适滛虐楚将弃之吾谁与争公曰晋有三不殆其何敌之有国险而多马齐楚多难有是三者何向而不济对曰恃马与险而虞隣之难是三殆也四岳三涂阳城大室荆山终南九州之险也是不一姓冀之北土马之所生也无兴国焉恃险与马不足以为固也从古以然是以先王务徳音以享神人不闻其务险与马也或多难以固其国开其疆土或无难以防其国失其守宇若何虞难齐有仲孙之难而获桓公至今頼之晋有里克之难而获文公是以为盟主卫邢无难狄亦防之故人之难不可虞也恃此三者而不脩政徳亡于不暇有何能济君其许之纣作滛虐文王恵和殷是以霣周是以兴夫岂争诸矦哉乃许楚灵王遂为申之防与诸侯伐呉起章华之台为干谿之役百姓罢劳怨怼于下羣臣倍畔于上公子弃疾作乱灵王亡逃卒死于野故曰晋不顿一防而楚人自亡司马侯之谋也
　　梁矦景攻歴阳太守庄鐡以城降因説景曰国家承平嵗久人不习战闻大王举兵内外震骇宜乘此际速趋建康可兵不血刅而成大功若使朝廷徐得为备内外小安遣羸兵千人直据采石大王虽有精甲百万不得济矣景乃留郭骆守歴阳以鐡为导引兵临江江上镇戍相次啓闻武帝问讨景之防于都官尚书羊侃侃请以二千人急据采石令邵陵王袭取寿阳使景进不得前退失巢宂乌合之众自然瓦解朱异曰景必无渡江之志遂寝其议乃以临贺王正徳都督京师诸军事屯丹阳郡正徳遣大船数十艘诈称载荻宻以济景景自横江济于采石有马数百匹兵八千人是夕朝廷始命戒严
　　隋军临江陈后主诏以散骑常侍周罗睺都督巴峡縁江诸军事以拒之杨素引舟师下三峡军至流头滩将军戚昕以青龙百余艘兵数千人守狼尾滩地势险峭隋人患之素曰胜负大计在此一举若昼日下船彼见我虚实滩流迅激制不由人则吾失其便不如以夜掩之素亲帅黄龙数千艘衔枚而下遣王长袭引步卒自南岸撃昕别栅大将军刘仁恩帅甲骑自北岸趣白沙撃之昕败走素帅水军东下舟舻被江旌甲曜日素坐平乘大船容貌雄伟陈人望之皆惧曰清河公即江神也江濵镇戍闻隋军将至相继奏闻施文庆沈客卿并抑而不言及隋军临江间谍骤至长城公从容谓侍臣曰王气在此齐兵三来周师再来无不摧败彼何为者邪都官尚书孔范曰长江天堑古以为限隔南北今日虏军岂能飞渡邪边将欲作功劳妄言事急长城公以为然故不为深备奏伎纵酒赋诗不辍
　　柴绍与吐谷浑战为其所围虏乘髙射之矢下如雨绍遣人弹胡琵琶二女子对舞虏怪之驻弓矢相与聚观绍察其无备濳选精骑出虏陈后击之虏大溃
　　唐昭宗时崔假朱全忠兵力以诛宦官全忠既破李茂贞并吞关中威震天下遂有簒夺之志惧与全忠外虽亲厚私心渐异乃谓全忠曰长安宻迩茂贞不可不为守御之备六军十二卫但有空名请召募以实之使公无西顾之忧全忠知其意曲从之隂使麾下壮士应募以察其变不之知与郑元规等缮治兵仗日夜不息及朱友偏死全忠益疑且欲迁天子都洛恐立异宻令宿卫都指挥使朱友谅以兵围崔第杀及郑元规陈班并所亲厚者
　　经济类编卷六十五
　　钦定四库全书
　　经济类编卷六十六
　　明　冯琦冯瑗　撰
　　武功类十二
　　请救【八则　恤邻并】
　　穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿鴈之卒章宣子曰匃在此敢使鲁无鸠乎伍贠与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莾使下臣告急曰夷徳无厌若邻于君疆场之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莾未获所伏下臣何敢即安立依于庭墙而哭日夜不絶勺饮不入口七日秦哀公为之赋无衣九顿首而坐秦师乃出邾茅夷鸿以束帛乘韦自请救于呉曰鲁弱晋而逺呉冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君图之呉子从之齐攻鲁子贡见哀公请求救于呉公曰奚先君宝之用子贡曰使呉责吾宝而与我师是不可恃也于是以杨干麻筋之弓六往子贡谓呉王曰齐为无道欲使周公之后不血食且鲁赋五百邾赋三百不识以此益齐呉之利与非与呉王惧乃兴师救鲁诸侯曰齐伐周公之后而呉救之遂朝于呉
　　汉闗宠破北虏围栁中上书求救章帝新即位乃诏公卿防议司空第五伦以为不宜救司徒鲍昱议曰今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为冦陛下将何以使将又二部兵人裁各数千匈奴围之厯旬不下是其寡弱尽力之効也可令敦煌酒泉太守各将精骑二千多其幡帜倍道兼行以赴其急匈奴疲极之兵必不敢当四十日间足还入塞帝然之狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢【以下恤邻三则并】晋人伐邢齐桓公将救之鲍叔曰大蚤邢不亡晋不敝晋不敝齐不重且夫扶危之功不如存亡之徳大君不如晚救之以敝晋齐实利待邢亡而复存之其名实美桓公乃弗救晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役
　　袭国【五则】
　　秦人入滑及滑郑商人高将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑爲従者之淹居则具一日之积行则备一夕之卫且使遽告于郑郑穆公使视客舘则束载厉兵秼马矣使皇武子辞焉曰吾子淹乆于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何子奔齐逢孙孙奔宋孟明曰郑有备矣不可冀也攻之不克围之不继吾其还也灭滑而还
　　吴赤市使于智氏假道于卫寗文子具纻絺三百制将以送之大夫豹曰吴虽大国也不壤交假之道则亦敬矣又何礼焉寗文子不聴遂致之吴赤市至于智氏既得事将归吴知伯命造舟为梁吴赤市曰吾闻之天子济于水造舟为梁诸侯维舟为梁大夫方舟方舟臣之职也且敬太甚必有故使人视之视则用兵在后矣将以袭卫呉赤市曰卫假吾道而厚赠我我见难而不告是与为谋也称疾而留使人告卫卫人警戒知伯闻之乃止智伯欲袭卫乃佯亡其太子顔使奔卫南文子曰太子顔之为其君子也甚爱非有大罪也而亡之必有故然人亡而不受不祥使吏逆之曰车过五乘慎勿内也智伯闻之乃止智伯欲袭卫故遗之乘马先之一璧卫君大悦酌酒诸大夫皆喜南文子独不喜有忧色卫君曰大国礼寡人寡人故酌诸大夫酒诸大夫皆喜而子独不喜有忧色者何也南文子曰无方之礼无功之赏祸之先也我未有往彼有以来是以忧也于是卫君乃修梁津而拟边城智伯闻卫兵在境上乃还
　　赵简子使人以明白之乘六先以一璧为遗于卫卫叔文子曰见不意可以生故此小之所以事大也今我未以往而简子先以来必有故于是斩林除围聚敛蓄积而后遣使者简子曰吾举也为不可知也今既已知之矣乃辍围卫也
　　反间【八则　嫁祸并】
　　戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄滛阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此眞圣人之治也于是缪公退而问内史廖曰孤闻隣国有圣人敌国之忧也今由余贤寡人之害将奈之何内史廖曰戎王处辟匿未闻中国之声君试遗其女乐以夺其志爲由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐传器而食问其地形与其兵埶尽詧而后令内史廖以女乐二八遗戎王戎王受而説之终年不还于是秦乃归由余由余数谏不聴缪公又数使人间要由余由余遂去降秦缪公以客礼礼之问伐戎之形三十七年秦用由余谋伐戎王益国十二开地千里遂霸西戎
　　秦王欲见顿弱顿弱曰臣不义不叅拜王能使臣无拜则可矣不即不见也秦王许之于是顿子曰天下有有其实而无其名者有无其实而有其名者有无其名又无其实者王知之乎王曰弗知顿子曰有其实而无其名者商人是也无把铫推耨之劳而有积粟之实此有其实而无其名者也无其实而有其名者农夫是也解冻而耕暴背而耨无积粟之实此无其实而有其名者也无其名又无其实者王乃是也已立为万乘无孝之名以千里养无孝之实秦王悖然而怒顿弱曰山东战国有六威不掩于山东而掩于母臣窃为大王不取焉秦王曰山东之战国可兼与顿子曰韩天下之咽喉魏天下之胷腹王资臣万金而游听之韩魏入其社稷之臣于秦即韩魏从而天下可图也秦王曰寡人之国贫恐不能给也顿子曰天下未尝无事也非従即横也横成则秦帝从成则楚王秦帝即以天下恭养楚王即王虽有万金弗得私也亦充军国之用矣秦王曰善乃资万金使东游韩魏入其将相北游于燕赵而杀李牧齐入朝四国毕从顿子之説也
　　秦攻韩围陉范睢谓秦昭王曰有攻人者有攻地者穰候十攻魏而不得伤者非秦弱而魏强也其所攻者地也地者人主所甚爱也人主者人臣之所乐为死也攻人主之所爱与乐死者鬭故十攻而弗胜也今王将攻韩围陉臣愿王之毋独攻其地而攻其人也王攻韩围陉以张仪为言张仪之力多且割地而以自赎于王几割地而韩不尽张仪之力少则王逐张仪而更与不如仪者市则王之所求于韩者尽可得也
　　天下之士合従相聚于赵而欲攻秦秦相应侯曰王勿忧也请令废之秦于天下之士非有怨也相聚而攻秦者以已有富贵耳王见大王之狗卧者卧起者起行者行止者止毋相与鬬者投之一骨轻起相牙者何则有争意也于是使唐雎载音乐予之五千金居武安高防相与饮谓邯郸人谁来取者于是其谋者固未可得予也其可得予者与之昆弟矣公与秦计功者不问金之所之金尽者功多矣今令人复载五千金随公唐雎行至武安散不能三千金天下之士大相与鬬矣　六国犹连鸡羣士如鬬狗所以虎狼秦张頥哆其口
　　张仪相秦谓昭雎曰楚无鄢郢汉中有所更得乎曰无有曰无昭过陈轸有所更得乎曰无所更得张仪曰为仪谓楚王逐昭过陈轸请复鄢郢汉中昭雎归报楚王楚王説之有人谓昭过曰甚矣楚王不察于名者也韩求相工陈借而周不听魏求相綦毋恢而周不聴何以也周曰是列县畜我也今楚万乗之强国也大王天下之贤王也今仪曰逐君与陈轸而王听之是楚自待不如周而仪重于韩魏之王也且仪之所行有功名者秦也所欲富贵者魏也欲为攻于魏必南伐楚故攻有道外絶其交内逐其谋臣陈轸夏人也习于三晋之事故逐之则楚无谋臣矣今君能用楚之众故亦逐之则楚众不用矣此所谓内攻之者也而王不知察今君何不见臣于王请为王使齐交不絶仪闻之其效鄢郢汉中必缓矣是昭雎之言不信也王必薄之
　　大梁人尉缭来説秦王曰以秦之彊诸侯譬如郡县之君臣但恐诸侯合从翕而出不意此乃智伯夫差湣王之所以亡也愿大王毋爱财物赂其豪臣以乱其谋不过亡三十万金则诸侯可尽秦王従其计
　　郑桓公将欲袭郐先问郐之辨智果敢之士书其名姓择郐之良臣而与之爲官爵之名而书之因爲设坛于门外而埋之衅之以猳若盟状郐君以为内难也尽杀其良臣桓公因袭之遂取郐
　　楚急攻絶汉甬道围汉王于荥阳城乆之汉王患之请割荥阳以西以和项王不聴汉王谓陈平曰天下纷纷何时定乎陈平曰项王为人恭敬爱人士之亷节好礼者多归之至于行功爵邑重之士亦以此不附今大王慢而少礼士亷节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指麾则定矣然大王恣侮人不能得防节之士顾楚有可乱者彼项王骨鲠之臣亚父钟离意龙且周殷之属不过数人耳大王诚能出捐数万斤金行反间间其君臣以疑其心项王为人意忌信谗必内相诛汉因举兵而攻之破楚必矣汉王以为然乃出黄金四万斤与陈平恣所为不问其出入陈平既多以金纵反间于楚军宣言诸将钟离昧等为项王将功多矣然而终不得裂地而王欲与汉为一以灭项氏而分王其地项羽果意不信钟离昧等项王既疑之使使至汉汉王为太牢具举进见楚使即佯惊曰吾以为亚夫使乃项王使复持去更以恶草具进楚使楚使归具以报项王项王果大疑亚父亚父欲急攻下荥阳城项王不信不肯聼亚父闻项王疑之乃怒曰天下事大定矣君王自为之愿请骸骨归归未至彭城疽发背而死
　　秦王谓公子他曰昔嵗殽下之事韩为中军以与诸侯攻秦韩于秦接境壤界其地不能千里展转不可约日者秦楚战于蓝田韩出鋭师以佐秦秦战不利因转与楚不固信盟唯便是从韩之在我心腹之疾吾将伐之何如公子他曰王出兵韩韩必惧惧则可以不战而深取割王曰善乃起兵一军临荥阳一军临太行韩恐使阳城君入谢于秦请効上党之地以为和令韩阳告上党之守靳黊曰秦起二军以临韩韩不能支今王令韩兴兵以上党入和于秦使阳言之太守太守其効之靳黊曰人有言挈瓶之智不失守器王则有令而臣失守虽王与子其亦猜焉臣请悉守以应秦若不能卒则死之韩阳趋以报王王曰吾始已诺于应侯矣今不与是欺之也乃使冯亭代靳黊冯亭守三十日阴使人请赵王曰韩不能守上党且以与秦其民皆不欲为秦而愿为赵今有城市之邑七十愿拜纳之于王惟王才之赵王喜召平阳君而告之曰韩不能守上党且以与秦其吏民不欲为秦而皆愿为赵今冯亭令使者以与寡人何如赵豹对曰圣人甚祸无故之利王曰人怀吾义何谓无故乎对曰秦蚕食韩氏之地中絶不令相通自以为坐受上党也且夫韩所以内赵者欲嫁其祸也秦被其劳而赵受其利虽强大不能得之于小弱而小弱顾能得之强大乎今王取之可谓有故乎且秦以牛田水通粮其死士皆列之于上地令严政行不可与战王自圗之王大怒曰夫用百万之众攻战逾年歴嵗未见一城也今不用兵而得城七十何故不为赵豹出王召赵胜赵禹而告之曰韩不能守上党今其守以与寡人有城市之邑七十二人对曰用兵逾年未见一城今坐而得城七十此大利也乃使赵胜往受地胜至曰敝邑之王使使者臣胜告太守有诏使臣胜谓曰请以三万户之都封太守千户封县令诸吏皆益爵三级民能相集者赐家六金冯亭垂涕而免曰是吾处三不义也为主守地不能死而以与人不义一也主内之秦不顺主命不义二也卖主之地而食之不义三也辞封而入韩谓韩王曰赵闻韩不能守上党今兵已取之矣韩告秦曰赵起兵取上党秦王怒令公孙起王齮以兵遇赵于长平【嫁祸一则并】
　　纵横【十三则】
　　蘓秦始将连横説秦惠王曰大王之国西有巴蜀汉中之利北有胡骆代马之用南有巫山黔中之限东有殽函之固田肥美民殷富战车万乘奋击百万沃野千里蓄积饶多地势形便此所谓天府天下之雄国也以大王之贤士民之众车骑之用兵法之教可以并诸侯吞天下称帝而治愿大王少留意臣请奏其効秦王曰寡人闻之毛羽不丰满者不可以高飞文章不成者不可以诛罚道徳不厚者不可以使民政教不顺者不可以烦大臣今先生俨然不逺千里而庭教之愿以异日蘓秦曰臣固疑大王之不能用也昔者神农伐补遂黄帝伐涿鹿而禽蚩尤尧伐驩兠舜伐三苗禹伐共工汤伐有夏文王伐崇武王伐纣齐桓任战而霸天下由此观之恶有不战者乎古者使车毂撃驰言语相结天下为一约从连横兵革不藏文士并饬诸侯乱惑万端俱起不可胜理科条既备民多伪态书防稠浊百姓不足上下相愁民无所聊明言章理兵甲愈起辩言伟服战攻不息繁称文辞天下不治舌敝耳聋不见成功行义约信天下不亲于是乃废文任武厚养死士缀甲厉兵効胜于战场夫徒处而致利安坐而广地虽古五帝三王五霸明主贤君常欲坐而致之其势不能故以战续之寛则两军相攻迫则杖防相撞然后可建大功是故兵胜于外义强于内威立于上民服于下今欲并天下凌万乘诎敌国制海内子元元臣诸侯非兵不可今之嗣主忽于至道皆惽于教乱于治迷于言惑于语沉于辩溺于辞以此论之王固不能行也説秦王书十上而説不行黒貂之裘敝黄金百斤尽资用乏絶去秦而归赢縢履蹻负书担囊形容枯槁面目黧黑状有愧色归至家妻不下絍嫂不为炊父母不与言蘓秦喟然叹曰妻不以我为夫嫂不以我为叔父母不以我为子是皆秦之罪也乃夜发书陈箧数十得太公隂符之谋伏而诵之简练以为揣摩读书欲睡引锥自刺其股血流至足曰安有説人主不能出其金玉锦绣取卿相之尊者乎期年揣摩成曰此真可以説当世之君矣于是乃摩燕乌集阙见説赵王于华屋之下抵掌而谈赵王大説封为武安君受相印革车百乘绵绣千纯白璧百双黄金万镒以随其后约従散横以抑强秦故蘓秦相于赵而关不通当此之时天下之大万民之众王侯之威谋臣之权皆欲决于蘓秦之防不费斗粮未烦一兵未战一士未絶一未折一矢诸侯相亲贤于兄弟夫贤人在而天下服一人用而天下从故曰式于政不式于勇式于廊庙之内不式于四境之外当秦之隆黄金万镒为用转毂连骑熿于道山东之国从风而服使赵大重且夫蘓秦特穷巷掘门桑户棬枢之士耳伏轼撙衔横歴天下庭説诸侯之主杜左右之口天下莫之伉将説楚王路过洛阳父母闻之清宫除道张乐设饮郊迎三十里妻侧目而视侧耳而聴嫂蛇行匍伏四拜自跪而谢蘓秦曰嫂何前倨而后卑也嫂曰以季子位尊而多金蘓秦曰嗟乎贫穷则父母不子富贵则亲戚畏惧人生世上势位富厚盖可以忽乎哉
　　秦方诛商鞅疾辩士弗用蘓秦乃东之赵赵肃侯令其弟成为相号奉阳君奉阳君弗説之去游燕嵗余而后得见説燕文侯曰燕东有朝鲜辽东北有林胡楼烦西有云中九原南有嘑沱易水地方二千余里带甲数十万车六百乘骑六千匹粟支数年南有碣石鴈门之饶北有枣栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯寇被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不犯寇也且夫秦之攻燕也逾云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也号出令不至十日而数十万之军军于东垣矣渡嘑沱渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西迫彊楚南近齐齐赵彊国也子必欲合从以安燕寡人请以国从于是资蘓秦车马金帛以至赵而奉阳君已死即因説赵肃侯曰天下卿相人臣及布衣之士皆高贤君之行义皆愿奉教陈忠于前之日乆矣虽然奉阳君妬君而不任事是以賔客游士莫敢自尽于前者今奉阳君捐舘舎君乃今复与士民相亲也臣故敢进其愚虑窃为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也愿君慎勿出于口请别黒白所以异隂阳而已矣君诚能聴臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军擒将而求也封侯贵戚汤武之所以放弑而争也今君高拱而两有之此臣之所以为君愿也今大王与秦则秦必弱韩魏与齐则齐必弱楚魏魏弱则割河外韩弱则效宜阳宜阳效则上郡絶河外割则道不通楚弱则无援此三防者不可不孰计也夫秦下轵道则南阳危刼韩包周则赵氏自操兵据卫取淇卷则齐必入朝秦秦欲已得乎山东则必举兵而向赵矣秦甲渡河逾漳据畨吾则兵必战于邯郸之下矣此臣之所为君患也当今之时山东之建国莫彊于赵赵地方二千余里带甲数十万车千乘骑万匹粟支数年西有常山南有河漳东有清河北有燕国燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之傅国都而止韩魏不能支秦必入臣于秦秦无韩魏之规则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乘卒不过三万立为天子诚得其道也是故明主外料其敌之彊弱内度其士卒贤不肖不待两军相当而胜败存亡之机固已形于胷中矣岂揜于众人之言而以防防决事哉臣窃以天下之地图案之诸侯之地五倍于秦料度诸侯之卒十倍于秦六国为一并力西乡而攻秦秦必破矣今西面而事之见臣于秦夫破人之与见破于人也臣人之与见臣于人也岂可同日而论哉夫衡人者皆欲割诸侯之地以予秦秦成则高台榭美宫室聴竽瑟之音前有楼阙轩辕后有长姣美人国被秦患而不与其忧是故夫衡人日夜务以秦权恐愒诸侯以求割地故愿大王孰计之也臣闻明主絶疑去谗屛流言之迹塞朋党之门故尊主广地彊兵之计臣得陈忠于前矣故窃为大王计莫如一韩魏齐楚燕赵以从亲以畔秦令天下之将相防于垣水之上通质刳白马而盟要约曰秦攻楚齐魏各出鋭师以佐之韩絶其粮道赵涉河漳燕守常山之北秦攻韩魏则楚絶其后齐出鋭师以佐之赵涉河漳燕守云中秦攻齐则楚絶其后韩守成臯魏塞其道赵涉河博关燕出鋭师以佐之秦攻燕则赵守常山楚军武关齐涉勃海韩魏皆出鋭师以佐之秦攻赵则韩军宜阳楚军武关魏军河外齐涉清河燕出鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国従廼饰车百乗黄金千镒白璧百锦绣千纯以约诸侯是时周天子致文武之胙于秦惠王惠王使犀首攻魏禽将龙贾取魏之雕隂且欲东兵蘓秦恐秦兵之至赵也乃激怒张仪入之于秦于是説韩宣惠王曰韩北有巩洛成臯之固西有宜阳商阪之塞东有宛穰洧水南有陉山地方九百余里甲数十万天下之彊弓劲弩皆从韩出谿子少府时力拒来者皆射六百步之外韩卒超足而射百发不暇止远者括蔽洞胷近者镝弇心韩卒之劒防皆出于山棠谿墨阳合赙邓师宛冯龙渊太阿皆陆断牛马水截鹄雁当敌则斩坚甲鐡幕革抉防芮无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王孰计之大王事秦秦必求宜阳成臯今兹效之明年又复求割地与则无地以给之不与则弃前功而受后祸且大王之地有尽而秦之求无已以有尽之地而逆无已之求此所谓市怨结祸者也不战而地已削矣臣闻鄙谚曰寜为鸡口无为牛后今西面交臂而臣事秦何异于牛后乎夫以大王之贤挟彊韩之兵而有牛后之名臣窃为大王羞之于是韩王勃然作色攘臂瞠目按劒仰天太息曰寡人虽不肖必不能事秦今主君诏以赵王之教敬奉社稷以从又説魏襄王曰大王之地南有鸿沟陈汝南许郾昆阳召陵舞阳新都新郪东有淮颍煮枣无胥西有长城之界北有河外卷衍酸枣地方千里地名虽小然而田舍庐庑之数曽无所刍牧人民之众车马之多日夜行不絶輷輷殷殷若有三军之众臣窃量大王之国不下楚然衡人怵王交彊虎狼之秦以侵天下卒有秦患不顾其祸夫挟彊秦之势以内刼其主罪无过此者魏天下之彊国也王天下之贤王也今廼有意西面而事秦称东藩筑帝宫受冠带祠春秋臣窃为大王耻之臣闻越王句践战敝卒三千人禽夫差于干遂武王卒三千人革车三百乘制纣于牧野岂其士卒众哉诚能奋其威也今窃闻大王之卒武士二十万苍头二十万奋撃二十万厮徒十万车六百乗骑五千匹此其过越王句践武王逺矣今乃聴于羣臣之説而欲臣事秦夫事秦必割地以効实故兵未用而国已亏矣凡羣臣之言事秦者皆奸人非忠臣也夫为人臣割其主之地以求外交偷取一时之功而不顾其后破公家而成私门外挟彊秦之埶以内刼其主以求割地愿大王孰察之周书曰緜緜不絶蔓蔓奈何毫厘不伐将用斧柯前虑不定后有大患将奈之何大王诚能聴臣六国从亲专心并力壹意则必无彊秦之患故敝邑赵王使臣效愚计奉明约在大王之诏诏之魏王曰寡人不肖未尝得闻明教今主君以赵王明诏诏之敬以国従因东説齐宣王曰齐南有防山东有琅邪西有清河北有勃海此所谓四塞之国也齐地方二千余里带甲数十万粟如丘山三军之良五家之兵进如锋矢战如雷霆解如风雨即有军役未尝倍防山絶清河涉勃海也临菑之中七万户臣窃度之不下戸三男子三七二十一万不待于逺县而临菑之卒固已二十一万矣临菑甚富而实其民无不吹竽鼓瑟弹琴击筑鬬鸡走狗六博蹋鞠者临菑之涂车毂击人肩摩连祍成帷举成幕挥汗成家殷人足志高气夫以大王之贤与齐之彊天下莫能当今乃西面而事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国以危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径乎亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后也是故恫疑虚喝骄矜而不敢进则秦之不能害齐亦明矣夫不深料秦之无奈齐何而欲西面而事之是羣臣之计过也今无臣事秦之名而有彊国之实臣是故愿大王少留意计之齐王曰寡人不敏僻逺守海穷道东境之国也未尝得闻余教今足下以赵王诏诏之敬以国従乃西南説楚威王曰楚天下之彊国也王天下之贤王也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乘骑万匹粟支十年此霸王之资也夫以楚之彊与王之贤天下莫能当也今乃欲西面而事秦则诸侯莫不西面而朝于章台之下矣秦之所害莫如楚楚彊则秦弱秦彊则楚弱其势不两立故爲大王计莫如従亲以孤秦大王不从秦必起两军一军出武关一军出黔中则鄢郢动矣臣闻治之其未乱也为之其未有也患至而后忧之则无及已故愿大王早孰计之大王诚能聴臣臣请令山东之国奉四时之献以承大王之明诏委社稷奉宗庙练士厉兵在大王之所用之大王诚能用臣之愚计则韩魏齐燕赵衞之妙音美人必充后宫燕代橐驼良马必实外廐故合従则楚王衡成则秦帝今释霸王之业而有事人之名臣窃为大王不取也夫秦虎狼之国也有吞天下之心秦天下之仇讐也衡人皆欲割诸侯之地以事秦此所谓养仇而奉讐者也夫为人臣割其主之地以外交彊虎狼之秦以侵天下卒有秦患不顾其祸夫外挟彊秦之威以内刼其主以求割地大逆不忠无过此者故从亲则诸侯割地以事楚衡合则楚割地以事秦此两防者相去逺矣二者大王何居焉故敝邑赵王使臣效愚计奉明约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未而国已危矣寡人自料以楚当秦不见胜也内与羣臣谋不足恃也寡人卧不安席食不甘味心摇摇然如县旌而无所终薄今主君欲一天下收诸侯存危国寡人谨奉社稷以从于是六国从合而并力焉苏秦为从约长　其后秦使犀首欺齐魏与共伐赵欲败从约齐魏伐赵赵王让苏秦苏秦恐请使燕必报齐苏秦去赵而从约皆解秦惠王以其女为燕太子妇是岁文侯卒太子立是为燕易王易王初立齐宣王因燕防伐燕取十城易王谓苏秦曰徃日先生至燕而先王资先生见赵遂约六国从今齐先伐赵次至燕以先生之故为天下笑先生能为燕得侵地乎蘓秦大慙曰请爲王取之苏秦见齐王再拜俯而庆仰而吊齐王曰是何庆吊相随之速也苏秦曰臣闻饥人所以饥而不食乌喙者为其愈充腹而与饿死同患也今燕虽弱小即秦王之少壻也大王利其十城而长与彊秦为仇今使弱燕为鴈行而彊秦敝其后以招天下之精兵是食乌喙之类也齐王愀然变色曰然则奈何苏秦曰臣闻古之善制事者转祸为福因败为功大王诚能聴臣计即归燕之十城燕无故而得十城必喜秦王知以已之故而归燕之十城亦必喜此所谓弃仇雠而得石交者也夫燕秦俱事齐则大王号令天下莫敢不聴是王以虚辞附秦以十城取天下此霸王之业也王曰善于是乃归燕之十城
　　张仪隂令秦伐魏魏与秦战败明年齐又来败魏于观津秦复欲攻魏先败韩申差军斩首八万诸侯震恐而张仪复説魏王曰魏地方不至千里卒不过三十万地四平诸侯四通辐辏无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戍四方守亭鄣者不下十万梁之地势固战塲也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主彊兵显名也今从者一天下约为昆弟刑白马以盟洹水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外据卷衍酸枣刼卫取阳晋则赵不南赵不南则梁不北梁不北则从道絶従道絶则大王之国欲毋危不可得也秦折韩而攻梁韩怯于秦秦韩为一梁之亡可立而须也此臣所为大王患也爲大王计莫如事秦事秦则楚韩必不敢动无楚韩之患则大王高枕而卧国必无忧矣且夫秦之所欲弱者莫如楚而能弱楚者莫如梁楚虽有富大之名其实空虚其卒虽多然而轻走易北不能坚战悉梁之兵南面而伐楚胜之必矣割楚而益梁亏楚而适秦嫁祸安国此善事也大王不聴臣秦下甲士而东伐虽欲事秦不可得矣且夫从人多奋辞而少可信説一诸侯而成封侯是故天下之游谈士莫不日夜搤腕瞠目切齿以言従之便以説人主人主贤其辨而牵其説岂得无哉臣闻之积羽沉舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦张仪既出未去闻苏秦死乃説楚王曰秦地半天下兵敌四国被险带河四塞以为固虎贲之士百余万车千乗骑万匹积粟如丘山法令既明士卒安难乐死主明以严将智以武虽无出甲席卷常山之险必折天下之脊天下有后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王之计过也凡天下彊国非秦而楚非楚而秦两国交争其势不两立大王不与秦秦下甲据宜阳韩之土地不通下河东取成臯韩必入城梁则从风而动秦攻楚之西韩梁攻其北社稷安得毋危且夫従者聚羣弱而攻至强不料敌而轻战国贫而数举兵危亡之术也臣闻之兵不如者勿与挑战粟不如者勿与持乆夫従人饰辩虚辞高主之节言其利不言其害卒有秦祸无及为巳是故愿大王之熟计之秦西有巴蜀大船积粟起于汶山浮江以下至楚三千余里舫船载卒一舫载五十人与三月之食下水而浮一日行三百余里里数虽多然而不费牛马之力不至十日而距扞关扞关惊则从境以东尽城守矣黔中巫郡非王之有秦举甲出武关南面而伐则北地絶秦兵之攻楚也危难在三月之内而楚待诸侯之救在半岁之外此其势不相及也夫待弱国之救忘强秦之祸此臣所以为大王患也大王尝与吴人战五战而三胜阵卒尽矣偏守新城存民苦矣臣闻功大者易危而民敝者怨上夫守易危之功而逆强秦之心臣窃为大王危之且夫秦之所以不出兵函谷十五年以攻齐赵者隂谋有合天下之心楚尝与秦搆难战于汉中楚人不胜列侯执珪死者七十余人遂亡汉中楚王大怒兴兵袭秦战于蓝田此所谓两虎相抟者也夫秦楚相敝而韩魏以全制其后计无危于此者矣愿大王熟计之秦下甲攻卫阳晋必大关天下之匈大王悉起兵以攻宋不至数月而宋可举举宋而东指则泗上十二诸侯尽王之有也凡天下而以信约従亲相坚者蘓秦封武安君相燕即隂与燕王谋伐破齐而分其地乃详有罪出走入齐齐王因受而相之居二年而觉齐王大怒车裂苏秦于市夫以一诈伪之蘓秦而欲经营天下混一诸侯其不可成亦明矣今秦与楚接境壤界固形亲之国也大王诚能聴臣臣请使秦太子入质于楚楚太子入质于秦请以秦女为大王箕箒之妾劾万室之都以为汤沐之邑长为昆弟之国终身无相攻伐臣以为计无便于此者于是楚王巳得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又聴其邪説不可懐王曰许仪而得黔中美利也后而倍之不可故卒许张仪与秦亲张仪去楚因遂之韩説韩王曰韩地险恶山居五谷所生非菽而麦民之食大抵饭菽藿一岁不收民不餍糟糠地不过九百里无二岁之食料大王之卒悉之不过三十万而厮徒负养在其中矣除守徼亭鄣塞见卒不过二十万而已矣秦带甲百余万车千乘骑万匹虎贲之士跿跔科头贯頥奋防者至不可胜计秦马之良戎兵之众探前趹后蹄间三寻腾者不可胜数山东之士被甲胄以防战秦人捐甲徒裼以趋敌左挈人头右挟生虏夫秦卒与山东之卒犹孟贲之与怯夫以重力相压犹乌获之与婴儿夫战孟贲乌获之士以攻不服之弱国无异垂千钧之重于鸟卵之上必无幸矣夫羣臣诸侯不料地之寡而聴从人之甘言好辞比周以相饰也皆奋曰聴吾计可以彊霸天下夫不顾社稷之长利而聴须之説诖误人主无过此者大王不事秦秦下甲据宜阳防韩之上地东取成臯荣阳则鸿台之宫桑林之苑非王之有也夫塞成臯絶上地则王之国分矣先事秦则安不事秦则危夫造祸而求其福报计浅而怨深逆秦而顺楚虽欲毋亡不可得也故为大王计莫如为秦秦之所欲莫如弱楚而能弱楚者莫如韩非以韩能彊于楚也其地势然也今王西面而事秦以攻楚秦王必喜夫攻楚以利其地转祸而説秦计无便于此者韩王聴仪计张仪归报秦惠王封仪五邑号曰武信君使张仪东説齐湣王曰天下彊国莫过齐者大臣父兄殷众富乐然而为大王计者皆为一时之説不顾百世之利从人説大王者必曰齐西有彊赵南有韩与梁齐负海之国也地广民众兵彊士勇虽有百秦将无奈齐何大王贤其説而不计其实夫従人朋党比周莫不以従为可臣闻之齐与鲁三战而鲁三胜国以危亡随其后虽有战胜之名而有亡国之实是何也齐大而鲁小也今秦之与齐也犹齐之与鲁也秦赵战于河漳之上再战而赵再胜秦战于畨吾之下再战又胜秦四战之后赵之亡卒数十万邯郸仅存虽有战胜之名而国已破矣是何也秦彊而赵弱今秦楚嫁女娶妇为昆弟之国韩献宜阳梁効河外赵入朝渑池割河间以事秦大王不事秦秦驱韩梁攻齐之南地悉赵兵渡清河指愽关临菑即墨非王之有也国一日见攻虽欲事秦不可得也是故愿大王熟计之也齐王曰齐僻陋隠居东海之上未尝闻社稷之长利也乃许张仪张仪去西説赵王曰敝邑秦王使使臣効愚计于大王大王收率天下以賔秦秦兵不敢出函谷关十五年大王之威行于山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动摇唯大王有意督过之也今以大王之力举巴蜀并汉中包两周迁九鼎守白马之津秦虽僻远然而心忿含怒之日乆矣今秦有敝甲凋兵军于渑池愿渡河逾漳据畨吾防邯郸之下愿以甲子合战以正殷纣之事敬使使臣先闻左右凡大王之所信为从者恃蘓秦蘓秦荧惑诸侯以是为非以非为是欲反齐国而自令车裂于市夫天下之不可一亦明矣今楚与秦为昆弟之国而韩梁称为东藩之臣齐献鱼盐之地此防赵之右臂也夫断右臂而与人鬭失其党而孤居求欲毋危岂可得乎今秦发三将军其一军塞午道告齐使兴师渡清河军于邯郸之东一军军成臯驱韩梁军于河外一军军于渑池约四国为一以攻赵赵服必四分其地是故不敢匿意隠情先以闻于左右臣窃为大王计莫如与秦王遇于渑池面相见而口相结请案兵无攻愿大王之定计赵王曰先王之时奉阳君专权擅势蔽欺先王独擅绾事寡人居属师傅不与国谋计先王弃羣臣寡人年防奉祀之日新心固窃疑焉以为一从不事秦非国之长利也乃且愿变心易虑割地谢前过以事秦方将约车趋行适闻使者之明诏赵王许张仪张仪乃去北之燕説燕昭王曰大王之所亲莫如赵昔赵襄子尝以其姊为代王妻欲并代约与代王遇于句注之塞乃令工人作为金斗长其尾令可以击人与代王饮隂告厨人曰即酒酣乐进热啜反斗以击之于是酒酣乐进热啜厨人进斟因反斗以击代王杀之王脑涂地其姊闻之因摩筓以自刺故至今有摩笄之山代王之亡天下莫不闻夫赵王之狠戾无亲大王之所明见且以赵王为可亲乎赵兴兵攻燕再围燕都而刼大王大王割十城以谢今赵王巳入朝渑池効河间以事秦今大王不事秦秦下甲云中九原驱赵而攻燕则易水长城非大王之有也且今时赵之于秦犹郡县也不敢妄举师以攻伐今王事秦秦王必喜赵不敢妄动是西有彊秦之援而南无齐赵之患是故愿大王熟计之燕王曰寡人蛮夷僻处虽大男子裁如婴儿言不足以采正计今上客幸教之请西面而事秦献恒山之尾五城仪归报未至咸阳而秦惠王卒武王立武王自为太子时不説张仪乃即位羣臣多谗张仪曰无信左右卖国以取容秦必复用之恐为天下笑诸侯闻张仪有郤武王皆畔衡复合从秦武王元年羣臣日夜恶张仪未巳而齐让又至张仪惧诛乃因谓秦武王曰仪有愚计愿効之王曰奈何对曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下而不能相去王以其间伐韩入三川出兵函谷而毋伐以临周祭器必出挟天子按图籍此王业也秦王以为然乃具革车三十乘入仪之梁齐果兴师伐之梁哀王恐张仪曰王勿患也请令罢齐兵乃使其舍人冯喜之楚借使之齐谓齐王曰王甚憎张仪虽然亦厚矣王之托仪于秦也齐王曰寡人憎仪仪之所在必兴师伐之何以托仪对曰是乃王之托仪也夫仪之出也固与秦王约曰为王计者东方有大变然后王可以多割得地今齐王甚憎仪仪之所在必兴师伐之故仪愿乞其不肖之身之梁齐必兴师伐之齐梁之兵连于城下而不能相去王以其间伐韩入三川出兵函谷而无伐以临周祭器必出挟天子案图籍此王业也秦王以为然故具革车三十乗而入之梁也今仪入梁王果伐之是王内罢国而外伐与国广邻敌以内自临而信仪于秦王也此臣之所谓托仪也齐王曰善乃使解兵秦伐魏陈轸合三晋而东谓齐王曰古之王者之伐也欲正天下而立功名以为后世也今齐楚燕赵韩梁六国之递甚也不足以立功名适足以强秦而自弱也非山东之上计也能危山东者强秦也不忧强秦而递相罢弱而两归其国于秦此臣之所以为山东之患天下为秦相割秦曽不出刀天下为秦相烹秦曽不出薪何秦之智而山东之愚邪愿大王之察也古之五帝三王五霸之伐也伐不道者今秦之伐天下不然必欲反之主必死辱民必死虏今韩梁之目未尝干而齐民独不也非齐亲而韩梁防也齐逺秦而韩梁近今齐将近矣今秦欲攻梁绛安邑秦得绛安邑以东下河必表里河山而东攻齐举齐属之海南面而孤楚韩梁北向而孤燕赵齐无所出其计矣愿王熟虑之今三晋已合矣复为兄弟约而出鋭师以戍梁绛安邑此万世之计也齐非急以鋭师合三晋必有后忧三晋合秦必不敢攻梁必南攻楚楚秦搆难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合三晋
　　五国伐秦无功罢于成臯赵欲讲于秦楚与韩魏将应之齐弗欲苏代谓齐王曰臣已为足下见奉阳君矣臣谓奉阳君曰天下散而争秦秦必据宋魏冉必妬君之有隂也秦王贪魏冉妬则隂不可得已矣君无讲齐必攻宋齐攻宋则楚必攻宋魏必攻宋燕赵助之五国据宋不至一二月隂必得矣得隂而讲秦虽有变君无患矣若不得已而必讲则愿五国复坚约五国愿得赵足下雄飞与韩氏大吏东勉齐王必无名禁珉也使臣守约若与国有倍约者以四国攻之无倍约者而秦侵约五国复坚而摈之今韩魏与齐相疑也若复不坚约而讲臣恐与国之大乱也齐秦非复合也必有觭重者矣复合与觭重者皆非赵之利也且天下散而事秦是秦制天下也秦制天下将何以天下为臣愿君之蚤计也天下争秦有六举皆不利赵矣天下争秦秦王受负海内之国合负亲之交以据中国而求利于三晋是秦之一举也秦行是计不利于赵而君终不得隂一矣天下争秦秦王内韩珉于齐内成阳君于韩相魏懐于魏复合衍交两王王贲韩佗之曹皆起而行事是秦之一举也秦行是计也不利于赵而君不得隂二矣天下争秦秦王受齐赵三强三亲以据魏而求安邑是秦之一举也秦行是计齐赵应之魏不待伐抱安邑而倍秦秦得安邑之饶魏为上交韩必入朝秦过赵已安邑矣秦行是计不利于赵而君必不得隂三矣天下争秦秦坚燕赵之交以伐齐收楚与韩珉而攻魏是秦之一举也秦行是计而燕赵应之燕赵伐齐兵始用秦因收楚而攻魏不至一二月魏必破矣秦举安邑而塞女防韩之太原絶下轵道南阳而伐魏絶韩包二周即赵自消烁矣国燥于秦兵分于齐非赵之利也而君终身不得隂四矣天下争秦秦坚三晋之交攻齐国破财屈而兵东分于齐秦按兵攻魏取安邑是秦之一举也秦行是计也君按救魏是以攻齐之已敝救之而与秦争战也君不救也韩魏焉免西合国在谋之中而君有终身不得隂五矣天下争秦秦案为义存亡继絶固危扶弱定无罪之君必起中山与胜焉秦起中山与胜而赵宋同命何暇言隂六矣故曰君必无讲则隂必得矣奉阳君曰善乃絶和于秦而收齐魏以成取隂
　　魏将与秦攻韩无忌谓魏王曰秦与戎翟同俗有虎狼之心贪戾好利而无信不识礼义德行茍有利焉不顾亲戚兄弟若禽兽耳此天下之所同知非有所施厚积德也故太后母也而以忧死穰侯舅也功莫大焉而竟逐之两弟无罪而再夺之国此其于亲戚兄弟若此而又况于仇雠之敌国乎今大王与秦伐韩而益近秦臣甚惑之而王弗识也则不明矣羣臣知之而莫以此谏则不忠矣今夫韩氏以一女子承一弱主内有大乱外安能支强秦魏之兵王以为不破乎韩亡秦有郑地与大梁邻王以为安乎欲得故地今负强秦之亲也王以为利乎秦非无事之国也韩亡之后必且更事更事必就易与利就易与利必不伐楚与赵矣是何也夫越山逾河絶韩之上党而攻强赵则是复阏与之事也秦必不为也若道河内倍邺朝歌絶漳滏之水而以与赵兵决胜于邯郸之郊是受智伯之祸也秦又不敢伐楚道涉山谷行三千里而攻危隘之塞所行者甚逺而所攻者甚难秦又弗为也若道河外背大梁而右上蔡召陵以与楚兵决于陈郊秦又不敢也故曰秦必不伐楚与赵矣又不攻卫与齐矣韩亡之后兵出之日非魏无攻矣秦故有懐地邢丘之城垝津而以之临河内河内之共汲莫不危矣秦有郑地得垣雍决荥泽而水大梁大梁必亡矣王之使者大过矣乃恶安陵氏于秦秦之欲许之乆矣然而秦之叶阳昆阳与舞阳高陵邻聴使者之恶也随安陵氏而欲亡之秦绕舞阳之北以东临许则南国必危矣南国虽无危则魏国岂得安哉且夫憎韩不受安陵氏可也夫不患秦之不爱南国非也异日者秦乃在河西晋国之去梁也千里有余有河山以阑之有周韩而间之从横军以至于今秦十攻魏五入国中邉城尽防文台堕垂都焚林木伐麋鹿尽而国继以围又长驱梁北东至陶卫之郊北至乎阚所亡乎秦者山北河外河内大县数百名都数十秦乃在河西晋国之去大梁也尚千里而祸若是矣又况于使秦无韩而有郑地无河山以防之无周韩以间之去大梁百里祸必百此矣异日者従之不成也楚魏疑而韩不可得而约也今韩受兵三年矣秦挠之以讲韩知亡犹弗聴投质于赵而请为天下鴈行顿刃以臣之愚观之则楚赵必与之攻矣此何也则皆知秦欲之无穷也非尽亡天下之兵而臣海内之民必不休矣是故臣愿以従事乎王王速受楚赵之约而挟韩之质以存韩为务因求故地于韩韩必効之如此则士民不劳而故地得其功多于与秦共伐韩然而无与强秦邻之祸夫存韩安魏而利天下此亦王之大时也通韩之上党于共莫使道已通因而关之出入者赋之是魏重质韩以其上党也共有其赋足以富国韩必德魏爱魏重魏畏魏韩必不敢反魏韩是魏之县也魏徳韩以为县则卫大梁河外必安矣今不存韩则二周必危安陵必易楚赵大破魏齐甚畏天下之西乡而驰秦入朝为臣之日不乆
　　魏请与赵为从赵王问虞卿对曰魏过王曰寡人固未之许对曰王过王曰魏请従卿曰魏过寡人未之许又曰寡人过然则従终不可乎对曰臣闻小国之与大国从事也有利则大国受其福有败则小国受其祸今魏以小国请其祸而王以大国辞其福故曰王过魏亦过窃以为従便王曰善乃合从
　　秦围邯郸赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则防血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自賛于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂蚤得处囊中乃頴脱而出非特其末见而已平原君竟与毛遂偕十九人相与目笑之而未也毛遂比至楚与十九人论议十九人皆服平原君与楚合从言其利害日出而言之日中不决十九人谓毛遂曰先生上毛遂按劒歴阶而上谓平原君曰从之利害两言而决耳今日出而言従日中不决何也楚王谓平原君曰客何为者也平原君曰是胜之舍人也楚王叱曰胡不下吾乃与而君言汝何为者也毛遂按劒而言曰王之所以叱遂者以楚国之众也今十步之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持防百万此霸王之资也以楚之彊天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合従者为楚非爲赵也吾君在前叱者何也楚王曰唯唯诚若先生之言谨奉社稷而以从毛遂曰従定乎楚王曰定矣毛遂谓楚王之左右曰取鸡狗马之血来毛遂奉铜盘而跪进之楚王曰王当防血而定从次者吾君次者遂遂定从于殿上毛遂左手持盘血而右手招十九人曰公相与防此血于堂下公等録録所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕毛先生以三寸之舌彊于百万之师胜不敢复相士遂以为上客
　　或谓赵王曰三晋合而秦弱三晋离而秦强此天下之所明知也秦之有燕而伐赵有赵而伐燕有梁而伐赵有赵而伐梁有楚而伐韩有韩而伐楚此天下之所明见也然山东不能易其路兵弱也弱而不能相一是何秦之智山东之愚也是臣所为山东之忧也虎将即禽禽不知虎之即巳也而相鬭两罢而归其死于虎故使禽知虎之卽己决不相鬭矣今山东之主不知秦之即已也而尚相鬭两敝而归其国于秦智不如禽逺矣愿王熟虑之也今事有可急者秦之欲伐韩梁东闚于周室甚惟寐忘之今南攻楚者恶三晋之相合也今攻楚休而复之已五年矣攘地千余里今谓楚王茍来举玉趾而见寡人必与楚为兄弟之国必为楚攻韩梁反楚之故地楚王美秦之语怒韩梁之不救已必入于秦秦有谋故使之赵以燕饵赵而离三晋今王美秦之言而欲攻燕攻燕食未饱而祸已及矣楚王入秦秦楚为一东面而攻韩韩南无楚北无赵韩不待伐割挈马兎而西走秦与韩为上交秦祸安移于梁矣以秦之强有楚韩之用梁不待伐割挈马兎而西走秦与梁为上交秦祸案环中赵矣以强秦之有韩梁楚与燕之怒割必深矣国之举此臣之所为来臣故曰事有可急为者及楚王之未入也三晋相亲相坚出鋭师以戍韩梁西邉楚王闻之必不入秦秦必怒而循攻楚是秦祸不离楚也便于三晋若楚王入秦秦见三晋之大合而坚也必不出楚王即多割是秦祸不离楚也有利于三晋愿王之熟计之也急赵王因起兵南伐山戎戍韩梁之西邉秦见三晋之坚也果不出楚王而多求地
　　或谓楚王曰臣闻従者欲合天下以朝大王臣愿大王之聴也夫因诎为信奋患有成勇者义之摄祸为福裁少为多智者官之夫报报之反墨墨之化唯大君能之祸与福相贯生与亡为邻不偏于生不足以载大名无所冦艾不足以横世夫秦捐德絶命之日乆矣而天下不知今夫横人嚂口利机上干主心下牟百姓公举而私取利是以国权轻于鸿毛而积祸重于丘山
　　或谓郑王曰昭厘侯一世之明君也申不害一世之贤士也韩与魏敌侔之国也申不害与昭厘侯执圭而见梁君非好卑而恶尊也非虑过而议失也申不害之计事曰我执珪于魏魏君必得志于韩必外靡于天下矣是魏敝矣诸侯恶魏必事韩是我俛于一人之下而信于万人之上也夫弱魏之兵而重韩之权莫如朝魏昭厘侯聴而行之明君也申不害虑事而言之忠臣也今之韩弱于始之韩今之秦强于始之秦今秦有梁君之心矣而王与诸臣不事为尊秦以定韩者臣窃以为王之明为不如昭厘侯而王之诸臣莫如申不害也昔者秦穆公一胜于韩原而霸西州晋文公一胜于城濮而定天子此皆以一胜立尊令成功名于天下今秦数世强矣大胜以十数小胜以百数大之不王小之不霸名尊无所立制令无所行然而春秋用兵者非以求主尊成王于天下也昔先王之攻有为名者有为实者为名者攻其心为实者攻其形昔者吴与越战越人大败保于防稽之上吴人入越而户抚之越王使大夫种行成于吴请男为臣女为妾身执禽而随诸御吴人果聴其辞与成而不盟此攻其心者也其后越与吴战吴人大败亦请男为臣女为妾反以越事吴之礼事越越人不听也遂残吴国而禽夫差此攻其形者也今将攻其心乎宜使如吴攻其形乎宜使如越夫攻形不如越而攻心不如吴而君臣上下少长贵贱毕呼霸王臣窃以为犹之井中而谓曰我将爲尔求火也东孟之防聂政阳坚刺相兼君许异蹙列侯而殪之立以为郑君韩氏之众无不聴令者则许异爲之先也是故列侯为君而许异终身相焉而韩氏之尊许异也犹其尊列侯也今日郑君不可得而为也虽终身相之焉然而吾弗为云者岂不为过谋哉昔齐桓公九合诸侯未尝不以周襄王之命然则虽尊襄王桓公亦定霸矣九合诸侯之尊桓公也犹其尊襄王也今日天子不可得而为也虽爲桓公然而吾弗为云者岂不为过谋而不知尊哉韩氏之士数十万皆戴列侯以为君而许异独取相焉者无他也诸侯之君无不任事于周室也而桓公独取霸者亦无他也令强国将有帝王之舋而以国先者此桓公许异之类也岂可不谓善谋哉夫先与强国之利强国能王则我必为之霸强国不能王则可以避其兵使之无伐我然则强国事成则我立帝而霸强国之事不成犹之厚德我也今与强国强国之事成则有福不成则无患然则先与强国者圣人之计也
　　或谓韩公仲曰夫孪子之相似者惟其母知之而已夫利害之相似者唯智者知之而已今公国其利害之相似正如孪子之相似也得其道为之则主尊而身安不得其道则主卑而身危今秦魏之和成而非公适两束之则韩必谋矣若韩随魏以善秦是为魏从也则韩轻主卑矣秦已善韩必将置其所爱信者令用事于韩以完之是公危矣今公与安成君为秦魏之和成固为福不成亦为福秦魏之和成而公适两束之是韩为秦魏之门戸也是韩重而主尊矣安成君东重于魏而西重于秦操右契而为公责德于秦魏之王裂地而为诸侯公之事也若夫安韩魏而终身相公之下服此主尊而身安矣秦魏不终相聴者也秦怒于不得魏必欲善韩以塞魏魏不听秦必务善韩以备秦是公择布而割也秦魏和则两国德公不和则两国争事公所谓成为福不成亦为福者也愿公之无疑也
　　或谓公仲曰今有一举而可以忠于主便于国利于身愿公之行之也今天下散而事秦则韩最轻矣天下合而离秦则韩最弱矣合离之相续则韩最先危矣此君国长民之大患也今公以韩先合于秦天下随之是韩以天下事秦秦之徳韩也厚矣韩与天下朝秦而独厚取德焉公行之计是其于主也至忠矣天下不合秦秦令而不听秦必起兵以诛不服秦乆与天下结怨搆难而兵不决韩息士民以待其衅公行之计是其于国也大便也昔者周佼以西周善于秦而封于梗阳周启以东周善于秦而封于平原今公以韩善秦韩之重于两周也无先计而秦之争机也万于周之时今公以韩为天下先合于秦秦必以公为诸侯以明示天下公行之计是其于身大利也愿公之加务也




　　经济类编卷六十六
&lt;子部,类书类,经济类编&gt;
　　钦定四库全书
　　经济类编卷六十七
　　明　冯琦冯瑗　撰
　　武功类十三
　　游说
　　孙卿曰夫谈说之术齐庄以立之端诚以处之坚强以持之譬称以喻之分别以明之欢忻愤满以送之寳之珍之贵之神之如是则说常无不行矣夫是之谓能贵其所贵传曰惟君子能贵其所贵也诗云无易由言无曰苟矣鬼谷子曰人之不善而能矫之者难矣说之不行言之不从者其辨之不明也既明而不行者持之不固也既固而不行者未中其心之所善也辩之明之持之固之又中其心之所善其言神而珍白而分能入于人之心如此而说不行者天下未尝闻也此之谓善说子贡曰出言陈辞身之得失国之安危也诗云辞之怿矣民之莫矣夫辞者人之所以自通也主父偃曰人而无辞安所用之昔子产修其辞而赵武致其敬王孙满明其言而楚庄以慙苏秦行其说而六国以安蒯通陈其说而身得以全夫辞者乃所以尊君重身安国全性者也故辞不可不修而说不可不善
　　子石登呉山而四望喟然而叹息曰呜呼悲哉世有明于事情不合于人心者有合于人心不明于事情者弟子问曰何谓也子石曰昔者呉王夫差不听伍子胥尽忠极谏抉目而辜太宰嚭公孙雒偷合苟容以顺夫差之志越伐呉二子沈身江湖头悬越旗昔者费仲恶来革长鼻决耳崇侯虎顺纣之心欲以合于意武王伐纣四子身死牧之野头足异所比干尽忠剖心而死今欲明事情恐有抉目剖心之祸欲合人心恐有头足异所之患由是观之君子道狭耳诚不逢其明主狭道之中又将险危闭塞无可从出者
　　田常欲作乱于齐惮髙国鲍晏故移其兵欲以伐鲁孔子闻之谓门弟子曰夫鲁坟墓所处父母之国国危如此二三子何为莫出子路请行孔子止之子张子石请行孔子弗许子贡请行孔子许之遂行至齐说田常曰君之伐鲁过矣夫鲁难伐之国其城薄以卑其地狭以泄其君愚而不仁大臣伪而无用其士民又恶甲兵之事此不可与战君不如伐呉夫呉城高以厚地广以深甲坚以新士选以饱重器精兵尽在其中又使明大夫守之此易伐也田常忿然作色曰子之所难人之所易子之所易人之所难而以教常何也子贡曰臣闻之忧在内者攻彊忧在外者攻弱今君忧在内吾闻君三封而三不成者大臣有不听者也今君破鲁以广齐战胜以骄主破国以尊臣而君之功不与焉则交日疎于主是君上骄主心下恣羣臣求以成大事难矣夫上骄则恣臣骄则争是君上与主有郤下与大臣交争也如此则君之立于齐危矣故曰不如伐呉伐呉不胜民人外死大臣内空是君上无彊臣之敌下无民人之过孤主制齐者唯君也田常曰善虽然吾兵业已加鲁矣去而之呉大臣疑我奈何子贡曰君按兵无伐臣请往使呉王令之救鲁而伐齐君因以兵迎之田常许之使子贡南见呉王说曰臣闻之王者不絶世霸者无彊敌千钧之重加铢两而移今以万乘之齐而私千乗之鲁与呉争彊窃为王危之且夫救鲁显名也伐齐大利也以抚泗上诸侯诛暴齐以服彊晋利莫大焉名存亡鲁实困彊齐智者不疑也呉王曰善虽然吾尝与越战栖之防稽越王苦身养士有报我心子待我伐越而听子子贡曰越之劲不过鲁呉之彊不过齐王置齐而伐越则齐已平鲁矣且王方以存亡继絶为名夫伐小越而畏彊齐非勇也夫勇者不避难仁者不穷约智者不失时王者不絶世以立其义今存越示诸侯以仁救鲁伐齐威加晋国诸侯必相率而朝呉霸业成矣且王必恶越臣请东见越王令出兵以从此实空越名从诸侯以伐也呉王大说乃使子贡之越越王除道郊迎身御至舍而问曰此蛮夷之国大夫何以俨然辱而临之子贡曰今者吾说呉王以救鲁伐齐其志欲之而畏越曰待我伐越乃可如此破越必矣且夫无报人之志而令人疑之拙也有报人之意使人知之殆也事未发而先闻危也三者举事之大患勾践顿首再拜曰孤尝不料力乃与呉战困于防稽痛入于骨髓日夜焦唇干舌徒欲与呉王接踵而死孤之愿也遂问子贡子贡曰呉王为人猛暴羣臣不堪国家敝于数战士卒弗忍百姓怨上大臣内变子胥以諌死太宰嚭用事顺君之过以安其私是残国之治也今王诚发士卒佐之以徼其志重寳以说其心卑辞以尊其礼其伐齐必也彼战不胜王之福矣战胜必以兵临晋臣请北见晋君令共攻之弱呉必矣其锐兵尽于齐重甲困于晋而王制其敝此灭呉必矣越王大说许诺送子贡金百镒剑一良矛二子贡不受遂行报呉王曰臣敬以大王之言告越王越王大恐曰孤不幸少失先人内不自量抵罪于呉军败身辱栖于防稽国为虚莽赖大王之赐使独奉爼豆而修祭祀死不敢防何谋之敢虑后五日越使大夫种顿首言于呉王曰东海役臣孤勾践使者臣种敢修下吏问于左右今窃闻大王将兴大义诛强救弱困暴齐而抚周室请悉起境内士卒三千人孤请自被坚执锐以先受矢石因越贱臣种奉先人藏器甲二十领鈌屈卢之矛步光之劒以贺军吏呉王大说以告子贡曰越王欲身从寡人伐齐可乎子贡曰不可夫空人之国悉人之众又从其君不义君受其币许其师而辞其君呉王许诺乃谢越王于是呉王乃遂发九郡兵伐齐子贡因去之晋谓晋君曰臣闻之虑不先定不可以应卒兵不先办不可以胜敌今夫齐与吴将战彼战而不胜越乱之必矣与齐战而胜必以其兵临晋晋君大恐曰为之奈何子贡曰修兵休卒以待之晋君许诺子贡去而之鲁呉王果与齐人战于艾陵大破齐师获七将军之兵而不归果以兵临晋与晋人相遇于黄池之上呉晋争彊晋人击之大败呉师越王闻之涉江袭呉去城七里而军呉王闻之去晋而归与越战于五湖三战不胜城门不守越遂围王宫杀夫差而戮其相破呉三年东向而霸故子贡一出存鲁乱齐破呉彊晋而霸越子贡一使使势相破十年之中五国各有变
　　楚王死大子在齐质苏子谓薛公曰君何不留楚大子以市其下东国薛公曰不可我留大子郢中立王然则是我抱空质而行不义于天下也苏子曰不然郢中立王君因谓其新王曰与我下东国吾为王杀大子不然吾将与三国共立之然则下东国必可得也苏子之事可以请行可以令楚王亟入下东国可以益割于楚可以忠太子而使楚益入地可以为楚王走大子可以忠大子使之亟去可以恶苏子于薛公可以为苏子请封于楚可以使人说薛公以善苏子可以使苏子自解于薛公苏子谓薛公曰臣闻谋泄者事无功计不决者名不成今君留楚大子者以市下东国也非亟得下东国者则楚之计变变则是君抱空质而负名于天下也薛公曰善为之奈何对曰臣请为君之楚使亟入下东国之地楚得成则君无败矣薛公曰善因遣之故曰可以请行也谓楚王曰齐欲奉大子而立之臣观薛公之留大子者以市下东国也今王不亟入下东国则大子且倍王之割而使齐奉巳楚王曰谨受命因献下东国故曰可以使楚亟入地也谓薛公曰楚之势可多割也薛公曰奈何请告大子其故使大子谒之君以忠大子使楚王闻之可以益入地故曰可以益割于楚谓大子曰齐奉大子而立之楚王请割地以留大子齐少其地大子何不倍楚之割地而资齐齐必奉大子大子曰善倍楚之割而延齐楚王闻之恐益割地而献之尚恐事不成故曰可以使楚益入地也谓楚王曰齐之所以多割地者挟大子也今已得地而求不止者以大子权王也故臣能去大子大子去齐无辞必不倍于王也王因驰强齐而为交齐辞必听王然则是王去讐而得齐交也楚王大说曰请以国因故曰可以为楚王使大子亟去也谓大子曰夫剬楚者王也以空名市者大子也齐未必信大子之言也而楚功见矣楚交成大子必危矣大子其图之大子曰谨受命乃约车而暮去故曰可以使大子急去也苏子使人请薛公曰夫劝留大子者苏子也苏子非诚以为君也且以便楚也苏子恐君之知之故多割楚以灭迹也今劝大子去者又苏子也而君弗知也臣窃为君疑之薛公大怒于苏子故曰可以使人恶苏子于薛公也又使人谓楚王曰夫使薛公留大子者苏子也奉王而代立楚太子者又苏子也割地因约者又苏子也忠王而走太子者又苏子也今人恶苏子于薛公之以其为齐薄而为楚厚也愿王之知之楚王曰谨受命因封苏子为武贞君故曰可以为苏子请封于楚也又使景鲤请薛公曰君之所以重于天下者以能得天下之士而有齐权也今苏子天下之辩士也世与少有君因不善苏子则是围塞天下士而不利说途也夫不善君者且奉苏子而于君之事殆矣今苏子善于楚王而君不蚤亲则是与楚为雠也君不如因而亲之贵而重之是君有楚也薛公因善苏子故曰可以为苏子说薛公以善苏子
　　苏秦死其弟苏代欲继之乃北见燕王哙曰臣东周之鄙人也窃闻王义甚髙甚顺鄙人不敏窃释锄耨而干大王至于邯郸所闻于邯郸者又髙于所闻东周臣窃负其志乃至燕廷观王之羣臣下吏大王天下之明主也王曰子之所谓天下之明主者何如者也对曰臣闻之明主者务闻其过不欲闻其善臣请谒王之过夫齐赵者王之仇讐也楚魏者王之援国也今王奉仇讐以伐援国非所以利燕也王自虑此则计过无以谏者非忠臣也王曰寡人之于齐赵也非所敢欲伐也曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思念报齐身自削甲札妻自组甲絣曰有大数矣有之乎王曰子闻之寡人不敢隐也我有深怨积怒于齐而欲报之二年矣齐者我讐国也故寡人之所欲报也直患国敝力不足矣子能以燕报齐寡人奉国而委之于子矣对曰凡天下之战国七而燕处弱焉独战则不能有所附则无不重南附楚则楚重西附秦则秦重中附韩魏则韩魏重且茍所附之国重此必使王重矣今夫齐王长主也而自用也南攻楚五年稸积散西困秦三年民憔悴士罢敝北与燕战覆三军获二将而又以其余兵南面西举五千乘之劲宋而包十二诸侯此其君之欲得也其民力竭也安犹取哉且臣闻之数战则民劳师乆则兵敝王曰吾闻齐有清济浊河可以为固有长城钜防足以为塞诚有之乎对曰天时不与虽有清济浊河何足以为固民力穷敝虽有长城钜防何足以为塞且异日也济西不役所以备赵也河北不师所以备燕也今济西河北尽以役矣封内敝矣夫骄主必不好计而亡国之臣贪于财王诚能毋爱宠子母弟以为质寳珠玉帛以事其左右彼且徳燕而轻亡宋则齐可亡已王曰吾终以子受命于天矣曰内冦不与外敌不可拒王自治其外臣自敝其内此乃亡之之势也
　　秦召燕王燕王欲往苏代约燕王曰楚得枳而国亡齐得宋而国亡齐楚不得以有枳宋事秦者何也是则有功者秦之深讐也秦取天下非行义也暴也秦之行暴正告天下告楚曰蜀地之甲轻舟浮于汶乗夏水而下江五日而至郢汉中之甲轻舟出于巴乘夏水下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦逺乎楚王为是之故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女防韩氏太原卷下轵道道南阳封冀兼包两周乘夏水浮轻舟强弩在前铦防在后决荥口魏无大梁决白马之口魏无济阳决宿胥之口魏无虚顿丘陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵逺不能攻也王苟能破宋有之寡人如自得之已得安邑塞女防因以破宋为齐罪秦欲攻韩恐天下救之则以齐委于天下曰齐人四与寡人约四欺寡人必率天下以攻寡人者三有齐无秦无齐有秦必伐之必亡之已得宜阳少曲致蔺离石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞黾隘茍利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵已得讲于魏质公子延因犀首攻赵兵伤于离石遇败于马陵而重魏则以叶蔡委于魏已得讲于赵则刼魏魏不为割困则使太后穰侯为和嬴则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战髙商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦说其主此臣之所大患燕昭王不行苏代复重于燕燕反约从亲如苏秦时或从或否而天下由此宗苏氏之从约代厉皆以夀死名显诸侯齐伐宋宋急苏代乃遗燕昭王书曰夫列在万乘而寄质于齐名卑而权轻奉齐助之伐宋民劳而实费破宋残楚淮北肥大齐讐强而国弱也此三者皆国之大败也而足下行之将欲以除害取信于齐也而齐未加信于足下而忌燕也愈甚矣然则足下之事齐也失所为矣夫民劳而实费又无尺寸之功破宋肥讐而世负其祸矣足下以宋加淮北强万乘之国也而齐并之是益一齐也北夷方七百里加之以鲁衞此所谓强万乘之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也而贾十倍越王勾践栖于防稽而后残呉霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使于盟于周室尽焚天下之秦符约曰夫上计破秦其次长賔客秦秦挟賔客以待破秦王必患之秦五世以结诸侯今为齐下秦王之志苟得穷齐不惮以一国都为功然而王何不使布衣之人以穷齐之说说秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若髙陵君先于燕赵秦有变因以为质则燕赵信秦矣秦为西帝赵为中帝燕为北帝立为三帝而令诸侯韩魏不听则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也并立三帝燕赵之所同愿也夫实得所利名得所愿则燕赵之弃齐也犹释敝躧今王之不收燕赵则齐霸必成矣诸侯戴齐而王独弗从也是国伐也诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若説也必如刺心然则王何不务使智士以若此言说秦秦伐齐必矣夫取秦上交也伐齐正利也尊上交务正利圣王之事也燕昭王善其书曰先人尝有徳苏氏子之之乱而苏氏去燕燕欲报讐仇于齐非苏氏莫可乃召苏氏复善待之与谋伐齐竟破齐闵王出走韩人攻宋秦王大怒曰吾爱宋与新城阳晋同也韩珉与我交而攻我所甚爱何也苏代为韩说秦王曰韩珉之攻宋所以为王也以韩之强辅之以宋楚魏必恐恐必西面事秦王不折一兵不杀一人无事而割安邑此韩珉之所以祷于秦也秦王曰吾固患韩之难知一从一横此其说何也对曰天下固令韩可知矣韩固已攻宋矣其西事秦以万乘自辅不西事秦则宋地不安矣中国白头游敖之士皆积智欲离秦韩之交伏轼结靷西驰者未有一人言善韩者也伏轼结靷东驰者未有一人言善秦者也皆不欲韩秦之合者何也则晋楚智而韩秦愚也晋楚合必伺韩秦韩秦合必图晋楚请以决事秦王曰善
　　五国伐秦无功而还其后齐欲伐宋而秦禁之齐令宋郭之秦请合而以伐宋秦王许之魏王畏齐秦之合也欲讲于齐谓齐王曰秦王谓宋郭曰分宋之城服宋之强者大国也乘宋之敝而与王争得者楚魏也请为王无合楚之伐宋也而王独举宋王之伐宋也请刚柔而皆用之如宋者欺之不为逆杀之不为讐者也王无与之讲以取地既已得地又以力攻之期于防宋而已矣臣闻此言而窃为王患秦必且用此于王矣又必且刼王以求地既已得地且又以力攻王又必谓王使王轻燕齐燕之交已丑且又收燕以东索于王秦尝用此于楚矣又尝用此于韩矣愿王之深计之也秦善魏不可知也已故为王计太上伐秦其次賔秦其次坚约而详讲与国无相讐也秦齐合国不可为也已王其听臣也必无与讲秦权重魏魏冉明熟是故有谓足下伤秦者不敢显也天下可令伐秦则隂劝而弗敢图也见天下之伤秦也则先鬻与国而以自解也天下可令賔秦则为刼于与国而不得已者天下不可则先去而以秦为上交以自重也如是人者鬻王以为资者也而焉能免国于患免国于患者必穷三节而行其上上不可则行其中中不可则行其下下不可则明不与秦而生以残秦使秦皆无百怨百利惟已之曾安无令天下鬻之以合于秦是免国于患者之计也臣何足以当之虽然愿足下之论臣之计也燕齐讐国也秦兄弟之交也合讐国以伐婚姻臣为之苦矣黄帝战于涿鹿之野而西戎之兵不至禹攻三苗而东夷之民不赴以燕齐伐秦黄帝之所难也而臣以致燕甲而起齐兵矣臣又徧事三晋之吏奉阳君孟尝君韩珉周防周韩余为徒从而下之恐其伐秦之疑也又身自丑于秦扮之请焚天下之秦符者臣也次传焚符之约者臣也欲使五国约闭秦闗者臣也奉阳君韩余为既和矣苏修朱婴皆隂在邯郸臣又说齐王而往败之天下共讲因使苏修游天下之语而以齐为上交兵请伐魏臣又争之以死而果西因苏修重报臣非不知秦权之重也然而所以为之者为足下也
　　秦召魏相信安君信安君不欲往苏代为说秦王曰臣闻之忠不必党党不必忠今臣愿为大王陈臣之愚意恐其不忠于下吏自使有要领之罪愿大王察之今大王令人执事于魏以完其交臣恐魏交之益疑也将以塞赵也臣又恐其赵之益劲也夫魏王之爱习魏信也甚矣其智能而任用之也厚矣其畏恶严尊秦也明矣今王之使人入魏而不用则王之使人入魏无益也若用魏必舍所爱习而用所畏恶此魏王之所不安也夫舍万乘之事而退此魏信之所难行也夫令人之君处所不安令人之相行所不能以此为亲则难乆矣臣故恐魏交之益疑也且魏信舍事则赵之谋者必曰舍于秦秦必令其所爱信者用赵是赵存而我亡也赵安而我危也则上有野战之气下有坚守之心臣故恐赵之益劲也大王欲完魏之交而使赵小心乎不如用魏信而尊之以名魏信事王国安而名尊离王国危而权轻然则魏信之事王也上所以为其主者忠矣下所以自为者厚矣彼其事王必完矣赵之用事者必曰魏氏之名族不髙于我土地之实不厚于我魏信以魏事秦秦甚善之国得安焉身得尊焉今我搆难于秦兵为招质国处削危之形非得计也结怨于外生患于中身处死亡之地非完事也彼将伤其前事而悔过其行冀其利必多割地以深下王则是大王垂拱多割地以为利重尧舜之所求而不能得也臣愿大王察之
　　陉山之事赵且与秦伐齐齐惧令田章以阳武合于赵而以顺子为质赵王喜乃按兵告于秦曰齐以阳武赐敝邑而纳顺子欲以解伐敢告下吏秦王使公子他之赵谓赵王曰齐与大国救魏而背约不可信恃大国不义以告敝邑而赐之二社之地以奉祭祀今又按兵且欲合齐而受其地非使臣之所知也请益甲四万大国裁之苏代为齐献书穰侯曰臣闻往来者之言曰秦且益赵甲四万人以伐齐臣窃必之敝邑之王曰秦王明而熟于计穰侯智而习于事必不益赵甲四万人以伐齐是何也夫三晋相结秦之深讐也三晋百背秦百欺秦不为不信不为无行今破齐以肥赵赵秦之深讐不利于秦一也秦之谋者必曰破齐敝晋而后制晋楚之胜夫齐罢国也以天下击之譬犹以千钧之弩溃痈也秦王安能制晋楚哉二也秦少出兵则晋楚不信多出兵则晋楚为制于秦齐恐则不走于秦且走晋楚三也齐割地以实晋楚则晋楚安齐举兵而为之顿劒则秦反受兵四也是晋楚以秦伐齐以齐破秦何晋楚之智而齐秦之愚五也秦得安邑善齐以安之亦必无患矣秦有安邑则韩魏必无上党哉夫取三晋之肠胃与出兵而惧其不反也孰利故臣窃必之敝邑之王曰秦王明而熟于计穰侯智而习于事必不益赵甲四万人以伐齐矣
　　雍氏之役韩徴甲与粟于周周君患之告苏代苏代曰何患焉代能为君令韩不徴甲与粟于周又能为君得髙都周君大悦曰子茍能寡人请以国听苏代遂往见韩相国公中曰公不闻楚计乎昭应谓楚王曰韩氏罢于兵仓廪空无以守城吾攻之以饥不过一月必拔之今围雍氏五月不能拔是楚病也楚王始不信昭应之计矣今公乃徴甲与粟于周此告楚病也昭应闻此必劝楚王益兵守雍氏雍氏必拔公中曰善哉吾使者已行矣代曰公何不以髙都与周公中怒曰吾无徴甲与粟于周亦已多矣何为与髙都代曰与之髙都则周必折而入于韩秦闻之必大怒而焚之节不通其使是公以敝髙都得完周也何不与也公中曰善不徴甲与粟于周而与髙都楚卒不拔雍氏而去
　　赵收天下且以伐齐苏厉为齐上书说赵王曰臣闻古之贤君徳行非施于海内也教顺慈爱非布于万民也祭祀时享非当于鬼神也甘露降风雨时农夫登年谷丰盈众人善之而贤主恶之今足下功力非数痛加于秦国而怨毒积恶非曾深陵于韩也臣窃外闻大臣及下吏之议皆言主前专据以秦为爱赵而憎韩臣窃以事观之秦岂得爱赵而憎韩哉欲亡韩吞两周之地故以韩为饵先出声于天下欲隣国闻而观之也恐其事不成故出兵以佯示赵魏恐天下之惊觉故微伐韩以贰之恐天下疑已故出质以为信声徳于与国而实伐空韩臣窃观其图之也议秦以谋计必出于是且夫说士之计皆曰韩亡三川魏灭晋国是韩未穷而祸及于赵且物固有势异而患同者又有势同而患异者昔者楚人乆伐而中山亡今燕尽韩之河南距沙丘而至钜鹿之界三百里距于扞闗至于榆中千五百里秦尽韩魏之上党则地与国都邦属而壤挈者七百里秦以三军强弩坐羊肠之上即地去邯郸二十里且秦以三军攻王之上党而危其北则勾注之西非王之有也今逾勾注禁常山而守三百里通于唐曲遇此代马胡驹不东而昆山之玉不出也此三寳者又非王之有也今从于强秦与之伐齐臣恐其祸出于是矣五国之王尝合横而谋伐赵三分赵之壤地着之盘盂属之讐柞五国之兵有日矣韩乃西师以禁秦国使秦发令素服而听反温轵髙平于魏反三公什清于赵此王之明知也夫齐韩事赵宜为上交今乃以邸罪取伐臣恐其后事王不敢自必也今王收齐天下必以王为得齐韩齐危社稷以事王天下必重王然则齐韩义王以天下就之下至齐韩慕王以天下收之是一世之命制于王已臣愿大王深与左右羣臣卒计而重谋先事成虑而熟图之也
　　秦客卿造谓穰侯曰秦封君以陶借君天下数年矣攻齐之事成陶为万乗长小国以朝天子天下必听五霸之事也攻齐不成陶为隣恤而莫之据也故攻齐之于陶也存亡之机也君欲成之何不使人谓燕相国曰圣人不能为时时至弗失舜虽贤不遇尧也不得为天子汤武虽贤不当桀纣不王故以舜汤武之贤不遭时不得帝王今攻齐此君之大时也已因天下之力伐讐国之齐报惠王之耻成昭王之功除万世之害此燕之长利而君之大名也诗云树徳莫如滋除害莫如尽呉不亡越越故亡呉齐不亡燕燕故亡齐齐亡于燕呉亡于越此除疾不尽也以非此时也成君之功除君之害秦卒有他事而从齐齐秦合其讐君必深矣挟君之讐以诛于燕后虽悔之不可得也已君悉燕兵而疾攻之天下之从君也若报父子之仇诚能亡齐封君于河南为万乗达途于中国南与陶为隣世世无患愿君之专志于攻齐而无他虑也
　　秦复定上党郡秦分军为二王龁攻皮牢拔之司马梗定太原韩赵恐使苏代厚币说秦相应侯曰武安君擒马服子乎曰然又曰即围邯郸乎曰然赵亡则秦王王矣武安君为三公武安君所为秦战胜攻取者七十余城南定鄢郢汉中北擒赵括之军虽周邵吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢丘困上党上党之民皆反为赵天下不乐为秦民之日乆矣今亡赵北地入燕东地入齐南地入韩魏则君之所得民无几何人故不如因而割之无以为武安君功也于是应侯言于秦王曰秦兵劳请许韩赵之割地以和且休士卒王听之割韩垣雍赵六城以和正月皆罢兵武安君闻之由是与应侯有隙
　　或为六国说秦王曰土广不足以为安人众不足以为强若土广者安人众者强则桀纣之后将存昔者赵氏亦尝强矣曰赵强何若举左案齐举右案魏厌案万乘之国二国千乘之宋也筑刚平卫无东野刍牧薪采莫敢闚东门当是时衞危于累卵天下之士相从谋曰吾将还其委质而朝于邯郸之君乎于是天下有称伐邯郸者莫不夕令朝行魏伐邯郸因退为逢泽之遇乘夏车称夏王一朝为天子天下皆从齐宣王闻之举兵伐魏梁王身抱质执璧为陈侯臣天下乃释梁郢威王闻之寝不寐食不饱率天下百姓以与申缚遇于泗水之上而大败申缚赵人闻之至枝桑燕人闻之至格道格道不通平际絶齐战败不胜谋则不得使陈毛释劒掫委南听罪西说赵北说燕内喻其百姓而天下释齐于是天下积薄而为厚聚少而为多以同言郢威王于侧纣之间臣岂以郢威王为政衰谋乱以至于此哉郢为强临天下诸侯故天下乐伐之也
　　或为魏献书秦王曰臣窃闻大王之谋出事于梁谋恐不出于计矣愿大王之熟计之也梁者山东之要也有虵于此击其尾其首救击其首其尾救击其中身首尾俱救今梁者天下之脊也夫秦攻梁者是示天下要断山东之脊也是山东首尾皆救中身之时也山东见亡必恐恐必大合山东尚强臣见秦之必大忧可立而待也臣窃为大王计不如南出事于南方其兵弱天下必不能救地可广大国可富兵可强主可尊王不闻汤之伐桀乎试之弱宻须氏以为武教得宻须氏而汤知服桀矣今秦欲与山东为讐不先以弱为武教兵必大挫国必大忧秦果南攻蓝田鄢郢
　　齐欲攻宋秦令起贾禁之齐乃援赵以伐宋秦王怒属怨于赵李兑约五国以伐秦无功留天下之兵于成臯而隂讲于秦又欲与秦攻魏以解其怨而取封焉魏王不说之齐人谓秦王曰臣为足下谓魏王曰三晋皆有秦患今之攻秦也为赵也五国伐赵赵必亡矣齐逐李兑李兑必死今之伐秦也以救李子之死也今赵留天下之甲于成臯而隂鬻之于秦已讲则令秦攻魏以成其私封王之事赵也何得矣且王尝济于漳而身朝于邯郸抱隂成负蒿葛孽为赵蔽而赵无为王行也今又以河阳姑宻封其子而乃令秦攻王以便取隂人比然而后知贤不如王若用所以事赵之半收齐天下敢有谋王者乎王之事齐也无入朝之辱无割地之费齐为王之故虚国于燕赵之前用兵于二千里之外故攻城野战未尝不为王先被矢石也得二都割河东尽效之于王自是之后秦攻魏齐未尝不嵗至于王之境也请问王之所以报齐者可乎韩处于赵去齐三千里以此疑齐曰有秦隂今王又挟故薛公以为相善韩徐以为上交尊虞商以为大客王顾可以反疑齐乎于是魏王听此言也甚诎其欲事王也甚循臣愿王之亟闻魏而无庸见恶也臣请为王推其怨于赵愿王之隂重赵而无使秦之见王之重赵也秦见之且亦重赵齐秦交重赵臣必见燕与韩魏亦且重赵也皆且无敢与赵治三国事赵赵从亲以合于秦必为王髙矣臣故欲王之徧刼天下而皆私甘之也王使臣以韩魏与燕刼赵使丹也甘之以赵刼韩魏使臣也甘之以三晋刼秦使顺也甘之以天下刼楚使珉也甘之则天下皆偪秦以事王而不敢相私也交定而后王择焉
　　楚将伐齐鲁亲之齐王患之张丐曰臣请令鲁中立乃为齐见鲁君鲁君曰齐王惧乎曰非臣所知也臣来吊足下鲁君曰何吊乎曰君之谋过矣君不与胜者而与不胜者何故也鲁君曰子以齐楚为孰胜哉对曰鬼且不知也然则子何以吊寡人曰齐楚之权敌也不用有鲁与无鲁足下岂如全众而合二国之后哉楚大胜齐其良士选卒必殪其余兵足以待天下齐为胜其良士选卒亦殪而君以鲁众合战胜后此其为徳也亦大矣其见恩徳也亦甚大矣鲁君以为然乃退师
　　孟尝君在薛荆人攻之淳于髠为齐使于荆还反过薛孟尝君令人体貌而郊迎之谓淳于髠曰荆人攻薛夫子弗忧文无以复侍矣淳于髠曰敬闻命至于齐毕报王曰何见于荆对曰荆甚固而薛亦不量其力王曰何谓也对曰薛不量其力而为先王立清庙荆固而攻之清庙必危故曰薛不量力而荆亦甚固齐王和其顔色曰嘻先君之庙在焉疾兴兵救之颠蹶之请望拜之谒虽得则薄矣善说者陈其势言其方人之急也若自在隘窘之中岂用强力哉
　　甘罗者甘茂孙也茂既死后甘罗年十二事秦相文信侯吕不韦秦始皇帝使刚成君蔡泽于燕三年而燕王喜使太子丹入质于秦秦使张唐往相燕欲与燕共伐赵以广河间之地张唐谓文信侯曰臣尝为秦昭王伐赵赵怨臣曰得唐者与百里之地今之燕必经赵臣不可以行文信侯不快未有以彊也甘罗曰君侯何不快之甚也文信侯曰吾令刚成君蔡泽事燕三年燕太子丹已入质矣吾自请张卿相燕而不肯行甘罗曰臣请行之文信侯叱曰去我身自请之而不肯汝焉能行之甘罗曰夫项橐生七嵗为孔子师今臣生十二嵗于兹矣君其试臣何遽叱乎于是甘罗见张卿曰卿之功孰与武安君卿曰武安君南挫彊楚北威燕赵战胜攻取破城堕邑不知其数臣之功不如也甘罗曰应侯之用于秦也孰与文信侯专张卿曰应侯不如文信侯专甘罗曰卿明知其不如文信侯专与曰知之甘罗曰应侯欲攻赵武安君难之去咸阳七里而立死于杜邮今文信侯自请卿相燕而不肯行臣不知卿所死处矣张唐曰请因孺子行令装治行行有日甘罗谓文信侯曰借臣车五乘请为张唐先报赵文信侯乃入言之于始皇曰昔甘茂之孙甘罗年少耳然名家之子孙诸侯皆闻之今者张唐欲称疾不肯行甘罗説而行之今愿先报赵请许遣之始皇召见使甘罗于赵赵襄王郊迎甘罗甘罗说赵王曰王闻燕太子丹入质秦欤曰闻之曰闻张唐相燕欤曰闻之燕太子丹入秦者燕不欺秦也张唐相燕者秦不欺燕也燕秦不相欺者伐赵危矣燕秦不相欺无异故欲攻赵而广河间王不如赍臣五城以广河间请归燕太子与彊赵攻弱燕赵王立自割五城以广河间秦归燕太子赵攻燕得上谷三十城令秦有十一甘罗还报秦乃封甘罗以为上卿复以始甘茂田宅赐之太史公曰樗里子以骨肉重固其理而秦人称其智
  </div>
  <div class="pagination">
   <a href="经济类编_page43.html">
    上一页
   </a>
   <span>
    ...
   </span>
   <a href="经济类编_page39.html">
    39
   </a>
   <a href="经济类编_page40.html">
    40
   </a>
   <a href="经济类编_page41.html">
    41
   </a>
   <a href="经济类编_page42.html">
    42
   </a>
   <a href="经济类编_page43.html">
    43
   </a>
   <span class="current-page">
    44
   </span>
   <a href="经济类编_page45.html">
    45
   </a>
   <a href="经济类编_page46.html">
    46
   </a>
   <a href="经济类编_page47.html">
    47
   </a>
   <a href="经济类编_page48.html">
    48
   </a>
   <a href="经济类编_page49.html">
    49
   </a>
   <span>
    ...
   </span>
   <a href="经济类编_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
