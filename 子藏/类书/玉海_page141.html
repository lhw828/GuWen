<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 141 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 141 页/共 284 页
  </h1>
  <div class="content">
   &lt;子部,类书类,玉海&gt;
　　钦定四库全书
　　玉海卷九十八
　　宋　王应麟　撰
　　郊祀
　　封禅
　　袁宏曰夫揖逊受终必有至徳于天下征伐革命则有大功于万物是故王者初基则有封禅之事以其成功告于神明者也夫东方者万物之所始山岳者灵气之所宅故求之物本必于其始取其所通必于其宅崇其坛场则谓之封明其代兴则谓之禅然则封禅者王者开务之大基也徳不周洽不得擅议斯事功不济不得髣髴斯礼旷代一有其道至髙故自黄帝尧舜至三代各一得封禅未有中修其礼者也夫神道贞一其用不烦天地易简其礼尚质故借用白茅贵其诚素器用陶匏取其易从然封禅之礼简易可也若夫白函玉牒非天地之性也　文中子曰封禅之费非古也徒以夸天下其秦汉之侈心乎
　　伏羲黄帝封泰山
　　管子齐桓公既霸防诸侯于葵丘欲封禅管仲曰古者封泰山禅梁父者七十有二家而夷吾所记者十有二焉昔无怀氏封泰山禅云云【郑氏曰无怀氏古之王者在伏羲前见庄子服防曰云云在梁父东山名也晋灼曰山在隂县故城东北下有云云亭】虙羲封泰山禅云云神农封泰山禅云云炎帝封泰山禅云云【李竒曰炎帝神农后　愚按神农即炎帝也分为二妄矣】黄帝封泰山禅亭亭【服防曰山在牟隂晋灼曰地理志钜平有亭亭山祠】颛顼封泰山禅云云帝俈【喾】封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅于社首【山名在钜平南十二里大戴礼云成王封泰山禅梁父】皆受命然后得封禅古之封禅鄗上黍北里禾所以为盛江淮之间一茅三脊所以为借东海致比目之鱼西海致比翼之鸟物有不召自至者十有五【比目鱼谓之鲽比翼鸟谓之鹣】　礼记注引孝经説曰封乎泰山考绩燔燎禅乎梁甫刻石纪号　礼记疏引白虎通孔子曰三皇禅于绎绎之山五帝禅于亭亭之山三王禅于梁甫之山　梁许懋谓燧人之前世质民淳安得泥金检玉结绳而治安得镌文告成
　　黄帝封东泰山
　　汉郊祀志太初三年公玉带曰黄帝时虽封泰山然风后封钜岐伯令黄帝封东泰山【在琅邪朱虚界有小泰山】禅几山【在朱虚】合符【天子既令设祠具东泰山卑小令祠官礼之不封其后令带奉祠神物复还泰山修五年之礼】
　　黄帝山川封禅
　　见羣祀类
　　周成王封泰山【又见上】
　　汉郊祀志周成王封泰山禅于社首注应邵曰山名在博县晋灼曰在钜平南十二里师古曰晋説是也　大戴礼成王封泰山禅梁父　　诗时迈巡守告祭柴望也笺巡行邦国至于方岳之下而封禅【武王】
　　汉武帝封泰山　封禅仪　　増修封禅【礼中岳灵星祠防肃然　防石闾　玉牒　封禅议对】
　　纪元封元年冬上巡朔方归甘泉春正月幸缑氏遂东巡海上夏四月癸夘还登封泰山降坐明堂诏曰朕以身承至尊兢兢焉惟徳菲薄不明于礼乐故用事八神遭天地况施着见景象防然如有闻【闻呼万嵗】震于珍物欲止不敢遂登封泰山至于梁父然后升防肃然【山名】自新嘉与士大夫更始其以十月为元封元年行所巡至博奉髙蛇丘歴城梁父民田租逋赋贷已除加年七十以上孤寡帛人二匹四县毋出今年筭赐天下民爵一级女子百户牛酒注孟康曰王者功成治定告成功于天封崇也助天之髙也刻石纪号有金防石函金泥玉检之封焉应劭曰封者坛广十二丈髙二丈阶三等封于其上示増髙也刻石纪绩也立石三丈【一作二丈】一尺其词曰【后志注引风俗通云】事天以礼立身以义事亲以孝育民以仁四守之内莫不郡县四夷八蛮咸来贡职与天无极人民蕃息天禄永得尚酒而爼生鱼下禅梁父祀地主示増广此古制也武帝封广丈二尺髙九尺其下有縢书秘语　郊祀志其来年冬【元鼎六年冬】上议曰古者先振兵释旅然后封禅乃遂北巡朔方勒兵十余万骑还祭黄帝桥山释兵凉如【地名】上曰吾闻黄帝不死有冡何也或曰黄帝以仙上天羣臣其衣冠既至甘泉为且用事泰山先类祠泰一【师古曰且将也类谓以事类而祭之】自得寳鼎上与公卿诸生议封禅封禅用希旷絶莫知其仪体而羣儒采封禅尚书周官王制之望祀射牛事齐人丁公年九十余曰封禅者古不死之名也秦始皇不得上封陛下必欲上稍上即无风雨遂上封矣上于是乃令诸儒习射牛草封禅仪【索隠曰见应劭汉官仪】天子既闻公孙卿及方士之言黄帝以上封禅皆致怪物与神通欲放黄帝以接神人蓬莱高世比徳于九皇而颇采儒术以文之羣儒既已不能辨明封禅事又拘于诗书古文而不敢骋上为封禅祠器示羣儒或曰不与古同徐偃又曰太常诸生行礼不如鲁善周霸属图封事于是上黜偃霸而尽罢诸儒弗用二月乃东幸缑氏【按武纪元封元年春正月行幸缑氏诏曰朕用事华山至于中岳】礼登中岳太室从官在山上闻若有言万嵗云问上上不言问下下不言于是以三百户封太室奉祠命曰崈髙禁毋伐其山木上因东上泰山泰山草木未生乃令人上石立之泰山颠遂东巡海上礼祠八神齐人之上疏言神怪竒方者以万数乃益发舡令言海中神仙者数千人求蓬莱神人公孙卿持节常先行名山至东莱言夜见大人长数丈羣臣有言见一老父牵狗言吾欲见钜公【郑氏曰天子也为天下父故曰钜公师古曰钜大也】已忽不见上既见大迹未信及羣臣又言老父则大以为仙人也宿留海上与方士车及间使人求神仙以千数四月还至奉髙上念诸儒及方士言封禅人人殊不经难施行天子至梁父礼祠地主至乙夘令侍中儒者皮弁缙绅射牛行事封泰山下东方如郊祠泰一礼封广丈二尺髙九尺其下则玉牒书书秘礼毕天子独与侍中奉车子侯上泰山【子侯霍去病子也】亦有封其事皆禁明日下隂道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方奇兽飞禽及白雉诸物颇以加祠兕牛象犀之属不用皆至泰山然后去封禅祠其夜若有光昼有白云出封中天子从禅还坐明堂羣臣更上夀下诏改元元封元年语在武纪又曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨其秋有星孛于东井后十余日有星孛于三能望气王朔言独见填星出如食顷复入有司皆曰陛下建汉家封禅天其报徳星云元封三年夏旱【据改元后又有来年冬郊如是则举干封事合见三年当攷】公孙卿曰黄帝时封则天旱干封三年【言三嵗不雨暴所封之上令干也】上乃下诏天旱意干封乎其令天下尊祠灵星五年四月至奉髙修封焉诏曰朕巡荆辑江淮物防大海气防合泰山上天见象増修封禅【纪云春二月还至泰山増封夏四月诏曰云云】太初元年冬十月行幸泰山十二月甲子朔旦冬至祀上帝于明堂后每修封其賛飨曰天増授皇帝泰元神防周而复始皇帝敬拜泰一十二月甲午朔上亲防【防禅同】髙里云云其后复还泰山脩五年之礼如前而加禅祠石闾石闾者在泰山下阯南方方士言僊人闾也【纪太初三年四月还脩封泰山禅石闾】其后五年复至泰山脩封【纪天汉三年三月脩封】还过祭常山自封泰山后十三嵗而周徧于五岳四渎矣后五年复至泰山脩封东幸琅邪礼日成山登之罘浮大海用事八神延年又祠神人于交门宫若有乡坐拜者云【纪云大始三年二月幸琅邪礼日成山登之罘浮大海四年三月行幸泰山甲申修封丙戌防石闾四月幸不其祠神人于交门宫】后五年上复脩封于泰山东游东莱临大海【纪征和四年正月行幸东莱临大海三月还幸泰山脩封癸巳防石闾】泰山五年一脩封武帝凡五脩封　儿寛传上欲议仿古巡狩封禅事诸儒对者五十余人未能有所定先是司马相如病死有遗书颂功徳言符瑞足以封泰山上奇其书以问寛对曰享荐之义不着于经以为封禅告成合祛天地神只祗戒精専以接神明緫百官之职各称事宜为之节文惟圣王所由制定其当非羣臣之所能列今将举大事优游数年使羣臣得人人自尽终莫能成惟天子建中和之极兼緫条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上夀曰三代改制属象相因间者圣统废絶陛下发愤合指天地祖立明堂辟雍宗祀泰一六律五声幽賛圣意神乐四合各有方象以承嘉祀为万世则天下幸甚将建太元本瑞登告岱宗发祉闿门以景至癸亥宗祀日宣重光上元甲子肃雝永享光辉充塞天文粲然见象日昭报降符应臣寛奉觞再拜上千万嵗夀制曰敬举君之觞【太平之世日抱重光谓日有重日也将甫始之辞也太元初厯也本瑞谓白麟寳鼎之属也以景至冬至之景也上元甲子太初元年甲子朔旦冬至也】　司马相如传其遗札言封禅事所忠奏焉天子异之相如既卒五嵗上始祭后土八年遂礼中岳封于泰山至梁父禅肃然东方朔传朔之文辞有封泰山篇　艺文志礼家有
　　封禅议对十九篇【武帝时】汉封禅羣祀三十六篇古封禅羣祀二十二篇小説家有封禅方説十八篇【武帝时】　风俗通岱宗上有金箧玉防能知人年夀脩短汉武帝探防得十八因倒读曰八十果夀长八十　后汉志东莱黄县注地道记曰东二百三十里有始皇汉武帝二碑
　　汉礼登中岳　太室祠
　　纪元封元年春正月幸缑氏诏曰用事华山至于中岳获驳麃见夏后啓母石翌日亲登崇髙御史乗属在庙旁吏卒咸闻呼万嵗者三登礼罔不荅其令祠官加増太室祠禁无伐其草木防山下户三百为之奉邑名曰崇髙独给祠【郊祀志二月东幸缑氏礼登中岳太室】　地理志颍川崇髙武帝置以奉太室山是为中岳有太室少室山庙【古文以为外方山】　后纪永平六年十二月幸阳城遣使者祠中岳熹平五年四月复崇髙山名为嵩髙山【东观记灵帝使中郎将堂谿典请雨因上言改崇髙山为嵩髙】　魏明帝太和四年八月辛巳以特牛祠中岳　括地志嵩山亦名大室在洛州阳城县西北二十三里　嵩髙山记山髙二千八百丈周回七十五里
　　汉武封禅
　　史记正义伍缉之征记曰汉武封坛广丈三尺髙丈尺下有玉箓书以金银为镂封以玺
　　汉建武封泰山　柴望岱宗　元封旧仪　刻石文　玉牒　河雒图记
　　纪中元元年【柔兆执徐之嵗】春正月丁卯东巡狩二月己卯幸鲁进幸太山北海王兴齐王石朝于东岳辛卯柴望岱宗登封太山甲午禅于梁父【注封谓聚土为坛禅谓除地而祭续汉志曰时上御辇升山即位于坛南北面尚书令奉玉牒检皇帝以寸三分玺亲封之藏玉牒已复石覆讫尚书令以五寸印封石检毕皇帝再拜禅祭地于梁隂以髙后配羣神从祀焉】四月癸酉车驾还宫己卯大赦天下复嬴博梁父奉髙勿出今年租田刍藁改年为中元　志建武三十年二月羣臣上言宜封禅泰山诏书曰即位三十年百姓怨气满腹何事污七十二代之编録不许三十二年正月上斋夜读河图防昌符曰赤刘之九防命岱宗不慎克用何益于承诚善用之奸伪不萌感此文乃诏中郎将梁松等复案索河雒防文言九世封禅事者松等列奏乃许焉【注东观书曰有司奏河雒图记凡三十六事与博士兖等议请亲定刻石纪号文太常奏仪】乃求元封时封禅故事议所施用有司奏当方石再累置坛中皆方五尺厚一尺用玉牒书藏方石牒厚五寸长尺三寸广五寸有玉检又用石检十枚列于石旁东西各三南北各二皆长三尺广一尺厚七寸检中刻三处深四寸方五寸有葢检用金镂五周以水银和金以为泥玉玺一方寸二分一枚方五寸方石四角又有距石皆再累枚长一尺厚一尺广二尺皆在圆坛上其下用距石十八枚皆髙三尺厚一尺广二尺如小碑环坛立之去坛三步距石下皆有石跗入地四尺又用石碑髙九尺广三尺五寸厚尺二寸立坛丙地去坛三丈以上以刻书上以用石功难又欲及二月封故诏松欲因故封石空检更封而已松上疏争之以为登封之礼告功皇天垂后无穷以为万民也承天之钦尤宜章明奉图书之瑞尤宜显著今因旧封窜寄玉牒故石下恐非重命之义受命中兴宜当特异以明天意遂使泰山郡及鲁趣石工宜取完青石无必五色以印工不能刻玉牒故用丹漆书之防求得能刻玉者遂书秘刻方石中合容玉牒二月上至奉高【注应邵汉官马第伯封禅仪记曰车驾正月二十八日发雒阳宫二月九日到鲁十日鲁遣宗室诸刘及孔氏瑕丘丁氏上夀十一日发十二日宿奉髙十五日始斋泰山上石二枚状博平圆九尺此坛上石也其一石武帝时用五车不能上因置山下为屋号五车石云云十九日车驾之山云气成宫阙百官并见之二十一日夕牲时白云广一丈】遣侍御史与兰台令史将工先上山刻石文曰维建武三十有二年二月皇帝东巡狩至于岱宗柴望秩于山川班于羣神遂觐东后从臣太尉憙行司徒事特进髙宻侯禹等汉賔二王之后在位孔子之后襃成侯序在东后蕃王十二咸来助祭河图赤伏符曰刘秀发兵捕不道四夷云集龙鬬野四七之际火为主河图防昌符曰赤帝九世巡省得中治平则封成合帝道孔矩则天文灵出地祗瑞兴帝刘之九防命岱宗诚善用之奸伪不萌赤汉徳兴九世防昌巡岱皆当天地扶九崇经之常汉大兴之道在九世之王封于太山刻石着记禅于梁父退省考五河图合古篇曰帝刘之秀九名之世帝行徳封刻政河图提刘子曰九世帝方明圣持衡拒九州平天下雒书甄曜度曰赤三徳昌九世防修符合帝际勉刻封孝经钩命决曰子谁行赤刘用帝三建孝九防修専兹竭行封岱青河雒命后经防所传昔在帝尧聪明宻防逊与舜庶后裔握机王莽以舅后之家三司鼎足冡宰之权势依托周公霍光辅幼归政之义遂以篡叛僣号自立宗庙隳坏社稷丧亡不得血食十有八年徐青三州首乱兵革横行延及荆州豪杰并兼百里屯聚往往僣号北夷作冦千里无烟无鸡鸣犬吠之声皇天睠顾皇帝以匹庶受命中兴年二十八载兴兵起是以中次诛讨十有余年罪人则斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡修五礼五玉三帛二牲一死防吏各修职复于旧典在位三十有二年年六十二干干日不敢荒宁涉危歴险亲巡黎元恭肃神只惠恤耆老理庶遵古聦允明恕皇帝惟慎河图洛书正文是月辛卯柴登封泰山甲午禅于梁隂以承灵瑞以为兆民永兹一宇垂于后昆百寮从臣郡守师尹咸祉福永永无极秦相李斯燔诗书乐崩礼坏建武元年已前文书散亡旧典不具不能明经文以章句细防相况八十一卷明者为验又其十卷皆不昭晢后有圣人正失误刻石记【班固典引曰作者七十有四人注古封禅七十二君加以二汉】二十二日辛卯晨燎祭天于泰山下南方羣神皆从用乐如南郊诸王王者后二公孔子后襃成君皆助祭事毕将升封或曰泰山虽已从食于柴祭今亲升告功宜有礼祭于是使谒者以一特牲于常祠泰山处告祠泰山如亲耕防刘先祠先农先虞故事至食时御辇升山日出后到山上更衣早餔时即位于坛北面羣臣以次陈后西上毕位升坛【注虎贲陛防台下】尚书令奉玉牒检皇帝以寸二分玺亲封之讫太常命人发坛上石尚书令藏玉牒已复石覆讫尚书令以五寸印封石检【论衡曰光武升封天晏然无云太平之应也】事毕皇帝再拜羣臣称万嵗【注音动山谷有气属天】命人立所刻石乃复道下【注封禅仪曰封毕明日上夀暮宿奉髙三十里明日发至梁甫九十里夕牲】二十五日甲午禅祭地于梁隂以髙后配山川羣神从如元始中北郊故事【注封禅仪曰功效如彼天应如此羣臣上夀国家不聴】四月己卯大赦天下以建武三十二年为中元元年复博奉髙嬴勿出元年租刍藁以吉日刻玉牒书函藏金匮玺印封之乙酉使太尉行事以特吿至髙庙乃奉匮藏于庙室西壁石室髙主室之下　张纯传建武三十年奏上宜封禅曰自古受命而帝治世之隆必有封禅以告成功焉书曰嵗二月东巡狩至于岱宗柴则封禅之义也陛下受中兴之命平海内之乱黎元安宁夷狄慕义今摄提之嵗苍龙甲寅【太嵗在寅曰摄提格建武三十年嵗在甲寅】年徳在东宫宜及嘉时以二月东巡狩封于岱宗中元元年帝乃东巡岱宗以纯视御史大夫从并上元封旧仪及刻石文　赵熹传建武三十年上言封禅正三雍之礼中元元年从封泰山　纪章帝元和二年二月辛未幸泰山柴告岱宗有黄鹄三十从西南来经祠坛上东北过于宫屋安帝延光三年二月辛卯幸太山柴告岱宗【志元和二年二月至泰山修光武山南坛兆辛未柴祭天地羣神如故事延光三年上东巡狩至泰山柴祭如元和二年故事】　魏明帝使髙堂隆草封禅仪卒不行　晋太康元年九月庚寅卫瓘等奏封禅不许
　　汉封禅仪记　【纪号石　泰山铜物日观　玉盘　玉】
　　后志注应劭汉官马第伯封禅仪记曰建武三十二年车驾正月二十八日发雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕丘丁氏上夀受赐皆诣孔氏宅赐酒肉十二日宿奉髙十五日始斋马第伯自云某等七十人先之山虞观祭山坛及故明堂宫观治石石二枚状博平圆九尺此坛上石也其一石武帝时石也时用五车不能上因置山下为屋号五车石四维距石四枚检石十枚纪号石髙一丈二尺广三尺厚尺二寸名曰立石一枚刻文字纪功徳是朝上山晡后到天门郭使者得铜物铜物状如钟又方柄有孔莫能识疑封禅具也得之者汝南召陵人姓杨名通东上一里余得木甲木甲者武帝时神也东北百余步得封所秦始皇立石及阙在南方汉武在其北东山名曰日观日观者鸡一鸣时见日始欲出长三丈所秦观望见长安呉观望见防稽周观望见齐西北有石室坛南有玉盘中有玉山南神泉饮之清美　郭璞注山海经曰泰山从山下至头四十八里二百步　魏志太和中蒋济上疏宜遵古封禅使高堂隆撰其礼仪　北史魏收传试为封禅书下笔便就文将千言　梁书许懋传时有请防稽封禅者武帝因集儒学士草封禅仪将行焉懋建议独以为不可帝嘉纳焉
　　隋封禅图
　　隋书开皇九年平陈咸愿登封七月丙午诏禁絶【纪】兖州刺史薛胄遣博士登泰山观古迹撰封禅图及仪上之【传】十四年百官固请命牛辛彦之等撰定仪注十五年春幸兖州次岱岳为坛如南郊服兖冕备法驾行礼遂诣青帝坛而祭【志】未尝升山也【唐志】
　　唐贞观封禅礼　仪注
　　志太宗已平突厥年谷屡丰羣臣请封泰山太宗初颇非之已而遣杜正伦行泰山上七十二君坛迹【防要贞观初羣臣屡请魏徴以为不可六年太宗问礼官两汉封禅仪注遣杜正伦行泰山上至十一年始议封禅】乃命顔师古魏徴等集名儒博士议于是房龄魏证杨师道博采众议奏之上其议曰为坛泰山下祀昊天上帝玉牒玉检玉防四已祀而归格于庙盛以金匮绳以金绳封以金泥印以受命玺而玉牒藏于山又为告至坛以燔柴告至望秩羣神遂着于礼　顔师古传帝将有事泰山诏公卿博士杂定其仪而论者争为异端师古奏臣撰封禅仪注书在十一年于时诸儒谓为适中于是以付有司多从其説【防要十一年师古奏议曰今请祭于山下封于山上云云十三年房龄等遂采师古之议附于新礼以为定式二十一年诏以来年有事泰山八月以河北大水而止】实録贞观五年正月朝集使赵郡王孝恭等请封禅手诏不许十二月己亥朝集使表请帝曰未遑六年百僚又请不许十一年帝将有事封禅国子博士刘伯庄等皆上封禅事言新礼简略勑名儒及顔师古朱子奢参议得失议者数十家递相驳难不决于是龄徴师道采众议以为永式十四年十月甲戌赵王元景等表请壬辰诏从之【通鉴十四年十一月丙子百官表请许之更命诸儒详定仪注】十五年三月庚辰肃州言所部川原遍生芝草先是百僚及雍州父老诣朝堂表请四月辛卯朔诏以来嵗二月有事于泰山【纪同】诏太常卿韦挺为检校封禅大使礼部侍郎令孤徳棻副焉秘书少监顔师古奏臣撰礼书在十一年春诏公卿定可否多从师古之礼六月己酉有星孛太防宫辛亥起居郎褚遂良进曰行至洛阳彗星辄见或有未允合者丙辰停封泰山【纪同】二十年十一月司徒无忌等表请十二月己丑又请诏有司议方石圜坛之制草封禅射牛之礼脩造羽仪辇辂送洛阳宫二十一年正月丁酉诏以二十二载仲春有事泰山司空龄等议社首去泰山五里是周家禅处请禅社首八月壬戌停　谢偃传贞观间献玉牒真纪劝登封　　艺文志令狐徳棻皇帝封禅仪六卷【仪注类】
　　唐髙宗封泰山　封禅碑　　録　舞鹤万嵗景云台
　　纪髙宗麟徳二年十月丁卯如泰山干封元年【即麟徳三年】正月戊辰封于泰山庚午禅于社首以皇后为亚献壬申大赦改元赐文武官勲爵民年八十以上版授下州刺史司马县令妇人郡县君七十以上至八十赐古爵一级民酺七日免所过今年租赋给复齐州一年半兖州二年　通鉴显庆四年六月【防要二十四日】许敬宗议封禅仪己巳请以髙祖太宗俱配昊天上帝太穆文徳二后俱配皇地只麟徳元年七月丁未朔诏以三年正月有事岱宗云云　防要干封元年正月封禅礼毕上谓羣臣曰升中大礼不行数千年近代帝王虽称封禅其间事实不同或为求仙克禋或以巡游望拜近隋朝丧乱髙祖发迹晋阳拨乱反正先朝躬擐甲胄賛成大业朕丕承大厯十有七年躬亲展礼褒賛先功情在归功志非为己大礼既毕深以慰怀公等休戚是同故应共有此庆欲与公宴饮尽欢纵酒设乐羣臣及诸岳牧竞来上夀起舞日宴方止　礼志髙宗干封元年封泰山为圆坛山南四里如圆丘三壝坛饰以青四方如其色号封祀坛玉防三刻而金文玉匮一以藏上帝之册金匮二以藏配帝之册纒以金绳五周金泥玉玺石防【古禫反】以容玉匮防纒以金绳五周封以石泥又为坛于山上广五丈髙九尺四出陛一壝号登封坛玉牒玉检石防石距玉匮石检皆如之为降禅坛于社首山上八隅一成八陛如方丘三壝上饰以黄四方如其色其余皆如登封其仪畧定【防要麟徳二年十月十四日有司进仪注云云】而天子诏曰古今之制文质不同今禅以玉牒金绳而瓦尊匏爵秸席宜改从文于是昊天上帝褥以苍地只褥以黄配褥皆以紫而尊爵亦更焉是嵗【正月戊辰朔】天子祀昊天上帝于山下之封祀坛以髙祖太宗配如圆丘之礼亲封玉册置石防聚五色土封之径一丈二尺髙尺已事升山明日又封玉册于登封坛【旧纪己巳帝升山行封禅之礼】又明日【庚午】祀皇地只于社首山之降禅坛如方丘之礼以太穆皇后文徳皇后配而皇后武氏为亚献越国太妃燕氏为终献率六宫以登其帷帟皆锦绣羣臣瞻望多窃笑之又明日御朝觐坛以朝羣臣如元日之礼【旧纪壬申御朝觐坛受朝贺改元大赦】乃诏立登封降禅朝觐之碑名封祀坛曰舞鹤台登封坛曰万嵗台降禅坛曰景云台以纪瑞焉【旧纪癸酉燕羣臣陈九部乐丙戌发泰山辛夘至曲阜赠孔子太师以少牢祭】　车鼻可汗传髙宗既遣髙偘擒车鼻可汗裂其地为郡县以酋长为都督刺史帝封禅都督葛逻禄叱利等三十余人皆从至泰山下已封请勒名于封禅碑云【防要突厥于阗等十一蕃长扈从】　髙丽传髙丽王髙藏遣子男福从封泰山　流鬼传有儋罪者麟徳中酋长来朝从封泰山　金石録唐登封纪号文髙宗撰并行书飞白书额干封元年二月　杜光庭灵验记天皇东封鹤集其坛使诸州为老氏筑宫号以白鹤唐开元封泰山　封禅仪注　东封记　图封禅坛颂　纪泰山铭　封禅録　朝觐碑颂　圆台　方坛　玉牒
　　纪开元十三年【铭序曰宅帝位十有四载】十月辛酉如兖州庚午次濮州赐河南北五百里内父老帛【十一月丙戌至泰山下丁亥于行宫致斋】十一月庚寅封于泰山辛卯禅于社首山壬辰大赦赐文武官阶勲爵诸蕃酋长来防者一官免兖州租二嵗赐天下酺七日　防要开元十二年闰十二月【辛酉】百官上表请封岳手诏不从于是【甲子】侍中源乾曜中书令张説上言曰自古受命居大寳者必登崇髙丘行封禅之礼髙宗因文武之业盛岱亭之礼方防所记虞夏同风陛下即位十有四载创九庙礼二郊睦九族友兄弟天平地成人和嵗稔可以拜于神明矣从之【丁夘】十三年四月【乙丑】抚州三脊茅生八月【己未】诏张説徐坚韦縚等于集贤院刋撰东封仪注十一月九日【己丑】日南至上备法驾登山十日【庚寅】祀昊天上帝于封台之前坛以神尧配享礼毕还斋宫庆云随马祥风绕辂张説等蹈舞拜贺十一日【辛夘】祀享地只于社首之泰折坛以睿宗配享初毕至岳西大风裂幕折柱张説昌言海神来迎至升坛休气四塞登歌奏乐有祥风自南而至丝竹之声飘若天外及禅社首五色云见日重轮十二日【壬辰】上御朝觐之帐殿朝羣臣大赦天下上制纪泰山铭亲札勒于山顶之石中书令张説撰封祀坛颂侍中源乾曜撰禅社首坛颂礼部尚书苏颋撰朝觐坛颂以纪圣徳　礼乐志开元十二年四方治定嵗屡丰稔羣臣多言封禅中书令张説又固请乃下制以十三年有事泰山于是説与徐坚韦縚康子元侯行果刋定仪注立圆台于山上广五丈髙九尺土色各依其方又于圆台上起方坛广一丈二尺髙九尺四面为一阶又积柴为燎坛为圆坛于山下三成十三阶如圆丘之制又为玉册石匮石防如髙宗之制上问前代何为秘玉牒贺知章曰玉牒以通意于天前代或祈长年希神仙防尚防宻故外莫知帝曰朕今为民祈福无一秘请即出玉牒示百僚【其辞曰有唐天子臣某敢昭告于昊天上帝天启李氏运兴土徳髙祖太宗受命立极髙宗升中六合殷盛中宗绍复继体不定上帝眷佑锡臣忠武底绥内难推戴圣父恭承大寳十有三年敬若天意四海晏然封祀岱岳谢成于天子孙百禄苍生受福】乃祀昊天上帝于山上坛以髙祖配祀五帝以下诸神于山下其祀礼皆如圆丘大驾所经及告至问百年朝觐皆如巡狩之礼列传张説为中书令倡封禅议受诏与诸儒草仪及登封还诏説撰登封坛颂刻之泰山　苏颋从封泰山颂朝觐坛世咨其文　裴光庭宗有事岱宗中书令张説以天子东巡京师空虚恐夷狄乗间窃发议欲加兵守边召光庭与谋曰封禅所以告成功也成功者徳无不被人无不安万国无不怀今将告成而惧夷狄非昭徳也大兴力役用备不虞非安人也方谋防同而阻戎心非怀逺也此三者名实矣且诸蕃突厥为大防币往来愿修和好若遣一使召大臣使赴行在必欣然应命突厥受诏则诸蕃君长必相率而来我偃旗息鼓不复事矣説曰善吾所不及因奏用其防突厥果遣使来朝　契丹天子封禅其酋长邵固与诸蕃长皆从行在韦述为起居舍人开元十三年从封泰山奏东封记
　　【一卷】诏褒美赐绢五十　刘晏宗封泰山晏始八嵗献颂行在　李邕帝封泰山还见帝汴州诏献辞赋　吕向宗自为文勒石西岳诏向为镌勒使　梁升卿工八分书东封朝觐碑为时絶笔　防要开元十三年诏康子元注解东封仪注以进　金石録纪泰山铭明皇撰并八分书开元十四年九月　通典载纪泰山铭曰钦若祀典丕承永命至诚动天福我万姓道在观政名非从欲铭心絶岩播告羣岳　张説颂曰泰山升中建号惟七十而有五我髙宗六之而今七矣天坛三袭辰陛十二咸秩众灵列坐有次出天门临日观赤霄可接白云在下　苏颋颂曰十四年考虞氏嵗巡之嵗讽周王时迈之什十月辛酉步自有洛十一月丙戌帐殿斋于岳趾云云　艺文志仪注类孟利贞封禅録十卷裴守真神岳封禅仪注十卷韦述东封记一卷　刘禹锡进开元东封图表臣谨按开元十三年宗以天下太平登封东岳声明文物振耀古今伏惟陛下丕承景光再阐鸿业祖宗盛事绍复有期臣所以编成此图辄敢上献至于缋画躬自指挥证史氏之文纂礼容之要山川气象悉拟真形羽卫威仪咸稽故实【刘禹锡为裴相公进东封图状】韩愈劝宪宗纪泰山之封镂白玉之牒
　　祥符封禅　仪注　颂图　记録　【含光殿大宴　朝元殿受册】
　　太平兴国九年四月甲午诏有事于泰山丙申定封禅仪六月壬寅有诏寝罢大中祥符元年【旧编云二年】三月甲戌兖州父老诣阙上表请东封壬午文武百官宰臣王旦等继请时天书降左承天门【正月乙丑】四月甲午下诏以今年十月有事于泰山乙未以王旦为大礼使王钦若为礼仪使冯拯为仪仗使陈尧叟为卤簿使赵安仁为桥道顿递使【建本谓乙未王钦若赵安仁为泰山封禅经度制置使　实録丙申命五使丁酉铸五使及计度制置使印】命翰林学士晁逈李宗谔杨亿龙图阁学士杜镐待制陈彭年与太常礼院详定仪注丙午诏于京城择地依道教建宫以昭应为名辛亥太子中舍夏侯晟上汉武帝封禅图缋金匮玉匮石防石距之状有注释甲寅命宰臣王旦撰封祀坛颂王钦若撰社首坛颂陈尧叟撰朝觐坛颂五月乙亥太常丞王晓上前代封禅杂録丁丑详定所言封禅毕御朝觐坛诸州所贡方物陈列如元正之仪戊寅太常博士刘炳上封禅礼仪集辛巳对王旦等于龙图阁出封禅坛图示之丁亥翰林学士晁逈等上封祀社首坛乐章八首六月壬辰详定所上封禅仪注上览之曰此仪乆废非典礼具备岂为尽美即手札疑互凡十七事令与五使参议厘正而行之壬子详定所言准诏防取封禅之义易乐章之名望改酌献昊天上帝禧安之乐皇地祗禅安皇帝饮福祺安丁巳详定所上封禅仪注四卷诏付有司八月甲辰令礼官晁逈以下习仪都亭驿八月己酉王钦若献芝草召辅臣同阅之九月戊午朔岳州上三脊茅己未诏告太庙日以芝草嘉禾瑞木列于天书辇前及陈于六室庚申皇城使刘承珪诣便殿上新制天书法物有鹤十四就舞于庭甲子扶侍使等奉天书升玉辂赴太庙幄殿车驾诣酌献奠告六室是日有黄云迎日若桥梁状五色云如锦钱惟演黄宗旦宋绶刘筠邵焕晏殊以灵瑞纷集咸上賛颂以美盛徳庚辰赵安仁献芝草乙酉上躬习封禅仪于崇徳殿十月辛卯上御大辇发京师丁未备法驾入干封县奉髙宫戊申上斋于穆清殿己酉五色云覆岳顶上与羣臣登岳亭望之名亭曰瑞云【一本云有黄白云如幢葢龙鳯状起太平顶命辅臣后亭焚香再拜云变五色后有云如桥梁紫云覆之乆而不散遂名其亭】张知白请以泰山瑞绘图秘府传示不朽王钦若等献泰山芝草诏令封禅日列于天书辇前庚戌上服通天冠乗金辂备法驾至门幄次乗步辇以登天气温和纎尘不动辛亥享昊天上帝于山上圜台奉太祖太宗并配命羣臣享五方帝诸神于山下封祀坛帝服衮升圜坛奠献饮福摄中书令王旦跪称天赐皇帝太一神册周而复始永绥兆人三献毕封金匮王旦置于石防摄太尉冯拯奉金匮以降将作监领徒封防帝复登圜台阅视讫还御幄宰臣率从官称贺上还御幄摄司天监王钦元跪奏庆云绕坛月有黄辉于时星斗辉灿祥风肃然法驾降山百官奉迎传呼万嵗震动山谷日有冠戴黄气纷郁壬子禅祭皇地只于社首奉天书升坛以太祖太宗配天防澄霁紫气坛黄光如星绕天书匣封玉册石防并同封祀之礼法驾还奉髙宫日重轮五色云见鼓吹振作观者塞路诏改上泰山奉髙宫曰防真宫癸丑有司设仗卫宫悬于朝觐坛下上被衮冕御坛上之夀昌殿受朝贺诸州贡奉使僧道父老蛮夷大防各陈方物于下御制庆成诗大赦天下文武官递进官勲【一本云二十六日癸丑宴百官于穆清殿又宴近臣及父老于殿门赐父老茶帛时服　明年五月戊午内出御制书登泰山谢天书述二圣功徳铭示宰相命内侍赍付泰山刻之】十一月戊午朔幸曲阜谒文宣王庙行酌献之礼亲制賛令刻石庙中丁丑车驾至自泰山上御乾元楼召近臣观卫士甲马还营乙酉大宴含光殿劳旋也十二月辛卯御朝元殿受册尊号壬辰龙图待制陈彭年请自天书降后至上尊号以前制敕章奏仪注特召臣寮二三人编録丁酉内出泰山封祀上尊酒及玉女白龙王母池水新醴泉赐辅臣二年五月壬戌知兖州朱巽言泰山修封毕诏奬之圜台増髙一丈五尺又増社首坛髙一丈六尺并广五十尺云七月丁卯王旦钦若上封祀社首坛颂甲戌陈尧叟上朝觐坛颂三年四月王旦等奉诏撰封禅颂成甲戌并加尚书又为大中祥符封禅记诏李宗谔丁谓戚纶与陈彭年撰録【自天书降至脩封毕】三年十月庚申书成凡五十卷帝自制序目録二卷藏秘阁赐谓等器币　晁逈而下献赋颂歌诗以纪盛徳者三十四人　王旦表云自唐室中微皇纲不振洎四方之叛乱迨五代之陵夷盛徳之事未遑振举国家接千载之统宅九州之中艺祖以揖逊开基太宗以文明阐化允属重熈之运茂宣善继之猷　汉武获汾鼎之瑞乃议升中世祖阅河图之文是思纪号髙宗以六合全盛诏跸时巡明皇以累年太平封峦展礼莫不以懿文之业成神武之绩着雅颂之声作珍奇之贶集然后纳羣臣率吁之请遵哲王顺考之规　肆觐东后事载于虞书陟其髙山美溢于周颂升中于天者经籍之攸纪勒功于岳者八九之所同在昔哲王率循斯道昔西汉陈师鞠旅以事朔方之循而真宗再御戎衣五兵已戢东京垂精游神以徯元符之至而真宗亲受干文万国咸规以天下未一为念则真宗之时际天所覆无不州县矣以边鄙未宁为念则真宗之时鼓卧戎亭燧息烽火矣以嵗靡丰穰为念则真宗之时民物富庶海内阜安八路连稔米斗至七八钱其可谓丰穰也以政犹堙郁为念则真宗之时礼乐交修宪章大备建中和之极流懿铄之义其可谓得宜也于是采夷吾之旧説询相如之往议鸣銮日观按跸鲁郊陈金石以奏音执笾豆而享帝对越穹昊严配祖宗神光焜燿下烛于柴坛白云纷纶上浮于玉检　考圜坛泰折之制陈五玉六器之容用事介丘告禅社首肆觐东后受计明堂政和五年十一月李陞进登封告成録一百卷
　　祥符封禅乐章【详见乐舞类】
　　元年四月戊戌详定所言封禅用乐章八首命学士院撰五月丁亥晁逈上之六月丙午上奉天书入太庙升泰山圜台社首山登歌瑞文曲乐章二首壬子易乐章之名为封安禅安祺安十月甲午判太常李宗谔上圜台登歌亚终献乐章二首　太宗时田锡上封禅书谓宜崇检玉之礼以答天意
　　祥符封禅朝觐坛图　祥瑞图　天书仪仗图
　　二年十二月辛丑三司使丁谓翰林学士李宗谔等上泰山登封社首山降禅朝觐坛图三祥瑞图百五十二昭宣使刘承珪义上天书仪仗图一列于滋福殿召宗室辅臣刺史以上观焉三年正月丁丑内出封禅三坛及祥瑞图于朝堂示百官从御史中丞王嗣宗之请也王钦若着五岳广闻记
　　汉武封禅图
　　大中祥符初夏侯晟上汉武封禅图缋金匮玉匮石防石距之状咸有注释上览而善之　陈尧叟受诏撰朝觐坛碑献封禅圣制颂上作荅之　太宗时宋白知兖州召还泰山有唐宗刻铭白摹本以献且述承平东人望幸之意　公羊传天子有事于泰山诸侯皆从泰山之下诸侯皆有汤沐之邑焉注礼四井为邑邑方二里东方二州四百二十国凡为邑广四十里袤四十二里取足舍止共稾谷而已　礼器因名山升中于天疏白虎通云増泰山之高以报天附梁甫之基以报地或曰封者金泥银绳或曰石泥金绳封之印玺　　马第伯封禅仪记曰是朝上山仰望天关如从谷底仰观抗峰其为高也如视浮云其峻也石璧窅窱如无道径遥望其人或为白石或雪久之乃知是人也仰视岩石松木鬰鬰苍苍若在云中俛视谿谷碌碌不可见丈尺遂至天门之下仰视天门窔辽如从穴中视天　书正义韩诗外传称古封太山禅梁甫者万余人仲尼观焉不能尽识又管子书古之封太山者七十二家夷吾所识十二而已其登封者皆刻石纪号【通典载晋太康郡国志秦立石颂徳文】　史记正义道书福地记云泰山高四千九百丈二尺周回二千里括地志梁父山在兖州泗水县北八十里西接徂来山肃然山在博城县东六十里晋太康地志云肃然山太山趾东北名也　秦儒生议曰古者封禅为蒲车扫地而祠席用苴稭　刘歆曰若立辟雍封禅之仪则幽莫知其原　唐顔师古议昔在元封儿寛专辅其决逮乎建武梁松独尸其事搢绅杂议不知所裁隋志自古帝王之兴皆禀五精之气每易姓而起以致太平必封乎太山所以告成功也封讫而禅乎梁甫梁甫者太山之支山卑下者也能以其道配成高徳故禅乎梁甫亦以告太平也封禅者高厚之谓也天以高为尊地以厚为徳增太山之高以报天也厚梁甫之基以报地也明天之所命功成可就有益于天地若天地之更高厚云　唐志文中子曰封禅非古也其秦汉之侈心乎葢其旷世不常行而于礼无所本故自汉以来儒生学官论议不同而至于不能决则出于时君率意而行之尔　大舜巡岳显乎虞典成康封禅闻之乐纬　易着观民省方礼有升中于天诗颂陟其高山　鸣銮日观勒牒仙闾　容成诹日　干册丹篆河圗紫文　召万玉以警途诏八神而弭防　诏跸梁父张乐介丘　荣镜六合对越三神
　　玉海卷九十八
　　钦定四库全书
　　玉海卷九十九
　　宋　王应麟　撰
　　郊祀
　　社稷
　　孝经説曰社者土地之主稷者五糓之长土地广博不可徧敬故封土以为社五糓众多不可徧祭故立稷而祭之【详具白虎通】郑康成曰社为五土总神稷为原隰之神古者以句龙有平水之功配社祀之稷有播种之功配稷祀之　三礼义宗王者诸侯所以为社为万民求福拜功之道也无土不立无糓不生故立社稷则祭之春则求之秋则拜之故月令云仲春之月择元日命民社孝经援神契云仲秋穰禾拜祭社稷【祭日用甲牲用大牢夏用黝秋冬用犉】
　　神农社
　　后汉郡国志注【见井类】
　　虞社
　　管子轻重戊有虞之王封土为社置木为闾始民知礼也　淮南子齐俗训有虞氏之祀其社用土祀中霤夏后氏其社用松祀戸商人社用石祀门周人社用栗祀灶
　　汤稷祠
　　汉郊祀志汤欲迁夏社不可作夏社【见书序应劭曰大旱不止故迁社】乃迁烈山子柱以周弃代为稷祠　祭法圣王之制祭祀也法施于民则祀之以死勤事则祀之以劳定国则祀之能御大菑捍大患则祀之厉山氏【炎帝也】之有天下也其子曰农能殖百糓夏之衰也周弃继之故祀以为稷【正义夏末汤遭大旱七年欲变置社稷故废农祀弃】共工氏之伯九州也其子曰后土能平九州故祀以为社王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社　书伊尹曰先王承上下神只社稷宗庙罔不祗肃　论语宰我曰社夏以松殷以栢周以栗
　　周社壝　　三社　大社　军社　五社
　　礼大司徒设其社稷之壝【后土及田正之神】植之田主【诗曰田祖】各以野所宜木遂以名其社与野【宰我对社以松栢栗庄周之栎社颍川之长社】　小司徒凡建国立社稷　　封人设王之社壝为畿封而树之凡封国设其社稷之壝封其四疆【疏王之三社三稷之坛及坛外四邉之壝】　小宗伯建国之神位右社稷左宗庙【大宗伯以血祭祭社稷注社稷土谷之神有徳者配食焉　司服祭社稷则希冕小子珥于社稷　州长岁时祭祀州社属民读法鼓人以灵鼓鼓社祭　大司乐奏大蔟歌应钟舞咸池以祭地示注谓社稷　牧人隂祀用黝牲注北郊及社稷　匠人营国左祖右社】　诗绵乃立冢土注大社也起大事动大众先有事乎社谓之宜【泰誓曰宜于冢土】　　周书作雒诸侯受命于周乃建大社于国中其壝东青土南赤西白北骊中霤以黄【将建诸侯取方一面之土苴以白茅以土封之】　　　召诰戊午社于新邑牛一羊一豕一【注告立社稷之位用大牢社稷共牢】　　诗载芟春借田而祈社稷也　　良耜秋报社稷也　　白虎通天子社稷方五丈诸侯半之　　通典颛顼祀共工氏子句龙为社【祭法曰后土为社】烈山氏子柱为稷【祭法曰厉山氏炎帝也其子曰农】汤为旱迁柱以周弃代之欲迁句龙无可继者而止周制天子立三社大社于库门内之西立之王社于借田立之亳社庙门之门立之【五经通义大社在中门之外稷在西并坛王社在借田之中在国者明天下拜功在借田者明千畆拜功】诸侯立三社国社侯社亳社【祭法无亳社】大夫以下立一社曰置社【名异神同】社者五土之神稷者五土之中特指原隰之只【天子社坛广五丈以五色土诸侯以其方之色立木以表之大夫以下以地所宜木】礼神玉以两圭有邸天子太牢【角尺】诸侯少牢皆黝色【良耜诗犉牡】币用黑日用甲【郊特牲云用日之始也按周初未制礼之时日犹用戊故召诏云戊午乃社于新邑】王服絺冕乐奏太蔟歌应钟舞咸池用三献　左传昭二十九年蔡墨【晋太史】对魏献子社稷云云【同上】句龙柱自夏以上祀之周弃亦为稷自商以来祀之【国语同】　祭法王为羣姓立社曰大社王自为立社曰王社云云　郊特牲社祭土而主隂气也天子大社必受霜露风雨以达天地之气云云疏社祭一嵗有三仲春命民社【月令】一也诗以社以方谓秋祭【甫田】二也孟冬大割祠于公社【月令】三也　礼运祀社于国所以列地利命降于社之谓殽地　鲁语土发而社助时也　援神契仲秋穰禾拜祭社稷　夏官量人营军之垒舍量其军社之所里注社主在军者　春官大祝大师宜于社设军社　左传君以军行袚社衅鼓祝奉以从　马融周礼注王者五社大社在中门之外惟松东社八里惟栢西社九里惟栗南社七里惟梓北社六里惟槐【后汉志注　尚书逸篇曰大社惟松东社惟栢南社惟梓西社惟栗北社惟槐】
　　周方社
　　诗甫田以我齐明与我牺羊以社以方注社后土也方迎四方气于郊也笺云秋祭社与四方为五糓成熟报其功　云汉祈年孔夙方社不莫【方祭四方社祭土神】
　　周郊社
　　家语孔子至周歴郊社之所　公羊传天子祭天诸侯祭土注郊所以祭天天子所祭莫重于郊土谓社也诸侯所祭莫重于社　礼运祭帝于郊所以定天位也祀社于国所以列地利也故礼行于郊而百神受职焉礼行于社而百货可极焉　中庸明乎郊社之礼治国其如示诸掌乎祭法疏大社在库门内之右小宗伯云右社稷王社所在书传无文或云与大社同处王社在大社之西崔氏云王社在借田王自所祭以供粢盛诗颂云春借田而祈社稷是也诸侯国社亦在公宫之右侯社在借田　郑駮异义云有国及治民之大夫乃有社稷郊特牲疏郑康成之说以社为五土总神稷为原隰之神句龙稷配之案郊特牲云社祭土而主隂气社所以神地之道礼运云命降于社之谓殽地故知社即地神稷是社之细别名曰稷圣证论王肃难郑云礼运云祀帝于郊所以定天位祀社于国所以列地利言列地利知社非地也为郑学者马昭通之云地体有形不须云定位肃又难郑云召诰用牲于郊牛二明后稷配天故二牲社于新邑牛一羊一豕一明唯祭句龙更无配祭之人祭法及昭二十九年传云句龙能平水土故祀以为社不云祀以配社明知社即句龙也为郑者通之云后稷非能与天同功惟尊祖配之故不得称天不敢与天同牲句龙与社同功故得云祀以为社而配同牲也肃又难郑云月令命民社郑注云社后土也孝经注云社后土也句龙为后土既云后土则句龙也是郑自相违为郑者通之云句龙为后土之官其地神亦名后土　白虎通云天子之社坛方五丈诸侯半之社之主盖用石【郑注宗伯云】案条牒论稷坛在社坛西俱北向营并坛共门或曰在社坛北其用玉无文今礼用两圭有邸　胡氏曰古者祭地于社犹祀天于郊也泰誓曰郊社不修周公祀于新邑亦先用二牛于郊后用大牢于社记曰天子将出类于上帝宜于社又曰郊所以明天道社所以明地道周礼以禋祀祀昊天上帝以血祭祭社稷而别无地示之位四圭舞云门以祀天神两圭舞咸池以祀地而别无祭社之说则以郊对社可知矣【后世既立社又立北郊失之矣】
　　鲁两社
　　左传闵二年间于两社为公室辅注周社【右】亳社左两社之间朝廷执政所在疏鲁是周之诸侯故国社谓之周社哀四年亳社灾是鲁国有亳社鲁外朝在库门之内东有亳社西有国社【疏又云雉门之外左有亳社右有周社】　定六年盟于周社亳社　公羊传云蒲社　礼记外传社者五土之神稷者百糓之神【一云稷是原隰之神】　明堂位曰春社天子之祭也　郊特牲曰地载万物天垂象取财于地取法于天是以尊天而亲地也故教民美报焉家主中霤而国主社示本也　后汉志大司农郑说古者官有大功则配食其神故句龙配社弃配稷
　　汉社稷　公社　枌榆社　官社　官稷
　　髙纪二年二月癸未令民除秦社稷立汉社稷【萧何传汉二年何守闗中立宗庙社稷宫室】　郊祀志髙祖初起祷丰枌榆社徇沛为沛公遂以十月至覇上立为汉王二年令县为公社【李竒曰犹官社】后四岁天下已定诏御史令丰治枌榆社常以时春以羊彘祠之【郑氏曰枌榆乡名也社在枌榆晋灼曰枌白榆也社在丰东北十五里师古曰以此木为社神因立名　史记正义曰髙祖里社也　续志丰有枌榆亭】十年春有司请令县常以春二月及腊祠稷以羊彘民里社各自裁以祠　元始五年莽又言社者土也稷者百糓之主王者尊重亲祭礼如宗庙诗曰乃立冢土以御田祖以祈甘雨圣汉礼仪稍定已有官社未立官稷【臣瓉曰髙帝立汉社稷礼所谓大社也时又立官社配以夏禹所谓王社也见汉祀令而未立官稷至此始立之世祖中兴不立官稷相承至今】遂于官社后立官稷以夏禹配食官社后稷配食官稷稷种谷木【楮木也】徐州牧岁贡五色土各一斗【纪元始三年夏立官稷及学官注师古曰初立官稷于官社之后是为一处今更创置建于别所不相从也】　后纪章帝章和元年八月己丑遣使祠沛髙原庙丰枌榆社续志注白虎通曰人非土不立非糓不食土地广博
　　不可徧敬五糓众多不可一一而祭故封土立社示有土也稷五糓之长故立稷而祭之也嵗再祭之春求秋报也祭以三牲重功也【天子太牢诸侯少牢】孔鼂云周祀一社一稷汉及魏初亦一社一稷至景初中立帝社二社到于今荀彧问仲长统以社祭何神统答土神也侍中邓义难之答曰郊社之次天地之序也　礼记正义郑康成以社为五土总神稷为原隰之神句龙稷配之天子诸侯各有二社【祭法王立大社王社诸侯立国社侯社又有丧国之社春秋亳社鲁宋有之】祭法大夫以下成羣立社曰置社注云大夫不得特立社与民族居百家以上共立一社今里社是也秦汉以来民二十五家以上得立社【郑志云月令命民社谓秦社也自秦以下民始得立社】皇侃曰天子诸侯祭社用借田之糓大夫以下丘乗之民共粢盛　孝经援神契社者土地之主稷者五糓之长　诗载芟疏祭法云王为羣姓立社曰大社王自为立社曰王社此为百姓祈祭当主于泰社其稷与社共祭　甫田注社后土也方迎四方气于郊也疏中庸云郊社相对郊是天则社是地后土者地之大名句龙职主土地故谓官为后土死以配祭　礼仪志注汉旧仪曰成帝五年六月始命诸官止雨朱绳萦社是后水旱常不和
　　汉雒阳社稷
　　纪建武二年正月壬子起髙庙建社稷于雒阳志建武二年立太社稷于雒阳在宗庙之右方坛无屋有墙门而已二月八月及腊一岁三祠皆太牢具使有司祠【汉旧仪使者监祠南向立不拜】郡县置社稷太守令长侍祠牲用羊豕唯州所治有社无稷以其使官也古者师行有载社不载稷也【古今注曰建武二十一年二月乙酉徙立社稷上东门内元和三年初为郡国立稷及祠社灵星礼器也】　社稷之乐【见四品乐】　晋志汉至魏但太社有稷而官社无稷故常二社一稷　通典魏明帝景初中立帝社【曹植有社颂】
　　汉茅土
　　续志注独断曰天子太社封诸侯者取其土苞以白茅授之以立社其国谓之受茅土汉兴唯皇子封为王者得茅土其他功臣以户数租入为节不受茅土不立社武帝五子传元狩六年封三王齐受青社燕受社
　　广陵受赤社【祭法诸侯为百姓立社曰国社自立社曰侯社　禹贡徐州贡土五色注王者封五色之土为社建诸侯则各割其方色土与之使立社焘以黄土苴以白茅茅取其洁黄取王者覆四方】
　　汉栾公社
　　栾布传景帝时复为燕相燕齐之间皆为立社号曰栾公社　陈平传里中社平为宰分肉甚均　石庆传庆社于齐不言动民【庆为齐相齐国大治为立石相祠】
　　晋二社
　　武纪太康九年三月壬辰初并二社为一十年六月庚子复置二社　礼志太康九年改建宗庙而社稷祠坛俱徙乃诏曰社实一神其并二社之祀于是傅咸表曰祭法王社太社各有其义天子尊事宗庙故冕而亲耕自为立社者为借田而报者也国以人为本人以糓为命故又为百姓立社而祈报焉此社所以有二也谓宜仍旧立二社而加立帝社之稷时成粲议称景侯论太社不立京都欲破郑氏学刘寔与咸同诏曰社稷一神而二位众议不同何必改作其使仍旧一如魏制其后挚虞奏以为祭法王为羣姓立社曰王社周礼大司徒设其社稷之壝又曰以血祭社稷则太社也封人掌设王之社壝又有军旅宜于社则王社也宜定新礼从二社诏从之至元帝建武元年又依洛京立二社一稷其太社之祝曰地理普施惠存无疆乃建太社保佑万邦帝社之祝曰坤徳厚载邦畿是保乃建帝社以神地道【洛京社稷在庙之右而江左又然】　宋何承天有社颂
　　梁社稷五坛　隋亲祀太社
　　隋志梁社稷在太庙西其初盖晋元帝建武元年所创有太社帝社太稷凡三坛门墙各随其方色大同初加官社官稷并前为五坛后齐立三坛于国右隋开皇初社稷并列于含光门内之右又于国城东南七里延兴门外为灵星坛【韦叔夏曰魏以官社为帝社晋初或废或置皆不言所置之处或云两社同处崔氏皇甫氏云王社在借田】　隋纪开皇三年八月戊子亲祀太社
　　唐亲祠太社　东都太社
　　纪武徳九年正月丙子初令州县祀社稷戊寅亲祠太社【旧纪云九年二月戊寅亲祠社稷】　防要武徳九年正月亲祠太社丙子诏曰吉日惟戊亲祠太社率从百僚以祈五糓神龙元年五月乙酉诏于东都建置太社祝钦明问礼官博士曰周礼田主各用所宜木今太社主用石何也韦叔夏等四人议曰春秋传军行拔社书曰不用命戮于社社之主盖用石为之崔灵恩三礼义宗曰社神用石以土地所生最实故也又吕氏春秋云殷人之礼其社用石后魏书云天平四年太社石主迁于社宫是社主用石古有明说周礼用所宜木谓民间之社非太社也云云张齐贤传同开元十九年正月三十日诏州县社惟用酒脯二十二年三月二十五日诏用牲牢天寳元年十月戊寅九日诏社为九土之尊稷乃五糓之长祭官宜加精洁其社坛侧禁樵牧三载二月戊寅十四日诏社稷升为大祀以四时致祭初开元礼列为中祀后又依开元礼为中祠长庆二年正月王彦威奏牲用太牢太尉摄行事祭之日不坐并大祠之义请升为大祠
　　唐帝社帝稷坛　先农坛
　　礼乐志借田祭先农唐初为帝社亦曰借田坛贞观三年将亲耕给事中孔頴达议曰礼天子借田南郊今帝社乃东坛未合于古太宗曰吾方位少阳乃耕于东郊垂拱中借田坛曰先农坛神龙元年五月祝钦明议缘田为社曰王社今曰先农失王社之义宜正名曰帝社韦叔夏张齐贤等议宜于借田立帝社帝稷配以禹弃则先农帝社并祠叶周载芟之义钦明又议先农王社一也更加二祀不可叔夏齐贤乃奏先农与社一神今先农坛请改曰帝社坛于是立帝社坛又立帝稷坛于西如太社太稷而坛不设方色以异于太社【志又云广五丈以五土为之者社稷坛也】开元十九年停帝稷而祀神农氏于坛上以后稷配宪宗元和五年诏以来嵗借田太常修撰韦公肃采开元乾元故事为先农坛于借田髙五尺广五丈四出陛其色青草具其仪以水旱用兵而止　通典社稷在含光门内之右仲春秋戊日祭之【太社以大罍实醍齐着尊实盎齐皆二山罍大稷如之及配坐笾豆皆十簋簠二铏三孟春祭帝社及配坐亦如之　社稷牲以黑】　防要神龙元年五月问礼官旧社主长尺六寸方尺七寸韦叔夏等议曰社主之制在礼无文郊特牲云社祭土主隂气韩诗外传云天子太社方五丈诸侯半之五土数社主宜长五尺以凖隂数五方二尺以凖隂偶剡其上以象物生方其下以象地体埋半土中本末均也请度以古尺又问旧社稷坛四方设以方色中央数尺以黄土叔夏等曰韩诗外传云天子太社广五丈分置四方色上冒以黄土说云象王者覆被四方请凖古改造于是以方色饰坛四面及四陛上以黄土覆之【张齐贤传同】祥符祭社稷礼器　坛制度仪注　元丰两圭有邸
　　祥符二年正月八日甲子诏礼院定州县祭社稷及释奠文宣王礼器数请正配坐每坐樽二笾豆八簠簋各二俎三从祀笾豆二簠簋俎一图其制摹印颁之七月十四日丁夘又详定祭器祭服州县止用公服行事十月十日礼院定诸州祭社稷仪约开寳通礼定仪注摹印颁之【从知白州曽世南之请】四年十月十三日壬子诏州县社稷坛多不如礼命礼院定髙下丈尺制度颁天下依礼修筑天圣十年七月三日修太社稷坛【从王随之言也】礼官言按唐郊祀録太社坛广五丈髙五尺五色土为之稷坛在西【如社之制】社以石为主形如钟长五尺方二尺剡上方下培其半宫垣饰五色屋三门每门十二防四隅饰罘罳如庙之制中植槐其坛三分宫之一在南无屋从之元丰七年八月二十二日己丑造两圭有邸二以为社稷礼神玉【旧止有瘗玉】八年二月十六日庚辰诏州县社坛用石为主【尺寸广长半太社之制】元祐七年三月十八日礼官请设宫悬登歌乐政和元年六月请诸州坛饰随方色绍兴十二年三月十八日乙巳诏临安府建大社稷坛淳熙六年四月常徳守李焘请颁下春秋祭社稷绘画尊爵簠簋制度于是太常以五礼新仪及祭社稷仪注并图画尊爵簠簋之制颁下十年七月诏水旱令州县先祈社稷
　　嘉祐郊社令
　　嘉祐元年十一月置郊社令【命石祖元】熙宁元年始主四郊坛壝【命张伯世】绍兴十九年二月始除韩彦直太社令【祀先农仪省牲之日太社令帅属除坛】　　周封人典祀汉太祝令祠祀梁明堂太社令后周司社隋唐郊社令
　　社土也稷谷也非土不生非谷不育国始建则壝以祀示民有命也　　社者五土之神稷者五谷之神土谷之有功于民此祀典之所当尊是以人臣有平土之功则取以配社有播谷之功则取以配稷示不忘本之义也　　书正义汉儒説社稷有二左传説社祭句龙稷祭柱弃唯祭人神而已孝经説社为土神稷为谷神句龙柱弃是配食者也
　　隋志凡人非土不生非谷不食土谷不可徧祭故立社稷以主祀古先圣王法施于人则祀之故以勾龙主社周弃主稷而配焉嵗凡再祭葢春求而秋报列于中门之外外门之内尊而亲之与先祖同也然而古今既殊礼亦异制故左社稷而右宗庙者得质之道也右社稷而左宗庙者文之道
　　也
　　祀日月
　　王朝日者示有所尊训人事君也王者父天而母地兄日而姊月故常以春分朝日秋分夕月况人不得事耶君子履端于始举正于中故本二分也
　　炎帝祀朝日
　　拾遗记炎帝筑圎丘以祀朝日饰瑶阶以揖夜光　家语髙辛厯日月之生朔而迎送之　尧典寅宾出日注春分朝日　汉贾谊传三代之礼春朝朝日秋暮夕月
　　周朝日夕月　周拜日坛
　　礼大宗伯以实柴祀日月星辰注实牛柴上也疏郊特牲曰郊之祭大报天而主日祭义曰配以月则郊祭并祭日月　掌次朝日则张大次小次设重帟重案注春分拜日于东门之外祭义曰周人祭日以朝及闇　肆师立次祀用牲币注天神日月星辰　小宗伯兆四类注兆日于东郊兆月与风师于西郊云云　典瑞王晋大圭执镇圭缫借五采五就以朝日注缫有五采文所以荐玉木为中干用韦衣而画之王朝日者示有所尊训民事君也天子常春分朝日秋分夕月觐礼曰拜日于东门之外疏挿大圭长三尺玉笏于帯间手执镇圭尺二寸王者父天母地兄日姊月既春拜日于东明秋夕月于西　圭璧以祀日月疏若春秋分并大报天主日配以月【玉人云圭璧五寸】　司仪将合诸侯则令为坛三成宫旁一门注天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也觐礼天子乗龙载大斾象日月升龙降龙出拜日于东门之外反祀方明【注此谓防同以春】礼日于南门外礼月于北门外【此谓防同以夏冬　礼月于北郊月六隂之精】　祭义郊之祭大报天而主日配以月夏祭其闇殷祭其阳周祭日以朝及闇祭日于坛祭月于坎以别幽明祭日于东祭月于西以别外内疏天无形体悬象着明不过日月故以日为百神之主配之以月天帝独为坛其日月及天神等共为一坛故日得为众神之主也祭日于坛谓春分也祭月于坎谓秋分也月为幽日为明日为阳在外月为隂在内祭日于东用朝旦之时是为外祭月于西乡夕之时是为内崔氏云日月有合祭之时谓郊祭天而主日配以月其礼大用牛各祭之时谓春分朝日秋分夕月其礼小故祭法用少牢今谓小司徒小祭祀奉牛牲郑注谓冕所祭何得用少牢祭法祷祈之祭也崔説非　郊特牲疏凡祭日月之礼崔氏云一嵗有四迎气之时祭日于东祭月于西故小宗伯云兆五帝于四郊四望四类亦如之一也春分朝日秋分夕月二也【此二祭日月各祭于一处皆为坛所谓王宫夜明也】夏正郊天之时而主日配以月祭义云大报天而主日配以月三也孟冬大蜡之时又祭日月月令祈来年于天宗四也【此二祭并祭日月共在一处】其牲皆用犊若祈祷则用少牢　祭法王宫祭日夜明祭月也注王宫日坛王君也夜明月坛疏日神尊故其坛曰君宫月明于夜故其坛为夜明　玉藻天子端而朝日于东门之外注端当为冕衣之冕冕服之下朝日春分之时也疏案宗伯实柴祀日月星辰则日月为中祀而用冕者以天神尚质按鲁语大采朝日少采夕月孔晁云大采谓衮冕少采谓黼衣而用冕者孔氏之说非也书传略説云祀上帝于南郊即春迎日于东郊彼谓孟春与此春分朝日别朝事仪云冕而执镇圭帅诸侯朝日于东郊　鲁语天子大采朝日与三公九卿祖识地徳少采夕月与太史司载纠防天刑注王搢大圭执镇圭藻五采五就以朝日大采谓此也朝日以五采则夕月其三采也　周语先王朝日夕月以教民事君　通典周制以实柴祀日月日坛曰王宫月坛曰夜明牲币俱色青乐同祭五帝乐礼玉以圭璧　左传日月之神则雪霜风雨之不时于是禜之糓梁传虽为天子必有尊也贵为诸侯必有长也故天子朝日诸侯朝朔　尚书大传以正月朝迎日于东郊所以为万物先而尊事天也　宋志尚书大传迎日之辞曰维某年月上日明光于上下勤施于四方旁作穆穆维予一人某敬拜迎日于郊【吴时陈融奏东郊颂亦行此礼】　汉郊祀志四望盖谓日月星海也三光髙而不可得亲海广大而无限界故其乐同祀天则天文从祭地则地理从
　　汉修天文坛　竹宫揖日月
　　见郊祀类泰畤　郊祀志天子始郊见泰一朝日夕月则揖而见泰一【武帝立二十八年元鼎五年】元始祭礼祀天则天文从　晋礼志春分祀日秋分祀月汉武帝郊泰畤朝日夕月不在东西郊旦夕常拜故魏文帝诏曰汉氏不拜日于东郊而旦夕常于殿下东西拜日月烦防似家人之事非事天之道也黄初二年正月乙亥祀朝日于东门之外【将祭必先夕牲其仪如郊】又违礼二分之义明帝太和元年二月丁亥朝日于东郊八月己丑夕月于西郊始得古礼晋因之武帝太康二年亲朝日【齐何佟之议马郑用二分卢植用立春】
　　汉礼日成山【又见人神】
　　武纪太始三年二月幸琅邪礼日成山【郊祀志作盛山其音同】祭之罘浮大海山称万岁注师古曰成山在东莱不夜斗入海　郊祀志宣帝修武帝故事盛车服敬齐祀之礼颇作歌诗乃祠成山于不夜莱山于黄成山祠日莱山祠月京师郡县鄠则有日月祠成帝初成山莱山之属皆罢　地理志东莱郡不夜有成山日祠注师古曰齐地记云古有日夜出见于东莱故莱子立城以不夜为名【顾野王云初筑此城有日夜出故名不夜】　括地志不夜城在莱州文登县东北八十里汉不夜县有成山祠成山在莱州文登县北八十里莱山在莱州黄县东南二十里
　　魏朝日夕月
　　见上段
　　元魏朝日东郊
  </div>
  <div class="pagination">
   <a href="玉海_page140.html">
    上一页
   </a>
   <span>
    ...
   </span>
   <a href="玉海_page136.html">
    136
   </a>
   <a href="玉海_page137.html">
    137
   </a>
   <a href="玉海_page138.html">
    138
   </a>
   <a href="玉海_page139.html">
    139
   </a>
   <a href="玉海_page140.html">
    140
   </a>
   <span class="current-page">
    141
   </span>
   <a href="玉海_page142.html">
    142
   </a>
   <a href="玉海_page143.html">
    143
   </a>
   <a href="玉海_page144.html">
    144
   </a>
   <a href="玉海_page145.html">
    145
   </a>
   <a href="玉海_page146.html">
    146
   </a>
   <span>
    ...
   </span>
   <a href="玉海_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
