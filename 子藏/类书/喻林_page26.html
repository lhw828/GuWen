<!DOCTYPE html>
<html>
<head>
    <meta charset="UTF-8">
    <title>喻林 - 第 26 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 26 页/共 195 页</h1>
    <div class="content">　　割痤疽非不痛也饮毒药非不苦也然而为之者便于身也渴而饮水非不快也饥而大飱非不赡也然而弗为者害于性也此四者耳目鼻口不知所取去心为之制各得其所由是观之欲之不可胜明矣【淮南子诠言训】隂阳之气在上天亦在人在人者为好恶喜怒在天者为暖清寒暑出入上下左右前后平行而不止未尝有所稽留滞郁也其在人者亦冝行而无留若四时之条条然也【春秋繁露如天之为】
　　毒智者莫甚于酒留事者莫甚于乐毁亷者莫甚于色摧刚者反已于弱【説苑谈丛】
　　鸟兽触其情者也众人则异乎贤人则异众人矣圣人则异贤人矣【杨子学行篇】
　　故美味腐肠好色惑心勇夫招祸辩口致殃四者世之毒也【王充论衡言毒篇】
　　夫嗜欲虽出于人而非道之正犹木之有蝎虽木之所生而非木之冝也故蝎盛则木朽欲胜则身枯【嵇中散集荅难养生论】
　　夫欲官不识君位思食不拟亲戚何者止其所不得则不当生心也故嗜酒者自抑于鸩醴贪食者忍饥于漏脯知吉凶之理故背之不惑弃之不疑也岂恨向不得酣饮与大嚼哉【嵇中散集荅难养生论】
　　古之人知酒肉为甘鸩弃之如遗识名位为香饵逝而不顾【嵇中散集荅难养生论】
　　今谈者不覩至乐之情甘减年残生以从所愿此则李斯背儒以殉一朝之欲主父发愤思调五鼎之味耳【嵇中散集荅难养生论】
　　夫渴者唯水之是见酌者唯酒之是求人皆知乎生于有疾也今若以从欲为得性则渴酌者非病淫湎者非过【嵇中散集荅难养生论】
　　富贵多残伐之者众也野人多夀伤之者寡也【嵇中散集荅难养生论】
　　惑目者必逸容鲜藻也惑耳者必妍音淫声也惑鼻者必茝蕙芬馥也惑口者必珍羞嘉防也惑心者必势利功名也五者毕惑则或承之祸为身患者不亦信乎【抱朴子外篇酒诫】
　　其抑情也剧乎隄防之僃决其御性也过乎腐辔之乘奔【抱朴子外篇诫酒】
　　蜘蛛张网蚤虱不馁使人智巧役用万物食口衣身何足剧乎但患富者无知止之心贵者有无限之用耳岂可以一防之故而终身不行以桀纣之虐思乎无主也【抱朴子外篇诘饱】
　　夫五声八音清商流征损聪者也鲜华艳采彧丽炳烂伤明者也宴安逸预清醪芳醴乱性者也冶容媚姿鈆华素质伐命者也【抱朴子内篇畅】
　　民结绳而用之足以纪要而已适故常甘当故常美若思夫侈靡则无时慊矣【郭子注庄胠箧】
　　五闗者情欲之路嗜好之府也目爱防色命曰伐性之斤耳乐淫声命曰攻心之鼓口贪滋味命曰腐肠之药鼻悦芳馨命曰熏喉之烟身安轝驷命曰召蹷之机此五者所以养生亦以伤生【刘子防欲】
　　譬由愚者之养鱼鸟也见天之寒则内鱼于温汤之中而栖鸟于火林之上水木者所以养鱼鸟也养之失理必至燋烂色声芳味所以悦人也悦之过理还以害生【刘子防欲】
　　夫蜂虿螫指则穷日烦扰蚊防噆肤则通宵失寐蜂蚊小害指肤外疾人入山则避蜂虿入室则驱蚊防何者以其害于体也嗜欲攻心正性颠倒嗜欲大害攻心内疾方于指肤亦以多也【刘子防欲】
　　人有牛马游逸不归必知收之情欲放逸而不知收之不亦惑乎【刘子防欲】
　　出舆入辇命曰蹷痿之机洞房清风命曰寒热之媒皓齿蛾睂命曰伐性之斧甘脆肥醲命曰腐肠之药【文选枚乘七发】
　　有味如醽而不醉人其味如黍饮之则醉何也秦子曰醉在小人不在君子【意林秦子】
　　凡病可治也人不可治也体羸性弱不堪药石或刚防狷急喜怒不节或情欲放纵贪淫嗜食此皆良医不能加功焉夫君子病也犹可为也必使无病也不可为矣盖谓节其饮食量其多少也【太平御覧疾病部总叙疾病下】
　　兹乃伐人之生甚于斤斧蚀人之性猛于豺狼【太平御覧方术部养生】
　　跣而上坐者谓之宴能饮者饮之不能饮者已谓之醧齐顔色均众寡谓之沉闭门不出者谓之湎故君子可以宴可以醧不可以沉不可以湎【初学记服食部酒】
　　求髙反坠务厚更贫闭情塞欲老氏所珍【困学纪闻卷十七评文】隂阳失节则惊风骤雨人失中和则为防疾【道德经注疏卷三】清净者道之本荣华者道之殃子勿憎淡泊是中有至味愚痴恋世欲类蛾投火光不知其为害以至于灭亡【虚里四十九章】
　　譬如有主知典酒知而不饮则亦不醉【元阳妙经卷七】
　　然养生之具譬犹水火不可失适反为害耳【养生延命録教诫篇】所有智慧如空中日诸烦恼海如防烟障【金刚三昧本性清净不壊不灭经行二】
　　内外六情之受邪行犹海受流饿夫受饭盖无满足也【佛説太安般守意经序】
　　犹如有人近大火坑遂近遂热欲避其热当求巧便求灭彼火【出曜经三欲品】
　　如摩楼树初生为葛藤所纒长便枯死爱欲之意亦如是【出曜经三爱品】
　　防爱根本者如选择细辛者所以称説择细辛者有二因缘一者除病二者贩卖思惟选择好者便取病者得愈贩者得利【出曜经三爱品】
　　恚能自制如止奔车是为善御【法句经忿怒品】
　　人不持戒滋蔓如藤逞情极欲恶行日増【法句经爱身品第二十】时有五通比丘名精进力在山中树下闲寂求道时有四禽依附左右常得安隐一者鸽二者乌三者毒蛇四者鹿是四禽者昼行求食暮则还宿四禽一夜自相问言世间之苦何者为重乌言饥渇最苦饥渴之时身羸目防神识不宁投身罗网不顾锋刃我等防身莫不由之以此言之饥渴为苦鸽言婬欲最苦色欲炽盛无所顾念危身灭命莫不由之毒蛇言瞠恚最苦毒意一起不避亲疎亦能杀人复能自杀鹿言惊怖最苦我在林野心恒怵惕畏惧猎师及诸豺狼髣髴有声奔投坑岸母子相捐肝胆悼悸以此言之惊怖为苦比丘闻之即荅之曰汝等所论是其末耳不究苦本天下之苦无过有身身为苦器忧畏无量【法句譬喻经三安寜品】
　　若乐众者则受众恼譬如大树众鸟集之则有枯折之患【遗教经论离十二】
　　亦如恶马不以辔制将当牵人坠于坑陷【遗教经论离十二】何时当得闗闭六情如絷狗鹿鱼蛇猴鸟狗乐聚落鹿乐止泽鱼乐池沼蛇好穴处猴乐深林鸟依虚空【十住毘婆沙论卷七】
　　此身犹如车好恶无所择香油及臭脂等同于调利【法苑珠林卷四十二】
　　如水火拥之煞之则其用弥全决之散之则其劳弥薄【法苑珠林卷五十四】
　　岂可放纵心马不加辔勒驰骋情猴都无制鏁浮囊既毁前路何期德瓶已破胜缘长絶【法苑珠林卷八十二】
　　岂得恣其愚懐纵情防荡致使善根种子不复开敷道树枝条弥加枯瘁【法苑珠林卷八十三】
　　畧小
　　草木之生长虽至于盛夏之月万物茂壮无能使草不有死者无能使木不有萎者以时不齐实小有萎死者也以兴道德之进益虽至于成就之功百事通晓无能使色不有忿者无能使辞不有讼者以大义不亏实小有忿讼也然小萎无亏于夏长小怨无损于交好【毛诗正义谷风】
　　大德不逾闲小德出入可也【论语子张】
　　不信百战之効而执一攻之验弃多从少于理安乎譬若射者百发而一不中可谓之拙乎【晋书蔡谟传】
　　害法在犯尤而谨捜微过何异放兕豹于公路而禁鼠盗于隅隙古人有言鈇钺不用而刀锯日不可以为政此言大事缓而小事急也【晋书刘颂传】
　　譬如为屋但外望髙显楹栋平正基壁完牢风雨不入足矣斧斤不平斵削不宻非屋之病也【魏书源贺传】
　　小谨者不大立飺食者不肥体【管子形传】
　　圣人参于天地鸟飞准绳此言大人之义也夫鸟之飞也必还山集谷不还山则困不集谷则死山与谷之处也不必正直而还山集谷曲则曲矣而名绳焉以为鸟起于北意南而至于南起于南意北而至于北茍大意得不以小缺为伤故圣人美而着之曰千里之路不可扶以绳万家之都不可平以准言大人之行不必以先帝常义立之谓贤【管子宙合】
　　为主而贼为父母而防为臣下而不忠为子妇而不孝四者人之大失也大失在身虽有小善不得为贤所谓平原者下泽也虽有小封不得为髙故曰平原之隰奚有于髙为主而惠为父母而慈为臣下而忠为子妇而孝四者人之髙行也髙行在身虽有小过不为不肖所谓大山者山之髙者也虽有小隈不以为深故曰大山之隈奚有于深【管子形势解】
　　工匠不能无害于巧君子不知无害于治【尹文子大道上】今以人之小过揜其大美则天下无圣王贤相矣故目中有疵不害于视不可灼也喉中有病无害于息不可凿也河上之丘冡不可胜数犹之为易也水激兴波髙下相临差以寻常犹之为平也【淮南子汜论训】
　　今人君论其臣也不计其大功总其畧行而求小善则失贤之数也故人有厚德无问其小节而有大誉无疵其小故夫牛之涔不能生鳣鲔而蜂房不容鹄卵小形不足以包大体也【淮南子汜论训】
　　逐鹿者不顾兎决千金之货者不争铢两之价【淮南子説林训】疮疡疥瘙孝妇不省【焦氏易林涣之震】
　　明者举大畧细不忮不求故能取威定功成天平地岂肯称薪而防数粒乃炊并瑕弃璧披毛索黡哉【抱朴子外篇接疏】
　　娥英任姒不以蚕织为首称汤武汉髙不以细行招近誉故澄视于三辰者不遑纡鉴于井谷清听于韶濩者岂暇垂耳于桑间【抱朴子外篇博喻】
　　大鹏无戒旦之用巨象无驰逐之才故蒋琬败绩于百里而为三台之标陈平困瘁于治家而懐六竒之畧【抱朴子外篇广譬】
　　姜望至德而佃不复种重华大圣而渔不偿网【抱朴子外篇守塉】
　　权衡虽正不能无毫厘之差钧石虽平不能无抄撮之较【刘子从化】
　　有人讥周仆射与亲友言戏秽杂无检节周曰吾若万里长江何能不千里一曲【世説新语任诞】
　　昼览太山不假秋毫之察夜仰列宿岂借烛龙之明【艺文类聚职官部尚书令表】
　　姜维有言良田百顷不在一畆【太平御览兵部战不顾亲】
　　髪生于皮去髪而皮不知爪生于肉去爪而肉不知【太平御覧人事部皮肤】
　　譬如长者有一子爱之甚重其子得病但求良药能差病者不求分别诸药名字取之时节合和分数【大智度论卷二十七】






　　喻林卷十五
<子部,类书类,喻林>
　　钦定四库全书
　　喻林卷十六　　　　　　明　徐元太　撰人事门【十四】
　　异趋
　　庶民之性惟若星然星有好风星有好雨以喻民有好善亦有好恶【尚书正义洪范】
　　我思肥泉兹之永叹所出同所归异为肥泉【毛诗泉水】君子譬精米嘉器也小人譬麤米器也譬如酿酒共用一麴分半持酿精米嘉器则其味醇和一半酿麤米弊器则其味醨薄亦犹如礼自是一耳行之自有厚薄若君子性识纯深得礼而弥深厚小人智虑浅薄得礼自虚薄者也【礼记正义礼运】
　　曹大家女诫曰生男如狼犹恐其虺生女如鼠犹惧其武是男欲刚而女欲柔也【春秋正义昭公元年】
　　墨子贵兼孔子贵公皇子贵哀田子贵均列子贵虚料子贵别【尔雅释诂疏】
　　燕雀安知鸿鹄之志哉【史记陈渉世家】
　　贪夫殉财烈士殉名夸者死权众庶冯生【史记伯夷传】人之操行所尚不同立德立言期于不朽亦犹兰蕙松柏各有本性馨烈材干并擅贞芳【前汉书叙传注】
　　人各有志所规不同故乃有登山而采玉者有入海而采珠者岂可谓登山者不知海之深入海者不知山之髙哉君谓仆以郑为东家丘君以仆为西家愚夫邪【魏志邴原传注】
　　虽复钳桎羿奡思服巢许之情捶勒曽史言膺蹻跖之虑不然之事断可知也【宋书顾觊之传】
　　运属波流势无防虑命徼山立理无放情【宋书顾觊之传】云飞泥沈卑髙异等圆行方止动息殊致是以摩霄运海轻罻罗于薮泽五衢四照忽斤斧于山林【隋书卢思道传】贵爵位者以巢由为桎梏爱山林者以伊吕为管库束名实则刍芥柱下之言翫清虚则糠粃席上之説【南史马枢隐逸传】
　　釡槩之于量也不能以容于所不受寻墨之于度也不能以及其所不至钧天广奏飞鸟过而不止崇盈缋拱猱逃焉且员动而方息所性不同也火炎而水流习使之然也【子华子大道】
　　农攻食工攻器贾攻货【亢仓子农道篇】
　　刻意尚行离世异俗髙论怨诽为亢而已矣此山谷之士非世之人枯槁赴渊者之所好也语仁义忠信恭俭推让为脩而已矣此平世之士教诲之人游居学者之所好也语大功立大名礼君臣正上下为治而已矣此朝廷之士尊主疆国之人致功并兼者之所好也就薮泽处闲旷钓鱼闲处无为而已矣此江海之士避世之人闲暇者之所好也吹呴呼吸吐故纳新熊经鸟申为寿而已矣此道引之士养形之人彭祖寿考者之所好也若夫不刻意而髙无仁义而脩无功名而治无江海而闲不道引而寿无不忘也无不有也澹然无极而众美从之此天地之道圣人之德也【庄子刻意】
　　野语有之曰众人重利廉士重名贤士尚志圣人贵精【庄子刻意】
　　招世之士兴朝中民之士荣官筋力之士矜难勇敢之士奋患兵革之士乐战枯槁之士宿名法律之士广治礼乐之士敬容仁义之士贵际农夫无草莱之事则不比商贾无市井之事则不比庶人有旦暮之业则劝百工有器械之巧则壮钱财不积则贪者忧权势不尤则夸者悲势物之徒乐变遭时有所用不能无为也【庄子徐无鬼】
　　好肆不守折长者不为市【荀子哀公】
　　烹兽不足以尽兽嗜其脯则几矣然则王者有嗜乎理义也亡者亦有嗜乎暴慢也所嗜不同故其祸福亦不同【吕氏春秋诬徒】
　　登山而望其何不临而何不见凌迟而入渊其孰不防溺【贾子新书修政语上】
　　古人味而弗贪也今人贪而弗味【淮南子缪称训】
　　君子非仁义无以生失仁义则失其所以生小人非嗜欲无以活失嗜欲则失其所以活故君子惧失仁义小人惧失利观其所惧知各殊矣【淮南子缪称训】
　　王子比干非不知箕子被髪佯狂以免其身也然而乐直行尽忠以死节故不为也伯夷叔齐非不能受禄任官以致其功也然而乐离世伉行以絶众故不务也许由善卷非不能抚天下宅海内以德民也然而羞以物滑和故弗受也豫让要离非不知乐家室安妻子以偷生也然而乐推诚行必以死主故不留也今从箕子视比干则愚矣从比干视箕子则卑矣从管晏视伯夷则戆矣从伯夷视管晏则贪矣趋舍相非嗜欲相反而各乐其务将谁使正之曽子曰击舟水中鸟闻之而髙翔鱼闻之而渊藏故所趋各异而皆得所便夫重生者不以利害己立节者见难不茍免贪禄者见利不顾身而好名者非义不茍得此相为论譬犹氷灰钩绳也何时而合若以圣人为之中则兼覆而并之未有可是非者也夫飞鸟主巢狐狸主穴巢者巢成而得栖焉穴者穴成而得宿焉趋舍行义亦人之所栖宿也各乐其所安致其所蹠谓之成人【淮南子齐俗训】
　　惠子从车百乗以过孟诸庄子见之弃其余鱼鹈胡饮水数斗而不足鱓鲔入口若露而死智伯有三晋而欲不赡林类荣啓期衣若县衰而意不慊由此观之则趣行各异何以相非也【淮南子齐俗训】
　　或曰知其且赦也而多杀人或曰知其且赦也而多活人其望赦同所利害异故或吹火而然或吹火而灭所以吹者异也【淮南子説山训】
　　栁下惠见饴曰可以养老盗跖见饴曰可以黏牡见物同而用之异【淮南子説林训】
　　彼君子也以养贤为富我鄙人也以钟石金玉为富【新序刺奢六】
　　宋人有得玉者献诸司城子罕子罕不受献玉者曰以示玉人玉人以为寳故敢献之子罕曰我以不贪为寳尔以玉为寳若与我者皆防寳也不若人有其寳故宋国之长者曰子罕非无寳也所寳者异也【新序节士七】二人共路东趍西歩千里之外不相知处【焦氏易林蛊之师】二人异路东趍西歩千里之行不相知处【焦氏易林比之损】天下有三门由于情欲入自禽门由于礼义入自人门由于独智入自圣门【杨子脩身】
　　吾闻先生相与言则以仁与义市井相与言则以财与利【杨子学行】
　　贤者司礼小人司巇况拊键乎【子重黎】
　　或曰圣人不师仙厥术异也圣人之于天下耻一物之不知仙人之于天下耻一日之不生【子君子篇】
</div>
    <div class="pagination">
<a href="喻林_page25.html">上一页</a><span>...</span><a href="喻林_page21.html">21</a><a href="喻林_page22.html">22</a><a href="喻林_page23.html">23</a><a href="喻林_page24.html">24</a><a href="喻林_page25.html">25</a><span class="current-page">26</span><a href="喻林_page27.html">27</a><a href="喻林_page28.html">28</a><a href="喻林_page29.html">29</a><a href="喻林_page30.html">30</a><a href="喻林_page31.html">31</a><span>...</span><a href="喻林_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
