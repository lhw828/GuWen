<!DOCTYPE html>
<html>
<head>
    <meta charset="UTF-8">
    <title>清稗类钞 - 第 162 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 162 页/共 432 页</h1>
    <div class="content">
　　均贫富主义之别解社会主义，有指改革现代社会制度而言者，其意欲使社会各现状归于平等。广言之，则政治上之虚无主义、无政府主义等，皆得目为社会主义；狭言之，则专从经济一方面立言。盖欧洲近世，实业骤然发达，以致国中仅有大资本家与劳働者两级，劳者利薄，逸者利厚，不平之念以起，于是昌言劳働之与报酬必须平等。所采方法，或谓宜以土地、资本归诸公有，或谓宜公平分配于各人。其最为极端之说，则有共产主义.谓不许私其私产，而当由公众同任劳务，即以其生产品供公家之用，有余则为公众之储蓄。自马克斯以后，学说一变。此派不取共产主义，惟主张以产业机关归诸国有，禁私人占有土地，而以土地所得分配各人，是为近世社会主义.又俾斯麦一派之说，则谓救济下级社会固为急务，然不宜颠覆现代社会制度，但当变易国家政策，以改良产业、交通之机关，剂社会贫富不均之弊，如规定佣金率及限制劳働时刻之类，是为国家社会主义.贫富阶级之悬殊，以我国与欧美较，固尚不若欧美之甚，而深知社会精义者，明知近世社会主义、国家社会主义之不适用于我国也，顺人情以推之，当于盗贼、奴婢、优伶、娼妓，不禁止之而奖励之，至是而富者之所有，移转于贫者。剂贫富以使之平，舍是莫由，则亦均贫富主义之别解也。

　　富家翁与贵公子世称多金者曰富家翁，盖原本于《史记》。 「 沛公入秦宫，欲留居之，樊哙谏曰：「沛公欲有天下耶，将欲为富家翁耶？」」 而于有官职者之子恒以贵公子称之，则源于古诸侯之子曰公子之说也。一日，王、李二人遇于公宴之所，王富而耄，李贵而少。李以门地自矜，傲睨一切，谈谑间作，于王多所奚落，王不能堪，乃亦反唇相稽。谈某为解之，目王、李而言曰：「两公为富家翁，为贵公子，翁也子也，喋喋胡为者？翁之于子，固当理遣情恕耳。」

　　尸口光绪末，民党中人以政府腐败至极，不足有为，爰创《民呼报》于沪，鼓吹革命。未久被封禁，因去乎字二画而为《民吁》，乃未久而又被封禁。民党坚持初志，冀达目的，于是有《民立报》之出版。金奇中曰：「报章之大声疾呼，长吁短叹，非一日矣，而政府诸人酣睡不醒如故也。今欲令人民求所以自立之道，宜曰尸口。」

　　洪少山闻其言而大愕，曰：「吾未闻陈死人之能言也。」奇中曰：「吾人之以行尸走肉为外人所诟病也，久矣，今以「尸口」二字为揭橥者，意欲起先觉于九原，诏告国人，以觉后觉.盖蚩蚩者氓，笃于迷信，闻生人之言，习焉不察，若托为幽冥之谈，类似神话者，或尚能振其瞶而发其聋.且于民吁之后而改尸口，亦以表示尸居者之尚有余气也。尸字加点，为户，户口，即人民耳。」

　　金奇中日观悲剧剧有喜剧、悲剧之二大别，喜剧难工，而悲剧易工，犹之撰拟文字，摹写万恶之社会，取材多而象形易也。金奇中侨沪久，其妇柯默尹粗知文字，好观剧，奇中则反是。一夕，默尹至剧场，观演社会现形记，伶人现身说法，穷极世态，归言奇中曰：「今夜剧大佳，君无周郎之癖，若偕往，则亦可以扩见闻增阅历.惜哉！」奇中曰：「吾日与世人处，目之所见，无往而非悲剧也。虽无哀丝急管之凄楚，而伤心惨目，至于已极，亦何必多此一观耶？」

　　盖上海之地，虽为歇浦滨之蕞尔一隅，而魑魅魍魉，羣集于是，上中下三等社会皆有之。繁盛之首区，罪恶之大薮也，万怪千奇，不可究诘。皆若有师傅之衣钵，固有之窟穴，极其潜势力之所及，全国为之转移。黑幕重重，观者为之目眩，实无往而非悲剧也。

　　优言官场不如戏场谚云「官场如戏场」，证以某优之言，良信。其言曰：「吾党中如净末外老生，除休业外，无日不冠带登场，仪从煊赫，顾盻自喜，可十余年，而无风尘奔走之苦，患得患失之虑，忧谗畏讥之情，恐官场尚不如也。」

　　戴琴斋自知为社会之蠹戴琴斋商于苏，挈其妻居冶芳浜，有年矣。其子曰兰，行贾广州，既娶妇，则赁屋于濠畔街，以琴斋之年耄而有足疾也，屡上书迎养为请。琴斋不许，答之曰：「儿意甚盛，第自他人观之，将以予为阘冗之尤耳。且予之所自歉者，虚生于世，分利而不生利，为社会之蠹，儿亦社会之一分子也，何可分儿之利耶？是以滋不愿也。」

　　精虫噬人金奇中曰：「俗有以所薙之胎发、所落之残齿而留以殉葬者，盖于身体发虑不敢毁伤之说，推阐之至于极也。独于构精之时，则任意弃掷，不稍顾恋，其视精液也曾发齿之不若。」奇中之言盖指恣为淫乱之人而言也。又曰：「若辈固浪用其精矣，及精虫之化而为子女也，则珍惜爱护，惟恐不周，畏之如帝天，尊之如父母，曾不敢稍拂其意，他日受累，亦无怨言。此即谓为精虫之噬人，无不可也。」

　　豢洋鼠自黑死病传染至华，而国人名之曰鼠疫，于是知鼠之当捕灭也，盖之益甚，不仅以其啮物也。患鼠疫者，发强热，身体生核，故又名核子瘟，死者十人而九也。然见有洋鼠，辄爱其毛白体小，灵敏如人意，则又豢之，以为玩物。毛稚鸿曰：「此实以崇拜外人之故而及于其物也。」

　　畏洋狗西人喜豢狗，恒挈之以出游，以口有铁笼，不啮人，而华人以其状之狞猛较甚于我国之犬也，尤畏之，遇之者辄让道。毛稚鸿曰：「慑于外人之积威而及于物也，且若是。」

　　一龙一蛇晚近以来，趋炎附势之风日甚一日，拜老师结兄弟之外，有所谓义亲者，则以己之子女谓他人父，谓他人母，而自身得与为亲家也。为其义父义母者，必为之命名，使侪己之子女，并锡以觌金衣饰。至是，而其子女则曰某为我之义父，某为我之义母。邹志道与龚器初不相识也，龚有声于时，邹慕之，强龚之邻为之介绍，而令其子认龚为义父，意若一登龙门，声价十倍也。吴录闻而言之曰：「龚君今六十岁，其生肖为蛇，非龙门，乃蛇门也。况此二人者，固一龙一蛇乎！」盖言其一则飞腾，一则蛰伏也。

　　量大福大人之恒言曰量大福大，此亦遇有拂逆，旁观慰藉之辞耳。金奇中反其意而曰：「福大者量小。」汤伯迟请其说，奇中曰：「富贵者多吝，福大量小之证也。」伯迟曰：「然，且妇人之有姙也，腹便便然，大矣，而悭吝成性，非亦量小之明证耶！」

　　一笑千金某与人语必笑，或叩之曰：「笑由喜而发，子何于不能喜不必喜之际而亦笑耶？」某曰：「笑岂必由喜而发？吾亦视为酬酢之具。第未能以一笑博千金耳。」

　　国人亦知制造中外互市久矣，我国输出之物品，率为原料，盖国人固未讲求制造也。外人购之，加以制造，辄轮入吾国，所易之金钱，遂不可以数计。朱少侯忧之，一日忽语人曰：「吾国人固亦知制造矣，不然，何于女子天然之足而加以人力耶？」

　　名口我国民数之统计，载之者曰户籍，春秋时已有之，所谓版也，历代不废，特未精确耳。计男子之数曰名，若干人曰若干名，计妇女之数曰口，若干人曰若干口。杨子健曰：「男子有姓又有名，故曰名；妇女不皆有名，未嫁者从父姓称某氏，已嫁者冠夫姓于父姓之上，称某某氏，故曰口。且若谓妇女无所事事，仰给于男子，惟开口待哺而已。」

　　雄胜于雌有倡男女平等之说者，持之甚力，谓巾帼丈夫，所在皆有，才学识三者，何遽不相若。鲁岱生曰：「其然，岂其然乎？何以鸟之色丽者为雄，虫之善鸣者亦为雄乎？试观鸳鸯、蟋蟀而知之矣。

　　「鸳鸯，体小于鸭，嘴扁平而短，趾有蹼，栖息于池沼。雄曰鸳，羽毛美丽，头有紫黑色羽冠，翼之上部黄褐色，雌曰鸯，全体苍褐色，胸腹灰白。蟋蟀，亦名促织，长六七分，全体黑色。雄者前翅左下右上相重迭，连接处有刚强之声器，末端有尾毛二，较雌者为长，雌者翅短。此非雄胜于雌之证乎？」

　　苏州男女平等金奇中尝闻苏州男女平等而皆易贵之言而之，继而思之，乃曰：「男子以服官而贵，女子以因夫或子之封典而贵，事之常也。苏州多状元，潘世恩、陆润庠且皆大拜，是诚贵矣，然犹为他处之所有也。至于女子之贵者，则苏为独多。一以世人置妾，必觅之于苏，蓬头跣足之田家女，以容貌之得天独厚而妍丽也，一旦嫁为人妾，遂得餍珍错，被罗绮，役使奴婢，而跻于上流之列矣。一以苏女为妓者伙，与达官贵人易于接近，久之，辄有得为簉室者，或且如尹文端公继善之小妻张夫人，补行婚礼而为嫡，此则为他处之所不经见者矣。宜其皆易致贵而得处于平等之位也。」

　　妾妇教育哲学家言，贤也，良也，佳也，善也，凡此名词，皆比较的，故甲与乙比，甲优乙劣，而甲与丙比，则甲劣丙优；同是甲也，与乙比则优，与丙比则劣。何以故？优劣为比较的名词，本无一定之标准也。向之所谓善者，今或不复以为善；今之所谓善者，后或不复以为善，此进步之说也。

　　自光绪戊戌以来，发动力太骤，反动力因之以起，复古风潮汪洋澎湃，一泻千里，其余波之及于女界，乃受患尤深。宣统时，贤母妻之声，愈唱愈高，激急者至诋之为妾妇教育。「贤母良妻」四字本无可议，教育家倡此主义者，其理想中之贤母良妻，亦决非以旧社会富于服从而略知书算之女子当之，固不与妾妇教育同其界说也，徒以盘与独可同指为日，鼠与玉可同谓之璞耳。新学家所言之母良妻，与旧社会所言之贤母良妻，其观念截然不同，而莫能相喻。乃顽旧之徒，布满朝野，新学家而不用旧名词则已，一言及此，且联想而及于历史所有之旧人物，甚且以理想中之妾妇当之，于是合于其理想者，谓之贤良，不合于其理想者，即不谓之贤良。而中人以下之女子，以希望贤良之名，遂不得不求合于妾妇之道，其为进步之阻力，恐非倡此主义者所及预料。有言责之君子，可勿谨于其始耶。

　　多尘之点某视学员至某校，观地理教员上课，见其地球仪之积尘盈寸也，恶之，乃指地球仪曰：「此处之尘，足有寸许之厚。」教员答曰：「否，当厚于一寸。」视学员以锐利之声问曰：「汝何言耶？」教员答曰：「非言萨哈拉沙漠耶？」

　　曹明毅治地理学有父曾游庠而子毕业于学校者，自目不识丁者视之，以为皆读书人也。父曰明毅，子曰道宏，曹姓，佚其籍，殆边省人也。明毅既入泮，即束书不观，席先人余荫，饱食暖衣，无所用心，性又健忘。邻妪有得其远游之子所寄白话家信者，持以指毅，乞讲述，辄瞠目不知所对，乃属道宏为讲述之。或有诮其不悦学者，林重夫曰：「明毅固治地理学者。」钱亮臣曰：「吾识明毅十年矣，未见其有伏案片刻之日，而乃以专门学者称，吾甚惑焉。」重夫曰：「明毅之为人，健于谈天，是知天文地理也。常日游城市，周历各地，是知地文地理也。好与不善人居，酒食征逐，是知人文地理也。谓非地理学之专门家，不可也。」

　　今之学者为人己，身也，对人而言也。一身之外，即以最亲爱之妻孥而言，亦人也。高润山读《论语》至「古之学者为己，今之学者为人」二句，太息而言曰：「今日官吏之起家，或以科举，或以学校，固皆号称学者，而其初则布衣徒步来自由间之士也。一旦致身通显，贵且富矣，惟日孜孜，无不为其妻孥计安乐，谋封殖，而于一己之道德名誉，不遑顾及。是非专于为人之证乎！」

　　官吏视民如伤人之戴眼镜也，非短视即老花，继而视为妆饰之品，藉以壮观瞻，曰平光，其取材普通者为白色之水晶。又有茶晶、墨晶，短视、老花、平光皆有之。遇必除之，以示谦，以示敬也，反是则为傲。

　　在任官吏之呵殿而出也，以未能尽辟行人，虑有识之者之难与为礼也，端坐舆中，例戴墨晶眼镜，一若非此不足以示威严者。金奇中曰：「此足以见其夜郎自大目无余子矣。」怀献侯曰：「非也，殆以痌瘝在抱，视民如伤耳。」

　　临摹法帖唐松泉工小楷，尝为人钞书，而自辰至酉，仅千余字。李芝生诮其手腕过钝，金奇中曰：「松泉殆临摹法帖耳。」芝生曰：「吾知松泉不谙文法，依样画葫芦，何能速耶！」

　　财重于色汤子平有妻曰李淑，有妾曰周慧娥，皆青年。淑不当夕，主家政，握财权而已。子平宿于慧娥所，夜以为常，淑不问也，惟于慧娥衣饰之需，医药之费，辄吝之。金奇中曰：「财之重于色也，有如是夫！」

　　以身发财有为龙阳君者，娶妇而美，不一载，亦卖淫矣。或以无业讥之，则曰：「吾二人非坐食也，皆以身发财也。」

　　外交沪有女子曰王小娥者，颇知书，且习洋泾浜话。洋泾浜话者，不规则之英语也。及笄而不字，遂营丑业以自给.小娥本粤产，以咸水妹之可接西人能得多金也，乃居鸭绿路。一日，有旧识之施桂山过之，谓之曰：「卿已上外交之舞台矣。」

　　如此下台再醮妇某氏屡嫁而屡丧其夫，最后适某甲，年耄矣。婚礼既成，即入房，甲兴高采烈，然年老力衰，亟思安寝。妇大愤曰：「如此下台，固不如不上台之为愈也。」

　　官金二字之别解宋王安石作《字说》，穿凿附会，贻笑千古。今之弄笔，意在一粲，幸勿绳以小学正例可也。

　　官字 ， ， 者， 交覆深屋， 即堆之正字。 官之大者多深居简出， 以保威重， 防炸弹， 故 . 布众意， 言入官与谋官者之多， 常如 积也。 金字 人， 王八。 王， 忘音同， 八， 谓孝， 弟， 忠， 信， 礼， 义， 廉， 耻也。 人能忘却八者， 则常为金所归.官迷凡人之中无所主而为外物所眩者，及中有所蔽而固结不可解者，皆谓之迷。迷之云者，有得之则生、弗得则死之义，有饥不择食、眠不择寝之义，世之啧啧称于时者，曰宫迷，曰色迷，曰财迷。

　　有拟一疗治官迷之药方者，其脉案则大书云：「终日奔走，两腿酸痛。朝多寻思，神经昏迷。夜卧不宁，时时梦呓。以致唇焦舌烂，面瘦肌黄，加以拍马拍牛，肺叶已伤。危险万分，勉尽棉力，立方候教。皮手套一副， 「 拍马用。」 肥缺一个，差役愈多愈妙，尖帽一顶， 「 钻营用。」 铲刀一柄，刑具十副以上，以上四味先煎。喇叭一个， 「 吹牛用。」 汽车一辆，假面一个， 「 讨好时用。」 外以钞票十万张烧灰，和金银汁吞服。」

　　官病专制与共和之大别，在其国人之虚荣心、权势心何如而已。人人存此虚荣、权势心，于是乎好做官，又媚官，又畏官，以为官者虚荣、权势之所寄焉者也。欧美之国，视其官若公司中股东所雇之一经理，且目之为公仆，有何虚荣、权势之可言？故其国人不愿以非分求官，而亦不媚官，不畏官。

　　世间最易传染之病曰鼠疫，曰黑死病，然未有如官病之甚者也。其病状为热中，若颠若狂，如痴如醉，旁观者危之，而身受者反以为乐。及其病深，心日黑，手日辣，治之以笑骂，无大效，惟面发淡红色，转瞬即灭。据深于医道者研究之，谓患此者亟宜投诸水火，否则将流毒全国，甚至有灭种之虞也。

　　煤气弥漫于官界煤气者，设厂置机，以大铁炉爇煤所得之气也。无色，有特臭，含毒性。自地下所埋铁管中分送他处，以供灯火或煤气引擎之燃料，其副产物为煤黑油。

　　触煤气而致死者，中其毒也。而吾国又别有一种无臭之煤气，合陈腐、新奇之竹呇种气味变化而成，弥漫于官界，触之者虽不即死，而或心为之灰，或气为之馁，甚且名为之丧，轰轰烈烈之人物触之，亦未有不败而与陈死人略有所异者。然热中人犹不悟，且奋身以投入此煤气中也。

　　建设破坏人之恒言曰：「欲有建设，须自破坏始。」盖革故鼎新之谓也。晚近以来，交通日便，于是沪市有旅馆，而内地亦踵行之。旅馆虽亦逆旅，其异乎昔日之所谓客栈者，则以备有衾枕，孑身之客，无虑不便。旷夫怨女，乃因以为利，待字之闺秀亦羣趋之。且其屋率仿西式，闬闳高峻，陈设华丽。金奇中亦顾而乐之，惟叹曰：「此诚所谓建设也，然其破坏亦至于极矣。」

　　无道德者由于智识之不高君子之所以异于小人者几希，诚与伪之辨而已。君子无在不诚，小人无在不伪。晚近以来，有海外之新智识输入，而适济其奸，相率为伪，间有一二自好者流，欲自勉为君子，而为羣小所构，无可幸免。怀献侯有慨于此而言曰：「近令人心不古，世道陵夷，道德之与知识，几成反比例，智识长则道德消，智识愈高道德愈卑。环顾全国，苟非浑噩之乡人，无不以诈伪相尚，且犹借口于权术也。」金奇中曰：「不然，道德为天所赋，孟子所谓性善是也。智识果高，自有真知灼见，不至为习俗所移，而可保守道德于弗替。然此必上智之覃精哲学者方能语此，若普通之予智自用者，欺世盗名，彼此作伪，惟以伪相战而已。心劳日拙，卒至失败，实为天下之大愚。其所以无道德者，实亦智识不高之所致也。」

　　成人自侪于儿童光绪中叶，开通之士颇有知西人办事之综核名实，欲从而师之者。天津某财团之治事，效法西人，有定时，职员晨集暮散，迟到早退者曰旷，竟日之治事为七小时，是为法定时刻，在此时内，不得治己事，而便旋 「 俗名小便。」 遗矢 「 俗名大便。」 则不禁，以迫于排泄，不能强制也。乃竟有以此偷闲，而伪为如厕，甘受秽气之熏蒸者，此与私塾之徒，但图偶避其师习为游嬉者，无以稍异。则是以成人而自甘侪于儿童也。

　　万臭虫臭虫为人所最恶， 以身扁能藏于隙， 故为人所不觉， 且能久饿不死， 有恶臭。 卵白长而圆， 孕卵一次， 可六枚至五十枚， 微隙之中皆可产卵， 约七八日始成幼虫， 初时为淡黄色， 渐变深红， 约八日脱壳一次， 脱五次， 凡历四十日即成臭虫. 虽不饮不食， 形亦不变， 善于藏匿以保其生， 每一脱壳食一次。 其群居之处约为床之四周左右， 或旧屋多孔之处。 喙微似蜜蜂， 有四小针， 利如锥， 一着人之皮肤， 则针中发出长喙， 以钻刺而吸血， 使人肿痛。 防之方法： 宜用鐡 ， 或以坚木制榻， 俾无容身之地。 此外宜用煤油或松油及沸透之肥皂水洒入木器之缝， 或焚硫黄等物使气上蒸亦可。 盖臭虫非特吸人膏血， 并有种种疾病， 为臭虫所传染者， 如复热症等是， 故欲免其患， 宜思所以预防之。

　　万松涛者，素无行，不齿于乡里，人以万臭虫称之，遇之于道辄远避，若见不洁之西子，必掩鼻而过也。万多子，其原配周氏产九人，继妻李氏产七人。有妾二：王氏产五人，朱氏产十人。羣居终日，多行不义，其出也，咸相谓曰：「万臭虫之蕃殖，何亦类臭虫乃尔耶。」

　　人禽之界限某妇性慧，有口辩.一日，骂其子曰：「你这狗婆养的，其蠢无对，真是牛马之不若也。」夫闻之笑曰：「「狗婆」二字，岂非自骂乎？彼既为牛马，汝岂非牛婆马婆乎！」妇曰：「方今之世，对于人禽之界限，久已融洽，君谓今之人格，果大异于狗与牛马乎？则今之攒狗洞、吹牛皮、拍马屁者，不知凡几。彼自命为丈夫者，日日与狗牛马相狎而不以为嫌，予一妇人，即作狗婆，亦何不可！」

　　金奇中庆吊吊庆社会交际有庆吊，生子女也，婚嫁也，寿诞也，则宜庆；死丧也，则宜吊，人情皆然。金奇中于此乃独异，有宜庆者则吊之。谓生齿日繁，已有人满之患，而又长生不死，岂非家庭社会之大不幸乎！是宜吊.有宜吊者则庆之。谓人之所恃以为养者，方患不给，今彼死而其家庭少一累，社会即少一蠹，可不至有生计革之祸，岂不大可喜乎！是宜庆.汤颐琐闻之而语奇中之戚赵伯英曰：「奇中生于叔季，愤世嫉俗，以凡所闻见，皆具悲观，故不觉有此偏激之言也。」

　　上海之声上海民居鳞次栉比，一衖之中，衡宇相望，而衖中之声最可厌者为各种卖物叫唤之声。每日自日高舂至日下舂时，纷至沓来，几于震耳，而腕车之辘辘声，马车之得得声，犹不计也。或闻此声而愀然有感焉，意谓人烟之稠密，生计之艰窘，游手之日多，消耗物品之日以增益，一一于此声中传出，以视龚定庵之恶闻饧箫声， 「 定庵每于日斜时闻卖饧声则病，亦不知其所以然也。」 殆有异焉。

　　自谓出言必信某甲新雇一仆，诏之曰：「行事务诚实，勿虚诈，我之言汝必听从。」仆诺.一日，戒其仆，谓如出遇索债者某乙，毋谓主人在家。仆出而果而遇之，竟以实告。甲知之大恚，骂其不能从命。仆曰：「我固事无虚诈，所告于乙者，即主人之言也，我何尝不听主人之言哉。

　　不识字人勿入内地方议会开幕时，各市选举议员，多有不识字人依样描写他人之姓名而入会投票者。某市管理人欲杜斯弊，而亦未审查选民也，但标书于市公所之门曰：「不识字人请勿入内。」

　　水性爱钱无锡惠山之麓，有惠泉，吾国第二泉也。泉有二池，方圆各一，游人围池观水，取钱投之，验钱之入水能否旋转而下，以是水底积钱，时有所见。某学究语人曰：「水性固爱钱也。钱，钱，泉也。钱可通神，钱不竭，则泉亦源源而来，池水自无浅时矣。」

　　深明其意某老教员上讲堂，睡魔忽至，频点其首。及闻下课铃声，乃惊醒，拭其朦胧之眼，庄颜对学生曰：「我所授之课，汝曹已深明其意耶？」
</div>
    <div class="pagination">
<a href="清稗类钞_page161.html">上一页</a><span>...</span><a href="清稗类钞_page157.html">157</a><a href="清稗类钞_page158.html">158</a><a href="清稗类钞_page159.html">159</a><a href="清稗类钞_page160.html">160</a><a href="清稗类钞_page161.html">161</a><span class="current-page">162</span><a href="清稗类钞_page163.html">163</a><a href="清稗类钞_page164.html">164</a><a href="清稗类钞_page165.html">165</a><a href="清稗类钞_page166.html">166</a><a href="清稗类钞_page167.html">167</a><span>...</span><a href="清稗类钞_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
