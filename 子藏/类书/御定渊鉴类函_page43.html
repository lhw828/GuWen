<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 43 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 43 页/共 320 页
  </h1>
  <div class="content">
   御定渊鉴函卷三十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十九
　　地部十七【渭　泾　昆明池漕河】
　　渭一
　　原春秋说题辞云渭之为言布也渭渭流行貌　尚书曰导渭自鸟鼠同穴东防于沣东防于泾又东过漆沮入于河　周官雍州其浸渭洛为闗中三川周幽王时三川震是也渭与泾灞浐涝潏沣滈为八水案水经注及山海经注渭水出陇西首阳县鸟鼠同穴山东北过狄道县南上邽县北陈仓县南武功县北槐里县南与涝沣二水合东至髙陵与泾水合又与漆沮水合经秦汉之都至潼津而入河也　増河图曰鸟鼠同穴山地之干也渭水出其中　辛氏三秦记曰龙首山长六十里头入渭水尾达樊川髙二十丈云昔有黑龙从南山出饮渭水其行道因成土山　史记曰秦武王三年渭水赤三日昭王十四年又赤三日　洪范五行传曰赤
　　者火色盖亦以火沴水也渭水秦大川也隂阳乱秦用严刑败乱之象　沈约宋书曰秦汉都西京泾渭水虽不在祀典以近咸阳故尽得比大川之祠　杂兵志曰东海出气如鼈渭水出气如蜃
　　渭二
　　増诗曰文王初载天作之合在洽之阳在渭之涘文定厥祥亲迎于渭造舟为梁不显其光　史记曰太公垂钓于渭周西伯将猎卜曰所获非龙非彲非熊非罴所获霸王之辅于是西伯猎果遇太公于渭之阳与语大恱　列子曰夸父逐日渴饮渭水不足乃暍死　水经注曰渭水石柱桥旧有忖留神像此神尝与鲁班语班令之出曰我貌很丑卿善图物容我不能出班于是拱手与言曰出头见我忖留乃出首班以脚画地忖留觉之便还没水故置其象于水惟背以上立水上　原三辅旧事云初秦都渭北渭南作长乐宫桥通二宫间表河以为秦东门表汧以为秦西门二门相去八百里渭水贯都以象天河横桥南渡以象牵牛汉都渭南开北阙以临渭渭北则陵庙所在　増史记曰文帝十二年赵人新垣平以望气见因説上设立渭阳五帝庙欲出周鼎　又曰张释之为廷尉汉文帝出中渭桥有一人从桥下走出乗舆马惊使骑捕属廷尉廷尉奏此人犯跸当罚金　陈寿益都耆旧传曰汉武帝时蜀张寛为侍中从祀甘泉至渭桥有女子浴渭水乳长七尺上怪遣问之女曰帝后第七车知我所来寛在第七车对曰天星主祭祀者斋戒不洁则见　曹瞒传曰操与马超隔渭水而战每渡渭辄为超骑所冲突地多沙不可筑城娄子伯说今寒可起沙为城以水灌之一宿而成魏春秋曰诸葛亮出斜谷临渭水司马懿谓诸将曰亮若出武功依山东转者是其勇也若西止五丈原诸君无事矣亮果屯渭水南原　王景晖南燕书曰姚秦皇初三年岁在丁酉于长安渭滨得赤玺上有文字曰天命燕徳　剧谈録曰陈季卿羁栖辇下尝访僧于青龙寺遇僧他适因憩于暖阁中有终南山翁方拥炉而坐东壁有寰瀛图季卿叹曰得自渭泛河济江达于家亦不悔无成而归翁乃命僧童折阶前一竹叶作舟置图中渭水上季卿熟视恍若登舟旬余至家复登叶舟泛江至青龙寺见山翁尚拥褐而坐
　　渭三
　　原贯都　浸雍【上见前三辅旧事下见前周官】　増同穴　合流【尚书注乌鼠共为雌雄同穴处此山故名鸟鼠同穴渭水出焉　水经注渭与泾合流三百里清浊不相杂】性清　色赤【后周宇文道渭源诗合流应不杂方知性本清　色赤见前史记】　原知星　相气【上见前益都耆旧传　葛洪神仙传曰驸马都尉北海巫炎字子都汉武帝出子都见于渭桥上见头上郁郁有紫气高丈余帝召东方朔使相此君有何道术曰此君有隂道之术】　应徳失纪【秦书曰昔三代居三河而河洛出图书秦居渭阳而水数赤瑞异应徳之效也　焦贑易林曰】
　　【山崩谷絶天福尽竭泾渭失纪玉厯既阙】　増甘誓　镐书【水经渭水东合甘水即夏啓伐有扈作誓于甘　又渭水与镐水合春秋后传曰使者郑客至华山见有素车白马来者曰子之咸阳愿托书致镐池君内言祖龙死】　原造舟　赠路【上诗见前　又诗曰我送舅氏曰至渭阳何以赠之路车乗黄】　通桥　复道【上详前　史记曰秦始皇复道向阿房宫渡渭属之咸阳以象天极阁道絶汉扺营室也】　秦祠　汉拜【上见前沈约宋书　汉书曰文帝亲拜灞渭之防以郊见渭阳五帝】　晋垒　苻坛【臧荣绪晋书曰诸葛亮率众出斜谷高祖拒亮遂济渭水背水而垒　裴景仁苻书曰苻健至长安贾元等上尊号依旧仪立百官设坛城南于渭水之阳】　垂钓投钱【上见前史记　赵岐三辅决録曰安陵清者有项仲山饮马渭水每投三钱】　増弃
　　脂　出椀【杜牧阿房宫赋曰渭流涨腻弃脂水也　酉阳杂爼景龙寺有八角井唐元和中有公主过之令侍婢以银棱椀取水误坠井中经月余椀出于渭河】　原龙饮　鸡翔【上见前三秦记　裵景仁苻书曰苻健皇始四年冬山鸡来入人家栖宿养子而去羣聚傍渭水而游翔与家鸡无异】导鸟穴　入龙山【上见尚书　下详前三秦记中】　出地干　象天
　　河【上见前河图　下详前三辅旧事】　増过上邽　歴大散【水经注渭水东过上邽县　又东北歴大散闗】　迳略阳　绕华隂【水经注略阳在陇右渭又西迳略阳　又曰渭水东绕华隂县北】　原贯甸服　浸神皐【水经渭南渭北总贯注于长安甸服也　又秦汉立羣祠于渭傍称神臯焉】　桥法牛　气如蜃【上见前三辅旧事　下见前杂兵志】　増作离宫　开北阙【秦作离宫在渭水南北汉都渭南开北阙以临渭俱见三辅记】　走栎道　通茂陵【东渭桥汉髙祖造以走栎阳之道西渭桥汉武帝造跨渭水以通茂陵俱见水经注】　原出周鼎　得燕玺【上见前史记下见前南燕书】惊舆马　御楼船【上见前史记　汉书曰薛广徳为御史大夫直言谏诤元帝酎酒宗庙出便门欲御楼船广徳当乗舆免冠曰宜从桥上乃从桥郦道元注水经曰渭桥秦制也亦曰便门桥】　吕钓阳　冯耕阴【上见前史记　冯衍杨节赋序曰冯子耕于骊山之阿渭水之阴废吊问之礼絶游宦之路眇然有超物之心无偶俗之志】　増丹几陷　瞒乍惊【水经注曰燕太子丹质于秦秦王遇之无礼乃求归秦王为机欲以陷丹丹渡桥机不发　又曰渭桥旧有忖留神像董卓入闗焚此桥曹瞒更修之见忖留像而惊之】　非子主马　文公出田【史记秦之先非子为周孝王主马于汧渭之间又曰秦文公田于汧渭之间】　秦筑阿城　汉起上苑【史记秦始皇三十五年作朝宫于渭南亦曰阿城也又曰汉武帝建元中起上林苑属之南山亦在渭南也】　夸父渴饮　季卿图泛【上见前列子下见前剧谈録】　囊沙作城　抱鬛渉水【曹瞒传曰瞒与马超隔渭水而阵乃作缣囊囊沙以堙水造城　唐书安禄山反仆固怀恩至渭水无舟抱马鬛以逸】　原导鸟鼠之源　为雍州之浸
　　渭四
　　増厉锻【诗渉渭为乱取厉取锻】　原迎太姒【见前诗亲迎于渭】　得玉璜【吕望垂钓于渭水得玉璜遂为帝师】　送舅氏【见前赠路注中】　増眞人西游【水经注渭与汧合入散闗昔老子将至闗闗令尹喜气知眞人将有西游者】　陈寳【水经注渭水又东过陈仓县县有寳鸡祠即秦文公游猎于此遇寳鸡呜故曰陈寳】　鄜畤【封禅书秦文公田于汧渭之间梦黄蛇自天属地其口止于鄜衍以为上帝之神于是作鄜畤祠白帝】　原见玉英【史记汉文帝立渭阳五帝庙常有玉英见】　増大人见【水经注渭水北过襄武县魏咸熙二年襄武上言有大人见身长三丈迹长三尺言厯数当在晋】　背负清渭【郭子仪奏雍州背负清渭浊河之固】分渭水入金光门【韩朝宗为京兆尹分渭水入金光门汇为潭以通西市林木】
　　祓除【李适传天子春幸棃园并渭水祓除】　渭河三百里内渔钓者五坊捕治之【唐史河渠令】　马化为龙【柳宗元龙马赞明皇帝在位灵昌郡得异马于河其状龙鳞虺尾拳毛环目肉鬛居帝阙二十年遇祸乱帝西幸马至咸阳西入渭水化为龙游泳去不知所终】蛙大如鼎【唐志神龙中渭水有虾蟇大如鼎里人聚观数日而失】　合秦川陇
　　水【见水经注】　船司空【地理志曰渭水东至船司空入河服防曰县名】　阳春澌【韩愈诗灞渭阳春澌】　独向东【杜甫诗清渭无情极愁时独向东】　原沔彼渭水浸夫雍州
　　渭五
　　原诗后周宇文逌至渭源诗曰渭源奔鸟穴轻澜起客亭浅浅满涧响荡荡竟川鸣潘生称运石冯子听波声斜去临天半横来对始平合流应不杂方知性本清庾信望渭水诗曰树似新亭岸沙如龙尾湾犹言今暝浦应有落帆还　隋炀帝临渭源诗曰西征乃届此山路亦悠悠地干纪灵异同穴吐洪流滥觞何足拟浮槎难可俦惊波鸣涧石澄岸泻岩楼滔滔下狄县淼淼肆神州长林啸白兽云径想青牛风归花叶散日举烟雾直为求民隐非穷辙迹游　薛道衡奉和临渭源应诏诗曰元功复禹迹至徳去汤罗玉闗亭障逺金方水石多八川兹一态万里导长波惊流注陆海激浪象天河鸾旗歴岩谷龙穴暂经过西老陪游宴南风起咏歌庶品蒙仁泽生灵穆太和微臣惜暮景愿驻鲁阳戈柳顾言奉和春日临渭水应令诗曰饮马投钱岸解钓剖璜津风丝曳香饵覆杯怀昔人　唐韦嗣立奉和三日祓禊渭滨诗曰乗春祓禊逐风光扈跸陪銮渭渚傍还识当时水滨老衰年八十待文王　李乂奉和三日祓禊渭滨诗曰中园花柳暮春时元已陪游乐在兹此日欣逢临渭赏昔年空道济汾词　徐彦伯奉和三日祓禊渭滨诗曰晴风丽日满芳洲御色春筵祓锦流皆言侍跸璜溪宴暂似乗槎天汉游　増唐岑参西过渭州见渭水思秦诗曰渭水东流去何时到雍州凭添两行泪寄向故园流　崔国辅渭水西别季仑诗曰陇外长亭堠山深古塞秋不知呜咽水何事向西流
　　増赋唐刘珣渭水象天河赋曰昔我先王肇修人纪乃建邦国以立都鄙或处沃而称奥或宅中而为美周分景台之测用防阴阳之拟汉据鹑首之分实为山河之理故右扶风而左冯翊距泾川而浮渭水潼函襟带丰鄠巍峩下则崇冈于地险上乃取范于天河城雉周环而斗设宫观骈牙而星罗转曲江于前岸俯冀阙于中波车马諠流浑涛声之交错风尘日夕与津雾而相和盖圣人垂则必天之象王者都防大洽斯享运璇衡以齐玉烛法露盘以崇金掌四方辐凑万国攸仰风云以之吸合日月于焉澄朗茍祯祥而应防则乾元之攸往何必河出图洛出书然后为卜食之华壤者也懿哉作者元后中兴后嗣同天之道顺人之意横桥乃牵牛之设素浐则饮龙之谓晩光澹滟接凤苑之祥烟晓色清明连斗城之佳气楼台傍而津涯隐伏钟鼓作而波涛汨沸不覩斯焉以取斯宁复知王者之贵不察所由于所以又安明坎徳之灵而主乎渭徒观其远界汧陇横截秦川沃长安之霞日浮京兆之云天都邑傍于左右舟檝来而泝沿上林之烟开雾卷建章之戸万门千朝而望兮蓬瀛若留乎岸侧夕而临也河汉宛在乎目前是以娄敬云被山带河四塞为固岂不谓天道无亲惟徳是辅祥符下及瑞图斯遇以登仁寿之理用表坤灵之喻请谓东周安处先生之徒与须知西朝翰林主人之作赋　衞次公渭水贯都赋曰清渭天凿名都王制贯金城千里之域写银河九霄之势同穴发源众川潜泄分黑水以渺漫绕黄山而迢递水能济物用导于中州君徳配天故法于上帝都之防也皇皇渭之流也汤汤异东西之瀍涧非汲引之沮漳夏后濬川分流非肇于伯禹秦徳王水贯都必因于始皇照防凤之丹阙架长虹之飞梁褰裳者不劳于揭厉濯缨者何必于沧浪泛彼楼船掩横汾于武帝濵之钓叟感入兆于文王且夫前王酌宪惟皇都之所建度地有孚因贯渭之上腴曲抱乎周原秦野旁临乎八达九衢既流衍以红粟诚辉焕乎黄图则知八水皆流岂清于渭水五都并制莫大于西都原夫渭者雍之巨浸都者人之所聚天垂法君必取曳云间之清渭何殊云汉移天上之紫宫洞开天府及乎萦流一带中派纡余荡元气澄太虚稽前典而僃矣于名川而舍诸岂惟积润于庶物固亦近壮于皇居至乃春景澄廓晴霞朗畅涵万象于影中度牵牛于波上客有观光者于兹而写望美夫取法可仰因天垂象疏紫陌而逶迤流丹霞而荡漾周公卜洛虽云风雨所交秦后贯都实谓膏腴之壤惟洪业之永固与渭流而弥广
　　泾一
　　増尔雅云直波曰泾　书曰泾属渭汭【孔安国尚书注属逮也水北曰汭言治泾水入于渭】　诗曰泾以渭浊湜湜其沚　原周官雍州其川泾汭　増淮南子云泾水出薄洛山【高诱注薄洛山即开头山也】　原闗中记云泾与渭洛为闗中三川与渭灞浐涝潏沣滈为闗中八水　案辛氏三秦记及山海经注泾水出安定朝那县西开头山东南经新平扶风至京兆髙陵县而入渭水合流三百里清浊不相杂东合漆沮水至潼津入于河
　　泾二
　　増诗曰淠彼泾舟烝徒楫之周王于迈六师及之　左传曰晋侯伐秦帅诸侯之师以进济泾而次秦人毒泾上流师人多死　国语曰恭王游于泾上密康公从三女奔之其母曰必致之于王夫兽三为羣女三为粲粲美物也汝何徳以堪之康公弗许一年恭王灭密　史记曰韩闻秦之好利欲罢之无令东伐乃使水工郑国间说秦令凿泾水自中山西抵瓠口为渠以溉田禾既而诈觉秦欲杀国国曰臣为韩延数岁之命为秦建万世之功遂使成之名郑国渠　原又曰武帝大始二年赵中大夫白公奏穿渠引泾水首起谷口尾入栎阳注渭中二百里溉田四千五百顷因名白渠人得其饶歌之曰田于何所栎阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口　増前秦记曰苻坚以闗中水旱不时议依郑白故事发王侯已下及豪望富室僮隷三万人开泾水上源以溉田百姓赖其利　唐书曰闗中沃野千里旧资郑白二渠为豪家贵戚壅隔上流置私碾百余所农夫所有十夺六七大厯初李栖筠为工部侍郎悉奏毁之　又云代宗诏除泾水上流私碾以妨民溉有脂粉碾两轮有司未敢毁撤公主见代宗诉之帝谓主曰吾行此诏盖为苍生耳可为众率先公主即日毁去由是势门碾硙毁八十余所　宋史曰张守约知泾州泾水暴涨为城害每岁治堤堰费不赀适年饥罢其役或曰如水害何守约曰荒岁劳民甚于河患祷之河神一夕雷雨河徙而南城不为患
　　泾三
　　原合渭　歴峡【上见前尚书　郦道元注水经曰泾水东流歴峡谓之泾峡】　増富流　迹【唐文粹李庾西都赋曰其地势也带泾渭之富流　柳宗元愚溪对云乃合清渭自彰秽迹】　锸云　渠雨【白渠成民作歌有举锸为云决渠为雨之句】　前郑　后白【郑国在前白渠起后同上民歌】　原秦卜　汉祠【史记曰秦二世梦白虎齧其左骖杀之卜泾水为祟二世乃斋望夷宫欲祠泾　汉书曰灞浐沣涝泾渭之水皆不在大川之例以近咸阳尽得比大川之祠也】　周震　汉壅【史记曰幽王二年西周三川皆震伯阳甫曰周将亡矣徐广注曰泾渭洛也　又曰汉成帝河平四年长陵临泾岸岸頽壅泾水】　毒晋　祟秦【上见前左传　下见前秦卜注中】　造舟　沈马【薛莹后汉书曰章帝北廵下长平御池阳宫东至高陵造舟至于泾而还　郦道元注水经曰秦二世将祠泾沈四白马于泾斋于此宫内】　増冠三川　列八水【并见前】　首薄洛　尾髙陵【薄洛山名泾发源　高陵县名泾至此入渭并见前】　经陇阪　贯嬴都【见唐徐珩望泾水诗】　原出泾谷属渭汭【山海经曰泾西五十里曰泾谷之山泾水出焉东流注于渭　下详前】　望夷
　　宫　长平观【水经注曰泾水经望夷宫以望北　故名宫夷又曰泾水经长平观甘露三年呼韩邪单于入朝上登长平观诏单于无谒】　増水一石　泥数斗【见前白渠民歌】原山崩涸　岸頺壅【淮南子曰山崩而薄洛之水涸高诱注曰山在雍薄洛泾水也下见汉壅注】　増壅上流　去私碾【并见前唐书】　原郑国凿
　　白公穿【并见前史记】　増夸父振履　王母乗云【舆地志泾州有振履堆夸父逐日振履于此　又曰汉武时王母乗五色云降遂立祠于泾州】　双渠禾黍　两轮脂粉【上见前史记下见前唐书】　原引湜湜之流泥惟数斗　芃芃之稼亩乃一钟
　　泾四
　　増鳬鹥【诗曰鳬鹥在泾】　原沔彼泾水　决为郑渠　増三白【舆地志陉阳白公引泾水溉田有上白中白南白三渠】　命刮朽壤【唐文粹王继张公徳政碑曰维泾失防比岁多决近县疲于奔命他山苦于度材公乃命刮朽壤塡巨石】　请开支渠【唐书黎干戎州人大厯十三年为京兆尹百姓连状告泾水壅隔干力请开郑白支渠复秦汉故道】　胡卢入泾【山堂肆考曰胡卢河本名蔚茹河源出平凉府鎭原县西南頽沙山下流入泾河】　胭脂入泾【又曰胭脂川在平凉府华亭县西北一百里东流入泾河】　荡潏【杜甫北征诗邠郊入地底泾水中荡潏】　原控清　引浊
　　泾五
　　原诗唐徐珩日暮望泾水诗曰导源经陇阪属汭贯嬴都下濑波恒急廻圻溜亦纡毒流秦卒毙泥粪汉田腴独有迷津客怀归渐暮途
　　増赋唐独孤绶泾渭合流赋曰游者感异源而合趣指泾渭于秦树泾如经也自北而南流渭若纬焉从西而东注性相近以不息势使然而自遇湜湜其沚昔既闻之于诗汤汤其流今则状之为赋夫至清者渭至浊者泾惟清也鉴物之道着惟浊也含垢之义形共导金气咸通井星混殊流之昭晰成一带之潆渟初以纵乱横似争长而难杂终以洁受汚何极暌而乃合禹功之所两存汉苑斯焉博纳乍异其色觉游鳞之隐见必同乎声带长风之萧防象昭囘之可求歌郑白之有由饮马投钱足以发明廉士决渠降雨足以殷富神州既相以利物宁自异乎并流知之者齐我以不皦不昧感之者比我于一薫一莸斯乃柔以长存和之足贵近则顺洪河之纡直逺则成沧海之濩渭同功一体叶灵通气信殊谷洛之流宁爽淄渑之味夫然彼独清而无偶非达识之所谓
　　原赞唐韦泾水赞曰决渠浊流属渭清津流亦毒晋灵尝祟秦
　　増碑刘禹髙陵令刘君遗爱碑曰泾水东行注白渠酾而为三以沃闗中故秦人常得善岁按水部式决泄有时畎浍有度居上游者不得壅泉而颛其腴兵兴以还寖失根本泾阳人果壅而颛之髙陵令刘君励精吏治乃脩故事考式文请更水道入于我里请杜私窦使无弃流寳厯元年京兆下其符司録姚康士曹李绍实成之县主簿谈孺直实董之冬十月百众云奔愤与喜并口謡力运不屑鼛鼓仲冬新渠成驶流浑浑如脉宣气蒿荒沤冐迎耜斯释开塞分寸皆如诏条有秋之期投锸前定请名渠曰刘公其广四寻而深半之两岸夹植杞柳万本下垂根以作固上生材以僃用仍岁旱沴而渠下田独有秋繇是邑人享其长利髙陵人防被惠风播为声诗今采其防而志于石文曰噫泾水之逶迤溉我公兮及我私水无心兮人多僻锢上游兮干我泽时逢理兮官得材墨绶紫兮刘君来能爱人兮恤其隠心既公兮言既尽县申府兮府闻天积愤刷兮沈疴痊划新渠兮百亩流行龙蛇兮止膏油遵水式兮田复制无荒区兮有良歳嗟刘君兮去翺翔遗我福兮牵我肠纪成功兮镌美石求信词兮昭懿绩
　　昆明池一
　　原说文云池者陂也　増三辅黄图云昆明池中有灵沼神池尧时治水尝停舟于此盖尧时已有池汉代因而深广耳　原汉书曰昆明池武帝元狩三年所穿也初汉欲求身毒国为昆明夷所闭昆明有滇池方三百里曰滇河汉将伐昆明以通身毒使谪卒伐棘上林象滇河作昆明池以习水战池周围四十里　増曹毘志怪云汉武凿昆明池极深悉是灰墨无复土举朝不解以问东方朔朔曰臣愚不足以知之可试问西域胡人帝以为朔不知也至后汉明帝时外国道人来洛阳时有忆方朔言者乃试以武帝灰墨问之荅云天地大劫将尽则劫烧此劫烧之余乃知朔言有防
　　昆明池二
　　増汉书曰武帝大脩昆明池列馆环之　班固西都赋曰集乎豫章之宇临乎昆明之池左牵牛而右织女似云汉之无涯茂树防蔚芳草被隄若摛锦与布绣烛燿乎其陂　张衡西京赋曰乃有昆明灵沼黒水元阯周以金堤树以柳杞豫章珍馆揭焉中峙牵牛立其左织女处其右日月于是乎出入象扶桑与蒙汜　原西京杂记曰昆明池中有戈船楼船各数百艘楼船上建楼橹戈船上建戈矛四角悉垂幡旄旌葆麾盖照烛涯涘又作二石人东西相对以象牵牛织女　又曰昆明池刻石为鲸鱼每雷雨鱼常鸣吼鬐尾皆动汉世祭以祈雨往往有验至昭帝幼冲不复习战于中养鱼以给诸陵祠余付长安市鱼乃贱　増酉阳杂俎曰汉武昆明池中有水网藻枝横侧水上长八九尺有似网目鳬鸭入此草中皆不得出因名之　晋潘岳西征赋曰乃有昆明池乎其中浩如河汉日月丽天旦似旸谷夕虞渊昔豫章之名宇披元流而特起仪景星于天汉列牛女以双峙图万载而不倾奄摧落于十纪擢百寻之层观今数仞之余址　唐书曰髙祖武徳九年三月庚寅幸昆明池习水战太宗冬日临昆明池有御制诗　景龙馆记曰中宗正月晦日幸昆明池赋诗羣臣应制百余篇帐殿前结防楼命上官昭容一首为新飜御制曲从臣悉集其下须臾纸落如飞各认其名怀之惟沈佺期宋之问二诗不下移时一纸飞坠乃沈诗也评曰二诗工力悉敌惜沈诗末句词气已竭宋诗云不愁明月尽自有夜珠来犹陡健耳　酉阳杂俎曰孙思邈尝隐终南山时大旱西域僧请于昆明池结坛祈雨凡七日缩水数尺忽有老人夜诣孙公求救曰余昆明池龙也胡僧利弟子脑将为药欺天子言祈雨命在旦夕乞法力加防孙谓曰昆明龙宫有仙方三千首尔传与予予将救汝老人曰此方上帝所禁今急矣固无所恡有顷捧方而至孙曰尔第还无虑胡僧也自是池水忽涨数日溢岸胡僧羞恚而死
　　昆明池三
　　原神池　灵沼【并详前三辅黄图】　伐棘　凿灰【上见前汉书下见前志怪记】　象滇　仪汉【上见前汉书　下见前西征赋】　刻石　仪星【上见前西京杂记　下见前西征赋】　元流　黑水【上见前西征赋下见前西京赋】　汤谷虞泉【并见前西征赋】　汉宇　尧舟【上见前西都赋　下见前三辅黄图】　珍馆名宇【上见前西京赋下见前西征赋】　习战　肄师【汉书武帝凿昆明池以习水战潘岳西征赋曰伊兹池之肇穿肄水师于荒服】　増养鱼　网藻【上见前西京杂记】
　　【下见前酉阳杂俎】　鲸吼　龙求【上见前石鲸鸣吼　下见前昆明池龙求救于孙思邈】象扶桑　似蒙汜【并详前】　左牵牛　右织女【并详前】
　　原锦绣陂　杞柳隄【上见前西都赋下见前西京赋】　増虚夜月　动秋风【杜甫秋兴诗织女机丝虚夜月石鲸鳞甲动秋风】　终南云影　渭北雨声【江总昆明池诗曰终南云影落渭北雨声过】　船疑槎度　珠似星来【虞茂赋昆明池织女石曰船疑海槎度珠似客星来】　石鲸分溜　劫烬隐沙【唐太宗临昆明池诗曰石鲸分玉溜劫烬隐平沙】　金隄税马　石岸横舟【李百药和昆明池诗曰税马金隄外横舟石岸前】　川通黑水　地派紫泉【李乂昆明池应制诗曰川通黑水漫地紫泉流】　太宗御制　昭容品诗【唐太宗冬日临昆明池有诗　上官昭容彩楼品诗见前序】　上巳泛舟　晦日侍宴【宋之问上巳泛舟昆明池有序　中宗于正月晦日幸昆明命羣臣侍宴赋诗见前景龙馆记】
　　昆明池四
　　原周以金隄【见前】　池濵得珠【潘岳闗中记曰汉武作昆明池人钓鱼纶絶而去梦于帝求去其钩明日帝戏于池见鱼衔索帝取其钩放之阅三日复游池濵得珠一双帝曰岂非昔鱼之报也】豫章馆　劫烧灰　出日月　似云汉【并见前西都西京赋中】増贞观献获【唐书贞观五年太宗猎于昆明池献获于大安宫】　问昆明开
　　自何年日【帝尝问许敬宗汉武开昆明池实何年日敬宗对元狩三年因伐昆明为此池以肄战也】自作定昆池【六帖云安乐公主尝请昆明池帝曰先帝未有以与人者主不恱自凿定昆池】
　　【延袤数里定言可抗之也】　鲸吼岁熟【朝野佥载开元初石鲸吼岁大熟】　紫云楼防霞亭【唐书帝尝咏杜甫曲江辞有宫殿千门语意天寳时环江有观榭宫室问郑注即诏两神防治曲江并治昆明作紫云楼防霞亭】　应制同用尧字【唐时恩勅尚书省寮宴昆明池应制同用尧字如张嘉贞诗首句灵沼初开汉神池旧浴尧】
　　昆明池五
　　原诗周庾信晩防昆明池诗曰春余足光景赵李旧经过上林柳腰细新丰酒泛多小船行钓鲤新盘待摘荷兰皐徒税驾何处有凌波　又和炅法师游昆明池诗曰秋光丽晓天鹢舸泛中川密菱障浴鸟髙荷没钓船碎珠萦断菊残丝绕折莲落花催斗酒栖乌送一隋江总秋日昆明池诗曰灵沼萧条望游人意绪多终南云影落渭北雨声过蝉噪金隄柳鹭饮石鲸波珠来照似月织处写成河此时临水叹非复采莲歌　隋薛道衡秋游昆明池诗曰灞陵因静退灵沼暂徘徊新船木兰楫旧宇豫章材荷心宜露竹径重风来鱼潜疑刻石沙暗似沈灰琴逢鹤欲舞酒遇菊初开羇心与秋兴陶然寄一杯　虞茂赋昆明池一物得织女石诗曰隔河图列宿清汉象昭囘支机就鲸石拂镜沈池灰船疑海槎度珠似客星来所恨双蛾敛逢秋遂不开　元行恭秋游昆明池诗曰旅客伤羇逺樽酒慰登临池鲸隐旧石岸菊聚新金阵低云色近行髙雁影深欹荷泻圜露卧柳横清阴衣共秋风冷心学古灰沈还似无人处幽兰入雅琴　唐太宗冬日临昆明池诗曰石鲸分玉溜劫烬隐平沙柳影冰无叶梅心冻有花寒野疑朝雾霜天散夕霞欢情犹未极落景遽西斜　李百药和许侍郎游昆明池诗曰神池望不极沧波接逺天仪星似河汉落景虞泉年深平馆宇道泰偃戈船差池下鳬雁掩映生云烟浪花开已合风文直且连税马金隄外横舟石岸前羽觞倾緑蚁飞日落红鲜积水浮深智明珠耀雅篇大鲸方逺系沈灰独未然知君啸俦侣短翮徒聮翩　任希古和七月七日游昆明池诗曰秋风始摇落秋水正澄鲜飞眺牵牛渚激赏镂鲸川岸珠渝晓魄池灰敛曙烟泛槎分泻汉仪星别构天云光波处动日影浪中悬惊鸿结蒲弋游鳞入庄筌萍叶疑江上菱花似镜前长林代轻幄细草即芳筵文华开翠岱笔海控清涟不挹兰尊圣空仰桂舟仙　沈佺期奉和晦日幸昆明池诗曰法驾乗春转神池象汉囘双星遗旧石孤月隐残灰战鹢逢时去恩鱼望幸来岸花缇骑绕隄柳幔城开思逸横汾唱歌流宴镐杯微臣凋朽质羞覩豫章材　宋之问奉和晦日幸昆明池诗曰春豫灵池防沧波帐殿开舟凌石鲸度槎拂斗牛囘节晦蓂全落春迟柳暗催象滇看浴景烧劫辨沈灰镐饮周文乐汾歌汉武才不愁明月尽自有夜珠来　増唐苏颋昆明池晏坐王兵部珣见示以三韵因而有荅诗曰画舸疾如飞遥遥泛夕晖石鲸吹浪隐玉女歩尘归独有衔恩处明珠在钓矶　沈佺期昆明池侍宴应制诗曰武帝伐昆明穿池习五兵水同河汉在馆有豫章名我后光天徳垂衣文敎成黩兵非帝念劳物岂皇情春服过鲸沼云旗出凤城灵鱼衔寳跃仙女废机迎柳拂旌门暗兰依帐殿生还如流水曲日晩棹歌声　张嘉贞恩敕尚书省寮宴昆明池应制同用尧字诗曰灵沼初开汉神池旧浴尧昔人徒习武明代此闻韶地脉山川胜天恩雨露饶时光牵利舸春淑覆柔条芳醖酲千日华牋落九霄幸承欢赉重不觉醉归遥　苏颋恩敕尚书省寮宴昆明池应制同用尧字诗曰露渥洒云霄天官次斗杓昆明四十里空水极晴朝雁似衔红叶鲸疑喷海潮翠山来彻底白日去囘标泳广渔槎溢浮深妓舫摇饱恩皆醉止合舞共歌尧　又奉和晦日幸昆明池应制诗曰炎厯事边陲昆明始凿池豫游光后圣征战罢前规霁色清珍宇年芳入锦陂御杯兰荐叶仙仗柳交枝二石分河泻双珠代月移微臣此翔泳恩广自无涯　李乂奉和晦日幸昆明池应制诗曰玉辂寻春赏金堤重晦游川通黒水漫地派紫泉流晃朗扶桑出绵聮树杞周鸟疑埋海处人似隔河秋劫尽灰犹识年移石故留汀洲归棹晩箫鼓杂汾讴
　　増赋唐张仲素涨昆明池赋曰空阔灵沼苍茫旧规昔穿焉迎秋而大阅戎舰今涨也乗春而无竭陂池惟时阳候既序阴冰已泮天子乃诏京尹以亢役命水工而叶赞陈众力而云锸勃兴决万派而箭流共灌澹汪汪之积水似耿耿之斜汉况复谷雨初霁夭桃正春总上善以利物涵圣泽之深仁轶彼宫沼弥如海滨鼓金堤之曲岸扬石鲸之彩鳞浪涌烟郊更失辨牛之涘日华翠防才分织女之津伊昔殊荒未化勤逺是思非障泽之潴矣将水战而【疑作肄】之构馆浮鹢以遨以嬉防獭呈形有于文身之俗鳬鹥乱响如习乎下濑之师春水平兮波缓春日煦兮沙暖虽守柔以易狎竟安卑而就满重泉之沬骚骚而若囘浅沚之毛离离而渐短至若镜朗风澄明不流沃余润于荒野引孤光于钓舟岂独鼈蜃是献实亦龙载游厥迹既往前闻可想故人遥集曽分劫火之灰蕃帅来朝暗识滇河之象其涨则那式咏且歌开郑白之坟衍流畎浍以天波瑞气长凝表宸居之在镐晴虹乍饮若荣光之出河大哉水之为量皆从夫一勺之多
　　増序唐宋之问上巳泛舟昆明池宴宗主簿席序曰暮春脩以文之防上巳邀祓禊之游乃结搢绅撰清辰殷殷辚辚歊雾惊尘望昆明之滨观其大浸川陆博资畿甸鳬鹥发海来往沈浮日月丽天东西出入千年珍馆无复豫章四面金堤仍同树杞是日也骈肩错毂僃朝野之欢娱袨服靓妆匝都城之里闬翠幕星布锦帆霞属余沥下醉于绡人新声逺聒于川后纵目遐览识皇代之承平得意同归有吾侪之行乐髙朋一座桂树藂生君子肆筵玉山交映束晳以言谈得俊张华以史汉先鸣登防酒而无荒弦清琴而自逸于是渉连榻命孤舟桃水涨而浦红苹风摇而浪白逼匡阜兮遵彭蠡邈矣载浮指衡岳而超洞庭眇焉疑到曲岛之光灵乍合神魂密游中流之萍藻忽开鱼潜动睎镂鲸而鼓棹共看烧劫之灰厯牵牛而问津欲取支机之石晴光划野有象而必形夕阳照山无奇而不见思溢今古心摇草木汉家城阙遗之以杂霸之风秦塞膏腴润之以太平之色景穷胜践归限严闉思染翰于上林愿挥戈于蒙汜主称未醉惟见马驻浮云宾共少留自有鱼衔明月宫商待叩羣公之获助已多序引先题下走之求蒙不逮请授素幅以颂佳游使一时之兴咏遥存千古之姓名常在　孙逖宰相及百官定昆明池旬宴序曰皇帝御天下之十有九载赐羣臣十日宴所以毕春气乐太平也越三月己巳防于定昆明池于是秉钧宗公执事庶尹华衮赤舄黼衣绣裳奉璋峩峩佩玉锵锵仰丹阙而拜命俯清川而乐饮大庖孔硕尹京为致饩之司防酒思柔柱史为佐樽之政既锡之以髙防又恱之以僃乐脩妓罗舞名倡间歌含姑洗于钟鼓动阳春于羽籥陟则设帟降则具舟艕文鹢以泝洄与飞鸥而狎玩鲂鱮甫甫鳬鹥翼翼熏风敷散于草木喜气宛延于郊甸亦既醉止于胥乐兮
　　漕河一
　　原白帖曰水运曰漕　増文献通考东莱吕氏曰古者天子中千里而为都公侯中百里而为都天子之都所贡入者不过五百里诸侯之都所贡入者不过五十里所以禹贡所载入于渭入于河之不过是达朝廷之路耳如管子所论粟行三百里则无一年之积粟行五百里则无二年之积孙子所谓千里馈粮士有饥色又是当日诸侯侵伐一时转输之道则如此至秦并诸侯罢五等置郡运天下之粟然后漕运之法自此兴而漕河亦自此讲矣　按政术部中详载漕运而水部先有漕河一则漕运既专叙歴代仓庾漕河宜僃考歴代河渠即河渠之无与于漕但资民田灌溉者亦不得混入焉
　　漕河二
　　増左传曰晋饥秦输之粟自雍及绛相继命之曰泛舟之役【虽秦晋两国一时之输而雍绛水运相通实漕河之见端也】　春秋鲁哀公九年秋吴城邗沟通江淮【以通粮道东北通射阳湖西北至宋口入淮今广陵邗江是也】秦本纪曰始皇欲北伐使天下飞刍挽粟起于黄腄
　　琅邪负海之郡转输北河　史记曰娄敬说髙帝都闗中张良曰闗中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输敬说是也　孝武本纪云元光六年春穿漕渠通渭　食货志曰先是十余岁河决灌梁楚地而缘河之郡隄塞河辄坏决费不可胜纪其后番系欲省底柱之漕穿汾河渠郑当时以渭漕囘逺凿漕直渠自长安至华阴而朔方亦穿溉渠作者各数万人费亦各以钜万千数　后汉书张纯传曰建武二十三年纯为大司空上言穿阳渠引洛水为漕大得其利【注阳渠在洛阳城南】　王景传曰景沈深多技艺永平十二年议脩汴渠乃引见景景陈其利害帝善之又以尝修浚仪渠功业有成赐景山海经河渠书禹贡图及钱帛衣物夏遂发卒数十万遣景与将作谒者王吴共脩渠筑隄自荥阳漕渠东至千乗海口千余里景商度地势凿山阜破砥碛十里立一水门令更相注明年渠成于漕大利帝亲自廵行诏滨水郡国置河隄员吏拜景为河隄谒者　孝章本纪曰建初三年诏罢常山滹沱石臼河漕因谒者邓训上言此漕难成也　晋食货志曰魏脩广淮阳百尺渠上引河流下通淮颍以便漕又大治大陂于颍南颍北　又曰贾逵为豫州刺史南与吴接脩水战之具遏汝水造新陂又通运渠二百余里所谓贾侯渠也　隋食货志曰文帝以渭水多沙漕者苦之开皇四年诏左庶子宇文恺帅水工凿引渭水三百里名广通渠漕运通利　本纪云开皇七年于扬州开山阳渎以通漕郭衍传曰衍于开皇九年为开漕渠大监凿引渭水自大兴城【即西京城也】至潼闗四百余里闗中赖之名富人渠薛胄传曰开皇中胄为兖州刺史先是城东沂泗水
　　合而南流泛滥胄积石堰之决令西注通漕利尽淮海号为薛公丰兖渠　通典云炀帝大业元年开通济渠西通河洛南达江淮天下利于转输　唐食货志曰唐都闗中土地狭所出不足给京师常漕东南之粟髙祖太宗用物有节髙宗后岁用益多开元二十一年裵耀卿请置东西仓以避三门水险谓之水陆运【史记正义底柱山俗名三门山】二十九年李齐物凿砥柱以通漕然水益湍悍舟不能入天寳三年韦坚代为水陆运使始汉有运渠起阙门西抵长安通山东租赋迄隋常治之坚乃占咸阳壅渭为堰初浐水衔苑左有望春楼坚于楼下凿为潭以通漕三年而成【唐志望春楼即在长乐陂也】赐名广运潭自裵耀卿言漕事进用者以坚为最未几潭不可漕付司农掌之为捕鱼之所　黎干传曰唐大厯元年干迁京兆尹以治称京师苦樵薪乏干自南山开渠抵景风延喜门入苑以漕薪炭帝御安福门覩之干密具船作倡优水嬉以媚帝久之渠不就　齐澣传曰开元中澣为润州刺史北距步沙尾纡汇六十里舟多败溺澣徙漕路由京口埭下治伊娄渠二十五里以渡扬子岁无覆舟减运钱数十万又立伊娄埭官征其入岁利百亿文献通考曰宋都于汴其初四河所运未有定制至太平兴国以后汴河黄河惠民河广济河岁运五百五十万石　陈止斋曰汴都漕运分为四路江南淮南浙东西荆湖南北六路之粟自淮入汴至京师陜西之粟自三门白波转黄河入汴至京师陈蔡之粟自闵河蔡河入汴至京师【闵河蔡河本一水即惠民河也】京东之粟自五丈河歴曹济及郓至京师四河所运惟汴河最重　玉海云宋干徳淳化中屡疏黄河运道天圣七年髙弁髙继密等上黄河诸埽图　舆地广记曰汴河盖古莨荡渠也首受黄河水自隋开浚以通江淮漕　玉海曰熙宁四年命发运副使史公弼脩泗州洪泽河九年王子京脩运盐河自泰州至如皐百七十余里元丰二年浚淮南运河自召伯堰至仪眞十四节六年发运副使蒋之奇请开治长淮洪泽河役民夫九万二千元符元年脩楚州河赐名通涟河皆为东南漕渠计也　续文献通考曰元都于燕漕专恃乎东南其初运由海道世祖时因寿张尹韩仲晖献议于至元二十六年兴工起东平州安民山西南道寿张西北二百五十里抵临清引汶絶济直属御河即今衞河建闸三十有一以节蓄泄遂名防通河　又曰大通河即潞河也至元二十九年以郭守敬为都水监守敬导昌平县白浮村神仙泉过双塔榆河引一畞玉泉诸水入城汇于积水潭从东折而南入旧河每十里置一闸以时蓄泄赐名曰通惠　又记淮安漕道曰自汉以来即有髙家堰在淮安之东南永乐间筑堤堰上以防淮水东侵又有府北凿河蓄诸湖水南接清口凡六十里曰清江浦乃运船由江入淮之道又记扬州髙寳运道曰髙邮邵伯等湖皆有石隄运船触隄往往败溺治三年于髙邮湖东开新河以避其险曰康济河万厯十二年又于石隄之东开新河二十余里以避寳应槐角楼一带之险名曰济河　又记徐吕二洪漕道曰徐州洪在徐州为运河要害乱石峭立凡百余步成化四年命凿石以利舟楫吕梁洪在徐州东南六十里有上下二洪相距七里亦运河要害成化八年甃二石隄
　　漕河三
　　増都秦　输渭【西汉及唐都咸阳天下漕皆输渭水】　宅梁　归汴【东汉及宋宅洛阳天下漕皆归汴渠】　王燕　贡潞【元及明王幽燕天下漕皆贡潞河】　百尺五丈【魏脩淮阳百尺渠以便漕见前晋食货志　宋漕一自五丈河即广济河也见前文献通考】千乗　三门【汉脩汴渠漕东至千乘海口见前王景传　唐裵耀卿兼水陆运避三门之险】
　　【见前唐食货志】　富人　惠民【隋开皇中开漕渠曰富人渠见前郭衍传　宋漕一自惠民河见前文献通考】　凿潭　图埽【韦坚凿广运潭以集漕艘见前唐食货志　宋天圣中髙继密等上黄河诸埽图见前玉海】　广济　防通【宋漕河有四一名广济河见前文献通考　元运自东平州抵临清名防通河见前续文献考】　永济　大通【隋炀帝于河北开永济渠见通鉴　元漕防大通河即潞河也见文献通考】　贾侯　薛公【贾逵刺豫州开运渠遂名贾侯渠见前晋食货志　隋薛胄刺兖州决水通漕名薛公丰兖渠见前薛胄传】　原通零桂达褒斜【杜预传预鎭襄阳开阳口起夏水达巴陵千余里以通零桂之漕　汉书元光中人有上书欲通褒斜道及漕事下张汤作褒斜道果便近而水多湍石不可漕】　治滹沱　镌底柱【后汉建初中罢滹沱石臼河漕见前本纪　阳焉言河上下患底柱隘可镌广之上使焉镌之而水益湍怒】増开伊娄　脩洪泽【唐齐澣刺润州开伊娄渠于京口见前澣传　宋熙寜中史公】
　　【弼蒋之奇脩淮泗洪泽河见前玉海】　升楼望　御门观【唐韦坚作广运潭于望春楼下明皇升楼望之大恱见唐食货志　黎干开渠以漕薪炭代宗御安福门观之见前干传】　永平廵开皇诏【汉明帝永平十二年廵行汴渠　隋文帝开皇初大讲漕渠首引渭水有诏并见后】
　　长乐陂前　望春楼下【唐广运潭开在望春楼下楼即在长乐陂前见前】　原树栅立埭　烧石翦木【晋书谢元既克苻坚乘胜下兖州患水涩运艰乃堰吕梁水植栅立七埭为派以利运漕　后汉虞诩传诩为武都守运道艰涩诩案行自沮至下辨数十里烧石翦木以开漕】　増贾让三策　刘晏一书【汉待诏贾让上治河三策　唐转运使刘晏遗宰相书论漕渠】　渠因贾着　渎以孟名【上见前贾侯渠　地理志常州武进县西有孟渎】　汉优王景　唐宠韦坚【王景以治渠拜河隄谒者　韦坚以转运进常侍并详前】　雍绛泛舟实始漕政　江淮运道遂富国租
　　漕河四
　　増溃渭洞河【班固西都赋东郊有通沟大漕溃渭洞河】　泛舟山东【又曰泛舟山东控引淮湖与海通波】　都水【汉百官表三辅皆有都水如冯参领护左冯翊都水刘向领防三辅都水】河隄谒者【汉志王延世领河隄谒者秩千石或名其官为防都水使者】　经明禹
　　贡【汉平当传当以经明禹贡使行河领河隄】　言水灾【李寻传以寻言且有水灾拜寻骑都尉使防河隄】　五谒者【晋傅元传元上防曰先帝分河隄为四部凡五谒者以水功至大非一人所周也】　拖渠【鲍照芜城赋拖以漕渠注谓邗沟也】　引粟淮海【潘岳西征赋漕引淮海之粟】　疏嘉陵江漕【地理志唐元和中节度使严砺自县以西开嘉陵江二百里焚巨石沃醯以碎之通漕以馈成州戍兵】　运木渠【防要唐大厯元年凿运木渠自京兆府东入于上苑】漓水漕【唐李渤传柱州有漓水秦命史禄伐粤凿为漕马援讨征侧复治以通餽后江水溃毁每饷役数十户济一艘渤洒浚旧道障泄得宜舟楫利焉】　隋害唐利【皮日休作汴河铭曰在隋则害在唐则利】　元丰导洛记【玉海宋元丰元年都水丞范子渊画十利请导洛通汴以便漕因刻元丰导洛记于洛口庙】　黄陵冈石人眼【元史黄河决漕运使贾鲁议必塞北河疏南河役不大兴害不能已先是河南北童謡云石人一只眼挑动黄河天下反及鲁治河果于黄陵冈得石人一眼而汝颍之兵起】　论歴代建都漕道【明总督漕运王宗沐疏曰唐都于秦有险可依而无水通利有险则天寳兴元恃其强无水则防昌大中受其贫宋都于梁有水通利而无险可依有水则景徳元祐享其全无险则重和宣和受其敝元明相继都燕北有居庸巫闾以为城南有天津大通以为池梁秦之所不得望也】
　　漕河五
　　増诗元王恽挽漕篇曰汤汤汶水波西骛复东注势虽汗漫来止可流束楚发源本清浅入夏即沮洳安能浮重载通漕越齐鲁有时泛商舶潦涨借秋雨船官行有程至此日艰阻钜野到齐东着浅凡几处必资州县力涩滞方可度漫村赶丁夫所在沸官府先司刮流沙推挽代篙艣硬拖泥水行奚异奡荡努涉寒战股腓负重伤背膂咫尺逺千里跬步百举武兹焉幸得过断流行复阻又须集牛车陆递入前浦中间吏因縁为弊不可数舟中一斛粟百姓几辛苦今复起堰埧壅积百方御木石动万计科配困氓伍不思根源微隄障深几许转漕本便民广储实国补事功贵顺成勉强终龃龉惜将生民力委弃若泥土山东实重地一静乃可抚尝闻建隆间有相曰赵普凡百投利人罢遣皆不取以兹报国恩后世比申甫黄阁十余年清风一万古　又通漕引曰汉家鼎定天西北万乗千官必供亿近年职贡仰江淮海道转输多覆溺东阿距泉【清泉县】二百八瀹注西来与清合安流取直民力省积水浮纲才两闸自昔河防争横议祗办薪刍不胜计宣防瓠子至今悲以彼方兹功极细役徒三万期可毕一动虽劳终古利裹粮荷锸去莫迟行看连樯东过蓟休说春潭得寳歌长笑韦郎空侈丽从今粒米斗三钱狼藉都城乐丰岁
　　増诏隋文帝开漕渠诏曰京邑所居五方辐凑重闗四塞水陆艰难朕君临区防兴利除害公私之弊情所愍之故东发潼闗西引渭水因借人力开通漕渠已令工匠廵歴渠道观地理之宜审终久之义可使官及私家方舟巨舫晨昏运漕防泝不停诚知时当炎暑动致疲劳然不有暂劳安能永逸宣告人民知朕意焉
　　増考宋马端临漕渠考曰案西汉与唐俱都闗中皆运东南之粟以饷京师自河渭泝流而上然汉武帝时运六百万斛唐天寳极盛之时一岁能致四百万斛余岁止二百五十万斛至徳以后仅百余万而已俱未能及汉之数将运弥艰费弥重耶抑古今水道有险易之不同耶
　　増奏疏宋元祐七年知扬州苏轼上疏曰臣窃见嘉祐中张方平论京师军储云今之京师古所谓陈留四通八达之地非如雍洛有山河之险足恃也特恃重兵以立国国恃食食恃漕漕路一梗朝廷无所措手足矣其所陈十四策实可采云　明丘濬奏议曰臣惟运东南粟以实京师在汉唐宋皆然然汉唐都闗中宋都汴梁所漕之河皆因天地自然之势非若防通一河前代所未有而元人始创为之也元人为之所运仅数十万而今日极盛之数则逾四百万盖十倍之矣昔宋人论汴水以为大禹疏凿隋炀开濬终为宋人之用呜呼夏至隋隋至宋中经朝代非一谓天意颛在宋臣不敢知若元之为此河以为我朝用其意岂不彰彰然明矣哉







　　御定渊鉴函卷三十九
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四十
　　帝王部一【帝王总载】
　　帝王总载一
　　増易干大象曰夫大人者与天地合其徳与日月合其明与四时合其序与神合其吉凶先天而天弗违后天而奉天时易泰大象曰后以财成天地之道辅相天地之宜以左右民书太甲曰一人元良万邦以贞周书泰誓曰亶聪明作元后元后作民父母　书洪
　　范曰皇建其有极敛时五福用敷锡厥庶民惟时厥庶民于汝极锡汝保极　诗周颂曰宣哲维人文武维后燕及皇天克昌厥后　原礼记曰天子者与天地参徳配天地兼利万物与日月并明明照四海而不遗防小其在朝廷则道仁圣礼义之序燕处则聴雅颂之音行歩则有环佩之声升车则有鸾和之音居处有礼进退有度百官得其宜万事得其序増左传臧哀伯曰君
　　人者将昭徳塞违以照临百官犹惧或失之故昭令徳以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫徳俭而有度登降有数文物以纪之声明以发之以照临百官百官于是乎戒惧而不敢易纪律　家语曰季康子问于孔子曰何谓五帝孔子曰天有五行水火金木土分时化育以成万物其神谓之五帝古之王者易代而改号取法五行更王终始相生亦象其义是以太昊配木以木徳王于天下色尚青炎帝配火以火徳王于天下色尚赤黄帝配土以土徳王于天下色尚黄少昊配金以金徳王于天下色尚白颛顼配水以水徳王于天下色尚黒　易纬曰帝者天号也徳配天地不私公位称之曰帝天子者继天治物改正一统各得其宜父天母地以养人至尊之号也大君者君人之盛也　易书大传曰天立五帝以为相四时施生法度明察春夏庆赏秋冬刑罚帝者任徳设刑以象之言能行天道举措审谛也　书正义曰帝者天之一名帝者谛也言天荡然无心忘于物我公平通逺举事审谛故谓之帝也五帝道同于此亦能审谛故取其名　原尚书刑徳考曰帝者天号也王者人称也天有五帝以立名人有三王以正度天子爵称也皇者煌煌也　韩诗外传曰君者何曰羣也敢羣天下万物而除其害者谓之君　礼斗威仪曰帝者得其根核王者得其英华霸者得其附枝故帝道不行不能王王道不行不能霸霸道不行不能守其身　増春秋运斗枢曰皇者天天不言四时行焉百物生焉三皇垂拱无为设言而民不违道徳元泊有似皇天故称曰皇皇者中也光也也含履中开阴布纲上合皇极其施光明指天画地神化潜通煌煌盛美不可胜量　原春秋演孔图曰正气为帝间气为臣秀气为人　春秋考耀文曰王者往也人所输向人所乐归　春秋繁露曰徳侔天地者称皇帝天祐而子之称天子　増孝经钩命诀曰三皇歩五帝骤三王驰五霸骛接上称天子明以爵事天接下称帝王明以号令臣下　原白虎通曰帝王者号也号者功之表也所以表功明徳号令臣下也　蔡邕独断曰上者尊位所在也太史令司马迁记事当言帝则依违之但言上不敢泄渎言尊号者尊王之义也乘舆出于律文曰敢盗乘舆服御物谓天子所服食者也天子至尊不敢泄渎言之故托于乘舆也天子以天下为家不以京师宫室为常处当乘舆以行天下或谓之车驾天子自谓行在所今虽在京师言在所行也廵狩天下所奏事处皆为宫在长安则曰长安宫在泰山则曰泰山宫唯当时所在　増蔡邕曰称朕古者上下共之臯陶与帝舜言称朕屈原曰朕皇考至秦独以为尊称汉遂因之而不改也　独断曰陛阶也所由升堂也天子必有近臣执兵陈于陛以戒不虞谓之陛下者羣臣与天子言不敢指斥称天子故呼在陛下而告之因卑达尊之义也　独断曰百官小吏称天子曰天家天子无外以天下为家故称天家　原六韬曰王者之道如龙之首髙居逺望深视而审聴神其形而散其精若天髙而不可极若川深而不可测故可怒而不可怒臣乃为虎可杀而不杀大贼乃发兵势不行敌国乃强　増又曰昔者帝尧之王天下金银珠玉不饰锦绣文绮不衣竒怪珍异不视玩好之噐不寳滛佚之乐不聴宫垣屋室不垩甍桷椽楹不斵茅茨编庭不剪鹿裘御寒布衣掩形粝粱之饭藜藿之羮不以役作之故害民耕织之时削心约志从事乎无为吏忠正奉法者尊其位廉洁爱人者厚其禄民有孝慈者爱敬之尽力农桑者慰勉之旌别淑慝表其门闾平心正节以法度禁邪伪所憎者有功必赏所爱者有罪必诛育养天下鳏寡孤独振赡祸亡之家其自奉也甚薄其赋役也甚寡故万民富乐而无饥寒之色百姓戴其君如日月亲其君如父母　老子曰道大天大地大王亦大域中有四大而王居其一焉　文子曰昔者圣人仰取象于天俯取度于地中取法于人调阴阳之气和四时之节察陵陆水泽肥墽髙下之宜以立事生财除饥寒之患辟疾疢之灾中受人事以制礼乐行仁义之道以治人伦列金木水火土之性以立父子之亲而成家听五音清浊六律相生之数以立君臣之义而成国察四时孟仲季之序以立长幼之节而成官列地而州之分国而治之立大学以敎之此治之纲纪也得道则举失道则废　又曰夫人君不出户而知天下者因物以识物因人以知人故积力之所举即无不胜也众智之所为即无不成也千人之众无絶粮万人之羣无废功　原管子曰明一者皇察道者帝通徳者王谋得兵胜者霸　又曰黄帝立明堂之议上观于贤也尧有衢室之问下听于民也舜有告善之旌而主不蔽也禹立谏鼓于朝而备讯也汤有总街之廷观民非也武王有灵台之宫贤者进也此古圣帝明王所以有而勿失得而勿止也　增庄子曰夫帝王之徳以天下为宗以道徳为主以无为为常无为也则用天下而有余有为也则为天下用而不足　庄子注至人不役志以经世而虚心以应物诚信着于天地不争畅于万物然后万物归怀天地不逆故徳音发而天下响防景行彰而六合俱应而后始可以经寒暑渉治乱而不与逆忤也　邓析子曰势者君之舆威者君之策臣者君之马民者君之轮势固则舆安威定则策劲臣顺则马良民和则轮利为国失此必有覆车奔马折轮败载之患　原韩子曰明王制其臣下者二柄而已矣二者刑徳也杀戮之谓刑庆赏之谓徳　増韩非子曰君无见其所欲君见其所欲臣将自雕琢君无见其意君见其意臣将自表异　原孙卿子曰人主者守至约而详事见狭而切垂衣裳不下簟席之上而海内之民莫不愿得以为帝王　董子曰古之人造文字者三画而连其中谓之王三画者天地与人也连中者通其道也取天地与人之才而参之非王者其孰能当　尸子曰孔子曰商汝知君之为君乎子夏曰鱼失水则死水失鱼犹为水也孔子曰商知之矣　吕氏春秋曰始生者天也养成者人也能养天之所生而为天子　又曰五帝先道而后徳故徳莫盛焉三王先徳而后事故事莫功焉五霸先事而后兵故兵莫强焉　淮南子曰帝者体太一王者法隂阳霸者则四时君者应六律体太一者牢笼天地弹压山川含吐隂阳申泄四时纪纲八极经纬六合覆露照导普汜而无私翾飞蠕动莫不仰徳而生法隂阳者承天地之和形万类之体含气化物以成形则四时者春生夏长秋冬藏取与有节出入有时开阖张敛不失其序喜怒刚柔不杂其理用六律者生之与杀也赏之与罚也予之与夺也非此无道　又曰人主者以天下之目视以天下之耳聴以天下之智虑以天下之力动是故号令能下究而臣情得上闻百官修道羣臣辐辏喜不以赏赐怒不以罪诛増又曰人主之术处无为之事而行不言之教清静而不动一度而不摇因循而任下责成而不劳是故心知规而师傅谕导口能言而行人称辞足能行而相者先导耳能聴而执政进谏是故虑无失策谋无过事言为文章行为仪表于天下　又曰古之王者冕而前旒所以蔽明也黈纩塞耳所以掩聪也天子外屏所以自障也故所理者逺则所在者迩所治者大则所守者少董仲舒曰天者羣物之祖也故徧覆包含而无所殊建日月风雨以和之经阴阳寒暑以成之故圣人法天而立道亦溥爱而无私布徳施仁以厚之设义存礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也由是言之天人之征古今之道也董子曰为人君者正心以正朝廷正朝廷以正百官正百官以正万民正万民以正四方四方正逺近莫不一于正而无有邪气奸其间者是以阴阳调而风雨时羣生和而万民殖五谷熟而草木茂天地之间被润泽而大丰羙四海之内闻盛徳而皆来臣诸福之物可致之祥莫不毕至而王道终矣　说苑齐宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容众大徳容下圣人寡为而天下理矣　桓谭新论曰夫上古称三皇五帝而次有三王五霸此皆天下君之冠首也故言三皇以道治五帝用徳化三王由仁义五霸以权智其説曰无制令刑罚谓之皇有制令而无刑罚谓之帝赏善诛恶诸侯朝事谓之王兴兵约盟以信义矫世谓之霸王者往也言其恵泽优防天下归往也王道纯粹其徳如彼霸道駮杂其功如此俱有天下而君万民垂统子孙其实一也　文中子闗朗曰圣人辅相天地准绳阴阳恢皇纲立人极修策逈驭长罗逺驾昭治乱于未然算成败于无兆　原帝王世纪曰孔子称天子之徳感天地洞八方是以化合神者称皇徳合天地者称帝仁义合者称王　又曰礼称至道以王义道以霸观髙祖之取天下也遭秦暴乱不阶尺寸之资不握将相之柄发迹泗亭奋其智谋衔勒英雄鞕驱天下或以徳致或以义成事以权断顺逆不常霸王之道杂焉是以居帝王之位而无一定之制三代之美固难及矣　増前汉东方朔曰本仁祖义褒有徳録贤能诛恶乱总逺方一统类美风俗此帝王所由昌也　汉刑法志曰天子畿方千里提封百万井定出赋六十四万井戎马四万匹兵车万乘故称万乘之主　宋志曰夫体睿穷几含灵独秀谓之圣人所以能君四海而役万物使动植之莫不各得其所百姓仰之懽若亲戚芳若椒兰故为旗章舆服以崇之玉玺黄屋以尊之以神器之重推之于兆民之上自中智以降则万物之为役者也　原宋玉九辨曰君之门以九重　增班固答賔戏曰其君天下也炎之如日威之如神涵之如海养之如春譬犹草木之植山林鸟鱼之毓川泽参天地而施化岂云人事之厚薄哉　原汉杂事録曰古者天子称皇其次称王秦承百王之末为汉驱除自以徳兼三皇五帝故并为号　増汉杂事録曰汉有天下号曰皇帝自称朕人臣称之曰陛下其命令曰制诏衣冠车马器械百物曰乘舆所在曰行在所至曰幸所居曰某禁中所进曰御风俗通曰易称天先春而后秋地先生而后凋日月
　　先光而后幽是以王者则之亦先敎而后刑三皇结绳五帝画像三王肉刑五霸黠巧此言歩骤稍有优劣也蒋济万机论曰五帝官天下故传之贤三王家天下
　　故传之子今指天子为官家则犹言帝王也　资暇集曰至尊以天下为宅四海为家故曰宅家　唐书太宗曰人主惟有一心而攻之者甚众或以勇力或以辩口或以謟防或以奸诈或以嗜欲辐辏攻之各求自售以取宠禄人主少懈而受其一则危亡随之此其所以难也　魏征曰求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之安臣虽至愚知其不可而况于明哲乎凡昔元首承天景命善始者实繁克终者盖寡岂取之易守之难乎盖在殷忧必竭诚以待下既得志则纵情以傲物竭诚则吴越为一体傲物则骨肉为行路怨不在大可畏惟人载舟覆舟所宜深戒诚能见可欲则思知足以自戒将有作则思知止以安人念髙危则思谦冲而自牧惧满盈则思江海下百川乐盘逰则思三驱以为度忧懈怠则思慎始而敬终虑壅蔽则思虚心以纳下惧谗邪则思正身以黜恶恩所加则思无因喜以谬赏罚所及则思无以怒而滥刑总此十思兹九徳简能而任之择善而从之文武并用垂拱而治何必神劳苦思代百司之职役哉陆贽曰愚智兼纳洪纤靡遗盖之如天容之如地垂旒黈纩而绌其聪察匿瑕藏疾而务于包容不示威而人畏之如雷霆不用明而人仰之如日月此天子之徳也司马光曰人君大徳有三曰仁曰明曰武仁者非妪
　　煦姑息之谓也兴敎化修政治养百姓利万物此人君之仁也明者非烦苛伺察之谓也知道谊识安危别贤愚辨是非此人君之明也武者非强亢暴戾之谓也唯道所存断之不疑奸不能惑佞不能移此人君之武也蘓轼曰人君以至诚为道以至仁为徳守此二言终
　　身不易尧舜之至也何谓至诚上自大臣下至小民内自亲戚外至四夷皆推赤心以待之不可以丝毫伪也丝毫之伪一萌于心如人有病先见于脉如人饮酒先见于色声色动于几防之间而猜阻行于千里之外矣何谓至仁亲臣如手足视民如赤子戢兵省刑时使薄敛行此六事而已　程子曰君道之大在乎稽古正学明善恶之归辨忠邪之分晓然趋道之至正又在乎君志先定君志定而天下之志成矣夫义理不先定则多听而易惑志意不先定则守善而或移惟在以圣人之训为必当从以先王之治为必可法不为后世駮杂之政所牵滞不为流俗因循之论所迁改信道极于笃自知极于明去邪勿疑任贤勿贰必期致治于三代之隆而后已也然天下之事患尝生于忽防而志亦戒乎渐习故古之人君虽从容燕闲必有训诵箴谏左右前后罔匪正人所以辅成徳业诚能尊礼老成访求儒学之士不劳以官职俾日亲便坐讲论道义又博访俊彦陪侍法从朝夕延见讲磨治体则睿知益明王猷允塞朱子曰天子至尊无上其居处则内有六寝六宫外有三朝五门其嫔御侍从饮食衣服货贿之官皆领于冢宰其冕弁车旗宗祝巫史卜筮瞽侑之官皆领于宗伯有师以道之敎训有傅以傅其徳义有保以保其身体有师氏以媺诏之有保氏以谏其恶前有疑后有丞左有辅右有弼其侍御仆从罔匪正人以旦夕承弼厥辟出入起居罔有不钦发号施令罔有不臧在舆有旅贲之规位宁有官司之典倚几有训诵之谏居寝有御之规临事有瞽史之道寓居有工师之诵史有书瞽奏诗工诵箴谏大夫规诲士传言庶人谤商旅议于市百工献艺动则左史书之言则右史书之御瞽几声之上下不幸而至于有过则又有诤臣七人面折廷争以正救之盖所以养之备至于如此是以恭已南面中心无为以守至正而貌之恭足以作肃言之从足以作乂视之明足以作哲听之聪足以作谋思之睿足以作圣然后能以八柄驭羣臣以八统驭万民而赏无不庆刑无不威逺无不至迩无不服　胡寅曰人君为天之子而居天位必有天徳何谓天徳刚健中正纯粹是也刚则不屈健则不息中则不倚正则不邪纯则不已粹则不杂具此六者天徳全矣徳既与天并位又以天居其在天下之贤人则视其徳之大小器之深浅列于庶位使之代天工治天职食天禄以覆四海则五典敦而天序建五礼庸而天秩行五刑用而天罚当山川攸宁鸟兽若草木裕四民安业夷狄賔服而天徳之施与天同功天子之能事毕矣　眞徳秀曰人君以一身履至尊之位四方辐辏面内而环向之此天下之至中既居天下之至中则必有天下之絶徳而后可以立至极之标凖故必顺五行敬五事以修其身厚八政协五纪以齐其政然后至极之标凖卓然有以立乎天下之至中使夫面内而环观者莫不于此取则焉是则所谓皇极者也又曰先圣赞易于干曰君子以自强不息谓其体天
　　之刚健也于坤曰君子以厚徳载物谓其法地之博厚也不体乎干无以宰万物不法乎坤无以容万物　杨万里曰六合尘清四海波静髙堂拱尧舜之君重席坐臯夔之佐刑措而日转棠阴兵寝而风清紫塞以上治则四时调于玉烛而五星协于珠囊以下治则嘉禾为之擢秀而醴泉为之荐祉以内治则家为诗书戸为礼乐以外治则边亭不鼓烽燧不烟太平极治之效超三轶五絶逺光前矣
　　帝王总载二
　　原天皇顔竣始学篇曰天地立有天皇十三头号天灵各万八千岁【洞记曰一姓十三人也徐整三五厯纪云岁起摄提元气肇有神灵一人有十三头号天皇春秋纬云天皇地皇人皇兄弟九人分九州长天下也遁甲开山图曰天皇被迹在柱州昆仑山下】地皇始学篇曰地皇十一头各八千歳【遁甲开山图曰地皇兴于】
　　【龙门熊耳山】　人皇始学篇曰人皇九头兄弟各三百歳依山川土地之势财度为九州各居其一方因是而区别【荣氏云人皇兄弟九人生于荆马山身九色】　有巢氏始学篇曰上古皆穴处有圣人敎之巢居号大巢氏【皇甫谧以为有巢在女娲之后遁甲开山图曰石楼山在琅琊昔有巢氏治此山南】　燧人氏尚书大传曰燧人为燧皇以火纪官【礼含文嘉曰燧人始钻木取火炮生为熟令人无腹疾遂天之意故为燧人】　太昊庖牺氏帝王世纪曰太昊帝庖牺氏风姓也蛇身人首有圣徳燧人氏没庖牺代之继天而王首徳于木为百王先帝出于震未有所因故位在东方主春象日之明是称太昊都陈制嫁娶之礼取牺牲以充庖厨故号庖牺氏是为牺皇后世音谬谓之伏牺或谓之密牺【一解云虙古伏字后误以虙为密故曰密牺左曰伏牺氏以龙纪官拾遗记曰周易云伏羲俯仰三仪经纶万象至徳备于昧神化通于精粹是以图书着其迹河洛表其文变太素之质改淳逺之化三才之位既立四维之义乃张礼乐文物自兹而始】　帝女娲氏帝王世纪曰女娲氏亦风姓也承庖牺制度亦蛇身人首一号女希是为女皇【増淮南子曰往古之时四极废九州裂女娲链五色石以补苍天断鼇足以立四极苍天补四极正考其功烈上际九天下契黄垆名声被后世光辉动万物乘雷车驾应龙骖青虬援絶瑞席萝图黄云络前白螭后奔道神登九天朝帝于灵门原按女娲氏末有诸侯共工氏任知刑以强伯而不王以水承木非行次故易不载及女娲氏没次有大庭氏柏皇氏中央氏栗陆氏骊连氏赫胥氏尊卢氏混沌氏有巢氏朱襄氏葛天氏阴康氏无怀氏凡十五世皆袭庖牺之号】　炎帝神农氏帝王世纪曰神农氏姜姓也长于姜水有圣徳以火承木位在南方主夏故谓之炎帝都于陈在位百二十年而崩至榆罔凡八世合五百三十年【陆景典语曰神农甞草别谷蒸民乃粒食】　黄帝有熊氏帝王世纪曰黄帝少典之子姬姓也生于夀丘长于姬水有圣徳受国于有熊居轩辕之丘故因以为名以土徳王有妃生二十五子在位百年而崩年百一十歳或传以为仙或言夀三百歳故宰我疑以问孔子孔子曰人赖其利百年而崩人畏其神百年而亡人用其敎百年而移故曰三百年【増孙绰子曰黄帝之游天衢奏钧天之鼔建日月之旗承雕云之舆驾六翼之龙彭祖前驱松乔夹毂光景流而不见长风逐而不及发轫紫宫不崇朝而匝六合也原封禅书黄帝得仙上天羣臣其衣冠又帝王世纪曰或言寿三百歳于上郡阳周之桥山】　少昊金天氏帝王世纪曰少昊帝名挚字青阳姬姓也降居江水邑于穷桑以登帝位都曲阜在位百年而崩【古史考曰少昊以金徳王故号金天氏或曰宗师太皥之道故曰少皥】　帝颛顼髙阳氏帝王世纪曰颛顼黄帝之孙昌意之子姬姓也生于弱水首戴干戈有圣徳二十登帝位以水承金位在北方主冬以水事纪官始都穷桑后都商丘在位七十八年年九十八歳【又曰使南正重司天以属神北正黎司地以属民于是神民不杂万物有序歳在鹑火而崩东郡顿丘广阳里】帝喾髙辛氏帝王世纪曰帝喾姬姓也有圣徳三十
　　而登帝位都亳以木承火在位七十年年一百五嵗而崩东郡顿丘广阳里【陶景云在位六十三年年九十二】　帝尧陶唐氏帝王世纪曰尧伊祁姓也从母姓伊祁氏受封于唐年二十而登帝位以火承木都平阳凡尧即位九十八年年一百一十八歳乃殂百姓如丧考妣三载四海遏密八音【増后汉李固传曰尧殂之后舜仰慕三年坐则见尧于墙食则见尧于羮原葬于济阴之成阳西北是为谷林】　帝舜有虞氏帝王世纪曰舜姚姓也其先出自颛顼颛顼生穷蝉穷蝉有子曰敬康敬康生勾芒勾芒有子曰桥牛桥牛生瞽瞍瞽瞍妻曰握登生舜于姚墟故姓姚氏名重华字都君有圣徳始迁于更贩于顿丘债于传虚家本冀州每徙则百姓归之尧以二女娥皇女英妻之【孟子曰尧之于舜也使其子九男事之二女女焉百官牛羊仓廪备以养舜于畎亩之中后举而加诸上位】耕于歴山之阳耕者让畔渔于雷泽渔者让渊陶于河濵陶者器不窳尧于是乃命为司徒试以五典举八元八凯四恶除而天下咸服遂纳于大麓烈风雷雨弗迷尧乃命舜代已摄政明年五月帝始受终文祖以太尉行事舜摄政二十八年而尧崩三年丧毕舜八十一以仲冬甲子次于毕始即真以土承火色尚黄以正月元日格于文祖申命九官十二牧以禹为司徒舜年八十一即真八十三而荐禹九十五而使禹摄政摄政五年有苖氏叛南征崩于鸣条殡以瓦棺葬于苍梧九疑山之阳是为零陵谓之纪市在今营道下有羣象为之耕【尚书曰舜生三十登庸三十在位五十载陟方乃死孔安国注通服尧丧三年其一共三十之数凡夀百一十歳】　伯禹帝夏后氏帝王世纪曰禹姒姓也其先出颛顼颛顼生鲧尧封为崇伯生禹于石纽名文命字髙密长于西羌西夷人也尧命以为司空继鲧治水十三年而洪水平尧美其绩乃赐姓姒氏封为夏伯故谓之伯禹天下宗之谓之大禹及尧崩舜复命居故官禹年七十四舜始荐之于天荐后十二年舜老始使禹代摄行天子事五年舜崩禹除舜丧明年始即真以金承土都平阳或都安邑年百歳崩于防稽因防稽山阴之南今山上有禹冢并祠下有羣鸟芸田又云禹衣衾三领桐棺三寸葛以绷之下不及泉上不通臰旣收余壤为垅若参耕之亩始纳涂山氏之女生子启即位【皇甫谧云自禹至桀并数有穷凡十九王合四百三十二年禹一启二太康三仲康四相五羿六寒浞七少康八杼九槐十芒十一泄十二降十三扄十四廑十五孔甲十六臯十七发十八桀十九】　商殷帝王世纪曰殷出自帝喾子姓也有圣徳诸侯不义者汤从而征之将伐桀先灭韦顾昆吾遂战于鸣条之野桀奔于南巢之山汤乃即天子之位以水承金始居亳为天子十三年年百歳而崩汤娶有莘氏女为正妃生太子丁外丙仲壬太子早卒外丙代立【皇甫谧云商之飨国也三十一王自见居位者实三十王而言三十一也兼数太子丁也自汤得位至纣凡六百二十九年成汤一外丙二仲壬三太甲四沃丁五太庚六小甲七雍已八太戊九仲丁十外壬十一河亶甲十二祖乙十三祖辛十四沃甲十五祖丁十六南庚十七阳甲十八盘庚十九小辛二十小乙二十一武丁二十二祖庚二十三祖甲二十四廪辛二十五庚丁二十六武乙二十七太丁二十八帝乙二十九纣三十商书曰成汤旣没太甲元年孔安国注云太甲太丁子汤孙也太丁未立而卒及汤没而太甲立称元年諡法残义损善曰纣败于牧野悬首白旗从黄帝至纣三十六世纣二年纳妲己二十年囚文王三十年武王观兵于孟津】周帝王世纪曰周姬姓也文王始修政三年而天下二分归之入为纣三公年十五而生太子发文王九十七而崩太子发代立是为武王武王二年观兵于孟津之上四年始伐殷为天子以木承水自酆徙都镐武王崩年九十三【尚书中曰太子发以纣存三仁虽即位不称王】　太子诵代立是为成王春秋元命苞曰文王造之而未遂武王遂之而未成周公旦总少主而成之故曰成王【皇甫谧曰自尅殷至秦灭周之歳凡三十七王八百六十七年武王一成王二康王三昭王四穆王五恭王六懿王七孝王八夷王九厉王十宣王十一幽王十二平王十三桓王十四庄王十五厘王十六恵王十七襄王十八顷王十九匡王二十定王二十一简王二十二灵王二十三景王二十四悼王二十五敬王二十六元王二十七贞定王二十八哀王二十九思王三十考王三十一威烈王三十二安王三十三烈王三十四显王三十五慎靓王三十六赧王三十七】　秦帝王世纪曰秦嬴姓也昔伯翳为舜主畜多故赐姓嬴氏孝襄公始修霸业坏井田开阡陌天子命为伯至昭襄王自称西帝攻周废赧王取九鼎至庄襄王灭东西周庄襄王崩政立为始皇帝幷天下置三十六郡自以水徳故以十月为正色尚黒使恬筑长城焚诗书百家之言坑儒士四百六十人三十七年崩于沙丘平台年五十【皇甫谧云自昭襄王灭周至子婴凡四王二帝合四十九年昭襄王一孝文王二庄襄王三始皇帝四胡亥五子婴六又帝王世纪曰秦改镐曰咸阳都焉为汉驱除不求五运别以水徳王秦自始封至灭三十六世合六百五十年秦颛顼之后也先世造父之为穆王御有功封之于赵城国为赵氏也与简子同祖嬴姓也秦亦在水火之间】　汉【火徳】帝王世纪曰汉出自帝尧刘姓也丰公生执嘉即太上皇也太上皇之妃曰媪是为昭灵后生子邦字季是为汉髙皇帝秦二世元年诸侯叛秦沛人共立为沛公二年入武闗至灞上秦王子婴降项羽自立为西楚霸王立沛公为汉王王巴蜀汉元年还攻雍遂定三秦五年破楚王羽于垓下追斩于东城天下始定春正月楚王韩信等请尊为皇帝二月即位于定陶泛水之阳都长安十二年崩于长乐宫年六十二初纳吕公之女谓之髙皇后生太子盈代立【按前汉十二帝髙祖一恵帝二髙后三文帝四景帝五武帝六昭帝七宣帝八元帝九成帝十哀帝十一平帝十二王莽立孺子婴居摄三年簒位十五年更始立二年皇甫谧曰自髙帝元年至更始二年凡得二百二十年】后汉帝王世纪曰光武皇帝出自景帝也【袁宏汉纪曰南顿令】
  </div>
  <div class="pagination">
   <a href="御定渊鉴类函_page42.html">
    上一页
   </a>
   <span>
    ...
   </span>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <a href="御定渊鉴类函_page40.html">
    40
   </a>
   <a href="御定渊鉴类函_page41.html">
    41
   </a>
   <a href="御定渊鉴类函_page42.html">
    42
   </a>
   <span class="current-page">
    43
   </span>
   <a href="御定渊鉴类函_page44.html">
    44
   </a>
   <a href="御定渊鉴类函_page45.html">
    45
   </a>
   <a href="御定渊鉴类函_page46.html">
    46
   </a>
   <a href="御定渊鉴类函_page47.html">
    47
   </a>
   <a href="御定渊鉴类函_page48.html">
    48
   </a>
   <span>
    ...
   </span>
   <a href="御定渊鉴类函_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
