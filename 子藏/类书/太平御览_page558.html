<!DOCTYPE html>
<html>
<head>
    <meta charset="UTF-8">
    <title>太平御览 - 第 558 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 558 页/共 737 页</h1>
    <div class="content">《广州志》曰：贝凡有八，紫贝最为美者，出交州。大贝出巨延州，与行贾贸易。
万震《南州异物志》曰：乃有大贝，奇姿难俦。（大贝，文贝也。交趾以南海中皆有之。）素质紫饰，文若罗朱。不磨不莹，彩辉光浮。思雕莫加，欲琢靡逾。在昔姬伯，用免其拘。
徐哀《南方记》曰：班贝，赢大者围之，得六十；小者围之，得五十。在於海边，捕鱼人时有得之者。大贝出诸簿巨延州土地，采卖之以易绛青。
刘欣期《交州记》曰：大贝出日南，如酒杯。小贝，贝齿也，善治毒，俱有紫色。
《南州异物志》曰：交趾北南海中，有大文贝，质白，而文紫色，天姿自然，不假雕琢，莹而光色焕烂。
《相贝经》曰：相贝经，朱仲受之於琴高。琴高乘鱼，浮于河海，水产必究。仲学先於琴高，而得其法，献珠於汉武，云不知所以。严助为会稽太守，仲又云遗助以径尺之贝，并致此文於助，曰：“黄帝、唐尧、夏禹，三代之贞瑞，灵奇之秘宝。其有次於此者，贝盈尺，状如赤电黑云，谓之紫贝。素质红黑，谓之珠贝。有青地绿文，谓之绶贝。黑文黄画，谓之霞贝。紫愈疾，珠明目，绶清气鄣，霞伏蛆虫。不能延龄增寿，其御害一也。复有下此者，鹰喙蝉脊，以逐温去水，无奇功。贝大者如轮，文王请大秦贝，径半寻。穆王得其壳，悬於昭观，秦穆公以遗燕黾。可以明目，远宜玉宜金。南贝如珠玑，或曰驳，其性寒，其味甘。巴水毒，浮贝，使人寡，无以近妇人，黑白各半是也。濯，使人善惊，无以亲童子，黄唇点齿，有赤驳是也。虽贝使病疟，黑鼻无皮是也。爵贝使人胎消，勿以示孕妇，赤带通脊是也。慧贝使人善忘，勿以近炽，内壳赤络是也。[QBdM]贝使童子愚，女淫，有青唇赤鼻是也。碧贝使人盗，脊上有缕句唇是也，雨则重，霁则轻。委贝使志强，夜行伏迷鬼狼豹百兽，赤中员是也，雨则轻，霁则重。”
卷八百八　珍宝部七
琥
《说文》曰：琥，发兵瑞玉，为虎文。
《周礼□春官上□大宗伯》曰：白琥礼西方。
《周礼□秋官下□小行人》曰：合六币，琥以绣。
《左传□昭七》曰：鲁昭公疾，遍赐大夫，大夫不受。赐子家子双琥、一环、一璧，受之。大夫皆受其赐。（事见璧门。）
《吕氏春秋》曰：战斗用琥。
琥魄
《广志》曰：琥魄，珠也，生地中。其上及旁不生草，浅者五尺，深者八九尺，大如斛。削去皮，成琥魄。初时如桃胶，凝坚乃成。其方人以为枕。出博南县。
《典略》曰：大秦国多琥魄。
《续汉书》曰：哀牢夷出光珠、琥魄。
《吴书》曰：虞翻少好学，有高气。年十二，客有候其兄者，不遇，遇翻。翻追书与曰：“仆闻琥珀不取腐芥，慈石不受曲针。过而不存，不亦宜乎？”客得书，奇之。由是见称。
沈约《宋书》曰：武帝时，宁州常献琥珀枕，甚光丽。时将北征，以琥珀治金疮。上大悦，命捣碎，分付诸将。
《西京杂记》曰：宣帝有身毒宝镜一枚，大如八铢钱，常以琥珀笥盛之。
《异物志》曰：琥珀之本成松胶也，或以作杯瓶。
《华阳国志》曰：珠穴出光珠、琥珀，能吸芥。
《西域诸国志》曰：珠穴出麋，卢水边沙中有短腰蜂窠，烧治以为琥珀。
《玄中记》曰：枫脂沦入地中，千秋为琥珀。
《博物志》曰：松脂沦入地中，千年化为茯苓，茯苓千年化为琥珀。虎珀一名红珠。今太山有茯苓而无琥珀，益州永昌出琥琥珀而无茯苓。或复云：烧蜂窠所作。未详此二说。
《拾遗记》曰：昔汉武宝鼎元年，西方贡珍怪：青琥珀燕。置之静室，自於室内鸣翔。
又曰：吴主闻潘夫人有色，令进其图。图成，吴主见之，惊喜，以琥珀如意抚案即折，曰：“此神女也！”因纳之。
又曰：孙和悦邓夫人月下舞，水精如意误伤其颊，令太医医之，以白獭髓和琥珀末涂之遂差。
《神农本草经》曰：取鸡卵黄白浑杂者熟煮，及尚软，随意刻作物，以苦酒渍数宿。既坚，内着杓中，佳者乱真矣。（此世所常用，作无不成。）
左思《蜀都赋》曰：琥珀丹青，珠江瑕英。
潘尼诗曰：驾言游西岳，寓目上华山。金楼琥珀阶，象榻玳瑁筵。中有神秀士，不知几何年！
玛瑙
《广雅》曰：玛瑙，石次玉也。
《魏略》曰：大秦国多玛瑙。
《凉州记》曰：吕纂咸和二年，盗发张骏陵，得玛瑙锺。
《北齐书》曰：武平中，除傅伏为东雍州刺史。会周克并州，遣韦孝宽来招伏，曰：“并州已平，故遣公儿来报。便宜急下，授上大将军武乡郡开国公，即给告身。”以金玛瑙二酒锺为信，伏不受。
《北史》曰：梁主萧曾献玛瑙锺，周文帝执之，顾丞郎曰：“能掷樗蒲头卢者，便与锺。”已经数人，不得。顷至薛端，乃执樗蒲头而言曰：“非为此锺可贵，但思露其诚耳！”掷之，五子皆黑。文帝大悦，即以赐之。
《古今注》曰：魏武帝以玛瑙石为马勒。
《拾遗记》曰：帝颛顼时，有丹丘国献玛瑙瓮，以盛甘露，充於厨。丹丘之地，有夜叉驹跋之鬼，能以赤玛瑙为瓶盂及乐器，皆精妙於中国用者。一云：玛瑙者，恶鬼之血凝成此物也。黄帝时，有玛瑙瓮。至尧时，犹有甘露在其中，盈而不竭。
《玄中记》曰：玛瑙出月氏。
魏文帝《玛瑙勒赋》曰：玉属也，出自西域。文理交错，有似玛瑙，故其方人因以名之。
陈琳《玛瑙勒赋》曰：托瑶溪之宝岸，临赤水之珠波。
陆机《灵龟赋》曰：若车渠绕理，玛瑙缛文，龟甲错，鼋龙鳞。
王粲《玛瑙勒赋》曰：游大国以广观兮，览希世之伟宝。总众材而课美兮，信莫臧於玛瑙！
琉璃
《孝经援神契》曰：神灵滋液，则琉璃镜。
《广雅》曰：琉璃，珠也。
《韵集》曰：琉璃，火齐珠也。
《汉书□地理志》曰：武帝使人入海市琉璃。
《续汉书》曰：哀牢夷出火精、琉璃。
《汉武故事》曰：武帝好神仙，起伺神屋，扉悉以白琉璃作之，光照洞彻。
又曰：汉成帝为赵飞燕造服汤殿，绿琉璃为户。
《魏略》曰：大秦国出赤、白、黑、黄、青、绿、绀、缥、红、紫十种琉璃。
《魏书》曰：天竺国人商贩至京，自云能铸石为五色琉璃。於是采砺山石，於京师铸之。既成，光泽美於西方来者。乃诏为行殿，容百馀人。光色映彻，观者见之莫不惊骇，以为神明所作。自此国中琉璃遂贱，人不复珍之。
《吴历》曰：黄龙、扶南诸外国来献琉璃。
《晋书》曰：王济豪侈。帝常幸济宅，供馔甚丰，悉贮琉璃器中。帝甚美之。
又曰：汝南王宴公卿，以琉璃锺行酒。酒及崔洪，洪不肯执。问其故，曰：“虑有执玉不趋之义。
《洞冥记》曰：东方朔得五色露，以琉璃器盛之献武帝。
《拾遗记》曰：董偃设紫琉璃屏风。
《世说》曰：满奋畏风。在晋帝坐，北窗作琉璃扉，实密似疏。奋有寒色，帝笑，奋答：“臣犹吴牛，见月而喘。”（吴牛，水牛也。南士多暑，水牛畏热，见月疑是日，所以喘。奋，太尉宠之孙也。）
《广志》曰：琉璃出黄支、斯调、大秦、日南诸国。
《南州异物志》曰：琉璃本质是石。欲作器，以自然灰治之。自然灰状如黄灰，生南海滨。亦可浣衣，用之不须淋，但投之水中，滑如苔石。不得此灰，则不可释。
《十洲记》曰：方丈山上有琉璃宫。
杜笃《论都赋》曰：槌蚌蛤，碎琉璃。
《诸葛恢集》曰：诏答恢，今致琉璃枕一。
傅咸《污卮赋》曰：人有遗余琉璃卮者，小儿窃弄堕之，不洁，意既惜之。人有感物之污辱，乃丧其所以为宝，况君子行身而可以有玷乎？
左思《吴都赋》曰：致远琉璃珂玳。
孙公达《琵琶赋》曰：回风临乐刻琉璃。
车渠
《广雅》曰：车渠，石次玉也。
《魏略》曰：大秦国多车渠。
《古今注》曰：魏武帝以车渠为酒杯。
《玄中记》曰：车渠出天竺国。
《古车渠碗赋》曰：车渠，玉属，多纤理缛文，出於西国。其俗宝之，小以系颈，大以为器。
王粲《车渠碗赋》曰：杂玄黄以为质，似乾坤之未分。兼五德之上美，超众宝而绝伦。
陈思王《车渠碗赋》曰：惟碗之所生，于凉风之峻湄。光如激电，景若浮星。河神怪之瑰玮，信一览而九惊。
王处道《车渠觯赋》曰：温若腾螭之升天，曜似游鸿之远臻。
颇黎
《梁四公子记》曰：扶南大舶从西天竺国来，卖碧颇黎镜，面广一尺五寸，重四十斤，内外皎洁。置五色物於其上，向明视之，不见其质。问其价，约钱百万贯。文帝令有司算之，倾府库当之不足。其商人言：“此色界天王有福乐事，天澍大雨，雨众宝如山。纳之山藏，取之难得。以大兽肉投之藏中，肉烂类宝，一鸟衔出，而得此宝焉。”举国不识，无敢酬其价者。
《唐书》曰：高宗上元二年十二月，拔汗那王献碧颇黎及地黄。龟兹白王素稽献金颇黎。
《天竺记》曰：大雪山中有宝山，诸七宝并生，取可得。惟颇黎宝生高峰，难得。
《玄中记》曰：大秦国有五色颇黎，红色最贵。
《十洲记》曰：昆仑山上有红碧颇黎宫，名“七宝堂”是也。
水精
《广雅》曰：水精谓之石英。
《续汉书》曰：哀牢夷出水精。
《魏略》曰：大秦国，一名黎难。宫室皆水精为柱，食器亦然。
《广志》曰：水精出大秦、黄支国。
《十洲记》曰：昆仑山上有水精阙。
《山海经》曰：堂庭山多水玉。（注曰：水玉，今水精也。）
《列仙传》曰：赤松子服水玉。
《拾遗记》曰：周灵王二十三年，起昆昭之台，筛水精为泥。
又曰：郁夷国，於山上架楼室，向明，以开户牖，以水精、火藻为阶。
司马相如《上林赋》曰：水玉磊。
刘桢《鲁都赋》曰：水精潜光於云穴也。
刘公干《清虑赋》曰：入镣碧之间，出水精之都，上青ぬ之山，蹈琳珉之涂。
云母
《春秋运斗枢》曰：枢星散为云母。
《汉书》曰：王莽侍中待诏有说莽鸱目虎吻、豺狼声者，莽诛待诏，而封告者。後常翳云母屏风，非亲近莫得见。
范晔《後汉书》曰：郑弘为太尉，弟五伦为司空。初，伦为会稽，召弘署督邮。每朝，弘曲躬自卑。帝听置云母屏风，分隔其间。
</div>
    <div class="pagination">
<a href="太平御览_page557.html">上一页</a><span>...</span><a href="太平御览_page553.html">553</a><a href="太平御览_page554.html">554</a><a href="太平御览_page555.html">555</a><a href="太平御览_page556.html">556</a><a href="太平御览_page557.html">557</a><span class="current-page">558</span><a href="太平御览_page559.html">559</a><a href="太平御览_page560.html">560</a><a href="太平御览_page561.html">561</a><a href="太平御览_page562.html">562</a><a href="太平御览_page563.html">563</a><span>...</span><a href="太平御览_page559.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
