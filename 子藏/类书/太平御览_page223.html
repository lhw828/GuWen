<!DOCTYPE html>
<html>
<head>
    <meta charset="UTF-8">
    <title>太平御览 - 第 223 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 223 页/共 737 页</h1>
    <div class="content">《晋书□安平献王孚传》曰：吴诸葛恪围新城，以孚督诸军二十万御之。孚次寿春，遣毋丘俭、文钦等讨之。诸将欲速击之，孚曰：“夫攻者，借人之力以为功，且当诈巧，不可争力也。”故稽留月馀乃进军，吴师望风而退。
《宋书》曰：临烈王道规曰：“兵法：屈申有时，不可苟进。诸桓世居西楚，群小皆为竭力，桓振勇冠三军，难以争胜，且可顿兵养锐，徐以计策縻之，不忧不克也。
务速
《孙子》曰：久则顿兵挫锐，攻城则力屈。（顿，弊。屈，尽。）久暴师则国用不足。夫顿兵挫锐，力屈货殚，（音单。）则诸侯乘其弊而起，虽有智者不能善其後。故兵闻拙速，（虽拙有速胜也。）未有工之久也。夫久兵而国利者，未之有也。
《左传》曰：先轸曰：“一日纵敌，数世之患也。”
又曰：楚子伐随，随少师谓随侯曰：“必速战。不然，将失楚师。”
又曰：武城黑谓子常曰：“吴用木也，我用革也，不可久也，不如速战。”
《魏志》曰：夏侯渊，性果悍，进军疾速。人歌曰：“夏侯渊，三日六百五日千。”
《晋书□吕光载记》曰：光行至高昌，闻坚寇晋，光欲更须後命，部将杜进曰：“节下任全方面，赴机宜速，何不了而留乎？”
又曰：杜预破吴，众议且候来冬。预曰：“兵威已振，譬如破竹，数节之後，迎刃而解。”乃平之也。
崔鸿《十六国春秋》曰：後秦姚苌与苻登相持，苌将荀曜据逆万堡，密引苻登。苌与登战，败於马头原，收众复战。姚硕德谓诸将曰：“上慎於轻战，每欲以计取之，今战既失利，而更逼贼者何也？”苌闻之，而谓硕德曰：“登用兵迟缓，不识虚实，今轻兵直进，遥据吾东，必荀曜竖子与之连结也。事久变成，其祸难测，所以速战者，欲使竖子谋之未就，好之未深，散败其事耳。”果大败之。
又曰：姚苌与苻登相持未解，登将魏褐飞自称大将军、冲天王，率氐胡万人攻苌将姚当於杏城，苌将雷恶地叛应褐飞，攻苌将姚汉得於李润。苌议将讨之，群臣咸曰：“陛下不忧六十里苻登，乃忧六百里褐飞？”苌曰：“登非可卒殄，吾城亦非登所能卒图。恶地多智，非常人也。南引褐飞，东结董咸，甘言美说以成奸谋，若得杏城、李润，恶地据之，控制远近，相为羽翼，长安东北非复吾有。”于是潜军赴之。苌将众不满两千，褐飞、恶地众至数万，氐胡赴之者首尾不绝。苌每见一军至，辄有喜色。群下怪而问之，苌曰：“今同恶相济，皆来会集，吾得乘胜席卷，一举而覆其巢穴，东北无复馀也。”褐飞等以苌兵少，尽众来攻。苌固垒不战，示之以弱，潜遣子崇率骑数百，出其不意，以乘其後。褐飞兵扰乱，苌遣将王超等率步骑击之，褐飞众大溃，斩褐飞。恶地请降，苌待之如初。
《通典》曰：後汉末，荀攸从曹公征吕布，至下邳，布败固守，攻之不拔，连战，士卒疲，曹公欲还。攸与郭嘉说公曰：“吕布勇而无谋，今三战皆北，其锐气衰。三军以气为主，主衰则军无奋意。且布之谋主陈宫，有智而迟，今及布气衰而未复，宫谋之未定，进急攻之，布可拔也。”乃引沂、泗灌城，城溃，生擒布。
又曰：蜀将诸葛亮伐魏，魏将司马宣王、郭淮等御亮。张劝宣王分军住雍、为後镇，宣王曰：“料前军能独当之者，将军言是也。若不能当而分为前後，此楚之三军所以为黥布擒也。”遂进军俞、（音舒。）縻。亮闻大军且至，乃自帅众将芟上□之麦。诸将皆惧，宣王曰：“亮虑多决少，必安营自固。然後芟麦，吾得二日兼行足矣。”於是卷甲晨夜赴之，亮睹尘而遁。宣王曰：“吾倍道疲劳，此晓兵者之所忌也。亮不敢据渭水，此易与耳。”进次汉阳，与亮相遇。宣王列阵以待之，使将牛金轻骑饵之，兵才接，而亮退也。
又曰：蜀将孟达之降魏也，魏朝以达领新城太守，假节。达於是连吴固蜀，潜图中国。谋泄，将举兵，司马宣王秉政，恐达速发，以书安之。达得书，犹豫不决。宣王乃潜军进，诸将皆言达与二贼交构，宜审察而後动。宣王曰：“达无信义，此其相疑之时也。当及其未定，往决之。”乃倍道兼行，八日到其城下。吴蜀各遣其将救达，宣王分诸将以拒之。初，达与诸葛亮书曰：“宛去洛八百里，去吾千二百里。闻吾举事，当表上天子，比相返覆，一月间也，则吾城已固，诸军足办。吾所在深险，司马公不自来，诸将来，吾无患矣。”及兵到，达又告亮曰：“吾举事八日，而兵至城下，何其神速也。”上庸城三面阻水，达於城外为水栅以自固。宣王度其水，破其栅，直造城下，八道攻之。旬有六日，达甥刘贤、将李辅等开门出降，遂斩达。
又曰：东魏荆州刺史辛纂据穰城。西魏将杨忠从独孤信讨之。纂迎战，败退走。信令忠为前驱，驰至其城北，叱门者曰：“今大军已至，城中有应，尔等求活，何不避走！”闻者尽散。忠乘而入，弯弓大呼，纂兵卫百馀人莫之敢御，遂斩纂以徇，城中慑伏。
《唐书》曰：隋末，高祖义兵发太原，次灵石县贾胡堡。隋将宋老生率精兵二万屯霍邑以拒之。会久雨粮尽，与长史裴寂及诸将议曰：“宋老生顿霍邑，屈突通镇河东，二人同心，非造次可进。”欲还太原，以图後举。太宗曰：“本兴大义以救苍生，当须先入咸阳，号令天下。今遇小敌，便即班师，将恐义从之徒，一朝解体。还守太原一城之地，此为贼耳，何以自全！”高祖乃止，太宗引师赴霍邑，遂平老生也。
又曰：武德中，太宗征薛仁杲，其将宗罗侯来拒，大破於浅水原。因率左右二十馀骑追奔，直趣折摭以乘之。仁杲列阵城下，太宗据泾水以临贼，徒气沮，无敢进战。其骁将泽等数人临阵来降，请还取马。太宗纵遣之，於是各乘良马，须臾并至，仁杲大惧，婴城自守。太宗具知贼中虚实，将夕，大军继至，四面合围。因纵辩士谕以祸福，仁杲遂开门降。既而诸将奉贺，因问曰：“始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？”太宗曰：“此以权道迫之，使其计不暇发，以故克也。罗侯恃往前之胜，兼复养锐日久，见吾不出，意在相轻。今喜吾悉出兵来战，吾虽破之，擒杀盖少。若不急蹑，还走投城，仁杲收而抚之，则便未可得矣。且其兵众皆陇西人，一败被追，不及回顾，散归陇外，则折摭自虚，我军随而迫之，所以惧而降也。此乃成算，诸君尽不见耶？”
又曰：武后初，徐敬业举兵於江都，称匡复皇家，以尉魏思温为谋主，问计於思温，对曰：“明公既以太后幽絷少主，志在於匡复，兵贵神速，但宜早渡淮北，亲率大众直入东都。山东将士知公有勤王之举，必以死从。此即指日刻期，天下必定。”敬业将从其策，薛璋又说曰：“金陵之地，王气已见，宜早应之。兼有大江设险，足可以自固。请且攻取常、润等州，以为王霸之业，然後率兵北上，鼓行而前。此则退有所归，进无不利，实为良算也。”敬业以为然，乃自率兵四千人南渡，以击润州。思温密谓杜求仁曰：“兵势宜合，不可分。今敬业不知，并力渡淮，率山东之众以取洛阳，必是无能成事命也可知。”敬业寻亦悔之，所以遂败。
《吕氏春秋》曰：凡兵，欲急疾捷，不可久处，所以兔起凫举。（喻急疾也。）虽有江河之险，则陵之；虽有太山之塞，遂逾之。
《卫公兵法》曰：用兵上神，战贵其速。简练士卒，申明号令，晓其目以麾帜，习其耳以鼓金，严赏罚以戒之，重刍豢以养之，浚沟堑以防之，指山川以导之，召才能以任之，述奇正以教之：如此，则虽敌人有雷电之疾，而我亦有所待也。若兵无先备，则卒不应；卒不应，则失於机；失於机，则後於事；後於事，则不制胜而军覆矣。故《吕氏春秋》云：“凡兵者，欲急捷，所以一决取胜，不可久而用之矣。”或曰：“兵之情惟主速，乘人之不及；然敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之耶？”答曰：“若此则当卷迹藏声，蓄盈待竭，避其锋势，与其持久，安可犯之哉！廉颇之拒白起，守而不战；宣王之抗武侯，抑而不进是也。”
卷二百九十四　兵部二十五
示弱
《孙子》曰：兵者，诡道也。（无常形以诡诈为道，若息侯诱蔡楚子谋宋也。）故能而示之不能，用而示之不用；（言已实能，用师外示之怯也。若孙膑示弱而制庞涓。）近而示之远，远而示之近。（欲进而理去道也，言多疑设其近，诳曜敌军示之以远，本从其近，若韩信之袭安邑，陈舟临晋而渡夏阳。）
又曰：古人善用兵者，能使敌人前後不相及，众寡不相待，贵贱不相求，上下不相扶，卒离而不集，兵合而不齐。（多设诈变，出东见西，攻南引北，敌之使彼张惶离乱而不集聚也。）合於利而动，（暴之使离，乱之使不齐，动兵而战之。）不合於利而止。
《左传》曰：蔡声子谓楚令尹屈建曰：“若敖之乱，伯贲之子苗贲皇奔晋，以为谋主。及鄢陵之役，楚晨压晋军而阵。苗贲皇曰：”楚师之良，在中军王族而已。若塞井夷灶，成阵以当之，栾、范易行以诱之，（栾书时将中军，范燮佐之。易行谓简兵备，欲令楚贪已而不复顾二穆之兵。易，以鼓反。行，胡郎反。）中行、二必克二穆。（时将上军，中行偃佐之。至佐新军，令此三人分二以攻二穆之兵。楚子重、子辛皆出穆王，故曰二穆。）吾乃四萃於王族，必大败之。”（四萃，四面集之也。）晋人从之，楚师大败，王夷师，（夷，伤也。吴楚之间谓灭为，子廉切。）子反死之。郑叛吴兴，则苗贲皇之为也。
《战国策》曰：赵将李牧，常居代雁门，备匈奴。以便宜置吏，市租皆输入于幕府，为士卒费。日击数牛飨士，习骑射，谨烽火，多间谍，厚遇战士。为约曰：“匈奴即入盗，急入收保，有敢捕虏者斩。”匈奴每入，烽火谨，趣入收保，不敢战。如是数岁，亦不亡失。然匈奴谓牧为怯。赵王让牧，牧如故。王怒，使人代将。岁馀，匈奴每来，出战，数不利。复遣牧，牧至，如故约。匈奴数来无所得，终以为怯。边士日得赏赐而不用，皆愿一战。於是乃具选车，得千三百乘，选骑得万三千匹，百金之士五万人，彀弓弩者十万人，悉勒习战。大纵畜牧，人众满野。匈奴小入，佯北不胜，以数千人委之。单于闻之，大喜，率众来入。牧多为奇阵，张左右翼击，大破之，煞匈奴十馀万骑。单于奔走，十馀岁不敢近边也。
又曰：韩魏相攻，齐将田忌率兵伐魏，魏将庞涓闻之，去韩而归。孙膑谓田忌曰：“彼三晋之兵，素悍勇而轻齐，齐号为怯。善战者因其势而利导之，兵法：百里而趋利者蹶上将，（蹶，犹挫也。）五十里走者半至。使齐军入魏地为十万灶，明日为五万灶，又明日为二万灶。”庞涓行三日，大喜，曰：“我故知齐卒怯，入吾地三日，士卒亡者过半矣。”乃弃其步兵，与其轻锐倍日并行逐之。孙子度其行，暮当至马陵。马陵道狭，而旁多阻隘，可伏兵，乃斫大树白而书之曰：“庞涓死于此树下。”於是令万弩夹道而伏，期日：“暮见火举而俱发。”庞涓夜至斫木下，见白书，乃钻火烛之。读书未毕，齐军万弩俱发，军大乱。庞涓乃自刎，曰：“遂成竖子之名！”
《汉书》曰：韩王信反，帝帝自往击。至晋阳，闻信与匈奴欲击汉，帝使人使匈奴。匈奴匿其壮士、肥牛马，徒见其老弱及羸畜。使者十辈来，皆言匈奴易击。帝使刘敬复往使匈奴，还报曰：“两国相击，此宜夸矜见所长。（见，示也。）今臣往，徒见羸老弱，（，音渍，一说读曰瘠。瘠，瘦也。）此欲见短伏奇兵以争利，愚以为匈奴不可击也。”是时汉兵已逾句注，三十馀万众兵已业行。帝怒，以为敬妄言阻吾军，（阻，谓止坏也。）械系敬。广武遂往至平城，匈奴果出奇兵围高帝于白登，七日然後得解。
《先贤行状》曰：孙策遣攻陈登於匡琦城。贼初到，旌甲覆水郡下，众寡不敌。登乃闭门自守，示弱不战，将士衔声，寂若无人。登乘城观形势，知其可击。乃申命士众，宿整兵器，昧爽，开门引军指贼营，步骑抄其後。贼周章方结阵，不得还船。登纵兵乘之，贼遂大败。
《晋书》曰：李矩守荥阳城，前赵刘聪将刘畅步骑三万讨矩，屯於韩王故垒，相去七里，遣使招矩。时畅卒至，矩未暇为备，遣使奉牛酒诈降於畅，潜匿精勇，见其老弱。畅不以为虞，大飨渠帅，人皆醉饱。矩谋夜袭之，畅仅以身免。
又《慕容宝载记》曰：魏伐并州，骠骑李农逆战，败绩。宝引群臣於东堂议之，尚书封懿曰：“今魏师十万，天下之劲敌也，示之以弱，关拒战，计之上也。”
《陈书》曰：武帝东讨杜龛，侯安都军守，北齐军入据石头，游骑至於阙下。安都闭门偃旗帜，示之以弱。且令城中曰：“有登陴看贼者斩。”及夕，贼收军还石头。安都夜令士卒密营御敌之具。明辰，贼又至，安都率甲士三百人开东西掖门与战，大败之。贼乃退还石头，不敢复逼台城。
《後周书》曰：隋文帝作相之初，尉迟迥拒命，遣将崔仲文率兵定关东，军次蓼堤。迥将檀让拥众数万，仲文以羸师战，让悉众来拒，仲文伪北，让军颇骄。於是遣精兵左右翼击之，大败让军，进攻梁郡，迥守将刘子宽弃城遁走。
《隋书》曰：炀帝大业中，彭城贼张大彪、宋世模等众至数万，作保悬薄山，寇掠徐、兖。隋将董纯讨之。纯初闭营不与战，贼屡挑之不出，贼以纯为怯，不设备，纵兵大掠。纯选精锐击贼，合战於昌虑，大破之，斩首万馀级，筑为京观。
又曰：隋末山贼孟让，众号十万，屯盱眙。炀帝遣王充保都梁山以拒之，久不与战。乃宣言士卒亡叛，使贼中闻之。让果大笑曰：“王充文法吏，何能为将！吾当生缚之。”於是进攻其栅。充与战，佯不胜，让益轻之，乃分兵虏掠。充知其可击，令军中移灶撤幕设方阵，四面而出战，大破之，虏男女十万馀口，让仅以身免。
《六韬》曰：武王问太公曰：“敌人先至，已据便地，形势又强，则如之何？”对曰：“当示以怯弱，设伏佯走，自投死地。敌见之必疾而赴，扰乱失次，必离固所，入我伏兵，伏兵齐起，急击前後，冲其两旁。”
示强
《左传》曰：楚将子元以车六百乘伐郑，师入桔礻失之门。（桔礻失，郑远郊之门也。）又入自纯门及逵市。（纯门，郑外郭门也。逵市，郭内道上市也。）悬门不发，楚言而出。子元曰：“郑有人焉。”（悬门施于内城门，郑示楚以间城，故不闭城门，出兵而效楚言，故子元畏，不敢进也。）诸侯救郑，楚师夜遁。郑人将奔桐丘，谍言曰：“楚幕（楚国。）有乌。”乃止。（幕，帐也。）
又曰：楚大饥，戎伐其西南。（戎，山夷也。）庸人帅群蛮以叛楚。（庸，楚属之小国。）麋人率百濮，将伐楚，（百濮，夷也。）於是申、息之北门不启。（备中国也。）楚人谋徙於阪高。（楚险地也。）贾曰：“不可。我能往，寇亦能往。不如伐庸。夫麋与百濮，谓我饥不能师，故伐我。我若出师，必惧而归。百濮离居，将各走其邑，谁暇谋人？”乃出师。旬有五日，百濮乃罢。自庐以往，振廪同食。（往，往伐庸也。振，发也。廪，仓也。同食，上下无异馔也。）
又曰：晋文公率诸候伐楚，楚将子玉从晋师。晋退三舍，楚师不止。又次於城濮。楚师背崔而舍，（阝，丘陵险阻名也。阝，音携。）文公患之，听舆人之诵，（恐众畏险，故听其歌诵也。）曰：“原田莓莓，舍其旧而新是谋。”（高平曰：原喻晋军美盛若原田草也，莓然可以谋立新功，不足念旧惠也。）晋大夫狐偃曰：“战也。战而捷，必得诸侯。若其不捷，表里山河，必无害也。”（晋国外河而内山也。）晋车七百乘显引鞅半。（五万二千五百人也。在背曰靼，在胸曰引，在腹曰鞅，在后日半。言驾乘修备，半，呼见切。引，与进切。）晋侯登有莘之墟以观师，曰：“少长有礼，其可用也。”（有莘，故国名也。）遂伐其木，以益其兵。（伐木以益攻战之具，盖亦示强也。）终败楚师。
又曰：晋侯伐齐，齐侯登巫山以观。晋人使司马斥山泽之险，虽所不至，必旆而疏阵之。（斥，候也。疏建旌旗以为阵示众也。）使乘车者左实右伪，以旆先，（伪以衣物为人形也。建旌以先驱。）舆曳柴而从之。（以扬尘。）齐侯见之，畏其众也，乃脱归。（脱，不张旌帜也。）
又曰：蔡声子聘楚，谓令尹屈建曰：“子仪之乱，析公奔晋，以为谋主。绕角之役，析公曰：“楚师轻佻，易震荡也。”若多鼓钧声，以夜军之，（均，同其声。）楚师必遁。”晋人从之，楚师宵溃。晋遂侵蔡，袭沈，获其君。败申、息之师于桑隧，获申丽而还。郑於是不敢南面。楚失诸华，则析公之为也。
《汉书》曰：景帝时，匈奴大入上郡，天子使中贵人从李广，（中官之幸贵也。）勒习兵击匈奴。贵人将数十骑出猎，见匈奴三人，与战。被射伤中贵人，杀其骑且尽。中贵人走广，广曰：“是必匈奴射雕者也。”（雕善飞，故使善射者射之。）广乃遂从百骑往驰三人，令骑左右翼，而广身射彼三者，杀其二人，生得一人，果射雕者也。遥见匈奴有数千骑，见广，以为诱骑，惊上山阵。广之百骑皆大恐，还驰走。广曰：“吾去大军数十里，今若走，匈奴追射，我立尽。今我留，匈奴必以我为大军诱之，必不敢击我。”广令诸骑曰：“前！”到匈奴阵二里所，止，令曰：“皆下马解鞍！”其骑曰：“虏多且近，即急，奈何？”广曰：“彼虏以我为走，今皆解鞍以示不走，用坚其意。”胡骑遂不敢击。有白马将出，护其兵。於是广上马，与十馀骑奔射杀之，而复还至其百骑中，解鞍，令士皆纵马卧。是时会幕，胡兵终怪之，卒不敢击。向半夜时，胡兵以为汉有伏军於旁，欲夜取之，皆引兵去。诘朝，广乃归其军。
《後汉书》曰：廉范为□中太守，会匈奴大入塞，范自率士卒拒之。虏众盛，不敌。会日暮，令军士各交缚两炬，三头燃火。虏遥见火多，谓汉兵救至，大惊，待朝，将退，范乃令军中蓐食，晨往击之，斩首数百级。虏自此不敢复向□中。
又曰：虞诩为武郡太守，以讨叛羌。羌乃率众数千，遮诩於陈仓、崤谷，诩即停车不进，而宣言上书请兵，须到当发羌。闻之，乃分抄旁县，诩因其兵散，日夜进道，兼行百馀里。令吏士各作两灶。或曰：“孙膑减灶而君增之，兵法日行不过三十里，以戒不虞，而今日且二百里，何也？”诩曰：“虏多众，吾兵少，徐行则易为所及，速进则彼所不测。虏见吾灶日增，必谓郡兵来迎。众多行速，必惮追我。孙膑见弱，吾今示强，势有不同故也。”既到郡，兵不满三千，而羌众万馀，攻围赤亭数十日。诩乃令军中，使强弩勿发，先用小弩。羌以为矢力弱，不能至，并兵急攻。诩於是使二十强弩共射一人，发无不中，羌大震，退。诩因出城奋击，多所伤杀。明日悉陈其众，令从东郭门出，北郭门入，换易衣服，回转数周。羌不知其数，更相恐动。诩计贼当退，乃潜遣五百馀人於浅水设伏，候其走路。虏果奔，因掩击；大破之。
《通典》曰：後汉末陈登为广陵守，孙策遣军攻登於匡琦城，登使人求救於曹公。而密去城十里理军营处所，令多取柴薪，两束一聚，相去十步，从横成行，令俱起火，火燃其聚。城上称庆，若大军到。贼睹火惊溃，登勒兵追奔，斩首万级也。
又曰：蜀大将诸葛亮，屯於阳平，并兵东下。亮惟留万人守城。魏将司马宣王率二十万众拒亮，当亮六十里所，侦候白宣王说亮在城中兵少力弱，将士失色。亮是时意气自若，敕军皆卧旗息鼓，不得辄出卷幔，开四门，扫地却洒。宣王疑是甚有伏，於是引军北趣山。亮谓参佐曰：“司马懿谓吾有强伏，循山走矣。”候逻还白亮所言。宣王後知，深以为恨。
又曰：西晋将杜元凯伐吴，陈兵於江陵，遣牙门管定、周旨、伍巢等率奇兵八百泛舟夜度，以袭乐乡，多张旗帜，起火巴山，出于要害之地，以夺贼心。吴都督孙歆震恐，与吴将伍延书曰：“北来诸军乃飞渡江也。”皆破之。
又曰：东晋末，宋武帝为将，讨海贼孙恩。恩在扈渎，海盐令鲍陋遣子嗣之以吴兵一千，请为前驱。宋武曰：“贼兵甚精，吴人不习战，若前驱失利，必败我军。可在後为声援。”不从。是夜，宋武多设伏兵，兼置旗鼓，然一处不过数人。明日，贼率众乃万馀迎战。前驱既交，诸伏皆举旗鸣鼓。贼谓四面有军，乃引退。嗣之追奔，为贼所没。宋武且战且退，贼既盛，所领死伤且尽。宋武虑不免，至向伏兵处，乃止，令左右脱取死人衣。贼谓当走反停，疑犹有伏。宋武因呼更战，气色甚猛，贼以为然，乃引军去。宋武徐归，然後散兵稍集。
又曰：东晋末，桓玄篡晋，宋武帝起义兵讨玄，使将桓谦、何湛之屯覆舟山。武帝使羸弱登蒋山，多张旗帜。玄不之测，大惧。武帝与刘毅等分为数队进突，谦阵皆殊死战。无不一当百。东北风急，义军放火，烟尘涨天，鼓噪之音震骇京邑。谦等诸军，一时奔散。
又曰：萧齐将冯道根守阜陵城戍。初到阜陵，理城隍，远斥堠，有如敌将至者，众颇笑之。道根曰：“怯防勇战，此之谓也。”理城未毕，会魏将党法宗、傅竖眼率众二万，奄至城下，道根堑垒未固，城中众少，失色。道根命广开门，缓服登城，选精锐二百人，出与魏军战，败之。魏人见意闲，且战又不利，因退走。
又曰：後魏将宇文测行绥州事，每岁河冰合後，突厥即来寇。先是，常遣居人入城堡以避之，测至，皆令安堵如旧。乃於要路数百处，并多积柴，仍远遣斥候，知其动静。是年十二月，突厥从连谷入寇，去界数十里，测命积柴之处一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。
又曰：梁雍州刺史岳阳王萧，虽称藩附於西魏，而尚有贰心。西魏将杨忠自樊城观兵於汉滨，易旗递进。实骑二千，登楼睹之。以为三万也，惧而伏焉。
崔鸿《十六国春秋》曰：後赵石勒荆州监军郭敬寇晋襄阳，勒驰令敬退守樊城。戒之使偃藏旗帜，寂若无人，彼若使人观察，则告之曰：“自爱，坚守，後七八日大骑将至，相禁不复得走矣。”敬使人浴马於津，周而复始，昼夜不绝。侦谍还告晋南中郎将周抚，抚以为勒军大至，惧而奔於武昌。敬遂入襄阳焉。
又曰：前凉张重华以谢艾为军师将军，率骑三万，进军临河。後赵石勒将麻秋以三万众拒之。艾乘轺车，冠白忄舀，（忄舀，苦洽切。）鸣鼓而行。秋遥睹而怒曰：“艾年少书生，冠服如此，轻我也。”令黑槊龙腾三千人驰击之，艾左右大扰，或劝乘马，艾不从，乃下车，踞胡床指麾分处。贼以为伏兵发也，惧不敢进。艾又遣将缘河截其後，秋军乃退。艾乘击，遂大败之，斩秋将杜勋，及虏俘斩首三千级。秋匹马奔大厦。
卷二百九十五　兵部二十六
审察
《孙子》曰：兵怒而不相迎，交而不合，又不相去，必谨察之。（备奇伏也。）
《左传》曰：齐师伐鲁，败退，鲁庄公将逐之。曹刿曰：“未可。夫大国难测也，惧有伏焉。（恐诈而奔也。）吾视其辙乱，望其旗靡，故逐之。”（旗靡辙乱，怖遽也。）
又曰：秦晋战于河曲秦行人夜戒晋师曰：“两君之士皆未也，明日请相见也。”（，缺也，鱼觐切。）晋大夫臾骈曰：“使者目动而言肆，惧我也，（目动心不安，言肆声放失常也。）将遁矣。薄诸河，必败之。”（薄，迫也。）晋裨将胥甲、赵穿当军门呼曰：“死伤未收而弃之，不惠也；不待期而薄人於险，无勇也。”乃止。秦师果夜遁。
又曰：晋侯伐齐，齐侯畏其众。齐师夜遁，师旷曰：“鸟乌之声乐，齐师其遁。”（鸟乌得空，故乐也。）邢伯曰：“有班马之声，（夜遁，马不闻见，故鸣班列也。）齐师其遁。”叔向曰：“城上有乌，齐师其遁。”
又曰：晋师伐楚，将战，楚子登巢车以观晋军，（巢车，车上为橹。）楚将子重使太宰伯州犁侍於王後。（州梨晋伯宗子，先奔楚。）王曰：“骋而左右，何也？”（骋，走。）曰：“召军吏也。”“皆聚於中军矣！”曰：“合谋也。”“张幕矣。”曰：“虔卜於先君也。”“彻幕矣。”曰：“将发命也。”甚嚣，且尘上矣！”曰：“将塞井夷灶而为行也。”（夷，平行，户郎切。）“皆乘矣，左右执兵而下矣！”曰：“听誓也。”（左，将帅；右，车右。）竟败楚於鄢陵。（鄢，音偃。）
《魏志》曰：刘备遣将吴兰，屯下辩。曹公遣曹洪征之。备遣张飞屯固山，欲断军後。众议狐疑，洪曰：“贼实断道者，当伏兵潜行，今反张声，势此其不能也。宜及其未集，促击兰，破则飞自走。”集兵击兰，大破之，飞果走。
《宋书》曰：东晋末，武帝率兵北伐，围南燕慕容超於广固，未下。时後秦姚兴遣使告宋武云：“慕容见与邻好，以穷告急，今当遣铁骑一万，遥据洛阳。晋军若不退者，便当长驱而进。”宋武遣兴使答曰：“语汝姚兴，我定燕之後，息甲三年，当平关、洛。今能自送，便可速来。”刘穆之闻有兴使驰入，而宋武发遣已去。以兴所言并答，具语穆之。穆之曰：“常日事无大小，必赐与谋。此宜善详，云何率尔便答。公所答兴言未能威敌，只增彼怒耳。若燕未可拔，兴救奄至，不审何以待之？”宋武笑曰：“此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命。此是其见我伐燕，内已怀惧，自强之辞耳。”兴竟不能出师广固，终拔，擒慕容超，平齐地。
又曰：武帝自京口举义兵讨桓玄，玄将桓谦屯於东陵，卞范屯覆舟山西以拒之。宋武疑贼有伏兵，谓小将刘锺曰：“此山下当有伏兵，卿可率部，下往取之。”锺应声驰进，果有伏兵数百，一时奔走。
又曰：雍州刺史袁ダ举兵反，沿流入鹊尾，与官军相持既久。官军主张兴世越鹊尾，上据钱溪，觊将刘胡攻之，不下。ダ遣人传唱钱溪已平，官军之众并惧。宋将沈攸之曰：“不然。若钱溪实败，万人中要应有逃亡得还者。必是彼战失利，唱空声以惑众耳。”勒军中不得辄动。钱溪信寻至，果大破贼。攸之悉以钱溪所送胡军耳鼻示人，觊骇惧，急追胡还。遂溃走。
《後魏书》曰：司马楚之讨蠕蠕，蠕蠕潜遣奸觇（蠕，如兖切。）入楚之军，截驴耳而去。有告失驴耳，诸将莫能察。楚之曰：“必是觇贼截之以为验耳，贼将至。”即使军人伐柳为城，水灌令冻，城立而贼至。冰峻城固，不可攻逼，败乃走散。世祖闻而嘉之。
又曰：将韩果性强记，兼有权略。所行之处，山川形势辄能记忆，兼善伺敌虚实，揣知情状。有潜匿溪谷欲为间侦者，果登高视之，所疑之处，往必有获。
《通典》曰：周武帝帅师攻围高齐晋州，齐後主将兵十万自来援之。时柱国陈王纯顿军千里径，大将军永昌公椿屯鸡栖原，大将军宇文盛屯汾水关，并受齐王宪节度。宪密谓椿曰：“兵者诡道，去留不定，见机而作，不得遵常。汝今为营，势令兵去之後，贼犹致疑，不须张幕，可伐疑也。”时齐分军万人向千里径，又令其众出汾水关，自率大兵与椿对阵。宇文盛驰骑告急。宪自以千骑救之。齐人睹谷中尘起，相率遽退。盛与柱国侯莫陈芮涉汾逐之，多有斩获。俄而椿告齐众稍逼，宪又回军赴之。会椿被敕追还，率兵夜返。齐人果谓柏庵为帐幕也，不疑军退，翌日始悟。（周人说疑，齐人不察。）
《军谶》曰：夫用兵者，必察敌国之情，视其仓廪，度其馀粮，以卜其强弱。运粮二百里者，无二年之食也；运粮三百里者，无三年之粮也。是谓虚国民贫，上下不相亲，则有离叛心。上行暴虐，则下刻急相残贼，是为亡国。若进恶不退，群贤隐蔽，不肖在位，国受其害，内贪外廉，窃公为恩，饰躬正颜，以获高官，是谓盗端。
游击将军
《史记》曰：汉高祖以陈为游击将军。
《汉书》曰：太祖太初元年，以苏建、韩说为游击将军。
袁宏《汉记》曰：建武二年，以邓隆为游击将军，助朱浮攻彭宠。
《魏志》曰：卞阑，少有才学，为游击将军，加散骑常侍。
《山涛启事》曰：游击将军诸葛冲精果有文武才，拟补兖州。诏答曰：“冲领兵未？”欲出之。
积射将军
《後周书》曰：于谨除积射将军，又随广阳王元深征鲜于修礼。停军中山，侍中元晏言於灵太后曰：“广阳王以宗室之重，受律专征，今乃盘桓不进，坐图非望。”又有于谨者，智略过人，为其谋主。风尘之隙，恐非陛下纯臣矣。”灵太后诏，於尚书省门外立榜，募能获谨者，许重赏。谨闻之，乃谓广阳王曰：“今女主临朝，取信谗佞，脱不明白殿下素心，便恐祸至无日。谨请束身诣阙，归罪有司，披露心腹。”深遂许之。谨遂到榜下曰：“吾知此人。”众共诘之。谨曰：“我即是也。”有司以闻。灵后引见之，大怒。谨备述广阳忠款，兼陈停军之状。灵后意解，舍之。
《世语》曰：积射将军樊震对武帝称邓艾之忠。
积弩将军
沈约《宋书》曰：积弩将军，晋官也。
《齐职仪》曰：积弩将军，品第四，银章、青绶、武冠、绛朝服、佩水苍玉。
晋太康十年，立积弩、积射营各二千五百人，并以将军领之。
强弩将军
《汉书》曰：元狩元年，以李沮为强弩将军，伐匈奴。
又曰：太初二年，以路博德为强弩将军。
又曰：神雀二年，以许延寿为强弩将军迁大司马。
傅畅《晋赞》曰：晋文王，晋台置强弩将军，掌宿卫。
殿中将军
《玄中记》曰：汉桓帝时，出游河上，忽有一青牛从河中出，直走荡桓帝边，人皆走，太尉何公为殿中将军，有勇力，辄走逆之。牛见公往，乃反，走还河，未至河，公及牛，乃以手拔牛，左足脱，以右手持斧斫牛头，杀之。此青牛者，是万年木精也。
《语林》曰：庾公欲伐王公，先书与郗公曰：“老贼转欲张，殿中将军旧用才学士，以广视听，而顷悉内面墙人，是欲蔽主之明。便欲勒数州之众，以除君侧之恶。今年之举，蔑不济矣。”
员外将军
《後魏官氏志》曰：员外将军从第八品。
直阁将军
《後魏书》曰：杨晔字延季，弘农华阴人也。性雅厚，颇有文学，起家奉朝请，稍迁直阁将军。
萧子显《齐书》曰：王敬则，晋陵南沙人也。生而紫胞，年长而腋下生乳，各长数寸，梦骑五色狮子。明帝即位，为直阁将军。
《齐书》曰：刘善明为直阁将军。五年，青州没虏，善明母陷北虏，移置桑乾。善明布衣蔬食，哀戚如持丧。明帝每见，为之叹息，时人称之。
卷二百九十六　兵部二十七
法令
</div>
    <div class="pagination">
<a href="太平御览_page222.html">上一页</a><span>...</span><a href="太平御览_page218.html">218</a><a href="太平御览_page219.html">219</a><a href="太平御览_page220.html">220</a><a href="太平御览_page221.html">221</a><a href="太平御览_page222.html">222</a><span class="current-page">223</span><a href="太平御览_page224.html">224</a><a href="太平御览_page225.html">225</a><a href="太平御览_page226.html">226</a><a href="太平御览_page227.html">227</a><a href="太平御览_page228.html">228</a><span>...</span><a href="太平御览_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
