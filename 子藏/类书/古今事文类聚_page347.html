<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 347 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 347 页/共 485 页</h1>
    <div class="content">　　赐商霖字
　　张文忠公商英时久旱不雨彗出天心商英拜相之夕大雨如注彗星不见上喜书商霖一尺字赐之
　　赐车攻诗
　　赵鼎为相上御书车攻诗宣示宰执鼎入谢上曰车攻宣王中兴之诗今当与卿等夙夜勉厉以修政事攘外患【言行録】
　　赵吕并命
　　端拱元年参知政事吕正为中书侍郎兼户部尚书平章事上谕赵普曰卿勿以位髙多縦勿以权势自骄但能谨赏罚举贤良弥爱憎何忧军国之不治朕若有过卿勿面従古人耻其君不尧舜卿其念哉正质厚寛简有重望不结党与遇事敢言上嘉其无隠故与普俱命【长编】
　　三相当国
　　宋初范鲁公王祁公魏仆射当国咸平中吕文穆李文靖向文简当国至和中文潞公富郑公刘公相当国【退朝録】又嘉熙初乔行简平章事李宗勉史嵩之为左右相【邸报】
　　三居相位
　　宋朝以来三居相位惟赵普与吕正【事畧】
　　再世三世为相
　　宋朝再世父子宰相二家吕许公申公韩魏公仪公【朝野杂记】又三世宰相吕文穆公従子文靖従孙正献近时史越王浩子卫王弥逺孙嵩之三世为相
　　祖孙兄弟并相
　　祖孙宰相者一家曽鲁公钦道兄弟宰相者一家韩康公庄敏
　　相三十年
　　端拱元年五月普常戒其子弟曰吾受宠逾分固当以身许国私家之事吾无预焉尔等各宜勉励勿重吾过故自宥命升宰相出入三十余年未始为其亲属求恩泽者【长编】
　　未四十相
　　宋朝未四十相者范觉民三十一吴元中何文缜皆三十张魏公三十九【朝野杂记】
　　辅政十年
　　王曽姿质端厚人莫敢干以私其名重天下前后辅政十年其所进退士人莫有知者范仲淹尝以问曽曽曰夫执政恩欲归已怨使谁当仲淹伏其言【长编】
　　为相一纪
　　王旦登柄用凡十八年为相首末凡一纪【国史】
　　两入中书
　　李文正以司空致仕于家灯夕以安舆就其宅召至赐坐亲酌饮之曰昉两入中书未尝伤人害物宜其所享如此【言行録】又吕许公张邓公仁宗朝皆再入【退朝録】又宋朝三入中书惟吕文穆赵韩王【同上】
　　三迁至相
　　宋琪兴国八年正月以兵部贠外郎为右諌议大夫同判三司参知政事十一月拜平章事
　　乗舟偏重
　　绍圣初章子厚召入相与陈瓘同舟因论国事陈瓘曰譬如此舟移置之左则左重移置之右则右重俱不可也熙宁未必全是元祐未必全非
　　推车主行【见前争事上前】
　　古今文集
　　杂著
　　梓人　　　　　　　　　栁宗元
　　裴封叔之第在光徳里有梓人款其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼则舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使穪其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而用之使无所徳不能者退而休之亦莫敢愠不衒能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵众官窃取六职百役之事听听于府庭而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圯彼将乐去固而就圯也则卷其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋桡屋壊则曰非我罪也可乎哉可乎哉余谓梓人之道类于相故书而藏之梓人盖古人之审曲面势者今谓之都料匠云余所遇者杨氏潜其名
　　政事堂记　　　　　　　　李华
　　政事堂者自武徳以来常于门下省议事之所谓之政事堂故长孙无忌起复授司空房龄起复授左仆射魏征授太子太师皆知门下省事至髙宗光宅元年裴炎自侍中除中书令执宰相笔乃迁政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以易之兵不可以擅兴权不可以擅与货不可以擅畜王泽不可以擅夺君恩不可以擅间私讐不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆諌自贤违道伤古此堂得以杀之故曰庙堂之上樽俎之前有兵有刑有梃有刃有斧钺有酖毒有夷族有破家登此堂者得以行之故伊尹放太甲之不嗣周公逐管蔡之不义霍光去昌邑之乱梁公正庐陵之位自君弱臣强之后宰相主生杀之柄天子掩九重之耳爕理化为权衡论道变为机纽道变倾身祸败不可胜数列国有青史有名可以为终身之诫无罪记云
　　待漏院记　　　　　　　　王禹偁
　　天道不言而品物亨嵗功成者何谓也四时之吏五行之佐宜宣其气矣圣人不言而万姓亲万邦宁者何谓也三公论道六卿分职宜张其教矣是知君逸于上臣劳于下法乎天也古之善相天下者自臯防至于房魏可数也是亦不独有其徳亦皆务于勤耳况夙兴夜寐以事一人卿大夫尚尔况宰相乎朝廷自国初因旧制设宰相待漏院于丹鳯之门右示勤政也至若北阙向曙东方未明相君启行煌煌火城相君至止哕哕鸾声金阙未辟玉漏犹滴相君下车于焉以息待漏之际相君得不有思乎其或兆民未安思使泰之四夷未附思使来之兵革未息何以弭之田畴多荒何以辟之贤人在野思使进之佞臣在朝思使黜之六气不和灾眚荐至愿避位以禳之五刑未措欺诈日生请修徳以厘之忧心忡忡待旦而入九门既启四聪甚迩相君言焉时君纳焉皇风于是乎清夷苍生以之而富庶若然则总百官食万钱非幸也宜也其或私讐未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾君有忧色构巧辞以説之羣吏弄法君闻怨言进谄言以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎哉复有无毁无誉旅进旅退窃位而茍禄备员而全身者亦无所取焉棘寺小吏王禹偁为文请志院壁用规于执政者
　　相州昼锦堂记　　　　　　欧阳修
　　仕宦而至将相富贵而归故乡此人情之所荣而今昔之所同也葢士方穷时困阨闾里庸人儒子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣者也惟大丞相卫国公【韩琦也】则不然世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮裳不足为公贵惟徳被生民而功施社稷勒之金石播之声诗以耀后世而垂无穷此公之志而士亦以望于公也岂止夸一时荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩讐矜名誉为可薄葢不以昔人所夸者为荣而以为戒于此见公之视富贵为如何而其志岂易量哉故能出入将相勤劳王家而夷险一节至于临大事决大议垂绅正笏不动声色而措天下于泰山之安可谓社稷之臣矣其丰功盛烈所以铭彞鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书
　　仆射议　　　　　　　　　杜佑
　　按仆射秦官其名则微其职甚细东汉以后虽委任渐重职司防府而非百僚师长之职也又按丞相亦秦官秦氏每羣臣上表皆云丞相臣某为首汉之宗臣萧何为丞相汉仪丞相进天子御座为起在舆为下有疾法驾至第问得戮二千石申屠嘉欲斩内史晁错是也霍光受顾托之重当伊周之地废昌邑王上表太后丞相臣敞为首大司马将军臣光次之其尊崇如此中间尝置左右亦尝改为相国亦为大司徒大抵汉之丞相是为三公于天下无所不统后汉亦以三公为宰相则司徒本西汉丞相也其后为丞相或为相国或为大丞相虽互为之名其实一也曹公司马师昭赵王伦王敦王导刘义宣齐髙帝梁武帝尔朱荣侯景陈武帝齐献武隋文帝皆为之歴代多非寻常人臣之职亦多为赠官然自秦以降实居百僚之长今尚书令总领众务提举纲目仆射贰之诚为崇重且非统国政宰天下之任宜侍中中书令如直以尊崇则太师不然上公太尉始可师长命百僚也龙朔中天宝初尝改侍中中书令为左右相逺叶伊尹仲虺为左右相周公召公相成王为左右之义斯诚允当或谓尚书令仆射则録尚书之职是官之师长按前代録尚书霍光张安世王凤赵喜牟融邓彪张禹李固王导禇彦回齐明帝之徒或是三师或是三公或是大将军大司马兼之皆秉朝政犹古冢宰百官总已实宰辅也其时别自有令仆今仆射虽尝改为丞相名同而职异品秩又未崇极上有三师三公尚书令七人岂比前代丞相受任也其袭旧名无实者若今刺史皆云使持节按前代使持节得戮二千石其王公已下封国皆南面臣人分茅建社其开府仪同三司则礼数班秩皆如三公置府辟吏今并岂有其实乎此例甚众不能遍举安有仆射因改丞相之名都无丞相之实而为百僚师长也又与丞郎絶礼若以隔品致敬则诸司长官与隔品僚属其可絶礼乎斯不然矣谨议
　　上光范书　　　　　　　　韩愈
　　正月二十七日韩愈再拜献书相公阁下诗之序曰菁菁者莪乐育材也君子能长育人材则天下喜乐之矣孟子曰乐得天下英才而教育之此圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英才将非吾君与吾相乎今若闻有以书进宰相而求仕者而宰相不辱焉而荐之天子而爵命之而布其书于四方枯槁沉溺魁闳博通之士必且洋洋焉动其心峨峨焉缨其冠于于焉而来矣后十九日复上书曰向上书及所着文后待命凡十九日不得命恐惧不敢遁逃不知所为乃复自纳不测之诛以求毕其说且今节度观察使及防御营田诸小使尚得自举判官无间于巳仕未仕者况在宰相吾君所尊敬者而曰不可乎后二十九日复上书曰愈闻周公之为辅相其急于见贤也方一食三吐其哺方一沐三握其髪当是时天下之贤才皆已举用奸邪谗佞欺负之徒皆已除去四海皆已无虞九夷八蛮在荒服之外者皆已宾贡天灾时变昆虫草木之妖皆已销息天下所谓礼乐刑政教化之具皆已脩理风俗皆已敦厚动植之物风雨霜露之所霑被者皆已得宜休征嘉瑞麟鳯龙之属皆已备至而周公圣人之才慿叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲则将不假食与沐矣岂特吐哺握髪为勤而止哉维其如是故于今颂成王之徳而穪周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休征嘉瑞麟鳯龙之属岂尽备至其所求进见之士虽不足以希望盛徳至比于百执事岂出其下哉其所穪説岂尽无所补哉今虽不能如周公吐哺握髪亦宜引而进之察其所以而去就之不宜黙黙而已也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之説焉阁下其亦察之古之士三月不仕则相吊故出疆必载质然所以重于自进者以其于周不可则去之鲁于鲁不可则去之齐于齐不可则去之宋之郑之秦之楚也今天下一君四海一国舎乎此则夷狄矣去父母之邦矣故士之行道者不得于朝则山林而已矣山林者士之所独善自养而不忧天下者所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而已惴惴焉惟不出大贤之门下是惧亦惟少垂察焉渎冒威尊惶恐无已
　　上杜相公书　　　　　　　曽巩
　　夫宰相者以已之材为天下用则用天下而不足以天下之材为天下用则用天下而有余古之穪良宰相无异焉知此而已矣舜尝为宰相矣穪其功则曰举八元八凯称其徳则曰无为者其舜也欤卒之为宰相者无与舜比也则宰相之体其亦可知也已或曰舜大圣人也或曰舜逺矣不可尚也请言近近可言莫若汉与唐汉之相曰陈平对文帝曰陛下即问决狱责廷尉问钱谷责治粟内史周勃曰且陛下问长安盗贼数又可强对耶问平之所以为宰相者则曰使卿大夫各得任其职也观平之所自任者如此而汉之治莫盛于平为相时则其所守者可谓当矣降而至于唐唐之相曰房杜当房杜之时所与共事则长孙无忌岑文本主谏诤则魏郑公王珪振纲维则戴胄刘洎持宪法则张元素孙伏伽用兵征伐则李勣李靖长民守土则李文亮其余为卿大夫各任其事则马周温彦博杜正伦张行成李纲虞世南褚遂良之徒不可胜数夫諌诤其君与正纲维持宪法用兵征伐长民守土皆天下之大务也而尽付之人又与人共宰相之任又有他卿大夫各任其事则房杜者何为者耶考于其传不过曰闻人有善若已有之不以求备取人不以已长格物随能収叙不隔卑贱而已卒之穪良宰相者必先此二人然则着于近者宰相之体其亦可知也已唐以降天下未尝无宰相也穪良相者不过一二大节可道语而已能以天下之材为天下用真知宰相体者其谁哉数嵗之间阁下为宰相当是时人主方急于致天下治而当世之士豪杰魁礨者相继而进杂环于朝虽然邪者恶之庸者忌之亦甚矣独阁下奋然自信乐海内之善人用于世争出其力以倡而助之惟恐失其所自立使豪杰者皆若素繇门下以出于是与人佐人主立州县学为累日之格以励学者农桑以损益之数为吏陞黜之法重名教以矫衰之俗变茍且以起百官众职之坠革任子之滥明赏罚之信一切欲整齐法度以立天下之本而庶防三代之事虽然纷而疑且排其议者亦众矣阁下复毅然坚金石之断周施上下扶持树植欲使其有成也及不合矣则引身而退与之俱否呜呼能以天下之材为天下用真宰相体者非阁下其谁哉使充其所树立功徳可胜道哉虽不充其志岂愧于五帝三代汉唐之为宰相者哉若巩者诚鄙且贱然尝従事于书而得闻古圣贤之道每观今贤杰之士角立并出与三代汉唐相侔则未尝不叹其盛也观阁下与之反复议而更张庻事之意知后有圣人作救万事之不易此矣则未尝不爱其明也观其不合而散逐消藏则未尝不恨其道之难行也以叹其盛爱其明恨其道之难行之心岂须防忘其人哉地之相去也千里世之相后也千载尚慕而欲见之况同其时过其门墙之下也欤今也过阁下之门又当门下释衮冕而归非干名蹈利者所趋走之日故敢道其所以然而并书杂文一编以为进拜之资赐之一见焉则其愿得矣噫贤阁下之心非系于见否也而复汲汲如是者盖其欣慕之志而已耳伏惟幸察
　　贺陈丞相书　　　　　　　朱元晦
　　恭闻制书延拜进秉国钧凡在陶镕孰不欣赖伏惟明公以大忠壮节早负天下之望自知政事賛襄宻勿凡所论执皆系安危至其甚者辄以身之去就争之虽未即而天子之信公也益笃天下之望公也益深凛凛然惟惧其一旦必去而不可留也夫明公所以得此于上下者岂徒然哉今也进而位乎天子之宰中外之望莫不欣然咸曰陈公前日之言天下之言也争之不得危于去矣而今乃为相则是天子有味乎陈公之言而将卒从之也陈公其必以是要说上前而决辞受之防矣且天下之事其大且急者又不待此陈公果不得谢而立乎其位必且次第为上言之为上行之其不黙然而受兀然而居也明矣熹虽至愚亦有是説然今也听于下风亦既余月政令之出黜陟之施未有卓然大异于前日则是明公尽未尝以中外之望于公者自任而茍焉以就其位矣熹受知之深窃所愧叹未知明公且将何以善其后也请得少效其愚而明公择焉盖闻古之居子居大臣之位者其于天下之事知之不惑任之有余则汲汲乎及其时而勇为之知有所未明力有所未足则咨访讲求以进其知扳援汲引以求其助如捄火追亡尤不敢以少缓上不敢愚其君以为不足与言仁义下不敢鄙其民以为不足以兴教化中不敢薄其士大夫以为不足共成事功一日立乎其位则一日业乎其官一日不得乎其官则不敢一日立乎其位有所爱而不肯为者私也有所畏而不敢为者亦私也屹然中立无一毫私情之累而惟知为其职之所当为者夫如是是以志足以行道道足以济时而于大臣之责可以无愧不审眀公图所以善其后者其有合于此乎其有近于此乎无乃复有进于此者而熹之愚不足以知之乎愿亟图之庶乎尤足以终慰天下之望毋使前日之欣然者更为今日之悒然也抑熹又有请焉盖熹尝辱明公赐之书矣其言有曰前辈为大官不过持循法度主张公道知无不言辅君以徳公行赏罚进贤退不肖而已今日事有至难风俗败壊官吏苟且强敌在前边备未立如之何其可为也熹愚不肖深有所疑盖凡明公之所易者皆古人之所难而明公之所难者乃古人之所易也反覆思虑不得其説将以质之左右而未暇也今者敢因修庆而冒以为请伏惟明公试反诸心而以事理之轻重本末权之诚知夫真难易之所在而有以用其心焉则亦无难之不易矣诗曰伐柯伐柯其则不逺愿明公留意则天下幸甚
　　律诗【古诗附】
　　献仆射相公　　　　　　　薛许昌
　　清如氷室重如山百辟严趋礼絶攀彊敌外闻应丧胆平人长见尽开顔朝廷有道青春好门馆无私白日闲致却垂衣更何事防多诗句咏闗闗
　　赠冦相公　　　　　　　　陈充
　　十年闲缆济川舟今日开懐叙九畴道合自符伊鼎用人贤非在傅岩求寰区更喜民无病稼穑先知岁有秋长与圣朝恢夀域飡霞难访赤松游
　　沙路曲　　　　　　　　　李贺
　　栁隂半眠丞相树佩马玎玲踏沙路帝前簪笏称南山独垂重印押千官金镌篆字红屈盘沙路归来闻好语旱火不光天下雨
　　题相州韩相公荣归堂　　　欧阳修
　　白首三朝社稷臣壶浆夹道拥如云金貂争看真丞相竹马犹迎旧使君岂止轩裳夸故里已将钟鼎勒元勲不须授简樽前客好学平津自有文
　　诗话
　　老鳯不去
　　曽鲁公公亮自嘉祐秉政至熙宁中尚在虽年甚髙而精力不衰故台諌无非之者唯李复圭以为不可作诗云老鳯池边蹲不去饥乌台上噤无声未防曽公亦去【东轩笔録】
　　诗占大拜
　　唐韦相国罢右司贠外郎寄寓荆州作诗云印将金鎻鎻帘用玉钩钩即京兆大拜气槩诗中已见之矣【北窓言】
　　作诗相嘲
　　杨収王铎逢皆同年也収作相逢作诗曰须知金印朝天客同是沙堤避路人威鳯偶时皆瑞圣应龙无水漫通神収大衔之王拜相逢又作诗曰昨日鸿毛万钧重今朝山岳一毫轻铎又怒之
　　在中书十四秋
　　真宗时王旦拜平章事外抚四夷内和百姓官吏得职天下富庶祥符之间颂声洋溢旦之力也两府凡有大事真宗曰曽与王旦议否旦以为可即可其委任如此陜郊处士魏野以诗寄旦曰圣朝宰相年年出公在中书十四秋西祀东封俱礼毕好来相伴赤松游旦感悟遂求退
　　登庸衣鉢相
　　卲氏闻见録范鲁公质举进士主文和凝爱其文以弟十三登第谓质曰君之文宜冠多士屈居第十三者欲君老夫衣鉢耳质以为荣有献诗云従此庙堂添故事登庸衣鉢亦相传后果为相
　　平章事
　　歴代防革唐太宗贞观八年仆射李靖以疾辞位诏疾小瘳三两日一至中书门下平章事平章之名盖始于此永淳元年以黄门侍郎郭待举兵部侍郎岑长倩等同中书门下平章事入御自待举等始自是之后终唐之世不能改【唐百官志】宋旧相特命平决军国事者凡四人天禧中王文正公以首相告老拜太尉兼侍中五日一朝遇军国大事不以时入参决公恳辞不拜庆厯初吕文靖公亦以首相求罢拜司空平章军国事公辞之元祐初文忠烈公自太师落致仕除平章军国重事未防吕正献公以右揆求去亦除司空同平章军国事潞公五日一朝申公两日一朝开禧元年初置平章军国事以命韩侂胄盖侂胄系衔比申公省同字则其体尤重比潞公省重字则其所与者广【见朝野杂记】嘉熙后又加以重字以乔行简等为之位在丞相之上元尚书省设平章政事二人位在左右二相下
　　羣书要语平章百姓百姓昭明协和万邦【书尧典】坐朝问道垂拱平章【周兴嗣文】金重名银章赍服【刘禹锡代平章事表】古今事实
　　仆射平章
　　贞观八年仆射李靖以疾辞位诏疾小瘳三两日一至中书门下平章事
　　冢宰平章
　　裴冕肃宗至扶风召赴行在拜左相代宗立诏摄冢宰固辞以疾乞间日入政事堂平章事帝优之听入阁不趋为御小延英召对【唐本传】
　　皆先平章
　　唐李珏曰太宗用宰臣天下事皆先平章谓之平章事
　　不带平章
　　唐裴度奏状不带平章事昭愍皇帝谓韦处厚曰度既曽为宰相何无平章事处厚因奏为逢吉所挤裴度自仆射出镇兴元遂于旧衔减落帝曰何至是耶遂复诏同平章事
　　天子尊礼
　　杜佑拜检校司空同中书门下平章事嵗余乞致仕诏三五日一入中书平章政事佑每进见天子尊礼之官而不名后数年因乞骸骨许之【分纪】
　　天下重轻
　　裴度太和四年诏进司徒平章军国重事三五日一入中书状貌不逾中人而神观爽迈操守坚正善上对既有功名震四夷用不用常为天下重轻【同上】
　　中官升堂
　　唐故事宰相不于政事堂邀客时海内多务丞相元载等见中官宣传诏令至中书者引之升政事堂仍致榻待之李岘为相即令去榻
　　典章书壁
　　李愚为平章事性刚介往往形言然无人倡和者但举六典之旧章书之粉壁其经纬大畧全无所施
　　阅表得名
　　宋璟罢帝欲用张嘉贞而忘其名夜召韦抗曰朕尝记其风操今为北方大将姓张而复名卿为朕思之夜半因观文臣表奏一阅而得其名遂以为中书侍郎同门下平章事【张嘉贞传】
　　上簿置名
　　郑綮每以诗托讽中人有诵于帝前者昭宗意其有蕴未尽因有司上班簿遂署其侧曰可礼部侍郎同中书门下平章事【郑綮】
　　五日入中书
　　郑覃以疾乞去位有诏解太子太师许以五日一入中书商量政事【分纪】
　　三日入中书
　　裴度数引疾不任机事诏三五日一入中书平章政事【同上】
　　对卢杞奸邪
　　唐李勉以检校司徒平章事贞观初帝起卢杞为刺史袁髙还诏帝问勉曰众谓卢杞奸邪朕顾不知谓何勉曰天下皆知陛下独不知此所以为奸邪也时韪其对
　　絶辅国求相
　　裴冕为仆射平章事时李辅国骄甚求为宰臣肃宗曰以功勲力何官不可但未允朝望如何辅国讽冕联章荐已帝宻谓宰臣萧华曰辅国欲带平章事卿等欲有章荐信乎华问冕曰初无此事吾臂可截宰相不可得也华入奏帝喜曰冕固堪大用辅国深衔之
　　乘舆入门
　　五代卢程自太原观察判官命为平章事程本非重器骤尘显位举止不常受命之日即乘肩舆驺导喧沸帝闻呵导之声询于左右曰宰相担子入门帝骇异登楼视之笑
</div>
    <div class="pagination">
<a href="古今事文类聚_page346.html">上一页</a><span>...</span><a href="古今事文类聚_page342.html">342</a><a href="古今事文类聚_page343.html">343</a><a href="古今事文类聚_page344.html">344</a><a href="古今事文类聚_page345.html">345</a><a href="古今事文类聚_page346.html">346</a><span class="current-page">347</span><a href="古今事文类聚_page348.html">348</a><a href="古今事文类聚_page349.html">349</a><a href="古今事文类聚_page350.html">350</a><a href="古今事文类聚_page351.html">351</a><a href="古今事文类聚_page352.html">352</a><span>...</span><a href="古今事文类聚_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
