<!DOCTYPE html>
<html>
<head>
    <meta charset="UTF-8">
    <title>册府元龟 - 第 494 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 494 页/共 736 页</h1>
    <div class="content">    陈登为广陵太守吴孙权围之登令功曹陈矫求救於太祖太祖乃遣赴救吴军既退登多设间伏勒兵追奔大破之。
    郑浑为左冯翊时梁兴等略吏民五十馀家为寇钞诸县不能御皆恐惧寄治郡下议者悉以为当移就险浑曰：兴等破散窜在山阻虽有随者率胁从耳今当广开降路宣谕恩信而保险自守此示弱也。乃聚敛吏民治城郭为守御之备遂发民逐贼明赏罚与要誓其所得获十以七赏百姓百姓大悦皆愿捕贼多得妇女财物贼之失妻子者皆还求降浑责其得他妇女然後还其妻子，於是转相寇盗党与离散。又遣吏民有恩信者分布山谷告谕出者相继乃使诸县长吏各还本治以安集之兴等惧将馀众聚城太祖使夏侯渊就郡助击之浑率吏民前登斩兴及其支党。又贼靳富等胁将夏阳长邵陵令并其吏民入山浑复讨击破富等获二县长吏将其所略还及赵青龙者杀左内史程休浑闻遣壮士就枭其首前後归附四千馀家繇是山贼皆平民安产业。
    梁习为并州刺史乌丸王鲁昔叛还并州习令从事张景募鲜卑逐昔昔为鲜卑所射死始太祖闻昔叛恐其为乱於北边会闻已杀之大喜以习前後有策略封为关内侯。
    何夔为长广守牟平贼从钱众亦数千夔率郡兵与张辽共讨定之东牟人王营众三千馀家胁昌阳县为乱夔遣吏王钦等授以计略使离散之旬月皆平定。
    苏则为金城太守李越以陇西反则率羌胡围越越即请服太祖崩西平<走>演叛称护羌校尉则勒兵讨之演恐乞降文帝以其功加则护羌校尉赐爵关内侯後演复结旁郡为乱张掖张进执太守杜通酒泉黄华不受太守辛机进华皆自称太守以应之。又武威三种胡并寇钞道路断绝武威太守丘兴告急於则时雍凉诸豪皆驱略羌胡以从进郡人咸以为进不可当。又将军郝昭魏平先是各屯守金城亦受诏不得西渡则乃见郡中大吏及昭等与羌豪帅谋曰：今贼虽盛然皆新合或有胁从未必同心因[C260]击之善恶必离而归我我增而彼损矣。既获益众之实。且有倍气之势率以进讨破之必矣。若待大军旷日持久善人无归必合於恶善恶既合势难卒离虽有诏命违而合权专之可也，於是昭等从之乃发兵救武威降其三种胡与兴击进於张掖演闻之将步骑三千迎则辞来助军而实欲为变则诱与相见因斩之出以犭旬军其党皆散走遂与诸军围张掖破之斩进及其支党众皆降演军败华惧出所执乞降河西平乃还金城进封都亭侯邑三百户。
    贾逵为豫州刺史黄初中与诸将并征吴破吕范於洞浦进封阳里亭侯。
    张既为凉州刺史酒泉苏衡反与羌豪邻戴及丁令胡万馀骑攻边县既与夏侯儒击破之衡及邻戴等皆降。
    徐邈为抚军军师明帝时凉州绝远南接蜀寇以邈为凉州刺史使持节领护羌校尉至值诸葛亮出祁山陇右三郡反邈取遣参军及金墉城太守等击南安贼破之。
    牵招为雁门太守鲜卑大人轲比能大合骑来到故平州塞北招潜行扑讨大斩首级。
    胡质为荆州刺史景初元年孙权遣将朱然等二万人围江夏郡质击之退走。
    丘俭为幽州刺史齐王正始七年二月俭讨高句骊五月讨貊皆破之。
    王基为荆州刺史嘉平三年正月攻吴破之降者数千人。
    邓艾为兖州刺史丘俭作乱遣彳建步赍书欲疑惑大众艾斩之兼道进军先趋乐嘉城作浮桥司马景王至遂据之文钦以後大军破贼於城下艾追之至邱头钦奔吴吴大将军孙峻等号十万众将渡江镇东将军诸葛诞遣艾据肥阳艾以与贼势相远非要害之地取移屯附亭遣泰山太守诸葛绪等於黎浆拒战逐走之。
    蜀霍弋为护军时永昌郡夷獠恃险不宾素为寇害乃以弋领永昌太守率偏军讨之遂斩其豪帅破坏邑落郡界宁静。
    李严为犍为太守盗贼马秦高胜等起事於妻阝合聚部伍数万人到资中县时先主在汉中严不更发兵但率将郡士五千人讨之斩秦胜等首支党星散悉复民籍。又越夷率高定遣军围新道县严驰往赴救贼皆破走。
    吴朱然字义封大帝分丹阳为临川郡以然为太守授兵一千人会山贼盛起然平讨旬月而定。
    锺离牧为南海太守高凉贼率仍弩等破掠百姓残害吏民牧越界扑讨旬日降服。
    周鲂为丹阳西部都尉黄武中鄱阳大帅彭绮作乱攻没属城乃以鲂为鄱阳太守与胡综戮力致讨遂生擒绮送诣武昌加昭义校尉。
    蒋钦为西部都尉会稽治贼吕合秦狼等为乱钦将兵讨击遂擒人狼五县平定徙讨越中郎将以合拘昭阳为奉邑。
    陈表为翼正都尉嘉和中诸葛恪领丹阳太守讨平山越以表领新安都尉与恪参势表在官三年广开降纳得兵万馀人事捷当出会鄱阳民吴遽等为乱攻没城郭属县摇动表便越界赴讨以破之遽遂降陆逊拜表偏将军进封都乡侯。
    黄盖为武锋中郎将武陵蛮夷反乱攻守城邑以盖领太守时郡兵才五百人自以不敌因开城门贼半入乃击之斩首数百馀皆奔走尽归邑落诛讨魁帅附从者赦之自春讫夏寇乱尽平诸幽邃巴醴繇诞邑侯君长皆改操易节奉礼请见郡境遂清後长沙益阳县为山贼所攻盖。又讨平加偏将军。
    朱治为吴郡都尉从钱唐欲进到吴吴郡太守许贡拒之於繇拳治与战大破之贡南就山贼严白虎治遂入郡领太守事。
    吕岱为交州刺史时交太守士燮卒大帝以燮子徽为安远将军领九真太守徽不承命举兵戍海口岱，於是上疏请讨徽罪督兵三千人晨夜浮海，或谓岱曰：徽藉累世之恩为一州所附未易轻也。岱曰：徽虽怀逆计未虞吾之卒至。若我潜军轻举掩其无备破之必也。稽留不速使得生心婴城固守七郡八蛮合响应虽有智者谁能图之遂行过合浦徽闻岱至果大震怖不知所出即率兄弟六人肉袒迎岱岱皆斩送其首。
    晋王为益州刺史时张弘杀前刺史至设方略悉臣钦。若等曰：繇拳地名在吴郡诛弘等以勋封关内侯。
    嵇喜初为江夏太守吴将孙遵李承率众寇江夏喜击破之。又为徐州刺史吴故将莞恭帛奉举兵反攻害建邺令遂围扬州喜讨平之。
    吴彦代陶璜为交州刺史璜之死也。九真戍兵作乱逐其太守九真贼帅赵祉围郡城彦悉讨平之。
    丁绍为冀州刺史到镇率州兵讨破汲桑有功加宁北将军假节监冀州诸军事时境内羯贼为患绍捕而诛之号为严肃河北人畏而爱之。
    罗尚领益州刺史时李特寇成都尚据大城自守李流进屯江西尚惧遣使求和是时蜀人危惧并结村堡请命於特特遣人安抚之益州从事任明说尚曰：特既凶逆侵暴百姓。又分人散众在诸村堡骄怠无备是天亡之也。可告诸村密克期日内外击之破之必矣。尚从之明先伪降特特问城中虚实明曰：米已欲尽但有货帛耳因求省家特许之明潜说诸村诸村悉听命还报尚尚许如期出军诸村亦许一时赴会二年惠帝遣荆州刺史宋岱建平太守孙阜救尚阜已次德阳特遣荡督李璜助任臧距阜尚遣大众掩袭特营连战二日众少不敌特军大败收合馀卒引趣新繁尚军引还特复追之转战三十馀里尚出大军逆战特军败绩斩特及李辅李远皆焚尸传首雒阳。
    华谭为庐江内史时石冰之党陆等屯据诸县谭遣司马褚敦讨平之。又遣别军击冰都督孟徐获其骁率以功封都亭侯食邑千户。
    邓岳为西阳太守及苏峻反平南将军温峤遣岳与督护王愆期鄱阳太守纪睦等率舟军赴难峻平还郡郭默之杀刘裔也。大司马陶侃使岳率西阳之众讨之默平迁督交广二州军事建武将军领平越中郎将广州刺史假节。
    锺雅为宣城内史钱凤作逆雅率众屯青弋时广德县人周为凤起兵攻雅雅退据泾县收合士庶讨斩之凤平徵拜尚书左丞。
    袁真为庐江太守攻合肥执南蛮校尉桑垣迁其百姓而还。
    王е为庐江鄱阳二郡豫讨周馥杜以功累增封邑。
    任权为蜀郡太守斩苻坚益州刺史李平遂平益州辛景为临海太守时孙恩叛乱寇临海景讨破之恩穷蹙乃赴海自沉妖党及妓妾谓之水仙投水从死者百数。
    刘牢之为淮阴太守妖贼刘黎僭尊号於皇丘牢之讨灭之。
    桓冲为江州刺史桓温之破姚襄也。获襄将张骏杨凝等徙于寻阳冲在江陵未及之职而骏率其徒五百人杀江州都护赵毗掠武昌府军将妻子北反冲遣将讨获之遽还所镇。
    朱序为江夏相哀帝兴宁末梁州刺史司马勋反桓温表序为征讨都护征之以功拜征虏将军太和中迁兖州刺史时长城人钱弘聚党百馀人藏匿原乡山以序为中军司马吴兴太守序至郡讨禽之事讫还兖州。
    周楚从父抚入蜀为鹰扬将军犍为太守父卒楚监梁益二州时梁州刺史司马勋作逆楚与朱序讨平之进冠军将军海西公太和中蜀盗李金银广汉妖贼李弘并聚众为寇伪称李势子当以圣道王年号凤凰。又陇西人李高诈称李雄子攻破涪城梁州刺史杨亮失守楚遣其子琼讨平之。
    杜瑗为交太守孝武太元五年十月九真太守李逊据交州反六年七月瑗斩逊交州平。
    辟闾浑为平原太守太元十七年齐国内史蒋杀乐安太守辟闾据青州反浑讨平之。
    诸葛长民为宣城内史于时桓歆聚众向历阳长民击走之。
    魏咏之为豫州刺史桓歆寇历阳咏之率众击走之刘谦之为始兴相安帝义熙末东海人徐道期流寓广州无事行为侨旧所陵侮因刺史谢欣死合率郡不逞之徒作乱攻没州城杀士庶素恨者百馀倾府库招集亡命出攻始兴谦之破走之齐平广州诛其党与仍行州事即以为振威将军广州刺史。
    刘敬宣为江州刺史时桓玄兄子亮自号江州刺史寇豫章亮。又遣苻宠寇庐陵敬宣并讨平之。
    宋孟龙符晋末为淮陵太守与刘藩向弥征桓歆桓石康破斩之。
    刘怀慎晋末为徐州刺史亡命王灵秀为寇讨平之褚谈为会稽太守富阳人孙法光反寇山阴谈遣山阴令陆邵讨败之。
    徐循为宁州刺史晋宁太守爨松子反叛循讨平之刘道隆为徐州刺史司州刺史刘季之反叛道隆讨斩之。
    薛继孝为义州刺史雍州刺史海陵王休茂杀司马庾深之举兵反继孝讨斩之。
    刘道产为巴西梓潼二郡太守郡人黄公生任肃之张石之等并谯纵馀烬与姻亲侯揽罗奥等招引白水氐规欲为乱道产诛公生等二十一家宥其馀党申怙为北谯梁二郡太守郡境边接任榛屡被寇掠怙到密知贼来仍伏兵要害出其不意悉皆擒殄。
    沈叔任为梓潼太守戍涪城东军既反二郡强宗侯励罗奥聚众作乱四面合遂至万馀人攻城急叔任东兵不满五百推布腹心众莫不为用出击大破之逆党皆平。
    褚叔度为广州刺史时桓玄族人开山聚谋掩广州事觉叔度悉平之。
    萧思话为青州刺史有亡命司马朗之元之可之兄弟聚党於东莞发干县谋为寇乱思话遣北海太守萧汪之讨斩之馀党悉平。
    赵伯符为竟陵太守时竟陵蛮屡为寇伯符征讨悉破之繇是有将帅之称。
    王玄谟为豫州刺史淮上亡命司马黑石推立夏侯方进为主改姓李名姓以惑众玄谟讨斩之。
    崔武帝永初末为振威将军东莱太守景平初亡命司马灵期司马顺之千馀人围东莱击之斩灵期等。
    杜瑗为交太守时胜Т之为交州刺史Т之在州十馀年与林邑累相攻伐Т之将北还林邑王范胡达攻破日南九德九真三郡遂围州城Т之去已远瑗与第三子玄之悉力固守多设权策累战大破之追讨於九真日南达走还林邑乃以瑗为龙骧将军交州刺史义旗建进号冠军将军。
    沈文季为吴兴太守沈登之作乱於吴兴文季讨斩之。
    刘真道为梁南秦二州刺史文帝元嘉十八年氐贼杨难当寇汉中真道率军讨破之。
    檀和之为交州刺史元嘉二十四年十月豫章胡诞反杀太守桓陵和之南还至豫章因讨平之。
    南齐柳世隆为江夏内史行郢州事宋明元年冬沈攸之反乘轻舸从数百人先大军下住白螺州坐胡床以望其军有自骄色既至郢以郢城弱小不足攻遣人告世隆曰：被太后令当还都卿既相与奉国想得此意世隆使人答曰：东下之师久承声问郢城小镇自守而已攸之将去世隆遣人於西渚挑战攸之果怒令诸军登岸烧郭邑筑长围百道俱攻顾谓人曰：以此攻城何城不克昼夜攻战世隆随宜拒应众皆披却孝武初下与世隆别曰：攸之一旦为变焚夏口舟舰沿流而东则坐守空城不可制也。虽留攻城不可卒拔卿为其内我为其外乃无忧耳至是孝武遣军主桓敬苟元宾等八军据西塞令坚壁以待贼疲虑世隆危急遣腹心胡元直潜使入郢城通援军消息内外并喜郢城既不可攻而平西将军黄回军至西阳乘三层舰作羌胡伎溯流而进攸之素失人情本逼以威力初发江陵已有叛者至是稍多攸之日夕乘马历营抚慰而去不息攸之大怒召谓军主曰：我被太后令建义下都大事。若克白纱帽共著耳如其不振朝廷自诛我百口不关馀人此军人叛散皆卿等不以为意我亦不能悉按问自今军中有叛者军主任其罪，於是一人叛遣并去不反莫敢发觉咸有异计军旅大散攸之度鲁山岸犹有数十匹骑自随宣令军中曰：荆州城中大有钱可相与还取以为资粮郢城未有追军而散军畏蛮抄更相聚结可二万人随攸之将至江陵乃散世隆乃遣军副刘僧麟道追之攸之已死世隆後为湘州刺史永明中湘州蛮陈双李搭寇掠郡县刺史吕安国讨之不克世隆到州督众征讨乃平之。
    王诩为始兴内史广州刺史刘缵为奴所杀诩率郡兵讨平之。
    萧惠休为徐州刺史明帝武建二年魏军攻锺离惠休破之。
    萧意为徐州刺史武建二年魏军围汉中意拒退之杨公则为扶风太守荆州刺史巴东王子响构乱公则率师进讨事平迁武宁太守。
    陈显达为益州刺史广汉贼司马龙驹据郡反显达讨平之。
    ●卷六百九十四
    ○牧守部　武功第二
    梁曹景宗初为萧赤斧冠军中兵参军领天水太守时齐建元初蛮寇群动景宗东西讨击多所擒破韦为豫州刺史领历阳太守魏众来寇率州兵击走之。
    邓元起初仕齐为弘农太守时西阳马荣率众缘江寇抄商旅断绝刺史萧遥欣使元起率众讨平之後为武宁太守东昏永元末魏军逼义阳元起自郡援焉蛮帅田孔明附于魏自号郢州刺史寇掠三关窥袭夏口元起率锐卒攻之旬月之间频陷六城斩获万计馀党悉皆散走乃戍三关。
    刘季连初仕齐为益州刺史永平二年巴西人雍道率群贼万馀逼巴西去郡数里道称镇西将军号建义巴西太守鲁休烈与涪令李膺婴城自守季连遣中兵参军李奉伯率众五千救之奉伯至与郡兵破擒道斩之涪市。
    裴邃为庐江太守天监五年魏将吕颇率众五万奄来攻郡遂率麾下拒破之加右军将军。
    桓和为青冀二州刺史天监五年伐魏和前军克朐山城。
    蔡撙为吴兴太守天监九年宣城郡吏吴承伯挟妖道聚众攻宣城杀太守朱僧勇因转屠旁县逾山寇吴兴所过皆残破众有二万掩袭郡城东道不习兵革吏民怯扰奔散并请撙避之撙坚守不动募勇敢固郡承伯尽锐攻撙撙命众出拒众於门应手摧破临阵斩承伯馀党悉平加信武将军。
    李昔为交州刺史天监十五年十一月昔斩交州反者阮宗孝传首京师曲赦交州。
    成景俊为徐州刺史普通五年八月景俊克魏童栈九月。又克睢陵城。
    夏侯夔为司州刺史大通元年正月夔进军三关所至皆克捷。
    徐为临贺内史湘衡之界五十馀洞不宾敕令衡州刺史韦粲讨之粲委为都督悉平殄粲启武帝称诚降诏褒赏仍加超武将军征讨广衡二州山贼。
    安成王秀为荆州刺史先是巴陵马营之蛮为缘江寇害後军马高江产以郢州军伐之不克江产死蛮遂盛秀遣防阁文炽率众讨之燔其林木绝其蹊径蛮失其期岁而江路清，於是州境盗贼遂绝。
    张齐为巴西太守郡人摇景和聚合蛮蛋钞断江路攻破金城齐讨景和於平昌破之。
    陆襄为鄱阳内史先是郡民鲜于琛服食修道法常入山采药拾得五色幡旄。又于地下得石玺窃怪之琛先与妻别室望琛所处常有异气益以为神大同元年遂结其门徒杀广晋令王筠号上愿元年署置官属其党转相诳惑有众万馀人将出攻郡襄先令率民吏修城隍为备御及贼至连战破之生获琛馀众逃散。
    兰钦为北梁州刺史大同元年十一月攻汉中克之後为衡州刺史兼广州因破俚帅陈文彻兄弟并擒之。
    新喻侯映为广州刺史大同十年广州人卢子略反映讨平之。
    杨膘为交州刺史中大同元年正月克交嘉宁城贼李贲窜入獠洞交州平。
    陈庆之为北兖州刺史会有妖贼沙门僧强自称为帝土豪蔡伯龙起兵应之僧强颇知幻术更相扇惑众至三万攻陷北徐州济阴太守杨起文弃城走锺离太守单希宝见害使庆之讨焉庆之受命而行曾未浃辰斩伯龙僧强传其首。
    裴之高为梁郡太守时魏汝阴来附敕之高应接仍假节飚勇将军颍州刺史士民夜反逾城而入之高率家僮与麾下奋击贼乃散走。
    杜怀宝为梁州刺史进督华州值秦州所部武兴氐王杨绍反怀宝击破之。
    王佥为建安太守山酋方善谢稀聚徒依险屡为民害佥潜设方略率众平之有诏褒美颁示州郡。
    陈周敷仕梁为宁州刺史熊昙朗之杀周文育据豫章将兵万馀人袭敷径至城下敷与战大破之追奔五十馀里昙朗单马获免尽收其军实昙朗走巴山郡收合馀党敷因与周迪黄法等进兵围昙朗屠之。
    周文昭仕梁为弋阳太守侯景之乱元帝承制改授西阳太守封西阳县伯景遣子思穆据守齐安文昭率骁勇袭破思穆擒斩之以功授持节高州刺史周迪为江州刺史武帝永定二年熊昙朗杀都督周文育举兵反文帝天嘉元年迪平南中斩昙朗传首京师。
    後魏元延为并州刺史道武皇始二年并州守将封真率其种族与徒河为逆将攻延延讨平之。
    赵德为赵郡太守神瑞二年司马顺之入恒山流言惑众称受天帝命年二十五应为人君遂聚党於封龙山德执送京师斩之。
    许宗之为定州刺史乞佛成龙为并州刺史文成太安二年丁零数千家亡匿井陉山聚为寇贼诏宗之成龙等讨平之。
    武昌王平原为齐州刺史孝文延兴元年妖贼司马小君聚众反於平陵平原讨擒之。
    尉雒侯为秦益二州刺史太和元年秦州路略阳民王元寿聚众五千馀家自号为冲天王雒侯讨破元寿获其妻子送京师。
    李肃为幽州刺史太和二十三年州民王惠定聚众反自称明法皇帝肃捕斩之。
    苟颓为司空孝文行幸三州颓留守京师沙门法秀谋反颓率禁旅收掩毕获内外晏然。
    桓道进为荆州刺史宣武景明元年攻南齐下{艹乍}茂拔之降者三千馀户。
    田益宗为东豫州刺史景明元年破齐将吴子阳邓元起于长风。
    杨大眼为东荆州刺史正始元年大破群蛮樊季安等。
    薛真度为扬州刺史正始二年大破梁将王超宗俘斩三千。
    司马灵寿为陈郡太守宋师侵境诏灵寿招引义士得二千馀人平公安颉破虎牢滑台雒阳三城徙五百馀家入河内。又从讨蠕蠕西征凉州所在著功。
    薛怀吉延昌中为梁州刺史南秦氐攻逼武兴怀吉遣长史崔纂司马韦弼别驾范击平之进号右将军。
</div>
    <div class="pagination">
<a href="册府元龟_page493.html">上一页</a><span>...</span><a href="册府元龟_page489.html">489</a><a href="册府元龟_page490.html">490</a><a href="册府元龟_page491.html">491</a><a href="册府元龟_page492.html">492</a><a href="册府元龟_page493.html">493</a><span class="current-page">494</span><a href="册府元龟_page495.html">495</a><a href="册府元龟_page496.html">496</a><a href="册府元龟_page497.html">497</a><a href="册府元龟_page498.html">498</a><a href="册府元龟_page499.html">499</a><span>...</span><a href="册府元龟_page495.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
