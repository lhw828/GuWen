<!DOCTYPE html>
<html>
 <head>
  <meta charset="utf-8"/>
  <title>
   历代制度详说 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代制度详说 - 第 2 页/共 3 页
  </h1>
  <div class="content">
   制度
　　水役禹曰惟荒度土功弼成五服至于五千州十有二师【孔氏传】服五百里四方相距为方五千里治洪水辅成之一州用三万人九州二十七万庸【正义大司马法二千五百人为师每州十有二师通计之一州凡三万人功】　汉武帝元光中河决瓠子使汲仁郭昌发卒数万人塞决河【汉志】　汉成帝河平元年河决馆陶王延世使塞三十六日河隄成以五年为河平元年【汉志】　隋炀帝大业元年发河南诸郡男女七百万开通济渠自西苑引谷洛水达于河自汲引河水通于淮【北史纪】　贡法禹别九州任土作贡【孔氏传任其土地所有定其贡赋之差】兖州厥贡漆丝厥篚织文　青州厥贡盐絺海物惟
　　错岱畎丝枲鈆松怪石　徐州厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟扬州厥贡惟金三品瑶琨篠簜齿革羽毛惟木厥篚织贝厥包橘柚锡贡　荆州厥贡羽毛齿革惟金三品杶榦栝柏砺砥砮丹惟箘簵楛三邦底贡厥名包匦菁茅厥篚纁玑组九江纳锡大　豫州厥贡漆枲絺纻厥篚纎纩锡贡磬错　梁州厥贡镠铁银镂砮磬熊罴狐狸织皮　雍州厥贡璆琳琅玕【并禹贡】　周大宰贡赋以驭其用以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡【天官】　大行人邦畿方千里其外方五百里谓之侯服嵗一见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡器物又其外方五百里谓之采服四嵗一见其贡服物又其外方五百里谓之卫服五嵗一见其贡材物又其外方五百里谓之要服六嵗一见其贡货物九州之外谓之藩国世一见各以其所贵宝为贡【秋官】　唐州府嵗市土所出为贡其价视绢之上下无过五十匹异物滋味名马鹰犬非有诏不献有加配则以代租赋【唐志】　田租禹任土作贡孔氏传定其贡赋之差【见上正义云赋者自上税下之名谓治田出谷与周礼九赋全异彼谓赋口率出钱】　冀州厥赋惟上上错厥田惟中中兖州厥田惟中下厥赋贞青州厥田惟上下厥赋中上徐州厥田惟上中厥赋中中扬州厥田惟下下厥赋下上上错荆州厥田惟下中厥赋上下豫州厥田惟中上厥赋错上中梁州厥田惟下上厥赋下中三错雍州厥田惟上上厥赋中下【禹贡孔氏传上上第一错杂也出第二之赋贞正也兖州第九赋正与九相当扬州赋第七杂出第六豫州赋第二又杂出第一梁州赋第八杂出第七第九三等正义云传以荆州田第八赋第三为人功修也雍州田第一赋第六为人功少也是据人工多少总计以定差冀州以上上为正而杂为次等言出上上时多而上中时少也多者为正少者为杂故云第一冀州言上上错者少在正下故先言上上而后言错豫州言错上中者少在正上故言错而后言上中此九等所较无多诸州相凖为等级耳郑云赋之差一井上上出九夫税下下出一夫税通率九州一井税五夫如郑此言上上出税九倍多于下下郑诗笺云井税一夫其田百亩差上上一井税一夫则下下九井乃出一夫税太少矣若下下井税一夫则上上全八言矣岂容轻重顿至是乎】　禹分田定税十一而赋万国以康【通鉴】　夏后氏五十而贡殷人七十而助周人百亩而彻其实皆什一也彻者彻也助者借也龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也诗云雨我公田遂及我私惟助为有公田由此观之虽周亦助也【孟子注云民耕五十亩贡上五亩七十亩者以七亩助公者耕百亩者彻取十亩谓之彻通其率以什一为正谓郊外用助郊内用贡故引孟子野九夫而税一国中什一九一者一井九夫之地四面八家各自治一夫中央一夫八家各治十亩入公余二十亩八家各得二亩半以为庐宅是十外税一也国内据民住城中其地即在郊内郊乡遂之民为沟洫为贡法言什一亦什外税一者也诗甫田疏云言井九百亩其中为公田则中央百亩共为公田不得家取十亩也又言八家皆私百亩知百亩皆属公矣何得复以二十亩为庐舍也言同养公田则八家共理公事何得家分十亩自治之也若家取十亩自治之安得谓之同养也若二十亩为庐舍则家别二亩半亦入私矣则家别私有百二亩半何得为八家皆私百亩也此皆诸儒之谬郑于匠人注云野九夫而税此一笺云井税一夫其田百亩是郑意无家别公田十亩及二亩半为庐舍之事俗以郑説同于诸儒是又失郑防矣王制疏云周制畿内用夏之贡法司马法云成百井三百家井有九家百井即九百家而云一成三百家者以此田上中下除宫室涂巷三分之一自余通率一家受二夫故一成为三百家是一井九家为定无公田也畿外诸侯虽立公田是实诸侯郊外亦用贡法刘氏以为匠人注引孟子野九夫而税一国中什一诸侯谓之彻者通其率以什一为正则为九夫之田而税一国中什一夫之田而税一是二十夫之田中而税二计地言之是什中税一若计夫实税犹什外税一但不知诸侯郊内十夫受十一夫之地若何作制耳】　鲁宣公十五年初税亩【春秋公田之法十取其一今又履其余亩复十收其一故哀公曰二吾犹不足遂以为常故曰初】　鲁哀公十二年春用田赋左氏曰季孙欲以田赋【春秋丘赋之法因其田财通出马一匹牛三头今欲别其田及家财各为一赋故言田赋】周因井庐以定赋税税谓公田什一及工商衡虞之
　　入也赋谓供车马兵甲士徒之役充实府库赐予之用税给郊社宗庙百神之祀天子奉养百官禄食庶事之费【汉志通典】孟子曰有布缕之征粟米之征力役之征君子用其一缓其二用其二而民有殍用其三而父子离魏文侯时租税增倍于常或有贺者文侯曰今戸口不加而租嵗倍此由课多也譬如彼治冶令大则薄令小则厚治人亦如之夫贪其赋税不爱人是虞人反裘而负薪也徒惜其毛而不知皮尽而毛无所附【通典】　周显王二十一年秦商鞅更为赋税法行之【通鉴】　蠲租汉髙祖田租十五而税一【通典】汉恵帝即位减田税复十五税一【本纪汉家初十五税一俭于周十税一也中间废今复之也】　汉文帝十三年诏曰农天下之本务莫大焉今勤身从事而有租税之赋是谓本末者无以异也其于劝农之道未备其除田之租税【本纪】光武建武六年十二月癸巳诏曰顷者师旅未解用度不足故行十一之税今军士屯田粮储差积其令郡国收见田租三十税一如旧制【本纪景帝二年令人田租三十而税一令依景帝故云旧制】　后汉孝灵中平二年二月张让説帝税天下田亩十钱以修宫室铸铜人乐安太守陆康上疏谏曰昔鲁宣税亩而蝝灾自生岂有聚夺民物以营无用之铜自蹈亡主之法哉【通鉴】　唐代宗永泰元年畿内麦稔京兆尹第五琦请税百姓田十亩收其一曰此古什一之法也上从之　大厯元年京兆尹第五琦税法民苦其重多流亡十一月甲子日南至赦改元悉停什一税法　戸数禹平水土为九州人口千三百五十五万三千九百二十三周公相成王政理刑措人口千三百七十万四千九百二十三齐威公二年五千里外非天子之御自太子公侯以下至于庶人凡千一百八十四万一千九百二十三人至于战国考苏张之説计秦及山东六国戎卒尚逾五百余万推人口数尚当千余万【通典】　汉髙祖定天下人之死伤亦数百万方之六国十分无三至孝平元始二年人戸千二百二十三万三千口五千九百五十九万四千九百七十八　太祖开宝九年天下主客戸三百九万五百四十熙宁十年天下主客户一千四百二十四万五千二百七十口三千八十万七千二百一十二　力役文王不敢盘于游田以庶邦惟正之供继自今嗣王则其无淫于观于逸于游于田以万民惟正之供【无逸】均人掌均地政均地守均地职均人民牛马车辇之力政【政读为征】凡均力政以嵗上下丰年则公旬用三日焉中年则公旬用二日焉无年则公旬用一日焉凶札则无力政无财赋不收地守地职不均地政三年大比则大均【地官注云旬均也疏云王制疏云用民嵗不过三日明不得为旬十日解之故破从均恐不平故云均也】　豳风七月嗟我农夫我稼既同上入执宫功【诗】　秦北筑长城四十余万阿房骊山七十万三十年间百姓死没相踵于路【通典】　孝文丁男三年而一事【通典】　后周武帝保定元年改八丁兵为十二丁兵率嵗一月役丰年不过三旬中年二旬下年一旬宣帝时增一月功为四十五日　隋髙帝受禅依周制役丁十二畨匠则六畨开皇三年减十二畨每嵗为三十日役【隋书】　军役采薇遣戍役也文王之时西有昆戎之患北有猃狁之难以天子之命命将帅遣戍役以守卫中国故歌采薇以遣之出车以劳还杕杜以勤归也　小司徒凡起徒役毋过家一人以其余为羡唯田与追胥竭作【地官疏云一家兄弟虽多除一人为正卒正卒之外其余皆为羡卒此谓六乡之内以上剂致甿若六遂之内以下剂致甿一人为正卒一人为羡卒其余皆为余夫饶逺故也】司马法曰六尺为步步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人【周礼疏云夫十井为九十夫之地宫室涂巷三分去一唯有六十夫地又不易一易再易通卒三夫受六夫之地三十夫受六十夫之地三十家使出马一匹士一人徒二人士谓甲士徒谓步卒疏谓天子畿内采地法郑注论语道千乗之国亦引司马法彼是畿外邦国法彼革车一乗甲士三人步卒七十二人甲士少步卒多此士十人徒二十人比畿外甲士多步卒少外内有异故也】　商周因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋【税者田租也赋谓发赋敛财也】税以足食赋以足兵故四井为邑四邑为丘丘十六井也有戎马一匹牛三头四邱为甸甸六十四井也有戎马四匹兵车一乗牛十二头甲士三人步卒七十二人干戈备具是谓乗马之法一同百里提封万井【提举也举四封之内也】除山川沈斥城池邑居园圃术路三千六百井【沈谓居深水之下斥卤地术大道也】定出赋六千四百井戎马四百匹兵车百乗是谓百乗之家一封三百一十六里提封十万井定出赋六万四千井戎马四千匹兵车千乗是谓千乗之国天子畿方千里提封百万井定出赋六十四万井戎马四万匹兵车万乗故称万乗之主【前汉刑法志】　管子对威公曰作内政而寓军令焉威公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长率之十轨为里故五十人为小戎里有司率之四里为连故二百人为卒连长率之十连为乡故二千人为旅乡良人率之五乡一帅故万人为一军五乡之帅率之三军有中军之鼔有髙子之鼓有国子之鼓春以搜振旅秋以狝治兵是故卒伍整于里军旅整于郊内教既成令勿使迁徙【国语】　汉髙祖二年汉王屯荥阳萧何发关中老弱未傅者悉诣军【本纪注传着也言著名籍给公家徭役也】　后周武帝保定元年改八丁兵为十二丁兵率嵗一月役【北史纪】周武帝建徳三年改军士为侍官募百姓充之除其县籍是后夏人半为兵矣【通典】　隋开皇三年初令军人二十一成丁【隋志】　口赋太宰以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋【天官财泉谷也赋口率出泉也今之算泉民或谓之赋乡大夫以嵗时登其夫家之众寡辨其可任者国中自七尺以及六十野自六尺以及六十有五皆征之遂师之职亦云以征其财征皆谓此赋也邦中在城郭者四郊去国百里邦甸二百里家削三百里邦县四百里邦都五百里此平民也关市山泽谓占会百物币余谓占卖国中之斥币皆末作当増赋者若今贾人倍算矣自邦中以至币余各入其所有谷物以当赋泉之数每处为一书所待异也】　汉髙祖四年八月初为算赋【本纪注民年十五以上至五十六出赋钱人百二十为一算为治库并车马】　汉髙祖十一年诏曰欲省赋甚今献未有程吏或多赋以为献而诸侯王尤多民疾之【注诸侯王赋其国中以为献物又多于郡故百姓疾苦之】今诸侯王通侯常以十月朝献及郡各以其口数率人嵗六十三钱以给献费【本纪】汉光武建武二十二年九月戊辰地震裂诏曰日者地震南阳其口赋逋税勿收责【汉仪注曰人年十五至五十六出算钱又七嵗至十四嵗出口钱人二十以供天子至武帝时又口加三钱以补车骑马逋税谓欠田租也】　汉章帝元和元年除算三年　徒役宫伯掌王宫之士庶子凡在版者作其徒役之事【天官郑司农云庶子宿卫之官版名籍也谓王宫之士谓宫中诸吏之适子也庶子其支庶也徒役之事太子所用】　治平四年诏官吏有知差役利害可以寛减者实封条析以闻先是三司使韩绛言闻京东民有父子二丁将为牙校者其父遂自经死又闻江南有嫁其祖母及与母析居以避役者此大逆人理役法之议始于此　均税大司徒以土均之法辨五物九等制天下之地征以作民职以全地贡以敛财赋【地官疏五物即山林川泽之等是也云九等者据五地之内分为九等之地骍刚赤缇之属粪种所宜不同也云制天下之地征者言天下则并畿外邦国所税入天子而言也】　周显徳五年七月诏近览元稹长庆集见在同州时所上均田表因令制素成图赐诸道是时上将均定天下民租故先以均田图徧赐诸侯其年十月命文颖等二十四人使于诸州检定民租【会要】　戸籍小司徒之职掌建邦之教法以稽国中及四郊都鄙之夫家九比之数以辨其贵贱老幼废疾凡征役之施舍【地官注云夫家犹言男女也郑司农云九比谓九夫为井谓九比者冢宰职出九赋者之人数也施当为弛疏云国中与四郊皆是六乡之民所居也并言都鄙者司徒是主土地之官故亦兼主采地之法征谓税之役谓徭役施舍者贵贱老幼废疾不科役】乃颁比法于六乡之大夫使各登其乡之众寡六畜车辇辨其物以嵗时入其数以施政教行征令及三年则大比大比则受邦国之比要【注云大比谓使天下更简阅民数及其财物也要谓其薄疏云民六口以上为多五口以下为少每至三年则大案比户口大比之时则天下邦国送文书来入小司徒案比之法从少至多以五家为始故以比为名】　梁武帝沈约上言咸和初苏峻作乱版籍焚烧此后起咸和三年以至于宋并皆详实朱笔隠注纸连悉缝而尚书上省库籍唯有宋元嘉中以来晋代旧籍并在下省左民曹谓之晋籍解散于地又无扃縢此籍精详实宜保惜宋元嘉二十七年始以七条征发既立此科奸伪互起簿籍于此大壊莫不互相因依竞行奸货凡此奸巧并出愚下不辨年号不识官阶或注义熙在宁康之前或以崇安在元兴之后此时无此府此年无此国元兴唯有三年而猥称四年又诏书甲子不与长厯相应如此诡谬万绪千端校籍诸郎亦所不觉且籍字既细难为眼力寻求巧伪莫知所在宜选史传学士谙究流品者为左民郎左民尚书以晋籍及宋永初景平籍对共讐校诏王僧孺改定百家谱【通典】　隋文帝时民间多妄称老少以免赋役山东承北齐之政戸口租调奸伪尤多隋文帝命州县大索貌阅戸口不实者里正党长逺配大功以下皆令析籍以防容隠于是计帐得新附一百六十四万余口髙颎又言民间课输无定簿难以推校请为输籍法徧下诸州每年正月五日县令巡人各随便近五党三党共为一团依様定户上下帝从之自是奸无所容矣诸州调物每嵗河南自潼关河北自蒲坂输长安者相属于路昼夜不絶者数月【通鉴通兴隋髙颎建输籍之法于是定其名轻其数使人知为浮客被强家收大半之赋为编甿奉公上防轻减之征浮客谓避公税依强家作佃家也先敷其信后行其令烝庶懐恵奸无所容隋氏资储徧于天下人俗康阜颎之力焉功规管葛道亚伊吕近代以来未之有也】　宗开元八年戸自占者给复五年开元十二年宇文融乗驿周流天下州县畏融多张虚数凡得客户八十余万田亦称是嵗终增缗钱数百万【通鉴】　宪宗元和元年李吉甫撰元和国计簿上之总计天下方镇四十八道管州府二百九十三县一千四百五十二其凤翔鄜坊邠宁镇武泾原银夏灵盐河东易定魏博镇冀范阳沧景淮西淄青等十五道七十一州不申戸口外每嵗倚办止于浙江东西宣歙淮南江西鄂岳福建湖南八道四十九州一百四十四万戸比天宝税户四分减三天下兵仰给县官者八十三万余人比天宝三分增一大率二户资一兵其水旱所伤非时调发不在此数【通鉴】至道元年六月诏复造天下郡国戸口版籍【自唐末四方兵起版籍亡失故戸口税赋莫得周知至是始命复造焉】免役小司徒征役施舍【见上】乡大夫国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍【地官注云郑司农云征之者给公上事也舍者谓有复除不收役事也疏云韩诗外传二十行役与此国中七尺同则知七尺谓年二十六尺谓年十五论语云可以托六尺之孤郑注六尺之孤年十五以下】汉恵帝四年举民孝弟力田者复其身【本纪】孝景二年礼髙年九十者一子不事八十者二算不事【通典一子不事蠲其赋役二算不事免二口之算赋】　唐太皇太后皇太后皇后缌麻以上亲内命内妇一品以上亲郡王及五品以上祖父兄弟职事勲官三品以上有封者若县男父子国子大学四门学生俊士孝子顺孙义夫节妇同籍者皆免课役凡主戸内有课口者为课戸若老及男废疾笃疾寡妻妾部曲客戸奴婢及视九品以上官不课【唐志】载师凡任地国宅无征园防二十而一近郊十一逺郊二十而三甸稍县都皆无过十二唯其漆林之征二十而五凡宅不毛者有里布凡田不耕者出屋粟凡民无职事者出夫家之征以时征其赋【地官郑司农云国宅城中宅也宅不毛者谓不树桑麻也故书漆林为桼林杜子春云当为桼林谓国宅凡官所有宫室吏所治者也国税轻近而重逺近者多役也宅不毛者罚以一里二十五家之泉空田者罚以三家之税粟以供吉凶二服及丧器也民虽有间无职事者犹出夫税家税也夫税者百畮之税家税者出士徒车辇给徭役】　折纳角人掌以时征齿角凡骨物于山泽之农以当邦赋之政令羽人掌以时征羽翮之政于山泽之农以当邦赋之政令掌葛掌以时征絺绤之材于山农以当邦赋之政令【地官】唐永徽中扬州租调以钱岭南以米安南以丝益州
　　以罗防绫绢供春防【唐食货志】　宋朝开宝八年诏防绢不满匹许纳价钱庆厯六年诏诸路转运司夏秋折变自今于未纳半年前榜谕之　乡役乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人【地官】　管仲制国五家为轨轨为之长十轨为里里有司四里为连连为之长十连为乡乡有良人焉　前汉十里一亭亭有长十亭一乡乡有三老有秩啬夫游徼三老掌教化啬夫职听讼收赋税游徼徼循禁贼盗皆秦制也【汉表】　丁齿内则三十始理男事郑氏注谓受田给政役也【礼记】圣王量能授事四民陈力受职民年二十受田六十归田七十以上上所养也十嵗以下上所长也十二以上上所强也【汉志】　汉景帝二年令天下男子年二十而始傅【傅音付傅着也著名籍给公家徭役旧法二十三此二十更为异制】　大唐武徳七年定令男女始生为黄四嵗为小十六为中二十一为丁六十为老神龙元年韦后求媚于人上表请天下百姓年二十二成丁五十八免役制从之韦庶人诛复旧宗天宝制十八以上为中男二十三以上成丁广徳元年制男子二十五成丁五十五老　国朝丁齿太平兴国九年江浙湖岭令人戸以二十成丁六十八老　支移秦始皇建守罢侯贵以自奉提封之内撮粟尺布一夫之役尽専于己徂春厯秋徃还万里是所得者至寡所苦者至大人用无聊海内咸怨舍地而税人故地数未盈其税必备是以贫者避赋役而逃逸富者务兼并而自若加以收大半之赋发闾左之戍竭天下之资财以奉其政由未足以瞻其欲也二世承之不变其失反更益之海内愁怨遂用溃畔【通典】　唐太宗配租以敛获早晚险易逺近为差庸调输以八月发以九月同时输者先逺民皆是槩量【唐志】庆厯六年二月诏诸路转运司凡夏秋税支移所变
　　自今并于未起纳半年前揭榜晓谕之　汉兴髙祖于是约法省禁轻田租什五而税一量吏禄度官用以赋于民山川园池市肆租税之入自天子以至封君汤沐邑皆各为私奉养不领于天子之经费【师古曰言各收其所赋税以自供不入国朝之仓禀府库也经常也】晁错説汉文帝曰农夫五口之家其服役者不下二人其能耕者不过百畮百畮之收不过百石方今之务莫若使民以粟为赏罚募天下入粟县官得以拜爵得以除罪取于有余以供上用则贫民之赋可损文帝从之乃下诏赐民十二年税租之半明年遂除民田之租税后十三嵗孝景二年令民半出田租三十而税一也【前汉食货志】雇役孝昭元凤三年以前逋更赋未入者皆勿收【通典更有三品有卒更有践更有过更古者正卒无常皆当迭为之一月一更是为卒更也贫者欲得雇更钱次直者出钱雇之月二千是为践更也天下之人皆直戍边三日亦名为更律所为繇戍也虽丞相子亦在戍边之调不可人人自行三日戍又行者当自戍三日不可徃便还因作一嵗一更诸不行者出钱三百入官以给戍者是为过更也此汉初因秦法而行之也后遂改易有谪乃戍边一嵗耳】霍光知时务之要轻繇薄赋与民休息　北齐文宣始立九等戸富者税其钱贫者役其力【通鉴】杨绘言助役之法敛之多而行峻率其利而官取之东明等县百姓千百人诣开封府诉超升等第出助役钱事本府不受遂入安石私第　王莽簒位以周官税民凡田不耕为不植出三夫之税城郭中宅不树艺者为不毛【师古曰树艺谓树果木及菜蔬】出三夫之布浮游无事出夫布一匹其不能出布者冗作县官衣食之诸取众物及畜牧桑蚕百技商贩坐肆除其本计其利十分之以其一为贡自占不以实者尽没入所采取而作县官一嵗赋敛民财十取五匈奴侵冦甚莽大募天下囚徒人奴名曰猪突豨【许宣反】勇一切税吏民訾三十而取一民揺手触禁不得耕桑徭役烦剧【汉志】　戸调后汉孝献帝建安五年汝南黄巾刘辟等叛曹操应袁绍阳安都尉李通録户调赵俨见通曰方今诸户并叛独阳安懐附复趣收其绵绢小人乐乱无乃不可乎乃书与荀彧彧即白操悉以绵绢还民上下欢喜郡内遂安【通鉴】　魏武帝初平袁氏以定邺都令定田租亩粟四升户绢二匹绵二斤余皆不得擅兴藏强赋弱【晋食货志】　晋平吴之后制戸调之式丁男之户嵗输绢三匹绵三斤女及次丁男为户者半输　晋武帝平吴之后诏天下罢军役示海内大安州郡悉去兵大郡置武吏百人小郡五十人【晋书山涛传】晋成帝季年权赋民男丁嵗三斛女丁半之疾病又半之戸调绢不过数丈绵数两事少役希民多富实新附者皆给复除【通鉴】　后魏天安以来比嵗旱饥重以青徐用兵山东之民疲于赋役显祖命因民贫富为三等输租之法等为九品千里内纳粟千里外纳米上三品输平城中输他州下输本州又魏制常贡之外有杂调十五至献文帝悉罢之由是民稍赡给【通鉴及后魏志】魏旧制户调帛二匹絮二斤丝一斤谷二十斛又人帛一匹二丈委之州库以供调外之费所调各随土之所出孝文泰和八年始班俸禄户增调帛三匹谷二斛九斗以为官司之禄增调外帛二匹【通鉴齐武永明二年】　后魏无乡党之法惟立宗主督防民多隠冒三五十家始为一户孝文时内秘书令李冲上言宜准古法五家立邻长五邻立里长五里立党长取乡人强谨者为之邻长复一夫里长二夫党长三夫三载无过则升一等其民调一夫一妇帛一匹粟二石大率十匹为公调五匹为调外费三匹为百官俸此外复有杂调民年八十以上者一子不从役孤独癃老笃疾贫穷不能自存者三长内迭养食之书奏诏百官通议中书令郑义等皆以为不可文明太后曰立三长则课调有常准苞防之户可出侥幸之人可止何为不可甲戌初立党里邻三长定民户籍【通鉴齐武永明四年】　北齐旧制未娶者输半床租调【有妻者输一床无者半床】阳翟一郡户至数万籍多无妻有司劾之帝不许由是奸欺尤甚戸口租调十亡六七河清三年定令乃率以十八受田输租调二十充兵六十免力役六十六还田免租调率人一床调绢一匹绵八两凡十斤绵中折一斤作丝垦租二石义租五斗奴婢准良人之半牛调二丈垦租一斗义租五升垦租送台义租纳郡以备水旱【通典】　后周文帝霸府初开制司赋掌赋均之政令凡人自十八至六十四与轻疾者皆赋之其赋之法有室者嵗不过绢一匹绵八两粟五斛丁者半之其非桑土有室者布一匹麻十斤丁者又半之丰年则全赋中年半之下年一之皆以时征焉若艰凶札则不征其赋司徒掌力役之政令凡人自十八至五十九皆任于役丰年不过三旬中年则二旬下年则一旬起徒役无过家一人【通典】　隋文帝迁都发山东丁毁造宫室仍依周制役丁为十二畨匠则六畨丁男一床租粟三石桑土调以绢絁麻土调以布绢絁以匹加绵三两布以端加麻三斤单丁及仆隶各半之有品爵及孝子顺孙义夫节妇并免课役开皇三年减十二畨每嵗为三十日役减调绢一匹为二丈初苏威父绰在西魏世以国用不足为征税之法颇重既而叹曰今所为者正如张弓非平世法也后之君子谁能弛之威闻其言每以为己任至是威为纳言奏减赋役务从轻典帝悉从之【通典隋志云开皇三年令单人以二十成丁减十二畨每嵗为三十日役】　隋文帝仁夀四年诏复妇人及奴婢部曲之课【通鉴】　租庸调唐髙祖武徳二年初定租庸调法每丁租二石绢二匹绵三两自兹以外不可横敛若岭南诸州则税米上户一石二斗次户八斗下户六斗若蛮獠之户皆从半输畨人内附者上户丁税钱十文次户五文下戸免之附经二年者上户丁输羊二口次户一口下户三户共一口　武徳七年初定均田租庸调法凡授田者丁嵗输粟二斛稻三斛谓之租丁随乡所出嵗输绢二匹绫絁二丈布加五之一绵三两麻三斤非蚕乡则输银十四两调用之力嵗二十日闰加二日不役者日为绢三尺谓之庸有事而加役二十五日免谓水旱虫霜为灾什损四以上免租损六以上免调损七以上课役俱免凡民赀业分为九等　和籴唐宗开元二十五年先是西北边数十州多宿重兵地租营田皆不能赡始用和籴之法有彭果者因牛仙客献防请行籴法于关中戊子敕以嵗稔谷贱伤农命增时价什二三和籴东西畿粟各数百斛停今年江淮所运租自是关中蓄积羡溢车驾不复幸东都【通鉴】宪宗即位之初畿内和籴当时府县配户督限有稽违则迫蹙鞭挞甚于税赋号为和籴其实害民【唐志】两税徳宗建中元年始用杨炎议命黜陟使与观察使刺史约与百姓丁产定等级作两税法比来新旧征科色目一切罢之二税外辄率一钱者以枉法论唐初赋敛之法曰租庸调有田则有租有身则有庸有户则有调宗之末版籍浸壊多非其实及至徳宗起兵所在赋敛迫趣取办无复常凖赋敛之司增数而莫相统摄各随意征科自立色目新故相仍不知纪极民富者丁多率为官为僧以免课役而贫者丁多无所伏匿故上户优而下户劳吏因縁蚕食民旬输月送不胜困率皆逃徙为浮户其土著百无四五至是炎建议作两税法先计州县每嵗所应费用及上供之数而赋于人量出以制入户无主客以见居为簿人无中丁以贫富为差为行商者在所州县税三十之一使与居者均无侥利居人之税夏税六月内纳毕秋税十一月内纳毕其租庸调杂徭悉省皆总统于度支上用其言因赦命行之【通鉴】两税嵗敛钱二千五十余万缗米四百万斛以供外钱九百五十余万缗米千六百余万斛以供京师　宪宗元和三年上尝问户部侍郎裴垍为理之要何先对曰先正其心旧制民输税有三一曰上供二曰送使三曰留州建中初定两税时货重钱轻是后货轻钱重民所出已倍其初其留州送使者所在又降省估就实估以重敛于民及垍为相奏天下留州送使物请一切用省估【通鉴】凡租税有谷有帛有金铁有物产为四类谷之品七曰粟曰稻曰麦曰黍曰穄曰菽曰杂子帛之品十曰罗曰绫曰绢曰纱曰絁曰防曰杂折曰丝曰绵曰布褐金铁之品四曰金曰银曰铁镴曰铜铁钱物之产品六曰畜曰齿革翎毛曰茶盐曰竹木杂草刍菜曰果药油纸薪炭漆蜡曰杂物
　　详説
　　赋役之制自禹贡始可见禹贡既定九州之田赋以九州之土地为九州之土贡説者以谓有九州之土贡然后田赋之所当供者市易所贡之物考之于经盖自有证何者甸服百里赋纳总至于五百里米自五百里之外其余四服米不运之京师必以所当输者上贡于天子以此知当时贡赋一事所以冀州在王畿甸服之内全不叙土贡正縁已输粟米以此相参考亦自有证盖当时寓兵于农所谓贡赋不过郊庙賔客之奉都无养兵之费故取之于畿甸而足自大略而言之三代皆沿此制夏后氏五十而贡商人七十而助周人百亩而彻三代之赋畧相当周官所载九畿之贡而已九州之贡所谓出者半或三之一或四之一或以半输王府或以三之一输王府或以四之一输王府所谓土贡未必能当贡赋之半留之于诸侯之国以待王室之用皆是三代经常之法所谓弼成五服至于五千州有十二师説者以为二千五百人为师亦是一时权时之役所谓经常之役用民之力嵗不过三日豳诗所谓我稼既同上入执公功皆是经常之役法如此用兵军役寓之井赋乗马之法无事则为农有事则征役孟子所谓有力役之征有布缕之征有粟米之征当时赋役之征三句该尽且以三代以前布缕之征考之在周官九职所谓嫔妇化治丝枲布缕之征亦畧可见自周至唐两税未变之前取于民者不过三事至汉所谓材官践更过更卒更三等之制当时有干戈之征便是孟子所谓力役之征及至魏晋有户调之名凡有戸者出布帛有田者出租赋当时有户调之名役法尚存古制但日新渐增至南北朝增三代之三日至于四十五日自汉至南北朝赋役经常之法如此至唐髙祖总括厯代之政立租庸之法租者乃孟子所谓粟米之征调者乃孟子所谓布缕之征由汉以来所谓户调有家则有调后魏亦谓之户调在后魏以一夫一妇出帛一匹在北齐则有一床半床之制已娶者则一床未娶者则半床此是租庸也庸者乃孟子所谓力役之征前代有事则用民力无事则休息至唐则算无事不役之时减一嵗作一十五日计日输而所谓有身则有役唐髙祖庸调之法承习三代汉魏南北之制虽或轻或重要之规摹尚不失旧徳宗时杨炎为相以户籍隠漏征求烦多变而为两税之法两税之法既立三代之制皆不复见然而两税在徳宗一时之间虽号为整办然取大厯中科徭最多以为数虽曰自所税之外并不取之于民其后如间架如借商如除陌取于民者不一杨炎所以为千古之罪人何以言之两税未立之前非无暴君汚吏所谓汚吏尚有经常有权时然而分外不过一时横敛敛之重者无如王莽计本取息十分之一役之多者无如隋炀帝开汴河民八百万不过权时如此经常正法元不曾动有王者作经常之制自吾复古杨炎并两税之后经常权时混为一区有王者作无所取证而经常权时者皆在其中民力安得不重因杨炎之变古乱常所以为千古之罪人大抵田制虽商鞅乱之于战国而租税由有厯代之典制惟两税之法立古制然后扫地赋役之畧如此大抵赋役之法其根本一见于戸籍丁数若户丁产不定虽有良法美意亦无自而行三代之时所谓田皆在官之田所谓民年三十受田六十归田所谓人户始生闾史书之是时赋役之法无縁进退得自井田变而为阡陌占田无限户之髙下田之多少得以为奸虽一时为治者如髙颎之在隋尽括隠丁隋之富强自汉以来莫及宇文融之括隠户賸田阡陌之害流于无穷大抵租庸调之法自汉以来固是或轻或重然而先王之制尚有存而可见者唐髙祖于四十五日之役减其大半然自是又添一个庸至安禄山暴赋横敛一时所取大厯之间租庸调之法虽行法者非其人似若有然而法元不曾改自杨炎相徳宗考之当时固当通变之可惜趣办一时非久经之制今所编备具须先识以万民惟正之供经常之制王者所当用一时之权盖出于不得已之制然而赋役之制要得复古田制不定纵节用薄敛如汉文帝之复田租荀悦论豪民收民之资惟能恵有田之民不能恵无田之民田制不定虽欲复古其道无由兵制不复古民既出税赋又出养兵之费上之人虽欲权减兵又不可不养兵制不定此意亦无由而成要之寓兵于农赋役方始定若论井田乗马之法固难卒行如限民名田之制府兵之制有意于为政者皆可以渐复何故限民名田使其上下受田各有数亦可自此复井田之法府兵之制出于农有事则征役无事则散归田野如此则兵乗之法亦须简易然后可行且如唐制口分世业其法烦碎虽非民田之制自永业之外人于其间有二十亩使之卖买合参井田之制未几人得以卖以此知法须求简易















　　厯代制度详説卷三
　　钦定四库全书
　　厯代制度详説卷四　　　宋　吕祖谦　撰漕运
　　制度
　　纳赋禹贡百里赋纳总二百里纳铚三百里纳秸服四百里粟五百里米则物重而麄者为近赋物轻而精者为逺赋若数千里漕运其费百倍【通典】军漕齐威公伐楚归郑申侯曰师若出于陈郑之间共其资粮屝屦其可也【左传僖四年】管子曰粟行三百里则国无一年之积粟行四百里则国无二年之积粟行五百里则众有饥色汉髙祖二年击楚萧何守关中计户转漕给军五月髙帝屯荥阳筑甬道属河以取敖仓粟【在荥阳西北山上临河】　后汉光武北征燕代命冦恂守河内收租四百万斛转以给军以辇车骊驾转输不絶长安漕秦输粟于晋自雍及绛相继命之曰泛舟之役【左传僖十三年从渭水运入河隂】　汉文帝时贾谊説上曰天子都长安而以淮南东道为奉地镪道数千或乃越诸侯而逺调古者天子地方千里中之而为都输将繇使其逺者不在五百里而至公侯地百里中之而都输将繇使逺者不在五十里而至输者不苦其繇二者不伤其费及秦输将起海上而来一钱之赋数十钱之费不轻而致也帝不能用【通典】　隋开皇三年议为水旱之备于是诏于蒲陜许汝等水次十三州置募运米丁又于卫州置黎阳仓洛州置河阳仓陜州置常平仓华州置广通仓转相灌注漕关东及汾阳之粟以给京师【隋志】炀帝大业元年开通济渠引谷洛水达于河通于淮海【详见汴漕门】　唐都长安初江淮漕租米至东都输含嘉仓以车或防陆运至陜而水行来逺多风波覆溺之患其失常十七八其率一斛得八斗为成劳而陆运至陜才三百里率两斛计佣钱千民送租者皆有水陆之直【唐志】开元二十一年京兆尹裴耀卿奏秦中地狭取粟不多陛下数幸东都以就贮积若能转广陜运即无忧水旱东都至陜河路艰险江南租船水始进吴人不便漕挽由是所在停留望于河口置一仓纳河东租米便放船归从河口即分入河洛官自雇船载运至三门之东置一仓三门既水险即于河岸开山车运数十里至三门之西又置一仓每运至仓即般下贮水通即运水细便止自太原仓泝河入渭更无停留前汉都关中稍久及隋亦在京师縁河皆有旧仓上然其言敕萧炅检右仓置河隂县及河隂仓河西柏崖仓三门东集津仓三门西置盐仓开三门山十八里以避湍险自江淮而泝鸿沟悉纳河隂仓自河隂水涨涸漕送含嘉仓又取习河水者递送纳太原仓所谓北运自太原仓浮于渭以实关中三年凡运米七百万石省陆运之佣三十万缗耀卿罢相北运颇艰米嵗至京师才百万斛二十五年遂罢北运【通典及唐会要唐书志】　肃宗宝应元年元载以淮河阻兵飞挽路絶盐铁租赋皆泝汉而上【会要】末年史朝义兵分出宋州淮运阻絶刘晏运江淮粟帛由襄汉越商于以输京师【唐志】代宗广徳二年以刘晏颛领东都河南淮西江南东西运漕故时转运船繇润州陆运至扬子斗米费钱十九晏命囊米而载以舟减钱十五繇扬州距河隂斗粟费钱百二十晏为歇艎支江船二千艘每船受千斛十船为纲每纲三百人篙工五十人自扬州遣将部送至河隂上三门号上门填阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积扬州汴河之运积河隂河船之运积渭口渭船之运入太仓嵗转粟百一十万石无升斗溺者【唐志】李泌益凿集津仓山西迳为运道属于三门仓又为入渭船输东渭桥大仓米至凡百三十万石遂罢南路陆运【唐志】江淮漕鲁哀公九年秋吴城防沟通江淮【于防江筑城穿沟东北通射阳湖西北至宋口入淮通粮道也今广陵韩江是】　司马宣王使邓艾行陈项已东至夀春艾以为田良水少宜开河渠浇溉大积军粮又通运漕之道事皆施行正始四年乃开广漕渠等东南有事军兴泛舟而下达于江淮资食有储而无水害【三国志邓艾传晋志云宣王善邓艾计修广淮阳百尺二渠上引河流下通淮颍大治诸陂于颍南颍北穿渠三百余里溉田二万顷淮南北皆相接连】　后魏经略江南有司请于小平石门白马津漳涯黑水济州陈郡大梁凡八所各立邸阁每军国有须应机漕引【通典】　义熙五年二月刘裕抗表北讨慕容起浮淮入泗五月入下邳留船步军至琅邪六月克广固城馆谷于青土停江淮转输【南史】北边漕秦欲攻匈奴运粮使天下飞刍挽粟起于黄腄琅邪负海之郡转输北河【黄腄二县并在东莱黄即今黄县腄即今文登县并今东牟郡县琅邪今髙密琅邪郡北河今朔方河北】率三十钟而致一石【通典六斛四斗为钟计其道路所费凡用百九十二斛乃得一石】　隋大业四年发河北百余万众开永济渠引泌水通涿郡自是丁男不供始以妇人从役【通典】大业七年东伐髙丽来防儿以舟师济沧海舳舻数百里并载军粮期与大兵会平壤【隋志】漕计汉漕运山东之粟以给中都嵗不过数十万石【汉志】　武帝时官多徒奴婢众河漕渡四百万石及官自籴乃足【汉志】　唐贞观永徽之际每年转运不过一二十万石开元国用渐广每年陜洛漕运数倍于前支犹不给【通典】睿宗先天二年诏河南陜运两使每常运一百八十万石送京师令大仓支计有余今年所运宜停【唐会要】开元中崔希逸嵗运百八十万石【食货志】天宝中每嵗水陆运米二百五十万石入关大厯后水陆运每嵗百八十万石入关【通典】代宗时刘晏嵗转粟百一十万石【唐志】刘晏后江淮米至渭桥寖减至李巽为诸道转运盐铁使乃复如晏之多后漕益少江淮米至渭桥者才二十万斛【唐志】　国朝水运四河所运【江淮防泝入汴陜西自黄河三门防泝入汴陈蔡自恵民河而至京东自广济而至】　国初未有定制太平兴国六年始至汴河嵗运江淮税米三百万石豆百万石大中祥符初七百万石此最登之数也天禧末诸州军水运上供金帛缗钱二十三万一千余贯两端匹珠宝香药三十七万五千余斤【国朝会要】太宗时嵗增江浙米四百万石【会要】景徳三年上供六百万石永为定制天圣四年每年五百四十万石【并会要】陇蜀漕后汉隗
　　嚣据陇来歙伐之留屯长安大转粮运【本传东观记曰诏于汧积谷六百万斛驴四百头负防】　蜀诸葛亮九年出祁山以木牛运十二年由斜谷出以流马运【蜀志】陆运东晋成帝咸和六年以海贼冦抄运漕不继发王公以下千余丁各运米六斛穆帝时粮运不继制王公以下十三户共借一人助度支运【通典汉髙帝荥阳筑甬道光武河南辇转输并见军漕门唐河南至陜陆运三门裴耀卿李泌陆运并见长安漕门后汉汧运蜀祁山斜谷运并见陇蜀漕门唐陆行里程见漕法门】　国朝陆运川陜诸州军金帛自剑州列置递夫由湖南江陵荆门而至福建自洪州渡江由舒州至而又有川陜布纲供京西诸军用度由荆南襄州列递转送旧自广南至京有香药递铺今已散去诸州陆运惟主纲者部送道路给券不置使主之诸边戍军衣赏给亦多陆运送致【国朝会要】　汴漕隋炀帝大业元年发河南诸郡男女百余万开通济渠自西苑引谷洛水达于河通于淮海自是天下利于转输【通典隋志云炀帝开渠引谷洛水自西苑入而东注于洛又自板渚引河达于淮海谓之御河河畔筑御道树以栁】　国朝水运自江淮南两浙荆湖南北路运每嵗租籴至真扬楚泗州置转般仓受纳分调舟船计纲泝流入汴至京师发运使领之诸州钱帛杂物军器上供亦如之【国朝会要】　国朝置淮南两浙江湖路都大发运使副使都监以朝官已上或诸司使充至道元年始命洛苑副使杨允恭西京作坊副使李廷遂太子中允王子舆为江淮两浙发运使于淮南创使廨三年罢发运使自后并以淮南转运使领其务景徳二年以崇仪副使李溥制置淮南江浙荆湖茶盐税兼都大发运使三年以冯亮为都大发运使　景祐元年罢江淮发运使五年复置【国朝会要】至道元年帝问侍臣汴水疏凿之由参知政事张洎云禹于荥泽下分大河为隂沟引注东南以通淮泗至大梁浚仪县西北复分为二渠一渠东经阳武县中牟台下为官渡水一渠始皇疏凿以灌荥阳郡谓之鸿沟即出河之沟亦曰旁沟汉明帝时乐浪人王景谒者王吴始作浚仪渠渠水东合济水东至注敖山北渠水至此又兼邲之目【邲之目疑有讹字】即春秋时晋楚战于邲是也邲又音汳汳即汴字古人避反故改从汴字隋炀帝开汴水目为通济渠自后利于转输国家甲卒数十万并萃京师恵民金水五丈清汴等四渠合会天邑舳舻相接所以无匮乏也　嘉祐三年诏令江南东西荆湖北路两浙转运司限一年各限船添艄工及驾船卒团成本路粮纲自嘉祐五年为始止令逐路据年额斛斗般仓却运盐归本路发运司更不得支拨里河盐粮纲往诸路初发运使许元言江南东西荆南三路上供斛斗旧皆逐路载至真楚泗州复载盐以回而汴船不出外江谓之里河纲每嵗往来四运入京乃敷上供之数至十月放牵驾兵归营谓之放冻比年诸路转运司年额不敷发运司不放兵卒归乃令出外江边防江州军载头运故诸路粮船大半为杂般纲惟要发运司般盐往遂运米而还且汴船不谙外江风水沉失者多既从许元议而会元罢去不即行故特降是诏而诸路舟终少发运司又奏乞令汴纲出漕而执政辄以前诏絶之诸路船患船不得出兵艄讫冬坐食而苦不足皆盗拆船材以费船愈壊漕年额又愈不及执政初但欲漕卒得归息而近嵗粮纲多雇夫每船卒不过一二人既至冬当令守船又实无得息者至治平三年乃诏汴江出漕然尚限数其后遂复许皆出如故【会要】陜漕国朝陜西诸州刍粟自黄河三门防流入汴至三门防白波发运使判官催纲领之会要国朝有三门白波黄渭汴河水路发运使一人在三门以朝官充三门判官一人白波判官一人以京朝官充惠民河漕后周世宗显徳六年二月命韩令坤自京东疏闵水入于蔡河【五代会要】恵民河与蔡河一水即闵河也建隆元年始命陈承昭导闵河自新郑与蔡水合贯京师南厯陈颖达夀春以通淮右舟楫于是以河西为闵河东南为蔡河至开宝六年三月始改闵河为恵民河国朝陈颖许蔡光夀诸州之粟帛自石唐恵民河防泝而至置催纲领之【并国朝会要】广济河漕周显徳四年诏疏下汴水一派北入于五丈河又东达于济自是齐鲁之舟楫皆至京师六年命袁彦浚五丈河以通漕运【五代会要】　广济河自都城厯漕济及郓其广五丈旧云五丈河开宝六年诏改今名【国朝会要】国朝京东诸州军粟帛自广济河而至【会要显徳二年于京城西北引水入五丈通于济】建隆二年诏陈承昭于京城之西夹汴水造斗门引京索蔡河水通城壕入斗门俾架流汴水之上通滙于五丈河以便东北漕运【即金水河】国朝河北卫州东北有御河至干宁军食馈边亦有廷臣主之【会要】国朝川益诸州租市之布自嘉州水运至荆南自荆南改装舟船遣纲送京师【会要】唐咸通二年南蛮陷交趾陈磻石専督海运于是军不缺供【唐会要】漕法唐制凡陆行之程马日七十里步及驴五十里车三十里水行之程舟之重者泝河日三十里江四十里余水四十五里空舟泝河四十里江五十里余水六十里防流之舟即轻重同制河日一百五十里江一百里余水七十里【唐会要其三峡底柱之数不拘此限若遇风波水浅不得行者即于随处官司申牒检记聴折半功】周显徳二年正月上谓侍臣曰转输之物向来皆给斗耗自汉以来不与支破仓廪所纳新物尚被省耗况水路所般岂无损失今后每嵗一石宜与耗一斗【五代会要】大中祥符八年盐百万仓廪侯晟言收到出剰乞行酬奨诏自京畿达淮泗转漕至多若无增损之多宁有羡余之积应诸仓监官收到出剰并不理为劳绩【国朝会要】
　　详説
　　古者天子中千里而为都公侯中百里而为都天子之都漕运东西南北所贡入者不过五百里诸侯之都漕运所贡不过五十里所以三代之前漕运之法不备虽如禹贡所载入于渭乱于河之类所载者不过是朝廷之路所输者不过币帛九贡之法所以三代之时漕运之法未甚讲论正縁未是事大体重到得春秋之末战国之初诸侯交相侵伐争事攻战是时稍稍讲论漕运之法然所论者尚只是行运之漕至于国都之漕亦未甚论且如管子所论粟行三百里则无一年之积粟行四百里则无二年之积粟行五百里则众有饥色如孙武所谓千里馈粮士有饥色皆是出征转输至其所以输国都不出五百里五十里国都所在各有分故当时亦尚未讲论惟是后来秦并诸侯罢五等置郡然后漕运之法自此方详秦运天下之粟输之北河是时盖有三十钟致一石者地理之逺运粟之多故讲论之详方自此始后来厯代全备无如汉唐在汉初髙后文景时中都所用者省嵗计不过数十万石而足是时漕运之法亦未讲到得武帝官多役众在关中之粟四百万犹不足给之所以郑当时开漕渠六辅渠之类盖縁当时用粟之多漕运不得不讲然当汉之漕在武帝时诸侯王尚未尽输天下之粟至武宣以后诸侯王削弱方尽输天下之粟汉之东南漕运至此始详当髙帝之初天子之州郡与诸侯封疆相间杂诸侯各据其利粟不及于天子是时所以淮南东道皆天子奉地如贾生説是汉初如此至汉武帝时亦大槩有名而无实其发运粟入关当时尚未论江淮到得唐时方论江淮何故汉会稽之地去中国封疆辽逺开垦者多粟不入京都以京都之粟尚不自全何况诸侯自封殖且如吴王濞作乱枚乗之説言京都之仓不如吴之富以此知当时诸侯殖利自丰不足运江淮之粟到唐时全倚办江淮之粟唐太宗以前府兵之制未壊有征行便出兵兵不征行各自归散于田野未尽仰给大农所以唐髙祖太宗运粟于关中不过十万后来明皇府兵之法渐壊兵渐渐多所以漕粟自此多且唐睿宗明皇以后府兵之法已壊是故用粟乃多向前府兵之法未壊所用粟不多唐漕运时李杰裴耀卿之徒未甚讲论到二子讲论自是府兵之法既壊用粟既多不得不讲论且如汉郑当时之议却不曾见于髙恵文景之世唐之李杰裴耀卿之议却不曾见于髙祖太宗之世但只见于武宣中睿明皇之时正縁汉武帝官多役众唐中睿以后府兵之法壊聚兵既多所以漕运不得不详大抵这两事常相为消长兵与漕运常相关所谓宗庙社飨之类十分不费一分所费广者全在用兵所谓漕运全视兵多少且唐肃宗代宗之后如河北诸镇皆强租税不领于度支当时有如吐蕃回纥为乱所用尤多镇武天徳之间嵗遣两河诸镇所以全倚办江淮之粟议论漕运其大畧自江入淮自淮入汴自洛入河自河入渭各自正输水次各自置仓如集津仓洛口仓含嘉仓河隂仓渭桥转相般运道途之逺此法遂壊自当时刘晏再整顿运漕之法江淮之道各自置船淮船不入汴汴船不入河河船不入渭水之曲折各自便习其撡舟者所以无倾覆之患国计于是足所以唐人讲论之多惟江淮为最急徳宗时縁江淮米不至六军之士脱巾呼于道韩滉运米至徳宗太子置酒相庆可见唐人倚办于此如此其急唐时漕运大率三节江淮是一节河南是一节陜西到长安是一节所以当时漕运之臣所谓无如此三节最重者京口初京口济江淮之粟并会于京口京口是诸侯咽喉处初时润州江淮之粟至于京口到得中间河南陜西互相转输然而三处惟是江淮最切何故皆自江淮发足所以韩滉由漕运致位宰相李锜因漕运飞扬跋扈以至作乱以此三节惟是京口最重所谓汉漕一时所运临时制宜不足深论到得本朝定都于汴是时漕运之法分为四路东南之粟自淮入汴至京师若是陜西之粟便自三门白波转黄河入汴至京师若是陈蔡一路粟自恵民河至京师京东之粟自广济河至京师四方之粟有四路四条河至京师当时最重者惟是汴河最重何故河西之粟江无阻及入汴大计皆在汴其次北方之粟自三门白波入关自河入汴入京师惟恵民广济来处不多其势也轻本朝置发漕两处最重者是江淮至真州陆路转输之劳其次北方之粟底柱之门舟楫之利若其他置发运如恵民河广济河虽尝立官然不如两处之重此本朝之大畧如此然而本朝所谓嵗漕六百万石専倚办江淮其所谓三门白波之类非大农仰给之所惟是江淮最重在祖宗时陆路之粟至真州入转般仓自真方入船即下贮发运司入汴方至京师诸州回船却是真州请盐散于诸州诸州虽有费亦有盐以赏之此是本朝良法凡以江淮往来迟速必视风势本朝发运使相风旗有官専主管相风旗合则无罪如不合便是奸夫船之迟速何故以风为旗盖縁风动四方万里只是一等所以使得相风旗真州便是唐时杨子江后来本朝改号曰真州运法未壊诸州船只到真州请盐回其次入汴入京师后来发运嵗造船谓之发运官船与诸州载米发运申明汴船不出江诸州又自造船虽有此约束诸州船终不应副因此漕法渐壊惟发纲发运未罢乃蔡京为政不学无术不能明考祖宗立法深意遂废改盐法置直达法无水次不如此是时奸吏多虽有运漕之官不过催督起发其官亦有名而无实大抵用官船逐处漕运时便都无奸计若用直达法经涉嵗月长逺故得为奸所费甚多东南入京之粟亦少故太仓之粟少东南蓄积发运有名无实此召乱之道也本朝漕运之法壊自蔡京东京发运本原大略如此其他流之曲直法之更变道路之险夷质之于史考之于古亦自可见











　　厯代制度详説卷四
　　钦定四库全书
　　厯代制度详説卷五　　　宋　吕祖谦　撰盐法
　　制度
　　东海盐青州厥贡盐絺【禹贡絺细葛】　管子曰齐有渠展之盐　唐青楚海沧棣等州以盐价市轻货亦输司农【食货志】形名笾人掌朝事之笾其实形盐【天官郑司农云筑盐以为虎形谓盐之似虎者】　唐贞元十六年史牟有断泽潞等州末盐元和六年卢坦奏河中两池颗盐放入六州界　陶隠居云五味之中唯此不可阙有东海北海盐及河东海盐梁益盐井交广有南海盐西羌有山盐湖中有水盐而色类不同以河东者为胜东海盐官盐白草粒细北海盐黄草粒麄以作鱼鲊及咸葅乃言北胜而藏茧必用盐官者蜀中盐少淡广州盐咸河东盐池盐人掌盐之政令以供百事之盐祭祀共其苦盐散盐【史记索隠曰杜子春读苦为盬一説云盬盐河东大盐】賔客供其形盐散盐王之膳羞共饴盐后及世子亦如之凡齐事鬻盬【上音煑下音古】以待戒令【天官杜子春读苦为盬谓出盐直用不炼者郑司农云散盐炼治者谓散盐鬻水为盐形盐盐之似虎形饴盐盐之恬者今戎盐有马正义云戎盐即石盐是也】汉章帝元和三年帝幸安邑观盐池【通鉴】　唐蒲州安邑解县有池五总曰两池嵗得万斛以供京师【食货志】唐末两池为河中节度使王重荣所有嵗贡盐三千车中官田令孜募新军五十四都运转不足仍倡议两池复归盐铁使而重荣不奉诏至举兵反僖宗为再出然而卒不能夺【食货志】　大中祥符九年陜西转运副使张象中言安邑解县两池见贮盐三千二百七十二箩计三亿八千八百八十万八千九百二十八斤计直二千一百七十六万一千八十贯切卢尚有遗利望行条约帝曰地财之阜此亦至矣若过求增羡虑有时而阙不可许也北海盐职方氏东北曰幽州其利鱼盐【夏官】　唐幽州大同横野军有盐屯每屯有丁有兵嵗得盐二千八百斛下者千五百斛负海州嵗免租为盐二万斛以输司农【食货志】榷盐管子曰海王之国【海王者言以负海之利而王其业王于况反】谨正盐防十口之家十人食盐百口之家百人食盐终月大男食盐五升少半大女食盐三升少半吾子食盐二升少半【吾子谓小男小女也】此其大厯也盐百升为釜【盐十二两七铢二黍十分之一为升当米六合四勺也百升之盐七十六斤十二两十九铢二累为釜当米六斗四升】今盐之重升加分强釜五十也【分强半强也今使盐官税其盐之重每一斗加半合为强而取之则一釜之盐得五十合而谓之强】升【口力】一强釜百也升加二强釜二百也钟二千【十釡之盐七百六十八斤为钟当米六斛四斗是也】十钟二万百钟二十万千钟二百万万乗之国人数开口千万也【开口谓大男大女之所食盐也】禺防之商日二百万【禺读为偶偶对也商计也对其大男大女食盐者之口数而立防以计所税之盐一日计二百万合为二百钟】十日二千万一月六千万万乗之国九百万也【万乗之国大男大女食盐者千万人而税之盐一日二百钟十日二千钟一月六千钟也今又施其税数以千万人如九百万人之数则所税之盐一日百八十钟十日千八百钟一月五千四百钟】月人三十钱之籍为钱三千万【又变其五千四百钟之盐而籍其钱计一月每人人籍钱三十凡千万人为钱三万万矣以此籍之数而比其常籍则当一国而有三千万人矣】使君施令曰吾将籍于诸君【诸君谓老男老女也六十已上谓老男五十以上谓老女】吾子则必嚣号令天给之盐防则百倍归于上人无以避此者数也　秦改帝王之制田租口赋盐铁之利二十倍于古汉兴循而未改盐铁宜皆归于民【食货志董仲舒説武帝】　汉武帝即位兵连不解县官大空而富商大贾鬻盐财或累万金而不佐公家之急于是更造钱币以摧并兼之徒以东郭咸阳孔仅为大农丞领盐铁事时桑羊贵幸咸阳齐之大鬻盐故三人言利事析秋毫矣大农上盐铁丞孔仅咸阳言山海天地之藏宜属少府陛下弗私以属大农佐赋愿募民自给费因官器作鬻盐官与牢盆【苏林曰牢价直也如淳曰牢廪食也古者名廪为牢牢盖鬻盐盆也】浮食奇民欲擅管山海之货以致富羡役利细民其沮事之议不可胜聴敢私铸铁器鬻盐者左趾使仅咸阳乗传举行天下盐铁作官府除故盐铁家富者为吏吏益多贾人矣【食货志】元封元年桑羊为治粟都尉领大农尽代仅斡天下盐铁置大农部丞数十人分部主郡国各往往均输盐铁官【食货志】汉昭帝元始六年问贤良以民所疾苦皆对愿罢盐铁桑羊言异时盐铁未笼布衣有朐邴人君有吴王専山泽之饶以成私威文学云昔文帝之时无盐铁之利而人富当今有之而百姓困乏于是丞相奏贤良不明县官事猥以盐铁为不便宜罢榷酤奏可【通典】汉元帝时尝罢盐铁官三年而复之【汉志】王莽下诏曰夫盐食肴之将非编戸齐民所能家作必仰于市虽贵数倍不得不买豪民富贾即要贫弱先圣知其然也故斡之为设科条防禁犯者罪至死【食货志】　后汉章帝建初八年尚书张林上言县官经用不足宜自煑盐朱晖执以为不可曰盐利归官则下民穷怨诚非明主所宜行帝因发怒切责诸尚书晖等皆系三日诏赦出之帝意解寝其事【通鉴】　陈文帝天嘉二年太子中庶子虞荔御史中丞孔奂以国用不足奏立煑海盐税从之【通典】隋文帝开皇三年先是尚依周末之收利盐池盐井皆禁百姓采用至是罢盐池盐井与百姓共之逺近大悦【食货志】唐肃宗时第五琦作榷盐法用以饶【通鉴】唐戸部侍郎张平叔议榷盐法请粜盐可以富国诏公卿议其可否中书舍人韦处厚兵部侍郎韩愈条诘之云百姓有见钱籴盐者十无二三多用杂物及米谷博易盐商利归于已无物不取或从赊贷升斗约以时熟填还用此取济两得利便今令州县人吏坐铺自粜利不关已罪则加身不得见钱及头段物恐失官利必不敢粜国家榷盐粜与商人商人纳榷粜与百姓则天下百姓无贫富贵贱皆已输钱于官矣不必与国家交手付钱然后为输钱于官也【唐志韩文】唐有盐池十八井六百四十皆制度也【食货志】　雍熙二年诏去年有司请通行江浙盐商盖欲通利于民如闻罢榷之后重扰于民宜仍旧贯【会要】至道二年十一月西京作坊使扬允恭言淮南十八州军其九禁盐余商人由海上贩盐官倍数而取之至禁盐地则上下其价民利商盐之贱故贩者益众至有持兵器往来为盗者且行法宜一令请悉禁官遣吏主之诏知制诰张秉与盐铁使陈恕等会议恕等言其不可允恭再三为请乃从之是嵗收利巨万【会要】西夏盐唐盐州五原有乌池白池瓦池细项池灵州有温泉池两井池长尾池五泉池红桃池回乐池洪静池会州有河池三州皆输米以代盐【食货志】　庆厯四年韩琦田况言西贼欲每年入中青盐十万自来防边属户以青盐价钱贱而味甘故食解盐者殊少边臣多务寛其禁惟汉户犯者主配之刑曾无虚月今若许入中青盐则防边尽食西界青盐无由禁止决不可许【会要】北边盐池唐安北都防府有湖乐池嵗得盐万四千斛以给振武天徳【食货志】　雍熙四年禁市北界骨堆渡口盐【国朝会要】　唐黔州有井四十一成州嶲州井各一果阆开通井百二十三山南西院领之邛眉嘉有井十三剑南西川院领之梓遂緜合昌渝卢资荣陵简有井四百六十剑南东川院领之皆随月督课　开元元年刘彤上表言汉孝武皇帝殚费之甚十倍当今而古费多而货有余今用少而财不足何也岂非古取山泽而今取贫民哉取山泽则公利厚而人归于农取贫民则公利薄而人去其业上遂令姜师度强循与诸道按察使检责海内盐铁之课【通典旧唐志】天宝至徳间盐每斗十钱乾元元年盐铁铸钱使第五琦初变盐法就山海井灶近利之地置监院游民业盐者为亭戸免杂徭盗鬻者论以法及琦为诸州榷盐铁使尽榷天下盐斗加时价百钱而出之为钱一百一十【唐志】自兵起流庸未复税赋不足供费盐铁使刘晏以为因民所急而税之则国足用于是上盐法轻重之宜以盐吏多则州县扰出盐乡因旧监置吏亭戸粜商人纵其所之江岭去盐逺者有常平盐每商人不至则减价以粜官民收厚利而人不知贵晏又以盐生霖潦则卤薄暵旱则土溜坟乃随时为令遣吏晓导倍于劝农吴越扬楚盐廪至数千积盐二万余石有涟水湖州越州杭州四场嘉兴海陵盐城新亭临平兰亭永嘉大昌官富都十监嵗得钱百余万缗以当百余州之赋自淮北置巡院十三曰扬州陈许汴州庐夀白沙淮西甬桥沂西宋州泗州岭南兖郓郑滑捕私盐者奸盗为之衰息然诸道加榷盐钱商人舟所过有税晏奏罢州县率税禁堰埭邀以利者晏之始至也盐利嵗才四十万缗至大厯末六百余万缗天下之赋盐居半宫闱服御军饷百官禄俸皆仰给焉【食货志】河北盐唐自兵兴河北盐法覊縻而已至皇甫鏄奏置榷盐使如江淮榷法犯禁者嵗多及田正举魏博归朝廷穆宗命河北罢榷盐【唐志】　后唐长兴四年盐铁使奏每年人户蚕盐并不许将带入域侵夺课利　开宝三年四月诏河北诸州盐法并许通行量收税钱每斤过税一文住卖二文隠而不税悉没官以其半给捕人充赏【会要】
　　详説
　　洪范初一曰五行一曰水水曰润下润下作咸此盐之根原五行之气无所不在水周流于天地之间润下之性无所不在其味作咸凝而为盐亦无所不在种类品目甚多世所共知者有三如出于海出于井出于池三者盐之尤多世共知之如青州出于东井幽蓟北海岭南南海皆出于海剑南西川出于井如河东盐出于池如解池盐之尤著者三种之外所出亦多如河北有卤地此出于地者如永康军盐出于崖此出于山者又有出于石出于木品类不一大抵盐生民之日用不可一日缺者所以天地之间无处不有自禹贡青州贡盐絺此海盐之见于经三代之时盐虽入贡与民共之未尝有禁法自管仲相威公当时始兴盐防以夺民利自此后盐禁方开虽汉兴除山泽之禁到武帝时孔仅桑羊祖管仲之法盐始禁榷至昭帝之世召贤良文学论民疾苦请罢盐铁又桑羊反覆论难所以盐榷不能废元帝虽暂罢之卒以国用不足复建自此以后虽盐法有寛有急然禁榷与古今相为终始以此知天下利源不可开一开不可复塞于是论其作俑出于管仲计近功浅効夺民利以开盐禁自此天下之盐皆入禁榷论禁榷之利惟是海盐与解池之盐最资国用南方之盐皆出于海北方之盐皆出于池如蜀中井盐自赡一方之用于大农之国计不与焉前代盐法兴衰皆不出于所论今且论宋朝盐本末宋朝就海论之惟是淮盐最资国用方国初钞盐未行是时建安军置盐仓乃令真州发运在真州是时李沆为发运使运米转入其仓空船回皆载盐散于江浙湖广诸路各得盐资船运而民力寛此南方之盐其利广而盐榷最资国用解池之盐朝廷専置使以领之北方之盐尽出解池当时南方之盐全在海北方之盐全在解池然而南方之盐管得其人则其害少惟北方解池之盐有契丹西夏之盐尝相参杂夺解池之盐所以宋朝议论最详大抵解池之盐味不及西夏西夏优而解池劣价直西北之盐又贱所以防边多盗贩二国盐以夺解池所以国家常措置关防西夏常防视入中国界大抵南方所出是海盐自汉以来海盐井盐用煎熬之制皆烹炼后成两处之盐必资人力如解池之盐大抵如耕种疏为畦垅决水灌其间必南风起此盐遂熟风一夜起水一夜结成盐所以北方皆坐食盐如南风不起则课利遂失夫海盐井盐全资于人解池之盐全资于天而人不与至徽宗时如两浙之盐多有变更自蔡京秉政废转搬仓之法使商贾入纳于官自此为钞盐法请钞于京师商贾运于四方有长引短引限以时日各适所适之地逺近以为差蔡京専利罔民所以盐法数十日一变盐法既变则钞盐亦不可用商贾既纳钱之后钞皆不用所以商贾折阅甚多此海盐之一变也解盐之变縁徽庙初雨水不常围壍不密守者防视不固为外水参杂雨水不常外水弥满流入解池不复成盐所以数年大失课利后大兴徭役尽车出外水渐可再复此是解盐之一变也若论禁榷之利天下之盐固皆禁榷惟是河北之盐自安史乱河北一路縁藩镇据有河北盐后本朝因而以盐定税所以河北一路盐无禁榷仁宗时议者要禁榷仁宗不肯神宗时王安石章惇亦欲禁榷神宗亦不许自后章惇为相方始行禁榷犯刑禁者甚多盗贼滋起河北所以不可禁榷兼河北之盐又与其他不同如井盐官司只守一井故井盐可榷如解池之盐毫厘封守亦可禁榷海盐亦待煎起炉闭炉非一旦所成官司又勤禁察亦可禁榷惟河北盐是卤地其地甚广非如井池可以为墙垣篱壍封守又却才煎便成非如海盐必待煎煮可以禁察所以最易得犯禁自章惇禁榷河北一到靖康之末盗贼愈多河北风俗慓悍盐又易成小人图利所以不体朝廷之法遂轻来相犯盐大略如此然推大纲论之盐固是三代以前与民共之若就后世不得已彼善于此论之取诸山泽不犹胜取之于民盖所谓兴贩煎盐皆非地着之人因而取之必寛民力本之民力然而取之欲寛不尽其利则盐可以公行若迫而取之必有官刑此见小失大盐法所以不行

　　厯代制度详説卷五
&lt;子部,类书类,历代制度详说&gt;
　　钦定四库全书
　　厯代制度详説卷六　　　宋　吕祖谦　撰酒禁
　　制度
　　禹恶防酒而好善言【孟子离娄】　古有醴酪禹时仪狄作酒禹饮而甘之遂疏仪狄絶防酒曰后世必有以酒亡国者【通鉴外纪】　周成王以商余民封康叔作酒诰厥或诰曰羣饮汝勿佚尽执拘以归于周予其杀又惟商之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀王曰封汝典聴朕毖勿辩乃司民湎于酒【书酒诰】周礼萍氏掌几酒谨酒【郑氏释之谓几者苛察沽买过多及非时者谨者使民节用而无彛也】　汉文帝后元年诏曰以口量地其于古犹有余而食之甚不足者其咎安在无乃百姓之从事于末以害农者蕃【师古曰末谓工商之业也蕃亦多也扶元反】为酒醪以靡谷者多【师古曰醪汁滓酒也靡散也醪来髙反靡音縻】六畜之食焉者众与细大之义吾未能得其中【师古曰中竹仲反】其与丞相列侯吏二千石博士议之【本纪】　景帝中元三年夏旱禁酤酒【本纪】　武帝时桑羊为御史大夫兴榷酤之利始元中征文学贤良问以治乱皆对请罢郡国盐铁酒榷均输务本抑末无与天下争利然后教化可兴御史大夫桑羊谓此乃国家大业不可废也　孝武天汉三年初榷酒酤　孝元时贾捐之上书曰昔孝文时天下人赋四十丁男三年而一事今天下人赋数百造盐铁榷酒之利以佐用度犹不足而人困矣王莽时鲁匡言名山大泽盐铁钱布帛五均赊贷斡在县官惟酒酤独未斡请法古令官作酒而人愈病陈文帝天嘉中虞荔等以国用不足奏请榷沽从之隋文帝开皇三年罢酒坊与百姓共之　唐广徳中
　　勅天下州各量定沽酒户随月纳税除此外不问官私一切禁断大厯中量定三等逐月税钱并充布绢进奉建中间制禁人沽酒官制店沽取助军费【唐书】　国家承李唐旧制酒皆有榷太祖干徳四年以京城民酤酿者规利颇多命有司计其麴蘖之用定其价直仍官给与升量之器　太宗淳化五年诏征天下酒榷先遣使者监管嵗取其利以资国用自今募民掌之减常价十之二使其易办勿复遣吏与其间是嵗又罢之但卖麴收其值先是官吏为扰州县苦之故有是诏　真宗咸平六年遣朝官乗传诸州郡增榷沽之课景徳元年罢之又景徳元年下诏榷酤之法素有定规宜令计司立
　　为定式自今中外不得妄议增课以图恩奨　仁宗天圣元年太常博士王轸上言诸处酒务先系买扑每嵗课利多有不登望复许百姓买扑三司详定如所奏
　　详説
　　酒之为禁自古至今大略有三变若论始者周公命康叔抚封侯卫作酒诰一篇其刑之重至于尽执拘以归于周予其杀此是最初禁酒恐人沉湎浸渍伤徳败性不过导迪彛常防闲私欲之意至于周官之禁酒禹之恶防酒皆是此意及其再变如汉文帝为酒酺景帝以嵗旱禁民沽酒此是第二节这一节比上面古人恐民伤徳败性已自不同恐有用为无用之物耗米谷民食不足此是其再变比之酒诰所谓非惟不敢亦不暇已无此意然而犹有敦本抑末之心及至三变自桑羊建榷酒之利与往昔大相反不过榷其利佐武帝用兵兴宫室之侈靡意不于防民之得失多设利网为罔利之具延及隋唐皆如此到得第三节与前面甚相反前面二者虽有优劣然大率惟恐人饮酒到后来惟恐人不饮酒设心大不同不过私家不得擅利公家却自専其利到得榷酒又变多设侈靡诱百姓纳之于有过之地如桑羊当时不过榷酒利以归县官到后世比之羊又别自王荆公开利门置敛散青苗法一时新进苛刻之徒布在州县青苗固收利息于散青苗之时官司又多张酒肆广为声乐耀人之耳目今俗谓之设法盖自此始直欲纳民于有过之地又是桑羊榷酒之上大抵论榷沽之变不过五节自桑羊既开利孔之后虽有贤君良臣多是因循不能变然而当贤君良臣不得已之中于此亦未尝无一个省节示此意于天下且以宋朝论之今则人不防前代本末只读太祖故事徒见当时如犯酒至一石即死便以为太祖行刑之酷初不曾去考前代不知祖宗寛仁之意何则太祖所承五代五代之时如王章之徒捉酒涓滴处死自涓滴至于一石其法甚寛自不知本末者看之惟知祖宗之法重自上面看来方知仁厚之至与五代大不相似自后列圣相承渐渐蠲减所以后来酒禁都无死刑正如孔子所谓为之兆也不特酒一事如此人若不曾看五代事便看本朝多道太祖尚严不知祖宗不嗜杀人縁前立法之重到此已是蠲减然而不可骤减减之必以其渐此又论治体之所当知也


　　厯代制度详説卷六
　　钦定四库全书
　　厯代制度详説卷七　　　宋　吕祖谦　撰钱币
　　制度
　　坑冶青州贡岱畎丝枲铅松怪石【疏云铅锡也岱山之谷有此五物】扬州贡金三品【注云金银铜也疏郑以为金三品者铜三色也】荆州贡金三品【与扬州同】梁州贡璆铁银镂砮磬【并禹贡注镂刚铁也疏云镂者可以刻镂故为刚铁也】丱人掌金玉锡石之地而为之厉禁以守之若以时取之则物其地图而授之廵其禁令【地官丱之言矿也金玉未成器曰矿丱革猛虢猛二反】　黄帝问于伯髙曰吾欲陶天下而为一家为之有道乎伯髙对曰上有丹砂者下有金上有磁石者下有铜金上有陵石者下有鈆锡赤铜上有赭者下有铁此山之见荣者也【管子】　凡铜银锡铁之冶百六十八陜宣润饶衢信五州银冶五十八铜冶九十六铁山五锡山二铅山四汾州矾山七　元和三年诏天下有银之山必有铜鑛铜者可资于鼓铸银者无益于民人权其轻重使务専一自五岭以北银坑并宜禁断【会要】汤七年旱禹五年水民之无有卖子者汤以庄山之金铸币而赎民之无卖子者【管子】　管子谓齐威公曰君其率白徒之卒铸庄山之金以为币　武宗废浮屠法永平监李都彦请以铜像钟磬鑪铎皆归巡院州县铜益多矣盐铁使以工有常力不足以加铸许诸道观察使皆得置钱坊淮南节度使李伸请以天下州名铸钱京师为京钱大小径寸如开元通宝交易禁用旧钱宣宗即位尽黜会昌之政新钱以字可辨复铸为像【唐志】太平兴国八年张齐贤为江南转运使遣丁钊饶信
　　处州铜鈆锡因新用鈆锡于饶州永平监嵗铸钱三十万贯淳化二年宗正少卿赵安易请于剑州铸大钱十当百宋琪李惟清议非便安易铸大钱百余以进坠于殿阶破碎帝复遣安易往川陜鼓铸众议非便乃罢名色虞夏商周金币三等或赤或白或黄为上币铜铁为下币【国语注贾侍中説又管子云虞得防乗马之数百畆之夫与之防资之币又云先王珠玉为上币黄金为中币刀帛为下币通典云夏商以前币为三品珠玉为上币黄金为中币白金为下币前汉食货志云凡货金钱布帛之用夏商以前其详靡记】　洪范八政二曰货外府掌邦布之入出以共百物而待邦之用凡有法者【天官注布泉也布读为宣布之布其藏曰泉其行曰布取名于水泉其流通无不徧】　太公为周立九府圜法【汉志李竒曰国即钱也圜一寸而重九两师古曰此説非也周官大府玉府内府外府泉府天府职内职金职币皆掌才币之官故云九府圜法谓均而通也】黄金方寸而重一斤钱圜函方【孟康曰外圜而内孔方也】轻重以铢【师古曰言黄金以斤为名钱则以铢为重也】布帛广二尺二寸为幅长四丈为匹故货宝于金利于刀【如淳曰名钱为刀者以其利于民也】流于泉【如淳曰流行如泉也】布于布【如淳曰布于民间】束于帛【李竒曰束聚也】太公退又行之于齐秦兼天下币为二等黄金以镒为名上币【汉志孟康曰二十两为镒也师古曰改周一斤之制更以镒为金之名数也髙祖初赐张良金百镒此尚秦制也上币者二等之中黄金为上而钱为下也】铜钱质如周钱文曰半两重如其文为下币汉兴以秦钱重难用更令民铸防钱【如淳曰如榆防也】黄金一斤【师古曰复周之制更以斤名金】髙后二年行八铢钱六年行五分钱【并汉志】　轻重周景王二十一年患轻钱将更铸大钱单穆公曰不可古者天降灾戾于是乎量资币权轻重以赈救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王费轻作重民失其资能无匮乎弗聴卒铸大钱文曰宝货肉好皆有周郭以劝农赡不足百姓利焉【国语汉志】　汉武帝时钱益多而轻物益少而贵乃为皮币白金三品【汉志】　章帝时谷价贵张林言此钱贱故尔宜封钱勿出【详见废钱门】　南齐髙帝建元四年奉朝请孔顗上言三吴比嵗被水潦而籴不贵天下钱少非谷贱此不可不察也铸钱之在轻重屡变重钱患难用而难用为无累轻钱盗铸而盗铸为祸深民所以盗铸严法不能禁者由上铸钱惜铜爱工也【通鉴通典】　唐穆宗时杨于陵议曰古者权之于上今索之于下昔散之四方今藏之公府昔广铸以资用今减铸以废功昔行之于中原今泄之于边裔又有闾井送终之给商贾贷终之积江湖覆压之耗则钱焉得不重货焉得不轻宜使天下两税榷酒盐利上供及留州送使悉输以布帛谷粟则人寛于所求然后用内府之积收市防之滞广山铸之数限边裔之出禁私家之积则货日重而钱日轻矣【唐志】　禁铸放铸孝文五年更铸四铢钱其文曰半两除盗铸钱令使民放铸贾谊説帝曰法使天下公得雇租铸铜锡为钱敢杂以鈆铁为他巧者其罪黥【师古曰雇租谓雇庸之直或租其本】然铸钱之情非淆杂为巧则不可得赢淆之甚微为利甚厚夫事有召祸而法有起奸今令细民人操造币之势各隠屏而铸作因欲禁其厚利微奸虽黥罪日报其势不止曩禁铸钱死罪积下今公铸钱黥罪积下为法若此上何赖焉又民用钱郡县不同或用轻钱百加若干或用重钱平秤不受法钱不立【师古曰依法钱】市肆异用钱文大乱今农事弃捐而采铜者日蕃故铜布于天下其为祸博矣今博祸可除而七福可致【汉志】　后汉章帝章和二年诏罢郡国盐铁之禁从民煮铸【通鉴】　唐髙祖武徳四年秦王世民齐王元吉赐三炉裴寂赐一炉聴铸钱其余敢盗铸者身死家口配没【通鉴唐书】　宗开元二十二年宰相张九龄建议宜纵民铸钱防军刘秩言五不可于是下诏禁恶钱而已【唐志】后晋髙祖天福三年十一月敕聴公私自铸铜钱无
　　得杂以鈆锡每一钱重二铢四参十钱重一两以天福元宝为文仍令盐铁使颁下模范惟禁私作铜器【通鉴会要】天福七年闽又铸永隆通宝大铁钱一当鈆钱百
　　夹锡贾谊説孝文曰法使天下公得雇租铸铜锡为钱敢杂以鈆铁为他巧者其罪黥【汉志】　王莽铸作钱布皆用铜淆以连锡【通典连铜属也以连及锡杂铜而为钱也】　太平兴国七年庐州言部内钱多是江南私铸夹锡新钱诏禁之私铸人弃市【会要】　钱陌贾谊谏文帝曰民用钱郡国不同或用轻钱百加若干或用重钱平秤不受【汉志应劭曰时钱重四铢法钱百枚当重一斤十六铢轻则以钱足之用重钱则平秤有余不能受也师古曰若干且设数言之也臣瓒曰秦钱半两汉初铸荚钱文帝更铸四铢钱秦钱与荚钱皆当废而故与四铢并行民一见其废故用轻钱则百加若干用重钱虽以一当一犹复不受之是以郡县不同也】　梁大同以后自陂岭以东八十为陌名曰东钱江郢以上七十为陌名曰西钱京师以九十为陌名曰长钱大同元年天子乃诏通用足陌诏下而人不从钱陌益少至于末年遂以往时缗钱出入皆以八十为陌后汉三司使王章减其出者三【五代史】　禁铜贾谊论禁铜七福【汉志】　唐开元十八年敕以人间多盗铸始禁私卖铜鈆锡及以铜为器皿其采铜鈆锡者官为市取【通鉴】　太平兴国三年诏除佛像钟磬铜鉴外民间铜器限一月悉送官给价偿之【会要】　宪宗元和三年置商贾蓄钱者令收货物周嵗之后设蓄钱之禁【会要】　后周世宗显徳二年敕始立监采铜铸钱非县官法物军器及寺观钟磬钹铎之类悉令输官给其值过期不输五斤以上其罪死不及者论刑有差铁钱公孙述废铜钱置铁官铸铁钱百姓货币不行【本传髙士传曰史弼曰铁钱二当一】　太平兴国二年江南转运使樊若水言江南旧用铁钱于民非便望于饶州升州出铜处置官铸钱其铁钱即令诸州鼓铸为农器诏从其请民甚便之【会要】　景徳二年知益州张咏言嘉邛二州所铸景徳元载大铁钱今依福州铁钱每贯用铁三十斤取二十五斤八两成直铜钱一小铁钱十相兼行用从之【会要】边官晋孝武太元三年诏曰广州夷人宝贵铜鼓而
　　州境素不出铜闻贾人皆以钱货与夷人铸韛作鼓其重为禁制得者科罪【晋志】开宝六年将见钱入蕃界及化外者五千以上处死仍具奏裁【会要】　恶钱后魏世宗永平三年冬又铸五铢钱禁天下用钱不依准式者【魏志】唐宗开元六年敕禁恶钱重二铢四参以上乃得行敛人间恶钱镕之更铸如式钱于是京师纷然买卖殆絶宋璟苏颋请出大府钱二万缗置南北市以平其价买百姓不售之物可充官用者及聴两京百姓预假俸钱庶使良钱流布人间从之七年敕大府及府县出粟十万石粜之以敛民间恶钱送少府销毁八年宋璟苏颋建议严禁恶钱江淮间恶钱尤多璟以监察御史萧隠之充使括恶钱隠之严急烦扰嗟怨盈路上于是贬璟之官罢璟为开府仪同三司颋为吏部尚书于是弛钱禁恶复行矣【通鉴唐书】　太平兴国二年诏闻江南民多用新小钱自今所用铜钱每贯七百七十陌须及四斤半以上方得行用【会要】券会宪宗时商贾至京师委钱诸道进奏院及诸军使富家以轻装趋四方合劵乃取之号飞钱京兆尹裴武请禁与商贾飞钱者搜索诸坊十人为保【唐志】　天圣六年置益州交子务先蜀人以铁钱私为交券谓之交子富人十户主之其后知州冦瑊请禁之而官为置务屡行下本路议利害至是始行之【会要又云交子贸易真宗朝置务以朝臣主之】废复更易汉武帝建元元年行三铢钱五年罢三铢钱行半两钱【本纪】武帝时天子与三公议更造钱币以赡用而摧浮淫并兼之徒是时禁苑中有白鹿而少府多银锡自孝文更造四铢钱至是嵗四十余年从建元以来用少县官往往多即铜山而铸钱民亦多盗铸钱轻物贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗磨钱质而取鋊钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银锡得白金以为天用莫如龙地用莫如马人用莫如龟故白金三品其文龙直三千其文马直五百其文龟直三百令县官铸五铢钱周郭其下令不得磨取鋊　汉武帝时郡国铸钱民多奸铸公卿请令京师铸官赤仄一当五非赤仄不得行后二嵗赤仄钱又废于是悉禁郡国毋铸钱専令上林三官铸钱钱既多而令天下非三官钱不得行诸郡国前所铸钱皆废销之输入其铜三官而民铸钱益少计其费不能相当惟真工大奸乃盗为之　汉贡禹言铸钱采铜一嵗十万人不耕民坐盗铸陷刑者多富人藏钱满室犹无厌足民心动揺弃本逐末耕者不能半奸邪不可禁原起于钱疾其末者絶其本宜罢采珠玉金银铸钱之官毋复以为币租税禄赐皆以布帛及谷使百姓一意农桑议者以为交易待钱布帛不可尺寸分裂禹议亦寖【汉志】魏文帝黄初二年罢钱以谷帛为市【通典】　明帝大和
　　元年复用钱　后魏初民间不用钱孝文太和十九年始铸钱至世宗河北民尤用物交易钱不入市【通鉴】　自孝武元狩五年三官初铸五铢钱至平帝元始中成钱二百八十亿万余云【汉志】　王莽居摄变汉制以周钱有子母相权于是更造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行莽簒位以为书刘字有金刀乃罢契刀错刀及五铢钱而更作金银龟贝钱布之品凡宝货五物六名二十八品百姓愦乱其货不行民私以五铢钱市买莽患之下诏敢非井田挟五铢钱者为惑众投之四裔于是抵罪者不可胜数莽知民愁乃但行小钱直一与大钱五十二品并行龟贝布属俱寝【汉志】自王莽乱后货币杂用布帛金粟建武十六年马援
　　上书宜如旧铸五铢钱帝从之【通典】　灵帝中平三年铸四出文钱识者曰岂非京师破壊四出散于四方乎【通典汉纪】　献帝初平二年董卓壊五铢钱更铸小钱大五分尽取洛阳及长安铜人飞防之属充鼓铸其钱无轮郭文章由是货贱物贵谷石至数万钱曹公罢之还用五铢【通典通鉴】　魏文帝黄初二年以谷贵罢五铢钱使百姓以谷帛为市至明帝时钱废谷用既久人间巧伪渐多竞湿谷以要利作薄绢以为市虽处以严刑而不能禁也司马芝等举朝大议以为用钱非徒丰国亦所以省刑今若更铸五铢钱则国丰刑省于事为便魏明帝太和元年令更立五铢钱至晋用之不闻有所改创【晋志通鉴】后汉先主拔成都士众皆舍干戈赴诸库藏竞取宝
　　物军用不足甚忧之刘巴曰此易耳但当铸直百钱平诸物价令吏为官市从之数月之间府库充实文曰直百亦有勒为五铢并径七分重四铢　孙权嘉平五年铸大钱一当五百文曰大泉五百径一寸三分重十二铢赤乌元年又铸当千钱径一寸四分重十六铢故吕定荆州孙权赐钱一亿钱既大贵但有空名人间患之权闻百姓不以为便省息之铸为器物【晋志通典】　晋元帝过江用孙氏赤乌旧钱轻重杂行大者谓之比轮中者谓之四文吴兴沈充又铸小钱谓之沈郎钱钱既不多由是稍贵　后魏孝庄帝初杨偘奏聴人与官并铸五铢钱从之永安二年秋诏更铸文曰永安五铢钱官自立炉起自九月至三年正月而止【魏志】　宋文帝元嘉七年冬十月立钱署铸四铢钱文曰四铢重如其文【通鉴通典】　元嘉二十四年民多剪凿古钱取铜盗铸上患之録尚书事江夏王义恭建议请以大钱一当两右仆射何尚之议曰若令制遂行富人之资自倍贫者弥增其困俱非所以使之均一也上卒从义恭议制大钱一当两【通鉴南史】　元嘉二十五年罢当两大钱【南史】　梁武帝铸钱肉好周郭文曰五铢重四铢三参二黍其百文则重一斤二两别铸除其肉郭谓之公式女钱径一寸文曰五铢重如新铸五铢二品并行百姓或私以古钱交易者曰五铢曰太平百钱曰定平一百曰稚钱曰五铢曰对文钱曰丰货曰布泉轻重不一天子频诏非新铸二种钱不许用而私用转甚至普通中乃铸铁钱【通典】　梁敬帝太平元年诏杂用古今钱【南史】　太平二年铸四柱钱一当二十后改四柱钱一当十景申复用细钱【南史】北齐神武霸政之初犹用永安五铢迁邺后收境内铜及钱依旧文更铸文宣天保四年除永安之钱改铸常平五铢重如其文制造甚精【北史隋志】　后周之初尚用魏钱及武帝保定元年乃更铸布泉之钱以一当五与五铢并行【隋志】　建徳三年更铸五行大布钱以一当十收商贾之利与布泉钱并行五年以布泉渐贱废之【隋志】宣帝大象元年十一月又铸永通万国钱以一当千与五行大布及五铢凡三品并用【隋志】　陈髙祖永定元年四月铸四柱钱一当二十壬辰改四柱钱丙申复闭细钱【通鉴】　陈文帝天嘉五年改铸五铢钱一当鹅眼之十【南史通鉴】　陈宣帝大建十一年七月初用大货六铢钱一当五铢之十与五铢并行帝崩废六铢　隋文帝开皇元年铸新钱背面肉好皆有周郭文曰五铢而重如其文每钱一千重四斤二两【隋志】　唐髙祖武徳四年初行开元通宝钱径八分重二铢四参积十钱重一两轻重小大最为折衷逺近便之命给事中欧阳询撰其文并书回环可读【通鉴通典云一钱重二铢半以下古秤比今秤三之一则今钱为古秤之七铢以上比古五铢则加重二铢以上】　干封元年铸干封泉宝钱径一寸重二铢六分一当十逾年而旧钱尽废【通鉴唐书】　天宝四载以杨慎矜兼诸道铸钱使【唐志】　肃宗乾元元年经费不足铸钱使第五琦铸乾元重宝钱径一寸每缗重十斤与开元通宝参用以一当十亦号乾元十当钱第五琦为相复命绛州诸炉铸重轮乾元钱径一寸二分其文亦曰乾元重宝背之外郭为重轮每缗重十二斤与开元通宝并行以一当五十是时民间行三钱大而重棱者亦号重棱钱法既屡易物价腾踊上元元年减重轮钱以一当三十开元旧钱与乾元十当钱皆以一当十典庄碾硙等先以实钱典者今以实钱赎先以虚钱典者今以虚钱赎余交易当用当十钱由是钱有虚实之名【唐志会要】　史思明据东都亦铸得一元宝钱径一寸四分以一当开元通宝之百既而恶得一非长祚之兆改其文曰顺天元宝【唐志】　乾元四年赵赞请采郓州白铜铸大钱以一当十【会要】　代宗即位乾元重宝钱以一当二重轮钱以一当三而大小【按此下系原缺】
　　详説【案此篇自泉布之设至利孔四散原本脱佚今依文献通考所引补正】
　　泉布之设乃是阜通财货之物权财货之所由生者考之于古如管子论禹汤之币禹以厯山之金汤以庄山之金皆凶年故作币救民之饥考之周官司市凡国有凶荒则市无征而作布又考单穆公谏景王之説古者天灾流行于是量资币权轻重作币以救民以管子与周礼单穆公之论观夏商之时所以作钱币权一时之宜移民通粟者为救荒而设本非先王财货之本处论国用三年耕必有一年之食以三十年通制则有九年之食以为财货之盛三登曰太平王道之盛也以此知古人论财货但论九年之积初未尝论所藏者数万千缗何故所谓农桑衣食财货之本钱布流通不过权一时之宜而已先有所谓谷粟泉布之权方有所施若是无本虽积镪至多亦何补盈虚之数所以三代以前论财赋者皆以谷粟为本所谓泉布不过权轻重取之于民所以九贡九赋用钱币为赋甚少所谓俸禄亦是颁田制禄君卿大夫不过以采地为多寡亦未尝以钱布为禄所以三代之人多地着不为末作盖縁钱之用少如制禄既以田不以钱制赋又自以谷粟布帛其间用钱甚少所以钱之权轻惟凶年饥荒所以作币先儒谓金铜无凶年权时作此以通有无以均多少而已所以三代之前论布泉者甚少到得汉初有天下尚自有古意王公至佐吏以班职之髙下所谓万石千石百石亦是以谷粟制禄不过口算每人所纳百余年尚未以钱布为重至武帝有事四方是时国用不足立告缗之法以括责天下自此古意渐失钱币方重大抵三代以前惟其以谷粟为本以泉布为权常不使权胜本所以当时地利既尽浮游末作之徒少后世此制壊以匹夫之家藏镪千万与公上争衡亦是古意浸失故后世贡禹之徒欲全废此惟以谷帛为本此又却是见害惩艾矫枉过直之论大抵天下之事所谓经权本末常相为用权不可胜经末不可胜本若徒见一时游手末作之欲尽废之如此则得其一不知其二后世如魏文帝当时天下尽不用钱贡禹之论畧已施行遂有湿谷薄绢之反以天下有用之物为无用其意本要重谷帛反以轻谷帛天下惟得中适平论最难方其重之太过一切尽用及其废之太过一切尽不用二者皆不得中然三代以前更不得而考自汉至隋其泉布更易虽不可知要知五铢之钱最为得中自汉至隋屡更屡易惟五铢之法终不可易自唐至五代惟武徳时初铸开元钱最得其平自唐至五代惟开元之法终不可易论者盖无不此为当以此知数千载前有五铢复有开元最可用何故论太重有所谓直百当千之钱论太轻则有所谓榆荚三铢之钱然而皆不得中惟五铢开元铢两之多寡鼔铸之精密相望不可易本朝初用开元为法其钱皆可以久行自太宗以张齐贤为江南转运务欲多铸钱自此变开元钱法钱虽多其精密俱不及前代本朝张齐贤未变之前所谓太平钱尚自可见齐贤既变法之后钱虽多然甚薄恶不可用当时务要得多不思大体国家之所以设钱以权轻重本末未尝取利论财计不精者但以铸钱所入多为利殊不知权归公上铸钱虽多利之小者权归公上利之大者南齐孔顗论铸钱不可以爱铜惜工若不惜铜则铸钱无利若不得利则私铸不敢起私铸不敢起则敛散归公上鼓铸权不下分此其利之大者徒徇小利钱便薄恶如此奸民务之皆可以为钱不出于公上利孔四散乃是以小利失大利南齐孔顗之言乃是不可易之论或者自縁钱薄恶后论者纷纷或是立法以禁恶钱或是恶钱为国赋条目不一皆是不揣其本而齐其末若是上之人不惜铜爱工使奸民无利乃是国家之大利帛布之法总而论之如周如秦如汉五铢如唐开元其规或可以为式此是钱之正也若一时之所铸如后汉铸大钱以平军市之财第五琦铸乾元钱此是钱之权也如汉武帝以鹿皮为币王莽以龟贝为币此是钱之蠧也或见财货之多欲得废钱或见财货之少欲得鼓铸皆一时矫枉之论不可通行者也若是权一时之宜如冦瑊之在蜀创置交子此一时举偏救之政亦非钱布经久可行之制交子行之于蜀则可于他利害大段不同何故蜀用铁钱其大者以二十五斤为一千其中者以十三斤为一千行旅赍持不便故当时之券会生于铁钱不便縁轻重之推移不可以挟持交子之法出于民之所自为托之于官所以可行铁钱不便交子却便今则铜钱稍轻行旅非不可挟持欲行楮币铜钱却便楮券不便昔者之便今日之不便议者欲以楮币公行参之于蜀之法自可以相依而行要非经久之制今日之所以为楮券又欲为铁钱其原在于钱少或销为铜器或边鄙渗漏或藏于富室今所论利害甚悉则利之用在于贸易孔顗之论不惜铜爱工不计多寡此最的当推本论之钱之为物饥不可食寒不可衣至于百工之事皆资以为生不可缺者若是地方既尽谷帛有余山泽之藏咸得其利钱虽少不过钱重钱虽重彼此相权国家之利亦孔顗之论要当寻古义识经权然后可也





　　厯代制度详説卷七
　　钦定四库全书
　　厯代制度详説卷八　　　宋　吕祖谦　撰荒政
　　制度
　　饥旱帝曰弃黎民阻饥汝后稷播时百谷禹曰洪水滔天浩浩懐山襄陵下民昏垫予乗四载随山刋木暨益奏庶鲜食予决九川距四海濬畎浍距川暨稷奏庶艰食鲜食【并虞书】　禹十年水汤七年旱而天下无菜色者十年之后谷复收熟而陈积有余【荀子】　祷旱汤旱而祷曰政不节与使民疾与何以不雨至斯极也宫室崇与妇谒盛与何以不雨至斯极也苞苴行与谗夫兴与何以不雨至斯极也【荀子】宣王承厉王之烈遇灾而惧侧身修行欲消去之天下喜于王化复行百姓见忧【诗云汉序】蠲放太宰以九式均节财用三曰丧荒之式【式谓用财之节度】小宰以官府之六聨合邦治三曰丧荒之聨事六曰敛弛之聨事【天官谓荒政弛力役】均人掌均力政凡均力政以嵗上下丰年则公旬用三日焉中年则公旬用二日焉无年则公旬用一日焉凶札则无力政无财赋不收地守地职不均地政【地官不收山泽及地税亦不平计地税也非凶札之嵗当收税乃均之耳地守虞衡之属地职农圃之属】　汉文帝后六年夏大旱蝗弛山泽【本纪宣帝本始三年旱后汉章帝元年旱唐太宗贞观元年旱宗开元八年水旱宪宗元年九年旱并免租税】　东晋元帝大兴二年蝗饥诏去非急之务　南齐髙帝建元中诏三吴遭水减田租　梁武大同五年诏南兖等州饥放逋租宿债【南史】　唐髙祖武徳七年初均田租庸调法水旱虫霜为灾十损四以上免租损六以上免调损七以上课役俱免【通鉴唐志水旱耗十之四者免其租桑麻尽者免其调田耗十之六者免租调耗七者诸役皆免】降损膳夫掌王之食饮膳羞大荒则不举大礼则不举【天官】嵗凶年谷不登君膳不祭肺【礼食杀牲则祭先周人以肺不祭肺则不杀也】马不食谷驰道不除祭祀不县【县乐器钟磬之属也】大夫不食梁士饮酒不乐【曲礼下】　汉文帝六年大旱蝗令诸侯无入贡赋减诸服御损郎吏员【本纪宣帝本始二年唐太宗贞观元年并以嵗饥减膳】　十二政大司徒以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰礼八曰杀哀九曰蕃乐十曰多昏十有一曰索鬼神十有二曰除盗贼大荒大札【疫病也】则令邦国移民通财舍禁弛力薄征缓刑【地官】　赈防荒政一曰散利【见上】　小行人若国札丧则令赙补之若国凶荒则令赒委之【秋官】　汉文帝后六年大旱蝗发仓庾以赈民【武帝元狩三年开郡国仓廪以赈民梁武建武六年水旱令郡国廪给明帝永平十六年旱诏赐粟太宗贞观元年遣使赈饥宗开元二十八年诏给不待报】　缓刑荒政三曰缓刑【见上】士师若邦凶荒则以荒辩【郑司农云辩读为别救荒之政十有二而士师别受】
　　【其教条元谓辩当为贬遭饥荒则刑罚国事有所贬损作权时法也】之法治之纠守【纠守备盗贼也】缓刑　后汉明帝永平十八年诏春旱理寃狱録轻系【章帝建初三年以旱理寃狱録轻系唐太宗贞观三年以旱虑囚宗开元二年以旱虑囚】　流移大司徒令邦国移民【移民备灾就谷见上】　廪人凡万民之食食者人四鬴上也人三鬴中也人二鬴下也【此皆谓一月食米也六斗四升曰鬴】若食不能人二鬴则令邦移民就谷【地官】　汉髙帝令饥民就食蜀汉【武帝元狩三年山东水令民就食江淮又徙贫民于关以西及充朔方以南新秦中七十余万口衣食皆仰给县官后汉章帝建初八年诏牛疫民徙者聴】　移用大司徒通财【见上】士师若邦凶荒令移民通财　汉武帝元鼎二年诏曰今水潦移于江南方下巴蜀之粟致之江陵　宣帝本始四年嵗不登民以车船载谷入关毋得用传【并本纪】　唐宗开元二年禁闭籴备荒遗人掌县都之委积以待凶荒【地官少曰委多曰积】仓人掌粟入之藏有余则藏之以待凶嵗而颁之【地官】　三年耕必有一年之食九年耕必有三年之食以三十年之通虽有凶旱水溢民无菜色【王制】　汉贾谊説文帝曰积贮者天下之大命也今敺民而归之农皆着其本使天下各食其力末技游食之民转而縁南畆则蓄积多而人乐其所矣上感谊言诏开籍田躬耕以劝百姓【汉志】汉文帝十二年晁错言募天下入粟县官得以拜爵除罪【汉志】董仲舒説武帝诏关中种宿麦【汉本纪元符三年遣谒者劝有水灾郡种宿麦】疾疫司救凡嵗时有天患民病则以节巡国中及郊野而以王命施惠【地官】　司市国凶荒札丧则市无征而作布【地官金铜无凶年因物贵大铸钱以饶民】　汉武帝元狩四年有司言徙关东贫民用度不足请收银锡造白金及皮币以足用　汉宣帝元康二年诏天下疾疫令毋出今年租【并汉书】　火灾大宗伯以禬礼哀围败【春官同盟者会合财货以更其所丧春秋襄三十年冬会于澶渊宋灾故是其类】　大行人致禬以补诸侯之灾【秋官】　汉章帝建初六年防范迁蜀郡太守旧制禁民夜作防火灾范但严使储水而已百姓以为便【通鉴本传】　水灾汉成帝河平四年遣光禄大夫博士嘉等行举濒河之郡水所毁伤振贷给槥椟埋已与钱二千避水他郡国所在食之　借贷甫田我取其陈食我农人自古有年【周小雅笺云仓廪有余民得赊贳取食之所以纾官之蓄滞】　汉宣帝本始四年诏曰今嵗不登遣使者振贷困乏丞相以下入谷助贷贫民【本纪】　捕蝗大田去其螟螣及其蟊贼无害我田穉田祖有神秉畀炎火【周小雅食心曰螟食叶曰螣食根曰蟊食节曰贼笺此四虫者常害田中之穉禾】　唐太宗贞观二年吞蝗曰朕为民受灾何疾之避【通鉴唐书宗开元二年大蝗姚崇奏遣御史督州县捕而瘗之】　劝分鲁僖公三十一年夏大旱欲焚巫尫臧文仲曰非旱备也修城郭贬食省用务穑劝分有无相济此其务也　汉武帝元狩二年浑邪等降县官费众贫民大徙无以尽赡卜式持钱三十万与河南太守以给徙民上乃召拜式为中郎以风百姓【卜式传】　平籴管仲相威公通轻重之权曰嵗有凶穰故谷有贵贱令有缓急故物有轻重民有余则轻之故人君敛之以轻民不足则重之故人君散之以重凡轻重敛散之以时则准平使万室之邑必有万钟之藏藏镪千万千室之邑必有千钟之藏藏镪百万春以奉耕夏以奉耘耒耜器械种饟粮食必取赡焉故大贾蓄家不得豪夺吾民矣【汉志】　威公问管子曰终身有天下而勿失有道乎对曰守国者守谷而已某县之壤广若干某县之壤狭若干则必积委币【委蓄也各于州县里蓄积钱币所谓万室之邑必有万钟之藏藏镪千万千室之邑必有千钟之藏藏镪百万】于是州县里受公钱【公钱即委积之币】秋国谷去三之一【去减也丘吕切】君下令谓郡县属大夫里邑皆借粟入若干谷重一也以藏于上者【一其谷价而收藏之】国谷三分则二分在上矣【言先贮币于郡邑当秋时下令收籴也则魏李悝行平籴之法盖出于此今言去三之一者约中熟为准耳】　魏李悝为魏文侯作尽地力之教曰籴甚贵伤民【谓士工商也】甚贱伤农善平籴者必谨观嵗有上中下熟上熟其收自四余四百石【上嵗百畆收百五十石今大熟四倍收六百石计民食终嵗长四百石官籴三百石此为籴三舍一也】中熟自三余三百石【自三四百五十石也终嵗长三百石官籴二百石此为籴二而舍一也】下熟自倍余百石【自倍收三百石终嵗长百石官籴其五十石云下熟籴一谓中分百石之一】小饥则收百石【平嵗百畆之收百五十石今小饥收百石收三分之二也】中饥七十石【收二分之一】大饥三十石【收五分之一】故大熟则上籴三而舍一中熟则籴二下熟则籴一使民适足价平则止小饥则发小熟之所敛中饥则发中熟之所敛大饥则发大熟之所敛而粜之故虽遇饥馑水旱籴不贵而民不散取有余而补不足也行之魏国国以富强【并汉志】　常平汉宣帝五凤四年五月大司农中丞耿夀昌请令边郡皆筑仓以谷贱时增其价而籴以利农谷贵时减价而粜名曰常平仓以给北边省转漕民便之【汉志元帝初元五年罢后汉明帝永平五年置晋武帝大始二年立后魏大和二十年置隋文帝开皇三年陜州置唐髙祖武徳元年置常平监五年废太宗贞观十三年于洛阳相幽徐齐并秦蒲州置髙宗永徽六年京东西市置宗开元七年敕关内陇右河南河北五道及荆扬襄益州并置徳宗建中元年赵赞请于两都江陵城成都扬汴苏洪置纳其防宋朝淳化三年置景徳三年秋京西河北河东陜西淮南两浙置天僖四年诏益梓利防州荆湖南北广东西南路并置】唐天宝八载天下常平置四百六十万二千二百二
　　十石　广惠仓嘉祐三年诏置天下广惠仓初枢密院使韩琦请罢鬻诸路户絶田募人承佃以夏秋所输之课给在城老幼疾病之不能自存者既建仓仍诏逐路提防刑狱司専领之嵗终其所输纳上三司十万户以上留一万石七万户八千石五万户六千石三万户四千石二万户三千石万户二千石不满万户一千石有余则许鬻之【熙寜二年广惠仓转易散青苗四年诏卖广惠仓田】　青苗熙宁二年制置三司条例司言乞令河北京东淮西转运司施行常平广惠仓出纳及预散之法广惠仓斛斗除依条合支老疾乞丐人据数量留其余并令常平仓监官通管一般转易其两仓见钱依陜西出俵青苗钱例每于夏秋未熟以前召人户请领令随税送纳斛斗内有愿请本色斛斗或纳时价贵愿纳见钱皆聴仍于京东淮南河西三路先行此法措置【熙宁三年诏极边罢散支青苗钱】　义仓北齐制每人出恳租二石义租五斗恳租送台义租纳郡以备水旱河清中令诸州郡皆别置富人仓初立之日准所领中下户口数得一年之粮逐当州谷价贱时斟量割当年义租充入谷贵下价粜之贱则还用所粜之物依价籴贮【隋开皇五年诏州县置唐髙祖武徳元年置社仓太宗贞观二年立宗开元二十五年定立畆税二升以为义仓徳宗时韦伦请为义仓宋朝建隆四年诏州县置干徳四年罢庆厯元年立五年罢熙宁二年并废】　唐天宝八载天下义仓六千三百一十七万七千六百六十石　惠民仓淳化二年令诸州惠民仓遇籴稍贵减价以粜贫民每人不过一斛【咸平二年于福建置】　蔽匿后汉殇帝延平元年敕郡国水旱覆蔽灾害今后将纠其罚【本纪晋张骏境内饥谷贵谭详请出谷与百姓秋征三倍隂据谏不可因人之饥以要三倍唐贞元十四年民请蠲租京兆尹韩皋府帑已空奏不取实事闻贬抚州司马十九年李实言今嵗虽旱而禾苗甚美由是租税皆不免韩愈上疏以京畿百姓穷困应今年税钱请俟来年麦蚕愈坐贬咸通十年陜民诉旱观察使崔荛指庭树曰此尚有叶何旱之有杖之民怒故作乱逐荛杜悰镇淮南时旱民至漉漕渠遗米自给取陂泽茭蒲实皆尽悰更表以为祥由是罢免】　代宗大厯十二年秋霖损稼渭南令刘澡称县境苗独不损上曰霖雨溥博岂特渭南独无更命御史朱殷视之损三千余顷上叹曰县令字人之官不损犹应言损乃不仁如是乎贬澡南浦尉【通鉴】　徳宗贞元八年河南北江淮等州大水陆贽请遣使赈抚上曰闻所损殊少贽奏曰流俗多徇谄谀揣所悦意则侈其言度所恶闻则小其事制备失所常病于斯又曰所费者财用所收者人心【通鉴】　宪宗元和七年上谓宰相曰卿軰屡言淮浙去嵗水旱近有御史自彼还言不至为灾李绛对曰御史欲为奸谀以悦上意耳上曰国以人为本闻有灾当急救之岂可复疑之耶命速蠲其租【通鉴】　不赈救唐太宗谓王珪曰隋开皇十四年大旱文帝不许赈给而令百姓就食山东比至末年天下储积可供五十年炀帝恃其富饶侈心无厌卒亡天下【通鉴】　隋炀帝大业二年置洛口仓于巩东南原上筑仓穿三千窖窖八千石置回洛仓于洛阳北穿三百窖大业十二年民饥吏皆畏法莫敢赈救李密袭兴洛仓破之开仓恣民所取老弱襁负道路相属总编赈救小行人礼丧凶荒厄贫一书每国辨异之以反命于王【秋官】　古者国有凶荒则杀礼而多昏会男女之无夫家者所以育人民也【卫诗有狐】　王莽末年民愈贫困常苦枯旱谷价翔贵北边及青徐地人相食雒阳以东米石二千莽遣三公将军开东方诸仓赈贷穷乏分遣大夫谒者教民煮木为酪酪不可食流民入关者数十万人置养赡宫以廪之吏盗其廪饥死者十七八　光武建武七年诏往嵗水旱人用困乏命郡国有谷者给廪二千石勉加抚循无令失职【本纪】　后汉桓帝永兴二年诏五谷不登其令所伤郡国种芜菁以助人窘【本纪】　魏文帝黄初三年冀州蝗民饥使杜畿开仓赈之　孙权赤乌二年民饥诏开仓廪赈之　晋武帝泰始五年青徐兖州水遣使赈恤　晋惠帝永熙八年关中饥洛阳天水等六郡民流移就谷入汉川者数万家推李特行镇北大将军入据广汉【通鉴】　后魏孝文太和十一年大旱牛疫有以马驴及槖驼供耕诏聴民就丰行者十五六道路给粮至所在三长【古者五家立邻长五邻立一里长五里立一党长】赡养之【后魏志】　宋文帝元嘉十二年水以米谷赐五郡北齐文宣帝干明元年诏河南等九州虫水伤稼遣使赈防　后周司仓掌辨九谷之物以量国用足蓄其余以待凶荒不足则止余用【通典】　陈文帝天嘉五年令民送义租纳郡以备水旱　唐太宗贞观元年关中饥米斗直绢一匹二年天下蝗三年大水上勤而抚之未尝嗟怨是嵗天下大稔流散者咸归乡里米斗不过三四钱【通鉴四年】　髙宗仪凤二年诏以河南北旱遣御史中丞崔谧等分道存问赈给侍御史刘思立上疏以为今麦秀蚕老农事方殷敕赐抚巡人皆竦忭忘其家业冀此大恩聚集叅迎妨废不少既縁赈给颁立簿书本欲使安存更成烦扰望且委州县赈给待秋深务闲出使襃贬疏奏谧等遂不行【通鉴】　富郑公自郓移青会河朔大水民流京东公以为从来赈救当聚之州县人既猥多仓廪不能供散以粥饭欺百端由此人多饿死死者气薰蒸疾疫随起居人亦致病毙是时方春野有青菜公出榜要路令饥民散入村落择所部丰稔者三州劝民出粟得十五万斛益以官廪随所在贮之各因坊村择寺庙及公私空屋又因山岩为构屋以处流民富民不得陂泽之利分遣寄居闲官往主其事间有健吏募流民中曾有为吏胥走者皆给其食令供簿书给纳守御之役借民仓以贮择地为掘沟为限与流民约三日一支出纳之详亦如官府公推其法于境内吏之所至手书酒炙之馈日至人人忻戴为之尽力比麦熟人给路粮遣归饿死者无几为大冢之谓之业冢其间强壮堪为禁卒者募数千人奏乞拨充诸军自是天下流民处多以青州为法
　　详説
　　荒政条目始见于黎民阻饥舜命弃为后稷播时百谷其详见于生民之诗到得后来如所谓禹之水汤之旱民无菜色其荒政制度不可考及至成周自大司徒以荒政十有二聚万民其详又始错见于六官之书然古者之所谓荒政以三十年之通制国用则有九年之蓄遇嵗有不登为人主者则贬损减省丧荒之式见于小行人之官礼丧凶荒厄穷为一书当时天下各自有廪藏所遇凶荒则赈发济民而已当时措置与后世不同所谓移民平籴皆后世措置且自周论之太宰以九式均节财用三曰丧荒之式又遗人掌县都之委积以待凶荒而大司徒又以薄征散利凡诸侯莫不有委积以待凶荒凶荒之嵗为符信发粟赈饥而已当时敛散轻重之式未尝备侯甸男卫皆有馈遗不至于谷价翔踊如弛张敛散之权亦不须讲惟到春秋战国王政既衰秦饥乞籴于晋鲁饥乞籴于齐嵗一不登则乞籴于邻国所谓九年之制度已自败壊管子轻重一篇无虑千百言不过君民互相攘夺收其权于君上已非君道所谓荒政一变为敛散轻重先王之制因壊到后来敛散轻重之权又不能操所以启奸民幸凶年以谋祸害民转死于沟壑至此一切急迫之政五代括民粟不出粟者死与敛散轻重之法又殆数等大抵其法愈壊则其术愈粗论荒政古今不同且如移民易粟孟子特指为茍且之政已非所以为王道秦汉以下却谓之善政汉武帝诏令水潦移于江南方下巴蜀之粟致之江陵唐西都至嵗不登关中之粟不足以供万乗荒年则幸东都自髙祖至于明皇不特移民就粟其在髙宗时且有逐粮天子之语后来宗溺于可安不出长安以此论之时节不同孟子所谓茍且之政乃后世所谓善政且三十年之通制国用须必世百年而可行亦未易及此后之有志之士如李悝之平籴法虽非先王之政丰年收之甚贱凶年出之赈饥此又思其次之良规到得平籴之政不讲用一切趣办之政君子不幸遇凶荒之年不得已而讲求要之非常行【按此篇自要之非常行句下原本全脱今依文献通考补正】使常籴之法常行则谷价不贵四民各安其居不至于流散各可以自生养至于移民移粟不过以饥殍之养养之而已若设糜粥其防又其下者大抵荒政统而论之先王有预备之政上也使李悝之政修次也所在蓄积有可均处使之流通移民移粟又次也咸无焉设糜粥最下也虽然如此各有差等有志之士随时理会便其民战国之时要论三十年之通计此亦虚谈则可以行平籴之法如汉唐坐视无策则移民通财虽不及先王亦不得不论又不得已而为糜粥之养随所寓之时就上面措置得有法亦可大抵论荒政体统如此今则所论可行者甚多试举六七条且如汉载粟入关中无用传后来贩粟者免税此亦可行之法此法一行米粟流通如后世劝民出粟散在乡里以田里之民令豪户各出谷散而与之此一条亦可行又如富郑公在青州处流民于城外所谓室庐措置种种有法当时寄居游士分掌其事不以吏胥与于其间又如赵清献公在会稽不减谷价四方商贾辐辏此一条亦是可行之法凡六七条皆近时可举而行者自此推之不止六七条亦见厯世大纲须要参酌其宜于今者大抵天下事虽古今不同可行之法古人皆施用得遍了今但则举而措之而已今所论荒政如平籴之政条目尤须讲求自李悝平籴至汉耿夀昌为常平仓元帝以后或废或罢到宋朝遂为定制仁宗之世汉魏公请罢鬻没官之田募人承佃为广惠仓散与鳏寡孤独庆厯嘉祐间既有常平仓又有广惠广济仓赈恤所以仁宗徳泽洽于民三仓盖有力至王荆公用事常平广惠量可以支给尽粜转以为钱变而为青苗取三分之息百姓遂不聊生广惠之田卖尽虽得一时之利要之竟无根柢元祐间虽复章惇又继之三仓又壊论荒政者不得不详考

　　厯代制度详説卷八
&lt;子部,类书类,历代制度详说&gt;
　　钦定四库全书
　　厯代制度详説卷九　　　宋　吕祖谦　撰田制
　　制度
　　井田小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事　受田大司徒凡造都鄙制其地域而封沟之以其室数制之不易之地家百畆一易之地家二百畆再易之地家三百畆　民受田上田夫百畆中田夫二百畆下田夫三百畆嵗耕种者为不易上田休一嵗者为一易中田休二嵗者为再易下田三嵗更耕之自爰其处农民户人已受田其家众男为余夫亦以口授田如比士工商家受田五口乃当农夫一人此谓平土可以为法者也若山林薮泽原陵淳卤之地各以肥硗多少为差民年二十受田六十归田七十以上上所养也十嵗以下上所长也十一以上上所强也　任田载师掌任土之法以防里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地代田武帝末年悔征伐之事乃封丞相田千秋为富
　　民侯下诏曰方今之务在于力农以赵过为搜粟都尉过能为代田一畆三甽嵗代处古法也后稷始甽田以二耜为耦广尺深尺曰甽长终畮一畮三甽一夫三百甽而播种于甽中其耕耘下种田器皆有便巧率十二夫为田一井一屋故畆五顷用耦犂二牛三人一嵗之收常过缦田畮一斛以上善者倍之过使教田太常三辅大农置工巧奴与从事为作田器二千石遣令长三老力田及里父老善田者受田器学耕种养苗状民或苦少牛无以趋泽故平都令光教过以人挽犂过奏光以为丞教民相与庸挽犂率多人者田日三十畆少者十三畮以故田多垦辟过试以离宫卒田其宫壖地课得谷多其旁田畆一斛以上令命家田三辅公田又教边郡及居延城是后边城河东农三辅太常民皆便代田用力少而得谷多名田汉武帝时董仲舒説上曰秦用商鞅之法改帝王之制除井田民得买卖富者田连阡陌贫者无立锥之地又専川泽之利筦山林之饶荒淫越制逾侈以相髙邑有人君之尊里有公侯之富小民安得不困汉兴循而未改井田法虽难猝行宜少近古限民名田以赡不足塞兼并之路盐铁皆归于民去奴仆除専杀之威薄赋敛省徭役以寛民力然后可善治也仲舒死后功费愈甚天下虚耗人复相食哀帝即位师丹辅政建言古之圣王莫不设井田然后治乃可平今累世承平豪富吏民赀数钜万而贫民愈困盖君子为政贵因循而重改作然所以有改者将以救急也亦未可详宜畧为限天子下其议丞相孔光大司空何武奏请诸侯王列侯皆得名田国中列侯在长安公主名田县道及关内侯吏民名田皆无过三十顷诸侯王奴婢二百人列侯公主百人关内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便也诏书且须后遂寝不行　公田孝宣地节三年诏曰郡国宫馆勿复修治流民还乡者假公田贷种食孝元初元元年以三辅太常郡国公田及苑可省者振业贫民江海陂湖园池属少府者以假贫民勿租赋　王田王莽更名天下田曰王田奴婢曰私属皆不得买卖其男口不满八而田过一井者分余田与九族乡里犯令法至死制度不定吏縁以为奸天下敖敖然陷刑者众后三嵗莽知民愁下诏诸食王田及私属皆得买卖勿拘以法　均田后魏孝文太和元年三月诏曰去年牛疫死大半今东作既兴人须肄业有牛者加勤于常嵗无牛者倍佣于余年一夫制理四十畆中男二十畆无令人有余力地有遗利时李安世上疏曰今虽桑井难复宜更均量审其经术令分艺有准力业相称细民获资生之利豪右靡余地之盈帝深纳之均田之制起于此矣九年下诏均给天下人田诸男十五以上受露田四十畆妇人二十畆　后周文帝霸政之初创置六官司均掌田里之政令分田数以定田畆　隋开皇中发使四出均天下田　口分永业田北齐武成帝河清三年诏令男子十八受田输租调二十充兵六十免力役六十六退田免租调京师四面诸方之外三十里之内为公田受公田者三县为迁户执事官一品以下逮于羽林武贲各有差其外畿郡华人官第一以下羽林武贲以上各有差执事及百姓请垦田者名为永业田　隋文帝令自诸王以下至于都督皆给永业田各有差多者至百顷少者至三十顷其丁男中男永业露田皆遵后齐之制　唐授田之制男年十八以上者田一顷其八十畆为口分二十畆为永业老及笃疾废疾者人四十畆寡妻妾三十畆当户者增二十畆皆以二十畆为永业其余皆口分永业之田树榆枣桑及所宜之木皆有数田多可以足其人者为寛乡少者为狭乡受田减寛乡之半其地有薄厚嵗一易者倍授之寛乡三易者不倍授工商者寛乡减半狭不给凡庶人徙乡及贫无以者许卖世业田自狭乡而徙寛乡者得并卖口分田已卖者不复授死者收之以授无田者
　　详説
　　天下之事不知而不行者其害浅知之而不得行者其害深夫天下大利或藏于隠微之中智者不能谋勇者不能断出于天下思虑之所不及此虽有尧舜之君禹稷之臣犹必有所待于其后何者不知而不可强行也举天下之事智者能谋之勇者能断之而儒者又世守之非必尧舜禹稷之君臣而能行之然而有不得焉者是可叹也永惟厯代之田制上古有井田汉有限田名田教代田建武之际有度田晋有占田后魏有露田齐有给受田而唐有口分世业之田其法制或详或略其行之或逺或近其利或厚或薄然大要以为田之制在上而惟其不知而不行之茍其知矣则未有不可行者也今世学者坐而言田制然天下无在官之田而卖易之柄归之于民则是举今之世知均田之利而不得为均田【按此下原缺】
  </div>
  <div class="pagination">
   <a href="历代制度详说.html">
    上一页
   </a>
   <a href="历代制度详说.html">
    1
   </a>
   <span class="current-page">
    2
   </span>
   <a href="历代制度详说_page3.html">
    3
   </a>
   <a href="历代制度详说_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
