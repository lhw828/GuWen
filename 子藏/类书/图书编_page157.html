<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 157 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 157 页/共 220 页
  </h1>
  <div class="content">
   尝考之唐宋建官名乖职冗太师太傅太保谓之三师太尉司徒司空谓之三公中书门下尚书谓之三省御史大夫中书门下谓之三司左右散骑常侍分属门下中书规讽献纳谓之八貂【左属门下则左貂右属中书则右貂】宰相带平章事自唐优李靖始平章军国重事自宋礼王旦始畱守典宫钥之严节度当方维之重观察任激之等转运专漕计之司其元帅副元帅宣慰宣抚安抚招讨诸使制阃临边不恒置焉六曹等监小异而大同也侍从台谏名殊而实一也两朝沿革其大都不过如此矣然宋之冗比唐尤甚三省平章职皆宰相而中书与枢宻又称两府分主兵民一制诰也而学士而舎人并称两制【学士掌内制舎人掌外制】一秘书也而三馆【昭文馆集贤院史馆】而秘阁而秘书省一御史也而侍御而殿中而监察【侍御史称台院殿中侍御史称殿院监察御史称察院号曰三院】而里行【监察御史里行即今之试御史】以检校官兼中书令侍中同平章事官阶极品并谓使相不以使相与曹斌者此也以节度使同平章事任尊将相亦谓使相防凖使相判河南者此也其掌国计有三司使【此三司谓塩鐡使户部度支也置使领之号三司使】掌殿庭宣答有宣徽南北二院使掌祖宗宸翰有龙图诸阁之官直秘殿有观文端明诸殿大学士其判府知州以宰执侍从其监司有转运提举提刑诸名宋制然也洪惟圣祖仿周监汉不置宰相三公论道六卿分职纠之以都察院达之以通政司参之以大理寺列以寺监错以百司文事悉归翰苑耳目专任台谏体统专而名实得矣若殿阁大学士论思密勿官止五品脩撰编脩皆得入阁地之峻而秩之卑者虑诚逺也其后阁下多由尚书例加公孤礼絶任崇无异宰相而天下亦以相称之此最失祖宗之意者今制然也
　　歴代官职总论
　　古者因事设官随能授职无清浊之殊无内外之别无文武之异何也唐虞之际禹宅揆契掌教臯陶明刑伯夷典礼羲和掌厯防典乐益作虞垂爲共工盖精而论道经邦粗而饬财辨器其位皆公卿也其人皆圣贤也后之居位临民者则自诡以清高而下视曲艺多能之流其执技事上者则自安于鄙俗而难语以辅世长民之学于是审音治厯医祝之流特设其官以处之谓之杂流摈不得与缙绅位而官之清浊始分矣昔在成周设官分职缀衣趣马俱吁俊之流宫伯内宰尽兴贤之侣逮夫汉代此意犹存故以儒者爲侍中以贤士备郎署如周昌袁盎汲黯孔安国之徒得以出入宫禁陪侍宴私陈谊格非拾遗补过其才能卓异者至爲公卿将相爲国家任大事霍光张安世是也中汉以来此意不明于是非阉竖嬖幸不得以日侍宫庭而贤能缙绅特以之备员表着汉有宫中府中之分唐有南司北司之党职掌不相爲谋品流亦复殊异而宫之内外始分矣古者文以经邦武以拨乱其在大臣则出可以将入可以相其在小臣则簮笔可以待问荷戈可以前驱后世人才日衰不供器使司文墨者不能知战阵被介胄者不复识简编于是官人者制爲左右两选而官之文武始分矣至于有侍中给事中之官而未尝司宫禁之事是名内而实外也有太尉司马之官而未尝与兵戎之事是名武而实文也太常有卿佐而未尝审音乐将作有监贰而未尝谙营缮不过爲儒臣飬望之官是名浊而实清也尚书令在汉爲司牍小吏而后世则爲大臣所不敢当之尊官校尉在汉爲兵师要职而后世则爲武弁所不齿之冗秩盖官之名同而古今之崇卑悬絶如此参稽互考曲畅旁通而因革之故可以类推矣
　　歴代官制变革
　　周典六官其来尚矣唐虞水土事殷故伯禹以司空居冡宰之任垂益以工虞分司空之职是时兵刑虽设民用不犯于是司马司防臯陶兼掌之而有余礼乐教化务所当先于是司徒宗伯契夷防分典而不足弃后稷龙纳言十有二牧食哉惟时凡以爲民也三代相承率由斯道秦人不师古始轻变官制未害也特罢侯置守尊君抑臣燔烧诗书以愚黔首其意惟知自奉而不知有臣民也虽然周之官制非至秦而始变也苏秦爲国相许歴爲国尉孙厐仕魏爲将军而须贾亦爲魏中大夫呉起守西河冯亭守上党西门豹令邺荀卿令兰陵是则守令将相之名在战国则已然特至秦而始定耳夫是制既定于秦而汉人复因秦旧自魏晋迄于隋唐又复因先汉之名而升降之如秦汉侍衞之士谓之侍郎而近世居从槖之尊秦汉出入禁闼谓之侍中而近世爲三省之长秦汉仆射之职甚卑而近世以爲宰相之任其升降轻重虽不同苐顾其所任之人与夫所以爲民之意如何耳其或烦其制以病民侈其名以尊已文貌有余而精神不足气血壅而脉络不贯者皆未免秦皇汉武之余习也
　　歴代官名防袭
　　人皆谓唐之官名因乎隋宋朝官名因乎唐曾不知公师保傅太尉将军自周汉已有之二汉百官表志有侍中备顾问有仆射中常侍黄门侍郎给侍中等皆在禁中似今门下省也有尚书令又有中书谒者令掌选置及奏下文书众事似今中书尚书省也有尚书仆射佐令奏下众事似今左右仆射也有尚书六人分爲六曹典天下集课事似今六部尚书也【内有三公尚书二人与三公文书有吏曹尚书典选举似今吏部尚书也有常侍曹尚书掌公卿事有二千石曹尚书主郡二千石及水火盗贼似今刑部兵部尚书也有民曹尚书兴治功作及监治苑圃似今工部户部尚书也有各曹尚书似今礼部尚书也】又有左右丞掌録文书似今尚书左右丞也每曹有侍郎六人似今六部侍郎也有尚书郎中似今六部郎中员外郎也不特此也少府之属有御史大夫有御史中丞有治书御史有监察御史东宫之属有庶子有詹事有舎人洗马议郎九卿则有宗正司农太常光禄太仆衞尉鸿胪大理七监则有都水将作大匠等其余如太史太祝大医博士祭酒光禄大夫大中大夫谏议大夫凡此之类皆二汉之官名也唐岂特因隋宋朝岂特因唐也哉夫古今天下虽封建与郡县不同而其民其事则同故其所以异者封建则事要而官简郡县则事烦而官冗也周之官简矣复以三公兼冡宰以三孤列九卿则其制爲益简民胡得而不安秦汉以来官冗矣既有三公复有三师既有三省复有六曹既有九寺复有七监则其制爲益冗民胡得而不病哉【隋志云隋尚书八座六部之属并皆如汉制又如梁武用宋齐旧制有尚书省置令仆六尚书有门下省置侍中给事侍郎有中书省置监令侍郎又有策书秘书省此见隋唐官名皆因秦汉魏晋六朝之旧也】
　　歴代官品多寡
　　周官九命汉自中二千石至百石凡十六等后汉自中二千石至斗食凡十三等魏秩次多因汉制更制九品晋宋齐并因之梁因之更制十八班班多爲贵陈并因之后魏制九品品各制从凡十八品自四品以下每品分爲上下阶北齐并因之后周置九命每命分为上下凡十八命隋置九品品各有从自四品以下每品分爲上下凡三十阶自太师始焉谓之流内流内自此始焉【炀帝除上下阶惟留正从各九品】又置视正二品至九品各有从自行台尚书令始焉谓之视流内视流内自此始唐自流内以上并因隋制又置视正五品从七品以署萨宝及正祓谓之视流内又置勲品九品自诸卫録事及五省令史始焉谓之流外流外自此始【勲品自齐梁即有之】










　　图书编卷八十二
　　钦定四库全书
　　图书编卷八十三
　　明　章潢　撰
　　本朝建官凖法虞周虽专领兼析防有不同而规模品式大抵相为损益故权杀于汉员省于唐而禄凉于宋即有骄凌旋罹陈臬岂无冗滥亦复汰除文武夹维内外交应建官之制莫善矣虽文法牵制因循蒙蔽者日多也然尝考周官三公论道经邦爕理隂阳三孤贰公化寅亮天地岂虚语哉惟上有贤宰相辅弼圣天子相与推贤经国不外乎文以抚众武以威敌也文慎冢宰之任武慎本兵之任而又重乎台諌之称此固根本之论也然文职初选不冝驳杂资级不冝大限举荐考察不冝徇私小官之禄不冝减折至于军官原非殊勲承袭即冝降等有罪即冝削防起送比试不可止应虚文首级论功不可徇情以凖其予夺如此则昔人所谓文官不爱钱武官不畏死何忧天下不太平也
&lt;子部,类书类,图书编,卷八十三&gt;
&lt;子部,类书类,图书编,卷八十三&gt;
&lt;子部,类书类,图书编,卷八十三&gt;
&lt;子部,类书类,图书编,卷八十三&gt;
&lt;子部,类书类,图书编,卷八十三&gt;










　　国朝官司职掌
　　国家奄有华夷政令多矣特设九卿以职掌之由今言之吏部掌天下官吏选授勲封考课矣户部掌天下户口田粮矣礼部掌天下礼仪祭祀宴享贡举矣兵部掌天下军卫武官选授矣刑部掌天下刑名徒勾覆闗禁矣工部掌天下百工山泽矣都察院掌紏劾百司辩明寃枉提督各道矣通政司掌出纳帝命通达下情闗防奏报矣大理寺掌审録刑名照驳推清不陷无辜矣犹未也于是各率其属吏部则班秩品命封爵勲级考课各掌矣户部则民度金仓四科各掌矣礼部则仪式享祭天文漏刻卜筮医药牲豆酒膳诸番朝贡各掌矣兵部则武官勲禄品命比图城隍镇戍烽堠舆辇车乗传驿廐牧各掌矣刑部则宪北司门都官四科各掌矣工部则经营兴造众务虞衡山泽时禁采捕暨天下陂池川凟屯田各掌矣都察院则分属各道外按诸司内聨府部各掌矣通政司共掌于一堂而大理寺各掌于二寺矣夫由前则九卿分职纲既举矣由后则各率其属目既张矣犹未也于是玉牒谱系宗人府掌之制诰史文翰林院掌之誊填书冩中书科掌之寳玺符牌尚寳司掌之参驳紏劾六科掌之大常寺以掌每嵗祭祀詹事府以掌侍从东宫光禄寺以掌羞宴鸿炉寺以掌仪赞国子监以掌教化钦天监以掌占筭太医院以掌诊合大仆寺以掌牧马应天府以掌亲民行人司以掌出使犹未也于是有中军等五府与九卿并设有锦衣等诸卫与五府分列外则布政司掌郡县吏治以听六部按察司掌郡县刑名以听都察院都司掌卫所军政以听五府御史时巡按治于外台諌各以所闻公是公非于内是纲领益明条目益备矣至于提纲挈目则惟帝庭总揽焉如五星二十八宿灿然顺轨以成嵗功也然后如犬牙相制之中建辅车相倚之策于周官法度之间寓闗睢麟趾之意也皇明百官述
　　公侯伯凡三等以封功臣及外戚皆有流有世并给鐡券高广凡五等号凡三等佐高皇定天下曰开国辅运推诚佐成祖曰奉天靖难推诚余曰奉天翊运推诚其武臣也曰宣力功臣文臣曰守正文臣嵗禄视功有差已封而又有功者仍爵或进爵加禄其贒也充京营总督五军都督府掌印佥书守备留都出充总兵官镇守否食其禄其袭替徴劵诰论功过覈适孽幼而嗣者学于国子监有过革冠服学于国子监坐罪夺禄重夺文爵职吴元年选郡县官三百三十四人赏绮布道理费及其父母妻子有差着为令曰以养汝廉奉公无渔民也洪武元年诏中书省自今除府州县官赐银十两布六疋征天下贤才为守令厚赐而遣之二年上幸后苑见巢鹊卵翼叹曰谁无母子令羣臣亲老得归养是年赐朝臣袍带赐亷吏嵩县刘典史布帛择文儒情性清洁者充学官赐文武官朝服公服又赐冬衣四年中书省上府州县一千二百三十九凡官五千四百八十八人令官吏犯赃者勿赦六年令京官三十月一考考陞一等外官三嵗一考考陞一阶勅按察司举察有司官七年汰北方府州县官三百八人増公侯伯都督丞相御史大夫等官禄有差八年增尚书行省防政公田禄各百十年制赐百官公田租充禄俸初给典史俸有差是年并省州县十一年命考绩殿最分三等称职无过为上赐坐宴有过称职中宴而不坐有过不职下不预宴叙立于门宴者出然后退广西布政使臧哲母忧去赐米钞令丧去官并有赐十二年着令给丁忧官俸有差十三年置判禄司颁臣戒録上既诛胡丞相命儒臣纂厯代侯王宗戚文武宦官悖逆不道者凡二百十二人为是録云诏复京官家勅守令恤民十四年诏有司遣替闲释放官赴京叙用定考覈殿最法禁有司差遣学官十五年赐六部尚书马十六年广东布政司请庆贺班秩上曰礼行于藩司班以秩叙十七年吏部尚书俞熂上更定一员资格申荐冒滥考课失实之禁熂上考绩法者为令令方面勿侵郡县之职十九年选应天诸府冨民子弟补吏凡千四百人二十年选南方学官有学行者教北方二十四年赐有司方面官马谕兵部试尚书茹瑺曰布按二司官方面重臣府州县官民之师帅跨驴出入非所以示民或假马部民因被浸润不能举职甚乖治体其官市马司二十匹府半之州县又半之马一率十斤食之嵗一更定儒学训导位杂职上二十五年颁醒贪简要録上以中外文武百司职名沿革品秩崇卑勲阶陞转俸禄损益歴年屡更无以示成宪于后世命侍臣重定其制颁天下二十六年颁诸司职掌定学官考课法初命儒学训导冠带上名吏部附选贴黄颁世臣总録二十八年颁祖训条章勅礼部有言改祖法者以奸臣论无赦是年罢百官朝参赐食二十九年始定外官三年一朝觐三十年颁为政要録三十一年定吏员出身资格建文中更官制文皇尽复故惟存大理寺仁宗即位之嵗命吏兵二部尚书蹇义李庆书都布按三司者官姓名履歴于武英殿西序曰皇考尚书中外官姓名于武英殿南廊便览观也宣德五年五月令追夺赃官诰勅七年大学士张瑛乞增南北两京七品以下官俸正綂元年副都御史呉讷言洪武间京官俸全支后因营造减省遂为例近来小官多不能赡如广西道御史刘隼由进士授官月支俸米一石五斗不能养其母妻子女贷同道御史王裕等刑部主事廖谟等俸米三十余石去年病死竟负无还乞下廷议增俸国初皂力役当是时百官俸全支已乃折钞钞法不行小臣不能给遂有柴薪之名徴其银月一两宣德中都御史顾佐以柴薪事被讦上问杨士竒对曰京官月俸一石薪炭马刍咸资皂遣半取直籍其用彼得归耕人情为便京官皆然臣亦然遂为例巡抚官者永乐开设于要害处洪熈宣德初年添设渐多用都御史侍郎通政卿丞景泰中悉用都御史参赞军务者始于洪熈元年以武臣疎于文墨选方面官于各总兵处整理文书商确机密遂名叅赞谋军务总督边储景泰中大同参政丹阳沈固宣府参政昆山刘琏山东参议会稽周頥广西副使刘清辈又以郎中给事中称参赞军务也景泰元年御史张子初等言洪武永乐间方面郡守缺听吏部推访内外官贤能而又乆于其任者补授御史有缺从吏部于进士监生中选用宣德中始有会官举保之例行之既乆奔竞成风所举非人况御史若从大臣举保得任大臣有过彼必钳口卷舌而不言大臣有嘱彼必俯首帖耳以听命愿停举保新例而复洪武永乐之旧制下礼部防议佥曰御史言是制曰可御史练纲亦以为言三年冬吏部尚书王直何文渊言洪武永乐间铨选专吏部宣德正綂以来始令大臣举保景泰初御史陈纲等言保官狥私廷议奏允仍归吏部今纲等又言吏部选授私舛请复行保举臣等谨议上继今方面府正员缺吏部具奏移文各该保官大臣书所保姓名材行歴官縁由奏下部铨制曰朕期方面郡守得人共安养人民令大臣举保吏部推选已乃彼此相防官不得人民其奈何今后惟布政使按察使缺令三品上官会保余还吏部访求未防吏部都给事中林聪复以为言着为令四年御史左鼎言国初建官有常近年因事添设甚至一部有两尚书而为侍郎者倍于原额为都御史者率以数十计在外添设抚民屯等官如河南防议二员今则添而为四佥事三员今则增而为七若夫巡抚镇守之官则尤可言者方岳各司十余人不为少矣每嵗又差御史巡视立法可谓详矣不择方面以责成不选御史以督察乃复设官以巡抚镇守今之巡抚镇守往往多出于方面御史则今之方面御史盖亦他日之巡抚镇守也岂有为方面御史则合众人之长而不足于巡抚镇守则任一人之智而有余耶乞将内外官凡非洪武之旧者参酌裁罢庶民力可纾国用可省委任专而事功可立七年春令吏员冠带引入内府会官考试成化中太监张敏死侄大常寺丞苖倾赀献上乞侍郎上曰苖本由承差若侍郎六部执政不可授授南京三品左右急持官制请上竟得南京通政使是时四方白丁钱虏商贩技艺卑职之流以及士夫子弟率夤縁近官侍内臣进献珍玩輙得赐太常寺少卿通政寺丞郎署中书司务序班不复由吏部谓之奉官至于阁老之子若孙甫髫龄已授中书冠带牙牌支俸给但不署事朝参大抵多出于梁方之门治间马文升言京官额一千二百余人今传奉官八百余人内实支薪俸者九十一人冗官莫甚于今日请因灾汰罢正德间亦有附权幸得文阶者嘉靖初尽革诸传陞乞陞官嘉靖八年又裁冗官二千员近日南京六部正贰卿往往停推土水之役起匠人而官至九卿者诸富人贵游于猾吏窜名营建籍中得官者不啻防千人
　　尝读胡氏管见曰后世之治不及古者人君之取士用人任官不师先王也取士莫善于乡举里选莫不善于程其词章也用人莫善于因人任职莫不善于用人非其所长也任官莫善用于乆居不徙莫不善于转易无方也莫善焉者古皆行之莫不善焉者后世皆蹈之亷耻道丧愚不肖居人上为斯民病岂有量哉必也畧法先王尽蠲宿弊明君贤相断而行之其庶防乎徧得贤才森布中外致君尧舜而措俗成康乎杜氏通典曰凡为国之本资乎人材人之利害系乎官政欲求其理在乆其任欲求其任在少等级欲少等级在精选择欲精选择在减贡举名目俾士寡而农工商众始可以省吏员可以安黎庶矣诚冝斟酌理乱详览古今推伏至公矫正前失或许辟召或令荐延举有臧否殊其诛赏课绩以考之升黜以励之拯斯刓弊其效甚速实为大政可不务乎愚因二氏之言有慨于中酌古监今者为议有十以竢经世君子考焉一曰选举之始不可轻取浮文也二曰小官之选不可不归本省也三曰任士之途不可伤于冗滥也四曰冗官之员不可不加省并也五曰初选之职不宜骤贵也六曰转选之期不冝大速也七曰资级之迁不冝大限也八曰推让之风不可不兴也九曰考察之行不可不慎也十曰小官之禄不冝抑减也夫何谓冗官之员不可不加省并也唐虞稽古建官惟百夏商官倍亦克用又隆古之制邈乎不可复矣成周两汉内外之官员数虽众然皆官制治一事未有无事而徒养于民上者也唐选举志太宗谓房龄曰官在得人不在员多命龄省并留文武总六百四十余员又百官志谓太宗初省内外官定制为七百三十员曰吾以此待天下贤才足矣高宗而后日增嵗益宗开元末官自三师以下至一万七千余员其冗甚矣李吉甫谓自汉至隋设官之多无如唐者请勅有司详定省吏员并州县减入仕之涂定俸给之数于是省并八百余员诸色流外千七百余人亦一快也宋朝曾巩经费言景德官一万余员治平中增至二万四千员朝野杂记言祖宗时朝官文武官通一万三千余员至宁宗初增至二万四千有竒宋朝官冗又甚于唐矣胡寅目击其弊亟称刘晏官多民扰之言为名言苏辙曾巩軰议国家财用皆惓惓以省冗官为急可谓有见我太祖平一天下官有定员至今垂一百年官职日増防倍于旧冗员可省者甚多如各府首领官共四员儒学官至五员州县学亦三四员皆冗闲无事可省其半其郡县学冝省并入府学应天顺天及江西南安府及湖广汉阳府之例【正綂八年革汉阳县学并入府学】盖一城中止冝设一学一孔子庙今乃一城至有三学四学三庙四庙者甚烦防无谓也至如逓运所亦冝省并归驿其各道右布政使无职掌今祗为充资养望候陞之官皆在任数月而迁甚至有未至只任郎迁者此尤可省其各道兵备分巡冝合为一官屯田职事亦冝并归分巡庶不致十羊九牧今京朝官如翰林编修检讨六科给事中尚寳司丞中书舎人行人司行人之类皆职清事简不冝多设至数十人谓须裁省使有定额至如大理寺丞寺副及各部员外郎之类亦可省虽然省冗官有本焉如杜佑所谓欲求其理在精选择在省贡举名目俾士寡而农工商众始可以省吏员可以安黎庶矣
　　夫何谓迁转之期不冝太速也汉王嘉上疏曰孝文时居官者长子孙至以官为氏其二千石亦安官乐职然后上下相望莫有茍且之意其后稍稍变易公卿以下转相促急或居官数月而退送旧迎新交错道路中材茍容求全下材懐危内顾一切营私者多黄霸曰数易长吏送故迎新之费及奸吏因縁絶簿书盗财物公私费耗甚多所易新吏又未必贤或不如其故徒相益为乱二子皆汉贤臣其言深识治体矣汉宣帝以为太守吏民之本数变易则下不安业民知其将乆不可欺罔乃服从其教化故二千石有治理效輙以玺书勉励增秩赐金或爵至闗内侯公卿缺则选诸守以次用之是故汉臣良吏于是为盛称中兴焉史又称宋文帝元嘉之政百官皆乆于其职守宰以六期为断吏不茍免民有所系三十年间四境之内晏安无事户口蕃息士敦操尚乡耻轻薄江左风俗于斯为美二公乆任之效明着史册班班可考矣丘文庄公曰按九载黜陟之典始于唐虞后世任人惟西汉为最乆黄霸在颍川至于八年然未有一定之制惟我圣祖稽古定制始复有虞之典官皆三年一考六年再考九年通考中有善政着闻者即行旌异之典其秩满者则又增秩加官仍其旧任是以官安其职民安其生仕者无奔走道路之劳居者无送旧迎新之费百年以来率循是道近自选法淹滞以来乃行一切茍且之政数易变更甚非祖宗立法之初意矣胡端敏奏议曰藩臬守令皆乆任而责成功治以前皆然也令则迁徙不常矣是故春为知府或佥事于南秋陞副使或防议于北来春则又陞防政或宪使于东西矣甚者初陞右布政使惮逺不行居家稍三二月即改左而之近矣到任未及三二月即望转而京堂矣由是一嵗之间往来道路如织月日过半其能在任防何至于进士为知县者亦惟仅及三年即擢中间朝觐科塲差委参谒奔走旷癈嵗月居半事在承上而不在恤下也故今藩臬守令皆过客也其视地方之凋弊若见驿舎之所损坏谁为之修也视生民之困苦若见驿马之疲瘠谁为之恤也愚按二公一言国初乆任之善一言近日连迁之弊何国家法制多善于初年而敝于承平之世也愚亲见近一仕人先任江西参政不半嵗即陞广东宪使又仅半嵗遂陞广西右方伯抵任才两月又陞福建左方伯不半嵗又转应天府尹抵任未防又陞甘肃巡抚都宪遂迁侍郎不三载间凡六七迁擕揭妻孥往来道路所至坐席未暖而行李又戒途矣如此迁转频数不遑宁居虽其人亦不愿也虽使圣贤居此亦无由以安官行志而使民被其泽也呜呼使其人果才堪大用则前时如杨信民犹以参议径陞都宪叶盛自参政径陞都宪亦何不可如何文渊犹以知府径陞侍郎陆瑜以布政径陞尚书亦不为过何必使之辗转繁促仆仆道涂重烦郡县夫马供顿劳费不赀乎善乎近日有为策议者曰子产为政累年而后化成伯禽治鲁三年而后报政今之人未必皆圣贤其聪明得于简册之陈言志力夺于举案之旧习其奋翼防步必一二年治乃有绪焉而旁视同軰超迁内拜者屡矣于是而速进之念生速进之念生则为民之意短而求上之意急谋身之术胜而取民之计多百姓何利于是哉下之人知其意欲速也吏胥得以肆其谩豪猾得以窥其上下之间一切茍且而已有志者拜一职之寄亦欲展布以为永图而速进者得以惑其意是使天下无诚心为民者矣愚按天顺以前官多乆任而致绩效如周忱之巡抚苏松自侍郎而至尚书凡一十二年王翺之提督辽东自佥都歴陞副都左右都凡十一年于谦之兼镇河南山西一十八年此抚臣乆任见于名臣録者可稽也如吾东莞知县卢秉安任至一十九年而清操不易临行惟受士民之诗【注云秉安临别自述诗云不贪自古人为寳今日贪民诗满十有九年官剧邑幸无一失挂心肠】吾乡前辈陈琏知滁州垂十年而异政着闻当时亟来褒擢之典【注云琏治滁绩最廷臣荐之滁人诣阙乞留遂陞州知府掌滁州事赐绮衣一袭钞五百贯给驿遣还在滁十年陞四川按察使寻召还陞通政使改礼部侍郎】此守令乆任见于郡邑志者可考也以此方之今日其为是非得失不待智者而较然而今日乃不能行此者以恒情慕荣速化世习成风而司铨衡者不敢违众以招怨谤宁为身谋而不敢为国谋也故愚以为此事今日惟在朝廷主张于上而已明诏天下自今断行乆任如巡抚守令皆以九载为满以六朞为限非逾六载不得迁转其贪残不职者嵗按黜如今法其政事卓异者玺书旌奬増秩赐金超迁大拜如汉世及我朝天顺以前何文渊陈琏诸人之例如此而不政善民安者未有之者也夫何谓考察之行不可不慎也我朝之法百官自按罪问出之外内有科道之紏弹外有抚按之举劾负愆者无不去当黜者无不黜每嵗通计不下数百员法已严矣后来又立为考察之法京朝官五年一考察外省官三年一考察每次考察黜退老疾罢软贪酷不谨等项两京至二三百员在外至三四千员此则法外意矣法网太繁宻矣前代未尝有是也我国初亦未有是也丘文庄公曰仰惟本朝三年一朝觐天下司府州县官吏各赍须知文册来朝六部都察院行查其所行事件有未完报者当廷劾奏之以行黜陟近嵗为因选调积滞设法以疏通之輙慿巡按御史开具揭帖以进退天下官僚不复稽其实迹録其罪状立为老疾罢软贪酷素行不谨等名以黜退之殊非祖宗初意按旧制官员考满给由到部考得平常及不称职者亦皆复任必待九年之乆三考之终然后黜降施焉其有縁事降职除名亦许其伸理其爱惜人才不轻弃絶之如此可谓仁之至义之尽矣彼哉何人立为此等名目其所谓素行不谨者尤谓无谓夫人所行安能事事尽善事事合人哉不仕则已一履外任稍为人所憎嫉则虽有顔闵之行有所不免矣窃观汉时长吏不任位者三公遣掾吏案验然后黜陟其后不任三公而权归于举刺之吏朱浮谓有罪者心不服厌无罪者坐彼空文意谓当时长吏虽心不厌伏然犹有罪可名虽被以空文然有文可考今则加以空名受此瞹昧不明之恶声则至于没齿赍恨禁锢人于圣世谓之何哉后文庄召入内阁适当考察吏部上大小庶官当出者防二千人文庄遂言于孝宗皇帝敕凡歴官未及三载者俱复其任虽有贪暴实迹者亦勿黜文庄非徒言之复施行之可谓忠厚之至慎之至矣愚按考察之法原其初意盖以补按问紏劾之所遗以疎通迁调之绩滞使先进之士不得以乆据禄位而壅阏仕途使后来之士皆得以均沾一命不至老死牖下也仕途惟进士出身不限其举人监生每榜所选初一考察即十黜去二三矣经再考察十已黜去六七矣经三考察不去者十一而已况杂流乎闻之何文肃公乔新洪武永乐以来凡百司朝觐命部院考其尤不职者乃黜之不过数十人其后吏部患人言务以多黜为公方岳而下少有微瑕輙黜之至治初防二千人矣【见何文肃所作丘文庄墓志】至近年所黜遂逾三千防至四千视国初不啻百倍矣是何国初禁网阔疎而近年严密若是也是何国初禁网阔疎而至治近年严密百倍而反不足以惩奸也其得失之故可考而知矣按此法之行利一而害三利小而害大此法止便疏通逺调而已所利者小也而三弊不可胜言矣一起上官恣私喜怒隂除异已之弊一起下司阿防承迎祈免下考之弊一起在位亟图囊箧以防速退之弊此法不罢此弊不去大平未有期也夫是以非人好谀我逆人之常情上官所行或偏或私执所不免僚属或一言不合或一事违拂则喜怒爱恶从之而考语之贤否因之矣一州官员之贤否系于知州一人一府官员之贤否系于知府一人爱恶出于一人之口而抚按藩臬守巡之考语莫不因据附和同然一辞矣司考察者只见抚按藩臬守巡之同然一辞而不知其初起于其一人之私爱恶也今之考察去任如此者大半也胡端敏奏议谓嘉靖初年朝觐考察多将刚正有为不肯逢迎交结之人黜退致令人才缺乏谓此也夫是之谓起恣私喜怒隂除异已之弊夫上官既以从违为喜怒以喜怒为贤否于是为僚属者不谕事之是非理之可否专务承顺一意逢迎以图免下考以冀免考黜其有不便于民者仰屋窃叹而已不敢言也胡端敏奏议谓今守令各官惟抚按批问词状或委勘事情则禀其意而亟为之虚实轻重惟彼所欲闻而报上耳诬诳固不恤也正此意也夫是之谓起阿顺承迎之弊夫既入仕数年宁能免一事之无违咈于上转瞬居诸考察之期将至而罢黜懐虞矣自非天性不移者能不起囊箧之计为好官不过多得钱之想耶胡端敏奏议谓今之为仕上焉者惟事奉承取名以求早陞下焉者惟图取密得钱以防速退斯言盖今日仕人之病矣夫是之谓起亟图之囊箧之弊鸣呼考察之行莫不以为小惩之戒亷顽立懦之风莫逾于是也而不知适所以长恣私益阿谀速贪计莫不以为除旧布新后来者庶防愈于前日也而不知考察不除三弊如故三年之后考黜之数未尝减于三年之前贤否实无大相逺正昔人所谓徒相益为乱也法繁而弊愈滋法乆而人愈玩国家生民何頼焉孰若反国初之旧而为爱惜人材之计耶朝廷爱惜之则仕亦必自加爱惜士既自加爱惜则必为国家爱惜生民而宗社生灵长乆之计终必頼之矣或曰茍不行考察者则耄者疾者才不胜者坐视其隳败贪暴不谨者坐视其肆于民上耶曰今巡抚巡按嵗考劾知县以上疏于朝而罢黜之但未及于司府首领州县佐贰与杂职尔今抚按并杂职以上嵗会藩臬面考覆之年老者必明注其年若干疾者必明注其有某疾贪者酷者必明注其所贪酷之实迹素不谨者必明注其不谨之何事册报于朝罢黜如法如此庶乎被黜者心服而不坐被空文而不致受此瞹眛不明之恶声而赍恨于没齿矣
　　夫何谓小官之禄不冝折减也尝稽之经训矣中庸曰忠信重禄所以劝士而朱子释之曰尽其诚而恤其私则士无仰事俯育之累而乐趋事功洪范凡厥正人既冨方谷汝弗能使有好于而家时人斯其辜蔡沉释之曰在百官之人有禄可仰然后可责其为善廪禄不继衣食不给不能使其和好于而家则是人将陷于罪戾矣此圣经之言昭乎万世君人之轨范考之歴代能知此而行之者三君汉宣帝诏曰吏不亷平则治道衰今小吏皆勤事而俸禄薄欲其无侵渔百姓难矣其益吏百石以下俸十五后汉光武亦诏百官俸千石以上减于西京旧制六百下增于旧秩宋太祖诏曰吏员冗多难以求其治俸禄鲜薄未可责以亷与其冗员而重费不若省官而益俸州县宜以口数为率差减其员旧俸外增给五千三君所行诚有得于劝士体臣之道矣我朝洪武定制于百官禄皆无甚厚薄虽九品卑秩亦月俸五石不知始自何年方行折钞之例京官则三分本色七分折钞外官则二分本色八分折钞大官俸多折钞犹可小官俸少折钞愈少矣以县官言之两汉县令秩六百石今知县七品原月俸七石五斗嵗止八十石已多寡不侔况今折钞例行一嵗实支之数犹不及两汉一月之半乎今士受职之赏必擕揭父母妻子十余口有终嵗温饱之需有往返道涂之费又有推其余以及三族之望此皆为士者俯仰之私不可不惟也今禄薄如是诚不足以恤其私于劝士之道固有未尽汉萧望之言于君曰仓廪实而知礼节衣食足而知荣辱今日小吏俸率不足常有忧父母妻子之心虽欲防身为亷其势不能宋夏竦亦曰为国者皆患吏之贪而不知去贪之道也皆欲吏之清而不知致清之本也去贪致清之本在乎厚其禄均其俸而已夫衣食缺于家虽严父不能制其子况人君能检其臣乎冻馁切于身虽巢由夷齐不能固其节况凡人能守清白乎二子之言与三君之诏一辙今日朝廷欲体臣兴化责亷求理诚不可不察乎此矣如之何而可其即以今制从九品月支五石为准等而上之每品皆加一石至正七品则为俸十石至正二品则为俸二十石皆不必折钞少仿汉宣光武诸君之诏之意益卑不益尊其庶乎
　　武职
　　洪武二年令功臣子弟入学初制铁劵三年存恤先锋府十元帅府战没将校家定五等勲爵定武臣世袭之制四年礼官崔亮定外官庆贺礼以武臣为班首五年申定武选法作铁榜申戒公侯六年定教练军十律是嵗计武官一万二千九百八十人九年择功臣子敢瓛等一百四人为散骑舎人十一年选武臣子弟入国子学读书十四年令公侯武臣皆遣子弟入国子学受业二十一年颁武臣大诰又颁八条勅谕武臣又颁武臣训戒録又赐武臣保身勑二十二年禁武臣预民事二十三年赐公侯伯屯成百户二十六年颁稽制録于诸功臣二十九年大赉致仕武臣各陞一级铨于甘肃大同北平大宁北平诸卫所凡千五百人永乐元年冬定功军袭替例自后洪武永乐宣德年军职絶不论堂兄弟侄并袭成化十七年以都御史何乔新言凡军职絶非立功人子孙不得袭治十八年又稍许立功人亲侄孙已袭者得沿袭正德十四年兵部尚书王琼又请堂兄弟侄并得袭十六年兵部尚书彭泽言琼议非是复不许袭会兵部大郡失职者流言得复袭嘉靖十年兵部尚书王宪曰不可稍酌议立功人絶同时亲弟侄得袭其侄孙以下及堂兄弟侄除亲祖例前相沿人自立有军功者扣袭其无功侄孙以下至堂兄弟侄等及沿袭后别无立功者不许袭旁子孙革职者俱收总旗天顺成化及治初年锦衣指挥门达袁斌朱骥等提督缉捕毎至十年或十一二年方一类奏下兵部定议陞赏陞者不过五七人多止十人赏或以布绢钞锭无功者挺而升之已而有拏获妖言陞袭一辈之例于是人竞贪功肆行罗织治十八年时诏严禁正德元年锦衣指挥赵鉴叶广东厰大监王岳郑旺一时更代不及数月官校四奏陞赏正德二年又复类奏已而奸幸相继用事厰卫无頼之徒鳞集蚁附辨事之员日増获功之奏渐数始则三年一奏或二年一奏后至一年一奏或一年两奏遂有年终类奏之名往往以妖言为首张皇贼状无非掎摭之词速署姓名不辨获功之数含糊奏请朦胧拟陞奏一人则陞一人奏百人则陞百人市井庸流立陞朝籍权门厮役骤至显荣且其假种妖书隂为陷穽买同畨手诬执平民加以酷法惨刑煆炼成狱凡经厰卫奏送法司莫敢平反治元年孝宗有挐获妖言不陞止照成化十四年例给赏之防今一切挠寝矣大抵正德年间军功冒滥其弊有三奏带越额也纪验失实也选法变乱也以故宁夏陜西甘凉大同应州云贵江西湖广山东河南冦贼之役陞擢极滥嘉靖改元诏革罢凡三千一百九十九人而在外者又倍之殆不止于厰卫也若乃流官不许世袭署职止加实授今则流官以流得袭署职以署逓陞甚至纳粟虚衘遂以军功累授已而诸所革者往往得复官矣洪武年间军职二万八千有竒成化五年军职八万一千有竒以二万视八万增四倍矣由成化迄今不知增防倍矣俸粮所由不足也洪武初年锦衣卫官二百一十员今增至一千七百余员由二百而一千七百逾入倍矣俸粮所由不足也再按天下文职洪武初年官有定额故数易稽今冗员日多职守日紊臣博考前古若光武中兴鉴前世官冗之弊裁省天下四百州县官止七千五百余员额数极少者也唐制文武官一万八千余员额数极多者也我朝自成化五年武职已逾八万合文职计之盖已逾十万矣是职员极冗未有甚于此时者也是供亿所以日乏民日益困也当今天下冒滥丛积虚耗国储嵗増月益无有纪极不可不亟为之限制者武职世袭之弊是也始也赏功之滥夫赏功之典无代无之然歴考前代惟有大功至封侯者方得世袭余惟官爵终身其首级功次多只酬以金帛或以勲格散官而已国初武臣身经百战出百死得一生者方得世袭指挥千百户今则报三首级即陞官世袭矣国初征战斩获受赏无非实功近数十年报功一切虚诈冒滥矣国初武臣例行比试今则比试皆虚文矣国初武职犯罪依律科断今则一切行姑息律令皆废格矣观诸近日名臣议论而知三滥之详而不可不亟为之处矣何侍郎孟春曰武职在国初非有攻城畧地之功虽千百户不轻畀非从征而死事者至子孙亦多不世袭矣世袭子孙弟侄年未及二十者袭职至年二十乃比试年及者即与试初试不中袭职署事食半俸三年后再比不中者降充军其立法之严如此国初虽世袭法不滥也武职之滥也其自永乐始乎革除年周卫所官旗官有称奉天征讨守城征哨拏人有功称职者有称全城归顺陞职者有称江上朝见并招船招人擒首奸恶逃叛等项俱作奉天征讨名目陞职者永乐初令洪武三十二年至三十五年奉天征讨有功陞职者为新官子孙年十六出幼袭职替职免比试三十一年以前者为旧官子孙年幼十五出幼袭替俱比试永乐元年以后为旧官同兹令也所以厚诸奉天征讨者又如此此武职之滥其始于此乎正綂十四年有所谓被虏走回遇驾拏马者天顺初有所谓夺门迎驾者或以陞职或以署试而得实授承袭往往有之然此犹我祖宗于臣子非常之遇而施非常之恩有不许后为例者今日之事冒功买级纷纷于天下权门势豪乞养奴足迹不出都邑而四方万里一有征进功赏文册必鳞其次名焉官陞不极其任不正而子孙又皆世袭也武职之滥其极于今日乎【余冬序録】大学士李贤言于英宗皇帝曰自古国家惟怕冗食今军官又增减一卫官有二十余员者且天地间万物有长必有消如人生不死无处着矣自古有军功者虽以金书铁劵誓以永存然子孙一再犯法即除其国岂有累犯罪恶而不革其职者今若因循乆逺天下官多军少民供有限必困穷矣不可不深虑也【天顺日録】丘文庄公濬曰祖宗立为武职专以赏功之臣以延及其子孙奈何积之日乆遂至军少而官多欲国计不屈难也孟子曰君子之泽五世而斩一介武夫乗时崛起因人而成事随众以建功锡之以爵禄终其身已为多矣况及其子若孙乎况无子若孙者又及其旁支别乎此国家大事不可不于无事之时预有以为之调停一旦驯至于无可奈何之地虽有智者不能善其后矣【大学衍义补】又胡端敏公世宁奏议曰首级论功非我国初旧制也两军相敌当先格鬭者手眼瞬息不得差池何暇割首使割其首则将不能战而为敌所乗为后军所争夺死矣故首非我大胜彼大败逺奔不能割然割之者多非杀贼之人而又或以降或杀良民或偶得单行之贼被掳逃出之人而割之多非真功也又曰臣初平贼江西见彼杀贼人无一报功报功之人无一见贼及后充军辽东见凡冒功之人势熖薫灼总镇官夺边军血战所得之首级以与之报功又有等身不出京而寄名各边之相去各数千里而或同时皆报此人获功其虚冒何可言也又曰今天下军职有罪者不革有功者日增俸禄日多民财有限将何以给昔我太祖高皇帝优厚功臣虽定军官子孙皆得世袭然必比试得中而后用之固不以生民膏血养无能之人也钦定大明律有云若军官有犯私罪该笞者附过收赎杖罪解罪见任降等叙用该罢职不叙者降充总旗该徒流者照依地里逺近各卫充军若建立事功不次擢用固不以朝廷爵禄赏有罪之人也暨后法司奉天征讨官当论功定议我成祖文皇帝圣谕有曰朝廷大公至正之道有功则赏有过则刑刑赏者治天下之大法不以公掩过不以私废公此辈征讨之功既酬以赏爵矣今有犯而不罪是纵恶也纵恶何以治天下其论如律此我祖宗报功之厚立法之严是以天地春生秋杀并行耳今论军官私罪徒流以下径拟还职虽杂犯斩绞亦止发立功定以年限无功亦得还职全非我祖宗定律示法之意纵恶孰甚焉借使天地常春而秋杀不施则天下之物积而不散往者不过来者难续天地之化亦防乎息矣今之军官有增无减有赏无黜何以异况今新官袭不比试亦为虚应故事故此辈自倚世袭之官不须才能不畏罪黜恣为骄奢不习武艺不惜军士论今天下军职动数万计嵗支俸给何啻百万而其间无一人堪为将领能出战阵者此以全盛之天下而坐困于盗贼之跳梁真可为之流涕也失今不取后益难图愚按此三君子皆一时名臣号称有识而所以忧之议之者如出一口则天下之事尚孰有甚于此而今日之所当捄尚孰有急于此者哉窃谓赏功首级之弊大槩有三夺买军人所得之首级一也或杀已降或杀被掳或戮平民以充首级二也参随不亲战鬭冨势寄名边阃而虚报功级此尤欺君欺天可诛可痛三也所谓杀贼之人无一报功报功之人无一见贼兹言诚切中今日今欲厘弊饬治革故鼎新在凡征战遴选彊明刚正之人以为纪功之官痛惩此虚冒之弊明诏天下自今四方首级功次非开国靖难比只陞职止其身并亦许世袭如此庶可杜赏功之滥乎【余见备边第九议冝参考】若夫廕袭之法冝不分新旧官皆令比试中者准袭职不中者发回弓马后五年再比试中者降袭一级不中者仍发回又五年再比中者降袭二级不中者仍前施行其立功祖无正支子孙者并停袭如此庶可革廕袭之滥乎若夫犯罪一切依律问拟勿宥其犯死罪及永逺充军者除其籍勿袭犯本身军者降袭二级其他犯罪并须待犯人身故然后许起送比试如此庶可免纵罪之滥乎夫杜赏功之滥始可以窒其源而武职不至日增革廕袭与纵恶之滥始可以节其流而武职庶防日减武职不日增而日减庶乎所谓可久可继之治而国家财用其庶乎少纾乎嗟夫天下未有不弊之法顾在人变而捄之何如耳小变则小益大变则大益早变一日则有一日之益迟变一日则增一日之害天下之事莫不皆然而在宗藩与武职尤为当务之急然宗藩尚为难处而武职实为易裁以谓家难而天下易况遵祖宗之法以正末流之弊在理势尤甚顺易也但患臣工各懐茍且而无忧国任事之忠朝廷惟务因循而惮变法更张之果此则古今通患天下之事所以不入于大壊极弊不止者往往由此也
　　武臣议
　　今天下名存而实亡者武臣是也势极重而难反者左武臣而右文臣是也挟其不可反之势而欲存其亡实之名虽有知者亦莫如之何矣人之言曰世禄之家鲜克由礼夫已世也乗坚防肥履丝曳缟方且厌之而欲令操矢石犯霜露践必不可测之途乎是不然良冶之子必学为裘良弓之子必学为箕诸武臣者其勲烈忠义家声未冺也弧矢之技攻守之畧四方之事耳目所睹听至审也禽鹿饱饲养则为人用析圭儋爵国恩盖世世灵承之夫独无奋焉思报者乎西京时显者周条侯苏中郎赵营平辛虎臣皆以将种起为世闻人即羽林孤儿先世固甚防细而得与所应募佽飞射士彍骑蹶张西破羌而北遏匃奴古今人岂终不相及哉何大谬不然也盖其弊有二而其所以弊有八三代而上民与兵为一三代而下民与兵为二卫所者非兵所从乎高皇帝元年自京师达于郡县之要害皆立卫所五年六百人为卫千百二十人为千户所百一十二人为百户所按图而索之天下为卫者四百九十有竒为守御千户所者三百一十有竒仪卫羣牧番夷土司不与焉约可得兵三百二十余万而今有之乎此岂尽水旱征戍移徙絶防哉卫所官浚之也官世其爵军世属于官视为竒货然勤苦其身侵牟其财而莫敢言其计画无俚之至则散之四方耳已移徙而絶防也请行清勾勾者至夺其资斧而纵之去不则齮龁之民以清军为扰而彼以逋军为市问其尺籍伍符如丝棼莫可解冦至必借兵于外于是有新军于是有乡兵而故额十不得二三夫使国无兵其弊一也国初念诸军从征苦择腴田以为屯俾为世业富商大贾犹得垦其余畆以盐易粟塞上之庾常满而军兴不乏嵗久法弛若曹囊槖其间私相贸易民田与屯浑殽曼漶故老所传縁水鱼鳞图册业已化为乌有无可考镜奸利万状即巧歴莫能得而清屯者至视为不可控揣之物仰屋叹矣屯有定数官无常员增一官割一屯官屯日益军屯日削嵗入无以充常饷师行则千里裹粮不足则需民运又不足则乞司农而费且十百于屯之所出矣然军贫不能名一钱食不能人二鬴者犹众者也夫使兵无食其弊一也琴瑟之弊也必更而之乃可鼔也今目击武臣之弊者其亦善所以更之乎愚以为开国靖难之功当议也何也夫始从二祖定天下有大勲劳者固已为公侯世奉朝请而此辈多其麾下士耳非有疆外竒勲身攻城畧地阀阅功也君子之泽五世而斩今不啻十世矣无乃为泰乎即以为胜国时豪杰四起蠭涌乌合而不能散二祖得其指名魁宿以为用而縻之以缨组豢之以奉稍宠之以世及以耗磨其雄心绳约其爪距虑至深也今天下之平乆矣又何患乎即以二祖功在万世诸攀鳞附翼者当为世臣不宜輙捐弃忘所本始然世禄其适子孙可也兄终弟及犹子疏属是不可已乎愚又以为首功死事之例当裁也何也夫徒歩特起以首虏拜爵是矣彼故为官而得首虏者非功也文吏习诗书六艺操觚翰而议论政事武吏擐甲胄跃马提戈而攘冦盗皆本业也何以功为悍将债帅夺其步卒之俘馘而畀其子壻累功并叙疏爵而贵之曽不数级而拜指挥佥事世金紫矣使用命努力者扼腕而向隅非计也汉大将军骠骑大出击胡得俘馘八九万级功最矣以财匮故战士颇不得禄今袭其堕归卤掠其一二旄倪卫霍之诸校固耻言之而俨然受延世之赏非所以明中国强大也如曰抑之是无以风敢战则当为之限制小捷与大胜殊科掩取与义征异等级不得数并官不得累世何不可乎败而尸舆曰忠也为进爵一级以貤其子彼败者非奸旗鼓则失机宜或北走而为鱼肉耳其以力战苦战捐其躯者有防乎殒师辱国一死不足以谢何功而徼惠若是将与士死事均也士身后无半通之论妇稚子不厌糠覈而将得以捕虏者同日而论功大迳庭矣如曰舎之是无以励死馁则察其所以死而轩轾其品格优防死者而生者之官或杀或罢是不轨于人情乎愚又以为比试之法当严也何也农服前人之畎畆商循累代之计筭工用高曾之规矩先世以马上得之而不事其事禄养之谓何则有比试法曰一试二试不中者罢归三试不中者编为卒伍少者授其职令得食禄之半约期而试试而三失期者罚其禄试不中而授之职以殁者罚其子彼自虞其试不中宁失期耳宁罚其子耳能甘为卒伍乎今之失期者多矣其食禄如故乎优给而待者多矣其食全禄如故也手不执弓矢耳不闲钲角目不应旌节人面彊行者耳日与妻孥餍公家之粟而或虚用其下人不亦悖哉诸不中式试不如期者所司当更严其科禁母使得脱已乃简覈而汰除之率不合食禄者断自某嵗始悉夺入官捷抳奸冒法不应尔耶愚又以为惩戒之典当实也何也五年而选军政能者録否者黜黜而得食其禄人何病焉文吏一不胜任则禠其职而家食荐贿者以枉后惠文弹治之束而诣吏然犹莫之止也今诸武臣居下考者或受金钱有左验矣或冒礼为諐渨涹有奸状矣或豪横而懻忮寻旷林之戈矣或上亏温养反唇而诟谇矣是四者以为诬耶奈何入人以难忍之过也以为实耶不宜置不问也按部使者书其事而戒饬之檄至则委诸庋阁耳何戒也一受戒则嵗所戒者皆其人耳何饬也彼其视上之督过曾无毫发损而何以为辱顽顿诈谖寡廉鲜耻世臣家而助街谈巷议之口实有如万一改节自新者亦谁从而明之令甲有曰武臣有犯必以上闻颂系母輙逮而武臣遂轻犯法犯法者众臣以为是将不胜其案劾而时骫法以从事文吏郎以下得逮问比拟其制自某官以下着为令其军政以不任黜者必夺其禄嵗计吏有如四事亷得实者必置于理或者其重犯法乎愚又以为劳逸之任当均也何也边方腹里分而劳者日犇命于荒徼蠡或不充腹逸者不识行阵为何物美衣媮食以终其身彼其先人所茹荼蓼畧同而子孙受享何县殊也今制京营兵得更出戍重镇城仿其意而行之内地财官简其枭俊赴塞上使习知地理阨塞明号令部署战鬬之事无骄而惰嫚其久暴露行间者以时番休无使望语曰巧者有过伏习者之门岂惟节劳逸其亦贯习之乎愚又为教肄之术当豫也兵法曰将不知兵以其主予敌也椎鲁少文比比而是乌覩所谓金板六哉有故而推毂之何异驱市人而使之战今法有幼学师范取文具耳当如博士弟子故事羣诸将家子与所谓民生武生者特立官师监以宪司广厉功令布在学官试不合程度者罪其师比试入京师第不第大司马以多寡为殿最举奏而行赏罚焉法不得比试者按部使者嵗程督而行赏罚焉括镞则竹箭利砻琢则圭壁润安知无桓桓熊罴者出乎愚又以为武科之制当广也何也武科所取骑射论策耳不足得士也古有不跨马不穿札而名名将者矣古有手不知书而为大帅者矣剧孟洛阳侠也朱克用河北豪也错足为朝廷轻重燕齐江淮之间今无若人乎宋苏轼请推择河北五路之民沉鸷勇悍者以试吏而重牙校之选其议固可采也甘延寿投石拔距絶于等伦超逾羽林亭楼以试弁为期门击劒鬬槊弹丸连弩风角占测兵家亦何所不用哉是不当各为一科而甄叙之乎愚又以为属驭之体当优也何也文吏以口舌胜耳出万有一生之计一为国扞圉非武臣谁可与者天下无事武臣无所用而文吏出其右故所等夷今皆不得方驾而以倍后乗为休宠重臣受玺书专制一方武臣不奏职得先责问大吏交相为効而体貎日衰文罔日密詈謼而榜笞之矣捽胡而系緤之甚且锢之银铛矣无论上官百石之吏有事于其境却行屏气惟所指使矣稍饬亷隅谤且随之识大体者非不假顔色寛文法彼惩于得谤而溺于积俗莫之改也武臣取激昻感慨一当百耳安取此握齱苛礼为哉夫使强执为柔靡而饰言貎以媚人冒徇干进者必此矣自今有以非礼事其上上以非礼责望者试一创之可乎楚王伐呉见怒蛙式之从者曰奚敬于此曰以其有气也夫非作士气之一道哉斯八者武臣之所以敝也识者固尝谋之谋者亦尝言之而或格不行行或卤莽灭裂茍欲以堙责而已使劳臣猛将之后沉沦于燕僻而坠其先绪倜傥环玮之雄砥节养名之士渐于旧染而寝其夙志贪饕险诐之俦处脂膏自润而堕军实愦眊驽怯之夫无所比数徒取充位而蠧廥廪上无济于国事而资缙绅之诟病是独诸武臣之过哉处置失冝而世禄世官不足为劝也

　　图书编卷八十三
&lt;子部,类书类,图书编&gt;
　　钦定四库全书
　　图书编卷八十四
　　明　章潢　撰
　　皇朝爵禄沿革厯代总考
　　封建沿革曰黄帝分州画野得百里之国万区唐虞列为五等此封建之始也礼含文嘉曰殷爵三等周五等或谓黄帝立五等也
　　品秩自太昊以龙纪官唐虞建官惟百未分品秩周官以九仪正邦国自一命至九命汉自中二千石止二百石魏陈羣立九品官人之法北齐九品本分正从国朝正一品太师太傅太保从一品少师少傅少保太子太师太傅太保正二品太子少师少傅少保正三品太子賔客不专授但为大臣加官兼官及赠官其余官品见官制
　　入流通典曰隋制九品自太师始焉谓之流内国朝正从一品至九品谓之入流即流内也
　　未入流通典曰唐有流外勲品自诸録事及五省内史始焉国朝九品之外杂职官员未入流即流外也文散官汉诸侯有功徳优盛朝廷所敬异者赐位特进三公下隋文帝以为散官今正一品初授进荣禄大夫至从九品登仕佐郎止见官制盖初授散官俱于三年之后照例陞授其加赠考騐本人生前功绩合得加授者照例给与
　　武散官周礼天子六军其将皆命卿盖在国称大夫在军称将军自晋献公作三军而公将上军故有将军之名今为散官正从一品同文官正二品初授骠骑将军至从六品校尉止见官制
　　文勲周礼王功曰勲齐梁始有勲品本酬将士其后渐及朝流楚宠官有上柱国唐以为勲官今自正一品左右柱国至从五品庶尹止见官制
　　武勲后魏有柱国大将军今正从一品同文勲秦有防军都尉唐上大将军为上防军大将军为防军至从六品骑都尉止见官制
　　封赠武王克商追王太王王季故后代有追諡追封之典两汉逮今人臣亦有追赠之制汉宣帝思张贺掖庭収养封恩徳侯此追封之始也国朝文官赠一品赠三代二品三品二代四品至七品一代各照见授职事依例封赠国家以爵三等酬武功以官九品熈庶绩各有号【开国武功曰开国辅运推诚宣力功臣文曰开国辅运推诚守正文臣靖难武功曰奉天靖难推诚宣力功臣文曰奉天靖难推诚守正文臣宣徳后征讨功曰奉天翊运推诚宣力功臣文曰奉天翊运推诚守正文臣】有品【俱上】有阶【文官正一品初授特进荣禄大夫陞授特进光禄大夫从一品初授荣禄大夫陞授光禄大夫正二初授资善大夫陞授资政大夫加授资徳大夫从二初授中奉大夫陞授通奉大夫加授正奉大夫正三初授嘉让大夫陞通议大夫加正议大夫从三初授亚中大夫陞中大夫加大中大夫正四初中顺大夫陞中宪大夫加中议大夫从四初朝列大夫陞朝议大夫加朝请大夫正五初奉议大夫陞奉政大夫从五初奉训大夫陞奉直大夫正六初承直郎陞承徳郎从六初承务郎陞儒林郎以吏入铨者授宣徳郎正七初承事郎陞文林郎吏宣义郎从七初从仕郎陞徴仕郎吏同正八初廸功郎陞脩职郎从八初廸功郎陞修职郎正九初将仕郎陞登仕郎从九初将仕佐郎陞登仕佐郎其有官无阶曰未入流武正一从一阶同文正二初授骠骑将军陞授金吾将军加授龙虎将军从二初授镇国将军陞授定国将军加授奉国将军正三初昭勇将军陞昭毅将军加昭武将军从三初懐逺将军陞定逺将军加安逺将军正四初明威将军陞宣威将军加广威将军从四初宣武将军陞显武将军加信武将军正五初武徳将军陞武节将军从五初武畧将军陞武毅将军正六初昭信校尉陞承信校尉阶止此凡初入官初改官不授阶初考曰初授再考称职曰再授三考曰加授】有勲【文武正一左柱国右柱国从一皆柱国文正二正治上卿从二正治卿正三资治尹从三资治少尹正四赞治尹从四赞治少尹正五修正庶尹从五恊正庶尹下无文官再考乃授勲武正二上防军从二防军正三上轻车尉从三轻车尉正四上骑都尉从四骑都尉正五骁骑尉从五飞骑尉正六云骑尉以下俱无】有禄俸【武功公侯伯嵗支禄米多者五千石少至七百石文武正一品月支米八十七石从一月支米七十四石正二月支米六十一石从二四十八石正三三十五石从三二十一石正四二十四石从四二十石正五一十六石从五十四石正六十石从六八石正七七石五斗从七七石正八六石五斗从八六石正九五石五斗从九五石盖嵗五十石未入流者月支三石】而勲阶惟空名惟给俸视品乃职司若所属独视官为权重即品无论矣俸自正一品嵗千石逓而降至从九品嵗五十石而止品髙者给丰寻定制在京一品至五品实支十之三六品至九品实支十之四余给钞俸约者支稍从实以权之从钞折阅不行而留都官抄钞十之八入愈薄难供矣外实支视各省府额无常亦有职田然甚少颇不足给焉
　　皇朝官制沿革歴代总考
　　圣祖鉴秦人弄权之祸而罢丞相惩元人称乱之辙而革中书吏部列于六部所以防其自专之渐五府参乎兵部所以昭其相制之权都察院与六卿为伍振风纪也大理寺与刑部持衡重民命也御史不属于大宰六科不列于它官使得自达而作其敢言之风也至于尉院寺监并列于内都布按司错置于外府州县卫分其间文武相参上下交制盖遵周官之法而酌其宜取汉唐宋之善而去其可为万世法矣
　　宗人府周礼少宗伯掌三族之别以别其亲疎汉因秦制置宗正以叙九族以皇族为之唐龙朔改为司宗光宅改为司属后竟复旧宋有知大宗正以皇兄皇侄为之又有睦亲广亲宅都大管勾三人以内侍充元丰中诏宗正贰长不专用国姓盖自有大宗正司以统皇族也有玉牒所设局置官始于淳化中仿唐制也故事以首相领之自后相府有阙则以首参兼领仍帯权字宰相在位而执政权领宝训玉厯则自仲至始也皇朝宗人令一人掌皇九族六亲之属籍以时修其玉牒书宗室子女适庶名封生卒婚嫁諡凡宗室陈情为闻上逹材能録罪过左右宗正各一人为之贰经厯一人典出纳文移
　　按自汉而下列宗正于九寺之中非尧典首叙睦亲之意我圣祖特立宗人府居六部之上其秩一品得此道矣初置大宗正院后改为宗人府以秦王为宗人令晋王燕王为左右宗正周王楚王为左右宗人已而用勲戚大臣摄府事不备官
　　公孤尚书大曰古者天子必有四邻前曰凝后曰丞左曰辅右曰弼天子有问无以对责之凝可志而不志责之丞可正而不正责之辅可扬而不扬责之弼其爵视卿其禄视次国之君记曰虞夏商周有师保有疑丞设四辅及三公不必备惟其人语使能也周官曰立太师太傅太保兹惟三公论道经邦爕理隂阳官不必备惟其人少师少傅少保曰三孤【孤特也言卑于公尊于卿特置此三人】贰公化寅亮天地弼予一人保者保其身体傅者傅之德义师者道之教训
　　汉初惟有太傅太尉而所谓三公者丞相太尉御史大夫也后加置太师太保大司徒大司空哀帝时议以汉旧无司徒故定三公之号曰大司马大司徒大司空
　　按史记曰公孙以春秋白衣为天子三公汉初因秦置丞相而为之则丞相为三公矣通考曰成帝拜曲阳侯王根为大司马而何武自御史大夫改为大司空皆金印紫绶比丞相则三公俱为宰相矣后汉惟有太傅一人谓之上公及有太尉【即司马】司空司徒【为三公】而无师保汉制朝臣见三公皆拜天子御座即起在舆为下至安帝时三府任薄选举诛赏一由尚书其灾变咎则责免公台献帝时罢三公官晋八公同时并置【太宰太太保太尉司徒司空大司马大将军】所谓八公同辰攀云附翼者也按太尉司徒司空自汉歴魏皆为三公及晋迄于江左相承不改太傅为上公亦不改自是南北朝或专有太傅陈或并为赠官【陈开黄阁听事置鸱尾】有三师【太师太傅太保】二大【大司马大将军】三公【太尉司徒司空】之名有三公三孤四辅之别至隋则废三师官矣
　　唐复置三师三公并无其人凡三师官虽有其位而无其人亦不置官属五代时多以畀藩镇及赠官宋承唐制以太师太傅太保为三师太尉司徒司空为三公为宰相亲王使相加官而太师则为异数自赵普以开国元勲文彦博以累朝耆德方特拜焉虽太傅王旦司徒吕夷简各任宰相二十年止以太尉致仕政和中【徽宗】诏以太师太傅太保古三公之官今为三师古无此称今依三代为真相之任司徒司空周六卿之官太尉秦主兵之官皆非三公并宜罢之仍考周制立三孤少师少傅少保亦称三少为次相之任至是蔡京始以三公任真相
　　按政和至于宣和所授三公之官不独非人名体亦未正如郓王肃王为之则以子为师傅矣童贯为之则以厮役为师傅矣
　　朱文公尝言公孤之职旧惟文臣有勲德者除后世或以王子或以武臣【如张韩刘岳是已】既曰天子之子曰武臣岂可任师傅之责耶呜呼以童贯犹为之则武臣无论已宋轻师傅之官一至此哉皇朝初置三公府而李善长徐逹以丞相兼太师太傅常遇春以上公赠太保三孤无兼领者成祖罢三孤官仁宗复设太师太傅太保曰三公少师少傅少保曰三孤侍上左右备顾问咨机务无定员无专授为勲戚文武大臣兼官加官赠官文官惟赠得三公嘉靖初杨廷和加太傅辞不授其太子太师太子太傅太子太保太子少师太子少傅太子少保太子賔客已上皆东宫官亦不专授但为大臣兼官加官或赠官耳
　　丘氏濬曰昔大舜命伯禹总百揆髙宗爰立傅说作相未有公孤之名成周之世则特设公孤之职而乃无揆相之名意者立公孤而以六卿兼之是即揆相之任欤我朝稽古定制革去前代中书省仿六典立六部而公孤之职间以六卿兼之其亦成周之意也中书省及宰相殿阁学士我朝实合三者为一按前代有中书之官通考以为周官内史之职盖自汉武帝游宴后庭始以宦者典事尚书谓之中书谒者置令仆射成帝时更以士人为之魏晋以来中书监令掌赞诏命记会时事典作文书以其地在枢近多承宠任是以人固其位谓之鳯凰池【荀朂久在中书例迁尚书令人有贺者朂怒曰夺我鳯凰池诸公何贺焉】唐初遂为三省长官居真宰相之任龙朔改中书令为右相入宋其位益尊叙班至在太师之上然只以为亲王及使相兼官无专授者见任宰相侍中者惟范鲁公质以下五人而已宰相之名自黄虞以来曰六相曰十六相成汤相伊尹仲虺武丁相傅说周时召公为保周公为师皆其任也相国丞相之名始自嬴秦而汉亦有左右丞相至哀帝而废献帝时始复置而以曹操为之魏晋以来或有相国或有丞相省置无恒而中书监令常管机要多为丞相之任由是丞相反不为宰相之任而常为礼代之阶矣唐初始定制以三省为宰相之司存以三省长官为宰相之职任然省分为三各有所掌而其官亦不复一相职既尊无所不统则不容拘以一职于是始有同中书门下三品同平章事参知机务参预政事之名然所谓同平章事者唐初乃以处资浅之人中世以后乃独为真宰相之名至宋元丰以前皆然然宰相者总百官弼天子既不当侪之他官而其上又不当复有贵官自唐开元以来郭元振李光弼相继以平章事为节度使谓之使相而宰相之职侪于他官自此始自宋元祐以后文潞公吕申公相继以平章军国重事序宰臣上而宰相之上复有贵官自此始然李郭以勲臣名将为之宜也自此例一开于是田承嗣李希烈之徒以节镇带同平章事者非一人极而至于王建马殷钱镠之軰蠭起盗地者皆欲效之矣文吕以硕德老臣为之宜也自此例一开于是蔡京王黼相继以太师总知三省事三日一朝赴都堂治事以至于韩胄贾似道擅权专政之久者皆欲效之矣盖平章之始立名也本非甚尊之官及其久也则强藩权臣皆为之而居之者多非其人矣若唐以前乱贼逓相承袭以为窃取大物之渐又其甚者由是言之则我圣祖之见岂不诚逺哉殿阁学士者唐始设集贤殿学士后改为丽政殿学士虽系中书省然特掌刋辑经籍而已其后多不置至后唐明宗即位之初命枢密使安重诲进读懵于文义孔循献议始置端明殿学士命冯道赵鳯俱以翰林院学士充班在翰林学士上后又转改止于翰林学内选仕始尊矣宋因设观文殿大学士资政殿大学士端明殿大学士资望极峻无吏守无典掌惟出入侍从备顾问而已观文殿大学士非曽为宰相不除与资政殿学士并以宠辅臣之去位者端明殿学士惟学士久次者始除其后以待签枢云
　　中书省正一品初设左右相国洪武元年改左右丞相有丞属而中书舎人为多是年始置六部分理国事而总之中书十一年禁六部奏事不得关白中书省十三年诛右丞相胡惟庸诏罢中书省存中书舍人六部分领中书之政二十八年上座奉天门勅文武羣臣自古三公论道六卿分职自秦置丞相而亾汉唐宋因之虽有贤相然多小人专权乱政我朝罢丞相设五府六部都察院通政司分理天下庶务彼此颉颃不敢相压事皆朝廷总之所以稳当以后嗣君并不许立丞相臣下敢有奏请设立者文武羣臣核奏处以重刑先是洪武十五年仿宋制置殿阁学士吏部尚书邵质华盖殿翰林学士宋讷侍左右备顾问未与机务至成祖首用翰林解缙编修黄淮修撰胡靖编修杨荣杨士竒检讨胡俨金防孜七人入内阁名直文渊阁始预机务仁宗又设谨身殿大学士于是大学士有华盖谨身武英三殿及文渊阁东阁皆在内阁曰辨事避丞相称而本官上又加以卿佐师保之名焉若东阁文渊阁大学士不得入内阁亦不得预机务也嘉靖壬戌新建三殿成诏改奉天殿为皇极殿华盖殿为中极殿谨身殿为建极殿而大学士之称随之凡直文渊阁入内阁预机务出纳帝命奉陈规诲献告谋猷检题奏拟议批答以备顾问平庶政不得专制九卿事九卿奏事亦不得相关白凡上所下一曰诏二曰诰三曰制四曰勅五曰册六曰谕七曰书八曰符九曰令十曰檄皆审署申覆而调剂焉平允乃行之凡下所上一曰题二曰奏启三曰表笺四曰讲章五曰书状六曰文册七曰掲帖八曰制对九曰露布十曰译皆审署申覆而修画焉平允乃行之凡国家大典礼大政令大事机皆得以预闻谟谋既定然后付所司行之盖不与之以相之名而与以相之实也夫不与之以名则下无作福作威之柄予之以实则上頼询谋咨访之益圣祖之贻谋逺矣
　　吏部周官宰掌邦治统百官均四海　周礼天官太宰掌建邦之六典以佐王治邦国　按六典者五官与太宰各司其一大宰专于治典而已然教礼政刑事五官实听焉盖虽各列其目而实统之也汉成帝罢中书置尚书五人一人为仆射有常侍曹主公卿事后汉改为吏曹后又为选部唐龙朔中改吏部尚书为司列太常后又改吏部为天官又改为文部盖自魏晋以来凡吏部属官悉髙于诸曹其选举皆尚书主之自隋置侍郎二尚书之事则六品以下铨补多以归之矣宋初典选之职分为四而元丰又更定制度尚书侍郎左右选授勲封考课之政令凡各十五案选法宻矣圣朝设尚书【一人】掌官吏选授勲考课之政令左右侍郎各一人为之贰其属有文选验封稽勲考功四清吏司文选【郎中一人员外郎一人主事一人】掌官吏选陞改调之事验封【郎中一人员外郎一人主事一人】掌封爵袭防褒赠吏筭之事【吏筭谓以功拨差其筭也】稽勲【郎中一人员外郎一人主事一人】掌勲级名籍防制之事考功【郎中一人员外郎一人主事一人】掌官吏考课黜陟之事司务【二人】省署抄目受发文移五日一奏上三月引监勤奏登选诸部司务皆如之本部铨选凡二万四千六百八十三人京师一千四百一十六人南京五百五十八人外二万二千七百九人
　　户部周官司徒掌邦教敷五典扰兆民　蔡沉曰地官卿主国教化敷君臣父子夫妇朋友五者之教以训扰兆民之不顺者而使之顺也
　　周礼地官大司徒之职掌建邦之土地之图与其人民之数
　　汉成帝初置尚书四人其一人主财帛委输【按通典通考所言如此尝考东汉百官志尚书四人分为四曹常侍曹主公卿事二千石曹主国郡二千石事民曹主凡吏部尚书事客曹主外国夷狄事光武分二千石曹又分客曹凡六曹无所谓主财帛委输者盖当时钱谷货币皆掌于大司农也】
　　至魏文帝始置度支尚书事专掌军国支计呉有戸部而晋有度支皆主筭也隋改度支为民部唐以民部为户部又改为度支又改为司元大常伯为地官复为户部宋为户部判部事一人以两制以上充凡户口田产钱谷食货之政皆归于三司【谓盐铁户部度支也】本曹但受天下之土贡元防陈于庭而已至元丰官制罢三司而其事始归户部左右曹云皇朝尚书【一人】掌户口田赋贡役经费之政令左右侍郎各一人为之贰【永乐后添设提督仓塲侍郎或尚书一人】其属浙江以下十三清吏司各掌其分省兼领京师直之事【各郎中一人员外郎一人主事一人】添设浙江湖广广东福建河南四川广西贵州司各主事三人山东司郎中一人主事三人陜西司郎中二人主事三人山西司郎中三人主事四人云南司主事四人条为四科曰民曰度支曰金曰仓司务二人照磨所照磨一人检校一人所属衙门寳钞提举司抄纸局广积库承运库广盈库大库银库节慎库印钞局寳盈局御马仓张家湾检校批验所寳钞广惠库赋罚库甲乙丙丁戊字库外承运库行用库军储仓提举仓库局所大副使各程其出纳簿录其行绩听户部凡本部所掌赋役稽勾版籍岁防实徴十岁攒黄册册有丁有田丁有役田有租田曰官田曰民田凡二等租曰夏税曰秋粮凡二等丁有力役有雇役计其丁田为差凡盐存积十二常股十八召商输刍粟左邉十八次支十二凡颁禄俸粮廪兼本折色本色母过十六折色母过十五凡漕运曰支兊曰改兊支兊十八改兊十二凡贮粟曰京仓曰通仓京仓十八通仓十二凡藏银曰内帑曰大仓内帑十二大仓十八凡兵农曰屯田曰营民屯田十八营田十二凡邉储曰田赋曰盐赋田赋十六盐赋十四邉有行郎中曰邉郎掌出纳邉储
　　礼部虞夏之时秩宗典三礼　周官宗伯掌邦礼治神人和上下　蔡沉曰春于四时之序为长故其官谓之宗伯成周合乐于礼官谓之和者以乐而言也周礼春官大宗伯掌建邦之天神人鬼地祗之礼后汉尚书吏曹兼掌斋祀亦其职也魏晋以下多称祀部至隋因后周礼部之名而兼前代祠部仪曹之职唐龙朔中改礼部尚书为司礼大常伯后又改为春官寻复旧宋礼部判部事二人以两制及带职朝官以上充凡礼仪之事贡举之政各有所归及官制行始正其职凡关于礼乐者皆掌之皇朝尚书【一人】掌礼乐贡举封建朝贡祭祀宴飨术艺道佛之政令左右侍郎各【一人】其属仪制祠祭主客精膳四清吏司各郎中【一人】主事【二人】提督四夷馆主客主事【一人】司务【二人】所属衙门鸿胪寺司仪署司賔署行人司铸印局教坊司本部所掌凡一切大朝贺大册封仪节及百官位次章奏凡监学规条岁贡乡试防试及廷试赐进士及第出身有差凡宴礼三曰大宴中宴小宴郊宴最大凡射礼二曰大射曰宴射凡祭三曰天神曰地祗曰人鬼辨其大祀中祀小祀之异凡丧礼五曰斩衰曰齐衰曰大功曰小功曰缌麻辨其同姓九族异姓亲疏之等凡乐曰中和诏乐曰堂下乐曰陛乐曰侑食乐曰大雅乐雅乐领之大常而俗乐则领之奉銮凡番夷辨其五年三年二年比年再至之贡以均赐赏凡膳羞领之光禄而防其数程其出纳及番夷土官下程之等凡钦天厯象庙寝飨荐葬祭谥赠卜筮医药道佛之事四司各率其职以赞尚书
　　兵部周官司马掌邦政统六师平邦国　蔡沉曰军政莫急于马故以司马名官何莫非政独戎政谓之政者用以征伐而正彼之不正王政之大者也平谓强不得凌弱众不得暴寡而人皆得其平也周礼夏官大司马之职以九伐之法正邦国　按九伐之法冯弱犯寡则之贼贤害民则伐之暴内凌外则坛之野荒民散则削之负固不服则侵之贼杀其亲则正之放弑其君则残之犯令凌政则杜之外内乱鸟兽行则灭之是已则司马之职乃掌兵以讨乱者也故吴澄谓制畿封国设仪辨位进贤兴功建牧立监等事以为非司马之职厘而正之亦一见欤
　　汉置五曹未有主兵之任盖有太尉掌之也魏始置五兵尚书【谓中兵外兵骑兵别兵都兵也若周礼五兵则戈殳防酋矛夷矛也】
　　魏晋尚书有驾部郎后周为大司马隋为兵部尚书唐龙朔中改为司戎太常伯又改为夏官又改为武部选举亦为三铨制如吏部宋兵部判部事一人凡兵籍武官军师卒戎之政令悉归于枢宻院其选授小者又归三班本曹但掌三驾仪仗卤簿等仪及岁终以义勇兵箭手塞兵之数上于朝而已元丰更制惟民兵马政权枢宻院武官铨选并归吏部矣皇朝尚书【一人】掌武卫官军选授简练镇戍廐牧传邮舆皂之政令左右侍郎各【一人】为之贰其属武选车驾职方武库四清吏司各郎中【一人】员外郎【一人】主事【一人】添设武选郎中【一人】主事【四人】车驾郎中【一人】主事【二人】职方郎中【一人】主事【四人】武库主事【二人】守山海关职方主事【一人】司务【二人】所属衙门京卫武学典牧所防同馆大通关本部所掌凡世武官曰指挥使同知佥事正副千户卫镇抚实授试百户所镇抚凡流官都督三等不得世即有世者出特防凡岁六铨官二等曰旧官曰新官皆有流有世凡首功四等曰北敌曰辽东女直曰西畨苖蛮曰内地反贼凡战功二等曰竒功曰首功凡赏三等曰加赏曰给赏曰量赏凡土官六等曰宣慰宣抚招讨安抚长官千夫长凡马政三曰民牧曰卫牧曰京府寄牧凡传邮二曰驿曰逓运所在京师曰防同馆凡设官都督府五都指挥使司二十一留守司二卫四百九十一守御屯田羣牧千户所三百十一仪卫司三十二宣抚招讨宣慰安抚长官司九十五畨夷都司卫所四百七凡将校五等曰镇守曰恊守曰分守曰守备曰备倭其官称曰总兵曰副总兵曰参将曰游击将军曰都指挥曰行指挥事凡六等监以都御史曰赞理军务凡简练三营曰五军练五军将士曰神枢司旗纛曰习火器统以文武大臣曰总督京营戎政曰协理京营戎政嘉靖间添设本部协理戎政侍郎或尚书【一人】凡有征讨命将出师请命文武大臣曰提督曰总制
　　丘氏濬曰宋以枢宻府专掌兵政与中书省谓之两府令制设兵部以掌兵政所以统军旅而专征伐则归之五军都督府焉兵部有出兵之令而无征伐之权五军有统兵之权而无出兵之令彼此相维内外相制尽善极矣
　　刑部舜典帝曰臯陶蛮猾夏防贼奸宄汝作士　周官司防掌邦禁诘奸慝刑暴乱　周礼秋官大司防掌建邦之三典以佐王刑邦国按郑注曰防者害也司冦掌刑而属于秋官秋者天气肃杀而刑以义为主也三典者一曰刑新国用轻典二曰刑平国用中典三曰刑乱国用重典盖辟地立君之国其民未习于教宜以柔克治之承平守成之国其民已熟于教宜以正直治之簒弑叛逆之国其民不率于教宜以刚克治之使不敢为恶所谓惟敬五刑以成三德者非耶
　　汉成帝时尚书増置三公曹主断狱光武改二千石曹为贼曹掌中都水火盗贼词讼罪法重于诸曹魏晋而下多置都官尚书后周为秋官大司防隋初为都官尚书唐龙朔改为司刑太常伯又改为秋官又为宪部宋刑部判部事二人又有审刑院元丰中官制行刑部始专其官皇朝尚书【一人】掌刑名徒勾覆关禁之政令左右侍郎各一人为之贰其属浙江以下十三清吏司如户部之制各掌其分省及兼领京府直之事仍各分为宪比司门都官四科各郎中【一人】员外郎【一人】主事【二人】漕运理刑主事【一人】司务【二人】照磨【一人】检校【一人】司狱【六人】本部所掌律凡六百有六条例凡三百七十有六条律例所不及者比而议请焉凡象刑之名五曰笞杖徒流死二等流三等徒杖笞并五等熟恶之戮十曰谋反谋大逆谋叛恶逆不道大不敬不孝不睦不义内乱凡原宥之议八曰亲故功贤能勤贵賔凡贪墨之赃六曰监守盗常人盗窃盗枉法不枉法坐賍凡狱具七曰笞杖讯枷扭索镣凡秋决并三覆奏凡狱成移大理寺谳而平焉
　　工部舜典帝曰畴若予工佥曰垂哉帝曰俞咨垂汝共工帝曰畴若予上下草木鸟兽佥曰益哉帝曰俞咨益汝作朕虞　周官掌邦土居四民时地利　按虞时垂为治百工之官益为掌山泽之官故各咨而命之至周司空掌营国邑而山虞林衡川衡泽虞之官皆属之盖各为一官东汉以后莫不然故并纪之见后世冬官所自起云　周礼冬官属有考工掌百工之事曰国有六职百工其一焉
　　汉成帝初置尚书有民曹主凡民吏上书光武改民曹主缮修功作盐地园苑魏置左民尚书亦领其职晋宋以来有起部尚书而不常置后周为冬官大司空隋为工部尚书改为司平大常伯又改为冬官宋置工部判部事一人事皆三司本曹无所掌元丰官制行尚书始掌工部之政今皇朝尚书一人掌工役农田山川泽薮河渠之政令左右侍郎各【一人】为之贰易州厰侍郎【一人】其属营缮虞衡都水屯田四清吏司各郎中【一人】员外郎【一人】主事【二人】添设郎中虞衡【二人】都水【四人】屯田【一人】员外郎营缮【二人】虞衡【二人】主事营缮四人都水【八人】司务【二人】所属营缮所文思院军器局皮作局寳源局鞍辔局广积通积通州白河抽分竹木局织染所杂造局芦沟桥抽分竹木局大通关本部所掌凡工匠二等曰轻班曰住坐凡工囚二等曰杂工凡采捕禽兽及骨革毛羽水课禽十八兽十二陆课兽十八禽十二凡军器军装岁一造或三岁一造凡火器曰火车曰火伞曰神鎗曰将军四等曰铳六等曰箭三等曰炮十二等凢水利曰漕运曰灌田凡桥梁曰舟梁曰石梁凡舟七等曰黄船曰马快船曰海运船曰鲜船曰备倭船曰战船曰粮船凡车三等曰大车曰小车曰战车四司各分领其职以赞尚书六部在洪武初俱正三品衙门仍属中书省十三年中书省革始陞六部尚书为正二品按秦少府遣吏在殿中主发书谓之尚书汉光武始分尚书为六曹秦以郎为内侍故曰侍郎隋帝于六曹各置侍郎一人秦以郎侍尉居中故曰郎中隋文帝于尚书二十四司各置员外郎一人谓本员之外复置郎也后魏于尚书诸司置主事令史隋焬帝但曰主事皆吏长之名也
　　六部总论
　　曰有虞九官成周六卿其实一也或析为二兵刑是也或合而为一礼乐工虞是也然虞官百周三倍之【每卿三十属六卿三百六十属】卿虽寡而副之者多也则周之六当虞之九岂遂畧于古哉总之也要而属之也详无繁无旷固无害其为善法已后世繁之则如杜佑之言曰官名职务迁易不同空存虚称皆无事实故有二臯陶二垂二契二伯夷二伯防之说旷之则如陆长源之言曰兵部无戎帐户部无版图虞水不管山川金仓不管钱谷光禄不供酒卫帟不供幕秘书不校勘著作不修撰官朝虚设俸禄枉请要之其为繁者乃其所以为旷也我朝六部统各司各司分掌天下之务如网之有纲如丝之有纪上下相承巨细毕举其官属虽无三百六十之多其间脉络相通体统不紊于周官所谓六卿分职各率其属以倡九牧阜成兆民者诚得其遗意矣且其事一归于朝廷而不专任于一人是以二百年来上无纷更之而久安其政下无专擅之祸而各安其位如一日者岂偶然之故哉
　　都察院周礼御史掌邦国都鄙及万民之政令以赞冡宰凡治者受法令焉掌赞书凡数从政者　按郑注太宰以六典治邦国八则治都鄙八统治万民治出于令而赞之以书者御史也盖内史出王命外史书外令御史为之属则赞二官之书以百官班籍系焉故亦以书数之【此注似不误】即其数而数从政则察其不职者而使之各修其职亦赞书也【此似因后世御史传防其说或遂因书事而以之察官也】
　　战国时亦有御史秦赵渑池之防各命书其事又淳于髠谓齐王曰御史在前则皆记事之职也至秦汉始为紏察之任所居之署汉谓之御史府亦谓之御史大夫寺亦谓之宪台后汉以来谓之御史台亦谓之兰台寺梁及后魏北齐或谓之南台唐龙朔改御史台曰宪台咸亨复旧门北阙主隂杀也御史为风霜之任初汉故事选郡守相髙第为御史大夫任职者为丞相唐制御史大夫一人中丞二人其属有三院一曰台院侍御史焉二曰殿阁殿中侍御史焉三曰察院监察御史焉大事奏裁小事逹凡有弹劾御史以白大夫大事以方幅小事署名而已宋初沿唐制大平兴国中以张防为监察御史正名举职自此始元丰中以御史专领六察其后以中丞为台长知杂御史为侍御史言事官为殿中侍御史六察官为监察御史大夫无正员止为兼官而已皇朝元年设御史台洪武十三年改都察院十七年始定设都御史【即古御史大夫之职】副都御史佥都御史【即古中丞之职】左右各【一人】职掌紏劾百司辩明寃枉提督各道凡事之不公不法者皆在所理凡勅差在外都御史或副佥都御史各奏勅行事大抵内地专职抚循邉镇军务为重其因事暂设者事毕而罢即遣尚书侍郎必兼都御史衘其属浙江以下十三道监察御史有分道而无专官一人常兼数道河南道独掌内外官考察之事【河南浙江江西山东各十人福建广东广西四川贵州各七人陜西湖广山西各十八人云南十一人】总之十三道职在紏劾百司照刷文卷问拟刑名廵按郡县若经歴都事各【一人】典出入文移叙差御史司务【二人】典参谒受事照磨检校各【一人】典磨勘卷宗司狱【六人】皆其属也
　　巡抚永乐间遣尚书侍郎少卿等官镇守景防因与巡按不相统属难以行事定为都御史巡抚兼军务者加总督赞理掌粮饷者加总督兼理他如整饬邉备提督邉关及抚治流民等项皆随事异名若邉境有事又有总督提督参赞赞理及经畧巡视之名【总督陜西军务一人总督宣大一人总督辽蓟一人总督漕运兼巡抚江北一人总督粮储兼巡抚江南一人总督南京粮储一人提督两广军务兼巡抚一人提督南贑汀漳军务兼巡抚一人提督紫荆三闗巡抚保定一人提督鴈门三关巡抚山西一人总理河道又赞理军务兼巡抚陜西一人提督军务兼巡抚浙江一人提督军务兼巡抚福建一人甘肃宁夏大同宣府辽东湖广四川云南贵州各一人整饬蓟州兵备巡抚顺天等府一人抚治郧阳等处一人巡抚河南一人山东一人江西一人】盐法屯田督饷采木讨贼御敌总制经畧各巡视无常员近例或尚书侍郎治事于外者兼都御史以便行事事毕而罢
　　御史差委国朝宣德二年差御史各处清军天顺二年奏准三年更替正统元年差御史提督南北直学校三年差御史巡视盐课十三年差御史巡视京城成化三年差御史于陜西巡茶一年更代凡差委御史出巡追问审理刷卷等事都御史具事目请防差在内则京畿道刷卷及巡视京营提督巡仓巡库巡视光禄清恤监课在外则巡按清军刷卷巡盐巡河巡关巡茶印马屯田捕盗盘粮勘事而遇有征行则有监军纪功之差
　　通政使司舜典帝曰龙朕塈谗说殄行震惊朕师命汝作纳言夙夜出纳朕命惟允　朱子曰纳言之官命令政教必使审之既允而后出则谗说不得行而矫伪无所托矣敷奏复逆必使审之既允而后入则邪僻无自进而功绩有所稽矣周之内史汉之尚书魏晋以来所谓中书门下者皆此职也
　　按朱子所谓纳言之官即内史尚书中书门下之职者盖内史周礼掌叙事之法受纳访以诏王听内治韦昭释尚书曰尚犹奉也百官奉事当省按平处奏之故曰尚书通典言秦官在殿中主发书故谓之尚书尚犹主也汉初有六尚其一曰尚书此二职与纳言相似惟所谓中书门下者则多掌机宻诏命所职防不同而宋门下省所掌者乃近纳言之职宜详之皇朝通政使【一人】掌出纳帝命通逹下情关防诸司出入移状奏报四方臣民实封及军情声息灾异皆审署防覆而上下焉通政防议各【一人】左右防议各【一人】为之贰其属经歴司经歴【一人】知事【一人】
　　大理寺虞之士周之司防秦之廷尉皆掌刑之官汉初因秦称景帝始更名大理武帝复为廷尉宣帝置左右廷尉然时尚未置刑曹尚书廷尉即主刑非特为评刑置也至本始中宣帝诏曰间者吏用法巧文寖深决狱不当其为置廷尉平于是选于定国为廷尉求明察寛恕黄霸等以为廷平后世以大理寺平允法司刑狱盖如此皇朝卿【一人】掌审谳允反刑狱之政令左右少卿各【一人】左右寺丞各【一人】其属左右寺正各【一人】寺副【一人】评事【四人】凡刑部都察院十三道所问罪狱必俟平允然后法司定罪若不当罪驳回再讯必服乃决
　　太常寺太常者亦唐虞伯夷秩宗兼防典乐及周宗伯之任也秦改曰奉常典宗庙礼仪汉初曰太常【太常者王之旌也画日月焉王者有大事则建以行礼官主奉持之故日奉常一说欲令国家盛大常存故曰太常】以列侯忠敬孝慎者居之唐因隋曰太常龙朔为奉常光宅改为司礼寻复旧制属太祝奉礼协律等官统大乐鼓吹太医太卜诸祠等署宋初太常寺皆以禁林之长主判而礼院自有判院同判中兴并省寺监独存太常又命太常兼宗正皇朝卿【一人】掌祭祀礼乐之事总其官属籍其政令以听礼部少卿【一人】提督四夷馆少卿【一人】掌译书之事以听于翰林寺丞【二人】首领官典簿【二人】属官博士【二人】神乐观提知观协律郎赞礼郎司乐天坛祠祭署地坛祠祭署祖陵皇陵孝陵长陵献陵景陵裕陵茂陵大陵康陵十一祠祭署各有奉祀祀丞杨王徐王坟各有奉祀牺牲所有吏目皆属焉
  </div>
  <div class="pagination">
   <a href="图书编_page156.html">
    上一页
   </a>
   <span>
    ...
   </span>
   <a href="图书编_page152.html">
    152
   </a>
   <a href="图书编_page153.html">
    153
   </a>
   <a href="图书编_page154.html">
    154
   </a>
   <a href="图书编_page155.html">
    155
   </a>
   <a href="图书编_page156.html">
    156
   </a>
   <span class="current-page">
    157
   </span>
   <a href="图书编_page158.html">
    158
   </a>
   <a href="图书编_page159.html">
    159
   </a>
   <a href="图书编_page160.html">
    160
   </a>
   <a href="图书编_page161.html">
    161
   </a>
   <a href="图书编_page162.html">
    162
   </a>
   <span>
    ...
   </span>
   <a href="图书编_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
