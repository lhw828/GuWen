<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 224 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 224 页/共 320 页
  </h1>
  <div class="content">
   今朝醉眼烂岩电提笔四顾天地窄忽然挥埽不自知风云入懐天借力神龙战野昏雾腥竒鬼摧山太隂黒此时驱尽胸中愁捶牀大叫狂堕帻呉牋蜀素不快人付与髙堂三丈壁　明王行篆体歌曰李斯小篆类玉筯钟鼎鱼虫分众手碧霄鸾鳯漫回翔苍海蛟螭互蟠纽有如垂露杨柳叶或似委薤劒环首
　　原赋晋杨泉草书赋曰惟六书之爲体美草法之最竒杜垂名于古昔皇着法乎今斯字要妙而有好势竒绮而纷驰解隶体之细微散委曲而得宜乍杨柳而奋发似龙凤之腾仪应神灵之变化象日月之盈亏书纵竦而直立衡平体而均施或敛束而相抱或婆娑而四垂或攅翦而齐整或上下而参差或隂岑而髙举或落箨而自披其布好施媚如明珠之陆离其发翰舒藻如春华之杨枝其提墨纵体如美女之长眉其滑泽肴易如长溜之分岐其骨梗彊壮如柱础之不移其断除弓尽如工匠之尽规其芒角防岈如严霜之傅枝众巧百态无画不竒宛转翻覆如丝相持　齐王僧防书赋曰情凭虚而测有思沿想而图空心经于则目像其容手以心麾毫以手从风揺挺气妍孊深功尔其隶明敏婉蠖绚蒨趋将摛文斐缛托韵笙簧仪春等暧丽景依光沈若云郁轻若蝉扬稠必昴萃约实箕张垂端整曲裁邪制方或具美于片巧或双兢于两伤形绵靡而多态气凌厉其如芒故其委貌也必妍献体也贵壮迹乗规而骋势志循检而懐放
　　増文汉蔡邕隶势曰鸟迹之变乃惟佐隶蠲彼繁文崇此简易厥用既行体象有度奂若星阵郁若云布其大径寻细不容发随事从宜靡有常制或穹窿恢廓或栉比鍼列或砥绳平直或蜿蜒缪戾或长邪角趣或规旋矩折修短相副异体同势奋华轻举离而不絶纎波浓错落其间若钟簴设张庭燎飞烟崭嵓崔嵳髙下属连似崇台重宇层云冠山逺而望之若飞龙在天近而察之心乱目竒姿谲诞不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊伫思而详观举大畧而论旃崔瑗草书势曰书契之兴始自颉皇写彼鸟迹以定文章章草之法盖又简畧应时谕指周旋卒迫兼功并用爱日省力絶险之变岂必古式观其法象俯仰有仪方不中矩圎不副规抑左扬右望之若﨑鸾企鸟峙志意飞移狡兽暴骇将奔未驰状似连珠絶而不离畜怒怫郁放逸生竒螣蛇赴穴头没尾垂机要微妙临时从宜原晋索靖书势曰盖草书之爲状也婉若银钩漂若
　　惊鸾舒翼未发若举复安虫蛇虬蟉【力幽反】或往或还頺阿那以嬴嬴歘奋亹而桓桓若其逸游眄向乍正乍邪骐骥暴怒逼其辔海水窊隆扬其波元熊对踞于山岳飞燕相追而差池举而察之又似和风吹林偃草扇树枝条从风转相比附窈娆亷苫随体散布纷扰扰以绮靡中持疑而犹豫元螭狡兽嬉其间腾猿飞鼬相奔趣陵鱼奋尾骇龙反据投空自窜张设牙距　刘劭飞白书势曰鸟鱼龙蛇兽仙人蛟脚偃波楷隶八分世施常玅索草钟真爰有飞白之丽貌艳势珍若乃敷析毫芒纎手和防素干冰解兰墨电直准箭驰屈拟蠖势繁节参谭绮靡循杀有若烟云拂蔚交纷刻继韩卢接飞宋鹊游逝
　　増状晋王珉行书状曰邈乎嵩岱之峻极烂若列宿之丽天纬字挺特竒书秀出扬波骋艺余好宏逸虎踞凤跱龙伸蠖屈资胡氏之壮杰兼钟公之精密总二妙之所长尽要蔑乎文质详览字体究寻笔迹粲乎伟乎如圭如壁宛若盘螭之仰势翼若翔鸾之舒翮或乃放手飞笔雨下风驰绮靡婉娩纵横流离
　　増赞汉蔡邕大篆赞曰体有大篆巧妙入神或象文或比龙鳞舒体放尾长翅短身延颈负翼状似凌云晋衞恒古文赞曰黄帝之史沮诵苍颉眺彼鸟迹始作书契纪纲万事垂法立制观其措笔缀墨用心精专中正循捡矩折规旋其曲如弓其直如矫然特出若龙腾于川淼尔下隤若雨坠于天信黄唐之遗迹爲六艺之范先篆籀盖其子孙隶草乃其曽元　唐张懐瓘大篆賛曰古文元太史神书千类万象或龙或鱼何词不録何物不储怿思通理从心所如如彼江海大波洪涛如彼音乐干戚羽旄　又籀文赞曰体象卓然殊今异古落落珠玉飘飘缨组苍颉之嗣小篆之祖以名称书遗迹石鼓　又小篆赞曰文斜列栉比龙鳞隤若黍稷之垂颖蕴若虫蛇之棼緼若絶若连似露縁丝垂下端逺而望之象鸿鹄羣游络绎迁延研桑不能数其诘曲离娄不能覩其隙闲般垂揖让而辞巧籀诵拱手而韬翰摛华艳于纨素爲六艺之范先也　又小篆賛曰李君创法神虑精微铁爲肢体虬作骖騑江海淼漫山岳巍巍长风万里鸾凤于飞　又八分賛曰仙客遗范灵姿秀出奋研扬波金相玉质龙腾虎踞分势非一交防横戈兮气雄逸楷之爲妙兮备华实　又隶书賛曰隶合文质程君是先乃备风雅如聆管长毫秋劲素体霜妍摧锋劒折落星悬乍发红焰旋凝紫烟金芝琼草万世方传　又章草賛曰史游制草始务急就婉若回鸾撄如舞防迟回缣简势欲飞透敷华垂实尺牍尤竒并功惜日学者爲宜　又行书賛曰非草非真发挥柔翰星劒光芒云虹照烂鸾鹤婵娟风行雨散刘子滥觞钟胡弥漫　又飞白賛曰妙哉飞白祖自八分有美君子润色斯文丝萦箭激电绕雪雰浅如流雾浓若屯云举众仙之奕奕舞羣鹤之纷纷谁其覃思于戏蔡君　又草书賛曰草法简畧省繁録微译言宣事如矢应机霆不暇发电不及飞徴士已没道愈光辉明神在享其灵有歇斯艺漫流终古无絶　李约飞白萧字賛曰昔创飞白蔡氏所得起于垩帚播于翰墨张王继作子云精极壁昏蜃素墨古池色翻飞露白乍轻乍浓翠箔映雪罗衣从风崩云委地游雾萦空拨剌势动蟉蟠气雄昆池骇鲸时门鬭龙攅毫叠孔或横或纵层层阵云森森古松君子况德髙人比踪抱素自洁含章内融逸疑方外纵在矩中密而不离疎而有容艺通造化比象无穷子云臣梁萧字逾贵画均丰姿形端异迹絶蠒素名空传记明征襃贬惟此一字　李嗣真书品后賛曰仓颉造书鬼哭天廪史籀湮防陈仓借甚秦相刻铭烂若舒锦钟张羲献超然逸品　又曰程邈隶体崔公篆势梁李蔡索郗皇韦衞羊习献规褚传羲制邈乎天壤光厥来裔　又曰西岳张防江东阮研银鹰贞白铁马桓元衞杜花散安康绮鲜元昌陆柬名后身先又曰蚌质懐珠银钢蕴砾陆谢参踪萧王继迹思话
　　仙才张融赏击如彼枯秀众多羣石
　　増铭宋鲍照飞白书势铭曰秋毫精劲霜素凝鲜霑此瑶波染彼松烟超出八法尽竒六文鸟企龙跃珠解泉分轻如游雾重似崩云絶锋劒摧惊势箭飞差池燕起振迅鸿归临危制节中险腾机圭角星芒明丽烂逸丝萦髪垂平理端密盈尺锦两片字金溢故仙芝烦弱既匪足双虫虎琐碎又安能匹君子品之是最神笔　唐陆防书铭曰太古之世何尝有欺逮乎结绳民始相疑画卦造字圣人之爲圗载文字厥功弗知惟简惟牍断竹析木累必充庭负必折轴韦编一絶错乱名目寖务轻省捣枲剥谷胶缀番番其所便虫篆更隶形模易宣上下今古卷舒蝉聨薰暴蠧郁疵乎不坚又取珉石篆琢雕镌由简牍下其存四边玺印章号殷勤识焉其巧益甚其説益繁盟契质要朝成夕反诰誓制令尾违首言牋檄奏报离方就圎传録注记丑仇美怜铭诔碑表虚功妄贤歌诗赋颂多思謟权在简牍者埋没烂壊无遗一编副以枲谷其留最延缪戾颠倒尨蒙弗删在珉石者固宠纳赂惟辞是妍镵凿既毕名声泯然尧舜之道以人爲传有死必继流乎亿年宜斥诈僞焚烧弃捐复以太古结绳之前　宋刘子翚温公隶书铭曰公砚已瘗奸魂夜悸公墨霑池潜来湘累假其余声所感如此矧公真笔劒防交倚挂之髙堂浮虑尽死我观公书识公胸次天地输诚风霜荐厉吐而发之兹其余事公之立朝营营仇敌不勦其刚不披其殖障海一篑排风孤翮始訾继斥卒伸其直世衰道圮诺诺唯唯有笔如椽微公莫使我铭其尾吁嗟已矣　朱元晦书字铭曰握管濡毫伸纸行墨一在其中画画放意则荒取妍则惑必有事焉神明厥德
　　増序唐张懐瓘书断序曰昔庖牺氏画卦以立象轩辕氏造字以设教至于尧舜之世则焕乎有文章其后盛于商周备夫秦汉固夫所由逺矣文章之爲用必假乎书书之爲征期合乎道故能发挥文者莫近乎书尔其初之微也盖因象以曈昽不知其变化范围无体应防无方考冲漠以立形齐万殊而一贯合冥契吸至精资运动于风神颐浩然于润色尔其终之彰也流芳液于笔端忽飞腾而光赫或体殊而势接若双树之交叶或区分而气运似两井之通泉庥防相扶津泽潜应离而不絶曵独茧之丝卓尔孤标竦危峰之石龙腾鳯翥若飞若惊电烻防离披烂熳翕如云布曳若星流朱焰緑烟乍合乍散飘风骤雨雷怒霆激呼吁可骇也信足以张皇当世轨范后人矣至若磔髦竦骨裨短截长有似夫忠臣抗直补过匡主之节也矩折规转却密就疎有似夫孝子承顺慎终思逺之心也耀质含章或柔或刚有似夫哲人行藏知进知退之行也其发迹多端触变成态或分锋各让或合势交侵亦犹五常之与五行虽相尅而相生亦相反而相成岂物类之能象贤实则微妙而难名使夫观者翫迹探情循由察变运思无已不知其然瓌寳盈瞩坐起东山之府明珠曜掌顿倾南海之资虽彼迹已缄而遗情未尽心存目想欲罢不能非夫妙之至者何以及此　明杨慎书品序曰书有以品名者钟嵘诗品庾肩吾书品是也二子皆梁人其称名也同其遣辞也类时代则然非相假防也诗品以三品品诗书品以九品品书何区别之精而用志之勤乎或言书与诗均艺而书又非诗比谬矣古者君子之于物也无所茍而已矣曲江小技罔不致其极焉故曰传兵论劒与道同符今人不及古人而髙谈欺世乃曰吾道在心六经犹赘也以此号于人曰作字欲好即爲放心趋简安陋者靡然从之是苍籀上世道已丧矣不曰道器形神也离道语器弃形而存神也故曰齐匠之斲轮绵驹之擫籥先王之道有在于是矧夫进于六艺流乎君子宜无茍也茍于物将茍于道吾所爲感其感云其云也呜呼又焉得真知其解者而竟吾云乎原启梁庾肩吾谢东宫古迹启曰窃以仙岩遗传入握成尘孔壁藏文随开已蠧石书有暗防画犹飞岂有迹经四代年逾十纪芝英云气之巧未损松鈆鹊反鸾惊之势不侵蒲竹必使酒肆来人池流色变将损北海之绩还代西河之简　元帝上东宫古迹启曰师宜八分之巧元帝三体之妙史籀李斯之篆梁鸿曹喜之书莫不总萃桂宫盈满甲馆窃以鸾惊之势既闻之于索靖鹰跱之巧又显之于蔡邕是以游雾重云传敬礼之法鸟颉鱼颃表杨泉之赋颇好六文多惭三礼尚方大篆既其牢落柱下方书何曽彷佛空慕河间之聚书竟征东平之献表齐攸尺牍顾已缺然北海楷隶终成难拟増书梁武帝荅陶隠居论书书曰夫运笔斜则无芒角执手寛则书缓弱掣短则法臃肿掣长则法离澌画促则字势横画疎则字形慢拘则乏势放又少则纯骨无媚纯肉无力少墨浮涩多墨苯钝比竝皆然任意所之自然之理也若抑扬得所趣舍无违值笔防断触势峰郁扬波折节中规合矩分涧下注浓纎有方肥痩相和骨力相称婉婉暧暧视之不足棱棱凛凛常有生气适眼合心便爲甲科　原简文帝荅湘东王上王羲之书曰试笔成文临池染墨疏密俱巧真草皆得似望城扉如瞻星石不营云飞之散何待曲辱之丹方当奉彼筐中置之帐里乍楷铜钩时悬欹案戢意之深良不能已
　　増论梁庾肩吾书品论曰隶既发源秦史草乃激流齐相跨七代而弥遵将千载而无革诚开博者也均其文总六书之奥指其事笼八体之竒能拔篆籀于繁芜移楷真于重密分行纸上类出蠒之蛾结画篇中似闻琴之鹤峰防间起琼山慙其敛雾漪澜逓振碧海愧其下风抽丝散水定其下笔倚刀较尺验于成字真草既分于星芒烈火复成于珠佩或横牵竪掣或浓轻拂或将放而更留或因挑而还置敏思藏于胸中巧意发于毫铦詹尹端防故以迷其变化英韶倾耳无以察其音声殆善射之不注妙斲轮之不传　唐张懐瓘文字论曰仆今所制不师古法探文墨之妙有索万物之元精以筋骨立形以神情润色虽迹在尘壤而志在云霄灵变无常务于飞动或若擒虎豹有强梁拏攫之形执蛟螭见蚴蟉盘旋之势探彼意象如此规模忽若电飞或疑星坠气势生乎流便精魄出于锋铓
　　増议唐张懐瓘书议曰草与真有异真则字终意亦终草则行尽势未尽或烟收雾合或电激星流以风骨爲体以变化爲用有类云霞聚散触遇成形龙虎威神飞动増势岩谷相倾于峻险山水各务于髙深囊括万殊裁成一相或寄以骋纵横之志或托以散郁结之懐虽至贵不能抑其高虽妙算不能量其力是以无爲而用同自然之功物类其形得造化之理皆不知其然也可以心契不可以言宣观之者似入庙见神如窥谷无底俯猛兽之牙爪逼利劒之锋铓肃然危然方知草之微妙也
　　増评梁袁昻书评曰王右军书如谢家子弟纵复不端正者奕奕有一种风气王子敬书如河洛间少年虽有充恱而举体沓拖殊不可耐羊欣书如大家婢爲夫人虽处其位而举止羞涩终不似真徐淮南书如南冈士大夫徒好尚风范终不免寒乞阮研书如贵胄失品次丛悴不复排突英贤王仪同书如晋安帝非不处尊位而都无神明施肩吾书如新亭伧父一往见似扬州人共语便音态出陶隠居书如呉兴小儿形容虽未成长而骨体甚骏快殷钧书如髙丽使人抗浪甚有意气滋韵终乏精味袁崧书如深山道士见人便欲退缩萧子云书如上林春花逺近瞻望无处不发曹喜书如经论道人言不可絶崔子玉书如危峰阻日孤松一枝有絶望之意师宜官书如鹏羽未息翩翩自逝韦诞书如龙威虎振劒拔弩张蔡邕书骨气洞达爽爽有神钟司徒书字十二种意意外殊妙实亦多竒邯郸淳书应规入矩方圎乃成张伯英书如汉武帝爱道凭虚欲仙索靖书如飘风忽举鸷鸟乍飞梁鹄书如太祖忘寝观之丧目皇象书如歌声绕梁琴人舍徽衞恒书如插花美人舞笑镜台孟光禄书如崩崖人见可畏李斯书世爲冠盖不易施平张芝经竒钟繇特絶逸少鼎能献之冠世四贤共类洪芳不防羊真孔草萧行范篆各一时絶妙唐韦续书品优劣曰李阳冰书若古钗倚物力有万
　　夫李斯之后一人已【篆一人】梁升卿如惊波徃来巨石前却卢藏用如露润花妍烟凝修竹张庭珪如古木崩沙花开映竹韩择木如开萍叶鸟散芳洲史惟则如雁足印沙深渊跃鱼【八分书五人】薛稷如风惊苑花雪惹山柏萧诚如舞鹤交影腾猿在空韦陟如虫穿古木鸟踏花枝李邕如华岳三峰黄河一曲蔡邕如古质放意自如一家宋儋如暮春花发夏柳低枝徐浩固多精熟兴有异趣顔真卿如锋絶劒摧惊飞逸势沈千运如饥鹰杀羽忍疲筋骨闗采如渊月沉珠露花濯锦郑防如风送云收霞催月上李璆如垂藤差池古木将折呉郁字体绵密不谢当时赖文雅如腾沙郁雾翻浪扬鸥贺知章纵笔如飞酌而不竭何昌裔子敬余波时时可观宋之望天性卓絶而功未深张从申逺近称善独歩江外李清吉变化自逸代有斯人释元悟骨气无双逈出时辈释湛然子书之后难可比肩释崇简临写逸少时有乱真【真行书二十二人】张旭笔锋诡怪画生意孙过庭丹崖絶壑笔势坚劲张懐瓘继以章草新意颇多张芬孤松耸身弱草垂露张彪孤峰削成藏筋露骨邬彤寒鸦栖木平岗走兔陆曽惊波跃鱼深水潜龙史鳞逸气雄振超然不羣梁耿错落鱼文纵横鸟迹房黄婉美分霭春莺欲娇沈益春鹭窥鱼秋蛇赴穴释懐素援毫掣电随身万变【草书十二人】
　　増跋题宋欧阳修跋王献之法帖曰余尝喜览魏晋以来笔墨遗迹其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以爲竒翫而想见其人也　黄庭坚题东坡字后曰东坡居士极不惜书然不可乞有乞书者正色诘责之或终不与一字元祐中锁试礼部每来见过案上纸不择精麤书遍乃已性喜酒然不能四五龠已醉醉不辞谢而就卧鼻鼾如雷少焉苏醒落笔如风雨虽谑弄皆有义味真神仙中人此岂与今世翰墨之士争衡哉　又题蔡君谟书曰君谟书如蔡琰胡笳十八拍虽清壮顿挫时有闺房态处　黄伯思跋法帖逸少书后曰玉局翁云希白作字自有江左风味故长沙法帖比淳化待诏所摹爲胜世俗不知争购秘阁本误矣白摹书真似骑生马不暇施鞚勒时有骤跌不害其妙处但搨字要当如陶华阳摹杨许书法乃佳耳　又跋米元章摹平章帖后曰米襄阳芾摹逸少平章帖笔趣翩翩固自佳但肆笔搨放殊不填郭非古也昔人搨书欲如水月镜像者故应郭填乃造微耳　元元好问跋金国名公书曰任南麓书如老法家断狱网密文峻不免严而少恩使之治京兆亦当不在赵张三王之下黄山书如深山道人草衣木食不可以衣冠礼乐束缚逺而望之知其爲风尘物表黄华书如东晋名流往往以风流自命如封胡遏末犹有醖借可观闲闲公书如本色头陀学至无学横説竖説无非般若百年以来以书名者多矣宇文大学升通王礼部无竞蔡丞相伯坚父子呉深州彦髙髙待制子文耳目所接见行辈相后先爲一时任髙麓赵黄山赵礼部厐都运才卿史集贤季宏王都匀清卿许司谏道真爲一时若党承防正书八分闲闲以爲百年以来无与比者篆字则李阳冰以后一人郭忠恕徐常侍不论今卷中诸公书皆备而行溪独见遗正如邺中賔客应刘徐阮皆天下之选使坐无陈思王则亦不得不爲西园清夜惜也　袁裒题善学纂要后曰专工气韵则有旁风急雨之失太守绳墨则贻叉手并脚之讥古人所以穷极絶巧者以得真迹临摹也心融神防意达巧臻生变化于毫端起形模于象外必如庖丁之目无全牛由基之矢不虚发斯爲尽美虽然黄太史有言士大夫下笔须使有数万卷书气象始无俗态不然一楷书吏耳初何足云　明王世贞跋懐素自序帖曰此帖如并州劲铁北山迅鹰竒矫无前独冠诸种然坐此亦不得与二王盟仅倔强江淮耳真迹歴数相臣家归陆冢宰近闻一总帅以八百金购之复入平津邸矣于乎素师不习莲花梵字作此有爲迹堕落缣素伴朱提入紫闼宛转粉黛间对肥肉大酒不亦重痛辱哉安得祖龙火了此累刼障爲快也










　　御定渊鉴类函巻三百二十六
　　钦定四库全书
　　御定渊鉴类函卷三百二十七
　　巧艺部四【画】
　　画一
　　増广雅曰画类也　尔雅曰画形也　考工记曰设色之工谓之画　说文曰画畛也象田畛畔所以画也释名曰画挂也以彩色挂物象也　原淮南子曰宋画吴冶甚为微妙尧舜之圣不能及也　论衡曰人好观图画夫所画者古之死人也见死人之面孰与观其言行古昔之遗文竹帛之所载粲然岂徒墙壁之画哉宋宗炳画叙曰竪画三寸实当千仞之髙横墨数尺实体百里之迥　文赋曰若五彩之相宣　増曹植曰存乎鉴戒者图画也　张彦逺名画记曰夫画者成教化助人伦穷神变测幽微与六籍同功四时并运发于天然非由述作又周官教国子以六书其三曰象形则画之意也是知书画异名而同体洎有虞作绘绘画明焉又曰无以传其意故有书无以见其形故有画　又
　　引顔光禄曰图载之意有三一曰图理卦象是也二曰图识字学是也三曰图形绘画是也　又曰夫象物必在于形似形似湏全其骨气骨气形似皆本于立意而归于用笔故工画者多善书　又曰古之嫔擘纎而胷束古之马喙尖而腹细古之台阁竦峙古之服饰容曳故古画非独变态有竒意也抑亦物象殊也　又曰界笔直尺是死画也守其神专其一是真画也　郭熈山水训曰林泉之致烟霞之侣梦寐在焉耳目断絶今得妙手郁然出之不下堂筵坐穷泉壑此岂不快人意适获我心　又曰画山水有体铺舒为宏图而无余消缩为小景而不少看山水亦有体以林泉之心临之则价髙以骄侈之目临之则价低　又曰春山艳冶而如笑夏山苍翠而如滴秋山明净而如妆冬山惨澹而如睡安阳集钞曰韩穉圭云观画之术唯逼真而已得真
　　之全者絶也得多者上也非真即下矣　宣和画谱曰艺也者志道之士所不能忘画亦艺也进乎妙则不知艺之为道道之为艺　又曰昔有论山水者曰倘能于幽处使可居于平处使可行天造地设处使可惊崭然巇险处使可畏此真善画也　邓椿画继曰画者文之极也　又曰画之为用大矣盈天地间者万物悉皆含毫运思曲尽其态而所以能曲尽者止一法耳一者何也曰传神而已矣　汤垕画鉴曰画梅谓之写梅画竹谓之写竹画兰谓之写兰何哉盖物之至清画者当以意写之不在形似耳　欧阳修曰萧条澹泊此难画之意画者得之览者未必识也故飞走迟速意近之物易见而闲和严静趣逺之心难形若乃髙下向背逺近重复此画工之艺耳非精鉴之事也　苏轼传神记曰传神之难在目次在颧颊吾尝于灯下顾颊影使人就壁摹之不作眉目见者皆失笑知其为吾也目与颧颊似余无不似者　王元美四部稿曰画力可五百年至八百年而神去千年絶矣
　　画二
　　原世本曰史皇作画　増商书曰髙宗梦帝赉予良弼乃审厥像俾以形旁求于天下说筑傅岩之野惟肖太平御览曰齐景公好马命画工图而访之殚百乗之价朞年而不得象过实也　庄子曰宋元君将画图众史皆至防笔和墨在外者半有一史后至儃儃然不趋受揖而立因之舍公使人视之则解衣般礴臝君曰可矣是真画者也　原抱朴子曰卫协张黒有画工之名韩子曰客为齐王画者王问画孰最难对曰狗马最
　　难孰最易曰鬼魅最易狗马人所知也旦暮于前不可类之故难鬼魅无形无形者不可覩故易　増韩子曰客有为周君画荚者三年而成与髹荚者同状周君大怒画荚者曰筑十版之墙凿八尺之牖而以日始出时加之其上而观周君为之望见其状尽成龙蛇禽兽车马万物之状备具周君大恱此画荚之功非不微难也然其用与素髹荚同　原说苑曰齐起九重之台国中有能画者则赐之钱狂卒敬君居常饥寒其妻端正敬君工画贪赐画钱去家日久念其妇遂画其像向之喜笑　风俗通曰门户铺首谨案百家书云公输班之水见蠡曰见汝形蠡适出头般以足画图之蠡引闭其户终不可得开般遂施之门户云人闭藏如是固周密矣増王子年拾遗记曰周灵王时有韩房者自渠胥国
　　来身长一丈垂髪至膝以丹砂画左右手如日月盈缺之势可照百余歩　三齐记曰秦始皇见海神使左右巧者以足画之　王子年拾遗记曰烈裔謇涓国人秦皇二年本国献之口含丹墨喷壁成龙兽以指歴地如绳界之转手方圆皆如规矩度方寸内五岳四渎列土备焉　原史记曰武帝卫太子废后上居甘泉宫召画周公负成王图于是羣臣知上意欲立少子也　汉书曰上至平城为匈奴所围七日乏食陈平使画工图羙女间遣人遗阏氏云汉有羙女姿质若是将欲献单于阏氏以为然从容言于单于乃始得出　又曰甘露三年单于始入朝上忽思股肱之美图画其人于麒麟阁又曰金日防母教诲二子甚有法度上闻而嘉之病
　　死诏图画于甘泉宫曰休屠王阏氏日防见画尝拜向之涕泣　又曰元帝宫人既多乃令画工图之欲有呼者輙披图召之其中常者悉皆行货赂王昭君姿容甚丽志不可茍求工遂毁其状后匈奴来和求美女于帝帝以昭君充行既召见而惜之名字已去不欲中改于是遂行　东观汉记曰宋尝燕见御座新施屏风图画列女世祖数顾视曰未见好徳如好色者帝撤之后汉书曰永平初马援女立为皇后显宗图画建武
　　中名臣列将于云台以椒房故独不及援东平王苍观图言于帝曰何故不图伏波像帝笑而不言　増汉书曰孝成帝游于后庭欲以班倢伃同辇载倢伃辞曰观古图画圣贤之君皆有名臣在侧三代末主乃有嬖幸今欲同辇得无近似之乎上善其言　后汉书曰赵歧多材艺自为寿藏于郢城画季札子产晏婴叔向四人居賔位自居主位各为赞颂　异物志曰建州蒲城县山有兽名骇神状貌丑恶百鬼恶之好出水边石上张衡徃写之兽入潭中不出或云此兽畏人画故不出也去纸笔兽果出平子拱手不动潜以足指画地今号为巴兽潭　原孙鸠之述画曰刘裒汉灵帝时作云汉图人见之自然觉热更画北风图热者复觉凉　増续齐谐记曰魏明帝游洛水见白獭爱之不可得徐邈曰獭嗜鰿鱼遂画版作鰿鱼悬岸羣獭竞来一时执得　名画记曰曹不兴之青谿见赤龙出水上写献孙皓皓送秘府至宋陆探微见而异之因旱取置水上应时蓄水成雾累日霶霈　拾遗记曰吴王赵夫人善画能于指间以防丝织为龙鳯锦号为机絶王尝叹魏蜀未平思得善画者图山川地形夫人于方帛上绣作五岳列国图号为鍼絶又以胶续髪丝作轻幔号为丝絶　原世说曰晋陵顾凯之善画絶世好写起人形欲图殷荆州仲堪曰我形恶卿不烦耳凯曰明府正当为眼耳若明瞳子飞白拂上使如轻云之蔽月　又曰顾长康画人或数年不目睛人问何事如此曰四体妍媸本无闗于妙处传神写照正在阿堵中　又曰顾凯之画裴叔则颊上益三毛看画者定觉益三毛如有神明殊胜未安时　又曰顾画谢幼舆在岩石里人问所以顾曰谢云一丘一壑自谓过之此子自宜置丘壑中　又曰顾长康道画云手挥五弦易目送归鸿难　増世说曰钟防尝诈作荀朂书就勗母取寳劒去防于时方造宅勗潜徃画防祖父形于壁防兄弟入门见之感恸乃废宅　世说补曰岳柱年八嵗见何澄画陶母翦髪图指手间金钏诘之曰此可易酒何用翦髪何大惊即易之独异志曰管辂年七八嵗时与邻里小儿戏画地为
　　日月星辰　续博物志曰张华博览图籍千门万户画地成图　山堂肆考曰晋农王粹以贵公子尚主馆宇甚盛图画庄周垂纶之像命嵇含为赞含援笔即成云画真人于刻桷之室载退士于进趋之堂可谓托非其所可吊而不可贺也　晋书曰龙舒长邓林妇病笃医巫皆息意韩支为筮之使画作野猪着卧处屏风上于是遂瘥　又曰戴逵就范宣学范见戴画以为无用之事戴乃画南都赋图范观毕嗟叹甚以为有益　宋书曰谢荘制木方丈图天下山川土地各有分理离之则州郡殊合之则防内为一　南史曰元帝自图宣尼像为之赞而书之时谓三絶　梁书曰元帝长子方智能写真坐上賔客随意染即成数人问儿童皆识之又曰武帝尝欲徴用陶景景画二牛一以金笼
　　头牵之一则逶迤就水草武帝知其意不以官爵逼之时号山中宰相　名画记曰诸王在外武帝思之遣张僧繇乗传写貌对之如面　又曰江陵天皇寺内有柏堂僧繇画卢舍那佛及孔门十哲帝怪问僧繇曰后当赖此耳及后周灭佛法焚天下寺塔独以此殿有宣圣像不令坼毁　四明图经曰鄞县大梅山顶有梅木伐为防稽禹庙之梁僧繇画龙于上夜或风雨飞入镜湖与龙鬭　博物志曰后魏元兆能行法治病有军士女为物所凭兆曰此画妖也以法治之乃广化寺壁画鬼魅　北齐书曰髙孝珩世宗第二子尝于防事壁上画苍鹰鸠雀不敢近　又曰杨子华画马于壁夜闻蹄齧图龙于素云气萦集天下号为画圣　南部烟花记曰陈宫人佩玉尽画鸾鳯　隋书曰炀帝于东都观文殿后起二台东曰妙楷台藏古法书西曰寳迹台收古名画　名画记曰郑法士求杨契丹画本杨引郑至朝堂指宫阙衣冠车马曰此是吾画本也　见闻志曰阎立本初观张僧繇旧迹曰定虚得名尔明日又徃曰犹是近代佳手明日又徃曰名下无虚士坐卧观之留宿其下十余日不能去　画断曰王摩诘辋川图山谷郁盘云水飞动意出尘外怪生笔端　国史补曰王维见庾敬休屋壁画按乐图指曰此霓裳羽衣曲第三叠第一拍也好事者集乐工騐之无一差者　明皇杂録曰天寳中明皇忽思蜀道嘉陵山水假吴生驰驿写貌及囘帝问其状奏曰臣无粉本并记在心遣于大同殿图之嘉陵三百余里山水一日而成时有李思训亦画大同殿壁累月方毕明皇曰思训数月之工道子一日之迹各极其妙也　画断曰陈闳画马荣遇一时明皇令韩干师之干曰臣自有师今陛下廏马皆臣师也　酉阳杂爼曰建中初有人牵马访医称马患脚其马毛色骨相马医未尝见笑曰君马大似韩干所画真马中固无也忽值干干亦惊曰真是吾设色者至舍视所画马脚有一墨缺方知是画通灵矣　又曰范山人能水画掘地为池具丹笔墨砚援臂叩齿纵毫水上经三日搨以致绢举出观之古松怪石人物屋木无不备也　又曰贞元末开州军将冉从长有采所图竹林防甚工坐客栁成盼图曰此画巧于体势失于意趣我当入彼中治之乃腾身赴图而灭坐客大骇摸索不获食顷自图上坠下指阮籍像曰工夫祗及此众视籍相独异吻若方笑采亦不复认矣　见闻志曰张璪画山水松石手握双管一时齐下一为生枝一为枯干　山堂肆考曰世画鸷鸟欲示其猛钟隠所作鹞子坐枯枝上貌甚闲暇注目草中之鹌所谓鸷鸟之击必匿其形使人想其霜拳老足定无虚下也　宣和画谱曰杜子瓌尝云我作圆光时心游海上遐想日出扶桑苍苍凉凉故脱畧笔墨使妍澹无迹宜他人所不能到也　方镇编年曰钱镠镇吴越有名画二三十人号鸾手校尉伺北方士子流移来者咸写貌以闻择清脩有福相者用之胡岳渡江工以貌奏镠叹曰面有银光竒士也即召见山堂肆考曰陈季卿游青龙寺见东壁寰瀛图指曰
　　安得自渭达河至家乎有终南山翁在旁笑曰此不难命折竹叶作舟置图上令季卿熟视久之觉波浪大起叶舟渐巨恍然登舟旬余抵家廻舟来寺时止一更山翁尚拥褐而坐　图绘寳鉴曰徽宗雅好书画兴学较艺如取士法作花鸟睛多用墨漆隠然豆许髙出缣素　画继曰徽宗阅御府图画恩许分赐羣臣皆断佩折巾以争先帝为之笑　词林海错曰李伯时画天廏满川花放笔而马死　宋稗类钞曰宋初脩老子庙庙有唐吴生画壁一隠士购得之闭门不出者三年庙成壁当再画有老画工就西壁隠士就东壁各画天帝及成工来观初有不许之色渐观其次迤逦咨嗟击节及见辇中人工媿骇下拜曰先生之才不可当也或问之工曰前驱贱也近侍清贵也至于辇中人则龙姿日表也此余所知者今先生所画前驱吾近侍也近侍吾辇中人也洎观辇中人其神宇气象盖吾生平未尝见者隠士曰此画天上人也若尔所画人间人耳　宋孙谷祥野老纪闻曰郭忠恕画天外数峯略有笔墨使人见而心服者在笔墨之外也　画继曰陈用志善山水宋复古见其画曰此画信工但少天趣耳当先求一败墙张绢素朝夕观之隔素见败墙之上髙平曲折皆成山水之势神领意造恍然见有人禽草木飞动徃来之象则随意命笔自然景皆天就不类人为是为活笔　见闻志曰文同墨竹富潇洒之姿逼檀栾之秀疑风可动不笋而成　又曰东坡得蒲永升画水二十四幅每展观之则隂风袭人毛髪为立　图绘寳鉴曰李成唐宗室避地营丘画师闗仝凡烟云变灭水石幽闲树木萧森山川险易莫不曲尽其妙　宋郭熙林泉髙致曰画亦有相法李成子孙昌盛其山脚地面皆浑厚濶大上秀而下丰合有后之相也　图绘寳鉴曰徐熙画花木禽鱼蝉蝶蔬果妙夺造化骨气风神为古今絶笔　挥尘録曰宣和中苏叔党游京师忽有人传防宣名召叔党登车以物障其前约行十余里抵脩廊入一小殿上已先坐谕云闻卿是苏轼之子善画窠石适有素壁欲烦一埽党再拜承命湏臾而成上起身纵观锡赉极渥复循廊登舆而出亦不知经从何地但归来如梦复如痴也　宋王楙野客丛书曰曽云巢画草虫予问何所传笑曰某自少时取草虫笼而观之穷昼夜不厌又恐其神之不完也复就草地间观之于是始得其天方其落笔之际不知我之为草虫草虫之为我也此与造物生物之机缄盖无以异岂有可传之法哉　图绘寳鉴曰米友仁元章子能传家学烟云变灭林泉缀草草而成不失天真每自题其画曰墨戏　又曰李昭长于墨竹自云他人以萧疎为能余以重密为巧吾一派不让文湖州也　琅嬛记曰管夫人性嗜兰梅下笔精妙不让水仙有时对庭中脩竹亦自兴致不能自休　图绘寳鉴曰耶律托色从北院枢密使侵宋宋将有因伤而仆者题子乃绘其状以示宋咸嗟神妙　中州集曰金蘧然子赵滋画入能品尝过长清一禅寺僧言五派传授图大不易作滋笑曰易与耳因索笔作图他日以旧本证之不差毫末　杨升庵集曰金末河冰冻成文又有花卉鸟兽之状巧过绘缕此天画也　元史曰英宗居东宫大司农逹实布哈画豳风图以进帝命置图东宫俾太子时时观省　顾元庆云林遗事曰张士信使人持绢以币求倪元镇画元镇怒曰予生不能为王门画师即裂其绢而却其币　妮古録曰倪迂画可称逸品元之能者虽多然率承宋法稍加萧散耳吴仲圭大有神气黄子久特妙风格王叔明奄有前规而三家未洗纵横习气独云林古澹天然米痴后一人而已偃曝余谈曰元四大家李派粗硬无士人气王派虚
　　和萧散此又慧能之禅非神秀所及也至郭忠恕马和之又如方外不食烟火人另具一骨相者　陆深金台纪闻曰周元素善画太祖一日命画天下江山图元素曰臣粗能绘事天下江山非臣所谙陛下东征西伐熟知险易请规摹大势臣从中润色之太祖援毫挥洒毕顾元素成之元素贺曰陛下江山已定臣无所措手矣太祖笑而颔之　列朝诗小传曰王履工绘事尝游华山见竒秀天成因屏去画家旧习作图四十幅有问何师曰吾师心心师目目师华山如是而已　又曰髙濲画居逸品有宋生者病疟濲过之酒酣泼墨写菊数本及竒石脩竹寒香飘拂凉风飒然宋跃起视之病霍然良已　王弇州四部稾曰沈周字启南凡宋元名手一一能变化出入或谓仿诸家笔意俱夺真独于倪元镇不似盖老笔过之也　列朝诗小传曰何景明为中书时钱宁方贵幸持古画造门求题谢曰好画无汚吾题也其气节如此　又曰史忠号痴翁尝访沈石田于吴门沈他出堂中有素绢史泼墨成山水不通姓名而去石田曰此必金陵史痴也　又曰顾益卿开府辽阳以两箑求董文敏画一为益卿一为山人王承父乃画承父而返益卿簪裾马上君子未尝得一笔
　　画三
　　原五彩　八物【书曰作绘宗彞者防五彩以作画也宗彞宗庙彞器画为文章也　又曰予欲观古人之象日月星辰山龙华虫注画此八物于衣服也】　成文　比象【礼曰五色成文而不乱　传曰五色比象昭其文也三辰旂旗昭其明也五色比象谓车服三辰日月星辰也】　彰施象则【书曰以五采彰施于五色作服汝明　左传则而象之】　受采　设色【礼白受采下见画一】　善恶　难易【家语曰孔子观于明堂有尧舜桀纣之象各有善恶之状废兴之礼也　韩非曰画狗马者难为功图鬼神者易为功】　画虎　画蛇【马援戒兄子曰学杜季梁不成犹画虎不成反类狗也　国防为蛇画足】　画堂　藻棁【汉太子生于甲观画堂　子曰臧文仲山节藻棁何如其知也注画棁为草文也】　指趣　仪形　心匠　天真　目想　心存　手泽　笔精　増六法　三品【南齐谢赫古画品録曰画有六法一曰气韵生动二曰骨法用笔三曰应物象形四曰随类傅彩五曰经营位置六曰传移模写　图绘寳鉴曰气韵生动出于天成人莫窥其巧者谓之神品笔墨超絶傅染得宜意趣有余者谓之妙品得其形似而不失规矩谓之能品】　八格　十门【潜确类书曰画有八格石老而润水澹而明山要崔嵬泉宜洒落云烟出没野径纡囘松偃龙蛇竹藏风雨　宣和画谱曰画凡十门道释门人物门宫室门番族门龙鱼门山水门畜兽门花鸟门墨竹门蔬果门】　三史　四圣【唐张彦逺名画记曰凡人间藏蓄必当有顾陆张吴著名卷轴方可言有图画若言有书籍岂可无九经三史顾陆张吴为正经杨郑董展为三史其诸杂迹为百家　又曰典刑当首虎头精神故推道子卫协调古探微功新可谓四圣】　五等　六要【又曰夫失于自然而后神失于神而后妙失于妙而后精精之为病也而成谨细自然者为上品之上神者为上品之中妙者为上品之下精者为中品之上谨而细者为中品之中余今立此五等以包六法以贯众妙　图绘寳鉴曰画有六要气韵兼力一也格制俱老二也变异合理三也彩绘有泽四也去来自然五也师学舍短六也】　全马　成竹【名画记曰李伯时工画马每过太仆廨舍必终日纵观至不暇与客语大槩画马者必先有全马于胷中信手落笔自然超妙　东坡记曰画竹必先得成竹于胷中执笔熟视乃见其所欲画者急起从之振笔直遂以追其所见如兔起鹘落少纵即逝矣】　泼绢　投缣【朱景元画断曰王洽善泼墨故号王墨酒酣之后先以墨泼绢脚蹋手扪随其形象为山为水为石为树倐忽造化不见其墨汚之处　宣和画谱曰韩干工画马忽一夕有人叩门曰我鬼使也闻君善图良马愿赐一匹干立画焚之他日有送百缣来致谢而卒莫知其所从来则所谓鬼使者也】　绘图　影壁【山堂肆考曰宋熙宁七年久旱百姓迁移逃窜郑侠绘流民图以献宋邓椿画继曰杨惠之塑山水于壁郭熙见之遂出新意令圬者以手抢泥于壁或凹或凸俱所不问干则】
　　【以墨随其形迹晕成峯峦林壑加之楼阁人物之属宛然天成谓之影壁】　耳鉴　卧游【梦溪笔谈曰藏书画者多取空名偶传为钟王顾陆之笔见者争售此所谓耳鉴　名画记曰宋宗炳尝叹曰老病俱至名山恐难徧游惟当澄懐观道卧以游之凡所游歴皆图于壁坐卧向之】　吹云　弹雪【又曰古人画云霑湿绡素缀轻粉纵口吹之谓之吹云　列朝诗小传曰陈汝言访王叔明防大雪欲图雪景而难于设色汝言沈思曰得之矣为小弓夹粉笔张满弹之俨如飞舞叔明呌絶】　色诀　意匠【孔帖曰周长史偏得色诀常理采色于霤下旋取飞用　杜甫丹青引曰诏谓将军拂绢素意象惨澹经营中】　墨晕　白描【画鉴曰花光长老仲仁以墨晕作梅如花影然别成一家所谓写意者也图绘寳鉴曰赵孟坚善水墨白描潜确类书曰李公麟工白描人物】　八骏　六鹤【见闻】
　　【志曰周穆王八骏图晋武帝时所得古本乃穆王时画黄素上为之腐败昏溃而骨气宛然逸状竒形实亦龙之类也遂令史道硕摸写之　又曰黄筌写六鹤一曰唳天二曰警露三曰啄苔四曰舞风五曰梳翎六曰顾歩】　通灵　入神【上详画二　山堂肆考曰唐王维字摩诘画师入神名盛开元天寳间】刺心　封臂【宣和画谱曰顾恺之画邻女以棘刺其心而使之呻吟　图绘寳鉴曰戴琬宣】
　　【政间在翰林恩宠特异工翎毛花竹尝得入阁供奉后因求者甚众徽宗闻之封其臂不令私画故传世者鲜】画隠　画禅【妮古録曰黄鲁直云李侯画隠百寮底画隠字未经人用文五峯却有此印】
　　【又曰董宰有印曰画禅】　传模　画被【见闻志曰献穆公主防明仁宗亲画龙树菩萨命待诏传模镂版印施　宣和画谱曰李公麟字伯时号龙眠居士初喜画马有道人教以不可习恐流入马趣公麟悟其旨更为佛道晩得痹疾呻吟之余犹仰手画被作落笔状家人戒之笑曰余习未除不觉至此】自娱　返购【图画见闻志曰李成山水寒林神化精灵絶人逺甚开宝中都下王公贵戚屡驰书延请成多不荅学不为人自娱而已　图绘寳鉴曰明姚缓画法吴仲圭三绝之亚擘成图或售于人厚价返购之自重如此】　原写龙形　图佛像【叶公好龙居室皆雕画以写龙形于是天龙闻之而下叶公惊走乃知所好非眞龙　后汉书明帝遣使天竺问佛道法遂于中国图画形像焉】　増早入室　逺擅场【杜诗曹将军丹青引曰弟子韩干早入室亦能画马穷殊相　又诗曰画手看前軰吴生逺擅塲】　无声诗　没骨图【图绘寳鉴曰明毛良写山水师米元章云霞出没有天然之妙着无声诗曲尽画法之奥　图画见闻志曰李少保端愿有图一面皆无笔墨惟用五彩布成旁题云翰林待诏臣黄居宷等定列上品徐崇嗣画没骨图以其无笔墨骨气而名之】　金错刀　玉画叉【宣和画谱曰南唐后主李煜善书画书作颤笔樛曲之状谓之金错刀画亦清爽不凡别为一格故唐希雅初学李氏之错刀笔后画竹乃如书法有颤掣之状　图画见闻志曰张文懿性喜书画今古图轴襞积繁伙铨量必当爱护尤勤每张画必先施帟幕画叉以白玉为之】　倒影牛走水獭【又曰胡九龄工画临水倒影牛人多称之　魏氏春秋曰徐邈善画作走水獭标于水濵羣獭集焉】　蠭蝶至　雷雨垂【葆光録曰王耕善画牡丹最佳春日张于庭庑间则蠭蝶萃至下见杜甫题韦偃双松歌】　麋鹿姿　龙鳯质【山堂肆考曰宋朱元晦赠郭拱辰序】
　　【云拱辰尝为予作大小二像宛然麋鹿之姿林野之性东坡赠写御容妙喜师诗曰平生惯写龙鳯质肯顾草间猿与獐】　传神竹　写生花【东坡观过画竹诗曰老可能为竹写眞小坡解与竹传神　东斋记事曰蜀有赵昌善画花每晨露绕防谛玩手中调色写之自号写生赵昌】　露天眞夺造化【图绘寳鉴曰米芾天眞发露怪怪竒竒枯木松石自有奇思　下见画二】　五丈
　　水　三时山【图画见闻志曰戚文秀工画水尝见傍题云中有一笔长五丈既寻之果有一笔超腾囘折实逾五丈　又曰张询善画尝于昭觉寺大悲堂后画三壁山川一壁早景一壁午景一壁晩景谓之三时山】　埽骅骝　传蝴蝶【杜诗曰戏拈秃笔扫骅骝倐见麒麟出东壁　宣和画谱曰唐滕王元婴善作蜂蝶能巧之外曲尽精理王建宫词云传得滕王蛱蝶图者是也】　善命意俱忘形【又曰道士徐知常画神仙事迹明其本末位置有序仙风道骨飘飘凌云盖善命意者也山谷题黄斌老画竹诗曰酒浇胷次不能平吐出苍竹嵗峥嵘卧龙偃蹇雷不惊公与此竹俱忘形】
　　止啼儿　下歌女【夷坚续志曰元浍善画尝至僧寺画一妇人乳一小儿于壁间后遇夜有儿啼声僧怪之以语浍浍笑曰欲止啼甚易耳举笔添乳入口自此啼声遂止　元和初士人见古屏上妇人下歌曰俜停少女蹋春阳无处春阳不断肠舞袖弓腰浑忘却蛾眉空带九秋霜士人叱之忽上屏】　六扇屏　八幅障【歴代名画记曰薛少保稷外祖魏文贞公富有书画稷锐意摸学善花鸟人物画鹤尤知名屏风六扇鹤様自稷始也　又曰张璪工树石山水尝画八幅山水障在长安平原里】　洗烦恼　夺精神【画继曰仲仁住衡州花光山为山谷作梅数枝及烟外逺山山谷乃作诗记卷末雅闻花光能墨梅更乞一枝洗烦恼写尽南枝与北枝更作千峯倚晴昊　又曰朱渐宣和间写六殿御容俗云未满三十嵗不可令朱待诏写真恐其夺尽精神也】　漆防睛　彩涂白【画继曰徽宗笔墨天成众体兼备独注意翎毛多以生漆睛隠然豆许髙出纸素防欲活动众史莫及也　又曰西天中印度那兰陀寺僧多画佛及菩萨罗汉像以西天布为之先施五藏于画背乃图五彩于画面以金或朱红作地谓牛皮胶为触故用桃胶合柳枝水甚坚渍中国不得其诀也】　曹吴体　褒鄂骨【张彦逺名画记称北齐曹仲达工画梵像唐吴道子笔势圜转而衣服飘举曹之笔其体稠叠而衣服紧窄故后辈称之曰吴带当风曹衣出水　胡铨赠刘琮序曰乡老刘琮庆先天机清到得金粟影笔法恨无褒鄂之丰骨以发其竒逢】　猫逼鼠　雉惊鹰【图绘寳鉴曰宋靳青绛之驿卒也遇异人得道画猫能逼鼠　宣和画谱曰黄筌成都人以工画得名资诸家之善而笔意豪赡脱去格律广政癸丑嵗尝画野雉于八卦殿有五方使呈鹰于殿陛之下误认雉为生掣臂者数四蜀主孟昶嗟异】　寒热图生枯笔【注并见前】　十二忌　十三科【潜确类书元饶自然曰画有十二忌】
　　【一曰布置拍密二曰逺近不分三曰山无气脉四曰水无源流五曰境无夷险六曰路无出入七曰石止一面八曰树少四枝九曰人物伛偻十曰楼阁杂错十一曰浓澹失宜十二曰防染无法　画鉴曰世俗论画有十三科山水打头界画打底】　飜云光　卷寒雨【画继曰王诜字晋卿尚蜀国公主从事书画作寳绘堂于私第之东以蓄其所有东坡赠诗云锦囊犀轴堆象牀叉竿连幅飜云光　林子来题文与可山水诗曰经思天边望归路错认江乡旧洲渚能传万里在尺素挥洒秋毫卷寒雨】　三花马五色笔【图画见闻志曰唐开元天寳间世尚轻肥三花饰马韩干画贵戚阅马图中有三花马三花者翦骏为三辫白乐天诗云鳯牋书五色马鬛翦三花李总大唐竒事曰廉广者鲁人也因采药于泰山遇一人有若隠士谓广曰我能画可奉君法但密藏焉因懐中取出五色笔以授之中都县李令者性好画知其事命广画广不得已乃于壁上画鬼兵百余状若赴敌其尉赵亦坚命之广义于赵廨壁上画鬼兵百余状若拟战其夕两处鬼兵出战李及赵不敢留遂毁所画】　通神手　生春手【炙毂子曰李思训画大同殿壁明皇曰卿所画夜闻水声真通神佳手也　王氏彚苑曰张藻画松应手生春枝则润泽如春】呼眞眞　叫竒竒【杜荀鹤松窗杂记曰唐进士赵顔得一软障图一妇人甚丽曰世无】
　　【其人也如可生愿约为妻画者曰此名眞眞呼之百日即必应之应则以百家防灰酒灌之必活顔如其言遂活下歩言笑饮食如常曰谢君召妾愿事箕帚终嵗生一儿年二嵗友人曰此妖也余有神劒可斩之眞眞谓顔曰妾南岳仙也无何图妾形呼妾名既不夺君愿而疑妾妾不可住言讫携其子即上软障呕出先所饮酒观旧画已添一孩子　图绘寳鉴曰王元通工山水师李成为人豪逸每画竟大叫竒竒数声乃得意笔也】三笑图　百戏图【山堂肆考曰东坡书三笑图后云近于士人处见石恪画此图三人】
　　【者皆大笑至于衣冠手足皆有笑意　又曰蜀石恪滑稽玩世画笔豪放尝作鬼百戏图钟馗夫妇对案置酒供张果殽及执事左右皆各述其情态前有大小鬼数十合乐呈伎俩曲尽其妙】　巾濡墨髻抵绢【画鉴曰陈容公储画龙得变化之意泼墨成云噀水成雾醉余大叫脱巾濡墨信手涂抹然后以笔成之曽不经意而皆得神妙　名画记曰王黙醉后以头髻取墨抵于绢画】　原桓窃画　元君图画【顾恺之以一厨画寄桓发厨后窃之而缄闭如故恺之直云妙画通神变化去矣　下见画二】　屏成蝇　误笔成牛【曹不兴误屏风因就画为蝇孙权谓是真以手弹之　王献之善丹青桓温使画扇笔误落因画为駮防牛甚妙】　僧繇眼周昉传神【张僧繇安乐寺画二龙云睛即飞去人为其一湏臾雷霆破壁一龙上天不睛者犹在】　杂色后素　防笔和墨【周礼凡画绘事杂五色后素功注云素白采是也下见画二】　象生于意　物无遁形　拟诸形容　象其物宜　容止可观　进退可度　増艺画术画　法画界画【图画见闻志曰孟蜀有一术士称善画蜀主令于庭之东隅画野雀一只俄有众禽集而噪之令黄筌于庭之西隅画野雀一只则无有集禽之噪蜀主问筌对曰臣所画者艺画也彼所画者术画也　潜确类书曰赵集贤子昂敎其子雍作界画云法画或可杜撰瞒人至界画未有不用工合法度者】　刮造化窟　窃天地工【杜诗画鹘行曰乃知画师妙巧刮造化窟　司马君实谢人惠草虫扇诗曰吴僧画团扇缀成微虫秋毫宛皆具独窃天地工】　逺澹近浓　昼见夜隠【唐吴融画山水歌曰一片石数株松逺又澹近又浓不出门庭三五歩望见江山防万重　海外记曰宋太宗时李至献画牛画则齧草防外夜则归卧防中莫晓其理僧赞寜曰此幻药所画南海倭国有蚌泪和色着物昼见夜隠又沃焦山有石磨色染物昼隠夜见】　意在尘外　色聚毫端【上见画二　李彭诗曰徃时李成写骤雨万里古色毫端聚人行深藏鸟不度便觉非复鹅溪素】　师物师心得神得骨【宣和画谱曰范寛始学李成既悟乃叹曰前人之法未尝不近取诸物吾与其师于】
　　【人者未若师诸物也吾与其师于物者未若师诸心名画记曰象人之美张得其肉陆得其骨顾得其神】图凌烟阁　绘太液亭【名画记曰阎立本朝廷号为丹青神化贞观十七年诏画凌烟阁功臣二十四人图上自为赞　唐书曰文宗太和二年自撰集尚书中君臣事迹命画工图于太液亭朝夕观览焉】　赵家选塲　汉帝别室【图画见闻志曰梁驸马都尉赵嵒酷好画事独推至鉴尝令胡翼品第画府优劣中品以下有未至者即指示医去其病或用水刷或以粉涂有经数次方合意者时人谓之赵家画选场　名画记曰汉明帝雅好丹青别开画室】　舞劒助画　击鼔成图【明皇杂録曰吴道元善画将军裵旻请画天王寺壁道元曰闻将军善舞劒愿作气以助挥毫旻欣然为舞道元奋笔立成若有神助　孔帖曰张志和善图山水酒酣击鼔吹笛防笔輙成大厯中顾子画山水布绢于地使数人吹角击鼔顾子着锦袄锦纒头饮酒半酣取墨汁写之】　写貌悬堂传神置肆【太平御览曰唐李寳臣为成徳军节度使谓朱滔使曰闻朱公貌如神愿因绘事而观可乎滔乃图其形以示之寳臣悬于射堂命诸将熟视之曰朱公信神人也　括异记曰成都许画师善传神忽一人敝衣顦顇求画许笑之其人解衣囊易黄道服鹿皮冠白玉簪以手摩面则童顔矣引其须应手而黒乃一美丈夫也许惊曰不知神仙降临道人曰君传吾神置肆中有求售止取千钱后有识者云此唐神仙朱桃椎也求者辐辏许贪画值每取二千梦道人曰汝福有限安得过取掌其左颊既寤头遂偏】　玉堂设槛　晶缾増花【图画见闻志曰玉堂北旧有董羽画水笔力遒劲势若揺动其下一二尺颇为雨壊苏易简为学士尤爱重之适受诏知举将入南宫嘱同院韩丕使召名笔完葺之韩乃呼工之赤白者杇墁其半而用朱画防槛以承之苏出见之怅恨累日　又曰孙知微字太古画寿宁九曜令童仁益辈设色其水圣侍从有持水晶缾者因増莲花于缾中知微既见愀然曰缾所以镇天下之水吾得之道经今则奚以花为嗟乎画蛇着足失之逺矣】　壁上丹青　殿中防绘【湖海竒闻曰尤孔昭后圃亭壁上有古画美女孔昭戏曰得伊岂吝千金及中秋赏月酣歌之际一女捧榼进曰妾邻女也郎君赏月特助清宵之欢孔昭留宿月余忽不至画亦亡　唐张读宣室志曰长安云花寺殿宇初成有二少年来谒曰某善画者也寺僧欲阅其笔少年曰某兄弟凡七人未尝画于长安诸寺宁有迹乎后一日七人果至各挈防绘入殿宇约曰从此去七日慎勿启户凡六日无闻僧相语曰此必怪也发户有七鸽翩翩望空飞去殿中防绘俨若惟西北牖未尽饰焉】　云峰画范　溪山画笥【图画见闻志曰翟院深少为伶官防击鼔忘其节奏太守面诘之乃曰院深虽贱品天与之性好画山水向击鼓次偶见云耸竒峰堪为画范难明两视忽乱五声　宋王炎题逺山平林图诗是处溪山皆画笥】　蔡邕三美　郑虔三絶【东观汉记曰蔡邕字伯喈工书画善鼔琴年六十一灵帝诏邕画赤泉侯五代将相于省兼命为赞及书时称三美　孔帖曰唐郑虔善图山水尝自写其诗并画以献明皇署其尾曰郑虔三絶】　解衣槃薄　登楼挥染【图绘寳鉴曰王洽能泼墨成画沈酣之后解衣槃薄脱去笔墨畦町自成一种意度　天中记曰顾骏之建层楼为画所疾风暴雨烈暑祁寒并不下笔炎凉皆过天地明朗乃染毫登楼去梯妻子罕见之】　王宰真迹　惠崇小景【见后杜诗　山堂肆考曰僧惠崇善画鹅雁鸥鹭尤工于小景】　寒汀烟渚　叠嶂危峰【潜确类书曰荆公诗注云僧惠崇善为寒汀烟渚潇洒虚旷之状　又曰李成营丘人善画山水林木当世称为第一史馆刘鳌见成山水图爱之有诗曰六幅冰绡挂翠庭危峯叠嶂鬭峥嵘却因一夜芭蕉雨疑是岩前瀑布声识者以为实録】六马滚尘　五龙生雾【龙城録曰唐宁王善画马花萼楼壁上冇六马滚尘图明】
　　【皇最爱玉面花骢谓风骏雾鬛纎悉备具后壁上止存五马信知神物变化不测也　文苑彚隽曰唐吴道子画殿内五龙鳞甲飞动每天将大雨即生烟雾】　纎意新意　至艺絶艺【图画见闻志曰僧居寜妙工草虫梅圣俞赠诗云草根有纎意醉墨得已熟又谢赫古画品録曰顾骏之始变古则今赋彩制形皆创新意若庖牺始更卦体史籀初改书法又曰刘永徧求诸家山水采其所长而效之一日复覩闗仝画俄叹曰是乃得名至艺者乎宣和画谱曰侯翌学吴道子作道释落墨清驶行笔劲峻峭防而秀绚丽而雅画家之絶艺也】　金碧辉映　峰峦清深【图绘寳鉴曰李思训官至左武卫大将军画皆超絶尤工山水林泉笔格遒劲得湍濑潺湲烟霞缥缈难写之状用金碧辉映为一家法　又曰董源树石幽润峰峦清深议者谓得山之神气】　形影自分　向背不失【图绘寳鉴曰刘宗道作照盆孩儿以手指水影影亦相指形影自分　画继曰程堂好画鳯尾竹其梢极重作囘旋之势而枝叶不失向背】　日中月季　正午牡丹【又曰徽宗建龙徳宫成图画屏壁皆极一时之选上一无所称独顾壶中殿前柱廊拱眼斜枝月季花问画者为谁褒锡甚宠皆莫测上曰月季鲜有能画者盖四时朝暮花橤叶皆不同此作春时日中者无毫髪差故厚赏之　归田録曰欧公得一古画牡丹下有猫吴正肃公一见曰此正午牡丹也其花披哆而色燥此日中时花也猫眼朝暮不同黒睛如线乃正午猫眼也】　现相观音　应运罗汉【画继曰僧智平画观音南商毛大节得其像以归过海风浪大作开展恳祈光相忽现如大月轮良久之间已数千里　图画见闻志曰王齐翰工画佛道人物开寳末有歩卒李贵入佛寺得所画罗汉十六轴寻为商贾刘元嗣购得赍入京师复于一僧处质钱后僧以过期拒赎因成争讼时太宗尹京督出其画览之嘉叹遂留画厚赐而释之经十六日太宗登极后名应运罗汉】　十光佛像　六殿御容【宣室志曰兴福寺有隋朝佛堂蔡生画十光佛于北壁贞观初寺僧以年月稍久欲新其制忽一日有僧十人俱白晳清痩貌甚古相次而来列席食毕偕起入堂忽不见羣僧相顾惊叹者久之因视北堂中十光佛其风度与十人果同自是不敢毁其堂且用旌十光之异也　下见前】　无朝市气　得沧洲趣【图绘寳鉴曰王齐翰金陵人事江南李后主画多思致好作山林丘壑隠岩幽广无一朝市风埃气　图绘见闻志曰皇弟嘉王画墨竹图位置巧变复爱状鰕鱼蒲藻笋箨芦花虽居紫禁之中颇得沧洲之趣】　夙世余习　前身画师【宣和画谱曰李得柔祖守濮州有道士尹可元者犯法当死因缓之以免尹妙丹青临羽化日自念云愿生李族以报厚徳后得柔母梦一黄冠来扣门寤果生子今得柔是也得柔幼喜读书工诗文至于丹青之技不学而能益騐其夙世之余习焉　王摩诘工画尝自制诗曰当世谬词客前身应画师】　成则惊人　出逺无对【图画见闻志曰五代韦道丰江夏人善画寒林逸思竒僻不拘小节当代珍之然经嵗月方成一图成则惊人　下见后黄庭坚诗】　醉中洒壁　醒后画地【笔谈曰永嘉僧释仁善画松一日梦见四百条龙自是画松臻于神妙毎醉挥墨醒后乃补之形状极于竒怪尝醉永嘉市中顾竹壁取拭盘布濡墨洒其上来日少増脩为狂根枯枿人服其神　东斋记事曰蜀李懐衮善画山水虽夜中酒醒或睡觉得意时急起画于地迟明写之则优于平居所画也】　精神清润态度纎浓【图绘寳鉴曰赵伯驹字千里善山水花禽竹石尤长于人物精神清润能别状貌使人望而知其详也　宋岳珂桯史曰李龙眠所作贤已图态度纎浓曲尽其妙】　咄咄逼真　多多益壮【图绘寳鉴曰元陈琳善山水人物花鸟俱师古人无不臻妙见画临摸咄咄逼真论者谓宋南渡二百年工人无此手也　图画见闻志曰郭熙工画山水寒林施为巧赡位置渊深虽复学慕营丘亦能自放胷臆巨障髙壁多多益壮今之世为独絶矣】　画家三祖　画师三霭【山堂肆考曰晋以来顾长康张僧繇陆探微所画通神为画家三祖　又曰沙门元霭又有李霭之居金波亭号金波处士又有李霭俱善画号画师三霭】　祷狮疟愈　唾姬病痊【八朝穷怪録曰顾光寳能画有陆溉患疟经年不疗光宝乃以墨图一狮子令于户外牓之谓曰此出手便灵异可防诚致祷明日当有騐溉令家人焚香拜之是夕户外闻有窸窣声明日所画狮子口中臆前有血淋漓溉病乃愈　南史曰刘瑱字士温妹为齐鄱阳王妃伉俪甚笃王为齐明帝所诛妃追伤遂成痼疾医所不疗有陈郡殷蒨善写人面瑱乃令画王像并图王平生宠姬共照镜如欲偶寝状密使媪示妃妃见画乃唾之骂曰故宜其早死也于是情遂歇病亦痊】　卢舍那光　维摩诘光【名画记曰张僧繇画卢舍那佛像夜恒有光发于屋壁　又曰兴宁中瓦官寺初置僧众设防请朝贤鸣刹注疏其时士大夫莫有过十万者长康直打刹注百万长康素贫众以为大言长康曰宜备一壁遂闭户画维摩诘一躯工毕将欲眸子乃谓僧曰第一日观者请施十万第二日可五万第三日可任例责施及开户光照一寺施者填咽俄而得百万钱】不古不今　半隠半见【图绘寳鉴曰驸马都尉王诜能画学李成山水清润可爱又作着色山水师唐李将军不古不今自成一家　画继曰薛判官者不得其名浮休题其所作秋溪烟竹云深墨画竹竹明白澹墨画竹竹带烟髙堂忽尔开数幅半隠半见如自然】　无墨无笔　有画有诗【邵氏闻见録曰荆浩云山水之学吴道子为有笔无墨项容有墨无笔王维李思训之流不数也苏东坡曰味摩诘之诗诗中有画观摩诘之画画中有诗】　模写纸窗　影落缣素【图绘寳鉴曰西蜀李夫人月夕独坐南轩竹影婆娑可喜即起挥毫濡墨模写纸窗明日视之生意俱足　宣和画谱曰端献魏王夫人王氏以澹墨写竹整整斜斜曲尽其态见者疑其影落缣素之间也】　不可货取　难以强求【顾元庆云林遗事曰元镇晩年流落泊然居贫有富人厚币防谒乃笑曰若亦知有我乎及出扇索画元镇不恱裂其币曰吾画不可以货取也　画继曰张昌嗣作竹必乗醉大呼然后落笔不可求或强求之必诟骂而走】　耻为画师　号为画圣【宣和画谱曰唐太宗与侍臣泛舟春苑池见异鸟容与波上喜见顔色诏坐者赋诗召阎立本写焉阁外传呼画师阎立本时立本已为主爵郎中俯伏池左研吮丹粉顾视坐者媿而汗下归戒其子曰吾少读书文辞不减侪辈今独以画见召遂与厮役等若曹慎毋习　下见上文】　自作一格　独成一家【图绘寳鉴曰道士萧太虚墨竹墨梅有山林清幽气象题名作隂文篆字于石上如石刻然自作一格清竒可爱　又曰王冕墨梅万橤千花独成一家】　难写精微　兼移情性【山堂肆考曰宋胡邦衡云画莫难于写真非写形似之难写心之精微为难也画断曰郭汾阳壻赵纵令韩干周昉各为写真一日汾阳指问女曰何者最似曰两画总似前画得赵郎形貌后画兼移其神思情性笑语之姿】　釜中龙跃　壁上马鸣【孔帖曰南唐时有苍头持龙水图求货或得之将练以为服忽釜中雾起见二龙腾跃穿壁而去　名画记曰北齐杨子华画马于壁每夕必闻啼齧有长嘶声】　天与清新笔存苍润【东坡诗曰诗画本一律天工与清新　沈启南诗曰笔踪要是存苍润画法还应入】
　　【冇无】　不事小巧　尤工逺势【图画见闻志曰五代李坡善画竹气韵飘举不事小巧　杜诗曰尤工逺势古莫比咫尺应湏论万里】　清江碧岫　賸水残山【图绘寳鉴曰战悳淳工着色山水人物甚小青衫白袴乌巾黄履不遗毫髪红花緑桞清江碧岫一扇之间有十里光景　又曰郭文通善山水布置茂密长陵最爱之有言马逺夏珪者輙斥之曰是残山賸水宋偏安之物也】荘周垂纶　彭祖观井【注见上文　山堂肆考曰宋陈靖作彭祖观井图铭淳化】
　　【中予将命之狄丘道由彭门有客得彭祖观井图以为贶中有台榭人物山水森然绘事之工予无所取所慕者惟彭氏面井而覆之以轮背树而缆之以绳凭杖敛躬局蹐而迎视兢兢然若将坠也呜呼古人临事而惧有若是与】　鬭牛掉尾　飞雁展头【仇池笔记曰有藏戴嵩牛鬭图与客观者旁有一牧童曰牛鬭力在前尾入两股间今尾掉非也　又曰黄筌画飞雁头足皆展不知飞鸟缩头则展足无两展者】　崔白翎毛　赵昌花果【山堂肆考曰濠梁崔白虽以败荷鳬雁得名然尤精于花竹翎毛　图绘宝鉴曰赵昌广汉人善画花果名重一时】　轻烟逺岫　薄霭平林　台阁古雅　人物清竒　张图云韶院　援毫金波亭【图画见闻志曰保夀寺本髙力士宅时李涿性好竒古尝与寺僧同观寺库中旧物于破瓮内得张宣所画石桥图乃明皇赐力士因留寺中后传入禁中宣敕取之帝好古一见夫恱命张于云韶院　见上画师三霭注】　墨池三两花　鳯楼十八怨【妮古録曰赵魏公秀王之后子仲穆作墨兰张伯雨题云滋兰九畹空多种何似墨池三两花近日国香零落尽王孙芳草徧天涯仲穆闻之不复作兰　图画见闻志曰王士元画法特髙有伊尹负鼎鳯楼十八怨四时山水等图传于世】　起双龙于雾外　映五彩于水中　每留素以成云　或借地而为雪　怪石虎蹲于路隅　瀑布练飞于林表览花蜨而发余思　养虫鱼以资异趣　丽组长缨得威仪之撙节　柔姿绰态尽容止之幽闲　十月车徒流水浮云之势　百年时景南邻北里之娱　飞观层楼间以乔林嘉树　碧潭素濑糅以芳草新英　中遗巧饰含毫擅乎六长　外若混成破墨得其三昧　倚墙写景具丘壑于胷中　入殿呈图挟风涛于笔底拂雾吟风潇洒极檀栾之状　骈柯攒影轮囷尽偃盖之形　锦囊犀轴象牀堆希世之珍　粉本生绡寳迹拥通神之玩
　　画四
　　増三古【太平御览曰名画记以汉魏三国为上古以晋宋为中古以齐梁北齐后魏陈后周为下古】留天地位【郭熙林泉髙致曰凡经营下笔必合天地何谓天地如一尺半幅之上上留天之位】
　　【下留地之位中间方立意定景】　神盘意豁【又曰画之处所湏冬燠夏凉宏堂邃宇画之志思湏百虑不干神盘意豁】　三停九似【图画见闻志曰画龙者析出三停自首至膊膊至腰腰至尾也分成九似角似鹿头似驼眼似鬼项似蛇腹似蜃鳞似鱼爪似鹰掌似虎耳似牛】　缣作帷囊【名画记曰董卓之乱山阳西迁图画缣帛军人皆取为帷囊】　戴逵隠帐【画继曰戴逵尝画佛像而自隠于帐中人有所臧否輙窃听而随改之】　左圆右方【张鷟朝野佥载曰元嘉少聪俊左手画圆右手画方口诵经史目数羣羊兼成四十字诗足书一絶六事齐举号神仙童子】　地狱变相【名画记曰张孝师曽死复苏具见中事故吴道子见其画因号为地狱变相名画録曰长安景公寺吴道子画地狱变相都人咸观惧罪脩善两市屠酤经月不售】　图钟馗像【宋沈括补笔谈曰明皇痁将逾月巫医不能治一夕梦二鬼一大一小其小者窃太真紫香囊及上玉笛绕殿而奔其大者戴帽衣蓝裳袒一臂鞹双足乃刳小者□擘而噉之奏曰臣钟馗氏即武举不捷之士也誓与陛下除天下妖孽梦觉痁即瘳乃召吴道子图之道子承旨恍若有睹立图以进上瞠视久之抚几曰是卿与朕同梦耳何肖若此哉】　吴装【图画见闻志曰吴道子所画墙壁卷轴落笔雄劲而傅彩简澹至今画家有轻拂丹青者谓之吴装】　僧房破具【卢氏杂说曰吴道子尝访僧僧不礼遂于壁上画驴一头一夜僧房家具尽蹋破恼乱不堪僧知是道子为之恳涂却画乃已】　木劒帷帽【名画记曰吴道子画仲由戴木劒阎令公画昭君着帷帽不知木劒创于晋代帷帽兴于本朝举此凡例亦画之病也】　岐王石【元伊世珍嫏嬛记曰王维为岐王画一大石信笔涂抹自有天然之致王寳之置罘罳闲独坐注视作山中想悠然有余趣数年之后风雨飞去】　韦四足【画断曰韦无忝以画马异兽擅名时称韦四足曽貌外国所献狮子酷肖其真后狮已放归本国持图观览百兽皆惧】　风云随笔【明皇杂録曰开元中于龙池新创一殿召冯绍正画壁绍正先于西壁画素龙竒状蜿蜒如欲振跃绘事未半风云随笔而生】钟隠画鹞【见闻志曰钟隠欲师郭干晖笔法不得乃变姓名趋汾阳之门服勤累月干晖不知】
　　【也一日隠画一鹞于壁干晖惊曰子得非钟隠乎隠再拜具道所以干晖喜曰孺子可教也乃善遇之丈席以讲画道隠遂驰名】　放笔夺真【图画见闻志曰梁相国于竞善画牡丹幼年从学因覩舍前牡丹盛开命笔仿之不浃旬夺真矣后有人赠诗曰看时人歩涩展处蜨争来】　双栢一石【唐李约集曰有士人家藏张璪松石障士人云亡兵部李员外约知而购之其家弱妻已练为衣里矣惟得两幅双柏一石在焉嗟惋久之】　裂鲛绡【宣和画谱曰张璪字文通善画松石山水孙何尝有诗曰谁知张璪工松石拟裂鲛绡画作图】　游戏丹青【图绘寳鉴曰姚思元作紫微二十四化皆所以警悟世俗非止游戏丹青而自娱恱者】　梦中神授【名画记曰吴恬有画山水録记平生所画者凡百余面自云初梦寐有神人指授画法】　坠笔成画【图画见闻志曰髙道兴用笔神速触类皆精时谚云髙君坠笔亦成画】　二艺争锋【又曰唐末处士孙位于成都应天寺门左壁画坐天王部从笔锋狂纵至孟蜀时有匡山处士景焕覩位画激发髙兴遂画右壁天王以对之二艺争锋一时壮观】工画龙水【图绘寳鉴曰孙位改名遇工画龙水光启中画应天寺壁势若飞动】　南本
　　画火【图画见闻志曰张南本精画火尝于成都金华寺大殿画八明王时有一僧游礼至寺整衣升殿骤覩炎炎之势惊怛防仆】　八年不就【宣和画谱曰曹仲元尝于建业佛寺画上下坐壁凡八年不就李氏责其缓命周文矩曰仲元绘上天本様非凡工所及故迟迟如此】　亡言师【名画録曰李成得张璪一轴玩之数日云未尽善遂出意写蜀景山川平逺心师造化意出前贤每含毫素必有新竒好事得之为箱箧珍后学得之为亡言师】　夜宴图【宣和画谱曰韩熙载以贵游世胄不复拘制伪主李氏颇闻其荒纵欲见尊爼间觥筹交错之态乃命顾宏中夜至其第窃窥之目识心记图绘以上遂传有韩熙载夜宴图】　古画补足【名画録曰蜀王夜梦一人立于殿阶跂一足曰请脩理之翌日检他籍见古画即前夕所梦者故绢穿损左足遂命蒲师训重脩此足蜀主复梦前神谢曰吾足履矣】　得手应心【宋郭思画论曰谚云黄筌富贵徐熙野逸不惟各言其志盖亦耳目所习得之于手而应于心也】　丹青参商【见闻志曰蜀先主既下蜀谒僖宗御容于时绘壁百寮涂去田令孜陈太师二人先主曰吾与田陈本无讐恨图覇之道彼此血刃岂与丹青为参商乎】　铺殿花【又曰江南徐熙辈有于双缣幅素上画丛艳叠石傍出药苖杂以禽鸟蠭蝉之妙乃是供李主宫中挂设之具谓之铺殿花】刀头燕尾【又曰赵元辅工画佛道兼精蕃马笔锋劲利名刀头燕尾】　张飞鼠【洞天】
　　【清録曰石恪作飞鼠张之则鼠不入室】　不守绳墨【图绘寳鉴曰石恪工佛道人物始师张南本技进益纵逸不守绳墨多作戏笔人物诡形殊状惟面部手足用画法衣纹皆粗笔成之】　贤已图【宋岳珂桯史曰李龙眠所作贤已图见者皆叹赏以为卓絶适东坡睨之曰龙眠天下士顾乃效闽人语耶众怪请其故曰四海语音言六皆合口惟闽音则张口今盆中皆六一犹未定法当呼六而疾呼者乃张口何也龙眠闻之亦笑而服】　风鸢引线【见闻志曰郭忠恕善画屋木林石格非师授有设纨素求图画者必怒而去有富人子喜画日给醇酎屡以情言忠恕取纸一轴首画一丱角小童持线车纸穷处作风鸢中引一线长数丈富家子不以为竒遂谢絶】　神仙狂笔【东坡诗曰闻说神仙郭恕先醉中狂笔势澜翻】　李成皴法【宋米芾画史曰王诜学李成皴法以金碌为之似古今观音寳陀山状作小景亦墨作平逺皆李成法也】　三家山水【图画见闻志曰画山水惟营丘李成长安闗仝华原范寛智妙入神才髙出类三家鼎峙百代标程】　春江晓景【石林燕语曰郭熙于学士院画春江晓景为最工】　构亭张图【又曰丁晋公典金陵陛辞之日真宗出八幅袁安卧雪图谕晋公曰卿到金陵日可选一絶景张此图晋公至金陵乃于城之西北隅构亭曰赏心遂施图于巨屏到者莫不以此为佳观】　潜写御容【宣和画谱曰武宗元特喜丹青尝于西京上清宫画三十六天帝其间赤明和阳天帝潜写太宗御容以宋火徳王故也真宗幸上清宫忽见御容惊曰此真先帝也遽命焚香再拜】江神留画【画史曰嘉祐中一贵人使江南携韩干马一匹行及囘渡采石矶风大作三日不得】
　　【过于是祷于中元水府庙是夕梦神告留马当相济翌日诣庙献之风遂止乃渡】　雨脚【宣和画谱曰僧巨然所作雨脚如有爽气袭人】　睂后三纹【东坡传神记曰吾尝见僧维真画曽鲁公像初不甚似一日徃见公归而喜曰吾得之矣乃于眉后加三纹作俯首仰视眉扬而頞蹙者遂大似】　洗绮纨习【宣和画谱曰宗室士雷以丹青驰誉于时作雁鹜鸥鹭溪塘汀渚有诗人思致盖胷次洗尽绮纨之习故幽寻雅趣落笔与画工并驰】　鸾鳯鸳鸯手【又曰宗妇曹氏雅擅丹青尝画桃溪桞岸图极妙有品题者曰咏雪才华称独秀廻文机杼更谁如如何鸾鳯鸳鸯手能写桃溪桞岸图】　索烛对画【又曰刘常善画花竹名重江左时米芾赴书学博士过金陵有以常所画折枝桃花献者芾置之屏间坐卧其下夜索烛与对若相晤言赏叹累月】　图孔雀【画继曰徽宗见孔雀欲升藤墩召画院众史图之皆未称防上曰孔雀升髙必先举左众史咸叹服】　涂牖穴屋【后山谈丛曰宣城包鼎每画虎埽溉一室屏人声塞门涂牖穴屋取明一饮斗酒脱衣据地卧起行顾自视真虎也复饮斗酒取笔一挥意尽而去不待成也】　东坡墨竹【画继曰苏东坡作墨竹从地一直起至顶或问何以不逐节分曰竹生时何尝逐节生耶】　以篆笔画【画史曰章友直善画蛇以篆笔画亦有意又能以篆笔画棊盘笔笔相似】　画水掀壁【画继曰闾丘秀才长于画水自成一家尝画五岳观壁凡作水先画浪头然后画水纹惊涛汹涌势欲掀壁】　三朶花【又曰房州有异人常戴三朶花莫知其姓名郡人因以三朶花名之能自写真东坡作诗曰画图要识先生面试问房陵好事家】　皆草书法【元郑元祐遂昌杂録曰宋僧子温日观居葛岭玛瑙寺人但知其画蒲萄不知其善书也今世传葡萄多假其真者须叶枝梗皆草书法也】　燕家景【画继曰燕文季工画山水清雅秀媚尝作四时景画院谓之燕家景】　为措大殃【又曰宣亨辞徽宗去京命画者甚众颇厌苦之毎云上尝戒我勿出必为措大所殃今果然也】　雨余防蝀【又曰眉山道士罗胜先善山水有古意又作雨余防蝀可观】　心草虫【又曰觉心字虚静初作草虫南僧称为心草虫】　章得象【欧阳修归田録曰章郇公得象与石资政中立素相友善而石喜谈谐尝戏章云昔时名画有戴嵩牛韩干马而今有章得象也】　观音真相【图绘寳鉴曰贺六待诏家世专画观音至其身于艺尤工忽观音化为匄者求画遂得真相其名益彰】　两京絶笔【画继曰韩若拙善作翎毛毎作一禽自觜至尾足皆有名而毛羽皆有数政宣间两京推为絶笔】　河东三絶【又曰河东称三絶者路臯橐驼郝章人马张逺山水也】　赵家船【又曰赵孟坚常乗一舟挟雅玩之物吟弄忘寝食过者望而知为赵家书画船也】　无根树【又曰米友仁元章之子也所作画甚自秘重虽亲旧间亦无縁得之众嘲曰觧作无根树能描蒙鸿云如今供御也不肯与闲人】　六馆二妙【图绘寳鉴曰建宁艾淑善画竹与陈所翁同舍画龙俱得名时称六馆二妙】　横塘野景【又曰处士朱象先嘉泰间人号西湖隠士作人物山水横塘野景以画易酒日在醉乡】　一笔画【又曰赵子云能作一笔画凡写人面及手描画颇工至衣折则如草符篆一笔而就盖不欲蹈袭自成一家耳】　写真神妙【集事渊海曰耶律尼噜字海兰六院额尔竒木巴固济之后风神爽秀工于画以写真召拜同知南院宣徽事使宋贺正写宋仁宗容以归辽道宗清宁间复使宋宋主赐宴缾花隔面未得其真陛辞仅一视及境以像示饯者骇其神妙】　墨戏【图绘寳鉴曰海陵王尝作墨戏喜画方竹】　宝书玉轴【张翥题李早三马图曰金源六叶全盛年明昌政似宣和前寳书玉轴充内府时以李早方龙眠】　作钩勒法【图绘寳鉴曰张逊吴郡人善画竹作钩勒法妙絶当世】　胷中逸气【顾元庆云林遗事曰倪元镇尝自题画竹云余之竹聊以写胷中逸气耳岂复较其似与非叶之繁与疎枝之斜与直哉】　数年一幅【刘昌悬笥探曰王孟端中书山水名笔尝退朝黔国公呼之不应谓同行者曰此必与我索画耳黔公又造其第求之数年始作一幅曰吾不可直寄黔公其西賔吾故人也吾寄之待彼与求耳】　闻箫写竹【列朝诗小传曰王绂工画每游览遇长廊素壁輙索酒引满淋漓埽洒有投金帛购片楮者则拂袖而起尝在京邸月下闻箫声明日徃访其人写竹以赠曰我为箫声来以箫材报之其人持红毺为餽乞再写绂大笑裂前画而还其餽】　八面生动【图绘寳鉴曰李在莆田人山水细润者宗郭熙豪放者宗夏珪马逺其人物评者谓八面生动故四方重之】

　　御定渊鉴类函卷三百二十七
&lt;子部,类书类,御定渊鉴类函&gt;
　　钦定四库全书
　　御定渊鉴类函巻三百二十八
　　巧艺部五【画】
　　画五
　　増诗梁庾肩吾咏美人看画诗曰欲知画能巧唤取眞来映并岀似分身相看如照镜安钗等疎密着领俱周正不解平城围谁与丹青竞　唐徐安贞题襄阳图诗曰画得襄阳郡依然见昔游岘山思驻马汉水忆回舟丹壑常含霁青林不换秋图书空咫尺千里意悠悠李白求崔山人百丈崖瀑布图诗曰百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写眞图岛屿僃萦廻石黛刷幽草曽青泽古苔幽缄傥相传何必向天涯　又莹禅师房观山海图诗曰眞僧闭精宇灭迹含达观列障图云山攒峯入霄汉丹崖森在目清昼疑巻幔蓬壶来轩窗瀛海入几案烟涛争喷薄岛屿相凌乱征防飘空中瀑水洒天半峥
　　嵘若可陟想像徒盈叹杳与眞心遂谐静者翫如登赤城里揭歩沧洲畔即事能娱人从兹得消散　又烛照山水壁画歌曰髙堂粉壁图蓬瀛烛前一见沧洲清洪波汹涌山峥嵘皎若丹丘隔海望赤城光中乍喜岚气灭谓逢山隂晴后雪廻溪碧流寂无喧又如秦人月下窥花源了然不觉清心魂祗将叠嶂鸣秋猿与君对此欢未歇放歌行吟达明发却顾海客扬云防便欲因之向溟渤　又粉图山水歌曰峨睂髙出西极天罗浮直与南溟连名公绎思挥彩笔驱山走海置眼前满堂空翠如可埽赤城霞气苍梧烟洞庭潇湘意渺緜三江七泽尽洄防惊涛汹涌向何处孤舟一去迷归年征帆不动亦不旋飘如随风落天边心揺目断兴难尽几时可到三山巓西峯峥嵘喷流泉横石蹙水波潺湲东崖合沓蔽轻雾深林杂树空芊緜此中冥昩失昼夜隐几寂听无鸣蝉长松之下列羽客对坐不语南昌仙南昌仙人赵夫子妙年歴落青云士讼庭无事罗众宾杳然如在丹青里五色粉图安足珍眞仙可以全吾身若待功成拂衣去武陵桃花笑杀人　孙逖奉和李右相书壁画山水诗曰庙堂多暇日山水契中情欲写髙深趣还因藻绘成九江临户牖三峡绕檐楹花柳穷年发烟云逐意生能令万里近不觉四时行气染荀香馥光含乐镜清咏歌齐出处图画表冲盈自保千年遇何论八载荣　王昌龄观江淮名胜图诗曰澹埽荆门烟明标赤城烧青葱林间岭隐见淮海徼援毫无逃境遂展千里眺　岑参刘相公中书江山画障诗曰相府征墨妙挥毫天地穷始知丹青笔能夺造化功潇湘在帘间庐霍横座中忽疑凤皇池暗与江海通粉白湖上云黛青天际峯昼日恒见月孤帆如有风岩花不飞落涧草无春冬担锡香炉缁钓鱼沧浪翁如何平津意尚想尘外踪富贵心独轻山林兴弥浓喧幽趣颇异出处事不同请君为苍生未可追赤松　杜甫薛少保画鹤诗曰薛公十一鹤皆写青田眞画色久欲尽苍然犹出尘低昂各有意磊落如长人佳此志气逺岂惟粉墨新万里不以力羣游森防神威迟白凤态非是仓庚邻髙堂未倾覆幸得慰佳宾暴露墙壁外终嗟风雨频赤霄有眞骨耻饮洿池津冥冥任所徃脱畧谁能驯　又题杨监又出画鹰十二扇诗曰近时冯绍正能画鸷鸟様明公出此图无乃传其状殊姿各独立清絶心有向疾禁千里马气敌万人将忆昔骊山宫冬移含元仗天寒大羽猎此物神俱王当时无凡材百中皆用壮粉墨形似间识者一惆怅干戈少暇日眞骨老崖嶂为君除狡兎防是飜韝上　又观李固请司马弟山水图诗曰髙浪垂飜屋崩崖欲压牀野桥分子细沙岸绕微茫红浸瑚短青悬薜荔长浮查并坐得仙老暂相将　又观严郑公防事岷山沱江图诗曰沱水临中座岷山到北堂白波吹粉壁青嶂插雕梁直讶松杉冷兼疑菱荇香雪云虚缀沙草得微茫岭雁随毫末川蜺饮练光霏红洲橤乱拂黛石萝长暗谷非关雨丹枫不为霜秋成元圃外景物洞庭傍绘事功殊絶幽襟兴激昂从来谢太傅邱壑道难忘　又戏题王宰画山水图歌曰十日画一水五日画一石能事不受相促迫王宰始肯留眞迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山水尽亚洪涛风尤工逺势古莫比咫尺应湏论万里焉得并州快剪刀翦取吴淞半江水　又刘少府新画山水障歌曰堂上不合生枫树怪底江山起烟雾闻君埽却赤县图乗兴遣画沧洲趣画师亦无数好手不可遇对此融心神知君重毫素岂但祁岳与郑笔迹逺过杨契丹得非圃裂无乃潇湘飜悄然坐我天姥下耳边已似闻清猿反思前夜风雨急乃是蒲城鬼神入元气淋漓障犹湿眞宰上诉天应泣野亭春还杂花逺渔翁暝蹋孤舟立沧浪水深青溟阔攲岸侧岛秋毫末不见湘妃鼓瑟时至今斑竹临江活刘侯天机精爱画入骨髓自有两儿郎挥洒亦莫比大儿聪明到能添老树巓崖里小儿心孔开貌得山僧及童子若邪溪云门寺吾独胡为在泥滓青鞋布韤从此始　又题李尊师松树障子歌曰老夫清晨梳白头都道士来相访握髪呼儿延入户手提新画青松障障子松林静杳冥凭轩忽若无丹青隂崖却承霜雪榦偃盖反走虬龙形老夫平生好奇古对此兴与精灵聚已知仙客意相亲更觉良工心独苦松下丈人巾屦同偶坐似是商山翁怅望聊歌紫芝曲时危惨澹来悲风　又题韦偃为双松图歌曰天下几人画古松毕宏已老韦偃少絶笔长风起纤末满堂动色嗟神妙两株惨裂苔藓皮屈铁交错廻髙枝白摧朽骨龙虎死黒入太隂雷雨垂松根胡僧憩寂寞厐睂皓首无住着偏袒右肩露双脚叶里松子僧前落韦侯韦侯数相见我有一匹好东绢重之不减锦绣段已令拂拭光零乱请公放笔为直干　又画鹘行曰髙堂见生鹘飒爽动秋骨初惊无拘挛何得立突兀乃知画师妙巧刮造化窟写此神俊姿充君眼中物乌鹊满樛枝轩然恐其出侧脑看青霄寜为众禽没长翮如刀劒人寰可超越乾坤空峥嵘粉墨且萧瑟缅思云沙际自有烟雾质吾今意何伤顾歩独纡郁　又观曹将军画马图诗曰国初已来画鞍马神妙独数江都王将军得名三十载人间又见眞乘黄曽貌先帝照夜白龙池十日飞霹雳内府殷红玛瑙盘倢伃传诏才人索盘赐将军拜舞归轻纨细绮相追飞贵戚权门得笔迹始觉屏障生光辉昔日太宗拳毛騧近时郭家师子花今之新图有二马复令识者久叹嗟此皆骑战一敌万缟素漠漠开风沙其余七匹亦殊絶迥若寒空动烟雪霜蹄蹴蹋长楸间马官厮养森成列可怜九马争神骏顾视清髙气深稳借问苦心爱者谁后有韦讽前支遁忆昔廵幸新丰宫翠华拂天来向东腾骧磊落三万匹皆与此图筋骨同自从献宝朝河宗无复射蛟江水中君不见金粟堆前松柏里龙媒去尽鸟呼风　又丹青引曰将军魏武之子孙于今为庶为清门英雄割据虽已矣文彩风流今尚存学书初学衞夫人但恨无过王右军丹青不知老将至富贵于我如浮云开元之中常引见承恩数上南熏殿凌烟功臣少顔色将军下笔开生面良相头上进贤冠猛将腰间大羽箭褒公鄂公毛发动英姿飒爽来酣战先帝天马玉花骢画工如山貌不同是日牵来赤墀下迥立阊阖生长风诏谓将军拂绢素意匠惨澹经营中斯湏九重眞龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气雕防将军尽善盖有神必逢佳士亦写眞即今漂泊干戈际屡貌防常行路人途穷反遭俗眼白世上未有如公贫但看古来盛名下终日坎缠其身　王季友观于舍人壁画山水诗曰野人宿在山家少朝见此山谓山晓半壁仍栖岭上云开帘欲放湖中鸟独坐长松是阿谁再三招手起来迟于公大笑向余説小弟丹青能尔为　郎士元题刘相三湘图诗曰枕上见渔父坐中常狎鸥谁言魏阙下自有东山幽　元稹画松诗曰张璪画古松往往得神骨翠帚埽春风枯龙戛寒月流传画师辈奇态尽埋没纤枝无潇洒顽干空突兀乃悟尘埃心难状烟霄质我去淅阳山深山看眞物　李逺赠写御眞李长史诗曰玉座烟销研水清龙防不动紫毫轻初分隆准山河秀再防重瞳日月明宫女巻帘皆暗认侍臣开殿尽遥惊三朝供奉应无敌始觉僧繇浪得名　顾况范山人画山水歌曰山峥嵘水澄漫漫汗汗一笔耕一草一木栖神明忽如空中有物物中有声复如逺道望乡客梦绕山川身不行　白居易画竹歌曰植物之中竹难写古今虽画无似者萧郎下笔独逼眞丹青以来唯一人人画竹身肥拥肿萧画茎痩节节竦人画竹梢死羸垂萧画枝活叶叶动不根而生从意生不笋而成由笔成野塘水边碕岸侧森森两丛十五茎婵娟不失筠粉态萧飒尽得风烟情举头忽看不似画低耳静听疑有声西丛七茎劲而健曽向天竺寺前石上见东丛八茎疎且寒忆曽湘妃庙里雨中看幽姿逺思少人别与君相顾空长叹萧郎萧郎老可惜手颤眼昏头雪色自言便是絶笔时从今此竹犹难得　裴谐脩处士桃花图歌曰一从天宝王维死于今始遇脩夫子能向鲛绡四幅中丹青暗与春争工句芒若见应羞杀晕緑匀红渐分别堪怜彩笔似东风一朶一枝随手发燕支乍湿如含露引得娇莺痴不去多少游蠭尽日飞看徧花心求入处工夫妙丽实絶奇似对韶光好时节偏宜留着待深冬铺向楼前殛霜雪　宋韩琦观胡九龄画牛诗曰江天雨雪易溟蒙风势掀号摧古木攲斜蓑笠趂牛归萧疎暮景烟邨宿奇哉胡掾老笔不可到戴叟重生湏死伏吾观诸牛之态虽尽妙尚有所遗思未熟牛于生民功最大不画牛功牛亦辱胡君胡君听我言别选轻绡成巨轴写出区区耒耜勤贵知天下由吾方食足　苏轼王维吴道子画诗曰何处访吴画普门与开元开元有东塔摩诘留手痕吾观画品中莫如二子尊道子实雄放浩如海波飜当其下手风雨快笔所未到气已吞亭亭双林间彩晕扶桑暾中有至人谈寂灭悟者悲涕迷者手自扪蛮君鬼伯千万万相排竞进头如鼋摩诘本诗老佩芷袭芳荪今观此壁画亦若其诗清且敦祗园弟子尽鹤骨心如死灰不复温门前两丛竹雪节贯霜根交柯乱叶动无数一一皆可防其源吴生虽妙絶犹以画工论摩诘得之于象外有如仙翮谢笼樊吾观二子皆神俊又于维也敛衽无间言　又韩干马十四匹诗曰二马并驱攒八蹄二马宛颈騣尾齐一马任前双举后一马却避长鸣嘶老防奚官骑且顾前身作马通马语后有八匹饮且行微流赴吻若有声前者既济出林鹤后者欲渉鹤俛啄最后一匹马中龙不嘶不动尾揺风韩生画马眞是马苏子作诗如见画世无伯乐亦无韩此诗此画谁当看　朱子题祝生画诗曰裴侯爱画老成癖嵗晩倦游家四壁随身只有万叠山秘不示人私自惜俗人教看亦不识我独摩挲三太息问君何处得此奇和璧隋珠未为敌荅云衢州老祝翁胷次自有隂阳工峙山融川取世界咳云吐雨呼雷风昨来邂逅衢城东定交斗酒欢无穷自然妙处容我识为我埽此湏臾中尔时闻名今识面囘首十年齐掣电裴侯已死我亦衰祗君虽老身犹健眼明骨轻须不变笔下江山转葱蒨为君多织机中练更约无事重相见　楼钥催老融墨戏诗曰古人惜墨如惜金老融惜墨如惜命　王庭珪题惠崇画秋江鳬雁诗曰老崇学画如学禅中年悟入理或然　何梦桂和南山弟虎图行曰髙堂突兀生崇冈于菟眼电牙磨霜古言市虎人不信谁信挟一来座傍众犬僵仆儿軰走猛士腰弩成蹶张老翁卒见亦惊怪更欲骑取参西皇乾坤沴气产尤物谁为驱雷入神笔古树萧萧风刁刁隂崖幽幽云墨墨横行赑屭不畏人弄子庭除成穴窟蓝田饮羽惊夜行今乃捋须当白日画图画虎心自知触目或疑犹喘息世间多少涪邨民毛爪未完心已易　金党怀英题春云出谷图诗曰春云乍出山有无春云已去春山孤山光空蒙不可冩正要云气相萦纡山吞云吐变明晦半与岩谷生朝晡轻林萧萧暗溪树余影漠漠开樵居舟人檥櫂并沙尾坐看缥缈揺空虚巧分天趣出画外韵逺不与丹青俱今人重古不知画但爱屋漏烟煤污惜哉东坡不及见此本诗中独有叠嶂烟江图　髙永跋段志宁山水诗曰苍壁云气涌长松风雨寒湍流劈山出玉虹饮溪湾胷中无云梦笔底无江山想见破墨初布袖蛟龙蟠壮观骇心魄万象本自闲寒斋静相对逺意空追攀　元陈深骏马图诗曰王良伯乐骨已朽曹霸丹青亦希有开图欻见神骏姿对酒髙歌雄劒吼祗今骐骥困盐车落日长鸣漫昂首蚩蚩俗眼迷天机相士嫌贫马嫌瘦　赵孟頫题画山水图诗曰移得山川胜坐来烟雾空窗中列逺岫堂上见青枫岩树参差緑林花掩冉红鸟飞天路迥人去野桥通邨晩留迟日楼髙纳□风琴尊防仙侣几杖从儿童疑听孙登啸将无顾恺同微茫看不足潇洒兴难穷碧瓦开莲宇丹楼耸竹宫乱泉鸣石上孤屿出江中借甚丹青誉益知书画功烦渠添钓艇着我一渔翁　又题墨雁诗曰鸿雁栖栖遵渚黄芦索索鸣秋羡杀承平公子笔端万里沧洲虞集子昂墨竹诗曰子昂墨竹不欲工腕指所至生秋风古来篆籀法已絶止有木叶雕蚕虫黄金错刀交屈铁大隂作雨山石裂蛟龙起陆眞宰愁云暗苍梧泣湘血吴兴之竹乃非竹吴兴当年面如玉波涛浩荡江海空落月年年照秋屋　又画鹤诗曰薛公少保昔画鹤毛羽萧条向寥廓通泉县壁久微茫故物都非况城郭长鸣阔歩貌闲暇解写髙情亦奇作借悬素壁忆眞侣忽有微风动林壑碧虚寥寥积雪髙直过萧台絶栖泊朱德润山水屏图诗曰中堂素壁本虚静谁令挥洒
　　研丹青女娲五色不补天神功鞭石来苍冥驱山奔海入纨素扶舆之气青荧荧　柳贯烟江叠嶂图歌曰君不见帝壻王家宝绘堂山川泼墨开洪荒重江叠嶂诗作画东坡留题云锦光又不见后身松雪斋中叟伸纸临摹笔锋走楼台缥缈出林坳芦苇萧骚藏泽薮白云飞不尽青冥百丈牵江入樊口墨花照几射我眸我为搴芳歌逺游胷中是物有元气世上何所无沧洲我疑此叟犹未化瞬息御气行九州五山四溟一觞豆细弗遗囊楮收故能援毫发天藻不与俗工争丑好楚山云归楚水流万里秋光如电埽拈来关董散花禅别出曹刘斲轮巧披图我作如是观毛颖陶共闻道呜呼相马亦相人驽骀岂得同翔麟舍夫毛骨论形似如此鉴赏焉能眞后来有问延祐脚意索举似吾方歅　明刘基题山水图诗曰天下名山随处有画图流传亦良久只园道人展横幅观者称夸同一口苍梧九疑髙插天卷而怀之不盈手巨灵惊呼盘古怒地轴坱圠昆仑剖太阳出海开杳冥嶓冢岷峨大如斗华轩无人清昼闲恍然置我匡庐间金轮迥出牛女上逺近罗列千云鬟江花野竹青锦斑嵌岩断石蛟鼍颜冈盘谷转絶径路但见湖水琼环白沙洲暖春风起南船挂防北船檥吴波不尽芳草外楚岫半入长烟里夜深小龙行雨归宫亭月落彭郎矶旌阳步虚卢老和杂佩散作虹蜺飞百年尘世眞梦寐囘首旌旗塞天地旧游何处成渺茫一曲狂歌数行泪青邱弱水迷方壶武陵桃源今有无瑶台三岛消息断安得羽翼归清都　王冕题赵千里夜潮图诗曰去年夜渡西陵关待渡兀立江上滩滩头潮来倒雪屋海面月出行金盘水花着人如撒霰过耳斜风快如箭呌霜鸿雁零乱飞正似今年画中见寒烟漠漠天冥冥展玩陡觉心神清便欲吹箫骑大鲸去看海上三山青　倪瓒自题画曰摩诘画山时见山不见画松雪自缠络飞鸟亦闲暇我初学挥染见物皆画似郊行及城游物物归画笥为问方厓师孰假孰为眞墨池挹涓滴寓我无边春　苏伯衡题春晴江岫图曰尚书襟怀絶潇洒挥毫往往凌董马平生一笔颇自珍数尺新图为君写齐山遥接吴山青碧波万顷孤防征东风緑徧汀洲草总是岐亭离别情一向江南一江北离情浩荡嗟何极正如江上之碧波纵有并刀那翦得当时已足令心愁如今况复隔罗浮掩图却上髙台望但见逺海连天流暮归朝出谁与侣蜃雾蛮烟结凄楚木棉花落鹦鹉飞苦竹丛深鹧鸪语　危素题宋好古墨竹诗曰我忆东曹粉署郎琅玕写就拂云长祗疑散歩云林曲独听秋声待晩凉　张以寜题米元晖山水诗曰髙堂晓起山水入古色惨澹神灵集望中冥冥云气深祗恐春衣坐来湿江风吹雨百花飞早晩持竿吾得归身在江南图画里令人却忆米元晖　镏松题葛洪移居图曰前行白羊四角羸谁其驱者鬅鬙儿獊狞一犬噑而驰举鞭护羊诃止之背有囊琴结黒絁妪后负画防以追少妇骑牛牛歩迟两儿共载兀不欹大者坐拥斑文貍小者索乳方孩嬉母笑不嗔还哢咿复有鬅者肩童羁引手向翁如反僛蹇驴齅地行欲疲两耳逆竪愁风吹老翁厐睂方颔颐顾瞻妻子色孔怡似语前言路向夷尔兄在前尔勿痴尔母正念尔弟饥髙帻防奚荷且持药瓢囊襆何垂垂有捄者柄相参差傍有二巻一解披趁行苦忙奚不知我观此画喜复疑问翁为谁莫可推或云葛令之官时移家勾漏乃若兹人生多异在侈靡如此行李胡不宜骨肉在眼无余资陈岩作图眞画师笔迹缥缈如飞丝中有妙意世莫窥我吟将为仕者规如不见画当求诗　王行自题画诗曰髙馆良宵睡思迟葛巾重着半醺时都将满抱林泉兴付与闲窗墨半池　方孝孺题王叔明墨竹诗曰分枝缀叶人所知要外枝叶求神奇天机贵足不贵似此事不可传诸师　王绂写晴竹诗曰我爱君家逺城郭绕檐竹色侵帘幙醉中挥翰写晴梢湘云一翦春隂薄看来顿觉风气清耳边恍若闻秋声啸歌到晩不归去髙卧翠隂呼月明　李东阳题王舜耕山水图诗曰溪声潺湲杂林壑山势蜿蜒去还却浮云欲起未起时半在溪头与山脚入空髙鸟飞欲尽背屋斜阳惨将落更无賸地与闲人纵有红尘何处着南亩老翁双鬓斑笔法颇似髙房山少年豪宕老疎放往往醉墨留人间平生画癖兼山癖一见此图三叹息媿我不如楼上人日日开窗看秋碧　王守仁题画诗曰随处山前着草庐底湏松竹偃柴扉天涯游子何曽出画里孤帆未是归小酉诸峯开夕照虎溪春寺入烟霏他年还向辰阳望却忆题诗在翠微　顾清题墨菊诗曰郎中画菊眞是菊防泉蒲萄太常竹一时能事并驰声岂直文章难继续狂挥急埽皆称意不特品髙机亦熟西涯坐间生色障一见当时已心服不知何日到君家尽洗朱铅鬭清淑疎篁古木交映深浅生枯俱入态攲风一枝惊欲折倚竹数丛如有待飞鸾坠羽时自压老蛟蜕骨令人骇张顚草圣久寂寞何意兹晨忽倾盖　董其昌题所画寒山图诗曰拈笔经营辋口居心知余习未全除莫将枕漱闲家具又入中山箧里书　盛时泰题画诗曰老树丫牙铁作柯乱竹纵横拂云起谁知一段秣陵秋写在痴翁半边纸痴翁痴翁蓬莱精有时拈笔人皆惊想见卧痴楼上景狂歌醉舞鸣秦筝我本大城山里客看君图画来君宅出门却被强题诗坐对疎棚豆花白原赋晋傅咸画像赋曰先画卞和之像者虽其事在素定见其涕血残刖之形情以凄然辞曰惟年命之遒短速流光之有经疾没世而不称贵立身而扬名既铭勒于钟鼎又图像于丹青览光烈之攸画覩卞子之容形泣泉流以雨下洒血面而瀸缨痛两趾之双刖心恻凄以伤情虽髪肤之不毁觉害仁以偷生向厥趾之不刖孰夜光之见明人之不同爰自在昔臧知柳而不进和残躯以证璧　増梁江淹扇上防画赋曰临淄之雅女宋郑之妙工织素丽于日月傅画明于防虹洛阳之伎极江南之巧穷故饰以赤野之玉文以紫山之金空青生峨嵋之阳雌黄出嶓之隂丹石发王屋之岫碧髓挺青蛉之岑粉则南阳鈆泽墨则上党松心乃杂族以为此扇为君翳素女与玉琴玉琴兮珠徽素女兮锦衣促织兮始鸣秋蛾兮载飞识桂茎之就罢知兰叶之行衰重曰碧台寂兮无人蔓丹草与朱尘度俄然而一代经半景若九春命幸得为防扇兮出入玉与绮防唐欧阳詹洪厓子图赋曰矫矫征君居幽行闻朗咏尧年之日栖迟姑射之云英英时杰好奇艺絶窥穷图画之能写得隐沦之哲观夫杖藜载酒面石依松尽是山中之意全移物外之踪入室终窥知裂缯而画出升堂始睇疑在野而相逢实黙如言如行实止萝纤纤以垂防草芊芊而借履服惟身表容实心旌对冰雪之顔覩兰蕙之缨暗识伯夷之洁遥怜虞仲之贞形如植以亭亭衣如风而曳曳临诸瑶席之上想彼云林之际万物方秀千峰初霁神飘飘以自逺心悠悠而不系我之心矣惟贤允臧披图画于是日得夫君于此堂　黄滔误笔牛赋曰王献之缋画弥精变通可惊失手而笔唯误防应机而牛则眞成用是饰非既擅一时之妙持功补过爰垂千载之名当其团扇羽轻素缯云薄搦金筦以如翦露秋毫而似削莫不伫思翔鸾澄神丹鹊临风缅想满轮之桂月铺开对景叹嗟一防之松烟飘着隐映瑕匿依稀漆浓既黒白之斯异顾东西而曷从南容之玷难磨空伤往事曹氏之蝇可学遂展奇踪于是逐手摛成随宜演出斯湏亡堕落之所顷刻见下来之质笔为锋也无慙卖劒之年墨作池焉岂媿蹊田之日则知负艺通神呈功骇人遽从无而入有俄背伪以归眞况乎乌文黛暗駮彩花新兎翰初停旁起落毛之想鼠须尚对遥怀食角之因足令饮颍牵怀饭秦动思坐惊践苇之处立验放桃之地手扪而执纼罔殊衣惹而饰缯奚异经年不去宁生防犊之心终日长闲岂有驾车之意　谢观误笔成蝇赋曰曹氏之蝇因误而致既失手以伤善乃象形而取类胡能有定将饰非于寡尤变而从宜善夺眞而不异原夫裂素凝璧纤毫露锋展霜花以云薄坠松烟而漆浓于不可为之处见不可去之踪处小瑕之间义寜有怒居太白之上汚实难从由是润色成功从权善补逐手见营营之状随笔长薨薨之羽乍若蟋蟀之居壁复类蟏蛸之在户然而迥立素丝不失毫厘侔止樊之貌类附骥之姿当似是似非之前吾与防也于一顾一盼之际黙而识之将起枚生之说那虞翟子之悲然而就之不爽酷得其象虽违心以着可悦目而赏隐映纤絺之内囊萤处中附丽紃组之间牖虫将上嗟乎巧以饰诈假能乱眞始自不材之防俄成有用之身捷捷幡幡诱谗人之思发跂跂脉脉透轻绡而色新已而吴主是临奇工斯布左右歴览徘徊周顾迷邂逅之所致载挥拂而方喻将特模于手成了莫知其笔悮懿夫汚不足诮瑕岂难除知过善改巧思横舒卒能珍赏翫之不渝成奇文而有余彼田夫之禾麦景山之鲤鱼方之不如　荆浩画山水赋曰凡画山水意在笔先丈山尺树寸马豆人逺人无目逺树无枝逺山无皴隐隐似眉逺水无波髙与云齐此其诀也山腰云塞石壁泉塞楼台树塞道路人塞石分三面路看两蹊树观顶水看岸基此其法也凡画山水尖峭者峰平夷者岭峭壁者崖有穴者岫悬石者岩形圆者峦路通者川两山夹路者壑两山夹水者涧注水者溪泉通者谷路下小土山者坡极目而平者坂若能辨别此类则粗知山水之彷佛也观者先看气象后辨清浊分宾主之朝揖列羣峰之威仪多则乱少则慢不多不少要分逺近逺山不得连近山逺水不得连近水山腰囘抱寺观可安断岸頽堤小桥可置有路处人行无路处林木岸断处古渡山断处荒邨水阔处征防林密处店舍悬崖古木露根而藤缠临流怪石嵌空而水痕凡作林木逺者疎平近者森密有叶者枝柔无叶者枝硬松皮如鳞柏皮缠身生于土者修长而挺直长于石者拳曲而伶仃古木节多而半死寒林扶疎而萧森春景则雾鎻烟笼树林隐隐逺水拖蓝山色堆青夏景则林木蔽天緑芜平坂倚云瀑布行人羽扇近水幽亭秋景则水天一色簌簌疎林雁横烟塞芦褭沙汀冬景则树枝雪压老樵负薪渔舟倚岸水浅沙平冻云黯澹酒帘孤邨风雨则不分天地难辨东西行人笠渔父蓑衣有风无雨枝叶斜披有雨无风枝叶下垂雨霁则云收天碧薄霭依稀山光浅翠网晒斜晖晓景则千山欲曙雾霭霏霏朦胧残月晓色熹微暮景则山衔残日犬吠疎篱僧投逺寺防卸江湄路人归急半掩柴扉或烟斜雾横或逺岫云归或秋江晩渡或荒冡断碑如此之类湏要笔法布置更看临期山形不得犯重树头不得整齐山借树为衣树借山为骨树不可繁要见山之秀丽山不可乱要显树之精神若留意于此者湏心防于元微　明何景明画鹤赋曰何匠氏之殊絶超丹青之矩度写仙禽以逼眞陋凡鸟而不顾想意像而经营运精思以驰骛假孤致于墨华得髙标于毫素丽藻质以明烟挥风翎而刷雾倚粉壁而骈颈引青林之双歩岂偶尔而髣髴眞天然之神趣伟兹羽之独灵考仙经之遗篇钟浮旷以化胎善导引而延年志清迥而内眞仪皎洁而外宣音独唳而闻野翼一飞而翀天见樊絷而耻婴仰海峤而思骞朝翺翔于玉林夕饮啄乎丹泉振圃之中秣阆丘之巅止必择地动不妄迁协云箫而清啭随蜺驾以遥旋猒仓庚之喈喈淄白鹭之娟娟岂能言之鹦鹉非好杀之鹰鹯拂练光而凝思挹绘采而生怜松团碧盖苔断紫钱徊徘竹下俯仰梅边翮穷秋而益劲心寒嵗而弥坚谢逋仙于西湖展少保之青田乃若琴尊寡和山林无主翠巘絶邻华表谁语路杳杳以失云庭栖栖而宿雨露凄凄以霑阶霜肃肃而入户抗圆吭以长吟整修毛而独舞意衎衎而欲伸态昂昂而犹武续遗哀于絶弦悲吊影于废庑怀万里之长风眺三湘之极浦忆烟水而葺巢甘雁鹜以为伍憩夜渚而苇寒食秋塘而蓼苦孰图画之见珍惟网罗而受侮及夫上都富舍画彩盈庭锦灿烂兮金谷花窈窕兮朱亭刻犀象兮绣柱闲孔雀兮翠屏徒流丹而映緑俱含意而论形彼灵质之殊操羞文章以自呈无俗状以骇众亦飞去而冥冥恨良工之弗值羌谁识其髙情抚斯图以睇视久延伫以徜徉欣物品之有遇见嗜尚之匪荒旣获贮于广箧遂荐观于华堂俨缟衣而不惊腾玉羽而将翔恍映雪而偃蹇若顺风而飘扬集賔客而举目顾轩楹而有光疑照景于金阁讶栖霞于玉房吁嗟鸟类比之君子遇则霄汉失则荆杞弃捐胡忧登庸胡喜非恃宠而乘轩亦何心于倾市依日月于蓬壶隔尘沙于弱水闻玉笛之我招绕珠树而相倚感人主之畜养常反顾于千里凛风义之莫渝重披图而自矢　徐渭画鹤赋曰朱冠缟衣四池墨缘铁胫昂尻金眸夹顚长喙易渚圆吭闻天秉寥廓之髙抱小苍莽之微鶱忽一举而追九万之翼亦孤栖而养千嵗之伭尔其焦山瘗铭桂阳避弹道林纵归扬州负缠乗轩衞国徒传甲者之言闻唳华亭谁共吴侬之叹由此观之则形骸易泯不胜留影之难楮墨如工返夀终身之玩尔其防笔和铅征精召巧或磅礴而解衣亦凝澄而命草想仙羽而彷佛于青田扫束颖而希冀其丹峤则有翩然以临划焉凝伫矫矫波间亭亭松际黄楼酒价全凭橘沈而髙赤壁梦囘徒忆车轮之翅乃若素壁才粉朱门始光徐展玉轮髙悬玳梁数丈轻绡方挂瀑一双语燕忽惊行洒孤雪兮毰毸顶殷茘而低昂方拂澜而振翔亦将啸而引吭赝以为真俨致花之粉蝶久而始觉误集障之苍蝇然则物固有神于绘而便于玩者矣又何必网两翼于苍苍
　　原赞梁元帝职贡图赞曰北通元兔南渐朱鸢交河悠逺合浦迥邅兹海无际隂山接天遐哉鸟穴永矣鸡田増唐符载张璪员外画双松赞曰世人丹青得画遗
　　迹张公运思与造化敌根如蹲虬枝若交防离披惨澹寒起素壁髙秋古寺僧室虚白至人凝视心境双寂原序魏曹植画赞序曰盖画者鸟书之流昔明徳马后美于色厚于徳帝用嘉之尝从观画过虞舜庙见娥皇女英帝指之戏后曰恨不得如此为妃又前见陶唐之象后指尧曰嗟乎羣臣百寮恨不得为君如是帝顾而笑故夫画所见多矣　増宋王微画叙曰古人之作画也非以案城域辨方州标鎭阜划浸流本乎形者融灵而动变者心也灵亡所见故所托不动目有所极故所见不周于是乎以一管之笔拟太虚之体以判躯之状画寸眸之明曲以为嵩髙趣以为方丈以犮之画齐乎太华枉之防表夫隆准睂额颊辅若晏笑兮孤崖郁秀若吐云兮横变纵化故动生焉前矩后规方圆出焉然后宫观舟车器以类聚犬马禽鱼物以状分此画之致也望秋云神飞扬临春风思浩荡虽有金石之乐珪璋之琛岂能髣髴之哉披图按牒效异山海緑林扬风白水激涧呜呼岂独运诸指掌亦以神明降之此画之情也　唐符载观张员外画松石序曰尚书祠部郎张璪字文通丹青之下抱不世絶俦之妙居长安中好事者卿相大臣既迫精诚乃持权衡尺度之迹输在贵室他人不得诬妄而覩者也居无何谪官为武陵郡司马官闲无事士君子往往获其宝焉荆州从事监察御史陆澧陈防宇下华轩沈沈尊俎静嘉庭篁霁景疎爽可爱公天纵之思欻有所诣暴请霜素愿防奇踪主人奋裾鸣呼相和是时座客声闻士凡二十四人在其左右皆岑立注视而观之员外居中箕坐鼔气神机始发其骇人也若流电激空惊飇戾天摧挫斡掣防霍瞥列毫飞墨喷捽掌如裂离合惝恍忽生怪状及其终也则松鳞皴石巉岩水湛湛云窈眇投笔而起为之四顾若雷雨之澄霁见万物之情性观夫张公之艺非画也眞道也当其有事已知夫遗去机巧意冥元化而物在灵府不在耳目故得于心应于手孤姿絶状触毫而出气交冲漠与神为徒若忖短长于隘度算妍蚩于陋目凝觝防墨依违良久乃绘物之赘疣也宁置于齿牙间哉　元杨维祯图绘宝鉴序曰画品优劣关于人品之髙下无论侯王贵戚轩冕山林道释女妇茍有天质超凡入圣即可冠当代而名后世矣其不然者或事摹拟虽入谱格而自家所得于心传意领者则蔑矣故论画之髙下者有传形有传神传神者气韵生动是也如画猫者张壁而絶鼠大士者渡海而灭风翊圣眞武者叩之而响应写人眞者即能得其精神若此者岂非气韵生动机夺造化者乎
　　増记唐王蔼祖二疏图记曰吴郡顾生能写物笔下状人风神情度甚得其态自江以东誉为神妙有好事者先贿以良金细帛必避而不顾设食精美亦不为之谢乃曰主人致殷勤岂无意邪何不醉我斗酒乗其酣逸当无爱惜乃张素座隅前即置酒一器初沈思想望揺首撼颐忽饮十余杯揖主人曰酒兴将激吾将勇于画矢午未及夕而数幅之上有帐于京城之外帐中有筵筵中有牺尊二壶觥其觩而罍斝即倍牺壶之数而乐师差于前乐有竽琴瑟有笙镛有缶有筑有鼓而防若鼓手以合奏也列坐皆冕带盛服有持算主事者有捧斝就饮者有凭轼徐来者有目于骑而迥者有仰吻而咍者有俯首而肃者有避席而遗簪屦者有促襟而将进者此汉公卿祖二疏也主人久视而问曰东向而坐即行客也去国离羣而容无惨恨何为妙曰二疏之去乃知足也非疾时也非时之不礼也非危于祸机也非避于谗口也非失于权利也既辞勤于夙夜而果其优游故颜间无惨恨之色主人叹曰既不为利易已之能絜也嗜酒而混俗何其髙也图二疏以遗于时俗劝也求其能状物之情者孰有胜乎　白居易画记曰张氏子得天之和心之术积为行发为艺艺尤者其画欤画无常工以似为工学无常师以眞为师故其措一意状一物往往运思中与神防髣髴焉若敺和役灵于其间者时余在长安中居甚闲闻甚熟乃请观于张张为予尽出之凡十余轴无动植无小大皆曲尽其能莫不向背无遗势洪纤无遁形迫而视之有似乎水中了然分其影者然后知学在骨髓者自心术得工侔造化者由天和来张但得于心传于手亦不自知其然而然也至若笔精之英华指趣之律度予非画之流也不可得而知之今所得者但觉其形眞而圆神和而全炳然俨然如出于图之前而已耳　刘长卿张僧繇画僧记曰天竺僧画像者梁直阁将军张僧繇之眞迹也张公绘事之始厥有二僧后属侯景师至金陵江南丧乱此画流离散落多歴年所遂遭剖割分而为二其一在唐故常侍陆坚处即此僧也陆公尝婴笃疾殆将属纩忽于梦寐覩此故僧谓公曰我有同侣一人自从离析已百余年今在洛阳故城东李君家深所宝玩举世莫知若能为我求之再得防合当以法力扶助令尔无忧陆公既寤遽以求访果如梦中之旨获见斯人而僧亦俱在乃以俸钱十万赎而合焉即日陆公疾瘳勿药有喜信知造思之妙通于神祗识者以为干将莫邪散而复合亦其类也嗟乎陆公已殁子孙不守有姬鬻之于市为校书郎宋儋所得开元中儋服药过度因而防明其李氏之僧复失所在惟入梦者岿然独存儋卒传故人刘杰杰居少室不求闻达天宝末遭禄山之难避地淮隂与道士魏审交深相结纳无何杰以老卒传乎审交审交传楚州刺史李汤汤传陆州司马刘长卿今为刘氏之宝藏矣　宋苏轼净因院画记曰余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凡可以欺世而取名者必托于无常形者也虽然常形之失止于所失而不能病其全若常理之不当则举废之矣以其形之无常是以其理不可不谨也世之工人或能曲尽其形而至于其理非髙人逸才不能辨与可之于竹石枯木眞可谓得其理者矣如是而生如是而死如是而挛拳瘠蹙如是而条达遂茂根茎节叶牙角脉缕千变万化未始相袭而各当其处合于天造厌于人意盖逹士之所寓也欤昔岁尝画两丛竹于净因之方丈其后出守陵阳而西也余与之偕别长老道臻师又画两竹梢一枯木于其东斋臻方治四壁于法堂而请于与可与可既许之矣故余并为记之必有明于理而深观之者然后知余言之不妄
　　増诏唐徳宗诏曰贞元己巳岁秋九月我行西宫瞻闳阁崇构见老臣遗像颙然肃然和敬在色想云龙之叶应感致业之艰难覩往思今取类非逺　宪宗手诏曰钟张等书顾陆等画古今共宝有国所珍朕以视朝之余得以寓目因知丹青之妙有合造化之功欲观象以省躬岂好奇而玩物
　　原啓梁元帝谢上画敕褒赏啓曰臣簿领余暇窃爱丹青云台之像终微髣髴宣室之图更难拟议成蝇罕术画马疎文人非世将恩深晋帝之赏迹媿景山宠逾魏皇之诏　又谢东宫赉陆探微画啓曰工逾画马巧迈图龙试映玉池即看鱼动还傍金屏复疑蝇集史迁暂覩悬识留侯之貌汉帝一瞻便见王嫱之像
　　増题跋宋黄庭坚题七才子画曰睂山老书生作此七才子入关图作人物亦各有意态予以为赵子云之苗裔摹写物象渐密而放浪闲逺则不逮也或谓七人者皆诗人此笔乃少邱壑邪山谷曰一邱一壑自湏其人胷次有之但笔间那可得　苏轼书蒲永升画后曰古今画水多作平逺细皱其善者不过能为波头起伏使人至以手扪之谓有洼隆以为至妙矣然其品格特与印版水纸争工拙于毫厘间耳唐广明中处士孙位始出新意画奔湍巨浪与山石曲折随物赋形尽水之变号称神逸其后蜀人黄筌孙知微皆得其笔法始知微欲于大慈寺夀寜院壁作湖滩水石四堵营度经岁终不肯一笔一日仓皇入寺索笔墨甚急奋袂如风湏臾而成作输泻跳蹙之势汹汹欲崩屋也知微既死笔法中絶五十余年近嵗成都人蒲永升嗜酒放浪性与画防始作活水得二孙本意自黄居寀兄弟李怀衮之流皆不及也王公富人或以势力使之永升辄嘻笑舍去遇其欲画不择贵贱顷刻而成尝与余临夀寜院水作二十四幅每夏日挂之髙堂素壁即隂风袭人毛髪为立永升今老矣画亦难得而世之识眞者亦少如往时董羽近日常州戚氏画水世或传宝之如董戚之流可谓死水未可与永升同年而语也　又书吴道子画后曰道子画人物如以灯取影逆来顺往旁见侧出横斜平直各相乗除得自然之数不差毫末出新意于法度之中寄妙理于豪放之外所谓游刃余地运斤成风盖古今一人而已　明徐渭书夏珪山水巻曰观夏珪此画苍洁旷迥令人舍形而悦影但两接处墨与景俱不交必有遗矣惜哉云防蛟龙支股必间断亦在意防而已　钟惺题贝叶画曰贝叶作画意之所至偶与物触笔墨从之前无所本后亦不必以为法惟是留之至今守而无失故可念也
　　増书明徐渭与两画史书曰奇峯絶壁大水悬流怪石苍松幽人羽客大抵以墨汁淋漓烟岚满纸旷如无天密如无地为上　又曰百丛媚萼一榦枯枝墨则雨润彩则露鲜飞鸣栖息动静如生悦性弄情工而入逸斯为妙品













　　御定渊鉴类函卷三百二十八
　　钦定四库全书
　　御定渊鉴类函卷三百二十九
　　巧艺部六【围棊】
　　围棊一
  </div>
  <div class="pagination">
   <a href="御定渊鉴类函_page223.html">
    上一页
   </a>
   <span>
    ...
   </span>
   <a href="御定渊鉴类函_page219.html">
    219
   </a>
   <a href="御定渊鉴类函_page220.html">
    220
   </a>
   <a href="御定渊鉴类函_page221.html">
    221
   </a>
   <a href="御定渊鉴类函_page222.html">
    222
   </a>
   <a href="御定渊鉴类函_page223.html">
    223
   </a>
   <span class="current-page">
    224
   </span>
   <a href="御定渊鉴类函_page225.html">
    225
   </a>
   <a href="御定渊鉴类函_page226.html">
    226
   </a>
   <a href="御定渊鉴类函_page227.html">
    227
   </a>
   <a href="御定渊鉴类函_page228.html">
    228
   </a>
   <a href="御定渊鉴类函_page229.html">
    229
   </a>
   <span>
    ...
   </span>
   <a href="御定渊鉴类函_page225.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
