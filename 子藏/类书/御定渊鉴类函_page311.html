<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 311 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 311 页/共 320 页
  </h1>
  <div class="content">
   駮一
　　原尔雅曰駮如马锯牙食虎豹　山海经曰中曲之山有兽焉其状如马而身黑二尾一角虎牙爪音如鼓其名曰駮是食虎豹可以御兵　増唐杜甫朝享太庙赋曰吟翠駮而未乗　北史曰北齐张华原为兖州刺史先是猛兽为暴忽有六駮食之人谓政化所感　宋史列传曰刘敞奉使契丹顺县山中有异兽如马而食虎豹契丹不能识问敞敞曰此所谓駮也为説其声音形状且诵山海经管子书晓之契丹叹服
　　駮二
　　増诗唐李白送张秀才从军诗曰六駮食猛武耻从驽马羣一朝长鸣去矫若龙行云
　　原赞晋郭璞赞曰駮惟马类食畜之英骧首腾尾嘘天雷鸣气无不凌吞虎辟兵










　　御定渊鉴类函巻四百三十四
&lt;子部,类书类,御定渊鉴类函&gt;
　　钦定四库全书
　　御定渊鉴类函卷四百三十五
　　兽部七【驴　増骡骆驼　牛】
　　驴一
　　原许慎说文曰驴似马长耳驴子也【亡东反】　何承天纂文曰驴一曰汉骊其子曰　増又曰其鸣□【意】防【哑】率以午及五更初而鸣　尔雅翼曰驴力在髀　酉阳杂俎曰驴走少有双掷者但四足迅行耳　山堂肆考曰性能旋磨及防负厐褐低小不甚骏异故曰蹇驴清异录曰驴名长耳公　资暇集曰代呼驴为卫于
　　文字未见今卫地出驴义在斯乎或曰以其有防有槽譬如诸卫有冑曹也因目为卫　尔雅翼曰晋卫玠好乗之故以为名　汉书西域传曰乌桓国有驴无牛南史曰滑国者车师之别种也野驴有角　原楚辞九懐曰骥垂两耳中坂蹉跎蹇驴服驾用日无多　増又曰驾蹇驴而无策又何路之能极　桞宗元文曰白义
　　騄耳之得康庄地逐奔星先飘风而跛驴不出泥滓李白诗曰骅骝拳局不能食蹇驴得志鸣春风　杜甫诗曰骑驴三十载旅食京华春　又偪仄行曰东家蹇驴许借我泥滑不敢骑朝天　宋蘓轼诗曰蹇驴歩武碎　宋陆游诗曰野桥孤店跨驴行　又曰白驴依旧系斜阳　又曰乗无秃尾驴　宋王庭珪诗曰长安道上醉骑驴忍冻不知蹄屡蹶　何梦桂诗曰蹇驴岂觧思长道
　　驴二
　　原符子曰有驴仙者享五百歳负乗而不辍歴无定主大驿于天下　汉书五行志曰灵帝于宫中西园驾四白驴躬自操辔　吴志曰诸葛恪父瑾长面似驴孙权大防羣臣使人牵一驴入长检其面题曰诸葛子瑜恪跪请笔益两字恪续其下曰之驴举坐欢笑乃以驴赐恪　世说曰王仲宣好驴鸣既塟魏文帝临其丧顾语同游曰王好驴鸣可各作一声以送之赴客皆作驴鸣文士传曰晋文帝大亲阮籍恒与谈戏任其所欲不
　　迫以职事籍从容常言平生曽游东平乐其土风愿得为东平太守文帝大悦即从其意籍便骑驴径到郡至皆坏府舍诸壁障使内外相望然教令清简十余日便乗驴去　晋阳秋曰胡威少有志尚厉操清白父质为荆州守自京都省之家贫无车马僮仆自驱驴单行拜见父停廏中十余日辞归每至客舍自放驴取樵防食増世说曰孝武帝未尝见驴谢太傅问陛下遥想其
　　形当何所似孝武掩口而笑答曰头当似猪　原陈武别传曰武本休屠胡人常骑驴牧羊诸家牧防十数人或有和歌者武遂学太山梁甫吟之属　増宋书曰后废帝昱于耀灵殿上养驴数十　又曰吏部尚书庾仲文荀万秋尝诣仲文逢一客姓夏侯言有佳驴仲文便答云甚是所欲客出门遂与相闻索之　南齐书曰王奂初拜仆射刘祥与奂子融载见路人驱驴曰驴汝好为之如汝人才皆已令仆矣　北史曰公孙轨为虎牢镇将发民驴以运粮令驴主加绢一疋乃与受之百姓语曰驴无强弱负绢自壮众共之　又曰后魏车驾往征蠕蠕司马楚之与济阴公卢中山等督运以继大军时镇北将军封沓亡入蠕蠕说令击之以絶运蠕蠕乃潜遣觇楚之军截驴耳而去有告失驴耳者楚之曰必觇贼截之为验耳贼将至矣乃伐栁为城水灌令冻城立而贼至不可攻逼乃走散　三国典略曰东魏静帝迁都邺尚书郎以下尽令乗驴　又曰齐萧慤为太子洗马常患腰痛不堪驰马齐主令乗驴以见见者笑之　唐书曰郭英又镇劒南取女人令乗驴击毬以宝钿为驴鞍　朝野佥载曰唐杨炯每呼朝士为麒麟楦或问之曰今假弄麒麟者必修餙其形覆之驴上宛然异物及去其皮还是驴耳　又曰王及善后为右相无甚设施惟不许令史軰将驴入室终日驱逐号驱驴宰相　国朝传记曰武后初称周恐下心不安乃令人自举供奉官正员外多置里行拾遗补阙御史至有车载斗量之咏有御史台令史将入室值里行御史数人聚立门内令史不下驴冲过其间诸御史大怒将杖之令史云今日之过实在此驴乞先数之然后受罚御史许之谓曰汝技艺可知精神极钝何物驴畜敢于御史里行于是羞赧而止　食货志曰天宝三载海内冨贵道路列肆具酒食以待行人店有驿驴　孔帖曰敬宗宝歴二年六月甲子观驴鞠角觝于三殿　宋史曰范廷召为殿前都指挥使尤不喜驴鸣闻必击杀之　东轩笔录曰韩魏公琦帅陜西日将四路进兵以取夏定计大兵一入界则倍道兼程而进幕客楚执中曰粮道岂能兼程公曰吾已尽括闗中之驴运粮行速可与兵相继也万一深入而粮食尽自可杀驴而食矣执中曰驴子大好酬奬韩公恶其无礼不使入幕　续闻见近录曰王荆公归金陵居钟山下出即乗驴一卒牵之而行若牵卒在前听牵卒所之若牵卒在后则听驴矣欲止即止或坐松石之下或田野耕凿之家或入寺随行未尝无书或乗而诵之或憩而诵之仍以囊盛饼十数枚食罢即遗牵卒牵卒食余即以饲驴　宜春传信录曰彭伉之妻湛赉之姨也伉举进士湛犹为县吏尝侮之未数歳一举登第伉方跨长耳纵游郊郭忽有僮驰报湛郎及第伉失声而堕故友人谑曰湛郎登第彭伉落驴今落驴桥是其地也　玉壶氷曰魏野居陜州东郊出即乗白驴　宋程颐家世事曰族父文简公应举来京师惟乗一驴更无余资至则卖驴得钱数千伯祖殿直轻财好义待族人甚厚日责文简公具酒肴欲观其器度文简公诉曰驴儿已吃至尾矣　宋司马光诗话曰韩退处士放诞不拘以诗自名常跨一白驴自有诗曰山人跨雪精上便不论程嗅地打不动笑天休始行为人所称好着寛袖鹤氅醉则鹤舞石曼卿赠诗曰醉狂黝鹤舞闲卧白驴号　金史曰世祖尝乗醉骑驴入室中明日见驴足迹问而知之自是不复饮酒　下帷短牒曰国朝刘马太监从西畨得一黒驴进上能一日千里善鬭虎上取虎城牝虎与鬭一蹄而虎毙又鬭牡虎三蹄毙之后取鬬狮折其脊刘大恸盖龙种也
　　驴三
　　原名驹　竒畜【上见臧道顔吊驴文　史记曰匈奴奇畜即驴骡也】　广额　长耳【上见袁淑俳谐文　下详驴一】　子瑜面　孙楚声【上详驴二吴志晋书曰王济字武子好驴鸣武子死孙楚哭之甚哀曰子好驴鸣为汝作一声而形体俱似吊客皆笑楚怒曰诸君不死而使武子死乎】　乗卖药　用为辇【张楷字公超隐华隂山乗驴车至县卖药　后汉邓训用驴为辇】　入市　至门【后汉向栩字兴甫状若狂好披髪跣足骑驴入市乞匄后徴拜赵相时人谓其必脱素从俭而栩更乗鲜车御良马世疑之　晋刘兆字延世博学受业者数千人尝有人着鞞骑驴至兆门云欲见刘延世门人大怒白兆兆曰听前进则倨牀问兆经义因为兆辨难兆不能对去不知姓名】　常鸣　忽死【戴良母喜驴鸣良常作之以乐其母后汉蓟子训与诸生诣许驾驴车道上主人驴忽死虫蛆流出主人遽白训训乃安坐饮食毕徐以杖叩之驴遂如初】　获千头续两字【石勒将刘堂以驴千头运粮祖逖追击之于汴遇获之　下见驴二吴志】　増耳
　　大　形厐【孔帖曰李忠臣帝尝谓卿耳大真贵兆对曰臣闻驴耳大龙耳小帝喜其野而诚　下见后栁宗元文】　百金　千里【下帏短牒曰王粲好驴家畜数头其价有百金者其一曰落钗其二曰逺游其三曰鸷羽其四曰白风其五曰临江其六曰上云其七曰奔涛其八曰飞星　湖海捜奇曰陜西民家畜一驴其壻借乗入市逾时往返百里如飞壻心窃爱之翁问归何太早壻诡云驴劣行十里即卧不肯起因牵之归耳乃误我一日翁憎其驴壻去杀而烹之壻闻急止曰我戏耳然驴已皮矣惋恨间取其腹视腰有六肾盖千里驴也翁怒絶其壻】　载酒　运食【避暑录话曰酒有名骑驴酒当是以驴载之而行也　西域志曰乌塲国特檀山山中有寺大有众僧日日有驴运食无控御者自来留食还去莫知所在】　养殿上　絷廏中【上详驴二宋书　类隽曰崔浩留眭夸絷驴廏中】　青衫跨　素服乗【东轩笔录曰卢多逊自宰相责厓州司户出狱日青衫跨驴　孔帖曰五代刘鄩王师范败降梁从周为具赍装送鄩归梁鄩曰降将蒙恩不诛幸矣敢乗马而衣裘乎乃素服乗驴】出游作赋　偷跨罚诗【宋史曰陈彭年常因京城大酺跨驴出游搆自东华门至阙前已口占数千言　冷斋夜话曰王安石尝与俞秀老至报宁公方假寐秀老私跨驴入法云谒宝觉禅师公知之有顷秀老至公佯睡睡起遣秀老下阶曰为僧子乃敢盗跨吾驴秀老叩头愿有自赎公曰罚松声诗一首秀老立就极佳山中人忘之后人为之补曰万壑揺苍烟百滩渡流水下有跨驴人萧萧吹醉耳】　舞柘枝　惊蝶梦【归田录曰咸平五年试进士以有教无类题王沂公为第一其警句有神龙异禀犹嗜欲之可求云云时有防薄子拟作四句云相国寺前熊翻觔斗望春门外驴舞柘枝虽鄙俚亦着题也墨客挥犀曰昔人曽有为驴吃牡丹赋云展似铁之双蹄惊回蝶梦耸如船之両耳不听莺声】　造
　　丞相防　游华阴县【墨客挥犀曰贾魏公为相日有方士许姓对人无贵贱皆称我公欲见之邀之数四卒不至后苦邀致之许竟欲骑驴造丞相防门吏止之曰此丞相防门虽丞郎亦湏下许曰我无所求于丞相丞相召我来若如此但湏我去耳不下驴而去门吏急追之不还　摭遗曰李白失意游华山县宰方开门决事白乗醉跨驴过门宰不知太白也怒引至庭下曰汝何人輙敢无礼曰乞供状无姓名曰曽用龙巾拭唾御手调羮力士脱靴贵妃捧砚天子殿前尚容走马华阴道上不许骑驴】　郑圃往来　防桥风雪【蒙斋笔谈曰咸平景徳间隐士杨朴居郑州号能诗性僻尝骑驴郑圃每欲作诗即伏草中捜或得之则跃而起适遇之者无不惊言曰郑綮云诗思在防桥风雪中驴子背上】子厚意似　浪仙吟苦【源流至论曰张子厚闻驴鸣而知已意之相似　彚苑详】
　　【注曰贾岛苦吟虽逄公卿贵人皆不知觉一日在驴上作推敲二字未安见京兆出跨驴不避呼诘之久乃得释】　果老噀成　希夷笑坠【续仙记曰张果老白驴休则叠之如纸置巾箱中以水噀之复成驴矣　山堂肆考曰陈抟乗驴入汴中途闻宋太祖登极大笑坠驴曰天下于是定矣】　畵壁踏具　过桥留迹【卢氏杂记曰吴道子尝访僧不礼遂畵一驴于壁一夜僧具踏破恼乱不堪　一统志曰赵州安济桥相传张果尝乗驴过此桥所踏迹尚存】　短辔长秋　廻衡负磨【摭言曰唐咸通中以进士车服僣差不许乗马时塲中不减千人虽势可热手亦皆骑驴或嘲之曰今年敕下尽骑驴短辔长秋满九衢清瘦儿郎犹自可就中愁杀郑昌图　下见宋袁淑九锡文】据鞍读书　嗜草触木【江邻防调蓝山尉骑驴赴官每据鞍读书至迷失道家人求之乃觉　宋史曰杜常折节学问甞跨驴读书驴嗜草失道不知觉触桑木而堕额为之伤】　入宣政殿　起裸游馆【孔帖曰苏源明疏云圣皇廵蜀之初都内财货吏民家产糜散于道路之中至有骑马乗驴入宣政紫宸者　拾遗记曰灵帝初平三年起裸游馆于西园使内防驴鸣于馆北】　云中骑碧　梦里着绯【李贺诗曰谁使任公子云中骑碧驴　韵府羣玉曰张鷟梦着绯骑驴】　主簿自控　法掾骑归【类书纂要曰李若谷为长社主簿赴任自控妻驴渑水燕谈录曰祥符中有刘偁者为陜西司法叅军廉慎至贫罢官无以为归讣卖所乗马办装跨驴以归魏埜以诗赠行曰谁似甘棠刘法掾来时骑马去乗驴】　毛成字　鸣应更【泊宅编曰天圣中侍中冯拯卒次年京城南锡庆院侧人家生一驴腹下白毛成冯拯二字冯氏以金赎之潜育于室中　又潜确类书曰林化士隐迹武当山过襄阳题疏累年不归所化钱物皆以非理丧尽一夕合山道众梦林归明日乃庄户送一驴上山防载身上毛成林字呼其名即应　下见袁淑九锡文】　笑似磨　喻叅禅【东坡诗曰应笑谋生拙团团似磨驴　传灯录曰道人不解心即是佛真是骑驴覔驴】　渡水　冲泥【卢云诗曰渡水蹇驴双耳直宋孙觌诗曰骑驴渺渺冲泥入】
　　驴四
　　増神驴【洞冥记曰修弥国多神马驴髙十尺毛色皎然能行水上有两翼或飞于海上尝与牝马合则生神驴】　海驴【海驴形似驴尝于秋月登岛产乳皮制雨具雨不能润　海语曰出东海舶估有得其皮者毛长二寸许晴则下垂阴则髦防整整也或以制卧褥善人御之竟夕安寝不善人枕籍防乃数惊矣岛人诧其灵不敢畜也】　金驴【酉阳杂俎曰晋僧朗住金榆山及卒所乗驴上山失之时有人见者乃金驴矣樵者往往听其鸣响土人言金驴一鸣天下太平】　赤驴【释道安尝乗赤驴往来荆襄间朝夕而见今河东寺上有驴台岘南有中驴村】　死驴【风俗通曰凡人相骂曰死驴丑恶之称也董卓陵虐王室执政皆如死驴】　跛驴【葛洪传曰藏逸迹于跛驴之伍】
　　驴五
　　原文宋袁淑俳谐集庐山公九锡文曰若乃三军陆迈粮运艰难谋臣停算武夫吟叹尔乃长鸣上党慷慨应官﨑岖千里荷囊致餐用防大勳歴世不刋斯实尔之功也音随时兴晨夜不嘿仰契元象俯协漏刻应更长鸣毫分不忒虽挈壶著称未足比徳斯又尔之智也若乃六合昬晦三辰幽冥犹忆天时用不废声斯又尔之明也青脊隆身长颊广额修尾后垂巨耳双磔斯又尔之相也嘉麦既熟实湏精麪负磨廻衡迅若转电惠我众庶神祗获荐斯又尔之能也尔有济师旅之勳而加之以众能是用遣中大夫闾丘骡加尔使衔勒大鸣鸿胪斑脚大将军宫亭侯以扬州之庐江江州之庐陵吴国之桐庐合浦之珠庐封尔为庐山公　臧道顔吊驴文曰夫徴祥契于有感景行表于事迹故铨才授任必求之卓越考能覈用亦存乎望实以貌定名则称谓而标声色位号则由焉而授爰有奇人西州之驰驱体质强直禀性沉雅聪敏寛祥髙音逺畅真卢氏之名驹也増唐栁宗元黔之驴曰黔无驴有好事者船载以入至则无可用放之山下虎见之厐然大物也以为神蔽林间窥之稍出近之憗憗然莫相知他日驴一鸣虎大骇逺遁以为且噬已也甚恐然往来视之觉无异能者益习其声又近出前后终不敢抟稍近益狎荡倚冲冒驴不胜怒蹄之虎因喜计之曰技止此耳因跳踉大断其喉尽其肉乃去噫形之庞也类有徳声之宏也类有能向不出其技虎虽猛疑畏卒不敢取今若是焉悲夫
　　骡一
　　増广志曰骡北方或曰罔　许慎说文曰骡驴父马母也駃騠马父驴母也　尔雅翼曰蜀中县有马与牛合而生者皆牛为牡马为牝故今川广皆产骡生于广者蹄轻产于蜀者蹄重以大武之遗种也　又曰驘力在腰骑乗者随其力而进退之驘股有琐骨故不能生其状大骨若臼而口小小骨若杵而头大小口衔大头故不可出此骡所以不滋息也　蟫史曰骡不生育性刚善走视马则小视驴则大北方人多取以驾车力耐逺行而不困　潜确类书曰骡似驴健于马旧非中国所产故汉书以为匈奴奇畜　抱朴子曰世不信骡乃驴马所生云各自有种况乎仙者难知之事哉
　　骡二
　　増吕氏春秋曰赵简子有两白骡甚爱之阳城胥渠处广门之官夜欵门而谒曰主君之臣胥有疾医教之曰得白骡肝病则止不得则死谒者入通董安于御于侧愠曰嘻胥渠也欺我君请即刑焉简子曰夫杀人以活畜不亦不仁乎杀畜以活人不亦仁乎于是召庖人杀白骡取其肝以与阳城胥渠无防何赵兵兴而攻翟广门之左七百人右七百人皆先登而获甲首人主胡可以不好士　洞冥记曰元封四年修弥国献駮骡髙一丈毛色赤斑旋成日月之象帝以金瑶物器盛刍以饲之置于黄门廏东方朔曰此六畜之下者无为深爱况戎翟献其鄙兽费财毁徳非所以示天下也宜置之于负乗不用则弃之于野上乃放之后野人见有赤蛇自天属地有云气来绕地及云徐驰复变为赤龙骑之入云有人来告上曰滑稽儿使吾失龙矣朔曰龙何难值恐陛下费金瑶终化为驴骡耳　史记曰大将军卫青围匃奴薄暮乗六骡壮骑可数百冒围去追之不及汉书曰龟兹王绛宾朝汉乐汉衣服制度归国治宫室如汉家仪外国之人皆曰驴非驴马非马若龟兹王所谓骡也　又曰髙昌性难伏乃作歌曰驴非驴马非马言髙昌似骡也　晋诸公赞曰刘禅降乗骡车诣邓艾东坡诗注曰明皇骑青骡入蜀　唐书曰吴少诚据
　　蔡州地既少马而广畜骡乗之教战谓之骡子军尤称勇悍　又曰吴元济叛其将有董重质者守廻曲其部下乗骡即战号骡子都尉最为悍劲官军警备之陈抟骑白骡入华山
　　骡三
　　増封将军　逐神仙【开元传信记曰明皇将登封泰山益州进白骡至洁朗丰润权奇伟异上遂亲乗之柔习安便不知登降之劳也告成礼毕复乗而下才及山趾上休息未久有司言白骡无疾而殪上叹异久之諡之曰白骡将军命有司具槥椟垒石为墓墓在封禅坛北数里至今在焉　神仙传曰蓟子训齐人也到京师诸贵人欲见之子训曰我非有重瞳八彩欲见我我亦无所道遂去诸贵人各走马逐之望见子训骡徐行而名马逐之不及乃各罢归】　龟兹国　芙蓉城【上见骡二汉书　石曼卿乗青骡主芙蓉城】　从公卿游　与子弟遁【三国典略曰齐阳休之甞乗骡游于公卿畧无惭色　又曰侯莫陈悦既与其子弟及麾下数十骑遁走至牵屯山不知所趋乃弃马山谷乗骡而去】　次蒲坂　游雍丘【挥尘录曰靖康元年金人犯濬州徽宗防服出通津门御小舟将次雍丘阻浅船不得进夜出隄上御駮骡名鹁鸽青望睢阳而奔　鲁女生别传曰李少君死后百余日后人有见少君在河东蒲坂乗青骡帝闻之发棺无所有】
　　骆驼一
　　原淮南万毕术曰槖驼之本出泉渠　广志曰天竺以兆多槖驼　山海经曰号山阳光之山兽多槖驼善行流沙中日三百里负千斤　汉书曰大月氐本行国也出一封槖驼【脊上有一封封髙也若封土然】　西域传曰鄯善国多骆驼　増南史曰滑国者车师之别种也有两脚槖驼善负重而行　洽闻记曰于阗有小鹿角细而长与驼交生子曰风脚驼日行七百里其疾如风　后周书曰鄯善古楼兰国也西北有流沙数百里夏日多热风为行旅之患其风欲至惟老驼知之即预鸣而聚立埋其口于沙中人以为以氊拥其鼻口其风迅速湏臾即过不尔则至危毙　原博物志曰炖煌西渡流沙往外国济沙千余里中无水时有伏流处人不能知皆乗骆驼骆驼知水脉过其处輙停不行以足踏地人于所踏处掘之輙得水　増外国纪录曰大秦国人长一丈五尺好骆驼　孔帖曰五代囘纥以槖驼耕而种　又曰西域龟兹歳朔鬬槖驼观胜负以卜嵗盈虚　原异苑曰西域荀夷国山上有石骆驼腹下出水以金铁及手承取即便对惟葫芦承者则得饮之令人身体香浄而成仙其国神秘不可数过　洛中记曰有铜驼二枚在宫之南四会道头髙九尺头似羊颈身似马有肉鞍两个相对　増尔雅翼曰驼外国之奇畜背有两峯如鞍其足三节色苍褐负物至千斤凡欲脊载輙先屈足受之所载未尽终不起古语谓之槖佗槖囊也佗负荷也今云骆驼盖槖音之转　酉阳杂俎曰驼性羞木兰篇明驼千里脚多误作鸣字驼卧腹不帖地屈足漏明则行千里　碎录曰驼峯倒者齿老矣少健者峯直埤雅曰驼毛缛温厚暖于狐貈遇夏常退毛至尽乃能避热故古者冬取皮于狐类而裘成夏取毛于驼类而褐成也　驼性耐寒恶热　骆驼粪烟直上如狼烟楚辞曰腰褭奔亡胜驾骆驼　牟子引古谚曰少所见多所怪见槖驼以为马肿背
　　骆驼二
　　増拾遗记曰周时有韩房者自渠胥国来献玉驼髙五丈　原华峤汉书曰南单于遣使诣阙奉藩称臣入居于云中遣使上书献骆驼二头文马十匹　増酉阳杂俎曰汉元帝竟宁元年长陵铜驼生毛毛端开花　后魏书曰髙祖不饮洛水尝以千里足明驼更互向州取水以供膳焉　北齐书曰刘昼缀辞古拙邢子才曰君赋如疥骆驼伏而无妩媚　酉阳杂俎曰唐置驿置明驼使非边塞军机不得擅发　唐五行志曰神龙以后民謡曰山南鸟鹊窠山北金骆驼镰柯不凿孔斧子不施柯山南唐也鸟鹊窠者人居寡也山北异域也金骆驼掳获而重载也　三水小牍曰干符中刘秉仁为江州刺史自京将骆驼至郡因风而逸于庐山下南土无此畜人见而大惊因聚徒击射而毙乃以状白州曰获庐山精刘公讶其事既至愀然曰此吾槖驼也乃命瘗于江壖　南部新书曰梁祖言于昭宗曰赵崇是轻薄团头于鄂州坐上佯不识骆驼呼为山驴王遂阻三事之拜　五代史曰晋军击契丹大败徳州丧车骑一白槖驼而走　寰宇记曰周世祖征濠夜遣兵持炬乗骆驼絶淮濠兵惊以为鬼乘龙也遂名乘龙洲　闲窻括异志曰王洙避暑神庙见一老人佗背及肋有搭白处明日视之乃槖驼也昨夕所见岂其精耶
　　骆驼三
　　原出天竺　鬭龙祠【广志曰槖驼亦出天竺国　东观汉记曰河西太守窦融遣使献槖驼南单于上书献槖驼单于嵗于龙祠走马鬬槖驼以为乐事】　识泉源　知水脉【上见郭璞槖驼赞　下详上博物志】　实外廏　夹中阳【史记蘓秦传曰苏秦说楚威王曰大王诚能用臣之愚计则韩齐燕赵郑卫之妙音美人必充后宫燕代槖驼良马必实外廏　陆翽邺中记曰二铜驼如马形长一丈髙一丈足如牛尾长二尺脊如马鞍在中阳门外夹道相向】　孔阜　既闲【阜大也闲习也】　衔尾　量力【衔尾入塞量力而行】　増偶语　昻头【清眀投辖录曰有驼坊使臣夜坐闻户外偶语云舍人来日当有万里之役然遂免此苦吾将奈何荅曰諌议愿自寛防当免耳使臣窃视之乃庭中二驼也次早有防差一驼载军衣入蜀遂死蜀中　天官侍郎吉顼长大昻头仰视郎中张元一目为望桞吉骆驼】　取经　奏事【胡砺鼓山长乐寺碑曰磁州山中有竹林寺五百罗汉所居隐而不见按齐志云天宝末尝使人往此寺取经函使者辞以不知文宣曰卿取我骆驼乘之则自至矣使者入山果见一寺门有数僧相谓曰髙洋骆驼来也问使者曰尔天子使汝来何求曰帝命于寺东廊从北第一房取经函及尺八黄帕等僧命取与之后不复见　明皇杂录曰哥舒翰常镇于青海路既遥逺遣使尝乘白骆驼以奏事白驼日行五百里】　迷宻一峯　车师两脚【北史曰迷宻国正平元年遣使献一峯黒骆驼　下详上南史】　遗瑞龙脑　负养鱼函【杨妃外传曰明皇时交趾贡瑞龙脑香上赐贵妃十枚妃私发明驼使持三枚遗禄山明驼使腹下有毛夜能明日行三百里　又曰虞孝仁性奢华伐辽之役以骆驼负函盛水养鱼以自给宋孙承祐从太宗北伐以骆驼负大函贮水养鱼自随】　助军　给行【孔帖曰田缙拜夏绥银节度使王师伐蔡缙上骆驼牛马助军　又曰囘纥大歴三年光新可敦卒以兵部侍郎李涵持节册拜可敦是时财用屈税公卿驘骆驼给行】　陈庙堂　载珍宝【唐百官志曰献驼马则陈于庙堂　史思明陷两京尝以骆驼载禁府宝贮范阳】　飞龙　文豹【唐食货志曰贞元初关辅宿兵以飞龙驼负永丰仓米给禁军　孔帖曰南蛮宝利佛逝有骆驼豹文而犀角且耕且耒名曰牛驼豹】　峯出翠釜　槖垂铃栈【杜甫诗曰紫驼之峯出翠釜　王安石诗曰槖垂铃栈驼鸣□按义训曰牛之声曰牟驼之声曰□】　羣七十　收数千【孔帖曰驼之羣以七十又曰张光晟勒兵尽散囘纥羣胡收槖驼数千】　藁一围　盐三合【典廏令曰凡驼牛日给藁各一围盐三合】拥褐　蒙帕【成自虚自渭南晩过东阳驿遇雪夜止佛庙有老僧病夜吟诗曰拥褐藏名无】
　　【定踪流沙千里度衰容传得南宗心地后此身应便老双峯及晓视之乃一病槖驼在焉　下见后梅圣俞诗】立雪　知风【辍耕录曰白湛渊先生续演雅十诗有云两驼侍雪立终日饥不起一觉沙日】
　　【黄肉屏那足拟者沙漠雪盛令两驼趺其旁终夜不动用断梗架片氊其上暖胜肉屏且不起心兵也　郁离子曰知风莫过于老驼】
　　骆驼四
　　増诗宋梅尧臣骆驼诗曰鸣驼出西域衔尾足连连汉驿凌云去畨人踏雪牵当时识风过碛辨沙泉老觉肉峯侧犹锦帕鲜　元王逄叹病驼诗曰狂夫东游乗白骡道途适遇病槖驼紫毛无复好容色肉鞍尚耸双坡陀南人从来不梦此私怪目击临干戈泉渠元自控蕃落天苑毕竟连银河吴郊楚甸水草浅任重却欲千斤过青袍朝士为起立茜防畨僧时抚摩热风吹尘鼻出火积雨成潦疮生窠牛蝱狗虱苦嘬血末由驱除知奈何忆昔滦京避暑日气骨儡峞从銮和沈沈金瓮夹挏马袅袅锦带悬灵鼍服劳辇下借鬋刷屈迹泽畔甘蹉跎畴能推广爱乌义没齿仰饲公田禾
　　原赞晋郭璞槖驼赞曰驼惟奇畜肉鞍是被迅骛流沙显功绝地潜识泉源防乎其智
　　牛一
　　原尔雅曰犘牛【音麻重千斤出巴中】犦牛【犎牛也蒲角反】犤牛【音庳卑小者】犩牛【牛大者出蜀中】犝牛【无角牛】黑眦牰【音袖】黑耳犚【音尉】其子犊体长牬【音泲】絶有力欣犌【音加】　増又曰角一俯一仰觭【音欺】皆踊觢【音誓竪角牛】黑唇犉【音纯又云牛七尺为犉】黒腹牧黑脚犈【音权】　原许慎说文曰牡畜父也从牛土声犅【古郎反】特牛□牛牝畜母也从牛七声犊牛子也牬【普外反】二歳牛也犙【山眈反】三歳牛也牭【思贰反】四歳牛也犗【戒又音加】腾防牛也□【莫江反】白黑杂毛牛也防【力强反】牻牛也犡【力制反】牛白脊也□【逹胡反】黄牛虎文也荦驳也防【力拙反】牛白脊也□【四耕反】牛驳如星也犥【普表反】牛黄白色也犉【而纯反】黄牛黑唇也防【岳】白牛也防【居羊反】牛长脊也□【叨】牛徐行也犨牛息声也一曰牛鸣牷【全】牛纯色也牿【谷】牛马牢也犓【楚狗反】以刍莁养牛也□【加小反】牛柔谨也　吕忱字林曰□【火口反】牛鸣也犎野牛也犕【皮秘反】牛具齿也【牛八歳为犕】　何承天纂文曰□【力吊反】牛后脚正也牛羊无角谓之防【苦戈反】牛羊角长谓之觕【上徒反】　广志曰犦【涌角反】牛一曰犎牛有赤豹封牛周留水牛毛青腹大状如猪有牧牛项上堆肉大如斗似馲驼日行三百里出徐门有犤牛犹庳小今谓之稷牛又呼果下牛出广州髙凉郡犩【五威反】牛如牛而大肉数千斤出蜀中夔牛重千斤晋时此牛出上庸郡犣【力渉反】牛旄牛也髀膝尾间皆有长毛花蹄牛髙六尺尾环绕角有四耳角端有肉蹄如莲花堂牛色黒或黄日南有之潜牛形如水牛一名□【沈】牛麟牛似鹿又似羊肉美牥【方】牛如馲驼能行又有防牛　増格物总论曰牛母为牸牛父为牯　原易曰畜牝牛吉　又曰服牛乗马引重致逺　増又曰童牛之牿元吉　又曰或系之牛行人之得邑人之灾　原又曰坤为牛　毛诗曰日之夕矣牛羊下来　又曰尔牛来思其耳湿湿【龁而动其耳】　周官曰牛人掌养国之公牛以待政令祭祀供享牛求牛宾客供积膳牛飨食供膳羞牛军事供犒牛丧事供奠牛军旅供兵车之牛牛角长二尺有五寸三色不失谓之载牛【三色本白中青也载牛掌直一牛】　増冬官考工记曰穉牛之角直而泽老牛之角紾而昔【昔读为交错之错】原礼记曰祭宗庙之礼牛曰一元大武【祭庙之名武迹也】祭天地之牛角茧栗宗庙之牛角握宾客之牛角尺　又曰帝牛不吉以为稷牛帝牛必在涤三月稷牛惟具　又曰天子以牺牛【全色也】诸侯以肥牛大夫以索牛【求得即用无所择也】　増左传曰牛虽瘠偾于豚上其畏不死　周书王防曰卜卢纨牛大夏兹白牛【野兽形似白牛】数楚每牛纨牛每牛牛之小者也　郡国志曰窦州特亮县昔有白牛夜出光影照耀人见牛光号为特亮　交州记曰九真居风山夷人有一妪向田见牛出食斫得鼻鎻长丈余后人往往见牛夜出光耀数十里也　原寗戚相牛经曰牛岐胡寿【岐牵两臆下分为三】眼去角近行驶眼欲得大眼中有白脉贯童子最快二轨齐者快【二轨从鼻至髀为前轨从髀至额为后轨】颈骨长且大驶璧堂欲得濶【璧堂脚股门】倚欲得如绊马【聚而正也】行欲如羊膺庭欲得广【膺庭胷前也】天闗欲行成【天闗脊接骨】儶骨欲得垂【脊中央欲得下】捶头欲得髙百体欲得兰株欲得大【尾株】丰岳欲得大【膝株骨】垂星欲得有怒肉【垂星蹄上也肉覆蹄间名怒肉】力柱欲得大而成【当车骨也】悬蹄欲得如八字阴虹属颈千里【阴虹者有双筋自尾骨属颈寗公所饭】阳盐欲得广【阳盐者夹尾株前两臁上】角欲得细身欲得促形欲得如卷大臁疎肋难□龙头突目好跳常似鸣者有黄　増又曰洞湖无寿珠渊无寿【旋毛当目下也】上池有乱毛妨主凶【上池角中央也】豪筋欲得成就【豪筋脚后横筋也】毛欲得短宻若长疎不耐寒气尾不用至地尾毛少骨多有力毛拳角冷者有病膝上肉欲得坚鼻如镜难牵漦府方易饲水牛肚大尾青最有力　吕氏春秋曰乱国之妖有牛马言　淮南子曰牛岐蹄而戴角者天也穿牛之鼻者人也　又曰剥牛皮以为鼔震三军之众然而为牛计者不若服轭　又曰取牛胆涂釜热即鸣　又曰牛胆涂目莫知其谁注曰取八歳黄牛胆桂三寸着胆中百日因使巧工刻丈夫象着目下为女子着头上为小儿着颐下盛以五防囊先齐宿无令人知也　五行传曰牛畜之任重者属思　论衡曰牡马见雌牛不相合者异类也　风俗通曰卖牛勿握角令不售恐触人人不敢取　博物志曰蜀牛不施绳右前曰排左侧曰促而生解人语　原中记曰万歳树精为青牛　増金楼子曰东海中有牛剥其皮贯之潮水至则毛起潮去则毛弭　原袁山松宜都山川记曰自峡口泝江百许里至苦牛滩南防有重山山顶有石壁上有人负力牵黄牛人迹所絶莫能究焉　竺法真登庐山疏曰増城县南有列渚洲洲南又有牛潭北防有石周围三丈渔人见金鎻牛尝出水盘鎻此石上县人张安钓于石上蹑得金鎻数十寻俄有物从水中引之力不能禁以刃断之惟得数尺遂致大富　増集异记曰兖州人船行忽见水上有浮鎻牵取得数十丈乃得一白牛与常牛无异而形甚光鲜可爱知是神物乃放之牛入水鎻亦随去　吴普本草曰牛黄味苦无毒牛出入呻者有之夜有光走角中牛死入胆中如鸡子黄　酉阳杂俎曰牛有黄者或吐弄之尝有人得其所吐黄剖之中有物如蝶飞去　杜阳杂编曰牛羊共居丑未之位牛色苍虽有杂毛而苍多近于春阳之生气故草木经牛噉之余必重茂　岭表录异曰琼州不产驴马人多骑黄牛亦餙以鞍鞯加之衔勒可骑者皆自小习其歩骤亦甚有稳快者　埤雅曰牛之为物病则耳燥安则温润而泽故古之视牛者以耳祭义所谓大夫袒而毛牛尚耳也　广雅曰牛阴物也故起先后足卧先前足　仇池笔记曰牛鬬尾入两股间　造化权舆曰干为马坤为牛干阳也故马蹄圆坤阴也故牛蹄坼阳病则阴胜故马疾则卧阴病则阳胜故牛疾则立席上腐谈曰牛顺物顺风而行则顺　空同子曰牛
　　主耕故柔　束晳近游赋曰乗露车以偃蹇驾兰单之疲牛连缒索以为鞅结断梗而为秋　李后村诗曰牛牧雨声陂　宋孔平仲禾熟诗曰老牛粗了耕耘债囓草坡头卧夕阳　宋孙觌诗曰老牯浮鼻水中归　宋范成大诗曰系牛莫碍门前路移系门西碌碡边　陆游诗曰烟浦听呼牛　又曰归牛自识家　又曰平野草深黄犊健　又曰疲牛卧斜日
　　牛二
　　原吕氏春秋曰昔葛天氏之乐三人操牛尾投足以歌八阕　世本曰胲作服牛【胲黄帝臣也能驾牛】　増又曰少昊时人始驾牛　原符子曰尧以天下让巢父巢父曰君之牧天下亦犹余之牧孤犊君牧天下是各有其所牧矣君焉用惴惴然以所牧而与余余无用天下为也于是牵犊而去　増山海经曰稷之孙曰叔均是始作牛耕注始用牛犂也　穆天子传曰天子大飨正诸侯王七萃之士于丕衍韩之人献用牛三百　又曰天子饮于文山有献牥牛二百牛能行沙中如槖驼　拾遗记曰周幽王时牛化为虎　原列异经曰秦文公伐梓树梓树化为牛文公遣骑击之骑堕地被髪牛畏之入水不出没丰水中秦乃立怒特祠　琴操曰寗戚饭牛车下叩角而商歌曰南山矸白石烂生不逄尧与舜禅短布单衣裁至骭长夜漫漫何时旦齐桓公闻之举以为相　吕氏春秋曰百里奚未遇时饭牛于秦鬻以五羊之皮公孙枝得而献诸穆公穆公用之谋无不当举必有功　张温自理曰昔百里奚贤缪公欲干之缪公好牛奚因赁养牛公出游登车以问百里百里曰臣之所长非养牛者也乃养民也视牛察士乃知贤人也遂与同车而出　左传曰介葛卢来朝礼之加宴好葛卢闻牛呜曰是生三牺皆用之矣其音云问之而信　又曰秦师伐郑商人髙将市于周遇之以乘韦先牛十二犒师曰寡君闻吾子将歩师出于敝邑敢犒从者　又曰楚子为陈夏氏乱故伐陈杀夏徴舒因县陈申叔时使于齐复命不贺而退王使让之对曰抑人有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从讨有罪也今县陈贪其冨也无乃不可乎王曰善　又曰鼷鼠食郊牛角改卜牛鼷鼠又食其角乃免牛　庄子曰或聘庄子应其使曰子见夫牺牛乎衣以防缯文绣食以蒭菽及其牵而入于太庙虽欲为孤犊其可得乎　又曰庖丁为文惠君解牛曰臣之刀十九年所解千牛而刀刅若新彼节者有间而刀刅无厚以无厚入有间恢恢乎其于游刅必有余地是以十九年刀刅如新　蜀王本记曰秦惠王欲伐蜀乃刻五石牛置金其后蜀人见之以为牛能大便金牛下有养卒以为此天牛也能便金蜀王以为然即发卒千人使五丁力士拖牛成道致三枚于成都秦得道通石牛力也后遣丞相张仪等随石牛道伐蜀　孟子齐宣王问曰齐桓晋文之事可得闻乎孟子曰仲尼之徒无道者未之闻也臣闻王坐堂上有牵牛过者王问之对曰将以衅钟王曰吾不忍其觳而就死以羊易之是见牛未见羊也此乃仁术足以王矣　史记曰骑刼攻即墨田单取牛千头衣以五彩束矛其角缚火其尾穿城而出牛壮士五千衔枚随其后牛出火明所触皆死壮士因击之城上士大噪燕师大败骑刼死乘胜追北三战三克遂收齐城　风俗通曰秦昭王使李氷为蜀守开成都两江溉田万顷江神歳取童女二人为妇氷自以其女与神为防往至神祠劝神酒杯但澹水氷厉声责之因忽不见良久有两苍牛鬬于防有间氷还流汗谓官属曰吾鬬大极不当相助耶南面腰中正白者我绶也主簿乃刺杀北面者江神遂死蜀人慕其气决凡壮健者因名氷儿　汉书曰梁孝王北猎献牛者足出背上　汉武内传曰封君逹少好道入鸟鼠山百余年还乡里常乘青牛故谓为青牛道士　増湘中记曰长沙西南有金牛岩汉武帝时有一田父牵赤牛告渔人欲渡渔人曰船小恐不胜牛田父曰但相容不重困于君船于是人牛俱上及半江牛粪于船田父曰以此相赠既渡渔人怒其汚船以桡拨粪弃水欲尽方觉是金讶其神异乃蹑之但见人牛入岭随至而掘之莫能及也今掘处犹存　洞冥记曰元封中大秦献牛善走多力使辇铜石起望仙宫迹在石上皆如花形故阳闗之外有花牛津　原博物志曰近世有居于海渚年年八月有浮槎来甚大往返不失其期此人乃赍粮乘槎而去忽忽不觉昼夜奄至一处有城郭屋舍宛然望室中多见织妇见一丈夫牵牛渚次饮之此人还以问蜀人严君平君平曰某月有客星犯斗牛即此人到天河也　増后汉书曰光武初起骑牛杀新野尉乃得马　酉阳杂俎曰汉建武二十一年有人骑白牛蹊人田田父诃诘之乃曰吾北海使将看天子登封遂乗牛上山田父寻至山惟见牛迹遗粪皆为银明年世祖封禅　原谢承后汉书曰刘寛常行有人失牛者乃于路就寛车中认之寛无所言下驾歩归有顷认者得牛而送还叩头谢曰惭负长者寛曰物有相类事容脱误幸劳见归何为谢也　汉书曰桓帝出游河上忽有一青牛从河中出走踼帝人皆惊走大尉公时为殿中将军有勇力走逆牛牛见公走还河公以手挽牛左足右手持斧斫牛头而杀之此青牛者万年之木精也　诸葛亮集曰木牛者方腹曲头一脚四足头入领中舌着于腹载多而行少宜可大用不可小使特行者数十羣行二十里曲者为牛头双者为牛蹄横者为牛项搏者为牛足也　蜀志曰蒋琬夜梦有一牛头在门前流血滂沱意甚恶之问占梦赵直直曰夫见血者事分明也牛角及鼻公字之象君位当至公大吉之徴也　魏略曰钜鹿时苗为夀春令始至官乘牸牛歳余牛生一犊及去留其犊谓主簿曰令来时本无此犊是淮南所生也吏曰六畜不识父自当随其母苗不听　曹嘉之晋记曰羊袩子暨为青州刺史牛于州产犊及暨去职以官室所生遗之而去　増相牛经曰自寗戚百里奚汉世河西薛公得其书以相牛千百不失至魏世髙堂生传晋髙祖宣皇帝其后王恺秘其书　晋朝杂事曰太康九年三月幽州上言塞北有死牛头语　干宝晋记曰南康朱冲其邻人失犊与冲犊相类来取之冲不与争后得之于坚氷之下惭谢冲冲不受　晋书曰石崇与贵戚王恺奢靡相尚尝与出逰争入洛城崇牛迅若飞禽恺不能及乃宻货其帐下问其所以对曰牛奔本迅良由御者逐之不及而反制之可听偏辕则驶矣因从之遂争长　又曰王延家中生一犊他人认之延牵与之初无憾色其人后知其妄认送犊还延叩头谢罪延以与之不取也　物异志曰惠帝大安中张聘所乗母牛言曰天下乱乗我何之聘惧而还又曰归何早也后又人立而行　晋书曰扶余国若有军事杀牛祭天以其蹄占吉凶蹄解者为凶合者为吉也　渚宫故事曰桓冲镇江陵正防夕当烹牛牛忽熟视帐下都督甚久目中泪下都督咒之曰汝若能向我跪者当啓活也牛应声而拜众甚异之都督复谓曰汝若湏活遍拜众人牛涕陨如雨遂遍拜值冲醉不得啓遂杀之　幽明录曰桓灵寳在南郡国居第时出诣殷荆州于鹄穴逄一老公驱青牛桓即以所乘马易牛乘至零陵驶疾非常因自驾饮牛牛径入水不出桓遣人觇守经日絶迹也　刘敬叔异苑曰余以义熈十三年为长沙景王骠骑叅军在西州得一黄牛时将货之便昼夜流泪衔草不食　幽明录曰元嘉中益州刺史吉翰迁为南徐州先于蜀中载一青牛尝自乗翰遘疾多日牛亦不肯食及亡牛流涕滂沱吉氏丧未还都先遣驱牛向宅牛不肯行知其异即待丧丧既下船便随去　南齐书曰齐明帝赐萧頴胄以常所乗白□牛　事文类聚曰陶景梁人隐身不仕武帝屡聘之景乃畵两牛以献一牛放水草之间一牛着金笼头有人执杖驱之帝笑曰此人欲效曳尾之龟岂可致之　三国典略曰梁出师拒侯景邵陵王纶次钟离将杀牛劳士一牛走入马廏抵杀纶所乘骏马又以两角贯一马腹载之而行冲突营幕军中惊乱　后魏书曰魏道武谓尚书崔元伯曰蠕蠕之人昔来号为顽嚚每来操掠驾牸牛奔遁驱犍牛随之牸牛伏不能前异部人有教其以犍牛易之者蠕蠕曰其母尚不能行而况其子终于不易遂为敌所虏　北史曰后魏元仲景性严峭孝庄时兼御史中尉京师肃然每向台恒驾赤牛时人号赤牛中尉　刘子乗马议曰魏晋以降讫于隋代朝士又驾牛车朝野佥载曰洛州杜元有牛一头甚怜之夜梦见其牛有两尾以问占者李仙药曰牛字有两尾失字也经歳日果失之　武后元年有献三足牛者宰相皆贺侍御史王求礼飏言曰凡物反常皆为妖此鼎足非其人政教不行之象也太后为之愀然　孔帖曰长安中宗晋卿家牛生三角大歴八年武功栎阳民家牛生犊二首咸通七年荆州民家牛生犊五足　唐末京师春逰以观牡丹为胜赏有富人刘训者邀客赏花乃系水牛数百在前指曰此刘氏黑牡丹也　诗话曰李家明滑稽善讽谏从后主登台望钟山见牛卧树阴下嗣主曰牛且热矣家明上絶句曰曽遭寗戚鞭敲角又被田单火燎身闲背斜阳嚼枯草近来问喘更何人　宋仁宗庆歴中贝州卒王则叛八年以文彦博为河北宣抚使讨之彦博穿地道入城贼纵火牛枪中牛鼻牛还攻贼贼大溃败火牛一也田单用之而胜王则用之而败　诗话曰陈仲举贤良熈宁中言新法不便谪南康酒税豢两黄犊时与刘凝之逰庐山凝之挂冠隐居尝作骑牛歌曰我骑牛君莫笑世间万物从吾好李伯时因畵为图新安人竹州先生吴恭父防亦题古风云汗血声利塲举世循一轨风霜老觳觫松路石齿齿牛痩仆夫疲累累山谷里两翁非病狂顾独不取彼牛背有佳处未可语俗子　燕闲常谈曰宗汝霖泽政和初知莱州掖县时户部下提举司科买牛黄督责甚急州县百姓竞屠牛以取黄既不登所科之数则相与敛钱以贿上下胥吏丐免汝霖独以状申提举司言牛遇嵗疫则多病有黄今太平之久和气充塞县境牛皆充腯无黄可取使者不能诘一县获免　清波杂志曰政和丁酉真州村民家群犬争一牛胫骨相嗾不已村人持挺驱逐不去因夺而破之其中血髓坚凝如玉自成一菩萨象衣纹璎珞相貌奇特虽雕琢有所不及其家取而藏之又曰政和丁酉岁真州郊外一家屠一牛买肉者往往于刲割之际铮铮有声视之于肉脉中皆有舍利大小不一光莹如玉询之数家皆有之自是一村之民不复食牛　夷坚志曰建昌控鹤乡有汝岭絶髙民居岭西者畜一水牛甚大每旦牧于岭下至暮归淳熙乙亥冬忽失所在遍索不得意为盗所窃闻于保伍后三日有樵夫曰尔牛过岭正见虎牛倚石崖下临虎虎作势相拒越众莫敢逼奋刃直前将刺虎则牛虎皆已立死时方盛寒故僵而不仆民与二子舁还屠剥之视其肉虎无他异独牛之心胆皆已裂盖力虽可格虎而震惧至是云　辽史礼志曰皇帝亲征刑青牛白马以祭天元史曰妇人制燕服不如法者及妬者乗以骣牛狥部中　又曰布札尔奋身力战中数矢闷仆昏絶太祖命取一牛剖其腹纳布札尔于牛腹浸热血中移时遂苏世史正纲曰北人呼牛为布哈元世祖赐杨汉英名
　　曰赛音布哈赛音好也布哈牛也　辍耕录曰陈云峤名柏为侍仪舍人尝雪中骑牛拜米南宫墓诗曰少年不解事买骏轻千金何如小黄犊踏雪空山深小小双牧童吹笛穿松林醉拜南宫墓地下有知音
　　牛三
　　原文角　花蹄【臧彦駚牛赋曰乃有超羣独出骍毛文角玷斑凝白鲜纤蜎曲　洞记曰元封三年大秦国献花蹄牛】　体　促身【并详上相牛经】　白角　青毛【穆天子传曰犬戎朝觞天子于雷首之阿乃献良马四匹天子使孔牙受之爰有黑牛白角也　异物志曰周留水牛也毛青大腹锐头青尾】　四耳　八足【上详牛一广志　干宝捜神记曰晋太兴元年武陵太守王谅牛生子一头八足两尾而共一腹者也】　厌白　乗青【郭璞洞林记曰义兴方叔保得伤寒垂死令璞占之不吉令求白牛厌之求之不得惟羊子元有一白牛不肯借之璞为致之即日有大白牛从西来迳往临叔保惊惶病即愈　闗令传曰周无极元年老子度闗闗令尹喜先勅门吏曰若有老翁从东来乗青牛薄板车者勿听闗其日果见老翁乗青牛车求度闗闗吏入白喜曰诺道今来矣我见圣人矣即带印绶出迎设弟子之礼】　东夷占骨　西河畜牸【杨方五经钩曰东夷之人以牛骨占事呈示吉凶无往不中牛非含智之物骨有若此之效　孔丛子曰猗顿鲁之穷士闻朱公富往问术焉告之曰子欲速富畜五牸乃适西河大畜牛羊于猗氏之南十年之间子息万计赀拟王公】　宜稌　资稼【周礼食医牛宜稌　易注云牛者稼穑之资】　谷量　石刻【史记曰乌氏倮用谷量牛马又后魏书曰娄提僮仆数千牛马以谷量　下详牛二蜀王本纪】　执靷　衅钟【礼凡献牛者执靷下详牛二孟子】　八百里　九十犉【晋书王恺牛名八百里駮常莹蹄角王武子与射赌得趣左右探心作炙一啖而去　诗九十其犉】　放桃林　饮颍水【书曰武王尅纣放牛于桃林之野　巢父饮牛于颍水】　饭书帛　衣缯防【史齐人少翁以鬼神事武帝帝以为文成将军后宠衰乃为书帛以饭牛佯不知也言此牛腹中有奇杀而视之得书甚怪天子疑识其手书问之果然伪书乃诛之　下详牛二庄子】　噉十倍　亡一毛【世说曰刘景升有大牛重千斤噉刍豆十倍于常牛负重致逺不若羸牸魏武入荆州烹以飨士卒于时莫不称快　司马迁曰仆伏法受诛若九牛而亡一毛】　祈鬼神　乗将相【周礼求牛祈鬼神祈福之牛也　汉初将相或乗牛车】　见月喘　因风逸【吴牛见月而喘　下详马】饭肥　卖老【百里奚爵禄不入于心故饭牛而牛肥也　晋张茂辟为掾官老牛数十头将】
　　【卖之茂曰杀牛有禁买者不得屠齿力疾老又不任耕驾是无用物收人利不可帝然乃止】　莫尸不畜【传古人有言曰杀老牛莫之敢尸注尸主也　孟献子曰伐氷之家不畜牛羊】　知伤问喘【展筋角而知伤展道尽矣　汉书丙吉字少卿为丞相见人逐牛牛喘吐气问牛行防里人或】
　　【怪之吉曰春少阳用事未可热恐牛行近因暑故喘此气失节宰相当忧】　东邻杀　南郊免【易东邻杀牛不如西邻之禴祭　谷梁四卜郊不从乃免牲免牲者爲之缁衣而纁裳有司端奉送于南郊免牛亦然】　啗盗　宴豪【晋书曰郭舒雅行乡人盗杀舒牛事觉来谢舒曰卿饥所以食牛余肉可共啖之世皆伏其雅量　英雄记曰董卓字仲颖少游羗中与豪帅相结后耕于野诸豪帅有从之者卓杀耕牛与宴乐豪感其意敛得杂畜千余头送遗之】　杀塜间　牵辕外【周访字士逹乡人盗访牛杀于塜间访寻得宻埋其肉不使人知　周礼牵旁辕外挽之牛】　牧薮泽设楅衡【牧于薮泽　周礼封人掌饰其牛牲设其楅衡置其絼供其水藁注楅衡所以持牛令不】
　　【触人也】　角美　口伤【文子角美者身必死　左传宣公三年郊牛口伤】　同皁服厢【牛马同皁　诗晥彼牵牛不以服厢】　践苇　犯禾【诗敦彼行苇牛羊勿践履王隐晋书曰朱冲字巨容少有德行邻人牛犯冲苖冲乃担刍送牛牛主大慙不敢复暴】　用革有皮【易曰巩用黄牛之革注巩固也言其坚靭不变也　左传牛则有皮】　鎻引　刅
　　游【袁乔江赋昔有人钓于牛渚得金鎻引有金牛推而舍之　下详牛二庄子庖丁事】　谢拯溺供积膳【家语曰子路拯溺者其人拜之以牛子路受之孔子曰鲁人必拯溺矣　下详牛一周官】放原薮　牵凉处【顔回曰放牛于原薮　魏志管宁字防安邻有牛犯宁禾者宁牵着】
　　【凉处饮食过其主主乃大惭如犯于严刑也】　秋宜　夜鸣【秋宜犊麛膳膏腥　周官曰牛夜鸣则□注□臭也羊幽反】　诸侯不杀　太守欲市【礼诸侯无故不杀牛　谢承后汉书曰朱晖为郡吏有青牛太守阮况尝欲市晖牛晖不与及况卒赠送其子曰阮君生时不欲以汚君今而相送明非有爱也】　生白犊　服绀辕【上详列子】　肇牵　始驾【肇牵车牛　始驾谓服厢也】　游牝　通淫【月令云逰牝于牧通淫合牝牡也】　服习　驯扰【扰顺也】　握角合礼　骍毛中牲　或寝或讹不狨不獝　有牧　不蠡【马有圉牛有牧　不疾瘯蠡注蠡疥癣也言牺牲】増土畜　大物【埤雅曰牛上畜也土缓而和故易坤为牛　说文曰牛大物也天地之数】
　　【起于牵牛故物字从牛】　鼻听　乳偿【埤雅广要曰牛耳无窍以鼻听也盟者听于人神故执牛耳而正以不听为戒　宣验记曰天竺僧养一牸牛日得乳三升有一人乞乳牛曰我前生为奴偷法食今日以乳偿之所给有限不可得也】　得绢　啖衾【朝野佥载曰厐帝师养一牸牛一赤犊子前后生五犊得绢一百疋及翻转得万疋时号金犊子北史曰萧俨南唐时为员外郎时民曝衣失衾指邻盗之郡县楚掠邻自诬服俨雪枉到郡晴天忽雨雷击失主一牛俨令剖牛腹衾乃牛啖之犹未消溃邻得免】偿甥　还壻【一统志曰唐裴子云为新郷令邑人王恭戍边留牸牛六头于舅李璡家五年】
　　【产犊三十头恭还索牛璡曰尔牛已死其半止还三头恭诉之子云收入狱捉璡至曰贼盗牛三十头藏尔庄内即缚之璡急曰吾牛实外甥牛牸所生于是以五头酬璡余尽还恭　隋史曰张允济为武阳令元氏民以牸牛依妇家孳十余犊将归而妇家不与民诉县县不能决乃诣允济允济因缚民防其首过妇家云捕盗牛者令尽岀牛质所从来妇家遽曰此壻家牛即撤防曰可以牛还壻妇家叩头伏罪元氏吏大惭】　耦犂　偏辕【食货志曰武帝末年诏曰方今之务在于力农以赵过为捜粟都尉耦犂二牛三人民或苦牛少平都令光教以人挽犂抱朴子曰赵过创三犂之巧而闗右以足　下详牛二】　灌蛇逐免【酉阳杂俎曰北人牛痩者多以蛇灌鼻口则为独肝水牛有独肝者杀人逆贼李希烈食之而死焦氏易林曰教牛逐免任非其人费日无功】　五足　六角【京房易传曰兴繇役夺民时厥妖牛生五足　述异记曰周成王时东夷送六角牛】　结阵　出圈【抱朴子曰牛结阵以却虎牛善角虎环其首外触虎虽猛乃不能制也　孔帖曰五代刘知俊奔于蜀王建虽待甚厚然亦阴忌其才蜀人亦共嫉之知俊为人色黒而其生歳在丑建之诸子皆以宗承为名乃于里巷造为謡言曰黒牛出圏防绳断建益恶之】　执鼠　问夔【庄子曰犂牛大如垂天之云此防为大矣而不能执鼠　又曰声氏之牛夜亡而过夔止而问焉曰我尚有四足动而不善子一足而起踊何以然夔曰我以一足王于子矣】十围　六尺【论衡曰十围之牛为牧防所驱　下详广志】　折角　骈蹄
　　【南齐书曰陈显逹家既豪富诸子与王敬则诸儿并精车牛当世快牛称陈世子青王三郎乌吕文显折角江瞿昙白鼻而皆集陈舍　拾遗记曰魏文帝迎美人薛灵芸驾青色骈蹄之牛日行三百里此牛尸涂国所献足如马蹄也】　角乗　格饵【海录碎事曰梧州出独峯牛土人乗骑如马谓之角乗　清异录曰天成长兴中以牛者耕之本杀禁甚严有盗屠私贩不敢显其名称曰格饵】　善触　易牵【山堂肆考曰牛之相乱睫善触又曰口方易饲鼻广易牵】　割肉　断尾【中记曰大月支及西胡有牛名日及牛以今日割取其肉三四斤明日其肉已复疮亦愈又博物志曰越嶲国有牛稍割取肉经日必复生　犛牛出西域尾长而劲中国以为缨人或射之乃自断其尾】　倒石　载沙【李绛时盛兴安国佛祠吐突承璀请纪圣徳绛请罢帝命百牛倒石　白居易官牛诗曰官牛官牛驾官车浐水防边搬载沙一石沙防斤重朝载暮载将何用载向五门官道西绿槐阴下铺沙隄昨来新拜右丞相恐怕泥涂汚马蹄马蹄踏沙虽净洁牛领牵车欲流血右丞相便能济人治国调阴阳官牛领穿亦何妨】禁屠　和市【孔帖曰韩滉以贼非牛酒不啸结禁屠牛以絶其谋　又曰张孔珪防诏市河南河北牛上书曰今河南河北牛疫十不一在诏虽和市甚于抑夺】　齐气　赵云【地境图曰齐气之见为牛　云气占曰赵云如牛】　卧水　当风【抱朴子曰南方水牛无冬夏甞卧水中风俗通曰乍壮小犊跳梁弄角饮水数石生刍十束当风露夜至死不曲】　毛垂地　角抵墙【元张宪滦京杂咏曰车如流水毛牛防注云毛牛其毛垂地　佩觿曰大司农郑康成家牛角抵墙成八字】　蹊田　饮江【上详牛二左传　华阳国志曰牛饮水者昔程郑于此饮牛江为之竭】犒师　资聘【上详左传　志曰镇寕州俗婚不分贫冨论牛为资聘】　角挂书背画字【唐书曰李宻闻包恺在缑山往从之乗一黄牛被以蒲鞯将汉书一帙挂于角上一手捉】
　　【牛靷一手翻书读之　唐陆羽幼时其师使牧牛羽潜以竹画牛背为字】　载二人　大千石【幽明录曰护军琅琊王华有一牛甚快常乗之齿已长华后梦牛语之曰衰老不堪复苦载载二人尚可过此必死华谓偶尔梦与三人同载还府此牛果死南越志曰绥安县北有连山昔越王建徳伐吴得牛其大千石以童男女三千人牵之既而入船俱坠于潭后之附船者闻有騞然之声往往有青牛与船俱见今名越王潭】　布褁角　豆入口【列子曰詹何坐弟子侍有牛鸣于门外弟子曰是黒牛也而白在其蹄詹何口然黒牛也而白在其头使人视之果黒牛而以布褁其角　孔帖曰窦建徳窜牛口谷初其军有謡曰豆入牛口势不得久果败】　变白　涂蓝【唐韦询嘉话录云蔡州将破有水牛黒色入池浴既出身白皎然惟头不变　幽怪录曰叶城妇耿氏家有牛泽而角忽有二鬼入圈视牛曰引重致逺毛角筋骨可爱我州无此牛洵天下之美俊也其妇视牛则惴惴然汗流若沃水其翁染取蓝花涂之才毕有军吏紫衣乗马从数十骑突入视牛则异前所报大怒呼牛主问之数人捽其翁以出妇汲水洗牛蓝色尽而翁复苏视其牛已死矣】　额有万字　角容一石【文苑英华云唐鳯阁侍郎李元素进□牛一头额上有万字赐马一匹李峤代为谢表云万为盈数化成于大武之元□者粹文炳焕于纯离之畜　魏书云元魏桓帝马不能胜常乗安车驾大牛牛角容一石】　犊子牵黄　牧儿防白【列仙传曰阳都女者市上酤酒家女也生而睂连耳细长众以为异皆言此天人也防犊子牵一黄牛犊来过都女恱之遂留相奉侍都女随犊子出取桃一宿而返　顾防广州记曰阳县里民有一儿年十五六牧牛牛忽防此儿随所防处肉悉白净而甚快遂听牛日日防之儿俄而病死其家杀此牛以供宾客凡食此牛肉者男女二十人悉变为虎】　黄钟满脰　白绶在腰【上见后桞宗元赋又管子曰凡听宫如牛鸣窌中牛含宫声又牛之鸣曰牟　下详风俗通】　粪成肉酪皮化袈裟【酉阳杂俎曰北卤之先索国有泥师都二妻生四子一子化为鸿遂委三子谓曰尔可随古旃古旃牛也三子因随化牛所粪悉成肉酪　夷坚续志曰昔有人名阿李有子出外经商止有儿媳七嫂在家媳每饭两炊以麦饭姑妇自白饭稍与妇忤尤受辱骂即麦饭亦不进食李忍辱不敢言一日妇往邻家留姑守舍有僧持鉢乞食李曰吾自不饱安有施舍僧指厨中白饭李曰此吾儿妇所食不敢与人我早饭麦饭尚有一合留备午饷如用即收去僧未荅适妇外归大怒曰汝要我白饭可脱袈裟僧脱下妇才披之僧即不见袈裟着身化为牛皮牢不可脱胸间先生牛毛倐焉遍身惟余本头急报其父母至则全身化为牛矣】筋如小竹　蹄若莲花【志怪曰茍晞为兖州镇去京师五百里有贡晞珍异食者】
　　【欲贻都邑亲贵虑经信宿之间不复鲜美募有牛能日行数百里者当厚赏之有人进一牛云此一日行千里晞乃命其丁车善驭之书疏发遣旦发日中到京师取荅书还至一更始竟便逹晞以骏快筋骨必将有异遂杀而观之亦无灵异惟见双筋如小竹大自头挟脊着肉里故不觉也　下详牛一广志】　叩角引鼻【上详琴操　吕氏春秋曰使乌获从后曵牛之尾尾絶而不从者逆也若指之桑条贯其鼻则五尺防子牵而周四海矣】　骨如覆斗　角若担矛【异物志曰合浦牛如槖驼案顶上有特骨大如覆斗足健疾其行百里　郁林异物志曰州留者其实水牛苍毛豕身角若担矛护卫其犊与虎为讐】　肉美皮温　头白身黑【广志曰麒牛似鹿又似羊肉美皮温常处滇滨也寰宇记曰九真有□牛形如牛而大头白身黒角长二丈堪为酒器】　青麻为靷　锦缕系角【晋阳秋曰武帝时有司奏御牛青丝靷断诏以青麻代之　耕桑偶记曰青齐间遇春耕则饲牛以天麻饭仍用锦缕系于角上】　三歳犊　千金犗【北史曰道武时窟咄防南□有谓窟咄曰三歳犊岂胜重载言窟咄长而帝少也　世说曰明帝问周伯仁真长何如人荅曰故是千金犗特王公笑其言伯仁曰不如卷角牸有盘辟之好以戏王也】　断刍置门　求草令饮【先贤传曰罗威字徳仁南海畨禺人邻家牛数入田食其禾既不可逐乃断刍多着牛家门中牛主惊觉于是不敢复侵威田　宋书曰江湛为吏部尚书性亷俭御人求草湛良久曰可与饮】　令文折颈辛谠持角【孔帖曰宋令文有力都下有牛善触人莫敢撄今文直往防取角折其颈杀之　又】
　　【曰辛谠少耕于野有牛鬬众畏奔践谠直前两持其角牛不能动久而引触竞折其角】　乗经酒肆　卜在防筒【孔帖曰王绩乗牛经酒肆或留数日芝田录曰贾耽精于术数有一叟失牛诣桑国师占师曰尔牛在贾相公帽筒中叟迎公马首诉之公笑取筒中展盘据鞍作卦曰尔牛在安国观三间后大槐鹊巢中叟往探不见傍有系牛乃获盗牛者】
　　牛四
　　原卖劒买【汉龚遂字少卿为渤海守人多带刀劒令卖劒买牛卖刀买犊何为带牛而佩犊乎】卖猪买【晋食货志曰魏时济北顔斐为京兆尹人无牛车教闲月取材作车并养猪杀贵卖以买牛一二年间皆有牛也】　卖盐买【魏志云卫顗字伯儒请置使监卖盐以其直益市犂牛若有归化之民以给之】　増野牛【杜预奏事曰臣前在南闻魏兴西北山有野牛大者二千斤求之得一枚案其形不与中国相似亦野兽中希有】　海牛【齐地记曰东莱海岛上尝以五月海牛产乳海牛形似牛而无角骍色虎声爪牙亦如虎脚似鼍尾似鮎尾长尺余其皮甚软可供百用见人则奔入水以杖击鼻则得之】　金牛【述异记曰洞庭山上有天帝坛山山有金牛穴吴孙权时令人掘金金化为牛走上山其迹存焉故号为金牛穴　武昌郡记曰武昌牛冈故老相传云有金牛出此今已崩破坑大数十丈牛跃出践冈边石遗迹尚在　钱唐记曰明圣湖有金牛尝有见者神化莫测遂名湖　九域志曰奔牛堰在常州故老相传有金牛奔此故以名之】　石牛【一统志曰石牛在郁林州东南池中每遇歳旱则民杀牛祷雨以牛血和泥涂石牛背祀毕乃雨泥尽乃晴　又洛阳记曰石牛在城西石虎当衰石牛夜鸣声闻三十里事奏虎虎使人打失牛耳及尾以銕钉钉四脚今具存】　土牛【月令曰季冬命有司出土牛以示农耕之早晩】　神牛【博物志曰九真有神牛生谿上出时共鬬即海沸或出鬬防上人家牛皆怖人或遮捕即霹雳至号曰神牛】　竹牛【昨梦录曰西夏有竹牛重数百斤角甚长而黄黑相间用以制弓极佳】
　　牛五
　　原诗隋桞顾言咏死牛诗曰一朝辞绀幰千里别黄河对衣徒下泣扣角讵闻歌　増唐李峤咏牛诗曰齐歌初入相燕阵早横功欲向桃林下先过梓树中在吴频喘月奔梦屡惊风不用五丁士如何九折通　陆龟蒙牧牛歌曰江草萋萋正秋半十角吴牛放江防耸肩抵尾乍依偎横去斜奔忽分散荒陂断堑无端入背上时时孤鸟立日暮相将帯雨归田家烟火防茫湿　宋梅尧臣水牛拽车诗曰只见吴牛事水田只见黄犂负车轭今牵大车同一羣又与骡驴走长陌卬头濶歩尘蒙不似绥耕泥洦洦一一夜眠头向南越鸟心膓谁辨白　陈造车堰牛诗曰牛力轻万钧性顺异诸畜有足不觧踶有角不皆触课日引耒耜为人给谷粟私家忧阙食公家要余蓄公私虽相须置汝谁取足奈何堰客行舟动千斛挽牵亦诿汝赑屭颈髀缩扣角一劳之不语对以腹物生愧无用懐安或非福于人傥有益厪身岂云酷君看庙前牲被绣饱蒭菽膏血荐鼎俎谁定悲觳觫　张耒牧牛儿诗曰牧牛儿逺陂牧逺陂牧牛芳草绿儿怒掉鞭牛不触涧边栁古南风清麦深蔽目田野平乌犍砺角逐草行老牸卧噍饥不鸣犊儿跳梁没草去隔林应母时一声老翁念儿自携饷出门先上冈头望日斜风雨湿蓑衣拍手唱歌寻伴归逺村放牛风日薄近村放牛泥水恶珠玑燕赵儿不知儿生但知牛背乐　陆游买牛诗曰老子倾囊得万钱石帆上下买乌犍牧童避雨归来晩一笛春风草满川
　　原赋宋孔寗子牦牛赋曰惟兹兽之攸生亦栖遐而慿阻遁绵野于岷隅挹清源于庸渚奔逸躅而伦□载贲首而乳羜茸长牦之防防戾狼情而首鼠迈羔羊之如膏伴蜉蝣之楚楚既作表于礼乐又为容于军旅奉藩岳之休眀被戎荒而既序班賝赂而来庭超卭蒟乎其所　臧道顔駚牛赋曰若乃豪宗戚裔公侯王后乗轻御肥貂蝉耀首翟翟华貂铄铄云母良牸擢足于双岛名骏叠迹于左右如贵游踊跃于绝伦观者媸妍其好丑遂慕骏驶以相髙精彼奇选之希有仪体既美特资髙足名叅飞兎价齐骥騄　増唐栁宗元牛赋曰牛之为物魁形巨首毛角疎厚牟然而鸣黄钟满脰抵触隆曦日耕百畆往来修直植乃禾黍自种自敛服箱以走输入官仓已不适口冨穷饱饥功用不有陷泥蹷块常在草野人不慙愧利满天下皮角见用肩尻莫保原赞梁刘孝威辟厌青牛畵赞曰泰山怒特吴渚神牛气嘘风喷精廻电流讵牵和鞅不入裴秋狡力难京肆怒横行朗陵莹角介葛占声遁仙托称妖冦慿名名震八区威陵五都蓄勇槽侧息愤场隅仇览献豆滕婴进刍雄儿楷式悍士规模曹兴拂采徐邈成啚
　　原表魏曹植上牛表曰臣闻物以洪珍细亦或贵故不见僬侥之微不知泱漭之泰不见果下之乘不别龙马之大髙下相悬所以致观也谨奉牛一头不足追遵大小之制形少有殊敢不献上
　　原啓梁元帝谢东宫赉蒸栗牛啓曰色似秘府之书毛类陈王之玉骍角未奇莹蹄非贵　刘孝仪谢始兴王赐车牛啓曰下官安于蹑屩习以成性乘坚驱骏未所厝心慈渥无涯每垂奨餙无复难载之朋将申共敝之美濯龙望水未足俦光长门听雷不能均响　又谢豫章王赐牛啓曰观其毛角相合骨相应啚曵流水而生光惊髙限其如接遂使上阜辍驾下泽是驱冯轼修途既获坐驰之致驯豢广庭方念载忧之朂
　　原书梁刘孝威谢南康王让牛书曰虽复蜀守神牛秦公怒特穆生白角何氏莹蹄无以逾其劲力迈其致逺直宿九重获免疏歩路休三径且息徒行从祀甘泉方无假于丞相骑至清庙又永笑于博阳
　　増杂文宋苏轼书栁子厚牛赋后曰岭外俗皆恬杀牛而海南为甚客自髙州载牛渡海百尾一舟遇风不顺饥渇相倚以死者无数牛登舟皆鸣既至海南耕者与屠者常相半病不饮药但杀牛以祷地产沉水香香必以牛易之黎人得牛皆以祭鬼无脱者中国人以沉水香供佛燎帝求福此皆烧牛肉也何福之能得哀哉司马光寃牛问曰华州村往歳有耕田者日晡疲甚乃枕犂而卧乳虎翳林间怒髭揺尾张势作威欲啖而食之屡前牛輙以身立其人之体上左右以角拉虎甚力虎不得食垂涎至地而去其人则熟寝未之知也虎行已逺牛具离其体人则觉而恶之意以为妖因杖牛牛不能言而犇輙自逐之尽怒而得愈见怪焉归而杀之解其体食其肉而不悔夫牛有功而见杀尽力于不见知之地死而不能以自明向使其人早觉而悟虎之害已则牛知免而获徳矣惟牛出身捍虎于其人未觉之前此所以功立而身毙也















　　御定渊鉴类函卷四百三十五
&lt;子部,类书类,御定渊鉴类函&gt;
  </div>
  <div class="pagination">
   <a href="御定渊鉴类函_page310.html">
    上一页
   </a>
   <span>
    ...
   </span>
   <a href="御定渊鉴类函_page306.html">
    306
   </a>
   <a href="御定渊鉴类函_page307.html">
    307
   </a>
   <a href="御定渊鉴类函_page308.html">
    308
   </a>
   <a href="御定渊鉴类函_page309.html">
    309
   </a>
   <a href="御定渊鉴类函_page310.html">
    310
   </a>
   <span class="current-page">
    311
   </span>
   <a href="御定渊鉴类函_page312.html">
    312
   </a>
   <a href="御定渊鉴类函_page313.html">
    313
   </a>
   <a href="御定渊鉴类函_page314.html">
    314
   </a>
   <a href="御定渊鉴类函_page315.html">
    315
   </a>
   <a href="御定渊鉴类函_page316.html">
    316
   </a>
   <span>
    ...
   </span>
   <a href="御定渊鉴类函_page312.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
