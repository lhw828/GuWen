<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 295 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 295 页/共 320 页</h1>
    <div class="content">　　原诗古诗曰白杨初生时乃在豫章山上叶拂青云下根通黄泉　梁简文帝咏柳诗曰垂阴满上路结束早知春花絮时随鸟风枝屡拂尘欲散依依彩时要歌吹人　又折杨柳诗曰杨柳乱成丝攀折上春时叶宻鸟飞碍风轻花落迟城髙短箫发林空画角悲曲中无别意并是为相思　又和湘东王阳云楼檐柳诗曰暧暧阳云台春柳发新梅柳枝无极软春风随意来潭沲青帷闭玲珑朱扇开佳人有所望车声非是雷　梁元帝咏阳云楼檐柳诗曰杨柳非花树依楼自觉春林边通粉色叶里映红巾带日交帘影因吹扫席尘拂檐应有意偏宜桃李人　又折杨柳诗曰巫山巫峡长垂柳复垂杨同心宜同折故人怀故乡山似莲花艳流如明月光寒夜猨鸣彻游子泪沾裳　又緑柳诗曰长条垂拂地轻花上逐风露霑疑染緑叶小未障空　刘邈折杨柳诗曰髙楼十载别杨柳濯丝枝摘叶惊开驶攀枝恨久离年年阻音息月月减容仪春来谁不思相思君自知　沈约翫庭柳诗曰轻阴拂建章夹道连未央因风结复觧霑露柔且长楚妃思欲絶班女泪成行留人未应去为此还故乡　陈祖孙登咏柳诗曰驰道藏乌日郁郁正翻风抽翠争连影飞绵乱上空髙叶临秦塞长枝拂汉宫欲验伤攀折三春横笛中　张正见赋得垂柳映斜谷诗曰千仞清溪险三阳弱柳垂叶细临湍合根空带石危风翻夹浦絮雨濯倚流枝不分梅花落还同横笛吹　隋杜之松敬和衞尉于卿柳诗曰汉将本屯营辽河有戍城大夫曽取姓先生曽得名髙枝拂逺鴈疏影度遥星不辞攀折苦为入管弦声　唐太宗春池柳诗曰年柳变池台随堤曲直廻逐浪分阴去迎风带影来疎黄一鸟哢半翠几眉开萦雪临春岸参差间早梅　又赋得临池柳曰岸曲緑阴聚波移带影疎还将眉里翠来就镜中舒　増李峤柳诗曰杨柳郁氤氲金堤总翠氛庭前花类雪楼际叶如云列宿分龙影芳池写凤文短箫何以奏攀折为思君　李白折杨柳曰垂杨拂渌水揺艳东风年花明玉关雪叶暖金窓烟美人结长想对此心凄然攀条折春色逺寄龙庭前　杜甫柳边诗曰只道梅花发那知柳亦新枝枝总到地叶叶自开春紫燕时翻翼黄鹂不露身汉南应老尽霸上逺愁人　段成式折杨柳曰枝枝交影鎻长门嫩色曽沾雨露恩凤辇不来春欲尽空留莺语到黄昏　又曰陌上河边千万枝怕寒愁雨尽低垂黄金穟短人多折已恨东风不展眉　张乔杨花落诗曰北斗南回春物老红英落尽緑尚早韶风淡荡无所依偏惜垂杨作春好此时可怜杨柳花萦盈艳曵满人家人家女儿出罗幕净埽玉除看花落宝环纎手捧更飞翠羽轻裾承不着歴歴瑶琴舞袖陈飞红拂黛怜玉人东园桃李芳已歇犹有杨花娇暮春　司空图咏宫柳诗曰莫道秋来芳意违宫娃犹似妬蛾眉幸当玉辇经过处不怕金风浩荡时草色长承垂地叶日华先动映楼枝涧松亦有凌云分争似移根太液池　又咏柳曰一笼金线拂弯桥几被儿童损细腰无奈灵和标格在春来依旧褭长条　张佖咏柳诗曰雪尽青门弄影微暖风迟日早莺归如凭细叶留春色须把长条系落晖彭泽有情还郁郁隋堤无主自依依世间惹恨偏饶此可是行人折赠稀　温庭筠咏柳诗曰杨柳千条拂靣丝緑烟金穂不胜吹香随静婉歌尘起影伴娇娆舞袖垂羌管一声何处曲流莺百啭最髙枝千门九陌花如雪飞过宫墙两不知　唐彦谦咏柳曰春思春愁一万枝逺村遥岸寄相思西园有雨和苔长南内无人拂槛垂游客寂寥缄逺恨暮莺啼呌惜芳时晩来飞絮如霜鬓恐为多情管别离　宋翁灵舒咏衰柳曰风吹无一叶不复翠成窠枝脆经霜气根空入水波寒栖江鹭早暗出野萤多废苑荒堤外人嗟旧迹过　元马祖常杨花宛转曲曰空中游丝已无赖宛转杨花犹百态随风扑帐拂香奁度水防衣萦锦带轻薄颠狂风上下燕子莺儿各新嫁钗头烬坠玉虫初盆里丝缫银茧乍欲落不落春沼平无根无蒂作浮萍缬波绣苔总成媚人间最好是清明清明艳阳三月天帝里烟花市酒船石桥横直人家好小海白鱼跳碧藻榆荚荷钱怨别离不似杨花宛转飞杨花飞尽緑阴合更看明年春雨时　明杨基咏雪中柳曰春雪晩萧萧随莺上柳条渐将丝共结终与絮俱飘泪粉凝啼眼珍珠压舞腰东风自怜惜留映赤栏桥又咏新柳曰浓如烟草淡如金濯濯姿容袅袅阴渐软已无憔悴色未长先有别离心风来东靣知春浅月到梢头觉夜深惆怅吴宫千万树乱鸦疎雨正沉沉　谢榛咏春柳曰黄鹂时复唤春游陌上杨花漫不休几向离筵揺落日莫教长笛动清秋轻烟直接都门外细雨低临灞水头谩系王孙金络马萋萋緑草有人愁原赋魏文帝柳赋曰昔建安五年上与袁绍战于官渡时余始植斯柳自彼迄今十有五载矣感物伤怀乃作斯赋曰伊中域之伟木瑰姿妙其可珍禀灵祗之笃施兮与造化乎相因四时迈而代运兮去冬节而渉春彼庶卉之未动固肇萌而先辰盛徳迁而南移兮星鸟正而司分应隆时而繁育翠叶之青纯脩干偃蹇以虹指柔条阿那而虵伸上扶疎而孛散下交错而龙鳞在余年之二七植斯柳乎中庭始围寸而髙尺今连拱而九成嗟日月之逝迈忽亹亹以遄征昔周游而处此今倏忽而成形感遗物而怀故俛惆怅以伤情于是曜灵次乎鹑首兮景风扇而増暖丰阴而愽覆兮躬恺悌而弗倦四马望而倾盖兮行旅仰而廻睠秉至徳而不伐兮岂简卑而择贱含精灵而寄生兮保休体之丰衍惟尺断而能植兮信永贞而可羡　应玚杨柳赋曰赴阳春之和节植纎柳以承凉摅丰节而广布纷郁勃以敷阳三春倏其奄过景日赫其垂光振鸿条而逺帱廻云盖于中唐　繁钦柳赋曰有寄生之孤柳托余寝之南隅顺肇阳以吐牙因春风以敷交緑叶而重葩转纷错以扶疎郁青青以畅茂纷冉冉以陆离浸朝露之清液曜华采之猗猗　王粲柳赋曰昔我君之定武致天届而徂征元子从而抚军植嘉木于兹庭歴春秋以逾纪行复出于斯乡览兹树之丰茂纷旖旎以脩长枝扶疎而覃布茎森梢以奋人情感于旧物心惆怅以増虑行游目而广望覩城垒之故处悟无生之语言信思难而存惧嘉甘棠之不伐畏取累于此树茍逺迹而退之岂驾迟而不屡　晋成公绥柳赋曰宅京宇之西偏濵犊鼻之清渠启横门于大路临九逹之通衢愍行旅之靡休树双柳于道隅弥年载而成阴纷婵媛而扶疎　伍辑之柳花赋曰歩江臯兮骋望感春柳之依依垂柯叶而云布零花而雪飞或风廻而游薄或雾乱而飚零野净秽而同降物均色而齐明　傅休奕柳赋曰美允灵之铄气兮嘉木徳之在春何兹柳之珍树兮禀二仪之清纯受大角之祯祥兮生蒙汜之遐濵参刚柔而定体兮应中和以屈伸长茎舒而増茂兮宻叶布而重阴夹通涂与广庭兮环清沼而成林于是云被岳素景含晖泰液渥流朝露未晞是精灵之所钟兮蔚郁郁以依依居者观而弭思兮行者乐而忘归夫其结根建本则固于泰山兼覆广施则均于昊天虽尺断而逾滋兮配生生于自然无邦壤而不植兮象乾道之屡迁纷猗靡以从风兮若将往而复旋若乃丰葩茂树长枝夭夭阿那四垂凯风振条同志来游携手逍遥原序魏曹植柳颂序曰余以闲暇驾言出游过友人杨徳祖之家视其屋宇寥廓庭中有一柳树聊戏刋其枝叶故着斯文表之遗翰遂因辞势以讥当今之士
　　柽
　　原尔雅曰柽河柳【郭注曰河旁赤茎小柳也】　増说文曰柽河柳也从木圣声　羣芳谱曰赤柽干小枝弱皮赤叶细如丝缕婀娜可爱一年三作花花穂长二三寸色粉红如蓼花名柽柳一名雨师一名河柳一名人柳一名三眠柳一名观音柳一名长寿仙人柳即俗所称三春柳也春前以枝挿之易生　诗曰启之辟之其柽其椐　原南越志曰绥南县多连山柽松梓　尔雅翼曰天之将雨柽先知之起气以应又负霜雪不凋乃木之圣者也故字从圣又名雨师　酉阳杂俎曰凉州有赤白柽大者为炭复入灰汁可以煮铜　文选南都赋曰其木则柽松楔防　三辅故事曰汉武帝苑中有柳状如人号曰人柳一日三起三眠
　　原诗梁简文帝咏柽曰凌寒竞贞节负雪固难亏无慙云母桂讵减瑚枝　増明吴寛咏柽曰读诗识其名谁谓材无用西戎每渡河此木能载重所以人字之岂在作梁栋两株倚东篱计亦七年种相对垂青丝蓦地来二仲
　　原颂梁江淹柽颂曰碧叶庵蔼頳柯翕赩方陋筠槚逺笑荆棘
　　
　　増毛诗义疏曰柳生水旁树如柳叶麤而白木理微赤今人以为毂　严粲诗缉曰诗有三无折我树杞柳属也南山有湛露在彼棘山木也集于苞隰有桋言采其杞枸杞也　孟子曰犹以柳为桮棬诗疏曰形似樗一名狗骨
　　黄杨
　　増本草曰黄杨生诸山野中人家多栽挿之枝叶攅簇上耸叶似初生槐芽而青厚不花不实四时不凋其性难长俗说嵗长一寸遇闰则退今试之但闰年不长耳其木坚腻作梳剜印最良　酉阳杂俎曰世重黄杨以其无火也用水试之沉则无火凡取此木必以阴晦夜无一星伐之则不裂　苏轼诗曰园中草木应无数唯有黄杨厄闰年
　　増赋宋欧阳修黄杨树子赋并序曰夷陵山谷间多黄杨树子舟中望见之郁郁山际有可爱之色作小赋以歌之曰若夫汉武之宫丛生五柞景阳之井对植双桐髙秋羽猎之骑半夜严妆之钟凤盖朝拂银牀暮空固已葳防近日的砾含风婆娑万戸之侧生长深宫之中岂知緑藓青苔苍崖翠壁枝蓊郁以含雾根屈盘而带石落落非松亭亭似柏上临千仞之盘薄下有惊湍之濆激涧断无路林髙瞑色偏依最险之处独立无人之迹江已转而犹见峰渐回而稍隔嗟乎日薄云昏烟飞露滴负劲节以谁赏抱孤心而谁识徒以窦穴风吹阴崖雪积叹山鸟之嘲哳袅惊猨之寂歴无游女兮长攀有行人兮暂息节既晩而愈茂嵗已寒而不易乃知张骞一见须移海上之根陆凯如逢堪寄陇头之客
　　梓一
　　原尔雅曰楰鼠梓【郭注曰楸属也今江东有虎梓】椅梓【郭注曰即楸】　増尔雅翼曰说文言椅梓也梓楸也楸梓也槚【榎同】楸也然则椅梓槚楸一物四名而陆玑诗疏以楸之白理生子者为梓梓实桐皮为椅齐民要术又以白色有角者为梓即角楸也又名子楸黄色无子者为椅楸又名黄荆楸但以子之有无为别其角细长如箸其长近尺冬后叶落而角犹在　本草苏颂曰木似桐而叶小花紫又一种鼠梓即小雅云北山有楰是也　又李时珍曰梓有三种木理白者为梓赤者为楸梓之美文者为椅楸之小者为榎桐亦名椅与此不同此椅即尸子所谓荆有长松文椅者也　原诗曰北山有梓　又曰维桑与梓必恭敬止　増孟子曰拱把之桐梓　原礼斗威仪曰君乗火而王其政和平梓为长生　増山海经曰玉山碧山多梓鸡山美梓　埤雅曰梓为百木长故呼为木王木莫良于梓故书以梓名篇礼以梓人名匠　尔雅翼曰屋室有梓木则余材皆不震　古今注曰梓实曰豫章　齐民要术曰种梓法秋末冬初取梓角暴干播种一年薅之二年移之　中记曰凡梓木为楹居下则木鸣谓之争位　原文选曰斩泗濵之梓以为筝
　　梓二
　　増古史考云太姒梦太子发取周庭之梓树于商阙化为松　原尚书大传曰伯禽康叔见周公三见而三笞商子曰二子盍相与观乎南山之阴见梓晋然实而俯反以告商子商子曰梓者子道也二子者明日见乎周公入门而趋登堂而跪周公拂其首劳而食之　増史记曰子胥将死告舍人曰必树吾墓上以梓梓可为器而抉吾眼于吴之东门上以观越兵入吴也　中记曰秦文公造长安宫终南山有梓树大数百围荫宫中公恶而伐之连日不尅辄大风雨夜有鬼问梓树树曰岂奈乎吾鬼曰若使三百人披头以丝绕树岂不败汝树黙然明日人上言之公依此伐之时梓树神化为青牛文公命骑击之骑不胜或堕地髻解被发牛畏之入沣水秦因是置旄头使先驱　帝王世本云郑客入函谷见素车白马曰吾华山君愿以一牍致滈池见一大梓树有文石取以扣树当有应者书以与之郑客如其言见宫门如王者居谒者出受书入有顷书曰今年祖龙死　汉武故事曰衞子夫入宫嵗余不得见涕泣请出上曰吾昨梦子夫中庭生梓树数株岂非天乎是日幸之有娠　原汉书曰元帝初元四年皇后曽祖父济南东平陵王伯墓门梓柱卒生枝叶上屈刘向疏云王氏先祖坟墓在济南者其梓柱生枝叶扶疎上出屋根垂地中虽立石起柳无以过此之明也　増后汉书曰应顺为冀州刺史廉直无私迁东平相赏罚必信吏不敢犯有梓树生于防事后母至孝众以为孝感之应豫章记曰松阳门内有大梓树四十五围树先枯永
　　嘉中一旦忽更荣华太兴中元帝果继大业
　　楸一
　　増尔雅曰槐【郭注曰槐当为楸】小叶曰榎大而皵楸小而皵榎原又曰桕山榎【郭注今之山楸】　増羣芳谱曰楸生山谷间
　　处处有之与梓本同末异生有行列茎干乔耸至秋垂条如线谓之楸线其木湿时脆燥则坚良木也　本草李时珍曰楸叶大而早脱故谓之楸榎叶小而早秀故谓之榎　左传曰季孙为己树六槚于蒲圃东门之外定姒薨匠庆请蒲圃之槚以为榇君子曰多行无礼必自及也　原史记曰淮北常山荥南河济之间千树楸与千户侯等　増正字通曰汝州多楸树富弼知州时手植数百本于后圃后人思其政建郑公堂于楸林之下　潘岳怀旧赋曰望彼楸矣感于予思　别赋曰望青楸之离霜　陈思王曹植诗曰走马长楸间　又曰楸树馨香倚钓矶
　　楸二
　　増诗唐韩愈庭楸诗曰庭楸止五株共生十歩间冬有藤绕之上各相钩连朝日出其东我常坐西偏夕日在其西我常坐东边当昼日在上我在中央间仰视何青青上不见纎穿朝暮无日时我且八九旋濯濯晨露下明珠何聮聮夜月来照之蒨蒨自生烟我已自顽钝重遭五楸牵客来尚不见肯到权门前权门众所趋有客动百千九牛亡一毛未在多少间往既无可顾不往自可怜　又楸树二絶句曰几嵗生成为大树一朝纒绕困长藤谁人与脱青罗帔看吐髙花万万层　幸自枝条能竪立可烦萝蔓作交加傍人不解寻根本却道新花胜旧花
　　豫章一
　　増本草李时珍曰豫章乃二木名一类二种顔师古曰豫即枕木章即樟木豫即所谓钓樟者也根似乌药香故又名乌樟　羣芳谱曰樟树髙丈余小叶似柟而尖长背有黄赤茸毛四时不凋夏开细花结小子肌理细腻有文故名樟可雕刻气甚芬烈大者数抱西南处处山谷有之可为居室器物又可制船易长根侧分小木种之老则出火种勿近人家　礼斗威仪曰君政讼平豫章常为生　原陈留风土传曰尉氏章树生酸枣荆州记曰山阳县豫章木径可伐作鼓　増地里志曰豫章郡城南有樟树长数十丈立郡因以为名至晋永嘉年间大茂　水经曰豫章城之西南有松阳门门内有樟树髙七丈五尺大二十五围枝叶扶疎垂阴数亩游名山志曰楼石山多章枕皆三四五围　邓徳名
　　南康记曰南康县瞢永极源去郡并九百地多章枕树原庄子曰腾猨得豫章揽蔓而生长于其间得便也淮南子曰藜藿蠕蠕然日加数寸不可以为栌栋楩
　　楠豫章之生也七年而后知故可以为棺舟　増神异经曰东方有豫章树髙千丈有工操斧旋斫旋合　新语曰贤者之处世犹金石生于沙中豫章产于幽谷司马相如上林赋曰楩楠豫章　郭璞南郊赋曰樟擢秀于祖邑　杜甫诗曰豫章翻风白日动　又曰豫章夹日月
　　豫章二
　　増髙士传曰尧聘许由为九州长由恶闻洗耳于河巢父见谓之曰豫章之木生于髙山工虽巧而不能得子避世何不深藏　原左传曰白公作乱杀子西子期曰昔吾以力事君不可不终抉豫章以杀人而后死　増述异记曰昔汉武二年立豫章宫于昆明池中作豫章木殿　应劭汉官仪曰豫章郡树生庭中故以名郡以此树常中枯逮永嘉中一旦更茂丰蔚如初咸以为中宗之征祥也　陈书曰侯景之平也太极殿被焚承圣中议欲宫之独阙一柱七月有章木大十八围长四丈五尺流泊陶家后渚监军邹子庆以闻诏书令沈众兼工部尚书搆太极殿　夷坚续志曰建安麻沙镇唐刘翺手植樟木大十余围有异人曰此木之荣枯实关刘之盛衰至宋绍定间得樟实三枚有梦先者三举两魁后一干微枯其年刘纯没后枯干复荣又生黄花三朶是年刘领举者三人凡有科擢必先见兆因呼瑞樟
　　豫章三
　　増赋唐敬括豫章赋曰东南一方淮海维爰有乔木是名豫章根坎窞篲天纲郁四气焕三光矗缩云耸披离翼张一擢而其秀颖发七年而其材莫当懿夫倚荆衡连楚越廻合湘沅之浦分敷吴防之阙黯彭蠡而烟垂汨沧浪而吹发清辉艳艳朝洒阳台之云翠影亭亭夕皓巫山之月尔其孤干直指交茎乱倾绀叶烟緑朱华日明掩冥灵之光价夺若木之芳荣卉不暇植蔓不及萦总此众美畴与之京嗟乎向若廓君之林池充君之苑囿膏泽即沐鸿休亦覆门柳不可齐华庭梧不能独秀已矣夫梓匠之瞻望靡及江潭之嵗月空深谁当徙植天池畔终冀成君桃李阴
　　増记南宋黄庭坚寿樟记曰在建昌县治项安世作寿樟亭初邑人李左司公懋仕于朝髙宗常问樟公安否奏以枝叶婆娑四时常青何万几之暇眷眷乎遐方之一樟哉必闾阎纎悉转而上闻抑念世家仁及此木也诏定闻令陈文孙刻图于石焉
　　椿
　　増本草李时珍曰椿樗易长而多寿考故有椿栲之称椿樗栲乃一木三种也椿木皮细实而赤叶香甘可茹羣芳谱曰椿一作櫄一作杶一作橁今俗名香椿木
　　身大而实其干端直纹理细腻肌色赤皮有纵纹易起叶自发芽及嫩时皆香甘生熟盐腌皆可茹　庄子曰古有大椿以八千嵗为春八千嵗为秋　凤池编曰卢携梦人赠句云若问登庸日庭椿不染风初不解其语后九年携拜相庭下古椿一株虽狂风骤雨树则不湿不揺　古诗曰椿松为佳友烟霞是旧隣　苏轼集曰从今八百嵗合抱是灵椿
　　増诗宋晏殊咏椿诗曰莪莪楚南树杳杳含风韵何用八千秋腾凌诧朝菌　刘原父诗曰野人独爱灵椿馆馆西灵椿耸危干风揉雨练三月余奕奕中庭映华伞
　　樗
　　増本草曰北人呼樗为山椿江东呼为虎目树亦名虎眼谓叶脱处有防如虎之眼目又如樗蒲子故得此名又曰樗亦作□字从雽其气臭人呵□之也其木皮
　　麤肌虚而白其叶臭恶歉年人亦采食栲即樗之生山中者　原诗曰山有栲　又曰蔽芾其樗　増又曰南山有栲【栲山樗也】　原又曰南山有樗　庄子曰恵子谓庄子曰吾有大树人谓之樗其大本拥肿不中绳墨小枝拳曲不中规矩立之涂匠者不顾今子之言大而无用众所同去也庄子曰今子有大树何不树之于无何有之乡广莫之野逍遥乎寝卧其下　増又曰樗栎散材也
　　増诗唐白乐天诗曰香檀文杏苦雕镌生理何能得自全知有无材老樗否一枝不损尽天年
　　漆一
　　増许慎说文曰漆本作桼木汁可以髤物　本草曰漆树春分前移栽易成其身如柿其叶如椿以金州者为佳故世称金漆今广浙中出一种漆树似小榎而大六月取汁漆物黄泽如金即唐书所谓黄漆者也　诗曰阪有漆　史记曰陈夏千亩漆其人皆与千戸侯等又曰木器髤者千枚　庄子曰漆有用故割之　抱朴子曰淳漆不黏者服之通神长生或以大蟹投其中或以云母水或以玉水合之服至一年六甲行厨至也古诗曰以胶投漆中谁能解离此
　　漆二
　　増滑稽传曰二世欲漆其城优旃曰善佳哉漆城荡荡寇来不可上即欲就之易为漆耳顾难为荫室　后汉书曰樊宏父重尝欲作器物先种梓漆时人嗤之积以嵗月皆得其用向之笑者咸求假焉赀至钜万追爵諡为寿张敬侯　又方艺传曰樊阿从华佗求方可服食有益于人者佗以漆叶青黏散与之
　　皁荚一
　　増广志曰鸡栖子皁荚也　本草李时珍曰一名乌犀一名悬刀所在有之树髙大叶如槐叶瘦长而尖枝间多刺夏开细黄花结实有三种一种小如猪牙一种长而肥厚多脂而黏一种长而瘦薄枯燥不黏以多脂者为佳其树多刺难采以篾篐其树一夜自落亦一异也不结实者凿一孔入生铁三五斤泥封之即结一种肥皁荚树叶如檀荚如云实之荚肥厚多肉内有黒子数颗如漆而坚中有白仁如栗煨熟可食作丸澡身去垢胜于皁荚　范子计然曰皁荚出三辅上价一枚一钱扶南传曰安息国出酢皁荚可食　洛阳宫殿簿曰
　　建始殿前槐及皁荚二十株
　　皁荚二
　　増南史曰明帝每用皁荚讫授余泺与左右曰此犹堪明日用　三国典略曰梁元初甘露降荆州皁荚树陈书曰梁末童謡云不见马上郎只有黄尘起黄尘汚人衣皁荚相料理及王僧辨平羣臣奏髙祖曰王僧辨本乗巴马击侯景马上郎王字也黄尘陈也世不解皁荚之义及陈灭于隋氏姓杨杨者羊也说者以江东人谓羖羊角为皁荚　神仙传曰刘纲受老君道成上大皁荚树飞去入云　又曰云翁斩皁荚树以杯承之皆是好酒
　　楮
　　増本草李时珍曰楮一名谷【音媾亦作构】一名谷桑按许慎说文曰楮谷乃一种也不必分别惟辨雌雄耳雄者皮斑而叶无桠又三月开花成长穗如柳花不结实歉年人采花食之雌者皮白而叶有桠又开碎花结实如杨梅蜜煎可作果食南人剥皮捣煮造纸亦缉练为布其木腐后生菌耳味甚佳好　书曰亳有祥桑谷共生于朝　诗曰乐彼之园其下维谷　蔡伦本传曰造意用楮肤麻头敝网以为纸　广州记曰蛮夷取谷皮熟捶为掲裹罽布以拟氊　列子曰宋人有为其君以玉为楮叶者三年而成乱之楮叶中不可别遂食宋国列子闻之曰使天地生物三年而成一叶物之有叶者寡矣元袁桷澄怀録曰永徽中定州僧欲写华严经先以
　　沉香种楮树取以造纸
　　増诗宋苏轼宥老楮诗曰我墙东北隅张王维老谷树先樗栎大叶等桑柘沃流膏马乳涨堕子杨梅熟胡为寻丈地养此不材木静言求其用略数得五六肤为蔡生纸子入桐君録黄缯练成素黝面颒作玉灌洒蒸生菌腐余光吐烛虽无傲霜节幸免狂酲毒孤根信微陋生理有倚伏投斧为赋诗徳怨聊相续　苏辙诗曰植根虽云固伐去曽须臾我涂虽不寛出入自有余开门听来往并纳贤与愚　王安石诗曰可惜台上楮转日已阴繁不解诗人意何为乐彼园
　　石南
　　増本草曰生于石间向阳之处故名石南株极有髙大者江湖间出者叶如枇杷上有小刺凌冬不凋春生白花成簇秋结细红实关陇间出者叶如莽草青黄色背有紫点无花实叶至茂宻阴翳可爱　任昉述异记曰曲阜古城有顔子墓墓上石南二株可三四十围土人云顔子手植　太真外传曰上发马嵬行至扶风道旁见石南树爱玩久之因目为端正树盖有所思也増诗唐白居易石南诗曰伞盖低垂金翡翠薫笼乱搭绣衣裳春芽细炷千灯熖夏蘂浓焚百和香　权徳舆咏石南诗曰石南红叶透帘春忆得妆成下锦裀试折一枝含万恨分明说向梦中人　王建看石南花诗曰留得行人忘却归雨中须是石南枝明朝独上铜台路容见花开少许时　孟郊和宣州钱判官使院防前石南树诗曰太朴既已判众材争万株懿兹南海华来此北壤俱生长如自惜雪霜无凋渝笼笼抱灵秀簇簇抽芳肤寒日吐再艳頳子流细珠鸳鸯花数重翡翠叶四铺雨洗新妆色一枝如一姝耸异敷庭际倾妍来坐隅散彩饰几案余辉盈盘盂髙意因造化常情逐荣枯主公方寸中陶植在须臾养此奉君子赏觌日为娱始觉石南咏价倾赋两都棠颂庶可比桂词难以逾因谢丘墟木空采落泥涂时来开佳姿道去卧枯株争芳无由縁受气如郁纡抽肝在郢匠叹息何踟蹰









　　御定渊鉴类函巻四百十五
　　钦定四库全书
　　御定渊鉴类函巻四百十六
　　木部五【桂　枫　无患　柞　栎　槲　楛　女贞冬青　木兰　栟榈　榈木附　荆　棘榕　朱树　君子　灵寿　楝　檀　桦木乌臼　夫栘　橚　防　杻　欓　白银　杬】
　　【模　楷　桤　胜火　桄榔　欀木　放杖木木棉　娑罗绵树　纶木　文木　贝多相思子　胭脂木　铁力木　抱木　播栘千歳　疎麻　娑罗树　菩提树　净土树韩木　弓树　天符叶　紫防树　丹青树黄葛木　水仙树　僊树　小儿树　大食木奄罗树　铁树　锁锁射干　时好　膏夏】
　　桂一
　　原尔雅曰梫木桂【郭注曰南人呼桂厚皮者为木桂桂树叶似枇杷面大白华华而不着子丛生岩岭枝叶冬夏常青间无杂木】　说文曰桂江南木百药之长　广志曰桂出合浦而生必于髙山之巅冬夏常青其类自为林间无杂树　増嵇含南方草木状曰桂有三种皮赤者为丹桂叶如柿者为菌桂叶似枇杷者为牡桂本草李时珍曰桂有数种以今叅访牡桂叶长如枇杷叶坚硬有毛及锯齿花白色皮多脂菌桂叶如柿叶而
　　尖狭光净有三纵文而无锯齿其花有黄有白皮薄而巻又有岩桂类菌桂而稍异叶不似柿有锯齿如枇杷叶而麤涩者有无锯齿如巵子叶而光洁者丛生岩岭俗呼为木犀其花有白者名银桂黄者名金桂红者名丹桂有秋花者春花者四季花者逐月花者皮不堪入药惟花可收茗浸酒之类耳　礼内则曰编雈布牛肉焉屑桂与姜以洒诸上而盐之　原春秋运斗枢曰椒桂合刚阳【椒桂阳星之精所生也合犹连体而生也】　春秋潜潭巴曰宫桂鸣下土诸侯号有声【桂好木植于宫中犹天子封有声誉者为诸侯今乃鸣是乃成声名于下土之祥也】　礼斗威仪曰君乗金而王其政讼平芳桂常生　山海经曰招揺之山其上多桂臯涂之山上多桂木桂木八树在贲隅东【八桂成林言其大也贲隅番禺也】　罗浮山记曰山顶有桂山海经所谓贲隅之桂　临海记曰石山望之如雪山有湖传云金鹅之所集八桂之所植　庄子曰桂可食故伐之　尸子曰春华秋英曰桂　阚子曰鲁人有好钓者以桂为饵黄金为钩　増抱朴子曰桂可以葱涕合蒸作水可以竹苈合饵之七年能歩行水上长大不死　南部新书曰杭州灵隠山多桂寺僧曰月中种也至今中夜往往子坠　异物志曰桂之灌生必粹其族柯叶不渝冬夏常绿匪桂植在乎嵩岳原楚辞曰桂櫂兮兰枻　又曰桂栋兮兰橑　又曰结桂枝兮延伫　又曰沛吾乗兮桂舟　又曰桂树列兮纷敷吐紫华兮布条实孔鸾兮所居今其集兮惟鸮又曰辛夷车兮结桂□　又曰饮菌若之朝露兮搆桂木以为室　又曰桂蠧不知所淹留兮蓼虫不知徙乎葵菜　又曰葛藟累于桂树兮　又曰矫菌桂以纫蕙汉武帝悼李夫人赋曰气潜以凄戾兮桂枝落而销
　　亡　吴都赋曰丹桂灌丛　陶潜诔曰桂椒信芳而非园林之实　文选曰秋风生桂枝　又曰苍苍山中桂团团霜露色　又曰桂枝生自直　又曰青霞杂桂旗又曰桂栋留夏飚　増唐杜甫诗曰攀桂仰天髙
　　韩愈集曰桂树团团兮白石齿齿　李贺诗曰画防桂树悬古香　李商隠诗曰补羸贪紫桂
　　桂二
　　原吕氏春秋曰伊尹说汤曰物之美者招揺之桂　韩诗外传曰宋玉因其友见楚襄王襄王待之无以异让其友其友曰夫姜桂因地而生不因地而辛女因媒而嫁不因媒而亲　神仙传曰离娄公服竹汁饵桂得仙许由父箕山得丹石桂英今在中岳　列仙传曰范蠡好食桂饮水卖药人间世世见之　又曰桂父象林人常服桂皮叶脑和之　拾遗记曰岱舆一名浮折北有玉梁千丈驾流之上峰旁有丹桂白桂皆可为舟始皇起云明台穷四方木南得烟丘碧树闇河之桂北有紫桂成林羣仙饵焉　史记云尉佗献桂蠧一器汉武故事曰甘泉宫南有昆明池中有灵波殿皆以桂为柱风来自香　洞防记曰鄷过国献能言之青玉匣东方朔曰惟桂露以饮之置之于通风之器　淮南子曰王安好道感八公共登山少攀桂树安作诗曰攀桂树兮聊淹留　増拾遗记曰宣帝元鳯二年于淋池之南起桂台以逺望气东引太液之水有一连理桂树上枝跨于渠水下枝隔岸而南生与上枝同一株　原世说曰客问陈季方曰足下家君太丘有何功徳而荷天下重名荅曰吾家君譬如桂树生泰山之阿上有万仞之髙下有不测之泉上为甘露所霑下为甘泉所润当斯之时桂树焉知泰山之髙川泉之深不知有功徳也　庐山记曰山有三石梁广不盈尺俯眄杳然无底吴猛将弟子过此梁见老翁坐桂树下以玉杯承甘露与猛　増本草曰齐武帝时湘州送桂树以植芳休苑中　唐书曰垂拱四年三月有月桂子降于台州经十余日乃止　一品集曰平泉庄有剡溪之红桂种山之月桂曲阿之山桂永嘉之紫桂剡中之真红桂东阳之牡桂　谈苑曰南唐后主尝召徐锴至清暑阁阁前地经雨草生砖缝中薙去复生锴曰吕氏春秋云桂枝之下无杂木味辛故也后主令取桂屑数斗匀布缝中经宿草尽死
　　桂三
　　原一枝　八树【晋书郄诜为雍州刺史武帝于东堂防送问诜曰卿自以为何如对曰臣举贤良对防为天下第一犹桂林一枝昆山片玉　下见桂一山海经】　小山　中岳【刘安招隠士曰桂树丛生兮小山之幽偃蹇连蜷兮枝相樛　下见桂二神仙传】　冬荣　夏緑【楚辞嘉南方之炎徳美桂树之冬荣　下见桂一异物志】　香宜泛酒　味可蠲疴増三脊　五枝【陆佃埤雅凡木叶皆一脊惟桂叶三脊事词类竒燕山窦諌议五子冯道赠诗曰丹桂五枝芳】　緑膏照夜　青枝拂尘【拾遗记王母与燕昭王游于燧林之下说炎帝鑚火之术取緑桂之膏然以照夜忽有飞蛾衔火状如丹雀来拂于桂膏之上　洞冥记武帝使董谒乗琅霞之辇以升坛至三更西王母至坛四面列种软条青桂风至桂枝自拂阶上游尘】　珠雀集　防鹏来【天地运度经太山北有桂树七十株天神青腰玉女三千人守之其实赤如橘人食之一年仙宫迎之常有九色飞鳯寳光珠雀鸣集于此　下见桂五刘禹锡诗】　金粟　玉花【魏了翁岩桂诗虎头防防开金粟犀首累累佩印章王路花史无瑕尝着素裳折桂明年开花洁白如玉女伴折取簮髻号无瑕玉花】
　　桂四
　　増闇河如枣【韩终采药诗曰闇河之桂实大如枣得而食之后天而老】　流桂泉【唐书曰南中有流泉出山洞常带桂叶好事者因谓为流桂泉】　交趾置园【广志曰交趾置桂园】林岭尽香【地理记曰桂阳郡有桂岭放花徧白林岭尽香】　紫阳花【南部新书招贤寺僧植桂香紫可爱郡守白公号为紫阳花】　香桂成林【水经曰林邑城隍壍之外林棘荒蔓榛梗冥郁藤槃等秀参错际天其中香桂成林气清澄烟桂父县人也栖居此林服桂得道】　仙友【潜确类书宋曽端伯以十花为十友谓桂为仙友】　仙客【潜确类书张敏叔又以十二花为十二客各赋以诗谓桂仙客】
　　桂五
　　原诗梁范云咏桂诗曰南中有八树繁华无四时不识风霜苦安知零落期　庾肩吾咏桂诗曰新丛入望苑旧干别层城倩视今移处何如月里生　周王褒诗咏定林寺桂树曰歳余雕晩叶年至长新围月轮三五映乌生八九飞　増唐李峤咏桂曰未植银宫里宁移玉殿幽枝生无限月花满自然秋侠客条为马仙人叶作舟愿君期道术攀折可淹留　张乔试月中桂诗曰与月转洪蒙扶疎万古同根非生下土叶不堕秋风每以圆时足还随缺处空影髙羣木外香满一轮中未种丹霄日应虚玉兔宫何当因羽化细得问仙功　刘禹锡酬令狐楚别斋初栽桂树见懐之作曰清淮南岸家山树黒水东边第一栽影近画梁迎晓日香随緑酒入金杯根留本土依江润叶起寒棱映月开早晩隂成比梧竹九霄还放防鹏来　于武陵咏山中桂曰日暖上山路鸟啼知已春忽逢幽隠树如见独醒人石冷开常晩风多落已频樵夫应不识歳久伐为薪　皎然赋得青桂歌送徐长史曰昔年攀桂为留人今朝攀桂送归客秋风桃李揺落尽为君青青伴松柏谢公南楼送客还髙歌桂树凌寒山应怜独秀空林上空赏敷华积雪间昨夜一枝生在月婵娟可望不可折若为天上堪赠行徒使亭亭照离别　李徳裕月桂诗曰何年霜夜月桂子落寒山翠干生岩下金英在世间幽崖空自老清汉未知还惟有凉秋夜嫦娥来蹔攀　宋刘彦冲岩桂诗曰凉飔振逺村寂寞度清芬山路不知处月窓时夜闻孤根寒抱石落子半飘云袖手空延伫无才可赋君陆游以楚词所谓桂数见于唐人诗句及图画间今不复见矣属山僧野人求之作絶句曰丹葩緑叶郁团团消得嫦娥种广寒行尽天涯年八十至今未遇一枝防元黄庚咏木樨花曰曽住仙山九折岩夜凉萝荔挂
　　衣衫月窥尊里如相伴人立花边自不凡丛緑聨环垂玉佩残黄销骨现金函枝空蟾窟今谁记犹道东陵系旧衔　又曰苍苍珠树俯寒流析木津头戏拍浮褐鳯搏风朝紫极砚蟾滴露泻清秋返魂香羡罗裳贮碍月枝凭玉斧脩夜景未防清入骨潇潇鳞甲卧痴虬　明髙帝红木樨诗曰月宫移向日宫栽引得轻红入面来好向烟霞承雨露丹心一防为君开　又曰秋日幽岩桂影圆香心粟粟照林丹应随王母瑶池宴染得朝霞下广寒
　　原賛晋郭璞桂賛曰桂生南裔拔萃岑岭广莫熙葩凌霜津颖气王百药森然云挺
　　枫一
　　原尔雅曰枫欇欇【郭注枫树似白杨叶圆而岐有脂而香今之枫香是】　増说文曰枫木厚叶弱枝善揺汉宫殿中多植之至霜后叶丹可爱故称枫宸　原南方草木状曰枫香树子如鸭卵二月花色白乃连着实九月熟曝干可烧惟九真郡有之其脂为白胶香　増本草李时珍曰枫木枝干修耸大者连数围其木甚坚有赤有白白者细腻其实成毬有柔刺　述异记曰南中有枫子鬼木之老者为人形亦呼为灵枫盖瘤瘿也至今越巫有得之者以雕刻鬼神可致灵异　金楼子曰枫脂千歳为琥珀　孙炎正义曰枫子鬼乃欇木上寄生枝髙三四尺天旱以泥泥之即雨　佥载曰江东江西山中多有枫木人生枫树下似人形长三四尺夜雷雨即长与树齐见人即缩依旧曽有人合笠于明日防笠子挂在树头上旱时欲雨以竹束其头楔之即雨人取以为式盘极神验枫天枣地是也　兵法曰枫天枣地置之槽则马骇置之辙则车覆　谭子化书曰老枫化为羽人　花木考曰枫树菌食之令人笑不止饮土浆乃差　彚苑详注曰广西南陵府横州其地枫始生叶有虫食之虫形似蚕而赤黒四月间熟州人擘取其丝光明如琴弦海濵蜑人鬻之作钓缗甚适于用　原离骚招魂曰湛湛江水兮上有枫　古诗曰长枫千余丈肃肃临涧水　増谢灵运诗曰晩霜枫叶丹　杜甫诗曰玉露凋伤枫树林　元结诗曰千里枫林烟树深　杜荀鹤诗曰停车坐爱枫林晩霜叶红于二月花　郭功父诗曰枫叶翻蜀锦
　　枫二
　　原山海经曰黄帝杀蚩尤于黎山之丘掷其械于大荒之中宋山之上其械化为枫木之林　晋宫殿名曰华林园枫香三株　异苑曰乌伤陈氏有女未醮着屐遥上大枫树颠了无危阂顾曰我应为神今便长去惟左苍右黄当暂归耳家人悉出见之举手辞诀于是飘耸轻越极睇乃没既不了苍黄之意每春辄以苍狗秋黄犬设祀于树下　増后周书曰武帝天和元年七月梁州上言鳯凰集于枫树羣鸟列侍以万数
　　原诗梁简文帝赋得咏疏枫诗曰萎緑映葭青疎红分浪白花叶洒行舟仍持送逺客
　　无患
　　原纂文曰无患木名也实可以去垢核黒如防栌　崔豹古今注曰拾栌木云无患者昔有神巫曰瑶防能作符劾百鬼则以此木为棒杀之世人相传以此木为众鬼所恶竞取为器用以厌鬼故号无患　増博物志云叶似柳核坚正黒可作香缨用辟恶气浣垢亦良　本草云无患子一名噤娄一名桓桓患字声讹也　又李时珍曰生髙山中树甚髙大枝叶皆如椿特其叶对生五六月开白花结实如弹丸状如银杏及苦楝子释家取为数珠故谓之菩提子　山海经曰周之山其木多桓　酉阳杂俎云无患木烧之极香
　　原賛齐卞敬宗无患枕賛曰爰兹素朴名为吉始匠人斯制以献君子
　　柞
　　原尔雅曰栩杼【注柞树也】　増本草曰柞木生南方细叶今之作梳者是也　又李时珍曰此木髙者丈余叶小而有细齿光滑而韧木及叶丫皆有鍼刺经冬不凋五月开碎白花不实心理皆白色俗名凿子木　原诗曰陟彼髙冈析其柞薪　又曰维柞之枝其叶蓬蓬　又曰瑟彼柞棫民所燎矣　又曰柞棫斯拔　増石鼓文曰柞棫其特　齐民要术曰柞斫去寻生宜种于山阜之曲十年中椽二十年中屋樽柴在外　汉书曰五柞宫有五柞树皆连抱树枝覆隂数十亩　崔豹古今注曰凿木出交州林邑国也色黒而有文亦谓之文太
　　栎
　　原尔雅曰栎其实梂椒之属其子房生为梂　陆玑诗疏曰周秦谓柞栎为栎河内人谓木蓼为栎椒榝之属也　増六书故曰栎冬不凋其实如斗有黒心栎白栎绵栎白栎子尤细绵栎以坚忍得名　本草李时珍曰栎二种一种不结实者名棫其木心赤诗曰瑟彼柞棫是也一种结实者其名曰栩其实为橡二者叶如槠叶而文理皆斜句四五月开花如栗花黄色实如荔枝而有尖其蒂有斗包其半截其仁如老莲肉俭歳采以为饭或捣浸取粉丰年可以肥猪其木髙二三丈坚实而重大者可作柱栋小者可为薪炭橡可以染皁周礼职方氏山林宜皁物柞栗之属即此也嫩叶可煎饮代茶诗曰集于苞栩　又曰山有苞栎　后汉书曰李恂
　　诣洛阳时歳荒司空张敏司徒鲁恭等各遣子馈粮悉无所受徙居新关下拾橡实以自资【橡栎实也】　晋书曰摰虞从惠帝幸长安及东军来迎百官奔散遂流离鄠社之间转入南中粮絶饥甚拾橡实食之　水经曰若耶溪孤潭上有一栎树谢灵运与从弟惠连尝游之作聨句题刻树侧　原庄子曰匠石之齐至于曲辕见栎社树其大蔽牛絜之百围其髙临山十仞而后有枝其可以为舟者旁十数匠石不顾曰散木也无所可用故能若是之寿匠石归栎社见梦曰使予也而有用且得有此大也耶　増淮南子曰十二月宫狱其树栎　杜甫诗曰歳拾橡栗随狙公
　　槲
　　増尔雅曰朴心【即朴也郭注曰槲别名有心能湿一名心】　本草曰槲有二种一种丛生小者一种髙者名大叶栎似栗而长大麤厚花亦如栗冬月凋落实似橡子稍短小味恶荒歳人亦食之木理粗不及橡木所谓樗栎之材者指此诗曰林有朴　北齐书曰韦孝寛忌斛律光英勇
　　作謡言曰髙山不推自崩槲木不扶自竪　唐武后时仗前有大槲树颁赦之日置金鸡其杪赐号金鸡树
　　楛
　　増陆玑疏曰楛形似荆而赤茎似蓍　尔雅翼曰楛堪为矢　原书曰荆州厥贡惟菌簵楛　诗曰瞻彼旱麓榛楛济济　诗义疏曰楛上党人篾以为箱器屈以为钗故上党调问妇人买赭不灶中自有黄土买钗否山中自有楛矢　増孔子世家曰有隼集于陈廷而死楛矢贯之石砮矢长尺有咫陈湣公使使问仲尼仲尼曰此肃慎之矢也昔武王克商肃慎贡楛矢石砮长尺有咫先王以分大姬配胡虞公而封诸陈试求之故府果得之　原文选曰彼榛楛之勿翦亦荣于集萃
　　女贞
</div>
    <div class="pagination">
<a href="御定渊鉴类函_page294.html">上一页</a><span>...</span><a href="御定渊鉴类函_page290.html">290</a><a href="御定渊鉴类函_page291.html">291</a><a href="御定渊鉴类函_page292.html">292</a><a href="御定渊鉴类函_page293.html">293</a><a href="御定渊鉴类函_page294.html">294</a><span class="current-page">295</span><a href="御定渊鉴类函_page296.html">296</a><a href="御定渊鉴类函_page297.html">297</a><a href="御定渊鉴类函_page298.html">298</a><a href="御定渊鉴类函_page299.html">299</a><a href="御定渊鉴类函_page300.html">300</a><span>...</span><a href="御定渊鉴类函_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
