<!DOCTYPE html>
<html>
<head>
    <meta charset="UTF-8">
    <title>太平御览 - 第 507 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 507 页/共 737 页</h1>
    <div class="content">瘕
《龙鱼河图》曰：犬狗鱼鸟不熟，食之成瘕。
《易说》曰：白露气当至不至，太阴脉盛，人多瘕疝。
《宋书□徐文伯传》宋明帝宫人患腰痛牵心，每至，辄气欲绝，众医以为肉瘕。文伯曰：“此瘕。”以油投之，即吐，得物如，稍引之，长三尺，头己成蛇，能动。悬柱上，水滴尽，一而己，病都差。
《山海经》曰：丽麂之水，其中多有育沛，之无瘕疾。（郭曰：育，未闻。）
《列仙传》曰：玄俗者，常饵巴豆、□母，卖药於都市。河间王病瘕，玄俗脉之，下蛇十馀头。俗言王病六世馀殃，非王所招也。曰：“王尝放鹿，鹿是麟母，仁心感天，故遭俗耳。”
《续搜神记》曰：太尉郄公镇丹徒，尝出猎。时二月中，蕨始生，有一甲士折一茎食之，即觉心中淡淡欲吐，因归家，仍成心腹疾。半年许，忽大吐，吐一蛇，长尺馀，尚活动摇。乃挂着屋檐前，汁稍稍出，蛇渐焦小。经一宿，视之，成一茎蕨，犹昔所食也。病遂除差。
又曰：桓宣武帝时，有一督将，因时行病後虚热，更能饮复茗，必一斛二升乃饱。人苦劝，复啜五升，乃大吐，向所饮都尽。有一物随吐後出，如斗大。试以一斛二升复茗洗之，此物吸之都尽。而正觉小胀，又增五升，便悉混，然後从口中涌出。既吐此物，病遂差。或问之曰：“此何病？”答曰：“此病名斛二瘕。”
又曰：昔有一人与奴俱得心瘕病。奴既死，剖腹视，得一白鳖，赤眼，甚鲜明。乃试以诸毒药浇灌之，并内药於鳖口，无损。乃系鳖於床脚，有客乘白马来看之，溺溅，鳖惶遽，疾咨避溺。既系之，不得去，乃缩颈藏脚，不敢动。病者察之，谓其子曰：“吾疾或可救。”乃试取白马溺以灌鳖，鳖消灭成数升水。病者乃顿饮升馀白马溺，病即豁然除。
《异苑》曰：章安有人，元嘉中啖鸭肉，乃成瘕病，胸满面赤，不得饮食。医令服秫米潘，须臾，烦闷，吐一鸭雏，身喙翅皆己成就，惟左脚故缀昔所食肉。病遂获差。
《志怪》曰：有人得瘕病，腹昼夜切痛。临终，敕其子云：“吾气绝後，可剖视之。”其子不忍违，割之，得一铜酒钅仓，容数合。后华他闻其病而解之，便出巾箱中药以投钅仓，钅仓即消成酒。
痹
《春秋考异邮》曰：痹在喉，寿命凶。
《汉书》曰：哀帝即位，痿痹。
又曰：冯野王弟立为东海太守，下湿，病痹。天子闻之，徙为平原太守。
《晋书》皇甫谧字士安，得风痹疾，犹手不辍卷。
《後魏书》：临淮王谭孙孚好酒，後遇风，患手足不随，口不能言。乃左手画地作字，乞解所任。
《唐书》曰：处罗可汗欲分兵大掠中国，群下多谏。外罗曰：“我父失国，赖隋得立，恩不可忘。”时处罗久疾痹，隋义城公主有五石饵之，俄而处罗发疽死。
痔
《释名》曰：痔，食也，蛊食之也。
《山海经》曰：天帝山有鸟，其状如鹑，黑文而赤翁，（郭璞注云：翁，颈下毛也。）名曰栎，食之己痔。又虎蛟可以为痔，（郭璞注：为，治也。）
《庄子》曰：秦王有病，召医破痈者，得一车乘；舐痔者，得车五乘。所治愈下，得乘愈多。
《尸子》曰：有医者，秦之良医，为惠王治痔，皆愈。
宋玉《登徒子赋》曰：登徒子之妻，既疥且痔。
痢
《释名》曰：泄痢，言出漏泄而利也。
《汉书》曰：韦玄成父丧。既葬，当袭爵，即阳为病狂，卧便痢，妄笑语，欲让避兄也。
《北史》：齐司马应之好读《太玄经》文，注扬雄《蜀都赋》，每云：“我欲与扬子周游。”患痢十七年，竟不愈。齐亡岁，以痢疾终。
《魏武令》曰：凡式水甚强寒，饮之皆令人痢。
阴痿
《汉书》曰：胶西王端为人残戾，又阴痿，一近妇人，病数月。
又曰：周仁为人阴重不泄。（张晏曰：阴重不泄，下湿，故溺，是以得此官者入后宫。）
《魏志》：公孙康死，子晃、渊皆小，众以康弟恭词。恭阴消为阉人，劣弱不能治国，渊胁夺恭位。
《晋书》南阳王模世子保，体质丰伟，尝自称，重八百斤。素喜睡，痿疾，不能御妇人。
《宋书》曰：明帝素肥，晚年痿疾，不能御内。
阳病
《左传□襄三》曰：楚子使子冯为令尹，访於申叔豫。申叔豫曰：“国多宠，王弱，国不可为也。”遂以疾辞。方暑，阙地下冰而床焉，重茧衣裘，鲜食而寝。楚子使医视之，复曰：“瘠则甚矣，而血气未动。”（言无疾。）
《史记》曰：廉颇云：“我为赵将，有攻城野战之功。而蔺相如徒以口舌为劳，而位居我上。”相如闻，不肯与会，每朝时常称病，不欲与争列。
《续汉书》曰：杨彪见汉祚将终，自以累世为公卿，耻为魏臣，遂称足疾，不复行。
范晔《後汉书》曰：高诩字季回，父容，哀平间为光禄大夫，诩以父任为郎。世传《鲁诗》，以信行清操知名。王莽篡位，父子称盲，逃不蚀失。
又曰：封观者，以兄名位未显，耻先授之，遂称风疾，不能言。火起烧屋，徐出避之，忍而不告。
谢承《後汉书》曰：沛国陈禁，性不好荣，建武中拜议郎，引见赐食。禁阳眼目无所见，以肉投羹中，出又撑柱乃归。
《魏末传》曰：李腾为荆州刺史，曹爽令别司马懿。懿使婢进粥，持杯而饮，粥皆流出，谓爽曰：“太傅非复可济，令人怆然。”故爽不复设备。
《曹瞒传》云：太祖少，飞膺走狗，游荡无度。其叔父首茉之於嵩，太祖患之。後逢叔父於路，乃佯败面呙口。叔父怪问其故，太祖曰：“卒中风。”叔父告嵩，嵩惊呼太祖，太祖貌如故。嵩问曰：“叔父言汝中风，己差乎？”太祖曰：“初不中风，但失叔父爱，故见罔尔。”嵩乃疑，自後，叔父所言，嵩不复信。
《晋书》：曹爽专权，宣帝称疾，何曾亦谢病。爽诛，曾乃起视事。
又曰：锺会将反於蜀，使卫慰劳诸军。心欲去，且坚其意，曰：“卿三军主，宜自行。”会曰：“卿先行，吾当後出。”便下殿，会悔遣之，使呼。辞眩疾动，诈仆地，北出ト。数十信追之。至外廨，服盐汤，大吐。素羸，便以困笃。会遣所亲人及医视之，皆言不起，会由是无所惮。
《晋阳秋》曰：宣帝初不欲屈节曹氏，辞以风疾不能起。魏武使人往微刺之，以观信否，宣帝坚卧不动。
《晋书》曰：王戎族弟敦有高名，戎恶之。敦每候戎，辄托疾不见。敦後果为逆乱，其鉴赏先见如此。
又曰：长乐冯恢父为弘农太守，爱少子淑，欲以爵传之。恢父终，服阙，乃还乡里，结草为庐，阳不能言。淑得袭爵，恢始任为博士祭酒。
《隋书》曰：郭衍为洪州总管，晋王镇淮海，因召衍，阴共计议。又恐人疑无故来往，托以衍妻患瘿，王妃萧氏有术能医之，以状奏高祖。高祖套苘共妻向江都往来无度。
《唐书》曰：安禄山陷西京，王继佯中风失音，贼犹强授伪官。後蒙原罪。
又曰：《王徽传》：黄巢入潼关，僖宗出幸。徽与同列崔沆豆、卢彖、仆射于琮至曙方知，遂相与奔驰，赴行在。徽夜落荆榛中，隐於崖谷，为贼所得，迫还京师。将授之伪命，徽示以足折口，虽白刃环之，初无惧色。贼令与归弟，命医工视之。月馀，守视者稍怠，徽乃杂於负贩，窜之河中，遣人间道奉绢表入蜀。天子嘉之，诏授光禄大夫，守兵部尚书。
稽康《高士传》曰：王莽徵孔休，休饮血，於使者前吐之，为病笃，遂不行。
《益部耆旧传》曰：公孙述僭号，徵犍为任永君，许以大位。永君故托以清盲，妻於面前淫若不见。子入井，忍情不问。述伏诛，永君澡浴，引镜照形，曰：“世平，目即清。”妻乃自煞。冯信季成亦不授公孙述聘，托清盲十三年，侍婢於面前淫而不问。述诛，取纸作书，婢因自煞。
卷七百四十四　工艺部一
叙艺
《书》曰：以旦代某之身，予仁若考，能多材多艺。
《礼》曰：是月也，命将讲武，习射御，角力，执弓挟矢以猎。
又曰：德成而上，艺成而下。
又曰：尚伎而贱车，则人兴艺。
《周礼》曰：保氏掌谏王恶，而养国子以道，（马融曰：道，六艺。）乃教之六艺：礼、乐、射、御、书、数。
《论语》曰：太宰问於子贡曰：“夫子圣者欤？何其多能也？”子贡曰：“固天纵之将圣，又多能也。”
又曰：志於道，据於德，依於仁，游於艺。
《汉书》曰：元帝多伎艺。
华峤《後汉书》曰：邓禹十三男，各令习一艺。
《梁书》曰：柳恽，字文畅，早有令名。少工篇什弹琴，为士流第一。帝谓周舍曰：“吾闻君子不可求备，至於柳恽，可谓具美。分其才艺，足了十人。”
又曰：朱异，字彦和，通览五经，涉猎子史，博奕书算尤善。沈约面试，皆妙，乃戏之曰：“君何不廉！天下有艺，君一时持去，可谓不廉也。”
《後汉书》曰：祖，字孝征。裴让之，字士礼。俱崇文学邢劭。省中为之语曰：“多伎多能祖孝征，能赋能诗裴让之。”皆一时之美也。
《後赵录》曰：张材伎，乌谭部人也。善棋博、蹴リ、斗鸡诸伎。身长八尺。饮酒石馀不乱。
射上
《中论□艺记》曰：射以平志，御以和心，书以缀事，数以理烦。
李《游艺箴》曰：邈矣姬旦，惟艺之渊！
《易》曰：弦木为弧，剡木为矢，弧矢之利，以威天下，盖取诸暌。（睽，乖也。物乖则争兴。弧矢之用，所以威乖争也。）
又曰：公用射隼於高墉之上，获之，无不利。子曰：“隼者，禽也。弓矢者，器也。射之者，人也。君子藏器於身，待时而动，何不利之有？动而不括，是以出而有获，语成器而后动者也。”（括，结也。君子待时而动，则无结闵之患也。）
《诗》曰：既张我弓，又挟我矢。
又曰：终日射侯，不出正兮。
《礼》曰：工尹商阳与陈弃疾追吴师，及之，陈弃疾谓工尹商阳曰：“王事也，子手弓，子射诸？”射之，毙一人。弓，（丑亮切。，弓衣。）止其御曰：“朝不坐，燕不与，杀三人，亦足以反命矣。”（朝燕于寝，大夫坐于上，士立于下。然则商阳与御者皆士也。）孔子曰：“杀人之中，又有礼焉，善之。”
又曰：孔子云：“士使之射，不能，则辞以疾，悬弧之义也。”（男子生而设弧于门左，示有射道而未能也。）
又曰：射有似乎君子，失诸正鹄，反求诸其身。（反求于其身，不以怨人也。画曰正，皮曰鹄也。）
又曰：孔子射於矍相之圃，盖观者如堵墙。（矍相，地名也。树菜蔬曰圃。）射至於司马，使子路执弓矢出，延射，曰：“贲（房吻切。）军之将、亡国之大夫与为人後者不入，其馀皆入。”盖去者半，入者半。（先行饮酒礼，将射弓，以司马子路执弓矢延射，则为司射也。贲，读为偾。偾犹覆败也。）又使公罔之裘，序点扬觯而语曰：“幼壮孝弟，耆耋好礼，不从流俗，修身以俟死者，不在此位也。”盖去者半，处者半。序点扬觯而语曰：“好学不倦，好礼不变，耄期（音基）称道不乱者，不在此位也。”盖仅有存焉。（之，发声也。射毕，又使此二人举觯者。古者于旅也语。语谓说义理也。三十曰壮。耆耋皆老也。流俗，失俗也。处犹留也。不可以在此宾位。序点或为徐点，壮或为将，耄期或为旄勤。）
又曰：射之为言绎也，或曰舍也。绎者，各绎已之志也。故心平体正，持弓矢审固。持弓矢审固，则射中矣。故曰：“为人父者以为父鹄，为人子者以为子鹄，为人君者以为君鹄，为人臣者以为臣鹄。故射者，各射已之鹄。故天子大射，谓之射侯。射侯者，射为诸侯也。射中则得为诸侯，射不中不得为诸侯。（大射，将祭择士之射也。以为某鹄者，将射，还视侯，中之则成人，不中之则不成人也。得为诸侯，为有庆也；不得为诸侯，谓有让也。）天子将祭，必先习射於泽。泽者，所以择士也。已射於泽，而後射於射宫。射中者，得与於祭；不中者，不得与於祭。不得与於祭者，有让，削以地；得与祭者，有庆，益以地。进爵绌地是也。（泽，宫名也。士，谓诸侯朝者诸臣及所贡士也。皆先令乃射于泽，已乃射宫课中否也。诸侯有庆者先进爵，有让者先削地也。）故男子生，桑弧蓬矢六，以射天地四方。天地四方者，男子之所有事也。故必先有志於其所有事，然後敢用也。
《左传》曰：晋楚将战。潘之子党与养由基蹲甲而射之，彻七札焉。（蹲，聚。）以示王，曰：“君有二臣如此，何忧於战？”王怒曰：“大辱国！诘朝尔射，死艺。”（言汝以射自多，必当以艺死也。）吕梦射月，中之，退入于泥。（吕，魏也。）占之，曰：“姬姓，日也；异姓，月也，必楚王也。射而中之，退入於泥，亦必死矣。”及战，射恭王，中目。王召养由基，与之二矢，使射吕，中项，伏。（他刀切。弓衣也。）以一矢复命。（言一发而中。）
又曰：卫献公出奔。初，尹公他学射於庾公差，庾公差学射於公孙丁。二子追公，（二子，他与差也，为孙氏逐也。）公孙丁御公。子鱼曰：“射为背师，不射为戮，射而礼乎？”（子鱼，庾公差也。礼，射不求中也。）射两句而还。（句，车轭卷者，今俗谓之句心木。）尹公他曰：“子为师，我则远矣。”乃反之。（他不从丁学，故曰远。始与差具退，悔而独还射。）公孙丁授公辔而射之，贯臂。（贯公他手臂。）
又曰：吴子诸樊伐楚，以报舟师之役。门于巢，（攻巢门也。）巢牛臣曰：“吴王勇而轻，若启之，亲门，（启，开门也。）我获射之，必殪。（殪，死也。）是君也死，疆其少安。”从之。吴子门焉，牛臣隐於短墙以射之，卒。
又曰：昔贾大夫恶，（貌丑也。）娶妻而美，三年不言。御以如皋，射雉，获之，其妻始笑而言。
《周礼》曰：大司乐：掌成均之法。（郑司农云：均，调也。乐师主调其音。大司乐主受此成事已调之乐。）大射，王出入，令奏《王夏》；及射，令奏《驺虞》。（《驺虞》，乐章名，在《召南》之卒章。王射，以《驺虞》为节也。）诏诸侯以弓矢舞。（舞，谓执弓挟矢揖让进退之仪。）
又曰：乐师：掌国学之政，以教国子少舞。（谓以年幼少时教之舞。）凡射，王以《驺虞》为节，诸侯以《狸首》为节，大夫以《采》为节，士以《采繁》为节。（《驺虞》《采》《采繁》，皆乐章名，在国风《召南》。为《狸首》，在《乐记》。）
又曰：王以六耦射三侯，三获三容，乐以《驺虞》，九节五正；诸侯以四耦射二侯，二获二容，乐以《狸首》，七节三正；孤、卿、大夫以三耦射一侯，一获一容，乐以《采蘩》，五节二正；士以三耦射犴侯，一获一容，乐以《采蘩》，五节二正。（郑司农云：三侯，虎、熊、豹也。容者乏也，待获者所蔽也。九节，析羽九重，设于长杠，正所射也。）若王大射，则以狸步张三侯。（郑司农云：狸步，谓一举足为一步，于今为半步也。玄谓：狸，善博者也，行则止而拟度焉，其发必获，是以量侯道法之也。）王射，则令去侯，立於後。以矢行告，卒，令取矢。（郑司农云：射人，主令人去侯所而立于后也。以矢行告，射人，以矢行高下左右告于王者也。）
又曰：射鸟氏：掌射鸟。（鸟谓中膳羞者，凫雁鸨之属也。）祭祀，以弓矢驱乌鸢。凡宾客、会同、军旅，亦如之。（鸟鸢，善钞盗，便人。）射则取矢。矢在侯高，则以并夹取之。（郑司农云：王射，则射鸟氏主取其矢。在侯高者，矢着侯高，人手不能及，则以并夹取之。并夹，钅咸箭具。夹，读为甲，故司弓矢职曰：大射、燕射，共弓矢并甲。）
又曰：庭氏：掌射国中之夭鸟。若不见鸟兽，则以救日之弓与救月之矢夜射之。（不见鸟兽，谓夜来鸣呼为怪者。兽，狐狼之属。郑司农云：救日之弓、救月之矢，谓日月食所作弓矢。玄谓：日月之食，阴阳相胜之变也，于日食则射太阴，月食则射太阳。）若神也，则以太阴之弓与枉矢射之。（神谓非鸟兽之声，若或叫于宋大庙讠喜讠喜出出者。）
又曰：王大射，则共虎侯、熊侯、豹侯，设其鹄。诸侯则共熊侯、豹侯；卿、大夫则共麋侯，皆设其鹄。（大射者，为祭祀射。王将有郊庙之事，以射择诸侯及群臣与邦国所贡之士可以与祭者。射者可以观德行，其容体比于礼，其节比于乐，而中多者得与于祭。凡大射，各于其射宫。侯者，其所射也，以虎豹熊麋之皮饬其侧，所谓皮侯。王之大射，虎侯，王所自射也；熊侯，诸侯所射；豹侯，卿、大夫以下所射。诸侯之大射，熊侯，诸侯所自射；豹侯，群臣所射。卿、大夫之大射，麋侯，群臣共射焉。）
又曰：保氏：掌养国子以道，教之五射。（五射：一曰白矢，二曰参连，三曰剡注，四曰襄尺，五曰井仪也。）
《论语》曰：君子无所争；必也，射乎？（言于射而后有争也。）揖让而升，下而饮，（射于堂，升及下皆揖让而相饮也。）其争也君子。（多算饮少算，君子之所争也。）
又曰：射不主皮，（射有五善焉：一曰和志，体和也；二曰和容，有容仪；三曰主皮，能中质；四曰和顺，合《雅》、《颂》；五曰与舞同。射者不但以中皮为善，亦兼取其和容也。）为力不同科，古之道也。（为力，力役之事，亦在上中下，设三科焉，故曰不同科也。）
《韩诗外传》曰：楚熊渠子夜行，见寝石，以为伏虎，弯弓而射之。没金，饮羽。下视，知其石也。因复射之，矢摧，无迹也。
《三礼射侯图》曰：天子大射之时，天子虎侯，九十步；诸侯熊侯，七十步；卿、大夫豹侯，五十步。畿内诸侯大射，君熊侯，九十步；卿、大夫参侯，七十步；士犴（五旦切。）侯，五十步。天子、卿、大夫射，君臣共射一麋侯，五十步。诸侯、卿、大夫亦如之。天子及诸侯之士，皆无大射。参侯者，以豹皮为鹄，以麋皮为饰。参之为言杂也。犴侯者，以胡大皮为知鹄，亦以为饰。
又曰：天子宾射亦三侯。天子射，五正侯；诸侯射，三正侯；卿、大夫射，二正侯。诸侯宾射二侯，君三正。卿、大夫宾射，君臣共射一侯，二正。士与士宾射，犴侯，二正。士不得画云气，故以犴皮饰其侧也。畿内诸侯与外国同，其侯道亦如之。
又曰：天子燕射，天子熊侯，诸侯、卿、大夫、士，虎、豹侯。诸侯燕射，君亦熊侯，卿、大夫亦宜参侯，士鹿、豕。卿大夫与其臣燕射，君臣共射，虎豹侯。士燕射，亦宜豹侯，画鹿豕焉。畿内诸侯与外国用其侯道，亦如宾射。
《战国策》曰：楚有养由基者，善射。去杨叶百步而射之，百发百中。有一大夫过之，曰：“善射可教矣。”由基子曰：“试代我射之。”客曰：“我非能教子出左屈右也。夫射者，百发百中，而不以善息，少焉，气衰力倦，弓拨矢拘，一矢发而不中，前功尽弃矣！”
又曰：更羸与魏王处庑下，有雁从东方来，更羸虚发而雁下。魏王曰：“射可至此乎？”更羸曰：“其飞徐，其鸣悲。飞徐者，故疮痛也；鸣悲者，失群也。故痛未息，惊心未去，故闻弦音而下。”
</div>
    <div class="pagination">
<a href="太平御览_page506.html">上一页</a><span>...</span><a href="太平御览_page502.html">502</a><a href="太平御览_page503.html">503</a><a href="太平御览_page504.html">504</a><a href="太平御览_page505.html">505</a><a href="太平御览_page506.html">506</a><span class="current-page">507</span><a href="太平御览_page508.html">508</a><a href="太平御览_page509.html">509</a><a href="太平御览_page510.html">510</a><a href="太平御览_page511.html">511</a><a href="太平御览_page512.html">512</a><span>...</span><a href="太平御览_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
