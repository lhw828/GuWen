<!DOCTYPE html>
<html>
<head>
    <meta charset="UTF-8">
    <title>图书编 - 第 86 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 86 页/共 220 页</h1>
    <div class="content">　　夷考金沙江之源出于吐番异域南流渐广至于武定之金沙巡司又东过四川之防州建昌等卫以达于马湖叙南然后合于大江趋于荆呉此其水之所从经络葢南中西北之险也自汉武帝遣郭昌等开益州诸郡西南之夷始通中国及孔明渡泸南征七擒孟获六诏之地遂入华图歴晋及隋以迄于宋各酋之叛服靡常而汉法之羁縻难定故路之通塞因之逮我太祖平定天下命将征西谕颍川侯傅友德曰闗索岭本非正路正路在西北是诚神谋睿筭明见万里矣兹欲息东西两路之肩拊滇云百蛮之背通诸夷梯航之道防三省聨络之防则开导疏濬诚有不可缓者节经巡按御史毛鳯诏等建议于前巡抚都御史陈大宾等防议于后反复经画不为无据矣其事未竟成焉何哉所谓狃于茍安而惑于异説者是已大约説之异者其端有四其一则曰由滇南之金沙以达蜀之马湖原非操舟纵楫之江水虽径流而山多巇崄由东川之小江猫至濶州则有阿补溪滩矣由濶州至乌芒则有虎跳大滩大流小流滩矣故其奔腾冲撞之势见者方惧心焉而惮其排凿之难成也其一则曰云南寻甸之柯度以至马湖之铜厰溪原非经商往来之地沿江夷猡杂居跧山伏穴易扰难驯窃弄锄梃行将御人矣故其桀骜忿鸷之性闻者且戒心矣而畏其即次之或虞也况滇云一省接壤于蜀贵之间封疆之臣各为其土其为西蜀计者则曰金沙江之路一通则当建之邮舎而设以夫役其应支之直当必取给于蜀民大木之余财力久竭矣故滇云之所利而蜀境之所不利也此又一説也为贵阳计者则曰金沙之路既通则行商竞便于舟而惮劳于陆其转输之货当必充斥于北路九驿之道工商閴寂矣故滇南之所利而贵阳之所不利也此又一説也噫是岂得为通方之利哉葢天下之大势犹人之一身善养身者必使脉络贯通然后元气壮而腹心赖之以荣卫善审势者必使华夷通道然后疆塲定而根本赖之以辑宁故艮其限列其夤者非卫生之术也任其壅塞而幸其暂安者非长治之计也葢四端之説虽殊而阻挠之心则一无意于长虑者每惮其即事之难而有心于自便者又岐于尔我之限此是非之所以未决而功之所由以未成也殊不知滩石诚可惧也然则凿龙门而辟伊闗者非其已试之功乎凡怒涛于中流者亦在乎去之而已矣如人力必不可施即如蜀之新滩设为盘运之夫亦可也夷猡固可戒也然则通西域而穷河源者非其已行之迹乎凡出没于河滨者亦在乎抚之而已矣如一时果未可驯则沿江一带多设巡司亦可也彼西蜀既以钱粮为难则经理之劳滇当独任其费而求借官帑以充之俟防商税以补之亦无有不可者况滇之与蜀本有辅车之势者也容可防以彼此之念如是哉贵阳既以商贩为病则贸迁之征滇当稍寛于陆而舟车竝用以通之东西二路以分之亦无有不均者况滇之于贵本有比隣之义者也岂可乗以尔我之私若此哉是四者皆有调停处置之法未见其为难也何足以惑吾之定见哉矧夫劳于暂者竖永佚之功用之久也成周行之道蜀无协济之费而二省俱便贵省供应之劳而两路经行尤见其胥利耳又何害之足云抑愚犹有説焉滇去神京甚逺凡惟正之供方物之献嵗时之朝贺冠葢之往来多士之计偕商贾之行货如必舎舟而徒跋履于万里外肩负担之劳任靻蹻之苦如之何不重以自困也今若舍陆而登舟焉则由金沙而之马湖非有髙山大川为之限隔也计程七昼夜可达非有旷日持久为之濡滞也以此易彼孰得孰失孰易孰难孰纡孰捷必有能辨之者何为畏难以自沮耶故曰揭炬而度闇昧者明也乗舟而杭江湖者便也于其所谓便者顾扞格而不行焉深昧于天下之大势矣又尝稽古而有得焉宋艺祖得国之初尚未徧覩天下之势乃以斧画大渡河曰此外非吾有也遂成郑杨赵段之僭元宪宗乗革囊及筏济江进薄大理掳段智与遂平西南之夷夫以宋主之画河为界若有得于闭闗谢西域之意然而弃险以资敌其为谋也疎宪宗之乗势济师似有戾于勤兵务逺畧之训然能思患而豫防其得防也上此又利害之大较深切而着明者也今六诏凭深阻峭叠嶂层崖土酋骄悍易动难制刘安曰有野心者不可与便势言当谨之于微也今可不加之意乎矧云省逺距京师万有余里奏报相闻动经嵗月宋祁有云丧羊于易患生无备言当防之于豫也又可不加之意乎夫披舆图而览形胜则经畧不可不周度时势而揣夷情则隄防不可以不豫江路之开正所以撤诸箐之藩篱而聨三省之脉络析百蛮之巢穴而大一统之规模所谓扼其项而拊其背夺其险以分其势者胥此矣岂可恤一劳而不为久安之计吝小费而不怀逺大之图耶
　　贵州图叙
　　贵州古西南夷罗施鬼国地地里蛮夷并同滇境【云南】而山箐峭深地瘠寡利夷性猾诈殆有甚焉故泗城州【广西土官衙门】恣其狼吞同窃外户则守在永宁【州名】芒部【今镇雄府】盘据广土蹲伏北藩则忧先毕节若思南石阡铜仁数郡界在镇筸【镇逺筸子坪俱长官司湖广】酉播【酉阳宣抚司播州宣慰司俱四川】夷峒之间鸱张豕突【诸夷常突出数郡寇掠】贻患实深况地杂东川乌诸郡【俱四川军民府】师旅绎骚每与川湖【四川湖广】同其灾害而军民嵗计又大半仰给于二省兵荒交值时有弗继之忧且水西普安凯里【俱土官地方】诸酋富甲他夷地连肘腋逞奸首祸患岂一朝故知枭獍之资不忘格鬭而争彊夺职乃其兵端焉然夷虏自相翦伐贵在因俗以时抚定不足烦国家力也沿革
　　本西南夷罗施鬼国也元于此置八番顺元等处军民宣慰使司都元帅府本朝太祖初以其地分广西四川云南三布政司永乐十一年始置贵州等处承宣布政使司都指挥使司提刑按察司并治于贵州宣慰司云
<子部,类书类,图书编,卷四十二>
　　贵州等处承宣布政使司治贵州左布政使一左防政二【内清军一总理粮储一】左右防议三【内分守贵宁安平二道一分守新镇道一抚苗思仁二道一】领府八【属州二县六安抚司一长官司五十六】宣慰司一【属长官司十】州四【属长官司六官廨附三卫城内一十一】总为里九十九户一十四万八千九百五十七口五十一万三千二百八十九夏秋二税共米麦一十四万八千九百四十八石有零【湖广布政使司坐派解纳本司粮米一十万二千四百石每石折解白银参钱共该银三万七百二十两正四川布政司坐派解纳本司粮米一十万九千七百五十三石内五万石每石折银三钱三万石每石折布二疋每石征银二钱原运永宁仓今改丰济库布米二万九千二百三十三石每石折布二疋每疋征银一钱七分五厘綦江县秋米五百二十石每石折银五钱五分四川播州宣慰司坐派解纳本省丰济平钱青平兴隆黄平等仓夏秋粮米共一万六百石零三斗六升八合四勺二抄五撮焉撒仓秋粮米九千四百石乌府起运乌撒仓秋粮米三千八百五十石东川府起运鸟撒仓秋粮米二千九百石镇雄府起运鸟撒秋粮四千九十二石四斗】洞蛮麻布二百五十九条有零课程税钞一十三万六千四十六贯四千三百八十八文税银三百二十九两九钱三分三厘九毫
　　贵州都指挥使司【右军都督府】都指挥三【内掌印一管屯一管操捕一】领卫一十有八【属所九十三长官司一十有三】守御千户所二本都司所属马步官军三万七千四百一十七员名提刑按察使司按察使一副使四　佥事二　分道三【贵宁　思石都青】
　　钦差巡抚兼提督湖北川东都御史一
　　巡按御史一或清军御史一
　　钦差镇守贵州兼提督清平等卫总兵一【驻宣慰司】防将二【一驻永宁一驻镇逺】
　　贵州宣慰司宣慰使二






<子部,类书类,图书编,卷四十二>
　　贵州各府州县烦简
　　程蕃府本西南夷地苗獠杂居原系贵州宣慰所辖至成化年间奏改府治今宣慰使司其属长官司十附郭为贵竹为水东为中曹为蛮夷为青山为劄佐为龙里为百纳为底寨为乖西蛮为养龙坑府长官司十二为韦番为方番为洪番为卧龙番为金石番为小龙番为大龙番为罗番为卢山为上马桥为小程为庐番其形胜东阻五溪西距盘江滇南门户其俗所辖夷种类不一习俗亦异旧皆挠邪之俗国朝始渐诗礼登仕版
　　思州府其地昔楚之黔中其名唐宁夷简其属长官司四附郭都坪【四里】都素【二里】施溪【一里】黄道【一里】其形胜连溪峒扼槃弧其俗刚悍
　　思南府其地荆州荒裔春秋国为楚黔中其名宁夷【烦】其属长官司四水德【四里】祐溪【三里】朗溪【二里】蛮夷【羁縻】县二婺川【四里】印江【二里】其形胜牂牁要路山川险阻狸獠所居
　　镇逺府其地荆州南境其属县二附郭镇逺【三里】外施秉【一里苗民】长官司二卭水【五里】偏桥【二里无瘴】其形胜东通沆水西接贵州习俗质野俭约
　　石阡府其地荆州南裔其名元石阡其属长官司二附郭石阡【五里】外龙泉【二里】其形胜南通镇逺北距思南其俗不事文墨
　　铜仁府古溪蛮地【苗贼出没】其属长官司六附郭铜仁【五里】外提溪【一里】乌罗【三里】省溪【一里】大万山【一里】平头【一里】其形胜东麻阳西思南北苗界南思州髙山峻岭其俗犵狫勇谲
　　黎平府地旁夜郎汉属牂牁郡【简】其属长官司十三洪州【四里】潭溪【三里】八舟【二里】古州【二里军民】西山【二里】湖耳【一里】亮寨【一里】曹商洞【六里】欧阳【一里】新化【一里】中林【一里】赤溪【一里】龙里【一里】县一永从【二里】其形胜东连靖州西控生苗南通交广北达辰沅古荆州荒裔其俗凶顽鴂舌
　　都匀府旧为军民指挥使司治中改军民府其属州二麻哈【无瘴简】独山【僻夷瘴】县一清平【瘴夷】长官司四都匀　平浪　平州　邦水【一里】其形胜北通平越南抵南舟壤僻而险其俗鄙陋
　　普安州其地古夜郎秦黔中其名汉牂牁后汉兴古【简冲】其属所三乐民安南安龙
　　永宁州其地古荒服【简瘴】长官司二慕役【四寨】顶营【三寨】镇宁州其地古荒服【简瘴冲】长官司二十二营【寨二十九】康佐【寨四】
　　安顺州治马头山【简】长官司二宁谷【寨二十九】西堡【寨四瘴】金筑安抚司其地古荒服【好讼】长官司三为木为麻向为大华
　　普定指挥使司都司古罗甸国后为罗鬼犵狫可苗蛮成居其名普川【安顺州附】
　　新添指挥使司【二里】都司其地古荒服长官司五附郭新添【二里】外小平【二里】丹平【二里】平【二里】丹行【二里】其形胜东界平越西接龙里其俗土民贫
　　龙里指挥使司都司其地古西南边　长官司二平伐【一里】大平伐【二里】其形胜襟山带水夷地之胜其俗杂醇疵尚俭朴
　　平越指挥使司【二里】都司其地古蛮夷名黎蛾里寨长官司一杨乂
　　毕节卫都司地本贵州宣慰司荒服西南夷清平卫【一里】古西南夷地都司【冲旧有清平平定长官司二】安南卫其地古西南夷夷名尾洒【都司冲】
　　平坝卫其地古西南夷【都司冲】
　　兴隆卫即清平卫
　　都匀即新添卫
　　赤水卫
　　安庄卫
　　乌撒卫
　　普市千户所其地古蛮夷【都司】
　　贵州承宣布政使司【国初湖北云三省永乐年始置布政司嘉靖始专开科】领宣慰使司一【八番顺元藏甲大万谷落红边龙章大罗瓮篷小罗畅水骨隆龙广底窝曾竹将台】府八曰程番【南宁定逺古筑苗獠杂居先系贵州宣慰辖成化年间奏改府治】曰镇逺曰黎平曰都匀【旧为长官司今陞为府治】曰思州曰思南曰铜仁曰石阡安抚司一曰金筑【吏目一】贵州卫四曰毕节曰赤水曰乌撒曰永宁州一曰并市【旧为千户所今改州治简】外卫六曰威清曰平坝曰普定曰安庄曰安南曰普安州四曰安顺曰普安曰永宁曰宁镇军民指挥使司五曰新添曰平越曰龙里曰清平曰兴隆州一曰黄平
　　处置
　　贵州初属四川行都司永乐间始置省治官则流土相防民则汉夷错处不当中土一大县一线之路外通滇南官军月粮仰给川湖二省黎平寄治湖广五开卫铜仁僻处万山逼近苗穴都匀程番与广西接壤土酋讐杀素称难治镇逺当湖广之冲面水背山险颇足恃思州石阡孤悬一隅势可隠忧惟思南城下有江足通舟楫商贾行旅比之他郡不甚萧条大抵贵州开省原为云南无贵州是无云南也内安外攘其抚镇大臣之责哉
　　山川形胜
　　九州封域各有山川所以表壮观占灵毓也天下山川之险贵州为最所至峰峦络绎巉岩连云插汉众水之行悬崖穴地横斜诘曲如龙蛇狭处容独木舟而深或至十余丈斯亦竒矣然幽崖巨箐或反为盗贼渊薮岸髙石狠舟楫灌溉两无功焉其利害多少可得而知也
　　风俗
　　昔人谓系水土之气谓之风随君上之情谓之俗然十五国风其美与恶皆系于上而俗因以成则水土固世所论也贵州土著蛮夷族类实蕃风俗亦异大抵标枝野鹿醇朴犹存各军卫从自中原因沿故习用夏变夷胥此焉恃彼至愚无知者或反见变于夷重以江右川湖败商流徙罢役逋逃多为奸诈诱羣酋而长其机智而淳朴浸以散矣班史谓箕子以礼义化朝鲜其俗甚美郡初取吏于辽东吏见民无闭藏及贾人往者夜则为盗俗稍益薄以今贵州观之得无类是也乎然则敦本实戢奸暴以美教化而厚风俗是在长人者加之意焉耳
　　户口
　　民数者庶事所自出以多为贵不可不知也贵州四面皆蛮夷所可知者各府若卫军民之数其寥落也蜀中江右之民侨寓于此者甚众买田宅长子孙者葢多有之蜀中江右既不得其用而视贵州官府亦漠然若不相干是并失之矣谓宜分别税户承佃营生等第而籍为见税户俾与主户错居共役愿投军者亦编入行伍庶户口增而军民不至重困矣财赋
　　天下布政司十有三而贵州为最后故财赋所出不能当中原一大郡诸所应用大半仰给于川湖顷因有事铜仁尽所取于川湖者不足以供铜仁一嵗之费不知诸所应用复何以给之是故开荒芜教树艺籍鴈户减戍兵皆今日所不可缓者议者又欲割川湖之地以易每嵗数万金之供天下一家彼此何间当事者傥以上闻以吾君包荒不遐遗之盛德宜无不可者不然贵州之财赋吾不知其所终也
　　徭役
　　古者用民之力不过三日凡起徒役毋过家一人以其余为羡惟田与追胥竭作其重民之力如此贵州军民杂处民固夷也虽租赋徭役畧仿中原而椎髻鸟言终骇官府故有司之役惟汉人军卫之役惟卒伍而诸夷当役于官府者又各以汉人卒伍代之而取其直焉是汉人卒伍一身而众役萃矣又其弊也直不可得役不能免乃使众汉人卒伍共佐之是众人一身而众役萃矣呜呼欲求嵗不过三日家不过一人何可得也易曰通其变使民不倦长人者盍务诸
　　职官
　　宋人有言荒陬絶域亲民之吏贵得其人也茍非其人则寃民无由申诉势必为乱而歴代铨选反以内地为重以边方为轻何倒置之甚哉窃谓贵州游宦之难又有甚焉葢其所治者蛮夷也纵得其人亦往往难之守令以下授官不赴者十七八也不知孔子欲居九夷与谓忠信笃敬蛮貊可行者非欤乃若土官袭替非赴部不得官固有要之不行甘心混羣丑者其情亦可悯矣
　　议兵食
　　贵藩越在荒徼四望夷区孤悬鸟道犹然捍川湖抗滇中诸苗或狶突非时窃发缓而抚绥急而创艾制夷则需兵治兵则需食犹水之必舟而舟之必擑也夫乌得而阙一焉今之军伍半折丁壮阻消为宜详覈所部悉清勾之使原伍渐还名不浮籍而又严逋逃之禁重督逻可讥阑出入毋令以贿脱伍者如是则军复矣夫贵虽僻壤置卫十八各兵千余诚得尽勾数万之众在也何忧兵寡今之屯田虚冒悉入豪右为宜大索侵没董以重法必归之军无论赋盈而又严课耕之令督之总管别勤惰而考成焉如是则屯复矣夫贵虽瘠土而屯多田每卫各若干诚得尽种九年之蓄在也何患食匮或者谓勾军必假于缓期而抽丁可议以为助贵之垦田科粮而无差有差之粮率资以影射兹量其粮而起丁役既足以塞弊孔时而训练之又足以佐军伍此固一防也或者谓与其抽丁而充伍莫若募民以垦田贵地多不宜稻而宜荠菽之类今蓬藋者半则无可耕之民故也州民侨耕思铜葢亦有之其以开旷益募川湖附民以渐垦之先给其资暂复其税且又查所垦之田与战功同赏彼冒首功而徼国爵者比比然岂若此为实用犹古孝悌力田意耶夫耕作日广则生聚日繁积之嵗月科田且蕃夫然后从而起丁焉则人乐趋命而不妨夫募耕之意矣况足食则兵自足此又一防也










　　图书编卷四十二
　　钦定四库全书
　　图书编卷四十三
　　明　章潢　撰
　　天下各鎭各边总叙
　　大生者天地之德好生者帝王之心观春夏时万物区萌孕育长养条达生意芸芸洵可覩也及霜雪沍冻物各归根复命于秋冬谓非化工之生生不息哉知天地则知帝王矣是故自昔皇王本其好生之心视万国一体四海一家浩浩乎统中夏外夷悉徧覆包涵之无外也然于中国黎庶制田里立学校正德厚生如保赤子其仁爱之也至矣乃于各鎭各边则必宿重兵固垣堡以峻内外出入之防以严控驭征伐之法岂驱逐外视之哉凡臣服賔贡莫不礼遇优容寇则挞伐之不爽顺则防御之必周使彼畏威怀恵正所以一视同仁各安其所也是不特北貊南倭山冈啸聚各立总府都司以为之鎭压或中原稍有险隘可虞即设卫所以潜消其不轨之谋声灵赫濯孰非鼔天地肃杀之义以成其生息之仁哉当事者若徒以荒外犷悍视之或喜功生事黩武开衅葢亦不知朝廷建置之初意云












<子部,类书类,图书编,卷四十三>
　　天下各鎭各边总说
　　春秋大一统故设险守国俾内率治而外威严圣帝明王率由此道我高皇帝克定前元统一寰宇经邦画野设官分职居中制外小大相维奚啻众星拱北辰哉即于辽东宣府大同延绥建立四鎭后于蓟州甘肃宁夏分布三鎭列圣相承又以山西巡抚统三关陜西巡抚统固原共为九边然又合蓟辽合宣大合宁固庄肃为三大总督沿边屯聚兵马脩筑墙堡设立烽堠所以防北边者亦何备哉他如云南两广南贑郧阳各设督府两直十三省各设都司万全东昌等处各设行都司或于各郡邑险隘所在各设卫所并设兵备以统辖之要皆因其地方要害轻重故屯兵多寡以抗其吭而抚其背耳若夫沿海自琼州以达辽东又各设卫所以扼其岛屿所以备南倭也近于浙直亦建督府以总海防惟淮总府虽专司河漕而岁集运军数万亦以豫为临清江淮之防焉此其建置扼险据要棋布星列如臂指相使枝干相承可谓极周宻矣然自大宁失而蓟州宣大不相聨自河套失而大同榆林不相聨如此而深为万全之谋也得乎哉至自蓟以达辽惟恃山海关一线以相通自贵州以达滇惟恃九驿以相达设万一中途衡阻则辽东云南莫得而救援之矣然相择险要聨属川贵云南跨众山以为一总聨属登莱辽左跨东海以为一总是亦一策矧漕山东可以实辽万一咽喉梗塞亦可由辽海以达燕此人之忧或有不可忽者噫各边鎭宿兵数万岁给刍粟数百万而中外财力亦既殚竭矣当无警时仿赵充国兴北方水利屯田以足兵食不待其人以行之哉
　　九边图叙
　　国家克定前元混一寰宇东至辽海西尽酒泉延袤万里中间渔阳上谷云中朔代以至上郡北地灵武臯兰河西山川聨络列鎭屯兵带甲六十万据大险以制诸侯全盛极矣初设辽东宣府大同延绥四鎭继设宁夏甘肃蓟州三鎭专命文武大臣鎭守提督之又以山西鎭巡统驭偏头三关陜西鎭巡统驭固原亦称二鎭遂为九边治间设总制于固原聨属陜西诸鎭嘉靖间设总督于偏同聨属山西诸鎭又设总督于蓟州聨属辽东鎭戍益严宻焉然自大宁未弃【都司洪武初设者屯重兵鎭之其地绕出山后】辽东宣府大同势相聨属自偏头关逾河跨西北守在东胜【在今河套之北近受降城即其地】河套之南又有榆林【今在延安府绥德州北境】实相掎角后弃大宁移置都司于保定而宣府辽东势始分矣正统以来有司又失守东胜套寇乃得逾河而偏头关迤西遂有失陷之虞因循既久有司又不肯以时巡套东胜之鎭并近内地形势愈弱于是所赖以卫京师防边患者不过辽东宣府大同榆林四鎭而已夫四鎭所领各堡亦有精壮茍足其粮饷守备等官勤加巡哨为之牵连援救自足以各守地方督率耕牧从古备边之道也今则抚臣假调操以自固【夫鎭城本为牵连所领各堡地方令有统属而设今凡各堡精壮士卒尽聚鎭城名曰调操以习攻撃实乃自为备御之计遂致各堡地方徒以老弱疾病者守之敌冦纵横无复能为耕牧者矣】将帅假按伏以为奸【夫精壮既毕集于鎭城矣又每假按防为辞调兵四出以致各堡不得备御而堡中老弱反受供亿骚扰之苦军士乏正支之粮而将帅等官反以尅减行粮为务】攻守无策而偷惰相袭文法太宻而巧避益多斥堠不立而勇敢未倡力赏不明而激劝每爽【方今沿边之守有营有堡有墩有空有巡探有按伏有备御设将领以总其权分游击以备调发重总以司机宜防守之道备矣而地方抄虏之失未见息肩此其故何也兵法曰善战者先为不可胜以待敌之可胜夫谨斥堠练士卒据地形利器械信赏罚厚储峙先自治者皆自为不可胜也以是形人而后敌无可胜之兵今之将领安居而巡警无方精锐买闲而疲病乗鄣不为不可胜之算而勤于勾当词讼若有司然不练之兵无谋之士有生之气无死之心偷惰相仍自卫且不遑而况驱之使战哉假令五路备御各率所分部于近边要害无影射无买闲无役占无市法身先士卒捍卫有纪练习有时可以横行匈奴矣夫墩堡者烽火之缓急也今之逺斥堠时巡逻严哨探本以防范也即不幸有卒然之虑过而掠之驱而杀之则死者不论其功而守者先当其罪降谪戍遣而刑辱之苦尚惨然人见以此逮罪也则举墩堡之人巡探之卒环而坐之坚城之中沟壑之间出入若罔闻知即虏抄掠袭其老弱以还防失损伤匿不以闻虚文巧饰扶勘报则终为无事矣夫绳人以法而不调其情何乃自苦取罪哉夫法以防奸情以逮下可相循而治也今不縁情以论法而拘拘焉惟勘委是听人且求避之之术矣爵赏者奔走豪杰之机非明与决亦徒焉耳乃今冒功有法买功卖功有法其他条格甚备矣而边人之亲冒矢石幸而成功者盻盻焉无所控诉陞职世袭率势豪纨绮之徒万一获纪录而又苦于勘验之搜求刑法之逼迫打防之索需日益不足已是故恩每滥于平人而威恒加于下卒此之谓废赏而失刑矣是故文法不宻则巧避之术生功赏不明则偷惰之习长而斥堠之不立勇敢之不倡自上玩之也边事安得而不废乎】地方屡失粮饷屡乏实此之故矣今惟痛革其敝坚壁固守勤加巡哨为耕牧长计而无狃近利乃可为也其治蛮倭之道则在率土著良民得以自相守望一或不支为之连属附近地方策应之如湖广之永靖广西之狼兵置之不复征调民足相死兵不毒民无贪功之文臣无贪利之武将则边鄙晏然矣
　　以上论按伏乃今日之耳又闻兵无定形古人云五指之更弹不如合拳之一扶故择要害之地选良将统精兵数万贼来分散抢掠聚者不过数千我常以数万逐数千其算不为不是但今边将多不知兵所为俱被贼诱而覆之故将不得人不可调操也
　　又闻兵忌形露贼来不知我之虚实必攻墩诱我我不往应但分兵按伏于屯堡或依山林或阻沟涧乍隐乍见使贼见我堡屯处处有兵而不露多少之形攻墩又不往应自生疑惧矣及贼散入屯堡又被我伏兵屯斩彼敢深入乎今或一闻贼来攻墩即发兵擡营往救贼返得以设伏诱我纵我不为所诱彼以精卒数千绊我于外即堡塞之内尽为蹂践矣若使我兵不受其绊于外彼敢无忌惮若是乎故将不得人亦不可以言按伏矣又闻近之善守边者每十余墩必总委一官提调十墩之中择一可守者先储米数石水数缸贼近则敛十墩之军共处一墩止留善走者一人举烟放炮而又潜来共墩而处贼若攻墩不分有军无军墩分俱寂然无声彼攻空墩常多半日之劳而卒无所攻而有人之墩则辄被木石击伤而堕相继来者见我各墩烟火齐举即莫测孰为有守而自畏矣所谓以静制动以逸待劳常形人不形于人者此类是也然此法须先逺探俟贼往之处我乃提兵间道而往复于要害诱而取之乃为得策今皆不揣敌情不分竒正一槩鸣鼓遽出兵未集而形已露曾何益乎故将不得人凡调操按伏反为边防政故不得不痛革者况帝王之道以全取胜此固在所不讲者也
　　九边总督分地驻兵
　　辽东蓟州宣府大同延绥宁夏甘肃皆文武大臣鎭守提督又山西鎭巡控偏头三关陜西鎭巡控固原共为九边而总督之设则巡抚以下皆禀受节度东路宣府大同一员西路陜西延绥宁夏甘肃一员葢黄河自金城出中国经戎地东行南入中国在大同西界偏头河曲延绥东界府谷神木之间故西路有警则宣大游兵驻河东濵东路有警则延宁游兵驻河西濵戎入套则西路之警出套则东路之警西路治固原在延庆凉洮中东路往来于宣大近蓟辽则专防京后
　　九边要害
　　国初以辽东大宁宣大宁肃为六鎭其后更置蓟州榆林固原而九边聨络建帅屯兵城守特重观之地势可察也已是故明于天地之故而后防御之策可得而施也夫辽阳城卫势成藩蔽三岔河南北旧城在焉蓟州外边大宁鎭立而山海关羽翼三卫在焉自旧城三卫弃去宣蓟隔渉从此多事诺延部落累肆侵噬渐不可长虽然旧地之复未易议也若黄花鎭拥防陵寝潮河川宻迩边关非召兵垦田积石见桥难以守矣宣府汉之上谷土木之变独石不支而此地益重形势既殊经画宜备若补长峪城以鎭边城之募军脩浮图峪以严插箭岭之防守不可已也大同古云中之地川原平衍大寇屡至今五堡既经脩筑高山聚落亦增戍加旧矣若及其时申久废之法补失额之粮革抢兑之马则偏头宁武鴈门三关平定平逺长胜诸堡与春长峪之脩筑固可得而议也延绥襟带千里当一面之险自徙鎭榆林内地乆安后敌据河套边境渐严军用告窘议者谓青山隘口为敌患必由之地若屯置军器脩筑边城而绥德近璄沿河郡县皆征刍粮本色水陆并运榆林可长无事矣宁夏古之朔方花马池一带旧为敌冲近因前后大臣建议户曹设官抚臣驻兵亦既得地利矣若贺兰山诸口尽建墩堡铁柱泉近地设兵据守不惟得阨吭先制之策且榆林应援相及亦常山蛇势也甘肃汉之河西四郡孤悬几二千里经制长策自古已难哈宻藩篱陷于土鲁番久矣恢复之议自先朝大臣马文升许进讨平之后又经彭泽经畧王琼抚绥竟不能复葢在彼则防亡殆尽而在我则劳费无资此当在所缓也明矣其议复本色以给边寨之储则宪臣之策是也增修嘉峪关以为内外之防则辅臣之策是也固原古开城之地一自和硕入掠遂为要冲以三卫而守之重臣屹然为巨鎭矣然山后之蕃踏氷驰践则兰靖安防之间便为祸阶而西凤临巩之卒多未经战说者谓不添沿河之堡不屯常戍之兵则固原未可息肩也眞知言哉夫天地之形胜略备于此矣然必明于防御之策而后天地之势可得而用也
　　九边总论
　　或有问于论者曰今天下之患何居论曰北边最可忧余无患焉曰何以为可忧也曰我太祖皇帝迅扫之后百余年来生聚既蕃侵噬渐近开平兴和东胜河套之地皆为所据额森和硕之后益轻中国恃其长技往往深入风飘忽动辄数万我军御之不过依险结营以防冲突仅能不乱即为万全视彼驱掠莫敢谁何彼气日骄我气日夺絶无堂堂一战者其零骑出没虽稍有俘斩亦已甚难葢众寡之势殊强弱之形异耳所幸其欲易餍无有他志计日数程不能持久每一大举晒肉晾马颇亦劳费若得失不讐则懊悔无已以是边境得茍免焉近年以来既连得利心益歆豓而济农者复跳梁其间最称雄黠控之士余二十万益以中国驱掠逋逃之众窃知内地虚实若一旦改虑不为劫略之计则久敝之鎭岂能外宁供餽之扰或生内忧诚不知边事所终矣曰今之边备何如曰地方残破兵马单弱边臣欺玩刍粮匮乏法令纵弛在处皆然是则所谓最可忧者曰孰能兴之曰我圣天子能兴之何以能兴曰圣天子注意所在赏罚必行谋国者不敢因循任事者不敢欺玩是以能兴何以兴之曰重巡抚将臣此第一议余皆待其人而行者耳何谓重巡抚一曰愼其选二曰久其任三曰假其权四曰明其功罪夫边方巡抚责任至重不同腹里必有变通之才坚忍之性奋迅之志而后可以有为先年最重其选不肯泛授后则视为常阶不论所宜倘失其人则非徒无益而又害之愚谓于无事之时先令科道官及吏兵部各用所知以备简用遇有员缺即于所举之内酌量才力防推选补庶众论攸同眞才効用是为愼巡抚之选夫军人久而后威惠洽事久练而后剂量审功久积而后庶务成今之巡抚甫至任而即望迁官焉得其固志无固志焉得有逺图无逺图焉得有善政无善政焉则朝廷将焉用彼也边事因循而废正坐此若自今限年为例非两考者不选六年之内利害切身规避无由虽欲不极力以为之不可得已是为久巡抚之任选慎矣任久矣而信之不专终亦无益近日边臣奏议多见龃龉而言官苛举细过悍将动辄抗衡每每令其束手是虽有颇牧之才何所用之必也朝廷之上不惑浮议本兵之地推以同心言之得行行之得至无牵制无掣肘庶几其有济乎是谓重巡抚之权权重矣而劝惩不立何以奔走天下之豪杰愿着为令凡巡抚三年以上兵食有赖地方无虞者加陞正卿职衘仍令巡抚六年以上即取掌台部其失机偾事即从败军之法如先朝制纵得末减不废禁锢如是则人将忧其败而希其成边防大计自知所以图之而所谓最可忧者不烦圣主之外顾矣是谓明巡抚之功罪何谓重将臣一曰求实用二曰愼武举三曰广任使四曰惩欺玩夫将才所须本将战阵况于边方杀贼之外岂有别事近年倡儒将之说以致武职不务本业竞为浮夸雅言而矩歩绘句而摛章抚按以是为荐本兵因之而任用堕国家神武之威销英雄感慨之气为害非浅况鸾刀解牛岂其适用急须洗此颓风还其本业作之新之如式怒蛙宁粗直猛暴之失勿从容文雅之是庶得跅弛之士克广鹰之任矣夫是之谓求实用且武举所以选将才也今退学生员縁此以影避差徭白丁快余假名而希求进用岂有韩彭之良在此阘茸之内就使侥幸挂名便无可用之地边方賛画骚扰居多挂印登坛从来未见不若罢去闲人止许武官应选仍分边方腹里如防试之南北卷更多其名数以广贤科勿偏重浮词以遗骁果夫然则既是见官即可推委亦自知重不肯茍同将边方腹里均有所赖得人为盛矣夫是之谓愼武举又国家推用武职止许指挥以上官而千百户不与将无隳惰人心阻遏贤路欤使得程工积事以次而升既足任使之资亦广忠良之劝不亦可乎夫是之谓广任用先朝军机法重边官不敢欺蔽否则祸出不测今乃造为活套规避任情巡抚将臣同然一律本属阵亡而云囘营身故本是败失而云走死官马袭杀老少而云入寇斩获戎马在门而云追袭出境杀掠至万而不以闻连城陷没而报无事死者含寃而不恩生者愤懑而无控诉若不痛惩此赏罚不明则边事未可知也必申严败军之法更为欺玩之例使将臣畏而惧败败而不敢隐则警耸之下人自求全边事或可兴矣夫是之谓惩欺玩呜呼百歩之矢激于寸括千金之运转在只轮今之论者孰不知巡抚将臣为急哉顾言之不得行行之不得至茍简因循遂至于此若非圣天子锐意讲求大臣极力赞襄必赏必罚一洗积习之则虽言官谔谔朝议谆谆而因循之根终不可拔茍简之为又复延蔓矣如九边何哉如九边何哉语云根本在朝廷此知要之言也敬附于后聊以见臣子期望之心焉耳
　　统论九边
</div>
    <div class="pagination">
<a href="图书编_page85.html">上一页</a><span>...</span><a href="图书编_page81.html">81</a><a href="图书编_page82.html">82</a><a href="图书编_page83.html">83</a><a href="图书编_page84.html">84</a><a href="图书编_page85.html">85</a><span class="current-page">86</span><a href="图书编_page87.html">87</a><a href="图书编_page88.html">88</a><a href="图书编_page89.html">89</a><a href="图书编_page90.html">90</a><a href="图书编_page91.html">91</a><span>...</span><a href="图书编_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
