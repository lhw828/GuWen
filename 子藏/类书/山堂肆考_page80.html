<!DOCTYPE html>
<html>
<head>
    <meta charset="UTF-8">
    <title>山堂肆考 - 第 80 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 80 页/共 632 页</h1>
    <div class="content">　　宋富郑公自汝州得请归洛养疾筑第与邵康节天津居相近公谓康节曰自此可时相招矣康节曰雍冬夏不出春秋时间过亲旧间相招未必来不招或自至公谢客诫其子曰先生来必以时见康节一日过之公赠以诗先生自衞客西畿乐道安闲絶世机再命初筵终不起独甘穷巷寂无依贯穿百代常探古吟咏千篇亦造防珍重相知忽相访醉和风雨夜深归
　　共灶同渠
　　唐于鹄邻居诗僻巷隣家少茅檐喜竝居蒸梨常共灶浇薤亦同渠传屐朝寻药分灯夜读书虽然在城市还得似樵渔
　　透灯分井
　　宋梅尧臣赠隣居诗壁隙透灯光篱根分井口徐铠喜李少保卜隣诗井泉分地脉砧杵共秋声
　　墙
　　释名墙障也所以自障蔽也
　　见尧
　　东汉李固传舜食则见尧于羮坐则见尧于墙
　　倚孔
　　子曰或问人有倚孔子之墙诵庄韩之言则引诸门乎曰在夷狄则引之在门墙则麾之
　　考父循墙
　　正考父鼎铭一命而偻再命而伛三命而俯循墙而走
　　韩客逾墙
　　宋韩魏公门客逾墙宿妓公因咏竹诗莫遣狂枝乱出墙客亦为诗莫为狂枝赠斧斤公赐以女妓
　　连墙而居
　　见比邻
　　负墙而立
　　唐于頔同中书门下平章事时宦者梁守谦用事有梁正言与頔子敏善敏因正言厚赂守谦求頔出镇乆不报敏怒其绐己责所馈诱正言家奴支解之弃溷中家僮上变诏捕頔吏沈璧及他奴送御史狱頔与诸子素服待罪建福门吏不纳屏营负墙立
　　被文绣
　　汉贾谊疏今帝之身自衣皁绨而富民墙屋被文绣
　　置刀笔
　　东汉王充作论衡户牖墙壁各置刀笔
　　千仞
　　焦赣易林千仞之墙祸不及门
　　九丈
　　孟奥北征记邺城避雷室西南石沟北有华林墙髙九丈方圆一里
　　云度
　　杜诗山云低度墙注云公尝过友人舎问其墙低友人曰使山云易度尔
　　雨侵
　　栁诗惊风乱飐芙蓉水密雨斜侵薜荔墙
　　琉璃墙
　　南州异物志大秦国以琉璃为墙
　　丹青墙
　　初学记诸侯墙壁无丹青之彩
　　壁
　　释名壁辟也言辟御风寒也
　　视壁三年
　　葛洪神仙传白和辽东人师事王君王君语曰我暂住瀛洲汝止此石壁熟视乆乆当见壁上文字读之得矣和视三年方见壁有古人所刻太清经诵之而得仙
　　靣壁九年
　　初祖逹摩与梁武帝议论不合潜回江北止嵩山少林寺靣壁九年摩一作磨
　　壁中得书
　　书序鲁共王好治宫室壊孔子旧宅以广其居于壁中得先人所藏古文虞夏商周之书及论语孝经科斗文字
　　壁上刻文
　　衡山记甘泉东石壁上有禹所刻文在焉
　　皆画烈士
　　蔡质汉官典职省中皆以胡粉涂壁紫素界之画古烈士
　　隠起忠臣
　　西征记焦氏山鲁恭冢前有石祠四壁皆青石隠起忠臣孝子贞妇形像皆刻石记碑文
　　破壁燎火
　　鲁男子夜大雨有隣之嫠妇因风雨坏屋投栖焉男子乃破壁燎火以逹旦
　　凿壁引光
　　汉匡衡字稚圭勤于学家贫无烛邻舎有烛而不逮乃穿壁引光读书
　　画鹞
　　镇江府城内兴国寺旧苦鸠鸽汚佛像唐张僧繇于东壁画一鹰西壁画一鹞自是鸠鸽不复入
　　画龙
　　唐张僧繇在金陵安乐寺壁画四龙不防睛
　　涂椒
　　石崇以椒涂壁王恺用赤石脂
　　加垩
　　酉阳杂爼唐大厯末禅师览住荆州陟屺寺道髙有风韵人不可得而亲张璪尝画古松于斋壁符载讃之衞象记之亦一时三絶览悉加垩焉人问其故答曰无事疥吾壁也
　　江禄积钱
　　梁书江禄为武宁郡颇有资产积铜钱于壁壁为之倒迮铜物皆鸣人戏之曰此所谓铜山西倾洛钟东应者也
　　佐卿挂箭
　　益州道士徐佐卿有仙术尝化鹤飞游沙苑遇唐宗出猎射之鹤带箭投西南去归观谓弟子曰吾今日游山中为飞矢所中以箭挂壁上曰待箭主到此可付与之后数年宗游蜀入观中见壁上箭曰此吾沙苑中射鹤箭也诘之乃知佐卿化鹤故也
　　相如壁立
　　见市
　　孝嗣壁崩
　　齐徐孝嗣初在帅府昼卧斋北壁下夣两童子遽云移公牀孝嗣惊起闻壁有声行数歩壁崩
　　书赋
　　五代扈载游相国寺见庭竹可爱作碧鲜赋书其壁周世宗闻之遣小黄门就壁録之览而称善因拜水部员外郎
　　吟诗
　　清异録临川李善宁之子十嵗能即席赋诗亲友尝以贫家壁试之略不搆思吟曰椒气从何得灯光凿处分拖涎来藻饰惟有篆愁君按蜗牛一名篆愁君
　　藏壁避难
　　东汉赵岐逃难自匿姓名卖饼北海市中安丘孙嵩载与俱归藏复壁中遇赦乃出
　　画壁记租
　　唐汉阳公主性俭常用铁簮画壁自记田租所入












　　山堂肆考卷二十八
　　钦定四库全书
　　山堂肆考卷二十九　　　明　彭大翼　撰地理
　　城郭
　　崔豹古今注城者盛也所以盛受民物也舆地提纲城上垣曰堞女墙曰陴楼曰丽谯下有门曰谯门望楼无覆屋曰橹城外有池池有水曰隍城之小者曰堡或曰鄣曰垒有军屯处曰壁外城曰郛曰郭刘熈释名城上垣曰睥睨言于孔中睥睨非常也亦曰陴言陴助城之髙也亦曰女墙言其卑小比之于城若女子之于丈夫也
　　却月
　　荆州记沔阳县至沔口水北有却月城庐州府无为州东北有偃月城孙权闻曹兵来乃夹水立坞状如偃月一名濡湏坞
　　奉天
　　奉天城在西安府干州唐德宗从术士桑道茂之言广奉天城及朱泚乱果幸焉
　　系水因山
　　通鉴外纪周成王七年将营成周使召公先相宅三月周公至洛营筑谓之王城是为东都方千七百二十丈郛方十七里南系于洛水北因于郏山以为天下所凑集处制为郊甸方六百里
</div>
    <div class="pagination">
<a href="山堂肆考_page79.html">上一页</a><span>...</span><a href="山堂肆考_page75.html">75</a><a href="山堂肆考_page76.html">76</a><a href="山堂肆考_page77.html">77</a><a href="山堂肆考_page78.html">78</a><a href="山堂肆考_page79.html">79</a><span class="current-page">80</span><a href="山堂肆考_page81.html">81</a><a href="山堂肆考_page82.html">82</a><a href="山堂肆考_page83.html">83</a><a href="山堂肆考_page84.html">84</a><a href="山堂肆考_page85.html">85</a><span>...</span><a href="山堂肆考_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
