<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 313 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 313 页/共 331 页</h1>
    <div class="content">　　后沈僧翼患眼痛，又多见鬼物，以问嗣伯。嗣伯曰，邪气入肝，可觅死人枕煮服之。服竟，可埋枕于故处。如其言，又愈。
　　王晏问之曰，三病不同，而皆用死人枕而俱差，何也？答曰，尸注者，鬼气，伏而未起，故令人沉滞，得死人枕促之。鬼气飞越，不得复附体，故尸注可差。石蛔者，久蛔也，医疗既癖，蛔虫转坚。世间药不能遣，所以须鬼物驱之，然后可散，故令煮死人枕也。夫邪气入肝，故使眼痛而见魍魁，应须邪物以钩之，故用死人枕也，气因枕去，故复埋于冢间也。《太平御览》
　　病悲思。
　　州监军病悲思，郝允告其子曰，法当甚悸即愈。时通守李宋卿御吏严甚，监军内所惮也。允与其子请于宋卿，一造问责其过失。监军皇怖，汗出，疾乃已。《邵氏闻见录》
　　谷独气。
　　殿中丞姚程，腰脊痛，不可俯仰。郝曰，谷独气也。当食发怒，四肢受病，传为大小络中，痛而无伤。法不当用药，以药攻之，则益痛。须一年能偃仰，二年能坐，三年则愈矣。后三年果愈。
　　同上儿生肾缩。
　　思村王氏之子生七日，两肾缩一。医云，硫黄茱萸研大蒜涂其股，仍以草蛇床子熏之，逐愈。盖初生受寒气而然也。《琐碎录》
　　饮水得疾。
　　有黄门奉使交广回，周顾谓曰，此人腹中有蛟龙。上惊问黄门曰，卿有疾否？曰，臣驰马大庾岭，时当大热，困且渴，遂饮水，觉腹中坚痞如石。周遂以消石及雄黄煮服之，立吐一物，长数寸，大如指，视之鳞甲具。投之水中，俄顷长数尺。复以苦酒沃之如故，以器覆之，明目已生一龙矣。上甚讶之。《明皇杂录》
　　误吞金钅责。
　　张成忠，汉上人，有女七八岁，因将母金钅责子一只剔齿，含在口中，不觉咽下胸膈，疼不可忍，忧惶无措。忽银匠来见，某有药可疗。归取药至，米饮抄三钱令服，来早大便取下，后问之，乃羊胫炭一物为末尔。《名医录》。羊胫炭，亦治误吞钱妙。
　　李生虱瘤。
　　浮梁李生，得背痒疾，隐起如覆盂，无所痛苦，唯奇痒不可忍。饮食日以削，无能识其为何病。医者秦德立见之曰，此虱瘤也，吾能治之，取药服其上，又涂一绵带，绕其围。经夕瘤破，出虱斗许，皆蠢蠕能行动。即日体轻，但一小窍，如箸端不合。时时虱涌出，不胜计，竟死。予记唐小说，载贾魏公镇滑台日，州民病此。魏公云，世间无药可疗，唯千年木梳烧灰，及黄龙浴水，乃能治尔。正与此同。
　　针瘤巨虱。
　　临川有人瘤生颊间，痒不可忍。每以大烘炙则差止，已而复然，极以患苦。医者告之曰，此真虱瘤也，当剖而出之。取油围顶上，然后施砭。瘤才破，小虱涌出无数。最后一白一黑，两大虱，皆如豆壳。中空空无血，与颊了不相干，略无瘢痕，但瘤所障处，止白尔。丁志。
　　犬齿瘤得针。
　　处士蒯亮言其所知，额角患瘤，医为剖之。得一黑石棋子。巨斧击之，终不伤缺。复有足胫生瘤者，因至亲家，为犬所齿乍，正啮其瘤。其中得针百余枚，皆可用，疾亦愈。《稽神录》袁州分宜县，有一男子自十岁，喜饮酒。至十九岁，日间饮一二斗不醉。片时无酒，叫呼不绝，全不进食，日就蠃弊。其父惊惶。叩神，忽遇一道人，令其父用手巾缚住其手足，不令动摇。但扶住少立，却取生辣酒一坛，就于其子口边打开。其酒气冲入口中。病者必欲取饮，而道人坚不与之。须曳，口中忽吐出物一块，直下坛中。道人即用纸封塞坛口，用猛火烧滚，约酒干一半，却开视之，其一块如猪肝样，约三两重，周回有小孔，如针眼，不可数计。弃之于江。自后此子饮食复旧，虽滴酒亦不能饮矣。
　　治妇人临产。
　　服催生药，惊动大早，未当离经而用力大过，以致盲膜有伤，产后水道中垂，出肉线一条，约三四尺长。牵引心腹，痛不可忍。以手微动之，则痛苦欲绝。龙与铁柱观前有一产妇患此，诸医皆用失笑散，虽略止痛，而不能得肉线离脱。后有一道人来问证，因曰，诸医用失笑散尽不差，且不能绝根。乃买老姜三斤，净洗不去皮，于石钵内研烂，用清油二斤，拌匀入锅内恰熟，以油干焦为度。先用熟绢一假，约五尺长，折作结。方令稳重。妇人轻轻盛起肉线，使之屈曲作一团，纳在水道口。却用绢袋兜裹油姜稍温，傅在肉线上熏。觉姜渐冷，又用熨斗火熨热，使之常有姜气。如姜气已过，除去又用新者。如此熏熨一日一夜，其线已缩大半。再用前法，越两日，其肉线尽入腹中。其病全安，不复痛矣。却服失笑散，芎归汤补理。道人云，此乃魏夫人秘传怪病方，切不可使肉线断作两截，一断则不可医。江西瑞州新昌县，有一妇人年二十五岁，患痨疾两年，诸药不效。一日无肉味，其腹痛不可忍。积久将毙，其家贫穷，无计得药，又恐传染，移在空房，候其自终。经停三日，病者腹痛，气欲将绝。思忆肉味之急，忽有人惠鸡子三枚，其病人俯仰取火，低头取瓦铫煎熟，吹火屡燃屡减，鼻中如有所碍。将熟间，或喷嚏一声，有红线一条，自鼻中出，牵抽约二尺长，趋下瓦铫中。其病人知是怪物，急用碗覆煎铫中，尽力烧火不住，其铫欲裂，方住火。开铫视之，乃是小虫一条，头目皆具，已烧死如铁线样。即以示其家人，后弃之于江。妇人之病，当即痊安。治居民逃避石窟中。贼以烟火熏之。一李师者，被烟熏欲死，迷闷中摸索得一束芦菔，俗名萝葡，嚼汁下咽而苏。芦菔细物，活人之功如此。又炭烟熏人，往往致死。临卧含萝菔一片著口中，烟气不能毒人。或预曝干为末，备急用亦可。或新水擂烂干萝葡饮之亦可。曾有一人自行，因颠穿断舌心，血出不止，诸药不能救。遂遇名医，以米醋用鸡翎扫所断舌处，其血即止。仍用真蒲黄杏仁汤，炮去皮尖，鹏砂少许，研为细末，用炼熟蜜，调药稀稠，含化而安。
　　【夏子益卫生十全方】《治奇疾方》：项上生疮如樱桃大，有五色。疮破，即项皮断，上连发卷去，下去足脱之，乃为肉人疾。初见此疮，治，但逐日饮牛乳自消。又方，大肠头出寸余，痛苦。直候干自退落。又出，名为截肠病，若肠尽乃不治矣。但初觉截余寸，治，用油一盏，以臀坐之，饮大麻子汁，数升愈。又方，凡腹胀经久，忽泄泻数升，昼夜不止。服药不验，乃为气脱。治，用益智子煎汤浓服之，立愈。又方，四肢节脱，但有皮连，不能举动，名曰筋解，治，以酒浸黄芦三两，取出焙干为末，每服二钱，酒调下，服尽则安。又方，腹胀如铁石，脐中水出，旋变作步缺虫之状，绕身匝啄，痒痛难忍，扑扫不尽。治，用浓煎苍术汤浴之，别用麝香以水调服，痊。又方，大肠虫出百十尺不断，断之复生，行坐不得。治，以鹤虱末，水调五钱服之，自愈。又方，腹中有物作声，随人语言。治，用板蓝汁一盏，分五服。一日又见小说，名曰应声虫，常服雷丸，虫自愈。又方，有饮油五升以来，方始快意。长得吃则安，不尔则病。此是发入胃，被气血裹了，化为虫也。治，用雄黄半两为末，水调服，虫自出。如虫出活者，置于油中，逡巡间自耗。《经验方》云，连油泼于长江。又方，卧于床，四肢不能动，只进得饮食。好大言，说吃物，谓之失他物望。病如说食猪肉时，便云你吃猪肉一顿，病者闻之即喜，遂置肉令病人见，临要，却不与吃，此乃失他物望也。当自睡口中涎出，便愈。又方，手十指节断坏，唯有筋连。无节肉虫出如灯心，粗长数尺，遍身绿毛眷多，名曰血余。治，以茯苓胡黄连煎汤，饮两盏，愈。又方，有虫如蟹，走于皮下，作声如小儿啼，为筋肉之化。治，用雷丸雄黄各一两为末，掺在猪肉一片上，炙熟吃尽自安。又方，手足甲忽然长，倒生刺肉如锥，痛不可忍。治，只便吃葵菜，自愈。又方，胁破，肠出，自秽多，急以油摸肠，却送入。煎人参枸杞汤淋之，皮自合矣。吃羊肾粥十日，愈。又方，口鼻中气出盘旋不散，凝如黑盖色。过十日，则渐渐至肩胸，与肉相连，坚胜金石铁，无由饮食，此多因疟后得也。治，煎泽泻汤，日饮三盏，连服五日，愈。又方，眉毛摇动，目不能视交睫，唤之不应。但能饮食，有经日不较者。治，用蒜三两，取汁酒调下，立愈。又方，毛窍非一次，齐出血。不出，皮胀膨膨如鼓，须曳眼鼻口被气胀合，此名胗溢。治，饮生姜水二盏，自安。又方，头面发热有光色，他人手近之如火烧人。治，用蒜汁半两，酒调下，吐出蛇床，遂安。又方，牙齿逐日长，渐渐胀开口，难为饮食。盖髓溢所致，只服白术愈。又方，遍身忽皮底混混如波浪声，痒不可忍。抓之肉血出，亦不能解。调之气奔，治以人参苦杖青盐白术细辛各一两，为末作一服，水二碗，煎拾数沸，去滓饮尽，便愈。又方，眼白人浑黑，见物依旧，毛发直如铁条，虽能饮食不语，如大醉，名曰血溃。治之，用五灵脂二钱，为末，酒调下。又方，每至临卧，浑身虱出，约之五各升，随手血肉俱坏，每宿渐多，痒痛不可名状。唯吃水卧在床上，昼夜号哭，舌尖出血不止，身齿俱黑。唇动鼻开。治之，但饮盐醋汤拾数盏，即愈。又方，遍身忽然肉出如锥，既痒且痛，不能饮食。此名血住，若不速治，必溃而脓出。治以赤皮葱烧灰淋洗，吃鼓汤三盏，自安矣。
　　【阮霖经验良方】：治奇疾方：治人发寒热不止，经久日后四肢坚如石，以物击之似钟磬声，日渐瘦恶。用茱芋木香等分煎汤饮，即日可愈。又方，治口鼻中腥臭水，以碗盛之，有铁色虾鱼，如粳米大，走跃不住。以手捉之，即化为水，此肉坏矣。用任意馔食鸡，月余愈。又方，治两足心凸如肿，上面生黑色，生疮硬似钉子，钉子履地不得。胫骨生碎，眼髓流出，身发寒颤，唯思饮酒。此是肝肾气冷热相吞。用炮川乌，头米傅之煎韭子汤，服可愈。又方，治玉柯硬不痿，即外肾精流无歇，时时如针状，捏之则脆碎，乃为肾满漏疾。用韭子破故纸各一两为末，每服三钱，水一盏，煎至六分，每日三次，饮之愈，即住服。又方，治咽喉间生肉，层层相叠，渐渐肿起不痛，多日乃有窍子，臭气自出，遂退饮食。用臭橘叶煎汤，连服愈。又方，治眼前常见诸般禽虫飞走。以手捉之则无，乃肝胆经为疾。用酸枣仁羌活玄明粉青酮子花各一两为末，每服二钱，水一大盏，煎至七分，和滓饮，一日三服。又方，治眼睛垂出至鼻，如黑角色，痛不可忍。或时时大便出血，其名曰肝胀。用羌活煎汁，服数盏，自愈。又方，治因着艾炙讫，火痂便退落，疮内鲜肉片子飞如蝶状，腾空去了，痛不可忍。是血肉俱热，用大黄朴硝各半两为细末，水调下，微利即愈。又方，治眼赤。鼻张大喘，浑身生斑，毛发起如铜铁。乃目中热，毒气结于下售。治，用白矾滑石各一两为末，都作一服。水三碗煎至半，令不住饮，候尽乃安。又方，治鼻中毛出，昼夜可长一二尺。渐渐粗圆如绳，痛不可忍。虽忍痛摘去一茎，即后更生。此由食猪羊血过多遂生。用乳石砚砂各一两，为末以饭丸，如梧桐子大，空心临卧各一服，水下十粒，自然退落。又方，治面上及遍身生疮似猫儿眼。有光彩，无脓血，但痛痒不常，饮食减少，久则退腔，名曰寒光疾。治，以多吃鱼鸡葱韭，自愈。又方，治忽然气上喘，不能语言。口中汁流吐逆，齿皆摇动。气出转大，则闷绝复苏。如是，名曰伤寒，并热霍乱。用大黄人参末各半两，水三盏，煎至一盏去滓，热服可安。又方，治口内生肉球。臭恶，自己恶见，有根线长五寸余，如钗股，吐球出，以饮食了，却吞其线，以手轻捏，痛彻于心，困不可言。用水调麝香一钱，服三日验。又方，治浑身生燎炮，如甘棠梨，每个破，出水，内有石一片，如指甲。个大泡复生抽尽肌肤肉，则不可治。急用京三蓬莪术各五两，分三服，酒调下，连服愈。又方，治人自觉自形，作两人并卧，不别真假，不语，问亦无对，乃是离鬼。用辰砂人参茯苓，浓煎汤服之，真者气爽，假者化矣。又方，治有病呵欠口不合，及卒然牙关紧，滴水不能入，以至死者。但用盐梅二个，肉檫之牙关，即口开，既口开后，又口不合者，亦用盐梅肉檫，两巨牙。即合，此是风证。又方，治凡吃着桃生鱼肉及一切所食之物，皆可桃如茶汤瓜果之类，今但举鱼肉为例。即时便觉胸膈略痛，日渐搅刺，至十日生，在腹中能动，腾上则胸满，沉下则腹胀，渐加瘦悴，是其候也。如生在上膈，用胆矾末半钱，用热茶一盏，将矾在茶内，候矾化尽，通口服。少顷用鸡翎入喉中微搅，即吐下毒物。如生在下膈，用郁金二钱，饭饮调服，即泻下。却补以人参半两，白术半两为末，用无灰酒二升，用药末入瓶内，慢火煨半日，觉酒热，取出放温，每服一盏，五日止，任便饮食。又方，治有人夜间饮水，误吞水蛭入腹，经停月余日，必生下小蛭。能食人肝血，腹痛不可忍。面目黄瘦，全不进食。若不早治，能令人死。用田中干泥一小块，小死鱼三四个，将猪膏溶油搅匀，用巴豆十粒去壳，膜拌入泥内研烂，为圆；如绿豆大，用田中冷水吞下十圆，小儿只用三圆至五圆。须曳大小水蛭一时皆泻出，却以局方四物汤，加黄芪煎服，生血补理。又方，治人身上及头面肉上浮肿，如蛇状者。右以雨滴砖阶上苔痕一钱，水化开涂蛇头，立消。又方，芎归汤，治妇人产后忽两乳伸长，细小如肠，垂坠直过。小肚下痛不可忍，危亡须曳，名曰乳悬。川芎，当归，各二斤。右将芎归各半斤，口父咀于瓦器内，用水浓煎，不拘时候，多少温服，余芎归各一斤半，锉作大块，用香炉慢火，逐旋烧烟。安在病人面前桌子下，要烟气直上不绝。令病人低头伏桌子上，将口鼻及病乳常吸烟气，直候用此一料药尽，看病证如何。或全未安，或略缩减。再用一料如前法煎服，及烧烟熏吸必安。如用此二料已尽，虽两乳略缩上而不能复旧者，用冷水磨蓖麻子一粒，于头顶心上涂。片时即洗去，则全安矣。此通真子秘方。
　　【梦溪笔谈】：世有奇疾者，吕缙叔以知制诰知颖州，忽得疾，但缩小，临终仅如小儿。古人不曾有此疾，终无人识。有松滋令姜愚，无他疾，忽不识字，数年方稍稍复旧。又有一人家妾视直物，皆曲弓弦，界尺之类，视之皆如钩，医僧奉直亲见之。江南逆旅中一老妇，啖物不知饱。徐德占过逆旅，老妇诉以饥。其子耻之。对德占以蒸饼啖之，尽一竹篑，约百饼，犹称饥不已。日饭一石米，随即痢之，饥复如故。京兆醴泉主簿蔡绳，余友人也，亦得饥疾。每饥立须啖物，稍迟则顿仆闷绝。怀中常置饼饵，虽对贵客，遇饥亦便啖。绳有美行，博学有文，为时闻人，终以此不幸，无人识其疾，每为之哀伤。
　　【庄季裕鸡胁编】：参知政事孟庾夫人徐氏，奇疾，每发于闻见，即举身战栗，至于几绝。其见母与弟毕然，母至死不相见，又恶闻徐性及打银声。买物不得见有余钱，亦不欲言一文。常有一婢，使之十余年，甚得力，极喜之。一日偶问其家所为业，婢云，打银。疾亦遂作，更不可见，竟逐去之。至于其他，皆无所差失。医祝无能施其术，盖前世所未尝闻也。
永乐大典
卷之二万三百十一
卷之二万三百十一
　　二质疾
　　诈　疾
　　【李元刚厚德录】：曹彬攻金陵，垂克，忽称疾不视事。诸将皆来问疾，彬曰，余之病，非药石所愈。惟诸公共发诚心自誓，以不妄杀一人，则自愈矣。诸将许诺，共焚香为誓，明日称愈。及克金陵，城中皆按堵如故。曹翰克江州，忿其久不下，屠戳无遗。彬之子孙贵盛，至今不绝，翰卒未三十年，子孙有乞丐于海上者。
　　【宋鉴长编】：太宗时，姚坦为益王府翊善，好直谏，王每有过失，坦未尝不尽言规正。宫中自王以下，皆不喜。左右乃教王称疾不朝，上使医视之，逾月不瘳。上甚忧之，召王乳母入宫，问王疾增损状。乳母曰，王本无疾，徒以翊善姚坦，检束王起居，曾不得自便。王不乐，故成疾耳。上怒曰，吾选端士为王僚属者，固欲辅佐王为善尔。今王不能用规谏，而又诈疾，欲使朕逐去正人以自便，何可得也。且王年少，未知出此，必尔辈为之谋耳。因命至后园，杖之数十。召坦慰谕之曰，卿居王宫，为群小所嫉，大为不易。卿但能如此，无患谗言，朕必不听也。
　　天疾
　　【谷梁传】：有天疾者，不得入于宗庙。
　　疠疾
　　【周礼】：四时皆有疠疾，又大札，则令邦国移入。注，大札，疾疫也，移人避灾也。又，春官小祝，掌小祭祀，将事侯，禳祷祠之祝号，以祈福祥。顺丰年，逆时雨，宁风旱，弥灾兵，远疾。
　　骨蒸疾
　　【新唐书】《方技传》：许胤宗，累进散骑侍郎。关中多骨蒸疾，转相染，得者皆死，胤宗疗视必愈。
　　骨髓疾
　　【刘子】《贵言篇》：桓侯不采越人之说，卒成骨髓之疾。注，越人，扁鹊也。于时来入齐，见桓侯有疾，曰，公疾可理。公曰，老医欲以不患者为已验。扁鹊出，明日又见，告桓公曰，君疾可治。桓公曰，无疾可治。后日来，见桓公乃走。扁鹊去后，公患差人寻觅扁鹊，欲使理病。扁鹊则来见，桓公谓曰，我前不患，君欲理病。今者既患，君何弃而去？扁鹊曰，初见君病在皮肤，针炙可差。次见君病在肌血，汤药可差。后见君病在膏盲之下，此病不可治，我故走去。桓公曰，此善良医，以礼发。桓公于是卒也。
　　肠痒疾
　　【倦游录】：传舍人忽得肠痒之疾，至剧时，往往对众失笑，吃吃不止，此疾古人之所未有。
　　蛤精疾
　　【太原故事】：北齐右仆射徐之才善医术，时有人患脚腿肿痛，诸医莫能识之。窥之曰，蛤精疾也。得之当由乘船入海，垂脚水中。疾者曰，实曾如此。为割之，得蛤子二个，如榆荚。
　　心腹之疾
　　【国语】：吴王夫差既许越成，乃大戒师徒，将以伐齐。申胥进谏曰，昔天以越赐吴，而王弗受。夫天命有反，今越王勾践，恐惧而改其谋，舍其愆，令轻其征赋，施民所善，去民所恶，身自约也。裕其众庶，其民殷众，以多甲兵。譬越之在吴也，犹人之有心腹之疾也。夫越王之不忘败吴其心也，戚然服士以伺吾间。注，间，隙也。今王非越是图，而齐鲁以为忧。夫齐鲁，譬诸疾疥癣也，岂能涉江淮而与我争此地哉？将必越实有吴土。
　　【战国策】：秦王谓公子他曰，日者秦楚战于蓝田，韩出锐师以佐秦。秦战不利，因转与楚，不固信盟，唯便是从。韩之在，我心腹之疾。吾将伐之，何如？公子他曰，王出兵韩，韩必惧，惧则可以不战，而深取割。王曰，善。详赵。
　　【史记】《伍子胥传》：吴王闻齐景公死，而大臣争宠，新君弱，乃兴师北伐齐。伍子胥谏曰，勾践食不重味，吊死问疾，且欲有所用之也。此人不死，必为吴患。今吴之有越，犹人之有腹心疾也。而王不先越，而乃务齐，不亦缪乎？吴王不听，大败齐师于艾陵。详本传。《商君传》：鞅说孝公曰，秦之与魏，譬若人之有腹心疾。非魏并秦，秦即并魏，何者？魏居岭扼之西，都安邑，与秦界河，而独檀山东之利。利则西侵秦，病则东收地。今以君之贤，国赖以盛。而魏往年大破于齐，诸侯畔之，可因此时伐魏。魏不支，秦必东徒。秦因据河山之固，东乡以制诸侯，此帝王之业也。
　　【资治通鉴】：唐玄宗开元元年，十二月，姚崇既为相，紫微令张说惧，乃潜诣岐王申款。他日崇对于便殿，行微蹇。上问有足疾乎？对曰，臣有腹心之疾，非足疾也。上问其故，对曰，岐王陛下爱弟，张说为辅臣，而密秉车入王家，恐为所误，故忧之。癸丑，说左迁相州刺史。后晋《齐王纪》：帝既与契丹绝好，数召吐谷浑酋长白承福入朝，宴赐甚厚。承福遣其部落还太原，畜牧于岚石之境，部落多犯法。刘知远与郭威谋曰，今天下多事，置此属于太原，乃腹心之疾也，不如去之。
　　【关尹子】《九药篇》：金玉难捐，土石易舍。学道之士，遇微言妙行，慎勿执之。是可为而不可执，若执之者，腹心之疾，无药可疗。
　　【宋苏辙集】《上皇帝书》：陛下厉精而察之，去民之患，如除腹心之疾。
　　膏肓之疾
　　【左传】：晋侯病，求医于秦。秦伯使医缓为之。未至，公梦病为二竖子曰，彼良医也，惧伤我焉，逃之。其一曰，居盲之上，膏之下，若我何？医至曰，疾不可为也。在盲之上，膏之下。攻之不可，达之不及，药不至焉。公曰，良医也。厚礼而归之。
　　【晋史挥尘】：王戎，性好兴利，广收八方园田水，周遍天下，积实聚钱，不知纪极。每执牙筹，昼夜算计，怕若不足。而又俭啬，不自奉养，天下人谓之膏盲之疾。女适裴颜，贷钱数万，久而未还。女后归宁，戎色不悦。女遽还直，然后乃欢。从子将婚，戎遗一单衣，婚讫而更责取。家有好李，常出货之，恐人得种，恒钻其核，以此获讥于世。
　　【唐柳宗元集】《愈膏盲疾赋》：晏相于此赋亲书云，肤浅不似柳文，宜去之。或曰，公少作也。景公梦疾膏盲，《左传》，成公十年，晋景公事。尚谓虚假。命秦缓以候问，遂伏身于堂下。伏身，一作俯状。公曰，吾今形体不衰，筋力未寡，子言其有疾者，何也？秦缓乃穷神极思，曰，夫上医疗未萌之兆，中医攻有兆之者。目定死生，心存取舍，亦犹卞和献含璞之璧，伯乐相有孕之马。然臣之遇疾，如泥之处埏，张云，埏，尸埏切。地有八埏，又和土也。疾之遇臣，如金之在冶。虽九窍未拥，四支且安，肤腠营胃，腠音凑，营胃一本作脘胃。外强中干，精气内伤，神沮脉殚，以热益热，以寒益寒，针炙不达，诚死之端。巫新麦以为识，果不得其所餐。桑田巫也，出《左传》成公十年。公曰，固知天赋性命，知彼暄寒。短不足悲，修不足欢。哂彼医兮，徒精厥术。如何为之可观？医乃勃然变色，攘袂而起，子无让我，我谓于子。我之技了，如石投水，如弦激矢。视生则生，视死则死。膏盲之疾不救，衰亡之国不理。巨川将溃，非捧土之能塞。大厦将崩，非一木之能止。斯言足以喻大，子今察乎？孰是，爱有忠臣，闻之愤怨，忘寝废食，擗感叹。擗音辟。扌票，婢小切。生死浩浩，天地漫漫。绥之则寿，挠之则散，善养命者，鲐背鹤发成童儿。鲐音台，鱼名也。老人背有鲐文。善辅弼者，殷辛夏桀为周汉。殷，辛，纣也。非药曷以愈疾，非兵胡以定乱。丧亡之国，在贤哲之所扶匡。而忠义之心，岂膏盲之所羁绊。音半。余能理亡国之弊。元刂，五官切，专刂也。愈膏盲之患难。君谓之何以医曰，夫八之外，音宏六合之中，始自生灵，及乎昆虫。神安则存，神丧则终。亦犹道之紊也，患出于邪佞，身之惫也，惫蒲拜切疾生于火风。彼膏盲之与颠覆，匪药石而能攻者哉。因此而言曰，予今变祸为福，易曲成直，宁关天命，在我人力。以忠孝为干橹，以信义为封殖，拯厥兆庶，绥乎社稷，一言而荧惑退舍，宋景公事，详见贞符注。一挥而羲和菲昃。羲和，日御也。鲁阳公与韩战酣，日暮，援戈而挥之曰，为之反三舍。出《淮南子》。桑谷生庭而自灭，野雉鼎而自息。句隹，古候切，事并见贞符注。诚天地之无亲，曷膏盲之能极。医者逐口噤心醉。噤，臣京切。敛茫然。，音局，投弃针石，匍匐而前。匍扶，蒲，二音，匐音伏，又蒲墨切。吾谓治国在天子，谓治国在贤，治一本作活。吾谓命不可续，子谓命将可延。讵知国不足理，疾不足痊，佐荒淫为圣主，保夭寿而长年，皆正直之是与，庶将来之勉旃。
　　重月追之疾
　　【书林事类】：传郇瑕氏，土薄水浅，其恶易遘，于是有沉溺重之疾。
　　清痫之疾
　　【类说】：袁质旧之少子，风力俊美，不坠家声。始逾志学之年，便有清痫之疾，昔见其笔势遒劲，与父画不殊。
　　霜露之疾
　　【事林广记】：答人间疾曰，霜露之疾。汉公孙弘病笃，上书愿乞骸骨。上报曰，君不幸，惧霜露之疾，何恙不已。今事少间。君其存精神，止念虑，辅医药以自持。因赐告牛酒杂帛，居数月有瘳。音抽，视事。
　　雾露之疾
　　【东汉书】《皇后纪?序》：任重道悠，利深祸速。身犯雾露，于云台之上。注云，雾露谓疾病也。不可指言死，故假雾露以言之。灵帝时，中常侍曹节，矫诏迁太后于云台。谢弼上封事曰，伏惟皇太后，援立明圣，幽居空宫。如有雾露之疾，陛下当何面目以见天下。
　　秃鬓之疾
　　【抱朴子】《内篇》：刘俗卷，若子言不恃他物，则宜捣肉治骨，以为金疮之药；煎皮熬发，以治秃鬓之疾耶。
　　郄克之疾
　　【郑氏谭绮】：郄克之疾，谓跛也。
　　无妄之疾
　　【易】：无妄：九五，无妄之疾，勿药有喜。程传曰，以九五之无妄，如其有疾，勿以药治，则有喜也。详妄。
　　尸媚之疾
　　【太平广记】：叶法善有神术。蜀川张尉之妻死而化生，复为夫妇。法善识之曰，尸媚之疾也。不速除之，张尉死矣。投符而化为黑气焉。迷
　　罔之疾
　　【列子】：有迷罔之疾，飨香以为朽。
　　偕生之疾
　　【庄子】：有偕生之疾，与体俱长。
　　精思致疾
　　【桓潭新论】：余少时，见杨子云之丽文高论，不自量年少新进，而猥欲逮及。尝激一事而作小赋，用精思太剧，而立发疹。子云亦言，成帝上甘泉诏，召作赋。卒暴，及倦卧。梦其五藏出在地，以手收内。及觉，大少气疾，一岁而亡。
　　杯蛇致疾
　　【风俗通】：应邵之祖郴为汲令，以夏至日，请主簿杜宣赐酒。时北壁上有悬赤弩，照于杯中，其形如蛇。宣恶之，然不敢不饮。其日便得疾，云，蛇入腹。后郴使宣于故处设酒，杯中复有蛇，因谓宣，此乃壁上弩影耳，非有他怪。宣遂解，甚怡怿。
　　【册府元龟】：乐广，字彦辅，为侍中，河南尹，尝有亲客久阔不复来。广问其故，答曰，前在坐蒙赐酒，方欲饮，见杯中有蛇，意恶之。既饮而疾。于时河南厅事壁上，有角漆画作蛇，广意杯中蛇，即角影也。复置酒于前处，谓客曰，酒中复有所见不？答，所见如初。广乃告其所，客豁然意解，沉顿愈。
　　【罗泌路史发挥】《关龙逢篇》：弓影致疾，一事也。《风俗通》以为杜宣，《晋史》以为乐广之客。
　　食蛇致疾
　　【宋史】《党进传》：进为忠武军节度使，一日归自外，有大蛇卧榻上寝衣中，进怒，烹食之，遇疾卒。
　　因拜致疾
　　【隋书】《列传》：元德太子昭炀帝长子也。大业元年，帝遣使者立为皇太子。明年，朝于洛阳。后数月，将还京师，愿得少留。帝不许，拜请无数，体素肥，因致劳疾。帝令巫者视之，云，房陵王为祟所凭，未几而死。
　　梦虎致疾
　　【天宝遗事】：周象者，好畋猎，后为汾阳令。忽梦一乳虎相逼，惊而睡觉。因兹染疾。后有僧海宁者，因过象门，谓邻叟曰，此居有妖气，久则不可救也。邻叟遂闻于象，象召僧令视之。僧曰，当与君禳之。遂择日设坛，持剑禹步，诵咒自大门而入，至于寝所，绕患人数篇而叱之，忽于床下作一虎声。家人悉惊奔散，周象亦不觉自床下伏死于地。僧以水之，须曳如故。
　　燎丹致疾
　　【新唐书】《武宗贤妃王氏传》：帝稍惑方士说，欲饵药长年，后寝不豫。才人每谓亲近曰，陛下日，燎丹。言我取不死，肤泽消槁，吾独忧之。俄而疾寝剧。
　　七情致疾
　　【淮南子】：原道人，大怒破阴，大喜坠阳。许慎曰，怒者，阴气，阴为坚水，积阴相薄，故破阴。喜者，阳气，阳升于上，积阳相薄，故曰坠阳也。薄气发，惊怖为狂，忧悲多恚，病乃成积，好憎繁多，祸乃相随。
　　酒色致疾
　　【和靖言行录】：先生赴堂食，坐中有说召泽民尚书，以酒色过度致疾者。先生曰，近时措大读书，而不知孝。泽民不是不读书，岂不知《孟子》谓事亲以守身为大，不能守身则不能事亲，不能事亲，则便是不孝。《孝经》言，孝之始，身体发肤，受之父母，不敢毁伤。今以口体之欲，以致废疾，则其毁伤也，孰大焉？
　　愧恨成疾
　　【资治通鉴】：唐代宗广德二年，李光弼在齐州，拥兵不朝。诸将田神功等不复禀，畏光弼，愧恨成疾，已酉死。
　　惊惧成疾
　　【资治通鉴】：唐穆宗长庆二年，三月戊申，李光颜所将兵，闻当留沧景，皆大呼西走。光颜不能制，因惊惧成疾。已酉上表固辞横海节，乞归许州，许之。哀毁成疾
　　【温州府志】：周忠辅，永嘉人，性至孝。母叶氏尝病痈，竭力医治，叶必亲尝，衣不解带。及母亡，哀毁成疾。
　　居庐成疾
　　【元史】《孝义传》：邵敬祖，父丧庐墓，母殁不克葬，殡于城西。敬祖露宿风雨，不去前后，居庐六年，两髀俱成湿疾。
　　奉使得疾
</div>
    <div class="pagination">
<a href="永乐大典残卷_page312.html">上一页</a><span>...</span><a href="永乐大典残卷_page308.html">308</a><a href="永乐大典残卷_page309.html">309</a><a href="永乐大典残卷_page310.html">310</a><a href="永乐大典残卷_page311.html">311</a><a href="永乐大典残卷_page312.html">312</a><span class="current-page">313</span><a href="永乐大典残卷_page314.html">314</a><a href="永乐大典残卷_page315.html">315</a><a href="永乐大典残卷_page316.html">316</a><a href="永乐大典残卷_page317.html">317</a><a href="永乐大典残卷_page318.html">318</a><span>...</span><a href="永乐大典残卷_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
