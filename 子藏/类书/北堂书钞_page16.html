<!DOCTYPE html>
<html>
<head>
    <meta charset="UTF-8">
    <title>北堂书钞 - 第 16 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 16 页/共 42 页</h1>
    <div class="content">　　○从事中郎一百三十六 

　　职参谋议 【续汉书百官志云诸将军从事中郎二人秩六百石职参谋议○王石华校郎中改中郎今案见续汉百官志一】 维正大体 【干宝司徒仪云从事中郎之职各当其所治之曹而纲纪其事雄正大体恭参谋议○今案御览二百九引干宝司徒仪当作掌恭参作参辅余同陈俞本各当七字作分曹二字无恭参句】 郑达志越其俦 【三辅决录云郑达字文信累辟不就大将何进表为从事中郎○今案陈俞本达作逵二酉丛书张辑决录脱】 山简不拘品位 【镇东大将军司马伷表曰从事中郎缺用第二品中散大夫河南山简清粹履正才职通济品仪第三○今案陈俞本伷误袖二品作三品粹作精第三作第二今晋书山简传脱琅邪王伷传有镇东句亦无表曰以下】 枣据通识 【王晋书云太尉中郎枣据通识有文武○今案陈俞本多案语三行又俞本武下有才字】 荀组清识 【晋中兴书颍川荀录云组字大章司马王浑表曰左西属荀粗交义贞洁清识见称宜为从事中郎○今案御览二百九引中兴书马作徒交作文洁作絜宜下有转字陈俞本已改今晋书】 刘道真为扶风王所用 【郭子云刘道真尝为司徒扶风王骏以五百疋布赎之既而用为从事中郎○今案陈俞本改注晋百官名玉函山房辑郭子据御览引骏上衍司马二字】 阮遥集为元皇所容 【晋中兴书陈留阮录云孚字遥集中崇元皇帝迁左丞相补从事中郎终日酣醉恒为有司所按元帝每容之○今案晋书四十九无皇字迁左九字作转丞相从事中郎七字余同陈俞本皆改今晋书】 

　　○掾一百三十七 

　　公府掾比元士 【续汉书百官志云公府掾比古元士元士三命也○今案续汉百官志一】 东西曹掾秩四百石 【汉书仪云东西曹掾秩四百石○今案平津馆辑本收汉旧仪卷上聚珍本同考范书铫期传注引作汉官仪陈俞本改续汉志非也】 三公委策 【崔实政论云且三公天子之股肱掾属则三公之喉舌天子南面三公委策掾属以答天子○今案御览二百九引政论南上有恭己二字面下有于三公三字陈俞本脱天子南面十四字】 朝廷为荣 【又云三公掾属位卑职重乃言行之本枢在朝廷以为荣○今案陈俞本脱乃言六字】 如师弟子白录不拜 【汉书仪云丞相掾史见礼如师弟子白录不拜朝也○今案聚珍本汉旧仪卷上同陈俞本白作日无朝也二字又俞本书字作旧】 敦明教义肃厉清风以训羣吏以贵朝望 【干宝司徒仪云掾属之职敦明教义肃厉清风非礼不言非法不行以训羣吏以贵朝望名常长其理者也○今案御览二百九引干宝司徒仪名常七字作各掌其所治之曹七字余同足证旧钞乃传写之误其治作理者乃唐人转钞时避高宗讳也陈俞本贵作重又陈本注内无敦明以下俞本长作当】 公辟则轻台除则重 【胡伯始汉官仪云初丞相掾吏员七五人分为东西曹佚比六百石汉末羣公自辟则轻台除则重也○今案平津本脱陈俞本七下脱五字则轻句脱羣字自字】 或朞月而长州郡或数年而至公卿 【崔实正论云三府掾属及其取官又多超卓或朞月而长州郡或数年而至公卿诚不假非其人其负牒而亡也○今案陈本脱及其以下俞本月作年诚作职负上无其字但空一格余同严辑崔实文及其上有位卑职重句诚不以下夹注云有脱文】 邴原守典训 【魏略云邴原字根矩辟太祖司空掾原女早亡时太祖爱子仓舒亦没太祖欲合冥昏葬原辞曰合葬非礼也原之所以见容明公者以能守训典也○今案魏志十一无冥昏二字余同陈俞本已改魏志】 高柔明宪典 【又云高柔字文惠为尚书郎转拜丞相西曹掾太祖令曰夫治定之化以礼为首拨乱之政以刑为先掾明于宪典○今案魏志二十四高柔传西作理陈俞本亦作理】 陈宠科条辞讼 【汉杂事云陈宠为司徒掾科条辞讼比率相从撰为八卷至今司徒治讼察吏常以为法○今案御览二百九引汉杂事只有徒掾以上陈本改注范书俞本以范书之文冒称汉杂事尤非】 班彪专心述作 【华峤后汉书班彪字叔皮辟司徒掾彪既才高而专心述作在史籍之间○今案姚辑汪辑本脱范书七十上司徒掾作司隶茂才专心作好字陈本俞本改称范书而注内仍同旧钞葢两失矣】 典定文义 【桓谭新论云茂陵周智孙胡不为赋讼酬应之文为大司徒掾见使兼领众事典定文义○今案严辑全后汉文卷十五据旧钞未改本引同陈本脱孙胡以下俞本应酬之文误作金应之分无见使六字】 举奏刺史 【华峤后汉书弟五种字仲与以司徒掾举奏刺史二千石○今案御览二百六十五引华峤书略同姚辑本脱此传汪辑本第五种传脱此文陈俞本已改注范书】 举奏事臣 【谢承后汉书崔瑗字玉讲论六经三辟公府论议京师谈高妙安帝时○今案陈俞本脱姚辑本汪辑本瑗传脱此文且议论以下有讹脱事臣二字亦疑误】 议论抗直 【续汉书何敞字文高太尉宋由辟为掾待之以礼司徒袁安敬重之敞在宰府蹇谔议论抗宜○今案姚辑汪辑本脱范书七十三何敞传略同陈俞本皆改注范书】 论议正色 【魏志国渊字子尼太祖辟为司空掾属每于公朝论议常直言正色以示无私○今案魏志十一以示句作退无私焉四字陈俞本已照改】 陈祖荣常独视事 【汉杂事云陈宠字祖荣为司徒掾先是公府掾多不视事但以文案为务宠常独视事数为司徒鲍昱陈便宜转署辞曹干天下讼所平理无不厌伏者○今案御览二百九引杂事视作亲文案作交接无数为以下陈俞本皆改范书】 锺离意为国用心 【锺离意别传云司徒侯霸辟意署议曹掾以诏送狱徒三百余人到河北遇盛寒命县出见钱为徒作襦袴○今案本钞襦篇引三百作二百御览二百九引意别传襦误??雩】 儿宽温良 【史记儿宽传云为廷尉史为人温良有廉耻张汤以为长者数称誉之及汤为御史大夫以儿宽为椽○今案见史记儒林传耻作智陈本已改】 王述简贵 【郭子云承指辟王蓝田为掾庾公问丞相蓝田何以王也○今案陈俞本改引今晋书删郭子以下考本钞下文引语林则王蓝田即王述但此注有脱文耳】 刘遐宰士之隽 【山公启事云太尉掾满奋乐广司徒掾何朂刘琚司徒掾官粹王正刘澹太尉掾刘遐有才义宰士之隽也○今案严辑山公启事据旧钞引王正作士正余同本钞尚书郎总篇引刘遐作邓选】 刘琚宰士美者 【又云今尚书郎御史东宫洗马舍人多缺宰士中后进美者太尉掾乐广字彦辅司徒掾刘琚字伯瑜王瓒字正长司空掾王政字士则刘澹字初平征西将军掾诸葛职皆其选也○今案严辑本山公启事据本钞引政作正葛下无职字但留一空格余同陈俞本多脱误】 范滂有澄清之志 【汝南先贤传曰范滂字孟博辟公府掾登车揽辔概然有澄清天下之志○今案俞本博误传陈本已改范书】 马良有克终之美 【蜀志马良字季常为左将军掾后使吴良谓亮曰今衔国命协穆三家幸为良介于孙将军○王石华校分改介今案蜀志九马良传三作二将军下有克终句】 鲍宣质直 【汉书张禹奏曰司空掾鲍宣孝悌廉洁质直甚有威重宜备谏官者也○今案本钞荐贤篇引鲍作彭悌下脱廉洁二字余同】 刘琨隽朗 【王晋书刘琨字越石少隽朗乃是故尚书郎郭奕外甥年二十七为太子掾○今案俞本隽作儁无乃是以下陈本已改今晋书】 太子未定太祖问刑颙 【魏志邢颙字子昂为丞相东曹掾初太子未定临菑侯植有宠太祖问颙颙曰以宗代宗非先世之式也愿殿下深察之○王石华校刑改邢今案魏志十二先上无非字式作戒殿作陛深作重】 寒暑不和黄琼见李宣 【汝南先贤传云李宣字公休为太尉黄琼所辟时寒暑不和○今案御览二百九引汝南先贤传和下有诸掾有以匡之句俞本休作林陈本注内脱李宣以下】 文帝待以友礼 【魏略云陈羣以侍中领丞相东西曹掾出朝无适无莫惟仗名义不以非道假人文帝在东宫深敬器焉待以朋友之礼○今案陈俞本朋作交略作志考魏志二十二陈羣传出作在惟作雅朋作交余同】 大皇委以书记 【严氏家传云严奏字平为大皇车骑掾委以书记上欢曰非唯秋兔之亮乃是鹰鹯之爪○今案陈俞本脱上叹以下又陈本无字平二字俞本平上空一格】 子泰非吾所宜吏 【魏志云田畴字子泰太祖遣使避置司空掾引见咨议明日出令曰田子泰非吾所宜吏者也○今案魏志十一置作署】 此掾必豫我家事 【王晋书云曹志为上丞相辟司马宣帝为文学掾上初称疾不应逼召之乃与应命丞相见上心息之曰观此掾必豫我家事也○王石华校以原钞曹志误为定遂改作杨志今案今晋书曹志传亦无辟宣帝为掾事陈俞本脱此条】 谢掾必拥旄杖节王掾当作黑头公 【晋中兴书云王珣弱冠与谢元俱辟大司马桓公掾温语人曰谢掾年三十必拥旄杖节王掾当作黑头公皆未易才也○今案御览四百四十三引中兴书未易作不易余同】 流涕谏明帝 【魏志芊寻字文奥召为军谋掾青龙中明帝大兴宫室羣臣皆负土○今案魏志无董寻传亦不见明帝纪及注惟见御览二百四十九引魏志无召字余同】 张目视王公 【语林云王蓝田少有痴称丞相以记室辟之既见无他问问米几价蓝田不答直张目视王公王公云王掾不痴谨案王述封蓝田侯○今案陈本已改注今晋书俞本记室作门第谨案误谨哉米上有江东二字无几字御览二百四十九及四百九十引语林亦作门第江东作来时无谨案一句葢是永兴自加引申语】 宋弘受罪长孙上书 【华峤汉书陈元传云元字长孙以才高著名辟司空掾宋弘受罪上书讼之言甚切直又敷陈当世便事○今案姚辑本便下有宜字余同汪辑本长作襄余与姚同】 齐王曝尸道明露板 【晋中兴书颍川荀闿字道明大司马齐王冏辟以为掾曝露尸二月莫敢改葬闿露板请葬○今案晋书三十九改作收陈俞本皆注今晋书】 伯闿乞代弟子 【风俗通云○今案此见御览四百二十一引风俗通任望事望字伯闿其弟子杀人云云旧钞此条脱去注文因与下条窜乱今删正陈俞本闿误门】 孟玉不请弟子 【风俗通云周玘字孟玉为大将军掾弟子使客杀人被罪玘诣府与太守盛亮见不请弟子之命遂俱尽于狱弟妻不哭其子但哭孟玉孟玉由此为高○今案御览五百十二引大将军作右将军不请误不讲余同旧钞周玘三十八字混入上条注中今移正】 锺离解病徒桎梏 【华汉书锺离意传云意字子阿辟大司徒侯霸掾诏送徒诣河内时冬寒病徒不能行意辄移属县便作徒衣县不得已与之○今案姚辑本汪辑本脱陈俞本改注范书】 君解邓融桎梏 【谢承汉书封告传曰告字君达为司徒虞延所辟时陇西太守邓融以职被罪君达解其桎梏○今案姚辑本汪辑本谢书同俞本亦同陈本封告误作风教】 范丹狷急佩韦 【华峤汉书范丹传云丹字史云辟太尉掾自以狷急不能从俗常佩韦也○今案姚辑本汪辑本皆脱陈俞本皆改范书】 何夔誓死畜药 【魏志何夔字叔龙为司徒掾太祖性严掾属公事往往加杖为此夔常畜毒药誓死无辱是以终不见及也○今案魏志十二无为此二字陈本已照删】 蒲元作木牛 【蒲元别传云元为丞相诸葛亮西曹掾亮欲北伐患粮难致元牒与亮曰元辄率雅意作一木牛廉仰双轘人行六尺牛行四步人载一藏之粮也○今案严辑本据旧钞引同俞本无率字作推廉作连陈本多脱句】 马良为书草 【蜀志马良传云良字季常为左将军掾后使吴良谓诸葛曰今衔国命协穆三家幸介于孙权将军亮曰君试自为文良即为草○今案蜀志九无书字孙下无权字三作二本钞上文引亦作三家】 马岱干与台阁 【谢承后汉书马岱字德山辟司徒刘宠府与四府掾属并诣台集议边事上奉议边○今案陈俞本马作冯无上奉句陈本又无字德山三字姚辑本谢书冯岱传无末四字余与原钞同汪辑本脱冯岱传】 韩宣唐突诸侯 【魏志韩宣字景仁太祖为丞相召署谋掾常鞠步入宫于东门掖外与临淄侯植相遇宣恐掩不得去乃以扇自障往于道边植便问曰何官宣曰丞相军谋掾植又问曰应得唐突诸侯不宣曰春秋之义在诸侯之上也○今案魏志二十三裴潜传注引魏略鞠步作于邺门掖作掖门诸侯作列侯余同陈本脱俞本脱常鞠二字】 极舆马之好 【汉书陈遵为公府掾极舆马衣服之好门外车骑交错○今案见汉书九十二】 专务于交游 【华峤汉书陈宠字昭公辟司徒鲍显府是时三府掾属以不肯亲事为高专务于交游宠常非之○今案姚辑本脱此条陈俞本改注范书亦见本钞上文引汉杂事汪辑本华书脱辟司句脱亲为高三字脱专务二句余同】 问不及政辞出自劾 【东观汉记闵仲叔传云司徒侯霸辟仲叔留与相见劳问之下不及政事仲叔曰始被明公辟且喜且惧及奉见明公喜惧皆去所望明公问属何以为政美俗成化令蒸庶得所○今案本钞属篇引无下字留作引聚珍本东观记及御览二百九引留作到姚辑本东观记脱如字何字化字无末句余同】 奋手不顾皆投劾出 【魏先贤行状云锺皓字季明为司徒掾公出道路泥泞导从恶其相洒去公交车绝远还府向合轸下扶令揖掾属公奋手云云○今案白帖六十九引行状轸作铃扶作疾陈俞本亦作铃扶上有不字】 解官而去 【续汉书胡刚传云刚辟大司徒马宫掾值莽居摄刚即解其衣冠县府门而去○今案陈俞本刚上有胡广六世祖句徒作农官作冠姚辑本汪辑本续汉书附胡广传据陈本引】 投剑潜归 【汝南先贤传云许嘉字德珍辟司徒府到京师会党事李杜受诛嘉叹曰仲尼游于赵郊不入危国今人众矣吾其行也便投剑潜归○今案陈俞本投上脱一便字】 刘颂出谷 【臧荣绪晋书刘颂字子雅辟相府掾奉使劳蜀新平饥荒颂表赈谷未报遽行开仓出谷蜀民赖之太祖以颂专辄除名○今案陈俞本劳作于又陈本脱字子雅三字及颂专句亦见今晋书四十六】 谢鲲取蒿 【晋中兴书陈郡谢录云鲲字幼舆弱冠知名太尉东海王越闻其名辟以为掾时惧胡来攻城多蓄薪柴鲲家僮载取官蒿坐除名○今案俞本尉作傅蒿作槀无坐字陈本已改今晋书】 阮千里三语掾 【卫珍别传云阮千里有令闻太尉王君见而问曰老庄与圣教异阮曰将无同太尉善其言辟之为掾世号三语掾王君因嘲之曰一言可辟何假于三阮曰苟是天下民望亦可无言而辟何复假于一言也○今案俞本同类聚十九引此别传珍作玠脱有令闻三字何复作复何陈本已改今晋书】 杀言掾 【王晋书云周震累为诸王辟既下车公辄丧亡佥号震曰杀公掾莫肯辟者司徒魏舒因固辟之果无患时以归之也○今案俞本归上有达命二字陈本已改今晋书】 百六掾 【晋中兴书会稽虞录云中宗为丞相招延四方人士辟虞为掾人谓之百六掾○今案陈俞本中句上有虞悝与弟望并有土操二句】 

　　○属一百三十八 

　　参定九品 【干宝晋纪云王导为司徒置西属一人佐长史参定九品○今案陈俞本同】 了无事 【山公启事云事职有年限如公府掾属了无一事亦限三年近也○今案陈俞本标目事上增一字又陈本脱亦限句】 崔琰首曹 【魏志崔琰傅云为武帝西曹属教曰令授曹首往践厥职○今案魏志十二西作东曹首亦作东曹】 蒋济贤属 【魏志蒋济字子通辟丞相主簿西曹属令曰舜举皋陶不仁者远臧否得中望于贤属矣○今案见卷十四蒋济传】 谷永茂才转 【汉书谷永字子云以茂才转御史大夫属也○今案俞本同陈本多妄改汉书八十五云作长】 陈寔灼然迁 【续汉书陈寔字仲躬举灼然为司徒属迁大丘长○今案姚辑本无字仲躬三字余同又夹注云灼然应是当时选举名目又俞本躬作弓汪辑续汉与俞本同】 太祖辟周达陈羣以为秽德 【魏志陈羣字长文为太祖司空西曹掾属时有荐乐安王摸下邳周达者太祖辟之羣封还教以为模秽德任之必败太祖不听○今案魏志二十二达作逵任之作终】 文王遣锺会邵弟谓其单身 【魏志邵弟传云弟字符伯辟大将军文王西曹属初文王欲遣锺会伐蜀弟求见曰王遣锺会率十万众伐蜀弟谓其单身无重任不若使余人行王笑曰我宁复不知此邪蜀为天下作忠使民不得安息我今伐之如指掌耳惟锺会与人意同今遣之必可灭蜀也○今案魏志二十八锺会传弟作悌然邵弟传仍作第今影钞所引乃邵弟传之文也陈俞本己改作悌】 仲叔被辟且喜且惧 【东观汉记云司徒侯霸辟闵仲叔为属引与相见劳问之不及政事仲叔曰始被明公辟且喜且惧及奉见明公喜惧皆去○今案详本钞掾篇】 洪远为属终日啸咏 【晋中兴书曰陈郡郭录云融字洪远司徒王导以为右西属融饮酒憙舞终日啸咏未尝以事务自婴导甚相亲悦焉○今案御览二百九引中兴书郭融作殷融憙作善余同陈本无右字憙作喜】 

　　○功曹一百三十九 

　　纠司外内扶直绳违 【孙绰为功曹参军骑曹笺云纲纪居管辖之任以纠司外内驳议弹劾诚无所拘然亦所以献可替否扶直绳违者也○今案陈俞本注内纠字作绰与标目异百三家本集收北笺骑曹作驳事劾作尉扶作举绳违作违枉】 止举大纲不拘文法 【襄阳耆旧记云习嘏字彦玄山简以嘏才有文章转为征南功曹止举大纲而已不拘文法简益器之转为记室参军○今案陈俞本玄作文才下有博字心斋十种本襄阳耆旧传卷二无字彦玄三字才有五字及记室句】 毛玠为太祖幕府功曹 【魏志毛玠字孝先为太祖幕府功曹后转掾○今案见魏志十二】 嵇憙为晋武抚军功曹 【嵇憙集云晋武为抚军妙选官属以憙为功曹名也○今案陈俞本删名也二字】 怀祖素清介 【晋中兴书太原王录云王述字怀祖素清介康帝时为骠骑将军尿为功曹○今案陈俞本删太原四字取为作召补又俞本帝作宗今晋书七十五介作贞亦作召补】 仚生多才艺 【晋中兴书云罗仚生字宗伯多才艺殷仲堪镇江陵以为府功曹○今案晋书八十九仚作企陈俞本皆改注今晋书】 文王悦茂伯 【晋春秋云向雄字茂伯为镇西将军功曹锺会诛雄收而葬之晋文王闻而召责之曰往者王经之死乡哭于东市而我不问今锺会躬为叛逆又辄收葬若复相容其如王法何雄曰昔先王掩骼埋胔仁流朽骨当时岂先卜其功罪而后葬哉今王诛既加于法已备枯骨而捐之中野百年之后为服权所器笑岂仁贤哉文王悦葢而遣之○今案羣书治要二十六引汉晋春秋服权从臧获无器字葢作与宴谈余同又今晋书四十八无镇西句为服二句作为将来仁贤之资不亦惜乎葢作谈宴俞本已改从今晋书仍冒晋春秋之名非也陈本已改注今晋书】 山简器习嘏 【襄阳耆旧传云山简以习嘏为征南功曹止举大纲而已不拘文法时号新妇简益器之○今案心斋本襄阳耆旧传卷二同亦见本钞上文】 

　　北堂书钞卷第六十八 

　　●北堂书钞卷第六十九　　　　设官部二十一 

　　隋秘书郎虞世南撰 
　　南海孔广陶校注 
　　主簿一百四十　　　　　公府祭酒一百四十一 
　　录事参军一百四十二　　记室参军一百四十三 
　　中兵参军一百四十四　　刑狱参军一百四十五 
　　行参军一百四十六　　　公府舍人一百四十七 

　　○主簿一百四十 

　　省着众事 【续汉书百官志云司徒黄合主簿省着众事掌合下威仪○今案陈俞本同续汉百官志一司徒下无此文惟太尉下有黄合二句】 职在拾遗 【崔骃窦宪笺主簿职在拾遗夙夜致思智虑浅短何益也○今案陈俞本百三家本崔集同】 内经百度之规外谘千里之策 【桓阶别传云上平荆州乃引桓阶入为主簿内经社稷百度之规外谘广胜千里之策○今案御览二百六十二引桓阶别传无内经以下余同】 每事谘焉 【长沙耆旧赞云字伯绪为丞相主簿功曹每事谘焉乃叹曰昔文帝与贾生共谈不宽膝前于席也○今案陈本脱俞本字伯之上留二空格余同】 每见逮问 【世说云何遂字彦陈东海王越辟为主簿时海内大乱军国殷事无大小每见逮问多所匡正越国趋宗焉○今案陈本脱俞本无殷字及趋宗句】 能令公憙能令公怒 【晋阳春秋云王珣为桓温主簿郄超为记室温并亲待之故府中为之语曰髯参军短主簿能令公憙能令公怒郄髯珣短故也○今案俞本无春字憙作喜郄髯作超髯余同陈本改注今晋书亦见世说注】 收罗贤俊 【臧荣绪晋书何充传云充字顺次道少有名望大将军王敦收罗贤俊辟以为主簿○今案俞本无顺字以字陈本无字顺四字】 收罗土物 【世说云王敦字仲仁太傅东海王越收罗士物闻其名召以为主簿○今案陈俞仲仁作处仲】 太傅闻仲仁 【世说云卞敦字仲仁太尉东海王越收罗士物闻其名召以为主簿○今案陈俞本卞作王仲仁作处仲删太尉以下】 元帝用道明 【世说云诸葛恢字道明弱冠知名中宗元帝为安东召为主簿于时颍川荀闿字道明陈留蔡谟字道明俱有名誉号曰中兴三明时人为之歌曰京师三明蔡氏儒雅荀葛清○今案陈俞本安东下有将军二字蔡氏上有名右明三字】 繁钦文才机辩 【典略云繁钦字休伯以文才机辩少得名于汝颍既长于书记又善诗赋为丞相主簿○今案魏志二十一裴注引典略同俞本休误林陈本脱字休伯三字】 顾荣机符朗彻 【臧晋书云顾荣字彦先少有珪璋机符朗彻大司马齐王攸以为主簿○今案亦见今晋书六十八无珪璋句符作神彻作悟考初学记十二引王隐晋书机符作符采无司马以下余同陈俞本改注今晋书而其文乃与旧钞同则两失矣】 德祖逆为答记 【魏志杨修字德祖少好学有才为丞相主簿用事曹氏操之入汉因讨刘备不得进欲还又难为公言诸将不知云何修曰公归计定矣○今案答记事见魏志陈思王传注引世语归计事见魏志武帝纪注引九州岛春秋据此知标目与小注本钞应分二条陈俞本皆删去归计一段补注世语一段俞本误作世说】 元琳更作白事 【世说云王东亭为桓公吏桓令人窃取其白事即于合下更作无复同一字谨案王东亭名珣字符琳○今案惜阴轩本世说政事篇同作向合作阁陈本同一字误作同本俞本同下衍本字又脱公吏桓三字令人误舍人】 指切窦融 【华峤汉书崔骃字亭伯为大将军○今案姚辑本脱汪辑本华书为作辟军下有窦宪府掾四字脱标目句陈俞本改注范书】 入谏诸葛 【襄阳记云杨颙字子昭为丞相诸葛亮主簿亮尝自校书颙直入谏曰为治有职上下不可相侵也○今案俞本不可作不得陈本脱字子照三字蜀志十五杨戏传附王元泰赞注引襄阳记照作昭职作体】 冯异披荆棘 【东观汉记云光武引见冯异诵于公卿曰是我起兵时主簿为吾披荆棘定关中者也○今案聚珍本本卷九同】 任绩多规谏 【文士传云任绩字仲元为会稽主簿多所规谏○今案陈俞本绩作续稽下有王字】 元琳称绩 【晋中兴书琅邪王录云珣字符琳为大司马掾转府主簿时大司马桓温经略中夏竟无寍岁戎府多事珣居要任有称绩于时三军文武可及数万人悉识其面○今案俞本竟无句作军国无寍余同本钞下文引无寍岁四句余同陈本已改注今晋书】 子玄无滞 【文士传云东海闻郭子玄才用为主簿天性闲朗事无疑滞虽处冲要犹闲习也○今案陈俞本脱冲字习字又陈本脱东海闻三字才用二字俞本才上衍以字犹闲作犹闲】 三军悉识其面 【晋中兴书琅邪王录云王珣字符琳为大司马桓温掾转府主簿时温经略中夏三军文武数万人悉识其面○今案详本篇上文】 孙宝自高 【汉书孙宝传云宝为御史大夫张忠属欲以宝授子经宝自劾去忠固还之转为主簿宝乃就职或人谓宝曰高士不为主簿居何故为之宝曰丈夫君以宝为主簿何敢自高前日君男欲学而移宝自近礼闻来学不闻往教道不可屈身己何伤○今案汉书七十七孙宝传宝为御史句作御史大夫张忠辟宝为属十字】 郭象专势 【臧荣绪晋书云河南郭象字子玄为太傅主簿任事专势领勋一府○今案俞本勋作军陈本改注今晋书见卷五十郭象传任事以下有异同】 贾逵无恶意复职 【魏略云贾逵字良道为丞相主簿太祖欲征吴而大霖雨三军多不愿行太祖知其状恐外有谏者教曰今孤戒严未知所之有谏者死逵受教谓其同僚三主簿曰今实不可不谏乃建谏草以示三人三人不得已皆署名入白事太祖怒收逵等当送狱既而教曰逵无恶意原而复职○今案魏志十五贾逵传注引魏略状作然得作获而复作复其无字良道八字】 杨综为其主宥之 【世说云杨综为曹爽将军主簿爽特诛乃解印绶将出综止之曰公挟主帷幄舍此以至东市乎不从有司奏综导爽反宣王曰各为其主宥之○今案陈本特作时乃作方余同御览二百十五引无公挟二句惜阴轩本世说与旧钞同】 知人机案间事 【郭子云时有为王遵主簿校检帐下遵说语主簿欲与主簿周旋无为知人机案间事○今案陈本同玉函山房辑本郭子时有下无为字周旋上无主簿二字余同】 一月三易面皮 【世说云阮孚为东亭后主簿后于所相曰卿无乃荣乎我为宣武史一月三日易面皮○今案陈俞本改注王晋书亭下无后字易上无日字】 　　　公府祭酒一百四十一德妙第一乃补祭酒 【胡始汉官仪云武帝丞相设四科以辟之德妙为第一科乃补合祭酒○今案陈俞本同聚珍本汉旧仪卷上妙句作第一科曰德行高妙平津辑本同】 筭无遗策尽不失理 【东阿王祭酒诔云乃署祭酒与军行止筭无遗策尽不失理○今案俞本与作典陈本军作君考文选曹植王仲宣诔尽不作画无余同】 明帝朝戏郇恁 【东观汉记云东平王仓为骠骑开东合延贤士荐鸿门郇恁隐居教授辟为祭酒后朝会明帝戏之曰先帝征君不来骠骑羣君而来何也恁曰先帝秉德以惠下臣可以礼进退骠骑执法御臣臣惧法而至月余遂去臣○今案聚珍本本卷十七仓作苍鸿作雁余同姚本脱】 太祖起迎邴原 【邴原别传云魏太祖为司空辟原署东合祭酒太祖北伐三郡还往昌国原先至太祖惊起远出迎原○今案魏志十一裴注引邴原别传远出作远近余同】 周泽少修高节 【东观汉记云周泽传云泽字释都少修高节建武十六年以耿介避大司马府署议曹祭酒○今案聚珍本东观记十七耿介二字在节字下姚辑本耿介二字在都字下议作仪陈俞本删以耿介三字】 纪瞻能玄理 【王晋书瞻字思远能言玄理司徒东海王越以为祭酒○今案陈俞本删晋上王字则是改注今晋书矣然考今晋书六十八纪瞻传无能言句余亦小异陈俞本以王隐晋书之文冒称今晋书谬矣】 光禄辟顾荣 【又云顾荣字彦先少有圭璋光禄大夫张华辟为祭酒○今案陈俞本亦改注今晋书考今晋书六十八顾荣传无张华事又考初学记十二引王晋书有圭璋以上二句】 司徒辟左思 【又云左思字太冲少好学司徒陇西王太辟为祭酒○今案陈本同俞本大作泰】 

　　○录事参军一百四十二 

　　惣录众曹管其文案 【干宝司徒仪云录事之职掌摠录众曹管其文案凡府自上章以下意远失者弹正以法掌凡诣同案之事○今案凡府以下陈俞本脱又陈本干误一】 举善弹非 【刘弘教云录事参军务举善弹非令史亦各随职事修习也○今案严辑刘弘集据书钞引同又考合璧事类后集卷七十八事文类聚外集卷十三引北堂书钞弘作洪随下脱职字余同记纂渊海卷三十五引北堂书钞有弹非之上九字此皆宋人所见真本书钞也】 举直错枉 【干宝司徒仪云录事参军掌举直错枉也○今案陈俞本同】 

　　○记室参军一百四十三 

　　管机密断大事 【庾亮别传云王胡之为丞相府起记室亮答胡之书曰祭来也○今案陈俞本无起字曰祭四字作云云二字】 掌启奏 【干宝司徒仪云记室掌章表启奏吊贺之礼也○今案陈本脱吊贺五字俞本贺作宾本钞下文引正作贺】 主章表 【续汉书百官志云记室主上章表杂书记秩百石也○今案陈俞本章表作表章余同今续汉百官志一亦作表章杂作报】 记室之事创其草 【干宝司徒仪云记室主书仪凡有表章杂记之书掌创其草○今案陈俞本书仪作之仪】 吊贺之礼则题署 【干宝司徒仪又云记室之职凡掌文墨章表启奏吊贺之礼则题署也○今案陈俞本章表作表章本钞上文引亦作章表】 傅毅主记室 【傅毅集云毅字武伯为大将军记室窦主记掾迁司马也○今案陈俞本及傅节子辑本伯作仲无窦字】 专掌文疏 【干宝晋记云东海王越治兵召下邳县孙兼为记室云云○今案陈本兼作惠俞本兼作忠】 专典书记 【晋中兴书会稽虞录云虞预字叔寍好学有文才中宗以为记室参军○今案俞本同陈本脱字叔寍三字参军二字】 陈琳瑀俱典记室 【典略云陈琳作书及檄草成呈太祖先苦头风是日发非钻之○今案陈俞本改引魏志　　　钦定图书集成文学典二十一及本钞檄篇引典略有陈琳此文无非钻句又阮瑀一事此旧钞无注亦见　　　钦定图书集成文学典一百六十二及本钞下文引典略】 曹摅左思俱为记室 【文士传云曹摅少励志操博学有才藻仕晋辟大司马齐王冏○今案陈俞本左作尤博作精冏下有记室尤思未详六字考魏志九曹休传注引文士传辟下有公府二字冏下有辅政与左思俱为记室九字余同旧钞左亦误尤今订正】 锺会记室心腹之任 【魏志锺会传云会以中郎在大将军府管记室事为心腹之任人谓之子房也○今案魏志二十八人上有时字】 王参军人伦师表 【王晋书王丞为东海越王记室越与世子毗敕曰王参军人伦师表○今案陈俞本江作安期师作之并改注世说考文选注四十六引晋中兴书亦作安期作之表余同可作旁证】 作书马上具草 【典略云太祖常使阮瑀作书与韩遂太祖适出瑀随从马上具草○今案陈俞本同御览五百九十五引典略无适出六字】 书檄应命立成 【王晋书孙惠传司空越王治兵下邳惠以书干之每造书檄应命立成○今案亦见今ｖ七十一孙惠传司空作东海余同考　　　钦定图书集成文学典一百五十八引王隐晋书亦作东海越王陈本俞本皆改注今晋书】 书檄多陈琳所作 【魏志云陈琳阮瑀并管太祖记室参军军国书檄多琳瑀所作也○今案见魏志二十一王粲传】 神堂使阮瑀议之 【魏武褎赏令云别部司马付其衙请立齐桓公神堂令使室阮瑀议之○今案陈俞本及百三家本严辑本魏武集无付其衙三字堂下无令字】 孔演称职 【晋中兴书会稽孔录云演字舒元中宗命掌记室演每称职○今案御览二百四十九引中兴书演作寅余同陈俞本作演惟陈本脱会稽以下俞本脱演字以下】 孙楚负才 【世语云孙楚为大司马石苞记室参军不敬府主楚负才檄苞曰天子命我也○今案陈本同俞本檄作揖今晋书孙楚传亦作揖】 曹摅有才 【文士传曰摅字颜远少励志操博学有才藻大司马冏辟为记室○今案详本篇上文】 王廙多才艺 【晋中兴书云琅琊王录云廙字世明东海王越为太傅转参军○严氏校以标目廙误虞更正今案陈本廙误广又脱录云二字参军作记室今晋书七十六明作将】 殷浩善言玄 【晋中兴书陈郡殷录云浩字烫渊与京兆杜文善言玄理○今案御览二百四十九引中兴书杜文作杜乂】 袁宏作赋 【檀道鸾晋阳秋云袁宏字彦伯为大司马桓温府记室○今案御览世说新语上之上引檀道鸾续晋阳秋无作赋二字余同】 李充善箴 【晋中兴书云李充宇弘度转记室参军善刑名著学箴○今案陈俞本弘作和转记句作为参军三字又陈本脱着学箴三字俞本善刑六字作善箴铭】 

　　○中兵参军一百四十四 

　　掌帐内 【干宝司徒仪云中兵参军掌督帐内牙门将及军器给其军事也○今案陈俞本同】 督牙门 【晋中兴书太原王录云王述字怀祖为司徒王导督牙门中兵参军○今案亦见今晋书七十五导下有辟为中兵属句无牙门等字陈本多窜改】 罢奸诈均劳逸 【干宝司徒仪云中兵之任凡在军者名于赤录以时科其器械稽其人数身上死及老所以罚奸诈均劳逸也○今案陈俞本脱名于四字及身上八字稽作综】 祖逖智出人表 【晋中兴书范阳祖录云祖逖为东海王越典兵参军智出人表○今案俞本同陈本改注今晋书但考晋书六十二本传人表句作多权略陈本又增入中兴书一句何耶】 

　　○刑狱参军一百四十五 

　　袁朂多所救免 【袁氏家传云袁朂字敬宗为大将军参军署贼曹督刑狱事多所救免江有三人设弋捕虎路人○严氏校云此处脱题因原钞此条混入上篇之末特更正并补目录刑狱参军一百四十五计九字今案陈俞本亦然又陈俞脱江有以下】 

　　○行参军一百四十六 

　　掌使命不限数 【干宝晋记云参军宰吏惠帝立河王颙为太宰辅政置行参军不限数也○今案陈俞本同今晋书五十九只有太宰句】 周访为安东行参军 【邓晋记云中宗渡江周访为安东行参军在散辈时人莫之识也有参军与访同姓名者当死误收访访击走○今案俞本江下有命字莫作未今晋书五十八无在散九字安作镇考御览二百四十九引晋中兴书辈下有中字击下有得逸二字余同陈本已改注今晋书】 王协为抚军行参军 【干宝晋记云丞相王导为协少有令誉乃辟抚军司徒行参军○今案俞本同陈本辟作以为无司徒二字】 士行议军事 【晋中兴书陶录云侃字士行太傅东海王越以为参军督护江州议军事○今案晋书六十六议军事三字作刺史华轶表侃为杨武将军十一字陈本改注今晋书矣而又留中兴书之文谬矣】 竺榣伐鲜卑 【又云桓温遣参军毕智护竺榣伐鲜卑○今案陈俞本榣任瑶脱荜智二字护上有督字考世说新语上之下注引檀道鸾续晋阳有温征鲜卑一段无毕智事】 阎缵鲠直 【干宝晋纪云阎缵伯为人鲠直不惮强御初为太傅杨骏舍人骏诛乃解职上表求改葬骏中诏特听之○今案俞本无伯字诏上有宗字御览二百四十九引干晋纪亦无伯字惮作畏无骏诔以下陈本已改今晋书】 

　　○公府舍人一百四十七 

　　并参三军 【魏志云于禁屯颍阴乐道屯阳翟张辽屯长社诸将任气使俨并参三军○今案见魏志三十三赵俨传】 二府交命 【晋中兴书顺阳范录云范汪字玄平博学多通尤善玄理护军平南二府礼命交至○今案御览二百四十九引中兴书无顺阳五字及字玄十一字余同陈本二府作三府】 张温请恭祖 【吴书武烈皇帝纪云张温为车骑将军温请幽刺史陶恭祖恭祖轻其事○今案陶恭八字陈本作陶谦参军事俞本脱】 庾亮请逸少 【晋中兴书琅邪王录羲之字逸少弱冠知名称道德之器庾亮请为参军○今案陈本无道德句今晋书八十亦然】 问计贾诩 【魏志贾诩字文和参太祖司空军事袁绍围太祖于官渡太祖粮方尽问诩计焉出今案见魏志卷十贾诩传】 接遇甚厚 【吴志孙权破虏传云张温为车骑将军请幽州刺史陶谦参军事接遇甚厚谦轻其事○今案吴志虏传但言张温表坚与参军事又魏志陶谦传云参军尉将军张温事裴注引吴书并有接遇等句知旧钞有讹脱错乱也】 深加器敬 【王晋数魏舒为相国参军晋王深加器敬罢朝目送之曰人之领袖○今案文选五十九注引王晋书深作特】 甚见敬重 【魏志张范字公仪参丞相军事甚见敬重太祖征伐当朝文帝○今案魏志十一张范传当朝句作常令范留兴世子居守九字】 甚见器遇 【臧荣绪晋书周顗字伯仁少有重名太尉东海王越出镇兖州收吁俊以顗为参军○今案陈本脱收吁俊三字今晋书卷六十九周顗传但言为东海王越子毗长史不言为参军】 委以机密 【王晋书裴邈字景声东海王越以为参军时日○今案俞本景声作景远寺曰作委以机密余同今晋书无裴邈惟世说新语卷中之上引晋诸公赞亦言裴景声监东海王军事】 与谋时务 【王晋书潘尼字正叔闻齐王起义乃赴许昌云云○今案陈本改注今晋书见五十五卷】 幼宰参署七年 【诸葛集曰教与军师长史参军掾属曰徐元直处兹不惑董幼宰云云○严氏校云诸葛教见蜀志董和传今案陈本脱此条】 子猷在府日久 【世说云王子猷作桓车参军桓曰卿在府日久比当相紏理初不答○今案惜阴本世说简傲篇久上无日字】 道玄后莫逮 【晋阳云荀邃字道玄少善谈论解音乐后晋贤莫及骠骑将军长沙王以为参军○今案陈本善作喜及作逮余同今晋书三十九无解音十二字】 张闿今之良器 【晋中兴书丹阳薛录云兼言于中宗曰臣邑人张闿云云○今案御览二百四十九引中兴书无丹阳四字余同陈俞本脱器字并改注今晋书】 陆机以高贤 【陆机表诣吴王云相国参军率取台郎臣独以高贤见取非私之谓○今案严辑全晋文据书钞引脱非私句盖仍沿陈俞之旧】 郭璞有才术 【晋中兴书河东郭录云璞字景纯为尚书郎大将军王敦以璞有才术○今案御览二百四十九引中兴书无河东二字及才字俞本作东阿陈本改注今晋书】 范汪博学多通 【臧荣绪晋书范汪字玄平博学多通善谈名理解褐参护军事○今案陈俞本善谈十字作友善解褐参军六字颇不辞】 祖纳文义可观 【王晋书祖纳字士言能清谈名理文义可观少为陇西王参军○今案俞本同陈本名误明】 多出众议 【又云魏舒字阳元转相国参军府朝碎事未尝见是非至兴废大事多出众议之外○今案陈俞本改注今晋书碎事作碎务】 常不能测 【臧荣绪晋书郄超字景兴少而卓荦不羁有旷世之度征傥也○今案征傥也三字有误陈俞本已改注今晋书】 通敏先觉 【魏武集选举令云今诏书省司隶官锺校尉材智决洞通敏先觉可上请参军事○严氏校云魏武集选举令见御览二百四十九今案百三家本魏武集又官误宫隶上脱司字】 智度深邃 【王晋书李胤字宣伯容貌简素颓然似不足音而智度深邃言必有中○今案亦见今晋书四十四简作质深作沉中作则陈俞本已改注今晋书】 耽学乐道 【又云周顗以杜机为参军事出教曰杜参军职守真直耽学乐道○今案晋书六十九同陈俞本已改注今晋书】 阳元未尝见是非 【又云魏舒字阳元为相国参军封剧阳子府朝碎事未尝见是非○今案详本篇上文】 景兴罕所推伏 【晋阳秋云郄超字景兴大司马桓温取为参军温英气盖世罕所推伏与超言○今案今晋书六十七超言下有常谓不能测句亦见御览二百四十九引晋中兴书】 庾敳常自神王 【晋中兴书颍川庾录云敳字子嵩参太傅军从子亮少时见敳常自神王○今案陈本改注世说今晋书五十庾敳传无少时二句亦见御览二百四十九引臧荣绪晋书】 周顗终日嶷然 【晋阳秋云周顗字伯仁少有重名兼美姿容终日嶷嶷然太尉辟之○今案今晋书周顗传无兼美以下考世说新语上之上注引晋阳秋有周顗嶷然一条大同小异】 子猷欲为傲达 【晋中兴书琅邪王录云徽之字子猷卓荦不羁为傲达大司马桓温以为参军○今案俞本同陈本多增注世说中之上注引中兴书无大司以下】 彦道俶傥不羁 【晋中兴书陈郡袁录云耽字彦道少有才气俶傥不羁士人多称之○今案亦见今晋书八十三士人句作为士类所称余同陈俞已照改惟俞本以今晋书之文冒称晋中兴书之名则非矣】 蓬发饮酒不以王务婴心 【臧荣绪晋书云阮孚字遥集蓬发饮酒不以王务婴心元帝以为安东参军○王石华校常改帝今案俞本元帝句在遥集之下御览二百四十九引晋中兴书亦然又元帝作中宗余同惟今晋书四十九与旧钞同】 蓬首散带未尝综军府事 【晋中兴书琅邪王录云徽之字子猷为大司马桓温参军○今案俞本未尝误不常考世说新语下之上注引中兴书未尝句作不综知其府事余同陈本已改今晋书】 孔愉不求闻达 【会稽孔录云愉字敬康石封作乱避地余抗布衣蔬食不求闻达中宗镇江左辟为参军○今案陈俞本御览孔录作典录封作水辟作命亦见今晋书七十八无辟地十二字江左作扬土】 葛洪利得辟身 【抱朴子云嵇君道为广州刺史表洪为参军乃非所乐利得辟身于南耳○今案平津馆本外五十自叙篇辟身作避地】 

　　北堂书钞卷第六十九 

　　●北堂书钞卷第七十　　　　设官部二十二 

　　隋秘书郎虞世南撰 
　　南海孔广陶校注 
　　诸王一百四十八 

　　○诸王一百四十八 

　　帝子始封王 【史记太史公云自汉帝子弟始封为王嫡子袭父位为王也○今案陈俞本删太史公三字考近本史记各年表及太史公自序皆无嫡子句】 皇子封为王 【蔡邕独断云汉制皇子封为王其实诸侯也○今案陈本王下有者字诸上有古字严辑独断亦有古字惟类聚四十五初学记卷十引与原钞悉同】 割土王子弟 【汉书诸侯王表云汉兴之初惩戒亡秦孤立之败于是割疆土王子弟大启九国○今案俞本脱陈本割下有裂字与今本汉书同】 推恩分子弟 【又云孝武诏诸侯王欲推恩分子弟○今案见史记建元以来王子侯者年表叙及汉书王子侯表叙】 诸子毕王天下乃安 【贾谊新书云高皇帝瓜分天下以王有功之臣反者如猬毛而起高皇帝立诸子云云○今案见王谟本新书卷一益壤篇亦见本篇下文类聚四十五引亦同】 王同姓镇天下 【汉书荆燕赵吴传云刘贾者高帝从父昆弟也是时高祖子弱欲王同姓以镇天下○今案汉书三十五镇作填无赵字又作从父兄而诸侯表荆王刘贾下又作从父弟是班氏自相歧异影钞作从父昆弟似较有理陈本脱荆燕五字余从汉书荆王传】 封皇子翰帝室 【晋百官表注云故封皇子及公族亲属为王所以维翰帝室也○今案初学记十引晋百官表注及陈本封上无故字】 拟于天子 【史记太史公曰高祖时诸侯王皆自除内史以下汉独为置丞相拟于天子○今案内史以下四字俞本作吏字陈本作吏吏尤谬又考史记五宗世家拟上有诸侯自除御史廷尉正博士十一字】 位次三公 【汉官解故云诸王在长安位次三公○今案平津馆辑本陈本故作诂】 金玺盩绶 【汉书百官公卿表云诸侯王高帝初置金玺盩绶掌治其国也○今案见汉书十九上陈俞本同】 金玺朱绶 【晋百官表注云王者号也夏殷周称王金玺龟纽细纁朱绶也○今案类聚四十五御览一百五十一引晋百官表注及陈本者作古又类聚王误至御览脱细字】 御史授玺绶 【续汉书云拜诸侯王之仪百官会位定御史授玺绶谒者引光禄勋至诸侯王当拜之前○今案陈俞本姚辑本续汉书脱谒者以下】 尚书名尺一 【挚虞决疑要注云尚书名王公及位班王公者皆用尺一杖作用尺一也○今案陈俞本脱杖作六字及要字】 申以丹书之信重以白马之盟 【汉书王子侯表云尊王子弟其誓曰使黄河如带太山如砺申以云云○今案汉书十五上王子侯表序只有尊王子弟句而黄河四口别见汉书高惠高后文功臣表如砺作如厉】 归国以立社稷授大社之土 【蔡邕独断云天子大社以五色土为坛汉制皇子封为王者授之大社之土○今案本钞社稷篇引独断无稷字及汉制二字授作受余同陈本无汉制二字稷字授之句作受天子之社土严辑蔡邕独断一卷据陈本】 受兹青社 【汉书武五字传云齐怀王闳与燕王旦广陵王胥同日立皆赐策各以国土风俗申戒焉曰惟元狩○今案汉书六十三元狩下有六年小子闳受兹青社九字余同】 建设蕃屏 【晋百官表注云王者亲建设蕃屏故封皇子也○乞案陈本同初学记卷十引晋百官表注蕃屏句作维翰帝室】 保国乂民 【史记三王世家齐王策文云于戏保国乂民可不敬与○今案史记乂作艾陈本亦作艾并脱三王二字又考隐云此封齐王策文也】 择曰立诸子 【贾谊新书云高皇帝分天下以王有功之臣反者如猬毛而起皇帝以为不可故削去不义诸侯虚其国择良日立诸子于洛阳上东门外诸子毕王而天下乃安○今案王谟本新书卷一益壤篇起下有高字分上有瓜字削作蔪余同陈本脱不义二字作削去余与王谟本同】 同日拜三子 【史记三王世家云褚先生曰孝武帝时同日俱拜三子为王○今案史记同陈本增入八行】 连城数十 【袁子云汉见秦之孤立于天下封子弟或连城数十○今案陈本见作鉴羣书治要五十引袁子经国篇立于天下作特亡也于是大六字】 大启九国 【汉书王子侯表云尊王弟子大启九国大者跨州郡○今案此见汉书诸癸王表本钞作王子侯表误也】 镇卫九服置兵三千 【晋起居注武帝太始二年诏曰列土树蕃以镇卫九服云云○今案陈本起误启】 封各四县 【汉官解故云光武封诸子各四县也○今案陈本平津馆辑本故作诂】 皆五万户 【晋官品令云太康十年皇子三人为郡王领四郡为城皆五万户○今案陈本脱领四郡五字御览一百四十八引王晋书亦有太康十年封皇子各五万户一条】 户二万为大国不满二万为小国 【晋百官表注曰今制王国户二万为小国也○今案陈本同】 去丞相 【史记云太史公曰诸侯王以吴楚反后尽为置二千石去丞相曰相焉○今案陈俞本同近本史记五宗世家尽作汉】 
　　【为置吏 【汉书百官公卿表云景皇帝中五年令诸侯王天子为置吏改丞相曰相省诸官○今案汉书十九上侯王下有不得复治国五字陈俞本只注景皇帝为诸侯王置吏一句非旧钞面目汉书亦无此语】 改以郡为国 【魏志云明帝太和六年改封诸侯王以郡为国○今案见魏志卷三明帝纪】 改守为内史 【王晋书太始十年令诸侯王国置相改太守为内史也○今案俞本同陈本史误吏】 食租税 【史记诸侯王表云诸侯王自吴楚反后独得食租税夺之权○今案诸侯王表四字系从下条误入此见史记五宗世家耳陈俞本删史记二字反留诸侯王表四字误而益误矣】 不治民 【汉书诸侯王表云景帝时吴楚七国作乱景帝遂令诸侯王不复治民○今案汉书十四诸侯王表无治民句余亦大同小异考汉书卷十九百官公卿表叙有此文民作国陈俞本删汉书二字余仍旧钞】 东平王处家为善最乐 【东观汉记东平王传云明帝诏书示诸国曰诏问东平王处家对曰为善最乐○今案聚珍本姚辑本东观记同类聚四十五引亦同】 安平尊宠不以为荣 【王晋书安平王传云虽见尊宠不以为荣常有戚容○今案陈本戚容作忧色类聚四十五引王晋书无不以为荣句】 宽仁弘雅 【东观汉记东平王苍传云苍少有孝友之质宽仁弘雅有智慧○今案聚珍本东观记卷七有智慧句在少有之上姚辑本及类聚四十五引脱有智慧三字余同】 仁惠谦约 【王晋书齐王冏字景治幼称仁惠谦约好振施○今案陈俞本幼作亦见今晋书五十九亦作少又无谦约二字】 雅有智慧 【东平王苍少好经书雅有智慧○今案此条当蒙上东观汉记偶脱书名耳俞本未误姚辑本聚珍本卷七同范书七十二慧作思】 雅性严恭 【王晋书齐王传云齐王攸字大猷少以英奇见称长好经书雅性严恭○今案陈俞本同亦见今晋书三十八英奇作岐嶷无严恭句】 畏事慎法 【范后汉书清河王传云庆小心恭孝畏事慎法每期谒陵庙常夜分严装○今案见范书八十五】 夙夜滋恭 【东观记云时法网尚疏诸侯通宾客千里人士财贿结欢由是宿德名儒造门者沈陆睦性好士夙夜滋恭○今案陈本脱俞本姚辑本睦性二句在尚疏句下无诸侯二字人士作人民土地沈陆作陆沈聚珍本北海敬王睦传与此稍异又将姚本作夹注】 行德尚义 【王晋书武帝纪云永康九年秋八月朔诏曰淮南王充允行其德尚义真心○今案陈本脱俞本九作元行下脱其字真作贞本钞作真者宋人转写避仁宗讳也又考永康是惠帝年号武帝纪不应及永当是泰之讹】 戚属有名 【王晋书齐王传云冏在戚属最有名也○今案俞本属下有中字】 内外所归 【王晋书东海王越字符超少侍二宫尚布衣之操为内外所归○今案亦见今晋书五十九无少侍句尚作持归作宗陈俞本已改今晋书俞本超作起】 诸国之表 【王晋书河间王颙字文载与诸王俱还朝诏遣即先去可为诸家之表○今案亦见今晋书五十九还作来诏遣句作武帝叹颙四字之表作仪表陈俞本既改从今晋书仍冒王隐书谬矣】 宗室仪表 【汉书河间惠王良修献王之行母太后薨服丧如礼哀帝下诏褎扬曰河间王良为宗室仪表○今案见汉书卷五十三】 刚毅慷慨 【续汉书宗室五王传云演字伯升世祖长兄也刚毅慷慨○今案御览二百七十九引及陈俞本续汉书无刚毅二字慨下多有大节三字余同姚辑本脱陈本已改范书】 志气慷慨 【魏志任城王传云威王彰字于文少善射御膂力过人手格猛兽不避险阻志气慷慨○今案魏志十九气作意余同】 年少果锐 【王晋书楚王传云武帝第九子楚王玮字彦度诛杨骏玮屯司马门惟步行年少果锐○今案亦见今晋书五十九楚王玮传第九作第五无惟步行三字陈俞本已改今晋书】 临难不顾 【魏志任城王传云威王彰字子文太祖问诸子所好使各言其志彰曰临难不顾○今案见魏志十九】 果厉威断 【王晋书长沙王传云乂字士度封长沙王性果厉有威断○今案亦见今晋书五十九姓果六字作开朗果断陈本已改今晋书】 立功建号 【魏志任城威王彰字子文太祖课彰读诗书彰曰丈夫立功建号耳○今案见魏志十九】 才堪廊庙 【语林云谯王丞作相州过大将军曰卿才堪廊庙自无间外○今案陈本脱自无句俞本脱此条今晋书作谯闵王承】 孝友之质 【续汉书光武十十王传云东平宪王苍少有孝友之质弘雅恭敬○今案姚辑本汪辑本续汉书皆脱少有二句陈本改注东观记】 至孝之纯备 【范汉书制大将军三公大鸿胪○今案范书四十二东海王臻传制下有诏字胪下有曰字余同陈俞本脱】 至孝毁甚 【王晋书齐王传云文帝崩齐王攸过礼上以攸至孝○今案亦见今晋书三十八无上以句陈俞本已改易今晋书】 孝友笃于骨肉 【续汉书宗室五王传云北海敬王睦性孝友笃于骨肉靖王薨推物与诸弟○今案陈本及姚辑本汪辑本续汉书皆无靖王以下又性上无睦字汪本有睦字】 孝友甚得名称 【王晋书下邳王传云献王晃字子明友孝恭顺甚得名称○今案亦见今晋书三十七恭顺作谦虚名称作宗室之称陈本已改注今晋书】 重行丧制 【范续汉书东海恭王强传云强曾孙孝王臻及弟并有笃行母卒皆吐血○今案范书七十二吐血下有云至服谏红兄弟追念初丧父幼小哀礼有阙因后重行丧制陈俞本已照增】 受拜流涕 【晋中兴书威蕃录云武陵威王晞为桓温所忌□废徙新安王臻及弟余有笃行初封新宁王年十二受拜流涕○今案御览一百五十一引中兴书脱威蕃三字及第六字忌作收臻作遵徙误后余同陈本已改今晋书俞本以今晋书冒中兴书尤谬】 聪敏畏慎 【续汉书光武十王传云河间孝王开忠贞恭谨聪敏畏慎上以开小弟特亲爱○今案姚辑本汪辑本续汉书亲下有友字汪又误作谨恭陈本贞作真脱上以八字】 聪达恭谨 【东观汉记东海王传强聪达恭谨数上书让东海十九县又因皇太子固辞上不许○今案御览一百四十八引谨作谦数作比余同聚珍本东观记聪作明姚本脱陈本但注未详二字本钞下文引亦作二十九足以订御览各书之误】 难问应声而对 【魏志○今案魏志十九陈思王传云每进见难问应声而对旧钞志下注邓哀王二十六字系从下条误入今删正】 智意有若成人 【魏志邓哀王传云冲生五六岁智意所及有若成人孙权曾致巨象太祖欲知其斤重○今案见魏志二十】 被服儒术 【汉书景十三王传云河间王德景帝子修学好古被服儒术○今案见汉书卷五十三】 覃思经典 【魏志中山恭王传云衮少好学每见兄弟游娱衮独覃思经典○今案魏志二十脱见字陈俞本已照删】 好学聪敏 【续汉书云宗室五王传海靖王兴子敬王瞻少好学聪敏○今案姚辑本汪辑本续汉书北海静王兴传无此文陈俞本五王作四王又改引北海敬王睦传他语亦与本钞不同】 好学不倦 【王晋书齐王传云攸好学不倦借人书○今案类聚四十五引王晋书人书下有皆为治护时还四字余同陈本脱借人三字】 好诗 【汉书楚元王传云好诗诸子皆学诗元王为诗号曰元王诗○今案见汉书三十六】 好书 【汉书淮南王安传云安为人好书鼓琴不喜弋猎○今案见汉书四十四】 好书术 【汉书云好书术多技能少与鲁穆生申公事孚○今案汉书楚元王交传无术字技能作材艺事孚作俱受诗于浮邱伯余同陈本但注未详二字】 敦经术 【续汉书宗室五王传云北海敬王睦既敦经术○今案姚辑本汪辑本续汉书既敦作敦肖余同又陈俞本五作四】 得书必为好写 【汉书孝景十三王传云河间献王修学好古实事求是○今案见汉书五十三求是下有从民得善书必为好写与之二句】 借书皆为治护 【王晋书齐王传云献王攸字大猷好学不倦借人书皆为治护也尤好学文为成其上也○今案类聚四十五引王晋书及陈本无字大猷三字及尤好以下又类聚引护下有时还二字】 讲论白虎殿 【范后汉书陈敬王传云羡博涉经书有威仪与诸儒讲论于白虎殿○今案见范书八十】 对乐三雝宫 【汉书孝景十三王传云河间献王德修学好古实事求是造次必于儒者献雅乐对三雝宫○今案见汉书五十三】 作五经通论 【东观汉记沛王传云沛王性共严有威好经书传图谶作五经云云○今案聚珍本姚辑本东观记沛献王传无性共五字陈本已改范书】 聪达有才 【汉书宣元六王传云沛南阳王钦壮大好经书法律聪达有才○今案汉书宣元六王传沛南阳作淮阳宪才作材余同】 少能属文 【魏志中山恭王传云衮少好学年十余能属文○今案见魏志二十】 善文辞 【汉书淮南王安传云武帝方好蓺文以安属为诸父辨博善为文辞○今案见汉书四十四】 善属文 【魏志陈思王传云植字子建年十余诵赞诗论○严氏校操改植今案魏志十九赞作诵陈本已照改】 上颂 【东平王集言出为论下笔成章善甚也○今案此条上颂二字系从下条误入旧钞偶脱标目耳东平当作陈思考魏志卷十九善甚也作太祖甚异之余同陈俞本删此条】 上颂赋 【续汉书云孝王京性孝恭好谦让好经学数上诗赋颂德○今案俞本及姚本汪本续汉书琅邪孝王京传无好谦让三字及经字陈本经误京余与俞同】 着文论 【王晋书扶风王传云骏少好学能着文论○今案陈俞本同亦见今晋书三十八无文字】 为箴诔 【王晋书齐王传云攸好学太子初立因为箴文明太后也○今案亦见今晋书三十八齐王攸传作攸为太子太傅献箴于太子亦无明太后之意陈俞已改注今晋书】 上缣助国 【东观汉记云东海恭王传强孙顷王肃嗣性谦俭修恭王法永初中以西戎未平上钱二千万元初中复上缣万疋以助国费○今案陈本法下有度字戎作羌聚珍本姚辑本东观记亦作羌脱修法句】 求绝常赐 【王晋书齐王传云攸自受国租秩表求绝御府常赐○今案亦见今晋书三十八微有异同本钞常上有礼申公三字系由下条窜入今删正陈本已改今晋书】 敬礼申公 【汉书楚元王传云初楚元王敬礼申公等穆生不嗜酒○今案见汉书三十六】 妙辟名士 【王晋书齐王传云强曾孙孝王臻性敦厚有恩常分租秩○今案陈俞本脱据本钞下二条则传云以上与下第一条复强曾以下与下第二条复然则旧钞此条葢衍文耳今姑仍之以存旧钞面目】 妙辟名士 【王晋书齐王传云攸妙辟名士降身虚已待物○今案陈俞本妙作好物下有以信二字】 租秩给昆弟 【范汉书东海恭王强传云强曾孙孝王臻敦厚有恩常分租秩赈给诸父昆弟○今案见范书七十二】 租柣赈国人 【王晋书齐王传云攸国文武下至士卒法令不食廪赐者以租秩赋与之○今案类聚四十五引王隐书作时有水旱则出租秩加赋以赈国人与本钞标目脗合陈本已改今晋书】 轻财爱士 【又云河间王颙字文载好清尚有检操轻财爱士○今案亦见今晋书五十九好清六字作少有清名四字余同陈俞本改注汉书河间献王非也】 侧身下士 【王晋书长沙王传云王侧身下士以要人誉○今案俞本传云王三字改乂字余同亦见今晋书五十九侧身作虚心以要句作甚有名誉陈本改标虚心下士而仍冒称王晋书谬矣】 仁洽于物义结民心 【王晋书齐王传云攸在国仁化洽物义利结于民心○今案陈俞本小注洽下增于万二字义利作意德并注明今晋书但考今晋书三十八齐王攸传亦无此文是陈俞臆改矣】 容貌美 【魏志邓哀王传云冲容貌姿美有殊于众故特见宠异○今案容貌三句见魏志二十裴注引魏书本钞多例陈俞本亦但称魏志】 形状美 【王晋书成都王传云颖字章庭封成都王形状美○今案亦见今晋书五十九庭作度无状字陈俞本已改今晋书惟俞本仍作章庭与旧钞合】 美须眉 【刘苍集序云体长大美须眉腰围长八尺二寸○今案陈俞本脱】 美须髯 【王晋书东安王繇字思玄美发须长严毅有威风智局○今案亦见今晋书三十八长作性风作望无智局二字陈本已改从今晋书仍冒称王隐书何也】 如朝霞举 【郭子云海西时诸公朝堂犹阁惟会稽王来轩轩如朝霞之举○今案陈本郭子作世说闇作暗公下有每朝二字俞本与陈本同惟窜入类聚中考明本类聚四十五实无此条】 出入卧内 【汉书楚元王传云王交高帝同父少弟自帝即位交与卢绾常侍上出入卧内○今案见汉书三十六】 出则同辇 【汉书文三王传云梁孝王入朝景帝使帝专宠元王子也○今案汉书四十七使帝以下作使使持乘舆骃迎于阙下王入则同辇出则同车陈本已照改】 抚育如子 【东观汉记北海王传云北海靖王兴上抚育如子每朝有异政辄下问兴○今案聚珍本姚辑本东观记脱上抚句又聚珍本端作静考御览五百十二引张莹汉南记有云北海靖王兴为光武所抚育恩养如子此条可借证旧钞也陈本已改注东观记他文】 有传后意 【魏志邓哀王传云冲太祖数对羣臣称述有欲传后意○今案见魏志二十】 出称警入言跸 【汉书文三王传云梁孝王武太后少子爱之赏不可胜道于是孝王筑东苑王百余里出称云云○今案汉书四十七苑下有方字称作言跸作■〈走毕〉】 入共室出同辇 【范后汉书清河孝王庆传云爱帝敕皇后令服衣与太子齐等入则共室出则同辇○今案范书八十五辇作舆爱作庆】 尊宠比皇子 【汉书楚元王传云交高皇帝弟出入卧内文帝尊宠元王子生爵比皇子○今案见汉书卷三十六】 亲待隆诸弟 【魏略云赵王干一名良本陈妾子良生而陈氏死年五岁太祖病语太子因以累汝由是亲待隆于诸弟○今案御览一百五十引魏略干上有朝字病作疾曰作言余同陈本病作疾困】 一门三世同时十五 【王晋书安平王传云一门三世同时十五人封王位极人臣子孙咸居官也○今案陈本十下脱五字亦见今晋书三十七安平王传十五作十四考类聚四十五引王隐晋书十下亦无五字居下有大字余同】 位在三公上 【东观汉记东平王传云明帝即位诏策苍为骠骑将军位在三公上○今案陈本脱策字聚珍本姚辑本东观记策作以】 租倍诸王 【又云东海王传云强兼食东海鲁国二郡租入倍诸王置虎贲○今案陈本脱人字本钞脱兼字据聚珍本东观记卷七订正姚辑本脱东海四字余同】 备物典策 【王晋书武帝纪云太康三年诏曰齐王攸当出统方岳抚其国家增封齐郡备物典策○今案陈本武作成亦见今晋书三十八齐王攸传统作御无抚其句】 宫殿设锺虞 【东观汉记东海恭王传云强始为太子后废为东海王兼食二郡二十九县置虎贲宫殿设锺虞○今案聚珍本姚辑本东观记虞下有之悬二字又姚本脱强始二句陈本改注范书】 殿上施床帐 【晋中兴书宫殿云西阳王羕字延年文成王亮子也显宗初即位以长老殿上施床帐○今案亦见今晋书五十九长作元显宗作明帝陈本已改今晋书无文成句长老句又误作辅成帝】 高选参佐又云梁王传云彤宣帝子高选参佐又拜大将军领□□校尉○御览今案陈本同亦见今晋书三十八高选句作自□官属余同】 自选长吏 【又齐王攸传诏令自选用长吏攸奏诸选宜由天台书三上不报○今案陈本已改今晋书】 独留京师 【东观汉记中山王传云简王焉以郭太后少子独留京师○今案陈本聚珍本东观记同姚辑本脱】 入省宿止 【范后汉书清河王传云庆永元四年帝移幸北宫庆得入省宿止○今案见范书八十五清河孝王庆传】 上亲临送 【东观汉记东平王传云大鸿胪奏遣诸王归国上特留苍至八月饮酎毕上亲临送○今案聚珍本东观记上亲句作于是车驾祖送姚辑本大鸿五字在毕字下余悉同陈本脱上特十字】 朝夕问讯 【范后汉书清河王传云庆多被病或时不安帝朝夕问讯○今案见范书八十五】 如家人礼 【汉书高五王传云齐悼惠王肥孝惠二年入朝帝与燕饮云云○今案见汉书三十八】 执子孙礼 【王晋书安平王传云自为太宰四年正会上见太宰身执子孙礼乘舆车上殿上于阼阶迎拜○今案类聚四十五引王晋书自作孚无乘字轝作舆余同】 黄门侍疾 【东观汉记东平王传云苍到国后病水气喘逆上遣太医小黄门侍疾○今案聚珍本东观记卷七医下有丞相视之句余同姚本脱陈本已改范书】 太医视疾 【魏志中山恭王传云恭王衮病诏遣太医视疾殿内虎贲赍手诏赐珍膳相属又遣太姬也○严氏校删又遣五字是沿陈本之误今案魏志二十末句作又遣太妃省疾余同】 数受赏赐 【范汉书楚王英传自明帝为太子时英常独归附上特亲之在国数受赏赐○今案范书七十二上作太子在国作及即位陈本已照改】 食七十城 【汉书高五王传云齐悼惠王肥高帝六年立食七十余城○今案见汉书三十八】 租入八千万 【范后汉书陈敬王传云羡建初二年有司奏遣羡与巨鹿王恭乐城王党俱就国租入岁各八千万○今案范书卷八十二年作三年城作成陈本亦改三年】 梁膏腴大国 【汉书文三王传云梁孝王武最亲有功又为大国居天下膏腴地○今案见汉书四十七亦见史记梁孝王世家】 国无大于齐 【汉书云王夫人生子闳闳且立为王时母病帝独临问曰关东之国莫大于齐○今案陈本脱近本汉书六十三齐怀王闳传无此文亦见史记三王世家褚先生附传】 卑湿贫国 【汉书景十三王传云长沙定王发以母微毋宠故王卑湿贫国应劭曰臣国小地狭云云○今案见汉书五十三应劭注同陈本删应劭以下别增他语】 食租且饿 【东观记明帝纪云十八年○今案陈本脱俞本作二十八年非也明帝只十八年耳考聚珍本姚辑本东观记明帝纪十八年有云自皇子之封皆灭旧制诸小王什减三四无且饿句姚又脱十八年三字】 帛布单衣 【汉书赵敬肃王彭祖传云每相二千石至彭祖衣帛布单衣自行迎除含○今案见汉书五十三】 多殖财货大治宫室 【东观汉记济南王传云安王康多殖财货大治宫室起内第奴婢千四百人○严氏校婵改婢今案聚珍本东观记及陈俞本治作修姚辑本脱】 好治宫室 【汉书景十三王传云鲁共王余好治宫室坏孔子旧宅以广其居闻钟磬琴瑟○今案汉书五十三共作恭陈本亦作恭】 雅好宫室 【东观汉记琅琊王传云京就国郡雅好宫室穷极技巧壁带饰玉○今案聚珍本汪辑本东观记郡作都饰作珠珠下有饰以金银句俞本无就国句壁上有殿馆二字余与聚珍同】 侈其府第 【王晋书齐王传云冏躭酒色侈其府第不朝觐而蓄精兵○今案陈俞本无不朝句别增安语亦见今晋书五十九侈其句作大筑第馆不朝以下只有不入朝三字】 筑山穿池 【晋中兴书会稽王录云王道子于前府第内筑山穿池治树竹木工用十余万○今案御览八百二十八引晋中兴书征祥遻前府第内作府内园中无治树以下陈俞本已改今晋书】 好气力 【汉书江都易王非传云非好气力治宫馆招四方豪杰骄奢甚○今案见汉书五十三】 好狗马 【汉书景十三王传云鲁共王余景帝子○今案见汉书五十三】 好射猎 【汉书燕剡王旦传云旦博学好星历数术射猎之事○今案汉书六十三剡作刺本篇下文两引亦作剡】 好逸游 【汉书武五子传云广陵王胥壮大好乐逸游力能扛鼎空手搏兽○案汉书六十三好下有倡字搏下有猛字】 好声色 【汉书任城贞王安传云性轻易好声色○今案陈本作后汉考班范书及姚辑后汉八家汪辑后汉七家皆无任城贞王安恐有讹误】 好为吏 【汉书景十三王传云赵敬肃王彭祖不好治宫室好为吏○今案见汉书五十三】 好游侠 【后汉书楚王传云英好游侠通宾客晚节善○今案范书光武十王楚王英传通上有交字善字作喜黄老余同】 距谏饰非 【汉书景十三王传云胶西王端强足以距谏知足以饰非○今案汉书五十二西下有于字】 巧佞卑谄 【汉书景十三王传云赵敬肃王彭祖为人巧佞卑谄足恭○今案见汉书五十三】 傲狠不法 【范后汉书河间孝王传云开薨子政嗣傲狠不奉法顺○今案范书明帝八王传顺下有帝以沈景为河间相等字余同】 白衣步出 【续汉书宗室五王传云赵王良玄孙干坐为大丧服诣阙○今案姚辑本汪辑本续汉书脱陈俞本皆改范书】 奢泰骄佚 【东观汉记阜陵王傅云阜陵质王延在国侈泰骄佚○今案陈本同聚珍本东观记作骄泰淫泆姚辑本脱】 乐酒好肉 【汉书景帝十三王传云中山靖王胜为人乐酒好肉有子百二十余人○今案见汉书五十三】 骄淫犯禁 【又云常山王舜京帝少子骄淫犯禁○今案见汉书五十三犯上有数字史记五宗世家亦作数犯禁】 通奸犯法 【汉书宣元六王传云东平思王甘露二年立元帝即位就国通奸犯法○今案见汉书八十思王下有宇字】 致游士 【汉书武五子传云燕剡王旦为人辨略精学招致游士○今案汉书六十三剡作剌】 聚奸猾 【东观汉记明帝纪云永平中有司奏楚王英聚奸猾○今案聚珍本东观记明帝纪及楚王英传皆脱陈本已改范书】 楚巫祝诅 【汉书广陵王胥传始昭帝时胥见上年少无子○今案见汉书六十三】 作节绶 【汉书景十三王传云江都王建作汉使节二十几千○今案满书五十三绶千下有余具二字】 建旌旗鼓军 【汉书燕剡王旦传云旦建旌旗鼓车○今案汉书六十三剡作剌】 刻皇帝玺铸将军印 【汉书江都王建传云建自知多恐诛与其后成光共使越奴下神呪诅上刻皇云云○今案汉书五十三奴作婢呪作祝】 徙房陵 【汉书景十三王传云常山王舜薨子勃嗣私奸饮酒博戏击筑与女子戴驰环城过市天子徙房陵○今案汉书五十三徙下有处字】 徙丹阳 【范后汉书楚王英传云造作图书谋反逆考按连年内及宗族外连亲戚乃徙丹阳○今案范书七十二无内及二句余亦大同小异】 诏削四县 【汉书云北海王子思王终古使所爱奴与八子及诸御婢奸终古辄或参与云云○今案汉书三十八北海作济北无辄字参与下有被席二字余同陈本脱俞本脱与奴二字】 贬食一县 【续汉书千乘王传云王悝谋不道有诏削四县悝伉之曾孙○今案姚辑汪辑本续汉书脱此传陈俞本已改范书】 入朝堕马 【汉书文三王传云梁怀王揖文帝少子帝爱之朝堕马死○今案见汉书四十七】 北门轴折 【汉书景十三王传云临江王荣坐浸庙濡地为宫上征荣荣祖于江陵北门既上车轴折车废父老流涕窃言曰吾王不反矣○今案汉书五十三同陈本坝作堧】 不食而死 【汉书景十三王传云淮南王长文帝时徙蜀王谓待者曰谁谓乃公勇者不食死○今案见汉书四十四】 以绶 【汉书武五子传云燕剡王旦武帝崩太子立是为汉昭帝赐诸侯王书旦得书即以绶自绞○今案汉书六十三剡作刺陈本已照改】 发纷纷骨藉藉 【又云左将军上官桀与燕不谋反伏诛旦闻之忧懑华容夫人曰发纷纷兮寘渠骨藉藉兮亡居○今案汉书六十三夫人下有起舞二字】 废为庶人 【汉书文三王传云济东王彭离骄悍昏暴私与其奴通王命少年数十人行剽杀人取财物以为好武帝废为庶人○今案汉书四十七暴作暮无通字王命作亡命陈本已照改】 以民礼葬 【史记赵王友传云友以诸吕女为后王爱他姬诸吕妬怒去谗之太后诬以罪过召赵王置邸令卫守之弗与食王幽死以民礼葬之○今案见史记吕后本纪陈本脱俞本置邸作至置】 

　　北堂书钞卷第七十 

　　●北堂书钞卷第七十一　　　设官部二十三 

　　隋秘书郎虞世南撰 
　　南海孔广陶校注 
　　诸王傅一百四十九　　　诸王师一百五十 
　　诸王相一百五十一　　　诸王友一百五十二 
　　诸王文学一百五十三　　诸王国郎中令一百五十四 
　　诸王国子尉一百五十五　诸王国常侍令一百五十六 
　　诸王国侍郎一百五十七　诸王国三军令一百五十八 
　　诸王国典书一百五十九 

　　○诸王傅一百四十九 

　　王傅一人秩二千石 【续汉书百官志王傅一人秩二千石汉初立成帝改太傅但曰傅○今案近本续汉志同陈本改下有名字删但曰傅三字】 汉文思贾谊 【汉书贾谊为长沙王太傅后岁余文帝思谊征之问鬼神事谊具答至半夜文帝前席曰吾久不见贾生自以为过之今不及也○王石华校甘改具今案汉书四十八及陈本答作道半夜作夜半】 汉武重始昌 【汉书夏侯始昌○今案见汉书七十五】 

　　○诸王师一百五十 

　　阙 

　　○诸王相一百五十一 

　　阙 

　　○诸王友一百五十二 

　　阙 

　　○诸王文学一百五十三 

　　阙 
</div>
    <div class="pagination">
<a href="北堂书钞_page15.html">上一页</a><span>...</span><a href="北堂书钞_page11.html">11</a><a href="北堂书钞_page12.html">12</a><a href="北堂书钞_page13.html">13</a><a href="北堂书钞_page14.html">14</a><a href="北堂书钞_page15.html">15</a><span class="current-page">16</span><a href="北堂书钞_page17.html">17</a><a href="北堂书钞_page18.html">18</a><a href="北堂书钞_page19.html">19</a><a href="北堂书钞_page20.html">20</a><a href="北堂书钞_page21.html">21</a><span>...</span><a href="北堂书钞_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
