<!DOCTYPE html>
<html>
<head>
    <meta charset="UTF-8">
    <title>喻林 - 第 155 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 155 页/共 195 页</h1>
    <div class="content">　　如蜂采花取其香味【元阳妙经卷五】
　　譬如地有八味之水一切众生而不能得有慧之人用功穿凿则便得水眞道亦尔譬如盲人不覩日月良医疗之而能得见如是日月非是今有真道亦尔【元阳妙经卷九】道犹良药勤而服用定能愈疾有病不服稀能自愈【玉清经法印品】
　　若欲求火于木中求不于水中求若欲求道于身中求不于他求于氷求火他方求道假使力能移山功能竭海力之弥勤功之殊妙终刧行之去道愈远【大乗妙林经】舍身求道而不知道已在身中譬如愚人舍形求影黙声求响而不知形是影根声为响本【大乗妙林经】
　　不知身心即是真道譬如愚人但见竹木而不知火舍木求火而不知火已在木中【大乗妙林经】
　　其犹髙山大泽非欲虫鱼鸟兽而虫鱼鸟兽归之人能虚无无为非欲为道道自归之矣【圣母资传仙道】
　　深山有寳名曰上胜人若取之则成富有众生道性亦复如是【海空智藏经哀叹品】
　　如追逝者寻迹能得是迹与人非一非异【灵宝秘宻经】譬如有人欲食庵没罗果或半娜娑果先取其子于良美田而种植之随时溉灌守防营理渐次生长芽茎枝叶时节和合便有华果果成熟已取而食之【波罗蜜多经卷四百六十】
　　如重病思遇良医如在大闇思见光明如溺大河思登彼防如遭急难思求依防【大乘大方等日藏经卷一】
　　譬病思良医如饥思美饍【大方广佛华严经卷二十三】
　　譬如有人愿欲得金处处求觅遂得金矿既得矿已即便碎之择取精者罏中销錬得清净金随意廻转作诸镮钏种种严具虽有诸用金性不改【金光明最胜王经卷二】如雪山下有出净光摩尼宝性有人善知摩尼宝相见相则知即取持去【大法鼔经卷下】
　　夫为道者譬如持炬火入冥室中其冥即灭而明犹存学道见谛愚痴都灭无不明矣【佛说四十二章经尺一】
　　佛言人为道犹若食蜜中边皆甜吾经亦尔其义皆快行者得道矣【佛説四十二章经尺一】
　　佛言夫为道者犹木在水寻流而行不左触岸亦不右触岸不为人所取不为鬼神所遮不为洄流所住亦不腐败吾保其入海矣人为道不为情欲所惑不为众邪所诳精进无疑吾保其得道矣【佛说四十二章经尺一】
　　譬如有人欲逺所诣即履昔人所行之道又被昔人所被之甲乃寻昔人旧所都城或行深山或行旷野行之不已到彼旧城其城广大乃是往昔王之所都而此都城严丽依然池沼园皆悉殊好人之见者心无厌舍我亦如是履于诸佛旧所行道被于诸佛所被旧甲行诣诸佛湼槃旧城【佛说旧城喻经兴八】
　　如蜂集华不娆色香但取味去【法句经华香品第一】
　　譬如大冶锢石然后得金【大智度论卷三十一】
　　又如犊子周慞呜呼得母乃止【大智度论卷三十二】
　　谷实在糩中无人能受用时有须用者方便除皮糩【究竟一乘宝性论卷一】
　　不求鱼兎之实竞攻筌蹄之末【明集卷十二】
　　但求夜光于巨海正自未得耳【明集宗答何书难白黒论】
　　直心是道塲无虚假故发行是道塲能办事故深心是道场增益功德故菩提心是道场无错谬故布施是道场不望报故持戒是道场得愿具故忍辱是道场于诸众生心无阂故精进是道场不懈退故禅定是道场心调柔故智慧是道场现见诸法故慈是道等众生故悲是道场忍疲苦故喜是道场悦乐法故舍是道场憎爱断故神通是道场成就六通故解脱是道场能背舍故方便是道场敎化众生故四摄是道场摄众生故多闻是道场如闻行故伏心是道场正观诸法故三十七品是道场舍有为法故谛是道场不诳世间故縁起是道场无明乃至老死皆无尽故诸烦恼是道场知如实故众生是道场知无我故一切法是道场知诸法空故降魔是道场不倾动故三界是道场无所趣故师子吼是道场无所畏故力无畏不共法是道场无诸过故三明是道场无余阂故一念知一切法是道场成一切智故【维摩诘所说经菩萨品】
　　道不须求经生死刧数苦尽自得如转缕丸于髙山缕尽自止何暇求耶【罗什译维摩诘经弟子品】
　　求益
　　风雷益君子以见善则迁有过则改【易益】
　　子夏传云雷以动之风以散之万物皆益【周易正义益】不学操缦不能安不学博依不能安诗不学杂服不能安礼【礼记学记】
　　夫学殖也不学将落【左传昭公十八年】
　　学如殖草木也令人日长日进犹草木之生枝叶也不学则才知日退将如草木之坠落枝叶也【春秋正义昭公十八年】人而不为周南召南其犹正墙面而立也与【论语阳货】人之学也犹木之有枝叶也木有枝叶犹庇荫人而况君子之学乎【国语晋】
　　千钧之重加铢两而移【史记仲尼弟子传】
　　学之资于人也其犹蓝之染于素乎【魏志王朗子肃传注】
　　美宝为质雕摩益光不足以损【吴志虞翻传】
　　学之染人甚于丹青丹青吾见其久而渝矣未见久学而渝者也夫工人之染先修其质后事其色质修色积而染工毕矣学亦有质孝悌忠信是也【晋书虞溥傅】
　　不学将落嘉植靡由【梁书武帝中纪】
　　过缁为绀逾蓝作青【北齐书魏收传】
　　吾尝终日而思矣不如须臾之所学也吾尝跂而望矣不如登髙之博见也【荀子劝学】
　　不登髙山不知天之髙也不临深谿不知地之厚也不闻先王之遗言不知学问之大也于越夷貊之子生而同声长而异俗敎使之然也【荀子劝学】
　　学不可以已青出之于蓝而青于蓝冰水为之而寒于水木直中绳輮以为轮其曲中规虽有槁暴不复挺者輮使之然也故木受绳则直金就砺则利君子博学而日参省乎已则知明而行无过矣【荀子劝学】
　　登髙而招臂非加长也而见者逺顺风而呼声非加疾也而闻者彰【荀子劝学】
　　君子之学如蜕蟠然迁之故其行効其立効其坐効其置顔色出辞气効【荀子大略】
　　子赣季路故鄙人也被文学服礼义为天下列士学问不厌好士不倦是天府也【苟子大略篇】
　　乡也混然涂之人也俄而并乎尧禹岂不贱而贵矣哉乡也效门室之辨混然曾不能决也俄而原仁义分是非图回天下于掌上而辨白黑岂不愚而知矣哉乡也胥靡之人俄而治天下之大器举在此岂不贫而富矣哉【荀子儒效篇】
　　如垤而进吾与之如丘而止吾已矣今学曾未如肬赘则具然欲为人师【荀子宥坐】
　　善学者若齐王之食鸡也必食其跖数千而后足虽不足犹若有跖物固莫不有长莫不有短人亦然故善学者假人之长以补其短被褐而出衣锦而入戎人生乎戎长乎戎而戎言不知其所受之楚人生乎楚长乎楚而楚言不知其所受之今使楚人长乎戎戎人长乎楚则楚人戎言戎人楚言矣【吕氏春秋用众】
　　学圣王之道者譬其如日静思而独居譬其若火夫舍学圣之道而静居独思譬其若去日之明于庭而就火之光于室也然可以小见而不可以大知【贾子新书修政语上】夫以西施之美而不洁则过之者莫不睨而掩鼻当试傅白黱黑榆流波杂芷若笼蒙视冶由笑佳态佻志从容为说焉则虽王公大人孰能无悇憛痒心而巅一视之今以二三子材而蒙愚惑之智予恐过之有掩鼻之容也【贾子新书劝学】
　　夫纯钩鱼肠剑之始下型击则不能断刺则不能入及加之砥砺摩其锋鄂则水断龙舟陆剸犀甲明镜之始下型朦然未见形容及其粉以锡磨以白旃鬓眉防毛可得而察夫学亦人之砥锡也而谓学无益者所以论之过【淮南子修务训】
　　且夫身正性善发愤而成仁帽慿而为义性命可说不待学问而合于道者尧舜文王也沉湎躭荒不可敎以道不可喻以德严父弗能正严师不能化者丹朱商均也曼颊皓齿形夸骨佳不待脂粉芳泽而性可说者西施阳文也啳哆噅蘧蒢戚施虽粉白黛黑弗能为美者嫫母仳倠也夫上不及尧舜下不及商均美不及西施恶不若嫫母此敎训之所喻也而芳泽之所施【淮南子修务训】
　　且聋者耳形具而无能闻也盲者目形存而无能见也夫言者所以通已于人也闻者所以通人于己也瘖者不言聋者不闻既瘖且聋人道不通故有瘖聋之病者虽破家求医不顾其费岂独形骸有瘖聋哉心志亦有之【淮南子泰族训】
　　吾尝深有思而莫之得也于学则寤焉吾尝企有望而亦莫之见也登髙则覩焉【孔丛子杂训】
　　汤称学圣王之道者譬如日焉静居独思譬如火焉夫舍学圣王之道若舍日之光何乃独思若火之明也可以见小耳未可用犬知惟学问可以广明德慧也【说建本】人皆知以食愈饥莫知以学愈愚【説建本】
　　人知粪其田莫知粪其心粪田莫过利苗得粟粪心易行而得其所欲【说建本】
　　庭燎夜明追嗣日光【焦氏易林剥之大有】
　　刻画为饰毛嫱西施【焦氏易林升之井】
　　造父疾趋百歩而废而托乘舆坐致千里水师泛轴解维则溺自托舟楫坐济江河是故君子者性非絶世善自托于物也人之情性未能相百而其明智有相万也此非其眞性之材也必有假以致之也【濳夫论讃学】
　　夫肥沃墝埆土地之本性也肥而沃者性美树稼丰茂墝而埆者性恶深耕细锄厚加粪壤勉致人功以助地利其树稼与彼肥沃者相似类也地之髙下亦如此焉以镢锸凿地以埤增下则其下与髙者齐如复增镢锸则夫下者不徒齐者也反更为髙而其髙者反为下【王充论衡率性篇】
　　蒸所与众山之材干同也伐以为蒸熏以火烟热究浃光色泽润焫之于堂其耀浩广火灶之效加也绣之未防锦之未织恒丝庸帛何以异哉加五防之巧施针缕之饰文章耀黻华虫山龙日月学士有文章之学犹丝帛之有五色之巧也本质不能相过学业积聚超逾多矣【王充论衡量知篇】
　　夫谷未舂蒸曰粟铜未铸铄曰积石人未学问曰蒙蒙者竹木之类也夫竹生于山木长于林未知所入截竹为筒破以为牒加笔墨之迹乃成文字大者为经小者为传记断木为椠防之为板力加刮削乃成奏牍夫竹木麤苴之物也雕琢刻削乃成为器用况人含天地之性最为贵者乎【王充论衡量知篇】
　　铜锡未采在众石之间工师凿掘鑪橐铸铄乃成器未更鑪槖名曰积石积石与彼路畔之瓦山间之砾一实也【王充论衡量知篇】
　　润下作咸水之滋味也东海水咸流广大也西州盐井源泉深也人或无井而食或穿井而不得泉有盐井之利乎不与贤圣通业有髙世之名难哉【王充论衡别通篇】不出横难不得从说不发苦诘不闻甘对导才低仰欲求禆也砥石劘厉欲求铦也【王充论衡变动篇】
　　倦立而思逺不如速行之必至也矫首而狥飞不如循雌之必获也孤居而愿智不如务学之必达也【徐干中论治学】夫听黄钟之声然后知击缶之细视衮龙之文然后知被褐之陋渉庠序之教然后知不学之困故学者如登山焉动而益髙如寤寐焉久而愈足顾所由来则杳然其逺以其难而懈之误且非矣【徐干中论治学】
　　腥臊未化饮血茹毛以充其虚食之始也茹之火齐糁以兰橘虽所未尝尝必美之适于口也蒉桴土鼓抚腹而吟足之蹈之以娱其喜乐之质也加之管弦杂以羽毛虽所未听察之必乐当其心也【嵇中散集张辽叔自然好学论】泥湼可令齐坚乎金玉曲木可攻之以应绳墨百兽可敎之以战陈畜牲可习之以进退沈鳞可动之以声音机石可感之以精诚又况乎含五常而禀最灵者哉【抱朴子外篇勗学】
　　低仰之驷敎之功也鸷击之禽习之驯也与彼凡马野鹰本实一类此以饰贵彼以质贱【抱朴子外篇勗学】
　　粉黛至则西施以加丽而宿瘤以藏丑经术深则髙才者洞逸卤钝者醒悮【抱朴子外篇勗学】
　　夫学者所以清澄性理簸扬埃秽雕锻鑛璞礲链屯钝啓导聦明饰染质素【抱朴子外篇勗学】
　　登阆风扪晨极然后知井谷之闇隘披七经玩百氏然后觉面墙之至困也【抱朴子外篇勗学】
　　夫不学而求知犹愿鱼而无网焉虽勤而无获矣广博以穷理犹顺风而托焉体不劳而致逺矣【抱朴子外篇勗学】虽长大而不学道侏侏然若未成之人也【太经第一童解】林根增益益根而榦长求益之道也【太经第一增解】
　　山抱玉而草木润焉川贮珠而岸不枯焉口纳滋味而百节肥焉心爱典诰而五性通焉【刘子崇学】
　　君子爱日以学及时而成难者不避易者不从旦就业夕自省可谓守业年三十四十无艺则无艺矣年五十不以善闻则无闻矣鄙夫鄙妇相防于墙之阴可谓宻矣明日或有知之故云执仁与义莫不闻也蓬生麻中不扶自直白沙在湼与之俱黒君子之游苾乎如入兰芷之室久而不闻则与之化矣小人之游戏乎如入鲍鱼之室久亦不闻而亦化矣故君子慎其去就也【意林曾子】人之学如渴而饮河海大饮则大盈小饮则小盈大观则大见小观则小见【意林物理论】
　　若不学譬如无目而视无胫而走无翅而飞无口而语不可得也【意林正部】
　　斵玉为器谕乎知道惟山出泉譬乎从学是以执射执御虽圣犹然为弓为箕不无以矣【艺文类聚人部鉴诫书】
　　矫首伺飞不如修弋宛足念逺莫若驱防故朴斵成于丹雘篠簜资于括羽【艺文类聚礼部学校啓】
　　将使良玑修竹兼增莹羽【艺文类聚职官部祭酒表】
　　金镕乃器水术伊澜渐芳则馥履氷固寒【艺文类聚礼部释奠诗】酱成于盐而咸于盐夫物之变有时而重【艺文类聚食物部酱】已沤为菅未霑人功故谓之野菅【埤雅卉物门白华】
　　胸中无学犹手中无钱【文苑英华庾信连珠】
　　夫学之于人犹土地之山川也珍宝于是乎出犹树木之有枝叶本根于是乎庇也【太平御览学部叙学】
　　干将镆鎁巨阙辟闾古之良剑也然而不加砥砺则不能利不得人力则不能断骅骝骐骥纤离騄耳此皆古之良马也然而必前有衔辔之制后有鞭防之威加之造父之御然后一日而致千里夫人虽有性质美而心辩智必将求贤师而事之【初学记人部师】
　　人而不学命之曰视皮【一作肉】学而不行命之曰辄【一作撮】囊【困学纪闻卷十诸子】
　　譬如铸剑煆炼滓秽始见精钢勇烈无滞当成妙器【虚皇四十九章】
　　如人种树为得荫凉为得花果及以材木【元阳妙经卷九】犹如甘蔗噉嚼口中得于甘味我亦如是从圣人数闻经典多得法味【元阳妙经卷三】
　　譬如有人饥渴欲求饮食疾病之人求于良医苦恼之人求于救防【元阳妙经卷七】
　　大师求法随种种求随种种有【海空智藏经舍受品】
　　譬如良农三阳之时善役调牛钩引悬澍隄捍绵密踖乘通泞加以好粪次选良种治择芜秽温湿宜之然后调树芸耗莠稗壅防苗根晨夕防视无令六畜侵食践蹋如是苗子三月假生萋蔚蘩盛水陆通美无有蝥螣凉秋结实髙下通熟即命童仆收藏贮积藏吏监守不令余耗唯供食用储备盈长家给丰足傍惠贫乏【玉清经道化四夷品】
　　如吠瑠瑠若时若时匠者莹拭尒时尒时光已转净【波罗蜜多经卷五百八十四】
　　譬如乳牛或噉干草或噉湿草或饮冷水或饮煗水而能出于乳酪生酥熟酥尺以醍醐【大宝积经卷四十一】
　　譬如有人于大火聚投以薪木数数添之如是添已其焰转炽弥更增明无有尽灭【大宝积经卷九十一】
　　如火焚烧时不厌于草木【大宝积经卷九十五】
　　譬如有人得摩尼珠示其珠师珠师答曰此是无价眞摩尼宝即求师言为我治磨勿失光色珠师治已随其摩时珠色光明映彻表里【大宝积经卷一百一十六】
　　犹以琉璃宝莹磨于眞金光明转清净余所不能及【大方广佛华严经卷二十六】
　　譬如眞金以毗瑠璃宝数数磨莹转更明净【大方广佛华严经卷三十七】
　　譬如灯炷随其精麄光明亦尒若益膏油光明转增【大方广佛华严经卷五十九】
　　如酥未鑚揺酥终不可得是故诸智者鑚酪而得酥【大乘宻严经卷下】
　　譬如眞金得迦私药着于火中转增明净【菩萨地持经卷七】譬如成链眞金以摩尼珠宝庄严胜阎净檀金【菩萨地持经卷七】
　　譬如成链眞金莹以砗磲光明清净胜于余金【菩萨地持经卷七】
　　譬如燃灯因油因炷彼若无人更增益油亦不续炷是为前已灭讫后不相续无所复受【中阿含经卷四十二】
　　如人舍于麄食食百味饭食已充足复求胜者【长阿含经卷五】如防善马进道能逺【法句经刀杖品】
　　既自解慧又多学问渐进普广油酥投水自无慧意不好学问凝缩狭小酪酥投水【法句经广衍品】
　　譬如饱满人得好食犹尚更食云何饥渴人而言不应食【大智度论卷三】
　　譬如一灯能除诸暗得有所作更有大灯倍复明了【大智度论卷六】
　　如人于暗室燃灯照诸器物皆悉分了更有大灯益复明审则知后灯所破之闇与前灯合住前灯虽与暗共住而亦能照物若前灯无暗则后灯无所增益【大智度论卷十八】
　　譬如破闇故然灯更有大灯明则转胜当知先灯虽照防闇不尽若尽后灯则无用【大智度论卷七十九】
　　既怀玉在中又匠以成器【明集卷十二】
　　志惰
</div>
    <div class="pagination">
<a href="喻林_page154.html">上一页</a><span>...</span><a href="喻林_page150.html">150</a><a href="喻林_page151.html">151</a><a href="喻林_page152.html">152</a><a href="喻林_page153.html">153</a><a href="喻林_page154.html">154</a><span class="current-page">155</span><a href="喻林_page156.html">156</a><a href="喻林_page157.html">157</a><a href="喻林_page158.html">158</a><a href="喻林_page159.html">159</a><a href="喻林_page160.html">160</a><span>...</span><a href="喻林_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
