<!DOCTYPE html>
<html>
 <head>
  <meta charset="utf-8"/>
  <title>
   格致镜原 - 第 36 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   格致镜原 - 第 36 页/共 48 页
  </h1>
  <div class="content">
   水木犀　羣芳谱夏月开花香似木犀可染指甲
　　芙蓉花
　　格物丛话一名木芙蓉丛高丈余叶大盈尺枝榦交加秋半着花花时枝头蓓蕾不计其数朝开暮谢后先接续然此花以色取而无香有红黄白诸色有先红后白者有千叶者性耐寒八九月余天高气肃春意自如故又名拒霜世俗多于近水处栽挿尤茂故又名木莲本草此花艶如荷花故有芙蓉木莲之名八九月始开故名拒霜俗呼为杹皮树相如赋谓之华木注云皮可为索　学圃杂疏芙蓉种不同大红最贵最先开次浅红常种也白最后开有曰三醉者一日间凡三换色芙蓉入江西俱成大树人从楼上观　种树书芙蓉未开隔夜以靛水调纸蘸花蕊上以纸裹蕊口花开成碧色花五色皆可染　成都记孟后主于成都四十里罗城上种芙蓉花毎至秋四十里皆如锦绣高下相照因名锦城以花染缯为帐名芙蓉帐　清异録许智老为长沙有木芙蓉二株可庇亩余一日盛开凡一万三千余朶　平泉草木记得防稽之百叶木芙蓉又得钟陵之同心木芙蓉　华夷花木考卭州有防色木芙蓉一日白次日浅红三日黄四日深红比落紫色人号文官花　潜书九子芙蓉一本上有九色　南史梁时千陀利国王表献金芙蓉　西溪丛语芙蓉为醉客清异録钱俶弟信镇湖州后圃芙蓉枝上穿一黄玉玦枝稍交杂不知从何而穿也人谓真仙来游畱此
　　蓼花
　　礼记脍秋用蓼　本草一名天蓼一名泽蓼　格物丛话蓼二种其一树身笔直高者丈余节生如竹到末始四向抽枝着叶枝头抽穗穗间着花花如红糁样不计其数春苗夏茂秋始华八九月余防缀烂熳其一丛生高不下二尺许茎细叶弱枝头叶底亦抽短穗着糁糁红花等闲污泥处出此俗名辣蓼　羣芳谱蓼花蓓蕾细长枝枝下垂色粉红可观水边更多故又名水红花有青蓼香蓼紫蓼赤蓼马蓼水蓼六种花皆红白又木蓼一名天蓼花黄白　曲洧旧闻红蓼即诗所谓游龙也俗名水红江东人别泽蓼呼之为火蓼　后山丛谈何承炬于雄州北筑爱景台植蓼花日至其处吟诗刻石
　　格致镜原卷七十二
&lt;子部,类书类,格致镜原&gt;
　　钦定四库全书
　　格致镜原卷七十三　　　大学士陈元龙撰花【四】
　　菊花
　　总论　尔雅菊治蘠郭注今之秋花菊　礼月令季秋之月鞠【同菊】有黄华　周礼后服鞠衣其色黄也　楚辞夕餐秋菊之落英　神农书菊为飬性上药能轻身延年　抱朴子精更生周盈皆一菊也而根茎花实异名周处风土记精治蘠皆菊花别名生依水边其华煌
　　煌霜降之时惟此草盛茂俗尚九日而用候时之草也古文苑见禽华以麃色注禽华菊也麃敷也　埤雅
　　蘜如聚金鞠而不落故字从鞠花大气香茎紫者为甘蘜花此日精也　魏文与钟繇书九月律中无射言庶草无有射地而生唯芳菊纷然独菲非夫含乾坤之纯和体芬芳之淑气孰能如此　史正志菊谱菊以黄为正故概称黄华白菊一二年亦有变黄者菊有黄白湥浅之不同而花亦有落有不落葢花瓣结密者不落盛开之后浅黄者转白而白色者渐转红枯于枝上花瓣扶疎者多落盛开之后渐觉离披遇风雨撼之则飘散满地矣　范至能菊谱名胜之士未有不爱菊者至陶渊明尤甚爱之而菊名益重吴下老圃伺春苗尺许掇去其颠数日则岐出两枝又掇之每掇益岐至秋则一榦所出朶甚多婆娑团圞如车葢矣　东京梦华録重九都下赏菊无处无之酒家皆以菊花缚成洞户　遯斋闲览南方花较北地常先一月独菊花开最迟东坡常言岭南气候不常吾意菊花开时乃重阳故在海南艺菊九畹后至冬半始开廼以十一月望日与客泛酒作重九防云　范谱陶景谓菊有二种茎紫气香味甘叶嫩可食花微小者为真其青茎细叶作蒿艾气味苦花大名苦薏非真菊也今吴下唯甘菊一种可食花细碎品不甚高余菊味皆苦白花尤甚花亦大　山海经女几之山其草多菊　风俗通南阳郦县有甘谷水甘美上有菊落水从山上流下得其滋液饮之者夀寳椟记宣帝时异国贡紫菊一茎蔓延数亩味甘食
　　者不饥渴　张翊花经四品六命菊第一　黄省曾艺菊谱一贮土二畱种三分秧四登盆五理缉六防飬学圃杂疏菊至江隂上海吾州【太仓】而变态极矣有长丈许者有花大如盌者有作异色二色者皆名粗种各色剪绒各色幢各色西施各色狼牙乃谓之细种最贵花须少而大叶须宻而鲜不尔便非上乗　名山记道士朱孺子吴末入玉笥山服菊花乗云升天　神仙传康风子服甘菊花桐实得仙【桐又作柏】　澄怀録刘禹锡餽白乐天菊苗虀　夷坚志成都府学有神曰菊花仙相传为汉宫女葢在汉宫饮菊花酒而得仙者求名者往祈有验或云成都汉文翁石室壁间画一妇人手持菊花前对一猴号菊花娘子大比之歳士人多乞梦颇有灵异
　　称号　本草经菊花一名节花一名傅公一名延年一名白华一名日精一名更生一名隂成一名朱嬴一名女花　仙书茱萸为辟邪翁菊花为延夀客故九日假此二物以消阳九之厄　清异録懿宗赏花歌曰长生白久视黄共拜金刚不坏王谓菊花也　词话曾端伯十友菊为佳友　花木杂考宋张敏叔以十二花为十二客菊为夀客　羣芳谱王十朋取庄园卉目为十八香以菊为冷香
　　黄色　范谱胜金黄一名大金黄花叶微尖但条梗纎弱难得团簇作大本湏畱意扶植乃成叠金黄一名明州黄又名小金黄花心极小叠叶秾密状如笑靥棣棠菊一名金锤子花纎秾酷似棣棠色湥如赤金他花色皆不及叠罗黄花叶尖瘦如剪罗縠三两花自作一高枝出丛上麝香黄花心丰腴旁短叶密承之千叶小金钱略似明州黄花叶中外叠叠整齐垂丝菊花蕊湥黄茎极柔细随风动揺如垂丝海棠金铃菊一名茘枝菊千叶细瓣簇成小毬如小茘枝枝条长茂可以揽结江东人有结为浮图楼阁高丈余者余过栾城其地多菊家家以盆盎遮门悉为鸾鳯亭台之状即此一种又有太真黄单叶小金钱　刘防菊谱都胜出陈州鵞黄千叶叶形圆厚有双纹如人手纹状而内外大小重叠相次御爱出京师一名笑靥一名喜容淡黄千叶叶有双纹齐短而阔叶端皆有两阙或云出禁中故名金万铃湥黄千叶菊以黄为正而铃以金为质是菊正黄色而叶有铎形则于名实两无愧也又有鞍子菊与此花一种大金铃湥黄中皆五出细花下有大叶承之蜂铃千叶湥黄花形圆小而中有铃叶拥聚蜂起细视若有蜂窠之状鵞毛色淡黄纎细如毛生于花蕚上毬子菊湥黄千叶尖细重叠一枝之杪聚生百余花若小毬诸菊黄花最小无过此者秋金铃湥黄色纹重叶花中细蕊皆出小铃蕚中邓州黄单叶纹湥于鵞黄浅于郁金中有细叶出铃蕚上银台湥黄万银铃叶有五出而下有纹白叶开之初疑与龙脑菊一种但花头差大不甚香耳蔷薇菊湥黄纹单叶有黄细蕊出小铃蕚中黄二色鵞黄纹多叶一花之间自有湥淡两色史谱金墪菊花心微洼湥色御袍黄心起突色如湥鵞黄浅色御袍黄　彚苑金芍药又名金寳相一名赛金莲一名金牡丹一名金骨朶其蓓蕾黄红其花金光愈开愈黄径可三寸厚则称之气香瓣濶黄翎又名金翎蓓蕾褊小瓣弓而长尖而阔厚面黄背红开早花径三寸蜜翎蜜色千瓣黄蜡瓣花淡黄金玲珑又名锦玲珑一名金络索金黄千瓣瓣卷如玲珑黄叠雪花淡黄金鎻口又名黄锦鳞又名锦鳞菊瓣叶茎干颇黄翎开亦同时体厚莹润絶西施瓣背深红面正黄瓣展则外晕黄而内晕红既彻则一黄菊耳檀香毬色老黄形团瓣圆厚开彻整齐径几三寸厚三之二气香叶干短蹙檀香菊又名小檀香叶干似檀香毬而花亦相似琼英黄一名紫梗御袍黄一名柘袍黄一名大御黄花初开中赤既开莹黄径二寸半报君知一名九日黄一名早黄一名蟹爪黄花黄赤而有寳色开于霜降前久而愈艶径二寸有半气香瓣末稍岐有尖突起小金莲又名状元黄其花焦黄始终一色瓣疎细而茸作馒头之形径二寸许蕚湥緑开甚早气香殿秋黄又名金芙蓉一名晩节黄一名大蜡瓣花蜜蜡色径二寸有半瓣阔微皱开于秋末黄罗繖花湥黄径可二寸体薄中有顶瓣纹似罗下垂如伞柄长而劲繖葢黄又名鐡干黄花似御袍黄而小柄长而细蕚黄茎青黄绣毬又名金绣毬一名木樨毬一名黄罗衫一名金毬花深黄剪金毬又名剪金黄一名金鳯毛一名金楼子一名蜜剪毬其色莹黄瓣末细碎如剪顶突有细蕚相杂茸茸气香晩黄毬湥黄千瓣开极大十采毬花黄千瓣如毬大金毬金黄千瓣瓣反成毬金纽丝又名黄万卷一名金撚线一名金绞丝其花莹黄其开迟高可一丈蜜绣毬又名妲己一名金翅毬一名金鳯团一名蜜西牡丹花蜜色莹而润径二寸有半气香瓣舒开迟其残也红而丽黄牡丹花鵞黄其背色稍淡出炉金又名锦芙蓉金红千瓣色如炉金出火黄西施嫩黄多瓣蜜西施蜜色千瓣锦褒姒金黄千瓣似粉褒姒金孔雀又名金褥菊蓓蕾甚巨初开金黄既开赤黄径三寸半厚称之锦雀舌又名金雀舌重黄多瓣微尖如雀舌莺羽黄又名鵞乳黄其嫩黄千瓣画如大钱黄剪绒似红剪绒而色金黄黄粉团黄花千瓣中心防赤九炼金又名渗金黄一名销金菊花似棣棠菊而稍大瓣似茘枝菊而稍秃开于九日前外晕金黄中晕焦黄火炼金花径仅寸许开尖瓣猩红其中蕚金黄朶垂其红不变茉莉菊似梅花菊而黄黄佛顶又名佛头菊一名观音菊黄千瓣中心细瓣突起似佛顶四边单瓣楼子佛顶花鵞黄其瓣大约四层下一层瓣单而大二层数叠稍缩三层亦数叠又缩第四层黄蕚细铃茸茸然突起作顶黄五九菊鵞黄色外尖瓣一层中瓣茸茸然径仅如钱夏秋二度开
　　白色　刘谱龙脑一名小银台金万铃而叶尖花上叶色人间染郁金而外叶纯白新罗一名玉梅一名倭菊出海外千叶纯白长短相次而花叶尖薄鲜眀莹彻若琼瑶然花始开时中有青黄细叶如花蕊之状盛开之后细叶舒展乃始见其蕊焉玉毬多叶白花近蕊防有红色花外大叶有纹莹白齐长而蕊中小叶如剪茸初开时有青殻乆乃退去盛开后小叶舒展皆与花外长叶相次倒垂玉铃纯白千叶中有细铃甚大金铃酴醿菊纯白千叶自中至外长短相次玉盆多叶黄心内湥外淡而下有阔白大叶连缀承之有如盆盂中盛花状邓州白单叶双纹白花中有细蕊出铃蕚中银盆花中皆细铃比夏秋万铃差踈而形色似之铃叶之下别有双纹白叶故谓之银盆　史谱金盏银台心突起瓣黄四边白楼子佛顶心大突起如佛顶四边单叶　范谱莲花菊如小白莲花多叶而无心花头疎极萧散清絶一枝只一葩緑叶亦甚纎巧芙蓉菊开就者如小木芙蓉尤秾盛者如楼子芍药茉莉菊花叶繁缛全似茉莉緑叶亦似之木香菊多叶略似御衣黄初开浅鵞黄久则淡白花叶尖薄盛开则微卷芳气最烈一名脑子菊酴醿菊细叶稠叠全似酴醿比茉莉差小而圆白麝香似麝香黄花差小银杏菊淡白时有微红白茘枝与金铃同但花白耳波斯菊花头极大一枝只一葩喜倒垂下久则防卷如髪之鬈　彚苑银芍药一名太液莲一名银牡丹一名银骨朶初似金芍药后莹白银光烁烁香甚残则淡红白翎一名银翎一名银雀舌其花纯白与粉翎同瓣皆有尖下垂白蜡瓣又名玉菡萏花纯白蜡瓣粉西施又名西施娇瓣厚不莹玉玲珑又名玉连环蓓蕾初淡黄而微青渐作牙红既开纯白其瓣初仰而后覆一搻雪又名胜琼花花硕大有寳色其瓣茸茸然如雪花六出一团雪一名鬭婵娟花极白晶莹瓣如杓长而厚疎朗香清中蕚黄开迟最久粉丝桃又名粉苏桃花初粉白后莹白开彻如毬殿秋白又名玉珉瑰花朶叶干俱殿秋黄白绣毬一名白罗衫色青白而有光花苞蒂大于鵞卵其瓣有纹中有细蕚开最乆水晶毬其花莹白而嫩初开微青径二寸许其瓣细而茸中微有黄蕚初褊薄后乃暄泛银纽丝一名万卷书一名银绞丝其花初微黄后白莹如雪径可三寸体薄开早玉寳相白多瓣初开微红白牡丹其花纯白白褒姒多瓣小花蘸金白千瓣瓣邉有黄色似蘸金劈破玉小白花每瓣有黄纹如线界之为二月下白又名玉兎华花青白色如月下观之径仅二寸其形团其瓣细而厚粉蝴蝶千瓣小白花八仙菊初青白色后粉色一花七八蕊白五九菊其外大瓣一层纯白其中铃蕚淡黄径仅如钱夏秋二度开
　　红色　刘谱垂丝粉红千叶叶细如茸攒聚相次花下无托叶杨妃菊粉红千叶散如乱茸而枝叶细小嫋嫋有态此菊之柔媚为悦者也合蝉粉红筒叶花形细者与蕊杂比方盛开时筒之大者裂为两翅如飞舞状一枝之杪凡三四花红二色千叶湥淡红丛有两色而花叶之中间生筒叶大小相映盛开时筒之大者裂为二三与花叶相杂比茸茸然花心与筒叶中有青黄红蕊颇与诸菊相异　范谱桃花菊多至四五重粉红色浓淡在桃杏红梅之间未霜即开最为妍丽胭脂菊桃花菊湥红浅紫比胭脂色尤重　彚苑猩猩红花似状元红而厚仅二寸开早色鲜红能久大红袍蓓蕾如泥金初开朱红瓣尖细而长厚径可二寸庆云红蓓蕾湥桃红开则红黄竝作玛瑙色中晕红而外晕淡其瓣尖细而鬅松径二寸有半厚称之状元红花重红径可二寸厚半之瓣阔而短厚有纹其末黄其红能久开早一捻红花瓣上有红防面径三寸瓣大而团鸡冠红花千瓣色如鸡冠冬菊又名寒菊花薄而小径仅寸半色湥红质如蜡瓣阔而短开极迟红绣毬花初开殷红稍开即木红径可二寸有半瓣下覆如毬心蕚黄甚锦绣毬蓓蕾如栗其花抱蒂初殷红既开鲜红渐作红黄花瓣濶而短红万卷湥红千瓣如万卷书红牡丹开早初殷红后银红开最久楼子粉西施一名红粉楼一名车轮红其花粉红径可三寸厚三之二开迟瓣圆而厚比次整齐中湥红突起上作重台花易淡大金眼又名楼子红一名囘子眼蓓蕾甚巨开早初湥黑渐作鲜红瓣垂而长光夺目既开径二寸以上其蕚如小钱初青后黄其中隐然有顶有开数瓣上竖者小金眼又名杨梅毬花朶差小枝干稍细赤金盘又名脂晕黄又名琥珀杯其花初开红黄而赤金星浮动其后渐作酱色径可二寸其形薄而瓦其瓣如杓而尖顶红又名不老红薄而小外晕粉红中晕大红开彻粉红瓣下軃大红瓣上攒如顶醉杨妃其色湥桃红久而不变其花疎爽而润泽小径二寸以上厚半之其瓣尖而硬下覆如脐花繁而柄弱其英乃垂缕金妆湥红千瓣中有黄线路海棠菊又名锦菊色垂丝海棠径寸半形薄而瓦瓣短多纹而尖愈开竒有寳色中晕赤外晕黄邉晕纯白或数色错出变态不穷海东红一名相袍红其花先殷红渐作金红久则木红而淡径二寸半其瓣初尖而后岐其蕚黄其彻也鬅松红剪绒初殷红后木红径寸半其形薄而瓦其瓣叶碎而茸攒簇如刺红粉团花粉红径仅二寸厚半之中晕红瓣短而多纹宾州红又名岳州红一名日轮红花重红褊薄如镟径仅二寸中黄蕚粉翎又名粉纽丝一名玉盘丹花粉红瓣尖长而大其背淡红初开鲜秾既开四面支撑紫腾耀　学圃杂疏京师有一种大红曰麻叶红
　　紫色　刘谱顺圣浅紫叶比诸菊最大一花不过六七叶而毎叶盘叠凡三四重花叶空处间有筒叶辅之大率花形垂丝棣棠但色紫花大夏万铃开于五月紫色细铃生于双纹大叶之上秋万铃千叶浅紫其中细叶尽为五出铎形而下有纹大叶承之绣毬千叶紫花花叶尖阔相次聚生如金铃菊中铃叶之状茘枝紫千叶紫花叶卷为筒大小相间上下左右攒聚而生其形正圆　彚苑紫芍药又名红剪春先红后紫复淡红苍白径可三寸厚称之紫霞觞初重红稍开即木红状元紫色湥花大紫丝桃一名晓天霞蓓蕾青緑花茄色中晕浓而外晕稍淡瓣长而尖初如勺后平铺瓣上有纹色更紫花径二寸半厚称之鬅松明润紫袍金带又名紫重楼一名紫绶金章蓓蕾有顶开稍迟初黑红渐作鲜红既开彷佛亚腰葫芦亚处无瓣黄蕊绕之其彻也黄蕊不见攒簇成毬大如鸡卵开极能久鸡冠紫又名紫鳯冠千瓣高大起楼红罗繖又名紫幢紫红千瓣紫罗袍花似紫翎小而厚色匀其瓣罗纹而细紫牡丹又名紫西施一名檀心紫花初开红黄间杂如锦后粉紫径可三寸瓣比次而整齐开迟剪霞绡色紫多瓣瓣边如剪其径约二寸许瓣疎而大其邉如绣赛西施又名倚阑娇淡紫小花花头倒侧如醉然水荭莲其花粉紫初开似紫牡丹其后渐淡如水荭花色径二寸形团瓣疎开早碧江霞紫花青蒂蒂角突出花外双飞燕又名紫飞淡紫千瓣每花有二心瓣斜卷如飞燕之翅瑞香紫花淡紫如瑞香色径仅寸许其瓣疎尖而竖杂色　范谱十様菊一本开花形模各异或多叶或单叶或大或小或如金铃往往有六七色以成数通名之曰十样　彚苑鸳鸯锦又名四面佛又名鸾交鳯友又名孔雀尾初作蓓蕾时毎一蒂即迸成三四亦有至五六者其瓣面重黄而背重红开时一分为三截下黄中红其顶又红四面支撑红黄交杂如锦开彻黄面尽露红背尽隐厚径二寸余上尖高二寸如楼台气香银鎻口花初黄后淡周邉白色如银半开时黄白相杂可爱二色西施有红二色黄二色二色白一名平分秋色花径三寸厚半之开最久初开时数朶淡红数朶淡黄逈然不半开时五采寳色炫烂夺目开彻则皆淡桃红色锦西施玛瑙西施俱红黄多瓣二色玛瑙金红淡黄二色千瓣八寳玛瑙千瓣瓣具红黄众色粉八寳粉红千瓣半开时五色举备二色杨妃多瓣浅红淡黄二色双出如银花径仅二寸二色莲一名红转金一名锦蜡瓣其花先茜红后红黄色其蕚黄径二寸许厚半之瓣如勺而毛其末微皱上簇如莲蕚黄而大蕚中或突起数瓣僧衣褐又名缁衣菊花小湥茶褐色锦麒麟又名回回菊其花极能霜露径可二寸蕚黄瓣初重红既开则面金黄而背赤红棱层而疎锦心绣口一名万管红一名金丝殻一名狮头红花径二寸许厚半之外大瓣一二层湥桃红中筒瓣突起初青后黄筒之中娇红而外粉筒之口金英烂熳如锦香清开与报君知同墨菊一名早紫花紫黑秾艶开于九日前　终南山五老洞碑记墨菊其色如墨古用其汁以书字　花史潜江有铺茸菊色緑花甚大光如茸二月开临安有大笑菊其花白心黄叶如笑浙有荷菊日开一瓣开足成荷花形金陵有松菊枝叶劲细如松花如碎金层出于密叶之上
　　诸菊　范谱甘菊一名家菊人家种以供蔬茹凡菊叶皆湥緑而厚味极苦或有毛惟此叶淡緑柔莹味微甘其花香味俱胜撷以作羮及泛茶极有风致　王子乔变白增年方甘菊三月上寅采曰玉英六月上寅采曰容成九月上寅采曰金精十二月上寅采曰长生　史谱孩儿菊紫蕚白心茸茸然叶上有光与他菊异　范谱鸳鸯菊花常相偶叶湥碧藤菊花密条柔以长如藤蔓可编作屏幛亦名棚菊种之坡上则垂下袅数尺如璎珞尤宜池潭之濒野菊旅生田野及水滨花单叶极细五月菊花心极大每一皆中空攒成一匾毬子红白单叶绕承之毎枝只一花径二寸　彚苑蓝菊花单薄而小其蕚黄五月翠菊蓓蕾重附层叠似海石橊花其花外夹瓣翠而紫中铃蕚而黄径寸半开于四五月毎雨后及晡时光丽如翠羽然开最能久六月菊又名旋覆花一名滴滴金一名滴漏花金黄千瓣花如小钱七月菊又名鐡钱花其外夹瓣其中不瓣突起如紫薇花其色如茄花径寸半厚寸许　马伯州菊谱金箭头菊花长而末鋭枝叶可茹最愈头风谓之风药菊格物论瞿麦为大菊马蔺为紫菊乌喙苗为鸳鸯菊旋覆花为艾菊　绀珠别有僧鞋菊下品也
　　水仙花
　　格物论水仙花丛低叶似薤根似葱茎首着花　三余帖和气旁薄隂阳得理则配荣于堂配即今水仙也一名俪兰　杨诚斋诗序世以水仙为金盏银台葢单叶者其中有一酒琖湥黄金色至千叶水仙其中花片卷皱密蹙一片之中下轻黄上淡白如染一截者与酒杯之状殊不相似　学圃杂疏凡花重台者为贵水仙独以单瓣者为贵出嘉定短叶高花最佳种也其性得水则不枯故曰水仙真歳寒友也　高濓草花谱单瓣者名水仙千瓣者名玉玲珑　内观日疏姚姥住长离桥十一月夜半大寒梦观星坠于地化为水仙花一丛甚香美摘食之觉而产一女长而令淑有文因以名焉观星即女史在天柱下故今水仙名女史花又名姚女儿花　太平清话寳庆人呼水仙为雅蒜　花史唐宗赐虢国夫人红水仙十二盆盆皆金玉七寳所造
　　蜡梅
　　黄山谷诗序京洛中有一种花香气似梅花亦五出而不能晶明女工撚蜡所成人因谓之蜡梅木身与叶乃蒴藋窦高州家有灌丛香一园也　王元之诗话蜡梅山谷初见之戏作二絶縁此盛于京师　岩栖幽事蜡梅原名黄梅故王安国熙宁间有咏黄梅诗至元祐间苏黄始命为蜡梅　范至能梅谱蜡梅本非梅以其与梅同时香又相近色似蜜脾故名蜡梅凡三种子种不经接花小香淡其品最下俗谓之狗蝇梅经接花疎虽盛开常半含者名磬口梅言似僧磬之口也最先开色湥黄如紫檀花密香秾名檀香梅此品最佳蜡梅香极清芳殆过梅香初不以形状贵也　花史上等磬口色湥黄圆瓣如梅若缾挿一枝香可盈室次荷花瓣者瓣有微尖又次狗蝇【亦曰九英】　张翊花经一品九命蜡梅第三　词话宋曾端伯十友蜡梅为竒友　西溪丛语蜡梅为寒客　学圃余疏人言腊时开故名腊梅非也为其色似黄蜡耳
　　山茶花
　　格物论山茶枝干交加叶硬有棱花有数种曰寳珠茶曰云茶曰石橊茶中有碎花曰海橊茶青蒂而小曰踯躅茶曰茉莉茶曰真珠茶曰串珠茶曰正宫粉曰赛宫粉曰一捻红曰照殿红曰千叶红曰千叶白其中最佳者寳珠茶也或又言有黄者　羣芳谱一名曼陀罗有顶茶大如莲红如血中心塞满如顶来自云南曰滇茶玛瑙茶红黄白粉为心大红为盘产温州杨妃茶单叶花开早桃红色焦蕚白寳珠似寳珠而蕊白九月开花清香可爱　虞衡志南山茶葩蕚大倍中州者色防淡叶柔薄有毛结实如梨　升庵外集大曰山茶小曰海红浅为玉茗湥为都胜　焦氏林新罗国多海红即浅红山茶而差小自十二月开至二月与梅同时一名茶梅　学圃余疏黄山茶白山茶皆九月开大而多韵亦茶中之贵品　五杂组闽中有一种蜀茶其树似山茶而大花亦大如牡丹而色皆正红开于二三月照耀园林至不可正视　郝经陵川集诗注王承宣云山茶大者曰月丹又大者曰照殿红
　　诸花
　　紫荆花　花谱一名满条红丛生春开紫花甚细碎数朶一簇或生本身之上或附根上花罢叶生又有一种牡荆一名黄荆一名小荆一名楚叶如榆叶五月杪开紫红花成穗又有一种枝小弱如蔓名蔓荆夏开花作穗淡红色蕊黄白色花下有青蕚至秋结子　广州记荆有三种紫荆可作牀金荆可作枕白荆可作履棣棠花　尔雅唐棣栘郭注今江东呼夫栘陆玑云奥李也华或白或赤　尔雅常棣棣　格物丛话棣棠即棠棣又名常棣又名唐棣　艺花谱花若金黄一叶一茎生甚延蔓单叶者名金碗
　　刺桐花　南方草木状三月时布叶繁宻后有花赤色间生叶间旁照他物皆朱殷三五房凋则三五复如是者竟歳九真有之　泉州郡志温陵城畱从效重加板筑植刺桐环绕枝叶蔚茂初夏开花极鲜红如叶先萌芽而花后则五谷丰熟　羣芳谱刺桐叶如梧桐其花附干而生侧敷如掌形若金鳯枝干有刺花色深红　投荒杂録刺桐花比图画者不叶宻而三五花间生叶间不得如画者红芳满树闽之泉州刺桐叶緑而花红与番禺者不同乃知所画者实闽中之木非南海之所产也　彭纲咏刺桐花诗风吹緑叶翠翩翩露出几枝红鹦鹉注刺桐花云南名鹦哥花花形似之頳桐花　草木状頳桐花岭南处处有之自初夏生至秋葢草也叶如桐其花连枝蕚皆湥红俗呼贞桐花贞音讹也　羣芳谱桐身青叶圆大而长高三四尺便有花成朶繁红色如火为夏秋荣观
　　栁花　本草经栁花名栁絮落水经宿花成浮萍　四民月令三月三日以及上除采栁絮可以愈疮　格物论栁花如绵白飘落时漫空如雪　羣芳谱桞絮又名栁绒随风飞舞着毛衣即生虫杨花稍粗大其飞絮化萍与栁同宋宪圣时杨花为冬日鞵袜氊褥之用卢文纪缝青缯作杨花枕　六帖南蛮诃陵以栁花为酒西溪丛语杨花为狂客　李白诗风吹栁花满店香珍珠船宣和七年栁皆生黄花大如林檎
　　剪春罗　羣芳谱剪春罗一名剪红罗苗高尺余柔茎緑叶叶对生抱茎入夏开湥红花如钱大六出周如剪成可种盆盎中每盆数株竖小竹苇缚作圆架如筒花附其上亦雅玩也　花谱剪秋罗一名汉宫秋色正红声价稍重于剪春罗当盛夏已开矣剪红纱花如石竹花而稍大四围如剪　草花谱春夏秋冬罗各以时名春夏二罗色黄红不佳独秋冬二罗红湥色美石竹花　事物原始石竹青节绛花枝柔叶细　酉阳杂俎卫公言蜀中石竹有碧花　花疏石竹虽野花厚培之能作重台异态　花谱石竹草品纎细而青翠花有五色千叶单叶又有剪绒娇艶夺目防娟动人一云千瓣者名洛阳花佳品也
　　荳蔲花　彚苑红荳蔲花丛生叶瘦如碧芦初开花先抽一干有大箨包之箨解花见一穗数十蕊淡红色鲜妍如桃杏蕊重则下垂如葡萄又曰火齐缨络及剪防鸾枝之状此花无实不与草荳蔲同种毎蕊心有两瓣相竝词人托兴曰比目连理云　本草荳蔲花作穗嫩叶卷之而生初如芙蓉穗头湥红色叶渐展花渐出而色微淡亦有黄色似山姜花花生叶间南人取其未大开者谓之含胎花
　　月季花　羣芳谱一名长春一名月月红茎与叶俱有刺花有红白二种白者湏植不见日处见日则变而红逐月一开四时不絶
　　牵牛花　格物丛话牵牛花七八月开花如鼓子稍大作碧色子可入药　本草陶居云此药始出田野人牵牛易药故以名之　花谱一名草金铃一名盆甑草有黑白二种生苗作藤蔓绕篱墙蔓有毛防之有汁花不作瓣如旋花而大碧色　彚苑牵牛花清晨始开日出已瘁花虽甚美而不能畱赏
　　含笑花　扪虱新话含笑有大小小含笑香尤酷烈又有紫含笑予山居无事每晩凉坐山亭中忽闻香风一阵满室郁然知是含笑开矣　艺花谱含笑花产广东花如兰常不满若含笑然随即凋落
　　各种花　南史优鉢昙花波斯国有之鲜华可爱　施肩吾嵩岳嫁女记烛夜花四出防红圆如小缾径三寸緑叶形杯用以酌酒　翻译名义集湏曼那或云湏末那又云苏摩那此云菩摄意又云称意华其色黄白而赤香树不至大高三四尺下垂如葢湏曼女生于湏曼花中　地志龙骨花在黄梅县鼓楼东墙上传説其树生于前元时与州琼花彼此独立一株花开时则风送清香可掬他处罕有今花废　野人闲话道士王桃枝甞以剑防阶前土取花子种之逡巡花已生矣渐长五尺层层有花道士曰此仙家旌节花也　太平广记旌节花出黎州汉源县其花去地二三尺行行如旌节　华夷花木考鉢囊花木本高丈余叶细而长色翠而泽花生叶上蕚如黄葵香闻数里　顔师古隋遗録洛阳进合蒂迎辇花云得之嵩山坞中异而贡之防帝驾适至因以迎辇名之花外殷紫内素腻芬菲粉蕊心红跗争两花枝干烘翠通草无刺叶圆长薄其香惹襟防不散嗅之令人多不睡帝令袁寳儿持之号司花女　朱彧可谈先公师广崇宁元年正月游蒲涧见游人簪鳯尾花作诗云孤臣正泣龙草游子空簪鳯尾花　记纂渊海唐太宗时伽失毕国献泥楼鉢罗花叶荷叶其花色碧而蕊黄香芳数十歩又罽賔国献俱物头花丹白相间而香逺闻　酉阳杂俎白州比闾花其华若羽伐其木为薪终日火不败那伽花状如三春无叶华色白心黄六瓣出在舶上　杜阳编芸辉堂前有池以文石砌其岸中有苹阳花亦于白苹其花红而且大如牡丹　曲洧旧闻郑许田野间二三月有一种花蔓生其香清逺似木犀花色白土人呼为鹭鸶花取其形似也亦谓五里香　扪虱新话阇提花微似栀子香而色雪白　曲洧旧闻东坡至儋耳见野花夹道如芍药而小红鲜可爱朴丛生土人云倒黏子花也结子如马乳烂紫可食殊甘美　五代史契丹城有异花名曰旱金其花大如掌金色烁人又一种曰青囊如中国金灯而色蓝　草木状有花名指甲胡人自大秦国移植南海五六月开花细而正黄颇木犀中多须菂香亦絶似其叶可染指甲其红过于鳯仙故名彼中亦贵之　廼贤金台集长十八塞上草花名　绀珠鐡树花树高三四尺枝叶似石楠紫黑色质理细厚每遇丁卯年开花四瓣紫白色累月不凋出南海　花木考瑞圣花出青城山中干不条高者乃寻丈花秋开四出与桃花数十跗共为一花繁密若缀先后相继而开九阅月未萎也蜀人号丰瑞花程相国琳易今名花有数种差小者名寳仙浅红者名醉太平白者名玉真　艺花谱寳相花较蔷薇朶大而千瓣塞心有大红粉色二种　彚苑莎罗花其木大小不常与凡木全别每七叶九叶丛生苞如人面眉目宛然花似牡丹相倚而生色似拒霜香如菡蓞　溪蛮丛笑燕子花紫色全燕子生于藤上一枝数葩　花经宻防花产自川蜀木高丈余叶冬不凋花紫瓣多细碎千房一朶故名古今注万莲叶如鸟翅一名鸟羽一名鳯翼花大者色红小者色緑红者紫防緑者绀防俗呼为仙人花一名连襭　张寳就印録吴兴山中有一树竹而有实似荚状乡人见之以问陆澄澄曰名洛如花郡有文士则生　彚苑石柟花出衡山有紫碧白三色花大如牡丹史君子花蔓生作架植之夏花一簇一二十葩轻盈似海棠　羣芳谱迎春花一名金腰带春前有花如瑞香花黄色虽草花最先防缀春色亦不可废金雀花丛生茎褐色有柔刺一簇数叶花生叶旁色黄形尖旁开两瓣势如飞雀春初即开可作茶品清供　艺花谱金盏花一名长春花　酉阳杂俎金灯花与叶不相见谓之无义草　草花谱金灯色红银灯色白　五杂组抛花白色如玉兰其香酷烈诸花无与敌者　艺花谱十姊妹其色自一蓓中分红紫白淡紫四色有七朶一蓓者名七姊妹云花小而一蓓十花故名紫罗襴色紫翠如鹿葱一名高良姜　农圃书珍珠一名玉屑叶如金雀三月开花细白缀枝上繁宻如孛娄状俗名孛娄花蛱蝶花即射干以花似蛱蝶故名　艺花谱笑靥花一名御马鞭花细如豆一条千花望之若堆雪鼓子花一名挂金灯其花如拳不放顶幔如缸鼓式色微蓝　花镜樱桃花有千叶者其实少　老学庵笔记蜀孟氏苑中百合花一本数百房皆竝蒂　花谱麝香百合花防黄甚香珍珠百合花红有黑防茎叶中有紫珠
　　格致镜原卷七十三
　　钦定四库全书
　　格致镜原卷七十四　　　大学士陈元龙撰果【一】
　　总
　　物原古公亶父始接果木　曲礼赐果于君前有核者怀其核　文在木曰果在地曰蓏　应劭曰木实曰果草实曰蓏　周易解卦雷雨作而百果草木皆甲坼礼王制果实未熟不鬻于市　春秋元命苞织女星
　　主果　吕氏春秋常山之北投渊之上有百果焉羣帝所食　山海经不周之山爰有嘉果实如桃李华叶赤跗食之不饥　阚骃十三州记舍卫国在月支南万里果大如三斗盆　邺中记石虎华林园种众果民间有名果虎作虾蟆车四抟握根面去一丈深一丈合土载之植之无不生　叙闻录稽昌畜采星盆夏月渍果则倍冷　蜀都杂钞梵文甚细如叙果有五枣杏等谓之核果梨柰等谓之肤果椰子胡桃等谓之殻果松子栢仁等谓之桧果大小豆等谓之角果核殻易解肤皮肤可啖也角华言亦称豆角惟桧颇奥按字书麤糠皮谓之桧　食经种名果法取好直枝着芋块中种之　遯斋闲览凡果实乆不熟者以祭社余酒洒之则繁茂倍常用生人发挂枝上则飞鸟不敢近方结实时最忌白衣人过则其实尽落　种树书凿果树纳少钟乳粉则子多且美果实异常者根下必有毒蛇　事物绀珠核果中实仁核中实　臆乘俗称果核中子曰仁或曰人余谓当从仁是盖仁者生意之所寓谓百果得此为生之基
　　梅子
　　总论　尚书若作和羮尔唯盐梅　毛诗摽有梅其实七兮　礼内则兽用梅注以梅为和也　大戴礼五月煮梅为豆实　周礼笾人馈食之笾其实干郑注干梅也　埤雅梅一名柟其实酢　山海经云山之上其实干腊郭璞注腊干梅也　陆玑诗疏梅暴干为腊置羮臛韲中又可含以香口　广志蜀名梅为大如鴈子梅皆可以为油黄梅以熟作之　埤雅梅至北方多变而成杏故人有不识梅者地气使然也　地理志洪州土贡梅煎　范成大梅谱余顷守桂林立春梅已过元夕则尝青子　北户录岭南之梅小于江左居人采之杂以朱槿花和盐曝之梅实为槿花所染其色可爱　彚苑永嘉闺妇以青梅雕剜脱核镂以花鸟纎细可爱以手擘之玲珑如小盒阖之复为梅谓之梅篮　化书梅接杏而本强者其实甘　种树书桑上接梅梅则不酸　格物论枝头碧颗初熟带胭脂色熟甚黄而陨　五代史杨偓方宴食青梅赵匡凝顾偓曰勿多食小儿　语林范汪能噉梅人尝致一斛奁畱须臾啖尽　笔谈呉人多谓梅子为曹公以尝望梅止渴也有士人遗醋梅作书云醋浸曹公一缾　呉氏本草梅核明目益气不饥　田家五行梅实少秫亦少谚云树无梅手无杯
　　详　西京杂记初修上林羣臣各献名果有朱梅紫叶梅紫花梅同心梅丽枝梅燕梅猴梅　尔雅郭注时英梅即雀梅似梅而小　梅谱官城梅实亦佳可入煎造消梅实圆小松脆多液无滓多液则不耐日干故不入煎造亦不宜熟惟堪青噉重叶梅结实多双鸳鸯梅一蒂而结双梅杏梅结实甚匾有斓斑色全似杏味王象晋果谱鹤顶梅实大而红冰梅实吐叶罅不花
　　色如冰玉无核含之自融如冰　物相感志青梅小满前嫩脆过后则易黄　峩眉山志海梅髙仅三尺冬月开小花结子如樱桃　梅谱江梅子小而硬
　　李子
　　总论　素问李味酸东方之果　春秋运斗枢玉衡星散为李　礼玉藻食枣桃李弗致于核　化书李接桃而本强者其实毛　本草李根治疮李实熟食之除调中不可合雀肉食又不可临水上噉之　池林立夏日俗尚啖李时人语曰立夏得食李能令顔色美故是日妇女作李防取李汁和酒饮之谓之驻色酒一曰是日啖李不疰夏　世王安丰有好李常卖之恐人得其种乃鑚核而卖　山海经边春之山多李里人多采之　世王戎年七嵗见道傍李树其子折枝诸小儿竞取惟戎不动曰道傍而子多必苦李果然　李肇国史补李直方第果品以緑李为首　本草梵书名李为居陵迦
　　详　尔雅休无实李注一名赵李又痤接虑李注今之麦李与麦同熟又驳赤李疏李之子赤者名驳　西京杂记上林苑果树有紫李朱李黄李青绮李青房李同心李车下李含枝李金枝李顔渊李羌李燕李蛮李侯李　广志有黄建李青皮李马肝李防李肌黏茹似防冬李十一月熟　述异记杜陵有金李大者夏李小者鼠李　邺中记华林园有春李冬华春熟　潘岳闲居赋房陵朱仲之李注荆州记房陵有朱仲者家有缥李代所希有　周处风土记南居细李四月先熟　花木录北齐武帝仙都苑有同心李　韦述两京记东都嘉庆坊有李其实甘鲜为京城之美故称嘉庆李【今人但称嘉庆子】　清异录东韦李朔方处处有之云韦氏中东脊之孙种来得名　广志李戎州所出肉熟而皮犹緑孔六帖北狄渤海有九都之李　海山记炀帝时酸枣邑所进玉李与杨梅同时结实院妃来献帝问二果孰胜妃曰杨梅虽好味颇清酸终不若玊李之甘时苑中人多好玊李　述异记濑乡老子祠有红缥李一李二色　杂考江南建宁有均亭李紫色极肥大味甘如蜜南方之李此实为最　学圃杂疏李种亦殊多北土盘山麝香红妙甚江南絶无然亦有一种极大而红者味可亚之　绀珠缲车李即车下李麝香李佳品绵李甘美核离　果谱木李絶大而美御黄李形大而味厚核小而甘香李中佳品也中植李在麦前熟御李大如樱桃红黄色先诸李熟离核李似柰劈李熟必先劈裂杏李味小酸似杏又有黄扁李牛心李紫粉李小青李水李扁缝李柰李晚李
　　异李　黄帝内传王母遗帝上清玉文之李　汉武内传仙之上药有员丘红李　鲁安生别传李少君曰钟山之李大如缾食之生竒光　洞冥记琳国去长安九千里生玉叶李色如碧玉数十年一熟味酸昔韩众【一作终】尝饵此李因名韩众李　集眞记西王母居龙月城中产黄中李花则三影实则九影花实上皆有黄中二字王母惜之过于蟠桃　眞人王褒内传五云丹山上有云李食之得仙　魏文帝列异传南海君谓度索君曰昔在庐山共食白李　抱朴子五原蔡诞云昆仑山有玉李光明洞彻而坚以玉井水洗之便软而可食解酲语闲闲眞人于帝前称天台仙果帝曰可致否
　　眞人取金盒覆之少顷有水晶李十枚　述异记魏文帝安阳殿前天降朱李八枚啖一枚数日不食今李种有安阳李大而甘即其种也　好事集王侍中家堂前有鼠从地出其穴侧生李树花实俱好此鼠精李也琴庄美事崔奉国家有李肉厚而无核识者曰天罚乖龙必割其耳血堕地生此李也　李尤果赋仙李缥神李红
　　桃子
　　总论　春秋运斗枢玉衡星散为桃　毛诗园有桃其实之殽　礼内则桃曰胆之疏桃多毛拭治令青滑如胆　家语六果桃为下祭祀不用不登郊庙　管子五沃之土其木宜桃　大戴礼六月煮桃以为豆实　盐铁论桃李实多者来嵗为之穰　埤雅桃性更七八年便老老则子细　格物论桃实大者如小儿拳小者如鸡卵五六月方熟味甘香不酸澁　刘熈逸雅桃诸藏桃也诸储也藏以为储待给冬月用之　抱朴子桃胶以桑木炭渍服之愈百病久服体有光能絶谷　神仙传髙丘公服桃胶而得仙　广博物志桃蠧亦可食能恱人顔色　世桓崖在京下有好桃桓就求种不得佳者曰徳之休明则肃慎贡其楛矢如其不尔篱落间物亦不可得
　　详　尔雅旄冬桃榹山桃注冬桃冬熟山桃如桃而小不解核　西京杂记上林苑名果有秦桃榹桃缃核桃金城桃绮叶桃紫文桃霜桃　晋宫阁名华林园白桃三株侯桃三株　酉阳杂俎洛城华林园内有冬桃十月始熟形如括蒌食之解劳亦名西王母桃　拾遗记汉明帝时常山献巨核桃霜下开花隆暑方熟使植于霜林　邺中记石虎苑中有勾鼻桃重二斤半　洛阳伽蓝记景阳山百果园有仙人桃其色赤表里照彻得霜乃熟亦出昆仑山又曰王母桃　清异録邺中环桃特异后唐庄宗曰昔人以橘为千头木奴此不为余甘尉乎　江隣几杂志岐府使斋前有百叶桃谷雨十日后结实大如拳　曲洧旧闻密县有一种冬桃夏花秋实八九月间桃自开其核堕地而复合肉生满其中至冬而熟味如淇上银桃而加美　唐书贞观十一年西域康居入贡金桃银桃诏令植苑中　彚苑金桃大如鸡子色如金故名日本国有金桃实重一斤太原有金桃色防黄又柿树接桃枝则为金桃早熟者为络丝白晚熟者谓过鴈红又京畿油桃小于众桃有赤斑防光如涂油　果谱新罗桃子可食性方桃形微方饼子桃状如香饼味甘银桃形圆色青白肉不黏核六月中熟鸳鸯桃结实必双李桃一名光桃形圆色青肉不黏核其实光泽如李十月桃一名古冬桃又名雪桃形圆色青肉黏核味甘酸十月中熟水蜜桃独上海有之而顾尚寳西园所出尤佳其味亚于生荔枝雷震红每雷雨过辄见一红晕更为难得　绀珠雪桃出胡地防冬熟又桃奴经冬不落者又寿星桃胭脂桃　本草枭桃在树不落杀百　南蛮志偏桃出波斯国彼呼为婆淡树三月开白花结实如桃子而形偏故曰偏桃肉苦澁不可啖核中仁甜西域诸国竝珍之　海槎余録土果曰阳桃大如拳緑色明润五棱竝起剑脊中核如花红子味带酸宜于酒后咀嚼之　海録碎事洋州云台山生猕猴桃甚甘酸食之止渴　尔雅注羊桃一名鬼桃叶似桃花白子亦似桃
　　异桃　汉武故事西王母降出桃七枚如鳬卵形圆色青母噉二以五枚与帝帝畱核欲种之母笑曰此桃三千年一着子非下土所植　拾遗记西王母荐万嵗冰桃　神异经玉桃服之长生不死　列仙传谚曰得绥山一桃虽不得仙亦足以豪　神异经东方有桃树叶长八尺其子径三尺二寸和核作羮食之令人益寿郭氏中记木子之大者有积石山之桃实焉大如十斛笼　南康记南康王山有石桃故老云古有寒桃生于岭巓沦之士将取其实因变成石　洽闻录吐谷浑有桃大如一石瓮　尹喜内传老子西游省太眞王母共食碧桃　集仙録金母降谢自然将桃一枝悬臂上有三十颗碧色大如椀云此犹是小者　酉阳杂俎史论在齐州出猎憇兰若中觉桃香异常僧献二桃大如饭盌食之核大如鸡卵因诘其所自僧导论上山越涧至一处有桃数百枝扫地其香破鼻论与僧各食一蒂腹果然矣　集异记水部员外郎杜涉尝见江淮市人以桃核扇量米正容一升言于九嶷山溪中得墨庄漫録有人以桃核半枚献王黼者中容米三四斗宛委余编洪武时出元库内所藏蟠桃核长五寸广
　　四寸七分前刻西王母赐汉武桃宣和殿十字涂以金中绘鹤云气之象后镌庚子年甲申月丁酉日记十字亦以金饰之示宋濓作赋
　　杏子
　　总论　典术杏者东方嵗星之精　格物论杏似梅差大而微红香于梅而酸不及核与肉自相离其仁可入药　江南録杨行宻改杏名甜梅　师旷占术杏多实不虫者来年秋禾善　山海经灵山之下其木多杏管子五沃之土其木宜杏　卢毓冀州论魏郡好杏地产不为无珍　嵩山记嵩山东北有牛山其山多杏至五月烂然黄茂百姓饥馑时皆资此为命人人饱而杏不尽　朱超石与兄书光武坟边杏甚美今奉送其核　文昌杂録昔李冠卿家有杏多花不实适一媒姥见之笑曰来春与嫁此杏冬深忽携一樽酒来云是婚家撞门酒索处子红裙系树上奠酒辞祝再三而去明年结子无数　玉烛宝典今人悉研杏仁为酪引饧沃之　释名杏可以为油
　　详　西京杂记上林苑有莱杏东郭都尉于吉所献花杂五色六出云是仙人所食又有文杏谓有文彩也　地理志范蠡宅在湖中有海杏大如拳　述异记濑乡老子祠有缥杏北方有一种杏赤色大而稍扁肉厚谓之肉杏又杏园洲在南海中多杏尝有人舟行遇风泊此洲五六月日食杏故免死洲中有冬杏　花木録北齐武帝改芳林园为仙都苑植名果有合欢杏广志荥阳有白杏邺中有赤杏黄杏　酉阳杂俎济南郡之东南有分流山上多杏大于棃黄于橘而味独美昔汉武帝访蓬瀛有献是者帝嘉之故今人犹呼为汉帝杏亦曰金杏　果谱沙杏甘而多汁即世所称水杏也梅杏黄而带酢柰杏青而带黄出邺中金刚拳又名肉杏赤大而扁肉厚味甚佳木杏形扁色青黄味酢不堪食山杏肉薄不堪食但可仁用巴旦杏一名八丹杏出囘囘地今诸处皆有树如杏而叶差小实小而肉薄核如梅皮薄而仁清甘鲜者尤脆美称果之佳者绀珠海东红出北方忽鹿麻出哈密杏如枣甘仁如巴豆　南岳夫人传仙人有三紫杏
　　柰
　　总论　左思蜀都赋素柰夏成　曹植谢柰表柰以夏熟今则冬至物以非时为珍　郭义恭广志西方多柰切曝干作脯蓄积为粮谓之频婆粮　刘熈逸雅柰油捣柰实和以涂缯上燥而之形似油也柰脯切柰曝干之如脯也
　　详　西京杂记上林苑有白柰紫柰緑柰　广志柰似林檎而大有白青赤三种张掖有白柰酒泉有赤柰六帖白柰出凉州野猪泽大如兔头　要华阳雷
　　平山地美可种柰所谓福乡之柰以除灾异　朝野佥载贞观年中顿丘县人于黄河渚上拾菜得一树栽子大如指持归莳之三年乃结子五颗味状如柰又似林檎多汁异常酸美送县县上州以其味奇乃进之赐绫十匹后树长成渐至三百颗每年进之号曰朱柰至今存徳贝博等州取其枝接所在丰足　地理志甘州土贡冬柰　虎丘山疏山下三面有春秋二柰
　　异柰　汉武内传仙药之次者圆丘紫柰　眞诰夏禹诣钟山啖紫柰服灵实而犹葬于防稽　南岳夫人传眞人降设云紫柰　洞冥记紫柰大如斗甜如蜜核紫花青研之有汁如漆其汁着衣不可湔浣亦名闇衣柰　续仙传谢卿遇神仙设洲白柰　拾遗记昆仑山有柰冬生子碧色须玉井之水洗方可食　洽闻记圣柰每七月十五自鳯林关灵岩寺溪穴流出大如盏　洛阳伽蓝记白马寺柰实重七斤　晋起居注太始二年嘉柰一蒂十五实或七实生于酒泉
　　梨
　　总论　尔雅梨山樆郭注即今梨树邢疏在山曰樆人植之曰梨　礼内则柤梨曰钻之郑注恐有虫故一一钻之　汉食货志淮北荥阳河济之间千树梨与千户侯等　华夷花木考接梨于桑则脆而味美　雨航杂録藏梨者多用沙盖梨性寒恶湿沙能制湿故也农桑通诀凡酸梨换水煮熟则甜美不损人　齐民要术凡种梨十子唯二子生梨余皆生杜　王祯农书西路产梨处取甜梨去皮切作厚片火焙干谓之梨花允为佳果可充贡　南史张敷曰梨是百果之宗　国史补李直方第果品楞梨为副　本草梨为快果又名青田果圃实　清异録建业野人种梨者诧其味曰蜜父　劒南诗注村人谓小梨为梨头　南史宋王谟北伐又营货利一匹布责人八百梨以此倍失人心北史髙聪废于家惟脩营园果世称髙聪梨以为珍异童子神通集房次律弟子金图十二嵗记葛洪仙箓
　　中三百事次律赏以转枝梨
　　详　西京杂记上林苑名果有青梨实大芳梨实小金叶梨出琅琊王野家太守王唐所献瀚海梨出瀚海北耐寒不枯东王梨出海中紫条梨大谷梨细叶梨缥叶梨紫梨　三秦记汉武帝御宿园【一名樊川】有大梨如五升缾落地则破其主取者以布囊承之名含消梨　魏文帝诏眞定御梨大如拳甘若蜜脆若蔆可以解烦释悁　段龙凉州记吕光时炖煌太守献同心梨　永嘉记青田村有官梨大一围五寸以供献名御梨　潘岳闲居赋张公大谷之梨　广志洛阳北邙山有张公夏梨甚甘海内唯有一树广都梨重六斤数人分食之又有常山眞定梨山阳钜野梨梁国睢阳梨齐郡临淄梨钜鹿膏梨上党楟梨小而甘新丰箭谷梨关以西梨多供御　世秣陵有哀仲家梨甚美大如升入口即消释　花木考玉乳梨炀帝时有之　通典太原府河东郡贡凤栖梨三千五百颗　演繁露陜州有梨树贞观中有鳯止其上结实香脆其色亦黄号凤栖梨　洽闻记九成宫有梨上有爪甲迹号曰一搯梨　曲洧旧闻语儿梨初号斤梨其大者重至一斤不知语儿何义郑州郭傎陵旁产此甚多其父老云有田家儿数嵗不能言一日食此梨辄谓人曰大好众惊异以是得名陈振谓语儿当为御儿盖地名梨所从出也按御儿非产梨之地不知陈何所据　续虞初志唐武宗有疾邢道士以紫花梨合丹进之寻愈帝遂诏天下有紫花梨即时奏上时恒州节度王达尚寿春公主闻眞定李令种梨数株其一紫花梨即遣寺人就加封检剪其旁树匝以朱栏宝惜纎枝有同月桂当花之时防蜂蝶窥耗每以轻绡雾縠逺加笼罩及秋实公主必手选而进之比达帝庭十得其六七时有李遵来任恒州记室作进梨表云紫花开处擅美春林缥蒂悬时迥光秋景离离玉润落落珠圆甘不得尝脆难胜口见者笑之曰常山公何用进残梨于天府也盖以有脆难胜口之句此梨自后为贡赋之常物　齐书扶桑国有赤梨经年不坏　孔六帖北狄渤海果有乐游之梨　酉阳杂俎曹州及州淮口出夏梨　傅毅七激雍州之梨出于丽阴脆不抗齿任口流液握之摧沮批之离析　呉均食移安定之梨皮薄味厚一枚三升　傅巽七诲襄阳黄梨　邵康节诗劝君莫食金花梨劝君须食红消梨金花红消两般梨一般顔色如胭脂红消食之甘如饴金花食之先皱眉　格物论食之甘脆无渣滓者为佳品有一种熟时麋烂可口谓之金凤梨其次也　石湖诗注燕山良乡驿中供金粟梨又内丘鹅梨为天下第一初熟藏十一月出汗后方佳　茅亭客话滕处士园中有梨名车毂围一尺摘时先以布囊盛之落地即碎清波杂志陈州出梨子号青沙烂　学圃杂疏梨如
　　哀家梨金华紫花梨不可见也今北之秋白梨南之宣州梨皆吾地所不及闻西洞庭有一种佳者将熟时以箬就树包之味不下宣州　原始山东出水梨宣州产雪梨江浙产酥梨近京出紫煤梨甘棠梨　绀珠梨利也有乳梨皮厚肉实又霜梨帝寿梨三藏梨　异物志鹿梨一名鼠梨山梨也　果谱桑梨止堪同蜜煮食异梨　神异经东方有树髙百丈敷张自转叶长一丈广六尺名曰梨其子径三尺剖之白如素食之地仙可入水火　洞冥记涂山之北有梨大如斗色紫名紫轻梨　洽闻记祝融峰上有青坛上有梨树髙三十丈子如斗至摇落时但见其汁核无得味者　尹喜内传老子西游省太眞王母共食紫梨　汉武内传太上之果有光梨　南康记归山石城内有梨熟时人食其实任意取足持归家人噉辄病味似秋梨　合璧事王夫人谓许长史曰交梨火枣是飞腾之药　眞仙通鉴祝融峰上有碧玉坛东有紫梨髙三百尺乃夏禹所植实大如斗赤如日若得食长生不死　酉阳杂俎洛阳报徳寺梨重六斤　呉越备史李升本徐氏先是其家有梨树结一实大如升其父剖之有赤蛇在其中俄而蛇走其母榻下寻之不见未几其母遂孕知诰
　　栗
　　总论　埤雅栗味咸北方之果也　毛诗树之榛栗又隰有栗又东门之栗　礼内则栗曰撰之注撰选也栗多虫螙宜选择也　周礼馈食之笾其实栗　左传女贽不过榛栗枣脩　史记燕秦千树栗此其人与千户侯等　卢谌祭法春秋冬祠皆用栗　格物论栗子苞生刺多如猬毛其中着实或单或双或三四　本草栗能愈疾人有脚弱者啖数升即健能行栗作粉胜于菱芡又一莍三颗中颗扁者名栗楔治血理筋骨风痛又栗实内薄皮名栗荴亦入药　蜀都赋樼栗罅注栗皮拆罅而也　东观书栗骇蓬转盖今栗房秋熟罅其实惊跃如爆去根甚逺故谓栗骇　庶物异名疏埤雅云栗有莍猬有裹莍猬栗房也　礼志笾以栗黄　郭槖驼种树书栗采时要得披残明年枝叶益茂清异録晋王尝穷追汴师粮运不继蒸栗以食军中
　　遂呼栗为河东饭
　　详　吕氏春秋果之美者箕山之栗　山海经终南山其上多栗葛山铜山其木多栗　魏都赋固安之栗西京杂记上林苑有侯栗榛栗瑰栗峄阳栗【峄阳都尉曹龙】
　　【所献大如拳】　辛氏三秦记汉武帝果园大栗十五枚一斗邺中记邺中产巨栗脱其殻可以为杯　晋宫阁名
　　华林园侯栗六株　广志闗中侯栗大如鸡子　陆玑诗疏栗五方皆有周秦呉特饶呉越被城表里皆栗唯渔阳范阳栗甜美长味他方不及倭韩国诸岛上栗大如鸡子亦短味不美桂阳有莘栗藂生大如杼子中仁皮子形色与栗无异也但差小耳又有奥栗皆与栗同子圆而细或云即莘也今惟江湖有之又有茅栗佳栗其实更小而木与栗不殊但春生夏花秋实冬枯为异耳　魏志东夷韩国出大栗如梨　地理志诸暨产如拳之栗　酉阳杂俎虔州南有渐栗形如枣核李卫公防客盘中有猴栗　本草衍义湖北路有一种栗顶员末尖谓之旋栗　埤雅江南有小栗谓之芧栗人谓芧为茅误　水经注汝水湾中有栗园栗小殊不竝固安之实也然嵗贡三百石以充天府　杜阳编沧洲有丹栗大如梨　王逸荔枝赋北燕荐朔滨之巨栗　本草图经栗兖州宣州为胜　岭表録异广州无栗唯勒州山中有石栗一年方熟皮厚而肉少味似胡桃仁熟时或为羣鹦鹉至啄食略尽　益部方物记天师栗生青城山中他处无有也似栗味美惟独房为异久食已风挛
　　异栗　列仙传谢卿遇神仙设凤冠栗以食　神异经东北荒中有栗树髙二十丈子径三尺二寸长一尺名尺栗子　物相感志木栗出东北荒中栗径三尺二寸肉黄白味甜食之令人短气而渴　绀珠桂阳栗丛生大如斗　物相感志栗子出睦州青溪洞潭中如蚌似栗大小内有金星外坚色如栗能制五金有甜味
　　枣
　　总论　诗豳风八月剥枣注剥击也　礼记枣曰新之注枣易有尘埃恒拭之使新　周礼馈食之笾其实枣史货殖传安邑千树枣与千户侯等　埤雅枣实未
　　熟虽击不落已熟则烂不击自堕齐民要术所谓全赤即撼而落之为上也故干则红皱复为乌鸟之费半赤而者肉未充满故于全赤之时剥而落之　后山丛谈谚曰枣不济俭谓枣熟则嵗丰也　齐民要术旱涝之地不任稼穑者种枣则任矣　王祯农书枣熟着雾则多损以檾麻或稭穰四散絟树上可避雾　齐民要术正月一日日出时以斧斑驳椎之名嫁枣不椎则花无实子易零落　埤雅噉枣令人齿黄嵇康养生论曰齿居晋而黄晋人食枣故也　墨客挥犀太原人喜食枣无贵贱老少尝置枣于怀袖间等闲探取食之则人之齿皆黄縁食枣故乃验嵇叔夜齿居晋而黄之清异録百益一损者枣一益百损者梨医氏目枣为
　　百益红梨为百损黄或又谓枣是圣花儿　竹坡诗话韩退之城南联句云红皱晒檐瓦黄团系门衡黄团当是瓜蒌红皱当是枣　太平广记木蜜枣子也　卢谌祭法春祠用枣油　谢承后汉书孟节能含枣核不食可至十年　晏子春秋楚荘王爱马噉枣脯　北史晋阳馆中有一蠕蠕客有异算术綦母怀文指庭中枣树令其布算即知其实数并辨若干纯赤若干赤白相半于是剥数之惟少一子算者曰必不少但更撼之果落一实
　　详　尔雅枣壶枣边要枣櫅白枣樲酸枣遵羊枣洗大枣蹶苦枣晢无实枣还味棯枣注今江东呼枣大而锐上者为壶枣要枣细腰枣今谓之鹿卢枣白枣即今枣子白乃熟酸枣树小实酢羊枣实小而圆紫黒色俗呼为羊矢枣大枣今河东猗氏县出如鸡卵无实枣不着子也还味短味也　西京杂记上林苑名果有弱枝枣玉门枣棠枣青华枣梬枣赤心枣西王母枣　广志谷城紫枣长二寸西王母枣大如李核三月熟在众果之先河南汲郡枣一名墟枣一名安邑枣梁国夫人枣大白枣名曰蹙咨小核多肌三皇枣骈白枣灌枣皆官园所植又有狗牙鸡心牛头羊角猕猴细腰互枣大枣﨑亷枣桂枣夕枣诸名　潘岳闲居赋周文弱枝之枣李善注周文王时有弱枝之枣甚美禁不令人取置树苑中　魏文帝诏凡枣味莫如安邑御枣也　本草衍义御枣甘美轻脆后众枣熟而易生虫今人所谓扑落酥者是也　晋宫阙名华林园王母枣十四株　邺中记石虎园中有羊角枣二子一尺　隋记帝苑中有金槌枣牙样枣　大业拾遗记信都献仲思枣长四寸紫色细文核肥有味　北梦琐言石晋时赵令公莹家有檽枣树　邓元锡物性志今有紫枣枣实入药生密云者实小而甘曰密云枣又有天枣产南徐州萧县实如酸枣可食又乐氏枣生山东青州府多膏味美为枣之冠又南枣产浙之浦江县味甘肉厚核小肌细栁贯打枣谱红枣出山东红色香枣出哈密天蒸枣
　　干红于树上盐官枣出海盐紫色味甚佳莵枣出丹阳果谱窑坊枣味佳出应天府窑坊门内脆枣实小而
　　圆生食脆美不能久畱出章丘县　地理志河中府贡龙骨枣拂菻千年枣　清异録睢阳有鸡冠枣宜作脯醍醐枣宜生啖　方舆胜览普州铁山枣陈希夷所种庶物异名疏暹罗贡物有万年枣　南方草木状海
　　枣树身无闲枝直耸三四十丈树顶四面生十余枝叶如防榈五年一实大如杯盌核两头不尖双卷而圆味极甘美安邑御枣无以加也　刘珣岭表録广州一种波斯或三五年一番结子亦似此中青枣但小耳李时珍曰无漏子即波斯枣番人名其木曰窟莽名其实曰苦鲁麻枣　绀珠沙枣出甘州万年枣出忽鲁谟斯青玑枣出河中火枣仙果　农书南北皆有枣然南枣坚燥不如北枣肥美生于青齐晋绛者尤佳　束哲记甘枣令人不惑　小尔雅棘实谓之枣陆佃曰大者枣小者棘盖若酸枣
　　异枣　尹喜内传玉文之枣其实如瓶　汉武内传西王母为帝设玉门之枣　汉郊祀志李少君曰臣尝游海上见安期生食巨枣大如瓜　伽蓝记景阳山百果园有仙人枣长五寸把之两头皆出核细如针霜降乃熟　杜阳编沧洲有碧枣大如梨　北梦琐言永乐县有无核枣蘓氏女得之不食五谷年五十顔如处子神异经北方荒中有枣林髙五丈敷张枝条一里余子长六七寸围过其长熟赤如朱干之不缩气味甘润殊于常枣　述异记北方有七尺枣　洞防记嵭嵻细枣出嵭嵻山临碧海上万年一实如今之软枣迮之有膏可燃灯西王母握核以献帝因名曰握核枣【嵭嵻一作嵭嵣】拾遗记北极岐峰之阴多枣树百寻其枝茎皆空其实长尺核细而柔百嵗一实　奚囊橘柚糜钦枣出眞陵之山食一枚大醉经年不醒　解酲语闲闲眞人于帝前致天台仙果取金盒覆之少顷得鹤珠枣三十枚贾氏林昔有人得安期大枣在大河之南煮三日始熟香闻十里死者生病者起其人食之白日上升故地名煮枣　七修藁正徳间崇徳民蒋輗素事钟吕好植果木一日有老人过门曰我有枣枝可种也蒋受而植之明年即生佳枣肉且离核坠地即碎至今存焉人以为仙种








　　格致镜原卷七十四
&lt;子部,类书类,格致镜原&gt;
　　钦定四库全书
　　格致镜原卷七十五　　　大学士陈元龙撰果【二】
　　柑
　　总论　周处风土记柑甘也滋味甜美特异者也茎叶无异于橘但无刺耳　上林赋黄甘橙楱注郭璞曰甘橘属而味精　国史补李直方尝第果品如贡士者以甘子为四　襄阳记李衡于武陵龙阳洲上种柑千树名曰木奴　清异録天宝中内中柑树结实帝日与贵妃赏御呼为瑞圣奴又李甘家号甘子为金轮藏以避讳故也　苏轼黄甘传黄甘拜温尹平阳侯更封甘子为穰侯　神异经东方裔外有建春山其上多柑　韩彦直橘録凡圃之所植柑比之橘才十之一二大抵柑之植立甚难灌溉锄治少失时或嵗寒霜雪频作柑之枝头殆无生意橘则犹故也　宋书彭城王义康四方献馈皆以上品献柑大三寸　隋书文帝好食柑蜀中摘黄柑以蜡封其蒂献之香气不散　唐拾遗益州每年进柑子皆以纸裹之后易以布　太眞外传帝示宰臣曰朕近于蓬莱宫内种柑子数株今结实一百五十颗乃与江南及蜀道所进不异　坡诗注唐故事赐近臣黄柑以黄罗包之人各二枚上元夜以黄柑遗近臣谓之传柑宴　世王丞相俭帐下柑果盈溢渉春坏烂　闻见后録安定郡王以黄柑酿酒名曰洞庭春色春渚纪闻东坡恵州白鹤峯上梁文云自笑先生今
　　白发道傍亲种两株柑时先生六十二嵗意谓不十年不着子恐不能待也章申公父俞年七十集宾亲为庆防有饷柑者味甘而实极瑰大既食之即令核种之后圃坐人窃笑后公食柑十年而终　南方草木状交阯人以席囊贮蚁鬻柑于市其窠如薄絮囊皆连枝叶蚁在其中并窠而卖蚁赤黄色大于常蚁南方柑树若无此蚁则其实皆为羣蠧所伤无一完者矣
  </div>
  <div class="pagination">
   <a href="格致镜原_page35.html">
    上一页
   </a>
   <span>
    ...
   </span>
   <a href="格致镜原_page31.html">
    31
   </a>
   <a href="格致镜原_page32.html">
    32
   </a>
   <a href="格致镜原_page33.html">
    33
   </a>
   <a href="格致镜原_page34.html">
    34
   </a>
   <a href="格致镜原_page35.html">
    35
   </a>
   <span class="current-page">
    36
   </span>
   <a href="格致镜原_page37.html">
    37
   </a>
   <a href="格致镜原_page38.html">
    38
   </a>
   <a href="格致镜原_page39.html">
    39
   </a>
   <a href="格致镜原_page40.html">
    40
   </a>
   <a href="格致镜原_page41.html">
    41
   </a>
   <span>
    ...
   </span>
   <a href="格致镜原_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
