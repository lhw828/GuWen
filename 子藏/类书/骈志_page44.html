<!DOCTYPE html>
<html>
<head>
    <meta charset="UTF-8">
    <title>骈志 - 第 44 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 44 页/共 67 页</h1>
    <div class="content">　　载记燕代多冠歩摇冠莫护防见而好之乃敛髪袭冠诸部因呼之为歩揺其后音讹遂为慕容焉又初夀阗之在孕母胡掖氏因寝而产于被中鲜卑谓被为秃髪因而氏焉
　　以铁为氏
　　以石为名
　　载记赫连勃勃下书曰帝王者系天为子是为徽赫实与天连今改姓曰赫连氏庶协皇天之意永享无疆大庆系天之尊不可令支庶同之其非正统皆以铁伐为氏庶朕宗族子孙刚鋭如铁皆堪伐人晋书桓豁闻苻坚国中有谣云谁谓尔坚石打碎有子二十人皆以石为名以应之
　　申繻命名对
　　孙休命名诏
　　左传桓六年九月丁卯子同生以太子生之礼举之接以大牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以徳命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖矦废司徒宋以武公废司空先君献武废二山是以大物不可以命公曰是其生也与吾同物命之曰同
　　呉録载孙休诏曰人之有名以相纪别长为作字惮其名耳礼名子欲令难犯易避五十称伯仲古或一字今人竞作好名好字又令相配所行不副此瞽字伯明者也孤尝哂之或师友父兄所作或自己为师友尚可父兄犹非自为最不谦孤今为四男作名字太子名音如湖水湾澳之湾字酋酋音如迄今之迄次子名音如兕觥之觥字防防音如礥首之礥次子名相相音如草莽之莽字昷昷音如举物之举次子名音如褒衣下寛大之褒字防防音如有所拥持之拥此都不与世所用者同故钞旧文防合作之夫书八体损益因事而生今造此名字既不相配又字但一庶易弃避其普告天下使咸闻知　裴松之以为传称名以制义义以出礼礼以体政政以治民是以政成而民则易以生乱斯言之作岂虚也哉然欲令难犯何患无名而乃造无况之字制不典之音违明诰于前修垂嗤騃于后代不亦异乎是以坟土未干而妻子絶灭师服之言于是乎征矣
　　孟子父名
　　孟子母名
　　孟氏谱曰孟子之父激公宜母仉氏或云李氏孟子娶田氏生子名仲子云
　　汉高父名
　　汉高母名
　　符瑞志汉高帝父曰刘执嘉执嘉之母梦赤鸟若龙戏已而生执嘉是为太上皇帝母名含始是为昭灵后昭灵后游于洛池有玉鸡衔赤珠刻曰玉英吞此者王昭灵后取而吞之又寝于大泽梦与神遇唐颜师古曰史家不详着高祖母之姓氏无得记之故取当时相呼称号而言也其下王媪之属意义皆同至如皇甫谧等妄引谶记好竒骋博强为高祖父母名字皆非正史所説葢无取焉宁有刘媪本姓实存史迁肯不详载即理而言断可知也【按洪容斋氏曰汉高祖父曰太公母曰媪见于史者如是而已皇甫谧王符始撰为竒语云太公名执嘉又名燸媪姓王氏唐洪文馆学士司马承祯史记索隐云母温氏是时打得班固泗水亭长古石碑文其字分明作温曰母温氏与贾膺复徐彦伯魏奉古等执对反覆深叹古人未闻聊记异见予窃谓固果有此明证何不载之于汉纪疑亦后世好事者如皇甫之徒所増加耳又尝游岭外见康州龙媪庙碑亦云姓温氏皆指媪为温者不一也唐小説纂异记载三史王生醉入高祖庙见高祖云朕之中外泗州亭长碑昭然具载外族温氏葢不根诞妄之説云】
　　顾元叹之名为蔡邕所与
　　桓元子之名因温峤所称
　　江表传顾雍从伯喈学专一清静敏而易教伯喈贵异之谓曰卿必成致今以吾名与卿故雍与伯喈同名由此也　呉録曰雍字元叹言为蔡邕之所叹因以为字焉
　　晋书桓温字元子宣城太守彞之子也生未朞而太原温峤见之曰此儿有竒骨可试使啼及闻其声曰真英物也彞以峤所赏故遂名之曰温
　　赐改其名
　　赐复其名
　　旧唐书路嗣恭始名劎客厯仕郡县有能名后援神乌令考绩上上为天下最宗以其能嗣鲁恭赐改其名
　　唐书李正已反将断江淮路徳宗以张万福为濠州刺史召见谓曰先帝改卿名正者所以褒卿也朕以为江淮草木亦知卿威名若从先帝所改恐贼不知是卿也赐复名万福
　　商臣巫贤
　　齐臣巫贤
　　尚书君奭篇云在祖乙时则有若巫贤【巫咸子】
　　韩诗外传齐景公出田十有七日而不反晏子乘而往比至衣冠不正景公见而怪之曰夫子何遽乎得无有急乎晏子对曰然有急国人皆以君为恶民好禽臣闻之鱼鼈厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然为賔客莫应待邪则行人子牛在为宗庙而不血食邪则祝人太宰在为狱不中邪则大理子几在为国家有余不足邪则巫贤在寡人有四子犹有四肢也而得代焉又何患乎晏于曰然人心有四肢而得代焉则善矣令四肢无心十有七日不死乎景公曰善哉言遂援晏子之手与骖乘而归若晏子者可谓善谏者矣
　　两曾子
　　两子思
　　秦策曾子处费费人有与曾子同名族者而杀人人告曾子母曰曾参杀人曾子之母曰吾子不杀人织自若有顷焉人又曰曾参杀人其母尚织自若也顷之一人又告之曰曾参杀人其母惧投杼逾墙而走夫以曾参之贤与母之信也而三人疑之则慈母不能信也　史记曾参南武城人字子舆少孔子四十六岁孔子以为能通孝经故授之业【按西京杂记昔鲁有两曽参南曾参杀人见捕人以告北曾参母然则子舆为北曽参矣】
　　阙里志孔伋字子思逮事孔子而受业于曾子葢颜子蚤卒圣道传于曾子曾子传于子思子思传于孟子其学独得其宗子思尝著书四十九篇
　　左传郑驷泰而侈嬖大夫也而常陈卿之车服于其庭郑人恶而杀之子思曰诗曰不解于位民之攸暨【子思子产子国参也】不守其位而能久者鲜矣商颂曰不僣不滥不敢怠皇命以多福
　　齐王猛服东郭书谓如骖之靳
　　秦王猛遇苻永固谓若文之尚
　　左传齐矦伐晋夷仪敝无存之父将室之辞以与其弟曰此役也不死反必娶于高国先登求自门出死于霤下东郭书让登犂弥从之曰子让而左我让而右使登者絶而后下书左弥先下书与王猛息猛曰我先登书敛甲曰曩者之难今又难焉猛笑曰吾从之如骖之靳【杜注靳车中马也猛不敢与书争言以从书如骖马之随靳也传言齐师和所以能克】
　　载记苻坚字永固常从容谓王猛曰卿夙夜匪懈忧勤万机若文王得太公吾将优游以卒岁　又南史王猛归欵随文帝大悦谓辛昉曰猛懐其旧主送故情深即是我之诚臣保守一方不劳兵甲又是我之功臣
　　郑行人子羽
　　卫行人子羽
　　左传郑行人公孙挥如晋聘【挥子羽也】程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉
　　又呉征防于卫初卫人杀呉行人且姚而惧谋于行人子羽【子羽卫大夫】子羽曰呉方无道无乃辱吾君不如止也子木曰呉方无道国无道必弃疾于人呉虽无道犹足以患卫往也长木之毙无不摽也国狗之瘈无不噬也而况大国乎
　　蒍贾料子玉
　　仲由见子玉
　　左传楚子将围宋使子文治兵于暌终朝而毕不戮一人子玉复治兵于蒍【子玉成得臣也为令尹故蒍楚邑】终日而毕鞭七人贯三人耳国老皆贺子文子文饮之酒蒍贾尚防后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三乘其不能以入矣茍入而贺何后之有
　　又齐陈瓘如楚【瓘陈恒之兄子玉也】过卫仲由见之曰天或者以陈氏为斧斤既斵防公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣
　　魏舒善谋
　　魏舒徐筹
　　左传晋中行穆子败无终及羣狄于大原崇卒也将战魏舒曰彼徒我车所过又阨以什共车必克困诸阨又克请皆卒自我始乃毁车以为行五乘为三伍荀呉之嬖人不肯即卒斩以狥为五陈以相离两于前伍于后专为右角参为左角偏为前拒以诱之翟人笑之未陈而薄之大败之【注传言荀吴能用善谋】
　　晋书司徒魏舒每有大事徐为筹之多出众议之表
　　王良御简子
　　王良代宣秉
　　左传晋赵简子与范氏中行氏将战邮无恤御简子卫太子为右【邮无恤王良也】登铁上望见郑师众太子惧自投于车下子良授太子绥【子良即王良】而乘之曰妇人也简子廵列曰毕万匹夫也七战皆获有马百乘死于牖下羣子免之死不在冦
　　后汉书王良字仲子东海兰陵人也少好学习小夏矦尚书建武三年征拜谏议大夫数有忠言以礼进止朝廷敬之迁沛郡太守至蕲县称病不之府官属皆随就之良遂上疾笃乞骸骨征拜大中大夫六年代宣秉为大司徒司直在位恭俭妻子不入官舍布被瓦器时司徒史鲍恢以事到东海过其家而良妻布裙曳柴从田中归恢告曰我司徒史也故来受书欲见夫人妻曰妾是也苦掾无书【掾即谓鲍恢司徒之掾史也言劳苦相过更无书信】恢乃下拜叹息而还闻者莫不嘉之
　　秦昭王时公孙述
　　汉哀帝时公孙述
　　韩非子秦昭王有病百姓里买牛而家为主祷公孙述出见之入贺王曰百姓乃皆里买牛而主祷王使人问之果有之王曰訾之人二甲夫非令而擅祷是爱寡人也夫爱寡人寡人亦且改法而与之相循者是法不立法不立乱世之道也不如人罚二甲而复与为治
　　后汉书公孙述字子阳哀帝时以父任为郎　东观记曰成帝末述父仁为侍御史任为太子舍人稍増秩为郎焉
　　公孙西观秦
　　公孙西应命
　　吕览孟尝君为从公孙请西观秦王昭王闻之而欲丑之以辞言昭王不好士昭王笑而谢焉公孙可谓不侵矣
　　史记公孙年六十徴以贤良为博士使匈奴还报不合上意上怒以为不能乃病免归元光五年有诏征文学菑川国复推上公孙让谢国人曰臣已尝西应命以不能罢归愿更推选国人固推至太常太常令所征儒士各对策百余人居下策奏天子擢对为第一
　　又后汉书虞延欲辟幽州从事公孙以交通楚王而止【是有三公孙矣】
　　秦赵高为丞相
　　汉赵高为太守
　　史记秦二世三年冬赵高为丞相竟案李斯杀之高欲为乱恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵高或言鹿者高因隂中诸言鹿者以法后羣臣皆畏高高前数言闗东盗毋能为也水经注汉光武建武二年西河鲜于冀为清河太守作公防未就而亡后守赵高计功用二百万五官黄秉功曹刘适言四百万钱于是冀乃鬼见白日道从入府与高及秉等对共计校定为秉适所割匿冀乃书表自理其略言高贵不尚节亩垄之夫而箕踞遗类研宻失机婢妾其性媚世求显偷窃银艾鄙辱天官易讥负乘诚高之谓臣不胜鬼言谨因千里驿闻待高上之便西北去三十里车马皆灭不复见秉等皆伏地物故高以状闻诏下还冀西河田宅妻子焉兼为差代以旌幽中之讼
　　汉高帝时贡禹
　　汉元帝时贡禹
　　汉书魏相述高帝时萧何周昌等议春夏秋冬天子所服当法天地之数中得人和故自天子王矦有土之君下及兆民能法天地顺四时以治国家身亡祸殃年夀永久是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬【师古曰高帝时自有一贡禹也】四人各职一时
　　又贡禹以明经絜行着闻元帝徴为諌大夫数虚已问以政事
　　田仁推任安
　　秦宓荐任安
　　史记武帝召见卫将军舍人田仁任安二人前见诏问能略相推第也田仁对曰提桴鼓立军门使士大夫乐死战鬬仁不及任安任安对曰夫决嫌疑定是非辨治官使百姓无怨心安不及任也武帝大笑曰善使任安护北军使田仁护边田谷于河上此两人立名天下其后用任安为益州刺史以田仁为丞相长史
　　蜀志秦宓荐儒士任定祖曰处士任安仁义直道流名四逺如今见察则一州斯服昔汤举伊尹不仁者逺何武贡二龚双名竹帛故贪寻丈之高而忽万仞之嵩乐面前之饰而忘天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但余情区区贪陈所见【按益部耆旧传安广汉人少事聘士杨厚究极图籍游览京师还家讲授与董扶俱以字行齐声丞相诸葛亮问秦宓以安所长宓曰记人之善忘人之恶】
　　汉成美王商之固守
　　秦宓美王商之厚党
　　汉书成帝建始三年京师民无故相惊言大水至百姓奔走相蹂躏老弱号呼长安中大乱天子亲御前殿召公卿议大将军王凤以为太后与上及后宫可御船令吏民上长安城以避水羣臣皆从凤议左将军王商独曰自古无道之国水犹不冒城郭今政治和平世无兵革上下相安何因当有大水一日暴至此必讹言也不宜令上城重惊百姓上廼止有顷长安中稍定问之果讹言上于是美壮商之固守数称其议而凤大慙自恨失言明年商代匡衡为丞相蜀志刘璋时秦宓同郡王商为治中从事后商为严君平李立祠宓与书曰疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使子不叹固自昭明如李仲元不遭法言令名必沦其无虎豹之文故也可谓攀龙附凤者矣如子云潜心著述有补于世泥蟠不滓行参圣师于今海内谈咏厥辞邦有斯人以耀四逺怪子替兹不立祠堂蜀本无学士文翁遣相如东受七经还教吏民于是蜀学比于齐鲁故地理志曰文翁倡其教相如为之师汉家得士盛于其世仲舒之徒不达封禅相如制其礼夫能制礼造乐移风易俗非礼所称有益于世者乎虽有王孙之累犹孔子大齐桓之霸公羊贤叔术之让仆亦善长卿之化宜立祠堂速定其铭
　　张良为成信矦
　　张良为右仆射
　　汉书张良间行归汉王王以良为成信矦
　　载记永和五年石季龙僣即帝位以尚书张良为右仆射
　　孔安国承武帝诏作尚书传
　　孔安国承安帝诏领东海郡
　　论语正义孔子十一世孙安国为汉武帝博士承诏作书傅又作古文孝经传亦作论语训解　汉书孔氏有古文尚书孔安国以今文字读之因以起其家逸书得十余篇葢尚书滋多于是矣遭巫蛊未立于学官安国为谏大夫授都尉朝而司马迁亦从安国问故迁书载尧典禹贡洪范微子金縢诸篇多古文说
　　晋书孔安国孔愉子也以儒业显孝武时甚礼遇安帝时厯尚书左右仆射
　　张禹封安昌矦
　　张禹封安乡矦
　　汉书张禹字子文宣帝甘露中诸儒荐禹诏萧望之问禹对易及论语大义望之善焉后代王商为丞相封安昌矦
　　后汉书张禹字伯达性笃厚节俭和帝时为太傅安帝时以定策功封安乡矦
　　西汉宋为中常侍
　　东汉宋为大司空
　　汉书长安孙宠游説显名与息夫躬谋曰时无塩有大石自立闻邪臣托往事以为太山石立而先帝龙兴东平王云以故与其后日夜祠祭祝诅上欲求非望而后舅伍宏反因方术以医技得幸出入禁门霍显之谋将行于杼杓荆轲之变必起于帷幄事势若此告之必成发国奸诛主雠取封矦之计也躬宠乃与中郎右师谭共因中常侍宋上变事告焉后汉书宋少而温顺哀平间作侍中王莽时为共工赤眉入长安遣使征逼廹不得已行至渭桥自投于水家人救得出因佯死获免光武即位征拜太中大夫建武二年代王梁为大司空封栒邑矦所得租奉分赡九族家无资产以清行致称徙封宣平矦
　　汉李广为士夫所信
　　齐李广为士流所爱
　　汉书賛李将军恂恂如鄙人口不能出辞及死之日天下知与不知皆为流涕彼其中诚信于士大夫也北史李广齐文宣时掌书记广雅有鉴识度量逺坦率无私为士流所爱
　　汉李陵遂降于虏
　　唐李陵见杀于蛮
　　汉书李陵军既败尽斩旌旗及珍宝埋地中陵叹曰复得数十矢足以脱矣今无兵复战天明坐受缚矣各鸟兽散犹有得脱归报天子者令军士持二升糒一半氷期至遮虏鄣者相持夜半时击鼓起士鼓不鸣陵与韩延年俱上马壮士从者十余人虏骑数千追之韩延年战死陵曰无面目报陛下遂降【注如淳曰半读曰片或曰五升曰半师古曰半读曰判判大片也】
　　唐书张柬之论姚州戍云置姚州后录事防军李陵为蛮所杀
　　朱买臣宻告张汤
　　朱买臣宻害豫章
　　汉书朱买臣与严助俱侍中贵用事张汤为小吏趋走买臣等前后汤以廷尉治淮南狱排陷严助买臣怨汤及买臣为长史汤数行丞相事知买臣素贵故陵折之买臣见汤坐牀上弗为礼买臣深怨常欲死之后遂告汤隂事汤自杀上亦诛买臣
　　梁书宣猛将军朱买臣宻告豫章嗣王栋及其二弟桥樛世祖志也
</div>
    <div class="pagination">
<a href="骈志_page43.html">上一页</a><span>...</span><a href="骈志_page39.html">39</a><a href="骈志_page40.html">40</a><a href="骈志_page41.html">41</a><a href="骈志_page42.html">42</a><a href="骈志_page43.html">43</a><span class="current-page">44</span><a href="骈志_page45.html">45</a><a href="骈志_page46.html">46</a><a href="骈志_page47.html">47</a><a href="骈志_page48.html">48</a><a href="骈志_page49.html">49</a><span>...</span><a href="骈志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
