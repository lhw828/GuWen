<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 318 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 318 页/共 331 页
  </h1>
  <div class="content">
   【杨弘道小亨集】《汴京元夕》：一朝别鹄动离声，伉俪三年晓梦惊。当日想君应被害，此时怜我不忘情。杜鹃啼血花空老，精卫偿冤海未平。追忆月明合邑夕，何堪灯火照春城。《次韵裕之元夕山村见寄》：山人不得住山村，败履常穿画戟门。歌舞满堂非我事，狂教红烛照眵昏。
　　【范德机诗】《元夕》：危楼向暮倚层空，故岁今年不得同。记取合沙元夕节，满街箫鼓雨兼风。
　　【潜夫杏庭藁】《甲子元夕二首》：灯市群嬉彩服鲜，回头追忆少年年。何曾得似渠侬乐，未有生时已不天。四十年来懒看灯，元宵长是守书檠。如今并与书檠废，只有丹心对月明。
　　【舒岳祥阆风集】《元夕龟藏夜坐》：冷火寒斋酒一樽，黄柑分遗及诸孙。菜园罗帛灯千眼，说着承平暗断魂。平江灯最盛，而菜园罗帛尤壮观。
　　【曹伯启汉泉集】《元夕会饮，命教堂各赋一绝，时招讨张公在座》：煌煌灯火万家新，和气薰涵太古春。有酒不妨连夜饮，金吾同是座中宾。
　　【王景初兰轩集】《元夕有感》：九陌尘香士女喧，旧游灯火忆东原。西来忘却鳌山梦，一盏吟灯过上元。《箕和尚山中元夕怀京都诗》：一灯明处万灯明，天上人间不夜城。前日惠林洪觉范，雪窗孤坐听猿声。
　　【乾坤清气集】：张永吉诗《元夕》：千门开钅巢万灯明，正月中旬动帝京。三百内人连袖舞，一时天上著词声。《京城元夕》已下系丙申作：鼓吹喧喧月色新，天街灯火夜通晨。玉皇不赐传柑宴，散与千门万户春。
　　【国朝张宏江湖吟啸集】《峭石元夕》：长风似剑斫云开，玉宇澄辉绝点埃。漏转龙壶添海水，山移鳌背出蓬莱。乡心迢递家千里，客况凄凉酒一杯。想见故园今夕赏，倚门白发望归来。
　　【刘基覆瓿集】《石末公再赋元夕见寄，用韵酬之》：东方月出鱼龙窟，北极云开虎豹关。渤泄青丘金作水，昆仑赤岸玉为山。风光岂减常时好，灯火嗟逢此夜悭。听尽残钟成不寐，那无飞羽入玄间。
　　【宋元宪公诗】《都下灯夕作》：火树郁岩，山车切绛霄。层楼移且阙，复道借星桥。花散非因雨，霞多不为朝。声来知佩近，香去惜车遥。遇扇还闻曲，逢台即听箫。更筹且莫尽，采月正飘摇《灯夕斋中香火独坐招希元不至》：掩室维摩病，从昏太一祠。谁言鼓吹夕，独礼天人师。烛烬委寒檠，茗华浮缥瓷。同袍不我顾，宴坐复何思。
　　【刘分攵彭城集】《灯夕》：烧灯陶永夜，击鼓劝沽酒。清月不作霜，微风乍摇柳。忽忽车转毂，戢戢人举首。欢乐聊及时，与谁论薄厚。《次韵和王舍人灯夕见寄》：南陌东城乐赏同，翠叶雕辇度香风。春催火树无穷外，天压歌声不尽中。侍宴君归青琐阁，倦游身作白髯翁。凭将酒客鸱夷颂，并谢张松与孟公。《灯夕陈大夫来会张承议以病不出有诗赠陈次韵和之》：千灯光影彻春宵，红日明霞晃绮寮。上客欢娱得惊坐，佳人歌笑敌蓝桥。雪花带雨尘都埽，寒色兼风酒易消。一去章街尽眉妩，臂围犹怯月边朝。《灯夕寄呈张学士》：东风一雨解萌牙，暖景重城有万家。霁后灯光犹妒月，春迟火树却催花。数声水调矜遗俗，十里珠帘胜馆娃。璧府谪仙归未得，会将骑鹤向人夸。
　　【钱塘韦骧集】《又和灯夕见寄》：瞥来海国未言旋，炊见新春换旧年。佳节阻陪千骑乐，元宵空想万灯燃。民声喧隘丰时岁，酒价飞腾要市躔。多谢高情不遐弃，清诗相寄宝珠圆。
　　【赵清献公集】《次韵何若谷都官灯夕》：千门灯烛事遨游，车马通宵不暂休。幸免烟氛遮皓月，任随笳鼓杂鸣驺。金壶漏下丁丁永，玉霞生滟滟流。帝泽远临人鼓腹，赣川宜有太平讴。
　　【强祠部集】《再和龙兴灯夕》：结采仙山对净坊，曳珠宾履捧台光。灯摇夜月天形动，歌聒春风物态狂。刻烛诗成传魏国，吐茵酒酽过程乡。久年始彻清宵禁，倍觉都人乐意长。河朔上元久不放夜。《次韵都曹灯夕之作》：夜色澄明宇宙宽，新正方半觉春悭。行歌辶朔月疑尘外，醉眼随车意梦间。烛影更和人散乱，漏声不放马舒闲。啼乌报严城晓，满引金船倒玉山。
　　【陆放翁诗】《灯夕有感》：芙蕖红绿亦参差，睡起烧香强赋诗。万里锦城无梦到，岂惟虚负放灯时。
　　【毛东堂先生集】《灯夕当三日而罢，今至四日五日，国人尚纷然出游，势不可禁。天既雨，仍作小晴。老稚皆有闲暇不迫之色，千兵所至，欢呼随之。此前未有也。闻史君复为人强出，聊作小诗，记一时之事》。廉纤飞雨为谁休，烂漫悬灯总未收。自是一年无叹息，不妨五夕得嬉游。后车莺燕春声软，前骑熊罴夜气遒。两行红纱三百炬，插花携酒趁遨头。
　　【范石湖大全集】《灯夕怀广蜀旧事》：漓水挢西列炬香，小城楼上变灯忙。儿嬉万里客程远，老懒一龛春梦长。
　　【刘后村集】《灯夕》：万朵金栀映玉蕖，台城昨梦又年余。断无弦索鸣华馆，惟见炊烟起草庐。儿报瓶空因止酒，婢言油尽暂停书。蓬窗亦有精勤士，何必燃藜向石渠。《和乡守赵计院灯夕韵》：厨传终年省饯迎，万金难买上元晴。首敛豳俗祈年雅，遥和尧民击壤声。庭少篇知讼息，边无刁斗喜时平。雌堂清苦倡优拙，姑扇仁风慰物情。《灯夕二首呈刘师》：士女如云服珥鲜，暂陪猎较亦欣然。清于坡老游杭市，俭似乖崖在剑川。使指何功烦卜夜，遨头此念可通天。粤人拥道千层看，不见狨鞍三十年。陌上游人趁管弦，岂知君相尚筹边。细听野老交谈处，犹记兵端未动前。草市收灯如许早，端门瞻跸定何年。书生晚抱忧时志，归画残灰理旧编。《和乡侯灯夕六首》：老去逢春尚怯寒，牛衣那得傍鳌山。莫陪画隼行穿市，姑对囊萤坐闭关。昔听仙韶游帝所，今披官锦谪尘寰。溪村可是无风景，几点渔灯照碧湾。侯拥双旌舞两骖，应怜一叟卧周南。插门仅有一枝柳，照水今无万碗柑。藜去似知瞳子，梅开且向鼻端参。铃斋诗句兵厨酒，浅酌微吟意已酣。通红未辟寒，病身无异着囚山。后游与众聊同乐，欢事于侬了不关。一霎莲华开陆地，十分桂影洗瀛寰。朝家若访玄真子，知在清溪第几湾。颇闻珠履从骖，士女憧憧忘北南。墨客共延素娥桂，鳏翁不遗细君柑。坐窗书癖惟孤炷，森戟诗高且细参。输与邻村垂白叟，卖薪归去已醺酣。街鼓冬冬霜月寒，冶游夹道拥如山。衡门谢客孤吟过，铃阁忧民一念关。变赤地余成佛国，法红云处隔王寰。华灯收了霏微雨，最好耘田更钓湾。传呼铃下戒舆骖，清晓牙旗过水南。一办预析今岁稼，两枚不受郡人柑。端门侍辇公修觐，禅几传灯我饱参。童子归谈城内事，遨头诗好众宾酣。
　　【蔡定斋集】《灯夕不出偶成》：晚岁光阴只自惊，眼中乐事欢何曾。雕鞍绣巾宪多游子，纸帐蒲龛一病僧。尘翳扫除方寸地，光明散作百千灯。维摩丈室跏趺坐，千息调匀唤不应。
　　【陈杰诗】《灯夕解嘲和同官》：年光冉冉东流水，客恨忽忽旦过僧。门插一枝荆楚柳，梦回十里广陵灯。同上南楼看月去，莫嫌官舍冷如僧。一株西北平安火，万里东南无尽灯。
　　【张诗】《灯夕》：插花呼酒少年场，烂赏花灯十里香。璧月当天星纬少，珠帘排户乐声长。非缘风景今殊昔，自是情怀老不狂。赢得安禅心似水，碧琉璃照佛龛旁。
　　【韩涧泉集】《灯夕颇盛郡中相招，不能往也》：满城歌舞事元宵，溪外苍山雪乍销。红日渐迟花信动，银蟾初上烛光摇。幽人自笑居空谷，游子从教往丽谯。一盏青灯对编简，旧欢如梦壮心凋。
　　【赵蕃乾道藁】《闻邑中灯夕颇盛，作诗呈子肃》：晨起犹如欲雪天，晚来旋觉散晴烟。传闻隘郭沸灯火，想见当筵杂管弦。铁马春冰期异日，卖薪买酒看今年。谁怜病叟寒窗底，独拥残灰整旧编。
　　【朱松韦斋集】《灯夕时在泗上五首》：灯花作意照归人，短棹扁舟寂寞滨。帝力如春苏万物，遥知太一不威神。云窗月槛仰乘舆，俯看香车出绣襦。九陌人人歌帝力，不须微服过康衢。鸾驾翩翩驭晚风，积苏宫阙夜蒙蒙。明朝遣觅铁如意，应在凉州酒肆中。我欲安心未有方，至人遗迹已茫茫。自非宰堵波中老，谁直先生一瓣香。我观世界只儿嬉，一戏相从更莫辞。绮语未忘余习在，明朝与和紫姑诗。
　　【李公明诗集】《灯夕》：江风淡淡放初晴，灯火明时月色明。谁信嫦娥要行乐，随他女伴绕街行。
　　【史卫乡桂山小藁】《西湖山居灯夕》：繁华隔湖水，全似远宸京。灯火少年梦，山林此夜情。鹤闲梅下立，人静月中行。长愿岁时好，吟身见太平。《依韵奉和司徒侍中龙兴灯夕》：宝炬然红映百坊，佛灯相照有余光。樽前尽被公孙礼，席上惟无处士狂。午夜笙歌欢是伯，几家帘幕醉成乡。都人犹怕春宵短，共乐何妨舞袖长。
　　【韩维南阳集】《灯夕次韵答微之》：白首还家再遇春，每将弦管乐脾神。况逢旧相分藩契，仍喜闲官脱世纷。灯散异光全作昼，歌翻新调欲留云。归时绝景醒余醉，极望银蟾照玉尘。
　　【黄次岑三余集】《丁未南徐灯夕》：王正三五谩佳节，浊酒寒灯且眼前。无复鼓歌祠太一，真成烽火照甘泉。疏梅歌雪遥相忆，淡月胧云也自圆。北极朝庭知不改，起占天步亦茫然。
　　【陈梦庚竹溪集】《灯夕》：人生能看几番灯，强倚灯花听竹声。玉管吹残梅外雪，星球撰出雨边晴。人行香雾不知夜，儿傲饥雷看到明。梦破春风感留滞，老书移就短长檠。
　　【西昆酬唱集】：惟演《灯夕寄献内翰虢略公》：阙飞河汉傍，钩陈遥认赭袍光。九枝火树连金狄，万里双轮上璧。匝地行车珠网细，照天晨燎紫沉香。只闻鳌岭神仙客，再拜云边捧寿觞。琼楼十二玉梯斜，乾鹊南飞转斗车。有客郢中歌白雪，几人天上醉流霞。金吾缇骑章台陌，素女繁弦大帝家。秦痔未痊斋阁掩，梦回宫树已啼鸦。东城南陌尽游人，陌上香车起暗尘。历历星榆光夺画，煌煌火树琼争春。章沟五鼓催行乐，卫尉千庐罢徼巡。应念鳌山方并宿，紫泥封后独频伸。千轮佛火照层城，九陌香车击迅霆。简子最知天帝乐，孟家惟信紫姑灵。金徒抱箭催壶水，玉宇来风满砌冥艹。帘卷交疏莲烛密，通中枕上独闻铃。
　　【徐恢诗】《灯夕多为城中之约，因赋此篇》：春来懒倦半相仍，全似诸方怕事僧。薄有篇章堪对酒，略无惰绪要观灯。湖山帝里梦频往，泉石吴乡归未能。四海平生几兄弟，个般滋味更谁曾。
　　【曾由基兰墅续集】《灯夕》：老怀无复少年豪，茶鼎微吟伴独哦。清兴莫令儿辈觉，枕灯搔首读离骚。
　　【元刘仁本亦玄集】《壬寅灯夕》：辛日冬得边报，已定中原。乃壬寅岁上元节，四明父老请放灯，为升平庆。六街三市万灯齐，喜遇时清息鼓鼙。阊阖星辰开混沌，蓬莱楼观出鲸鲵。金莲影动瑶阶湿，玉漏声沉璧月低。小阁吟诗还刻烛，光分太乙照青藜。又次前韵：元夕张灯万户齐，严城弛禁罢钲鼙。银花火树开金谷，青琐香烟喷玉鲵。箫鼓声中春富贵，玻璃影里月高低。升平喜见中兴业，愿得清光照藿藜。
　　【张西岩诗】《泉山灯夕》：潇潇铁骑响空街，月下谁门得敢开。却忆中原此时节，万家灯火照楼台。
　　【吴舜举诗】《甲辰灯夕余侨上泉，先期，府公留陪上官宴集。是日值雨，弗果如约。因赋五府中长贰》。开岁苦连阴，层云书恒昏。投老遘辶屯蹇，窜迹依山原。兹辰元夕临，孤坐掩衡门。府公重时景，华灯列前轩。上官及同赏，邀余共开尊。自愧庸谬姿，安可并。奈此雨如霰，不得追笑言。田文意颇怿，语话劳温存。深期早宁谧，耕凿赖儿孙。忽动远游感，何时戒归辕。兴言谢知己，相逢难具论。
　　【国朝顾禄诗】《京城灯夕》：万户千门乐太平，一天星斗下蓬瀛。金吾不禁人来往，彻夜观灯直到明。《扬州灯夕》：紫石街衢雪正融，灯光月影斗重重。笙箫一派青云里，应有神仙驾采虹。《梁门灯夕》：满城灯火斗繁华，千斛金莲万树花。烂醉不知何处客，两行珠翠拥还家。
　　【元刘将孙词】《摸鱼儿已卯元夕》：又匆匆，一番元夕，无灯更愁风雨。人间天上无归梦，惟有春来春去。愁不语，漫泪湿香绡茅草人何许。百年胜处，还更有琉璃，春棚月架，万眼蝶罗否。　风流事，辜负后来儿女。可怜薄命三五，千金无买吴呆处，更说龙飞舞。今又古，便剩有才情无分登楼赋。春醪独抚。也难觅阿瞒，肯容狂客，醉里试酣鼓。《六州歌头，元夕和宜可》：天涯倦客，如梦说今宵。承平事，车尘涨，马鸣萧，火城朝。狂歌间嬉笑，平康客，五陵侠。问相待，沙河路，灞陵桥。万眼琉璃，目眩去闲买一剪梅烧。数金娥采蝶，族带那人娆，说着销，掩鲛绡。　又波翻海，尘换世，铜仙泪，铁心娇。渺何地，趿珠履，解金貂，步宫腰，瑶池惊燕罢。瓶落井，箭离弓召。灯楼倒，吴儿老，绛都迢。点点梅梢残雪，似东风，吹恨难销。悄山村渔火，风鬓立春宵，梦绕寒潮。
　　【吴泳鹤林集】《洞庭春色?元夕》：金柝声中，铁衣影里，仍旧上元。况银花享单鬓，看承春色。蜡珠照坐，暖热丰年。宝月分明无缺玷，须洗尽黄云别看天。无限意，且平开莲浦，小作桃源。　灯花夜来有喜，捷书便，驰至军前。响乐棚高处，何妨颂圣，体筵侧傍，仍与中贤。不会山人行乐意，道刚把，风花作事权。言不尽，倩梅吹汉曲，莺答虞弦。古乐府汉横吹曲，有梅花落。韦巨源《圣寿无疆辞》云：莺歌答辞弦。三：《神泉元夕》兰切膏凝，柳沟燧落，光景乍新。正石坛人静，风清绮陌，朱筵灯闹，雨压香尘。不似潘郎花作县，且管勾江山当主人。看承处，有帘犀透月，蜡凤烧云。　裴回五花泉上，问谁解，攻打愁城。算人生行乐，不须富贵。官居游适，必就高明。山寺归来簪花笑，笑老去，犹能强作春。无限事愿长开醉眼，饱看升平。又：《菩萨蛮词》：莺花旧恨凭谁雪，也须管勾灯时节。黄已上眉峰，小槽初滴红。　好天佳月夕，结飞霞客。醒恐不如酲，何妨独屡更。
　　【刘行简召溪集】《醉蓬莱?秀城元夕》：正官桥柳润，候馆梅开，暮云凄冽。泽国春归，是烧灯时节，吹绽红蕖，挽低星斗，共水光澄沏。霜瓦楼台参差，似与蓬壶相接。　千骑遨游，万家嬉笑。帘卷东风，弄妆成列。慢舞樽前，看轻盈回雪。来岁今宵，舜韶声里，对六鳌双阙。风检飞来玉马总，去踏青门华月。
　　【王之道相山集】《朝中措和张文伯元夕》：江成春霁雪初融，楼观瑞烟中。向晚金遵无数，一时开遍东风。多情太守，行携红柚，坐引金钟。时出阳春绝唱，才名不减诗翁。
　　【武林旧事】吴梦窗《玉楼春?元夕词》：茸茸狸帽遮梅额，金蝉罗剪胡衫窄。乘肩争看小腰身，倦态强随间鼓笛。问称家在城东陌，欲买千金应不惜。归来因顿滞春眠，犹梦婆娑斜趁拍。
　　【浩然斋雅谈】：：古词有元夕望远行，又还到元霄台榭。记轻衫短帽，酒朋诗社。烂熳向罗绮丛中驰骋风流俊雅。转头是三十年话，量减才悭，自觉是欢情衰谢。但一点难忘，酒痕香帕。如今雪髭，嬉游不炊深夜，怕相逢风前月下。翁宾谓是孙季蕃词，然集中无之。
　　【何澹小山杂著】《满江红和陈郎中元夕》：灯夕筵开，人物共，英词三绝，环坐处，袖中珠玉，郢中春雪。红烛星繁销夜漏，紫霞香满催歌拍。算新年，何处不风光，三山别。　云表殿，千层结，花藉锦，添明月。更浮屠七塔，万枝争发。多谢一天驱宿霭，故教三日成佳节。更何须海上觅蓬莱，真仙阙。《再和诸人元夕新赋》：乐禁初开，平地耸，海山清绝。千里内，欢声和气，可融霜雪。盛事总将椽笔记，新歌翻入梨园拍。道古来南国做元宵，今宵别。灯万，花千结。星斗上，天浮月。向玉绳低处，笙箫高发。人物尽夸长乐郡，儿童争庆烧灯节。疑此身清梦到华胥，朝金阙。《鹧鸪天灯夕雨雪》：好景良辰造物悭，一年灯火迟摧残。雨淋夹道星千点，雪阻游人路九盘。　停社舞，撤宾筵，谩烧银烛照金莲。不如我入香山社，一盏青灯说夜禅。
　　【张元干芦川归来集】《明月逐人来?灯夕赵端礼席上》：花迷珠翠，香飘罗绮，帘旌外月华如水。暖红影里，谁会王孙意。最乐升平景致，长记宫中，五夜春风鼓吹。游仙梦，轻寒半醉。凤帏未暖，归去熏浓被。更问阴晴天气。
　　【宝濡须志】：杨元亨词《沁园春无为灯夕上陆史君》：一棹横江，问讯盟鸥，太守谓谁。道皇华使者，光风洒落。元宵三五，乐与民俱。宝金，玉梅钗燕，斗鸭阑干花影嬉。人迎笑，似玉京春浅，长是灯时。　风流不减人知，算岳牧词人谁侣之。把南楼风月，渚宫丘壑。竹西歌舞，行乐濡须。万斛金莲，满城开遍，朵朵留迎学士归。明年宴，看柑传天上，月在云西。
　　【贯酸斋词】《蝶恋花钱塘灯夕》：灯意留人云自列，六市轻帘，斗露钱塘月。十二修鬟流翠结，东风摇落仙肌雪。　浅浅银壶催晓色，兰影香中，总是江南客。去国一场春梦灭，关情不记分吴越。
永乐大典
卷之二万四百二十五
卷之二万四百二十五
　　二质稷
　　社稷
　　诗文
　　【朱晦庵集】《鄂州社稷坛记》曰：东社西稷，居前；东风伯，西雨雷师，居后少。坛皆三成有，四门，前二坛趾，皆方二丈五尺。崇四分而去一，三成方杀，如之，而崇不复杀。前二皆方四丈二尺，门六尺，间丈五尺。后二皆方二丈八尺，门五尺，间四丈九尺。其崇皆四尺，社有主，崇二尺五寸，方尺。剡其上，培其下，半石也。南五丈为门三间。北二丈有奇，为斋庐五门，缭以重垣，甓以坚，而植以三代之所宜木。亦既练时日属寮吏祝号，以告于神而妥之矣。本记又曰：按社实山林、川泽、丘陵、坟衍、原隰、五土之祗，而后土勾龙氏其配也。稷则专为原隰之祗，龙生五谷者，而后稷周弃氏其配也。风师，箕也。雨师，毕也。是皆著于周礼，领于大宗伯之官。唯社稷自天子之都，至于国里，通得祭。而风之神，则自唐以来，诸郡始得祀焉。至于雷神，则又唐制所与雨师同坛，共牲而祀者也。
　　【祭法】：唐于仲春仲秋，则祭大社大稷。神龙初改先农坛为帝社，于大坛西而立帝稷。其与太社太稷无异。开元十九年，停帝稷而祀神农，复以后稷而为配。天宝三载，于是而升社稷为大祀。此历代之沿革也。然社稷之义，先儒所说不同。郑康成之说，以社为五土总神，稷为原隰之神，勾龙以有平水土之功，配社祀之；稷有播种之功，配稷祀之。若贾逵、马融、王肃之徒，以社祭勾龙，稷祭后稷，皆人鬼也，非理地之神。崔灵恩云，二家之说，虽各有通，但昔来所习，谓郑为长。及《白虎通》曰，土地广博，不可遍祀，五谷众多，不可一一而祭，故封土立社，示有土也。稷得阴阳中和之气，而众故稷为长。此言得之矣。虽然，昔共工氏龙有平水之功，高阳氏之子，亦有平土之功。是故祭社之日，取二子而配食焉，示不忘本之义也。今之配祀者，谓之龙可也，黎亦可也，何嫌于二名耶？彼直以龙与黎为社之正神，非配社者，汉儒之妄也。或曰不然，使社为土神，则当时以水，不当兼用羊豕也。殊不知用犊祭地，礼也。社乃地祗之属而非地，犹五帝为天之尊神而非天也，安得不用羊豕？吾益知社为土正之正神，而无疑也。列山氏之子柱，有布谷之功，厉山氏之子农，亦有播谷之功。是故祭稷之日，取二子以配焉，示不忘本之意也。今之配祀者，谓之柱可也，农亦可也，何嫌于二名耶？彼直以柱与农，为稷之正神，而非配稷者，又汉儒之妄也。或曰不然，使稷为谷神，则当祀以牲，不当复用秋黍也。殊不知用牲祭地，礼也。稷乃地祗之属而，而非地，犹五帝为天之尊神而非天也，吾安得不用稷黍？吾今知稷为谷之正神，而无疑也。
　　【叶水心集】《温州社稷记》：社，土也；稷，谷也。非土不生，非谷不育。国始建则以祀，示民有命也。风、云、雷、雨，随地而兴，禾、黍、菽、麦，随种而生。神明之所由出，至严至敬，不敢忽也。怪淫诬诞之说，起乞哀于老佛，听役于鬼魅，巨而龙罔，微而鳝蜴，执水旱之柄，擅丰吝之权，视社稷无为也。呜呼！岂民悖而不知礼哉？乃长吏导之，非其义也。盖温州之社稷，昔者莫能详矣。某自童年，见其坛陛颓缺，旁无四墉，敝屋三楹，饮博嬉遨聚焉。祭且至，徐蔓草，燔燎甫毕，已丛生过其旧矣。地气一不应，浮屠之普觉，行庙之祠山，秋渊之玉函莆杓，椒丘之三王海神，奔走拜伏，咒诵呶杂，社稷顾漠然无预也，夫莫尊于地，莫察于地，众灵群望环拱，效职者也。何急彼而慢此哉？故曰，非其义也。嘉定四年，守杨简始加甓土上，于是灌莽尤盛剌壮，城卒专修平之。十年守巩嵘，伉其大门改造斋房，筑墙百五十堵。具凡佩服器用之须，杨公谓守莫先于社稷。巩公曰：吾寝处漏不补，它观游无用也。二公知以义导其民矣。夫山水之高深，像设之诡，特众灵群望，托之以为神也。社稷无有，然则民之耳目，虽新于一时，而不能久于异日矣。古人必树之田主，各以其野之所宜木，郑康成曰：后土，田正之所依也，周人以栗。宰我曰：使民战栗，以为恐惧不自安，非亲地之道也。永嘉之木，莫宜于豫樟，豫，雷出地，奋也，樟，章之也，皆美甚之名也。数十百年其大百围，其崇干霄，民无敢不肃也。然后知古之治其国者，社稷之臣；今之守其地者，社稷之守。《永嘉县社稷记》：晋析永宁县，置永嘉郡，更名县曰永嘉。在隋唐间，其社稷步积之三千二百八十六，中容八坛。图籍转相授，所从来远矣。淳熙后步失者二千有馀，坛陛沦没，即于佛祠，今不能正也。嗟夫！岂其邑小，其民寡，不足与正耶？将其事缓，其效迂，正不正皆无益损而致然也。山阴胡衍领县二日，骇怅愧惕，若疚负在己，按旧图就南补北，还得故步，垣千尺砖之用。政和仪崇五坛，坛石皆青，表之门道，敞之房宇。嘉定十一年，秋告新社成礼，然则果于行义，可以为勇；复于已失，可以为难；先有司之所，后可以为敬。参而具者，贤也。君辞避不肯当，独推言之曰：古民人社稷，常并称，有其实也。后民人社稷，虽并称，名而已矣。实则教之耕稼而养，抑霖润槁，皆神力也。名则视其耕稼而取，俄旱忽水，非神祸哉？州之取总，其凡犹窃民誉。县之取烦，其目惟聚民怨。县社之名，仅存者，幸也。古之立国，左祖右社，严事如一。朝市均等，无相离也。后世或远或近，率意而为尔。自晋唐置社，僻在大城尽处，今蕃庶尚草菜，杂昔稀旷，人迹绝矣。野庐老圃，盍以寄葵。韭华攘巨栋，曷托檐荫焉？永嘉之社，名几不存，可畏也。夫治术同异，吏宜考详。地势偏隔，人且自恕。令姑罪之免，奚彼敢议哉？众又谓君思深之至此也，几于仁君，役民甚简，不妄劳费；责输以时，不苟贷假。然则审其取者，养民之始，正其名者，致实之渐也。故并记之。
　　【颜先生百纳锦】《社稷》：人非土不生，非谷不食。知土谷之不容一日废，故社稷之祀亦不可废。人臣有平土之功，则取以配社；有播谷之功，则取以配稷。载芟载柞，其耕泽泽，此春祈社稷之诗也。其崇如墉，其比如栉，此秋报社稷之诗也。夫庐居族处，非土不生，枵腹张颐，非谷不食。知土谷之不容一日废，则社稷之祀，如之何其废之？是故人臣有平土之功，则取以配社，如共工氏之子龙，高阳氏之子黎是也。有播谷之功，则取以配稷，如烈山氏之子柱，厉山氏之子农是也。古人崇重之意，为何如？而祭之以春官，卜之以肆师，择之以元日，重藏事也。行之于新邑，祷之于榆，立之于洛阳，示尊敬也。其崇重之意，又为何如？盖自不立官稷，而祀稷之礼废；不建周社，而祀社之礼坏。一变于汉之中世，再坏于唐之建州，况复有载芟良耜之意乎？吁！此张文琮所以有何观之叹。然而社用羊豕，稷用黍稷，又奚为不用犊祭？盖用犊乃祭地之礼，社稷虽地祗之属而非地，犹五常为天之尊神而非天也。社安得不用羊豕，稷安得不用黍稷乎？吾于此又知社稷为土谷之正神，实非人为之也。
　　【王东牟先生集】《祭大稷文》：天监下土，屡锡丰年。明神格思，实相民事。兹率曲礼，时祀敢忘。一本，天命匪解，屡锡丰年。明神格思，与我良耜。
　　【洪适盘州集】《土正勾龙氏后稷氏祝文》：伏以惟神之灵，配食社稷。土爰稼穑，实尸其功。练日报天，于郊用牡。美芳嘉荐，用迪孚休。
　　【郑起潜立庵外】《社稷祝文》：爰七月之旱，荐求膏泽之流；一雨所濡，庶有丰年之望。随感辄应，因谢致祈。有社稷焉，实为土谷之主。时雨赐若，迄臻禾稼之登。《雨师雷神风师太社太稷祝文》：春夏耕耘，正切有秋之望；阴阳缪盘，实深不雨之忧。斯民何辜，惟德弗类。命迩臣而恳祷，念我众之焦熬。转为年丰，在兹旬浃。闵此七月之旱，引领望霓，沛然三日之霖，覆手为雨。俯伏以俟，盼其通。《春祭祝文》：维大德十年，岁次丙午，二月朔日戊，嗣天子敬遣具位，臣某敢昭告于太稷之神：惟神职司八政，首务三农，民用以生，万世攸赖。选兹吉日，恒典恭陈。神其格思，永锡繁祉。云云尚享。《秋祭祝文》：维大德十年，岁次丙午，秋八月朔，越日戊，嗣天子敬遣具位，臣某敢昭告于大稷之神：惟神实司稼穑，普济黎氓。百谷用成，群生咸遂。
　　【元宋本至治集】《祭大稷文》：惟神典司百谷，资我民天，秩报维时，有严毖祀。尚其昭格，式相丰年。
　　【程端学积斋集】《祭大稷文》：惟神八政是司，三农是务，用成百谷，咸遂群生。时因仲春，敬修常祀。
　　【明善清河集】《大稷文》：民惟邦本，食乃民天。雨雪愆期，奚开嗣岁。四方久旱，麦不能苗。匪徒无年，将兴疫疠。深为兹惧，虔走严祈。冀沛甘霖，惠泽万国。《国朝大社大稷祝文》：维洪武某年某月日，皇帝敢昭告于太社之神，太稷之神：惟神赞辅皇祗，发生嘉谷，粒我民，万世永赖。时当仲春秋，礼严告祀，报谢，谨以玉帛牲，齐粢盛庶品，备兹瘗祭。皇考仁祖淳皇帝配神，尚享。
　　【宋张文潜宛丘集】《府州县祭稷文》：惟神之功，立我民。有邦之君，实兴周室。万世通祀，光配无极。受命天子，来长斯民。岁时奉祭，牲币有秩。莅事之始，敢告有常。神其鉴之，永锡斯土。
　　【王东牟先生集】《后稷氏文》：肇降播种，服勤于农。王化开基，百世是祀。岁举彝典，以昭献诚。一本，诞降嘉种，服勤于农。王化开基，百世是祀。
　　【刘给事集】《祭社稷祝文》：维神以休烈，垂佑下民，生殖之功，万世永赖。某被命守土，莅事之始，率兹常事，敢不祗谒。
　　【韩驹陵阳集】《谒社稷文》：惟神载在祀典，所从来远矣。县令始至，临阅坛，此令甲也，其敢不恭。
　　【陵阳牟献集】《社稷文》：某惟有民，此有土，故曰：民为大，社稷次之，先民而后致力于神也。某被命守此土，视事三日，未有以自见于民。祗用典常，来拜坛，其敢不恪。嗣岁方开，神尚阴相之，俾自今其有，民力普存，敢忘昭报，以答神休。
　　【潘良贵默成居士集】《祭社稷祝文》：某奉天子命，寄此民社。以三月乙卯即治，凡神之能，庇贶斯民者，莫不致恭以奉祀事于庙。惟时五祀之本，设以祭。于是卜日省坛陛之制。考樽彝之数，封植嘉木，以俟祈报，揭虔以告，神其鉴之。
　　【张南轩集】《稷神文》：惟稷有神，司我下土。斡旋生育，功用莫御。余同谢雪文。
　　【彭上堂集】《宜春县尉谒社稷文》：唯民天生之，社稷食之，君命吏临之，唯神鉴之。尉虽职官，亦吏也，于民事敢不尽心。今以视事之初，具清酒庶肴，奠于坛，非以自献而已，亦曰：社稷食民之神，当为民敬。又江陵府《谒社稷文》：某得镇古荆，祗见社稷，敬共农事，维守之职，不违农时，谷不胜食。傥戾斯训，神罚勿逸。又袁州权郡《谒社稷文》：社稷有功于民，民百世祀之。吏无德于民，民不能一日安之。郡祀社稷，非以报也，亦以劝也，某敢不敬。
　　【廖行之省斋集】《代刘守到任谒社稷文》：某蒙恩假守，初见吏民。惟社稷，郡之本也。具礼祗谒，将正始崇本，凝神之休，以惠远俗。非曰举故事而已，神其相之。
　　【吴泳鹤林集】《稷神祝文》：惟诗之《载芟》曰：春祈社稷，所以重农事之始也。方春东作，田稚禾弟。而神实敏地之生。国有令典，吏敢不虔。谨洁牲具币，以致祭于神，惟神克相，惠绥此民，俾物无庇疠，则吏与民，拜神之德。
　　【陈耆卿窗集】《社稷神祝文》：县令八品官尔，有社稷焉，读诗至《载芟》，则知祈年古矣。祈之春，固将报之秋也。青阳氲氲，千耦如云，神其玉之，食我农人。
　　【黄应龙壁林集】《社稷祝文》：某两年承乏，水潦是忧。民无流莩，赖神之庥。误恩召还，实为忝冒。行矣问涂，以谢以告。《谒社稷文》：恭惟国家祀典，自古迄今，无如社与稷为至重。盖五土之神，民所载也；五谷之主，民之命也。台之为郡滨于海，旱干水溢之忧，号为大难。若时晴雨顺，海波不惊，则民可安居而粒食。守臣与此邦之百姓，同载社稷天地生全之德，斯无毛辟见事，祗谒敬以情恳。
　　【葛立方归愚集】《后稷氏祝文》：惟神帝武赫灵，覃禀质。教民粒食，民以弗饥。月临嘉平，土反其宅。司啬之祀，敢效吉蠲。
　　【孙逢吉集】《祭后稷文》：厥初生民，利在稼穑。孰宣其勤，俾之粒食。思文后稷，于懋于耕。万世不匮，质以有生。牲既博硕，酒且嘉栗。以妥以侑，祗荐明德。
　　【播芳大全集】《汪彦章谒社稷祝文》：国家当艰难用武之秋，择循良宣化之吏，不以某之不肖，使守此邦，抚其人民。而事其社稷，大惧迂愚，无以报称。惟神降厘下土，秋祀万世，当使雨赐以时，疾疠不作，而守亦预有荣焉。尚享。
　　【宋诛到逆曦首奏告社稷文】：伏以凶渠就戮，函首阙庭，册祝告虔，展仪宗社。太稷改作宗稷。赖神灵之助顺，岂冲眇之能堪。观人心向背之甚明，知天命延洪之可卜。敢忘抑畏，庸答顾歆。
　　伏以眷言西土，全付我家。三百年德泽渗漉之深，亿万众人民爱戴之旧，逆曦位崇上府，云云同宗庙，授首如期，实凭宗稷之神灵，迄底方隅之绥靖。更祈孚佑，益壮丕图，祗率彝章，敢伸虔告。
　　【祈禳四六】《祭稷神祝文》：百嘉之物，所宝惟谷。神职攸司，种无不熟。报功以祀，礼行仲春。匪福其私，惟以为民。上飨。
　　社为五土，稷播百谷，土谷之利，万民以济。某人始至，敢不款谒，神其相之。
　　又：惟神播种之功，民乃粒，从于先穑。宜以侑食。春祀以严，敬恭无毛辟，尚格神休，惠此一邑。尚享。
　　【元明善清河集】《祭社稷文》：岁崇洁祀，靡爱牺牲。徼福皇祗，固我邦本。自秋七月，涉于春初。胡虐恒阳，不雨不雪，匪则，而为民忧。用展明，时沛膏泽。玄功兹在，无爽虔祈。
　　旱既大甚，闵我群黎。不雨无苗，恒赐有疠。潜修遍祷，鱼龙嘉祥。百谷用成，家用康乐。常祀丰洁，千亿万年。
　　【宋本至治集】《祭后稷文》：立我民，莫匪尔极。配食司穑，时维故常。神其格思，永歆昭荐。
　　【程端学积斋集】《祭后稷文》：惟神躬劳播种，粒我民。有德有功，敢忘报称。仲春荐，繁祉是祈。
　　【蒲道源顺斋丛稿】《祭后稷文》：教人稼穑，创始于神。万世粒食，有功在民。报本之礼，率土攸均。仲春上戊，血牲荐诚。愿神孚佑，百谷用成。
　　为农之师，百谷首殖。万民至今，赖以足食。功配于社，祀以为稷。春中上戊，牲酒报德。愿赐丰年，俾民富实。
　　【王廉交山集】《祭社稷文》：尔有神为民而立，自昔有之，曰郡曰县，无不为置坛，而通祀之。岁之丰凶，民之安否系焉。礼有佚享，责在有司。时乃明，惟尔有神降休，尚飨。
　　【国朝府州县社稷祝文】《维洪武》：年，岁次某月，朔日，某官某等，敢昭告于某社之神曰：品物资生，民乃粒。养育之功，司土是赖。维兹仲春秋，礼宜告报祀。谨以牲帛醴齐，粢盛庶品，式陈明荐。尚飨。
　　【锦绣万花谷】《祭社稷歌》：厚地间灵，方坛崇祀建以风露，树之松梓。勾萌既甲，芟柞伊始。恭祈粢盛，孝膺休祉。牛弘《祭社稷颂》：社实阴祗，稷惟谷先。率育万类，协灵昊乾。霸德方将，时号共工。厥有才子，曰勾龙。称物平赋，百姓熙雍。陶唐救灾，决河数江。弃亦播殖，作义万邦。克配二祀，以报勋庸。勋庸伊何，厚载苍生。仓廪既实，礼节斯行。人亦有言，因物思人。矧乃大德，功被陶钧。乃家乃国，是奉是遵。宋何。
　　【隋书】《音乐志》：迎送神登歌，与方丘同。春祈稷奏诚夏辞粒食兴教，播厥有先，尊神致洁，报本惟虔。瞻榆束耒，望杏开田，方凭戬福，伫咏丰年。
　　秋报稷奏诚夏辞。
　　人天务急，农亦勤止，或或，惟惟芑。凉风戒时，岁云秋矣，物成则报，功施必祀。
　　【唐乐章】：左仆射房玄龄撰。《迎神奏顺和之舞》：太蔟宫，列山有子，后土用神，播种百谷，济育兆人。春官缉礼，宗伯司，戊为吉日，迎飨兹神。登歌奏肃和，后土凝德，神功叶契，九成底平。缺两仪交际，戊期膺序，阴墉展币，灵车少留，俯歆樽桂。送神
　　告祈式就，酬功载毕，亲地尊天，礼文经述，贶徵今序福流初日，神驭爰归，词官其出。
　　【宋史】《礼乐志》《祭大社大稷乐章》《景德三首》：降神静安：百谷蕃滋，丽乎下土。聿崇明祀，垂之千古。育物惟茂，粒民斯普。报本攸宜，国章咸睹。
　　奠玉币，酌献嘉安。于穆大祀，功利相宣。灵坛美报，历代昭然。介以蕃祉，祚以丰年。土爰稼穑，允协民天。送神静安。
　　制币牺齐，正辞无愧。乐以送之，毕其精意。《景佑三首》：迎神宁安：五祀之本，百货何极。道著开辟，惠周动植。国崇美谷，民资力穑。奠献惟寅，神灵来格。初献升降正安：太社后土，太稷后稷。奠玉币，并嘉安，奉俎丰安。同前
　　亚终献文安，送神宁安：神之来兮，降兹下土。神之去兮，杳无处所。坛肃然，瘗币彻俎。乃粒之功，冠于万古。
  </div>
  <div class="pagination">
   <a href="永乐大典残卷_page317.html">
    上一页
   </a>
   <span>
    ...
   </span>
   <a href="永乐大典残卷_page313.html">
    313
   </a>
   <a href="永乐大典残卷_page314.html">
    314
   </a>
   <a href="永乐大典残卷_page315.html">
    315
   </a>
   <a href="永乐大典残卷_page316.html">
    316
   </a>
   <a href="永乐大典残卷_page317.html">
    317
   </a>
   <span class="current-page">
    318
   </span>
   <a href="永乐大典残卷_page319.html">
    319
   </a>
   <a href="永乐大典残卷_page320.html">
    320
   </a>
   <a href="永乐大典残卷_page321.html">
    321
   </a>
   <a href="永乐大典残卷_page322.html">
    322
   </a>
   <a href="永乐大典残卷_page323.html">
    323
   </a>
   <span>
    ...
   </span>
   <a href="永乐大典残卷_page319.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
