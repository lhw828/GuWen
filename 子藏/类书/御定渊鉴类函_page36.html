<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 36 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 36 页/共 320 页
  </h1>
  <div class="content">
   原诗魏阮籍诗曰步出上东门遥望首阳岑下有采薇士上有嘉树林　増唐李颀谒二贤祠诗曰古人已不见乔木竟谁过寂寞首阳山白云空复多苍苔归地骨皓首采薇歌毕命无怨色成仁其若何我来入遗庙时防清和落日吊山廻风吹女萝石门正西豁引领望黄河千里一归鸟孤光东逝波驱车层城路惆怅此岩阿
　　原赋汉杜笃首阳山赋曰嗟首阳之孤岭形势崛其盘曲面河源而抗岩陇塠隈而相属长松落落卉木防防青萝落漠而上覆穴溜滴沥而下通髙岫带乎岩侧洞房隐于云中忽吾覩兮二老时采薇以从容于是乎乃讯其所求问其所修州域乡党亲戚匹俦何务何乐而并兹游矣其二老乃荅余曰吾殷之遗民也厥孤竹作蕃北湄少名叔齐长名伯夷闻西伯之善政育年艾于胡耉遂相携而随之冀寄命乎余寿而天命之不常伊事变而无方昌伏事而毕命子忽遘其不祥乃兴师于牧野遂干戈以代商乃弃之而来游誓不步于其乡余闭口而不食并卒命于山傍
　　燕然山一
　　原汉书匈奴传曰贰师引兵还至燕然山单于知汉军劳倦自将五万骑遮击贰师军大乱败贰师降单于汉名臣奏曰汉得隂山【即燕然山】匈奴长老过之未尝不哭増后汉书曰窦宪精骑万余北伐单于战于稽落山
　　大破之降者二十余万人宪遂登燕然山勒石纪功令班固作铭纪汉威徳　又曰燕然山去塞三千里在今禾木县即燕支山也塞上曲云燕支落汉家妇女无顔色　凉州记曰焉支山在西郡界东西百余里南北二十里有松柏五木其水草茂美宜畜牧与祁连山同
　　燕然山二
　　原铭后汉班固燕然山铭曰勒以八阵莅以威神元甲耀日朱旗绛天遂陵髙阙下鸡鹿经碛卤絶大漠斩温禺以衅鼔血尸逐以染锷然后四校横徂星流彗埽萧条万里野无遗寇于是域灭区殚反斾而旋铄王师兮征荒裔勦凶虐兮截海外夐其邈兮亘地界封神丘兮建隆碣熙帝载兮振万世
　　罗浮山一
　　原茅君内传曰大天之内有地之中洞天三十六所罗浮山之洞周廻五百里名曰朱明曜真之天　袁彦伯罗浮山疏曰遥望一石楼直上当十余里石楼之于山顶十分之一耳去县三十里便见山基至所登处当百里许山皆平敞极目　罗浮山记曰罗浮者盖总称焉罗罗山也浮浮山也二山合体谓之罗浮髙三千丈有七十石室七十二长溪神湖神禽玉树朱草　増地记曰浮山本蓬莱之一峰昔时洪水泛海西来傅于罗山崖巘皆合故曰罗浮山至今卉木不同浮山皆海中也袁彦伯徐履道皆曰蓬莱有三岛此其一焉峰岭秀拔四百余里峰峦掩映三十二所上披云霄下有深洞幽防达约数十里号曰朱明洞　孔帖曰罗浮奇石一峰崛起髙六百丈广七十丈防绮错烂如霞锦迢迢独出势若削成谓之瑶石台　皮日休松陵集题曰罗浮轩辕所居乱峰四百三十二　林曰罗浮山有璇房琼室七十二所
　　罗浮山二
　　増晋中兴书曰葛洪上罗浮山中錬丹在山积年忽与广州刺史邓岱书云当欲逺行岱得书狼狈而至洪已亡颜色如平生体轻弱如空衣时咸以为仙去　开元记曰天寳初诏道士申太芝祭罗浮山防朱明洞邑簿任知宣率众寻见一洞以藤担笼垂一人下洞约五丈余却出曰下视无底日月星辰无不备焉初有白云须臾散漫五色　纪异曰卢祀陷顔真卿令单车问罪于李希烈内外知公不还亲族饯之长乐坡公谓诸姻族曰吾在江南曽遇道士陶八八授一刀圭碧霞丹令服之至今体健不衰曰七十歳有厄待我于罗浮山得非今日之验乎公至汜水逢陶笑曰吉吉遂指嵩少而去公至汴李希烈害公于近郊及希烈败诏得归葬偃师北山后有商人至罗浮忽见两道人树下围棊一谓商人曰子洛阳人奉寄一书逹吾家遂以一封题寄偃师北山颜家商人至偃师询所居乃茔庄也守老苍头得书惊曰此先太师亲翰固蔵于室子孙择吉发视棺则已空矣子孙竟往罗浮觅之无迹　列仙传曰増城何氏女有仙术持一石措小石楼之上逺观如画灵异记曰朱明洞常有五百花首真人游防开元二十八年奉敕建花首台　又曰罗浮山绝顶之上髙三百丈周廻二十里常有紫霞聚于峰上故名聚霞峰时有碧鸡羣飞绝巘或独鸣于空林可见不可取　原罗浮山记曰山有渊渊有神鼻贯铜环有人秽此渊即雨　増又曰鲍靓字子元上党人博究仙道为南海太守昼临民政夜来罗浮山腾空往还　又曰山中有石如梁在石楼之间望之可髙五十余歩故老相传谓之鐡桥　又曰第三峰有竹大径七八围节长丈二谓之龙公竹常有鸾鳯栖宿山东有溪曰罗阳永泰中暑雨涨有一竹叶若芭蕉随流出须臾一竹阔一尺余长丈二尺即龙公竹也
　　罗浮山三
　　原诗宋王叔之游罗浮山诗曰晻霭灵岳开景神封緜界盘趾中天举峰孤楼侧挺増岫廻重风云秀体卉木媚容　増苏轼游罗浮山示子过诗曰人间有此白玉京罗浮见日鸡一鸣南楼未必齐日观郁仪自欲朝朱明东坡之师抱朴老真契久已交前生玉堂金马久流落寸田尺宅今谁耕道华亦常噉一枣契虚正欲仇三彭鐡桥石柱连空横杖藜欲趁飞猱轻云谿夜逢瘖虎伏斗坛昼出铜龙吟小儿少年有竒志中宵起坐存黄庭近者戏作凌云赋笔势彷佛离骚经负书从我盍归去羣仙正草新宫铭汝应奴蔡少霞我亦季孟山卿还须略报老同叔赢粮万里寻初平
　　原赋宋谢灵运罗浮山赋曰客夜梦见延陵茅山在京之东南明旦得洞经罗浮山事云茅山是洞庭口南通罗浮正与梦中意相防遂感而作罗浮山赋曰若乃茅公之説神化是悉数非臆度道单悒憰【古允切】洞四有九此惟其七潜夜引辉幽境朗日故曰朱明之阳宫曜真之隂室洞穴之寳衢海灵之云术伊离情之易结谅沈念之罗浮发潜梦于永夜若溯波而乗桴越扶屿之细涨上増龙之合流鼔兰枻以水宿杖桂防以山游増序唐于邵送鋭上人游罗浮山序曰尝忆浮山是蓬莱一岛浮来与罗峰合秀璇房瑶室【一作台】七十有二松阁玉【一作石】楼千百其数麻姑凤舞之地葛仙蝉蜕之所将欲导殊胜广异闻锐公此行天下莫二矣十月良月晴天爱景密叶弥茂繁花不寒羣山壁立而合沓百峦长江海连而澎湃万里搜竒索异可驻行舟懐哉胜游不媿相送迨春之冰泮待我于荆岘之间乎
　　增记宋邹师正罗浮指掌图记略曰山髙三千六百丈袤直五百里周三百余里峰峦四百三十二岭十五石室七十二瀑布九百八十有大小石楼相去五里皆髙出云表重檐四柱如楼登之可望沧海夜半见日初出楼前石门方广可容几席梁大同中景泰禅师葺茅小石楼下其徒以无水难之师笑不荅因卓锡泉涌其下有锡杖潭水清碧见底锡杖形露光彩夺目　苏轼题罗浮山曰东坡公迁于恵州舣舟泊头镇明晨肩舆十五里至罗浮山入延祥寳积寺礼天竺瑞像饮梁僧景泰禅师卓锡泉品其味出江水上逺甚东三里至长寿观又东北三里至冲虚观观有葛稚川丹灶登朱仙者朝斗坛观坛上所获铜龙六鱼四坛北有洞曰朱明榛莽不可入水出洞中锵鸣如琴筑水中皆菖蒲生石上道士邓守安字道立有道者也访之适出坐遗履轩望麻姑峰方饮酒进士许毅来游呼与饮既醉还宿寳积中阁夜大风晓壮甚有声晨粥已还舟憩花光寺从游者幼子过巡检史珏寳积长老齐徳延祥长老绍冲冲虚道士陈熙明山中可游而未暇者明福宫石楼黄龙洞期以明年三月复来












　　御定渊鉴函卷二十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷二十九
　　地部七【九疑山　虎丘山　蒜山　石帆山石鼓山　石门山　太平山　岷山会稽诸山交广诸山】
　　九疑山一
　　原淮南子曰九疑之南陆事寡而水事多　湘中记曰九疑山在营道县九山相似行者疑惑故名九疑　楚辞九歌曰九疑缤纷兮并迎　増水经曰基盘苍梧之野峰秀数郡之间罗岩九举各导一溪岫壑负阻异岭同势游者疑焉故曰九疑　荆州记曰九疑山连峰接岫竞秀争髙含雰卷雾分天隔日
　　九疑山二
　　原汉书曰武帝南廵狩至于盛唐望祀虞舜于九疑【详廵狩】　山海经曰南方苍梧之丘苍梧之川其中有九疑山焉舜之所葬在长沙零陵界　名山略记曰九疑山汉末有张礼正魏时有治明期南游九疑礼正服黄精
　　明期服泽泻柏实后俱适西城君受宏景方兼以守一遂内外洞彻东华遣迎乗云升天　増集仙録曰鲁妙典入九疑十余年有神人语之曰此山大舜所理天地之总司九州之宗主也古有髙道之士作三处麓牀可以栖庇风雨宅形念眞　神镜记曰九疑山半皆植松竹夹路有清涧涧生黄色莲花香气盈谷又有九井昔何侯链丹于此汲一井则九井皆动山麓有天湖湖中有禽大如雁锦毛长六尺又有石洞左右有石人如冠劒而立　九疑图记曰九峰一曰朱明峰为蒲水源二曰石城峰为沲水源三曰石楼峰为巢水源四曰娥皇峰为池水源五曰舜源峰为瀑水源亦曰华盖实中峰也六曰女英峰为砯【軿】水源七曰箫韶峰为漭水源八曰桂林峰为洑水源九曰梓林峰为湎水源　酉阳杂俎曰杜陟常见江淮市人以桃核扇量米止容一升言于九疑山中得之　王维集曰明皇时道士申太芝遇异人告以九疑旧有天乐一部岁久化为五野猪人捕之化为古器太芝叩之音律相和遂进之　郡国志曰九疑山有九峰一曰朱明二曰石城三曰石楼【其形如楼】四曰娥皇【下有舜池池傍春日百鸟生卵人取之则迷路卵不可得】五曰舜源【比众峰最髙其上多紫兰】六曰女英【舜葬在此峰下】七曰箫韶【峰下即象耕种之处】八曰桂林【马明生遇安期授金液神丹之处】九曰梓林【周义山开石函得经读之升仙之处】又有九水七流岭北二则飜注广南　潜确书曰麓牀三俱在箫韶峰东北第一麓牀有石长一尺六寸人迹髣髴第二麓牀有二石鉴寒光清圆第三麓牀有巨石在路傍又有修眞四坛第一坛有茜草长丈余如虎古人链丹铛釜犹存第二坛有清池东流有齐永明所铸鐡磬十二枚第三坛有石牀筀【贵】竹围大者几二尺第四坛有石盆水出不竭
　　九疑山三
　　原诗东晋庾阐采药诗曰采药灵山防结驾登九疑悬岩漏石髓芳谷挺丹芝泠泠云珠落漼漼玉蜜滋鲜景染冰顔妙气翼冥期　増唐元结登九疑第二峰诗曰九疑第二峰其上有仙坛松杉映飞水苍苍在云端何人居此处云是鲁女冠不知几百岁燕坐饵金丹相传羽化时云鹤满峰峦妇人有髙风相望空长叹
　　増记唐元结九疑图记曰九疑山方二千余里四州各近一隅世称九峰相似望而疑之谓之九疑亦云舜登九峰疑禹而悲从臣有作九悲之歌因谓之九疑九峰殊极髙大逺望皆可见也彼如嵩华之峻峙衡岱之方广在九峰之下磊磊然如布棊石者可以百数中峰之下水无鱼鼈林无鸟兽如蝉蝇之听之亦无往往见大谷长川平田深渊松杉百围榕栝并之青莎白沙洞穴丹崖寒泉飞流异竹杂花囘映之处似藏人家实有九水出于山中四水流灌于南海五水北注合为洞庭若度其髙卑比洞庭南海之岸直上可二三百里不知海内之山如九疑者几焉或曰若然者兹山何不列子五岳对曰五帝之前封疆尚隘衡山作岳已出荒服今九疑之南万里臣妾国门东望不见涯际西行几万里未尽边陲当合以九疑为南岳以昆仑为西岳衡华之辈听逸者占为山居封君表作园囿耳但苦当世议者拘限常情牵引古制不能有所改创也如何故图九疑略载山谷传于好事以旌异之如山中之往迹峰洞之名称为人所传説者并随方题记庶几观者易知时永泰丙午中也
　　原碑汉蔡邕九疑山碑曰岩岩九疑峻极于天触石肤合兴雷建云时风嘉雨浸润下民芒芒南土实赖厥勲逮于虞舜圣德光明克谐顽傲以孝烝烝师锡帝世尧廼授征受终文祖璇玑是承泰阶以平入以有终遂葬九疑解体而升登此崔嵬托灵仙神
　　虎丘山一
　　原虎丘山铭曰晋司徒东亭献公王珣撰云虎丘山先名海涌山　王珣虎丘记曰山大势四面周岭南则是山径两面壁立交林上合蹊路下通升降窈窕亦不卒至　増吴地记曰虎丘山絶岩耸壑茂林深篁为江左丘壑之表吴兴太守褚渊昔尝述职路经吴境淹留数日登览不足乃叹曰世之所称多过其实今观虎丘逾于所闻　吴都图经续记曰虎丘山旧经载之已详吴越春秋及越絶书之皆以为阖闾所葬有金精之异故名然观其岩壑之势出于天成疑先有是丘而阖闾因之以也
　　虎丘山二
　　増史记曰阖闾在吴县阊门外以十万人治取土临湖经三日白虎踞其上故名虎丘山　原吴越春秋曰阖闾死于国西北名虎丘穿土为川积壤为丘发五都之士十万人共治千里使象摙土池四周水深五丈余铜椁三重倾水银为池池广六十歩黄金珠玉为鳬雁扁诸之劒鱼肠三千在焉之已三日金精上浮为白虎蹲其上故曰虎丘　増吴地记曰虎丘山避唐太祖讳改为武丘原名海涌山在吴县西北九里许阖闾此山中水银为灌金银为坑秦始皇东廵至虎丘求阖闾宝劒其虎当坟而踞始皇以劒击不及悮中于石遗迹犹存其虎西走二十五里至虎疁【地名】而失唐讳虎钱讳疁改为浒墅劒无获其石裂防成池故号劒池池旁有石可坐千人号千人石其山夲晋司徒王珣与弟司空珉别墅咸和二年舍山宅为东西二寺立祠于山寺侧有贞娘墓吴国之佳丽也词客才子多题诗墓上有举子谭铢题诗后稍稍息笔　寰宇记曰山磵是孙权所发以求阖闾宝噐是未可知也磵侧平石故号千人坐俗传生公讲法得名　通志曰晋竺先生游长安从什公受业来止虎丘聚石为徒讲涅槃经石皆防首
　　虎丘山三
　　原诗陈张正见从永阳王游虎丘山诗曰沧波壮郁岛洛邑镇崇芒未若兹山丽岹峣擅水乡地灵侔少室涂艰像太行重岩摽虎踞九曲峻羊肠溜深涧无底风幽谷自凉宝沈余玉气劒隐絶星光白云多异影丹桂有丛香逺防银台竦洞塔耀山庄瑞草生金地天花照石梁　江总游虎丘山精舍诗曰纵櫂怜廻曲寻山静见闻每从芳杜性须与俗人分贝塔涵流动花台徧岭芬蒙茏出檐树散漫绕窗云情幽岂徇物志逺易惊羣何由狎鱼鸟不愿屈纁　増唐白居易虎丘山诗曰怪石千人坐灵池一劒沈海当亭两面山在寺中心酒熟凭花劝诗成倩鸟吟寄言轩冕客此处好抽簪　刘长卿题虎丘寺诗曰青林虎丘寺林际翠微路仰见山僧来遥从飞鸟度兹山沦宝玉千载惟丘墓埋劒人空传凿山龙已去扪萝披翳荟路转夕阳处虎啸崖谷深猿鸣松杉暮徘徊北楼上江海穷一顾日映千里帆鸦归万家树暂因惬所愿果得捐外虑庭暗栖闲云檐香滴甘露久迷空寂理多为繁华故永欲托死生余生岂能误　宋方仲荀虎丘诗曰海涌起平田襌扉古木间出城先见塔入寺始登山堂静叅徒散巢喧乳雀还祖龙求宝劒曽此破孱顔　王禹偁游虎丘诗曰藓墙围着碧孱顔曽是当年海涌山尽把好峰藏寺里不教幽径落人间劒池草色经冬在石座苔花自古斑珍重晋朝吾祖宅一回来此便忘还　元李士瞻游虎丘诗曰蔓木丛篁古梵寒凿开崖窦见波澜莫邪久化苍龙去犹作东吴劒气防　又曰碧鸡银甃鎻吴娃台阁千年属梵家不见金精化为虎日斜荒冢乱啼鸦　明蔡羽虎丘诗曰槛外邻吴苑林间促羽觞池花摇暑净泉韵杂松凉念别经时久重来笑客忙小留轩里月临发恋清光
　　原序晋顾恺之虎丘山序曰吴城西北有虎丘山者舍眞藏古体虚穷元隐崚陵堆之中望形不出常阜至乃岩崿絶于华峰　陈顾野王虎丘山序曰夫少室作镇以峻极而标奇太华神掌以削成而称贵若兹山者髙不槩云深无藏影卑非培塿浅异疎林秀壁数寻被杜兰与苔藓椿枝十仞挂藤葛与悬萝曲磵潺湲修篁防映路若絶而复通石将頽而复缀抑巨丽之名山信大吴之胜壤若夫九功六义之兴依永和声之制志由兴作情以词宣形言谐于韶夏成文畅于钟律由来尚矣未有登髙能赋而韬斐丽之章入谷忘归而忽铿锵之节故总辔齐镳竞雕虫于山水云合雾集争歌颂于林泉于时风清邃谷景丽修峦兰佩堪纫胡牀可索林花飜洒乍飘飏于兰皐山禽转响时防声于乔木班草班荆坐盘石之上濯缨濯足就沧浪之水倾缥瓷而酌旨酒翦绿叶而赋新诗肃尔若与三径齐踪鎗然似共九成谐韵盛矣哉聊述时事寄之翰墨　増唐李白虎丘山夜宴序曰方今内有夔龙皐伊以佐百揆外有方叔召虎以守四方江海之人髙枕无事则琴壶以宴友朋啸歌以展霞月吾党之职也我是以有今兹虎丘之防岩岩虎丘奠吴西门崒然如香楼金道自下方而踊跃鎻丹霞白云于莲宫之内防之日和气满谷阳春逼人岩烟埽除肃若有待余与夫不乱行于鸥鸟者衔流霞之杯而羣嬉乎其中笑向碧潭与松石道旧兕觥既发宾主醉止狂歌送酒坐者皆和吴趋所奏云去日没梵天月出万里如綀松隂依依状若留客于斯时也抚云山为我辈视竹帛如草芥頽然乐极众虑皆遣于是奋防屡舞而欢今夕何夕同者八人醉罢偕赋以为此山故事
　　原书陈张种与沈炯书曰虎丘山者吴岳之神秀者也虽复峻极异于九疑隐嶙殊于太乙衿带城傍独超众岭控绕川泽迥絶羣岑若其峰崖刻削穷造化之瑰诡涧壑杳冥若鬼神之髣髴珍木灵草茂琼枝与碧叶飞禽走兽必负义而膺仁是以歴代髙贤轻举栖托梵台云起宝刹星悬自非玉牒开祥金精蕴耀岂其神怪若此者乎　沈炯荅书曰若乃三江五湖洞庭巨丽写长洲之茂苑登九曲之层台山髙水深云蒸雾吐其中之秀丽者实虎丘之灵阜焉冬桂夏栢长萝修竹灵源秘洞转侧超絶逺磵深崖交罗戸穴
　　増记唐李翺虎丘山记曰凡山居以怪石奇峰走泉深潭老木嘉草新花视逺为幽自江之南而多好山居之所翺之到者七焉皆天下山居之尤者也苏州有虎丘山则外惟平地入然后上髙石可居数百人劒池上峭壁耸立凭楼槛以望逺　明都穆游虎丘山记曰治己酉秋九月甲戌予与客泛舟将徧游吴郭西诸山客曰虎丘之胜甲吴下且密迩阛阓游必自虎丘始予诺焉亭午至山下观憨憨泉泉为人投瓦砾塞之从石旁上东山庙即短簿祠中厐然杂以土偶有老僧方闭闗坐穴中与语颇可听下东山北行登千人石旁有古木根出如蟠虬一本而为干者三经清逺道士放鹤涧涧涸灌莽生焉后人立亭其上既而登三圣台僧前导西南行至一庵甚幽寂盖宋和靖书院故址也怅惋久之南行沿小溪复上千人石度石梁酌陆羽泉近庸僧屋其半颇减清洁出观劒池左右刻虎丘劒池四大字是顔鲁公书上两崖壁立数仞势欲崩裂其隂多昔人题名众恐不能久读遂登可中亭北有生公讲台字分镌四砥而亡其一众皆从故道下去时已逼暝予欲止宿客不可乃返
　　蒜山一
　　原刘桢京口记曰蒜山无峰岭北悬临江中魏文帝南望而致叹　山谦之南徐州记曰蒜山北江中有伏牛山　増一綂志曰蒜山在镇江府治西三里西洋渡口北临大江无峰岭山多泽蒜故名或谓周瑜孔明防此计破曹操人谓其多算因名之晋末刘裕大败孙恩于此
　　蒜山二
　　原诗宋顔延之侍游蒜山诗曰睿思缠故里廵驾匝旧坰陟峰腾辇路寻云抗遥甍春江壮风涛兰野茂荑英宣游下济穷逺凝圣情　谢庄侍宴蒜山诗曰龙旌拂纡景凤盖起流云转蕙方因委层华正氛氲烟竟山郊逺雾罢江天分调石飞延露裁金起承云
　　石帆山一
　　原盛宏之荆州记曰武陵舞阳县有石帆山若数百帆谢灵运游名山志曰破石溪南二百余里又有石帆
　　修广与破石等度质色亦同传云古有人以破石之半为石帆故名彼为石帆此为破石
　　石帆山二
　　原铭宋鲍照石帆山铭曰应龙剖流息石横波下潨地轴上獦星罗牵湘引汉欱蠡吞湖西歴岷冢北泻淮河淼淼蔼积广连深沦天测际亘海穷隂云旌未起风柯不吟崩涛山逐郁浪靁沈穆戎遂留昭御不还徒悲猿鹤空驾沧烟
　　石鼓山一
　　原临海记曰郡西白鹤山有石鼓石槌世云石鼓鸣则土地宼乱隆安初此鼓屡鸣果有孙恩之乱旧说邺西北有石鼓悬着山旁鸣则有军兵动零陵永正乡有鸣石二所其一状如鼓俗名石鼓泉陵县有石鼓旧闻数十里今无声　王韶之南康记曰宁都溪之西有一山状如鼓相传谓之石鼓去县三里壁立百余丈赫然似朝霞初晖异于凡石　盛宏之荆州记曰建平郡南陵县有石鼓南有五龙山山峰嶕峣凌云齐竦状若龙形故因为名　増水经注云临烝县有石鼓髙六尺湘水所经鼓鸣则有兵革　祥符图经曰俗云卢龙推鼓下入于潭水据烝湘之防诸葛武侯故宅在焉
　　石鼔山二
　　原诗晋庾阐观石鼓诗曰命驾观奇逸径骛造灵山朝济清溪岸夕憩五龙泉鸣石含潜响靁骇震九天妙化非不有莫知神自然翔霄拂翠岭縁涧漱岩间手澡春泉洁目翫阳葩鲜
　　増记宋范成大石鼓山记曰十四日泊衡州谒石鼓书院实州学也始诸郡未命教时天下有书院四徂徕金山岳麓石鼓石鼓山名也州北行冈垅将尽忽山石一峰起如大石矶浸江中烝水自邵阳来绕其左潇湘自零陵来绕其右而皆会于合江亭之前并为一水以东去石鼓雄踞要防大略如春秋霸主令诸侯勤王烝湘如兄弟国奔命来防禀命载书乃同轨以朝宗盖其形势如此合江亭见韩文公诗今名绿浄阁亦取文公诗中緑浄不可唾之句退之贬潮阳时盖自此横絶取路以入广东故衡阳之南皆无诗焉西廊下石磴縁山谓之西溪有洼尊及唐李吉甫齐映诸人题刻书院之前有诸葛武侯新庙家兄至先为常平使者时所建十五日舎舟遵陆登囘雁峰郡南一小山也世阳鸟不过衡山至此而回然桂林尚有雁声又有此峰与南岳七十二峰之数然相去已逺矣
　　石门山一
　　原逺法师庐山记曰西南有石门山其形似防阙壁立千余仞而瀑布流焉　周景式庐山记曰石门山在康王谷东北八十余里是一山之大谷有涧水亦名石门涧吐源渡逺为众泉之宗每夏霖秋潦转石发树声动数十里　増又曰庐山之北有石门水水出岭端有防石髙竦其状若门因有石门之目焉水道防石之中悬流飞防近三百许歩望之连天若曳飞练于霄汉中矣原刘桢京口记曰石门二山头相对髙二十余丈广
　　六十余歩谓为石门行道所经　谢灵运名山志曰石门山两岩间微有门形故以为称瀑布飞泻丹翠交曜増潜确书云石门山在湖口两崖对峙如门石涧
　　飞涛垂数十丈
　　石门山二
　　原诗宋谢灵运登石门最髙顶诗曰晨防寻絶壁夕宿在山栖疏峰枕髙馆对岭临廻溪长林罗户庭积石拥阶基连岩觉路塞密竹使径迷来人忘新术去子惑故蹊活活夕流驶噭噭夜猿啼沈冥岂别理守道自不携心契九秋榦目翫三春荑惜无同懐客共登青云梯又石门岩上宿诗曰朝搴苑中兰畏彼霜下歇暝还云际宿弄此石上月鸟鸣识夜栖木落知风发异音同至听殊响俱清越美人竟不来阳阿徒晞发　増唐杜审言度石门山诗曰石门千仞断迸水落遥空道束悬崖北桥攲絶涧中仰攀人屡息直下骑才通泥拥奔蛇迳云埋伏兽丛星躔牛斗北地脉象牙东闗塞随行变髙深触望同江声连骤雨日气抱残虹未改朱明律先含白露风坚贞忻不惮险涩谅难穷有异登临赏徒为造化功　阎防秋晩石门礼拜诗曰轻策凌絶壁招提谒金仙舟车无游径崖峤乃属天踯躅淹昃景徙倚望新石门变暝色谷口生人烟阳雁嗸平楚秋风急寒川驰晖苦代谢浮脆暂贞坚永欲卧丘壑息心依梵筵誓将歴劫愿无以物外牵
　　原书梁呉均与顾章书曰仆去月谢病还覔薜萝梅溪之西有石门山者森壁争霞孤峰限日幽岫含云深溪蓄翠蝉吟鹤唳水响猿啼英英相杂緜緜成韵既素重幽居遂葺宇其上幸富菊花偏饶竹实山谷所资于斯已办仁智所乐岂徒语哉
　　増记魏周景式石门涧记曰逺法师传称慧逺居庐山三十年凡再至石门其庐山诸道人游石门诗序云石门在精舎南十余里一名障山基连大岭体絶众阜辟三泉之防并立而开流倾岩元映其上防形表于自然故因以为名此虽庐山之一隅实斯地之奇观皆传之于旧俗而未观者众将由悬濑险峻人兽迹絶径廻曲阜路阻行难故罕经焉释法师以隆安四年仲春之月因咏山水遂杖锡而游于时交徒三十余人咸拂衣晨征悠然増兴虽林壑幽邃而开途竞进虽乘危履石并以所悦为安既至则援木寻葛歴险穷崖猿臂相引仅乃造极于是拥藤倚岩详观其下始知七岭之美蕴奇于此双阙对峙其前重岩映带其后峦阜周囘以为障崇岩四营而开宇其中则有石台石池宫馆之象触之形致可乐也清泉分流而合注緑渊镜静于天池文石发彩焕若披面柽松芳草蔚然光目其为神丽亦已备矣斯日也众情奔恱瞩览无厌游观未久而天气屡变霄雾晨集则万象隠形流光回照则众山倒影开阖之际状有灵焉而不可测也乃其将登则翔禽拂翮鸣厉响归云廻驾想羽人之来仪哀声相和若元音之有寄虽彷佛犹闻而神以之畅虽乐不期欢而欣以永日当其冲豫自得信有味焉而未易言也退而寻之夫崖谷之间会物无主应不以情而开兴引人致深若此岂不以虚明朗其照闲邃笃其情耶并三复斯谈昧然未尽俄而太阳告夕所存已往乃悟幽人之元览达恒物之大情其为神趣岂山水而已哉于是徘徊崇岭流目四瞩九江如带丘阜成垤因此而推形有巨细智亦宜然廼喟然叹宇宙虽遐古今一契灵鹫邈矣荒途日隔不有哲人风迹谁存应深悟逺慨焉长懐欣一遇之同欢感良辰之难再情发于中遂共咏之云尔
　　太平山一
　　原孔皐会稽记曰余姚县南百里有太平山山形似繖四角各生一种木木不杂糅三阳之辰华卉代发　孔灵符防稽记曰余姚江源出太平山东至浃江口入海
　　太平山二
　　原诗齐孔稚珪游太平山诗曰石险天貌分林交日容缺隂涧落春荣寒岩留夏雪
　　原铭晋孙绰太平山铭曰嵬峨太平峻逾华霍秀岭樊缊奇峰挺崿上干翠霞下笼丹壑有士冥游黙往寄托肃形枯林映心幽漠亦既觏止涣焉融滞悬栋翠微飞宇云际重峦蹇产廻溪萦带被以青松洒以素瀬流风伫芳翔云停蔼
　　岷山一
　　原尚书禹贡曰岷山导江东别为沱　増家语曰江出岷山其源可以滥觞至于江津不方舟不可以行　汉书注曰岷山一名鸿一名沃焦在陇山南首故称陇蜀山直上六十里　原河图曰岷山之地为井络帝以会昌神以建福上为天井　増山海经曰岷山江水出焉其上多金玉其下多梅多棠其兽多犀象夔牛　又曰岷山神马首龙身祠用雄鸡瘗用黍则风雨可致焉郡国志曰岷山俗谓之铁豹岭
　　岷山二
　　原赞晋郭璞岷山赞曰岷山之精上络东井始出一勺终致淼溟作纪南夏天清地静
　　防稽诸山一
　　原孔子家语曰禹会诸侯于涂山防风氏后至禹戮之其骨专车　増史记曰始皇三十七年登会稽山以望南海而立石刻颂秦德　晋书曰顾恺之游会稽人问山川之美荅曰千岩竞秀万壑争流　原呉越春秋曰范蠡作城讫怪山自至怪山者琅邪东武海中山也一夕自来百姓怪之故曰怪山　越絶书曰鸡山豕山句践以畜鸡豕将伐吴以食死士　増又曰赤堇之山破而出锡亦名锡浦旧图经云即欧冶子为越王铸劒之所一名铸浦山　又曰山句践所起台也东为司马门因以灼又仰望天气覩天怪也台髙四十六丈周五百三十歩　原孔皐会稽记曰永兴县东北九十里有余山传曰是涂山按越书禹娶于涂山涂山去山隂五十里检其里数是其处也　又曰县东南十八里有射的山逺望如射侯谓之射的射的之西有石室壁方二丈谓之射堂传云羽客之所游憩土人常以此占谷食贵贱射的明则米贱暗则贵谚曰射的白斛一百射的斛一千　又曰县东北六十里有土城山句践索美女以献吴王得诸暨苎萝山卖薪女西施郑旦先教习于土城山山边有石云是西施澣纱石　又曰东有秦望山昔秦始皇登此使李斯勒石其碑见在　孔灵符防稽山记曰防稽山南有宛委山其上有石俗呼石匮壁立干云有悬度之险升者累梯然后至焉昔禹治洪水厥功未就乃跻于此山发石匮得金简玉字以知山河体势于是疏导百川各尽其宜　又曰射的山西南水中有白鹤常为仙人取箭每刮壤寻索遂成此山増又曰四明山髙峰轶云连岫蔽日道书谓丹山赤
　　水洞天上有四窗穴通日月星辰之光故号四明　山海经曰防稽之山四方上多金玉下多碔砆　水经注云防稽山有禹庙昔大禹东廵崩于会稽因而葬之有鸟来为之耘春防草根秋啄其秽县官禁民不得妄害此鸟山东有井名禹井深不见底即禹穴　又曰会稽之山古防山也亦谓之茅山又曰栋山越絶云栋犹镇也盖周礼所谓扬州之镇也山下有禹庙庙有圣姑像礼乐纬云禹治水旱天赐神女圣姑即其像也　又曰会稽秦望山为众峰之杰自平地以取山顶悬磴孤危峭路险絶记云扳萝扪葛然后能升山上无髙木当由地迥多风所致山南有嶕岘岘里有大城越王无余之旧都也　又曰兰风山当驿路水少石多三岭枕带长江孤危若倾縁山之路皆作飞阁以渡　开山图曰禹开宛委山得赤珪如日碧珪如月长一尺二寸　续捜神记曰会稽剡县民袁相根硕二人猎经深山重岭甚多见山羊六七头遂经一石桥桥甚狭而峻羊去根等亦随度有山穴如门豁然而开既入内甚平敞草木皆香有一小屋二女子住中年皆十五六容色甚美着青衣见二人至忻然云早望汝来遂为室家忽二女出行云复有得壻者往庆之曳屐于絶岩上行琅琅然二人思归二女已知乃谓曰自可去以一腕囊与根语曰愼勿开也于是得归后出行家人开其囊囊如莲花一重出复一重至五重而尽中有小青鸟飞去根还知此怅然而已　郡国志曰会稽山上有草茎赤叶青人死覆之即活　又曰天姥山与括苍山相连石壁上有刻字科斗形髙不可识春月樵者闻箫鼓笳吹之声后吴録云登此山者或闻天姥歌謡之声　会稽郡记曰防稽境特多名山水峰崿隆峻吐纳云雾松栝枫柏摧干竦条潭壑镜澈清流写注　世说曰王子敬云从山隂道上行山川自相映发使人应接不暇若秋冬之际尤难为怀　舆地志曰卧龙山在绍兴府城内旧名种玉山大夫种葬此因名种山汉作重山　九域志曰兰渚山在绍兴府城西南句践种兰于此　神异经曰擪乌山在萧山亚夫断萧山南岭将擪于乌江盖江东以掷为擪也　旧图经曰翠嶂山多苮草织以为席甚细滑多折者为上又名夏驾山夏驾者以夏时水涨此山若驾于湖中也　剡録曰太白山峻极崔嵬吐云纳景赵广信升仙处也石笋对立如阙有广信丹井在山之阳瀑泉怒飞悬下三十丈又产仙茗　孔晔记曰白石山在嵊县上有瀑布水岩际有蜜房采蜜者以葛藤连结然后至齐帝立太平馆于山以居褚伯玉孔稚珪从其受道于馆侧立碑　眞诰曰桐柏山髙一万五千丈周围八百余里四面视之如一其一头在会稽东海际其一头入海中是金庭不死之乡【金庭山在嵊县】在桐柏中方四十里上有黄云覆之树则苏纡珠碧泉则石髓金精其山台尽五色金也　旧志曰金庭山之西有小香罏峰南有卓劒峰前有五老峰后有放鹤峰东有毛竹洞洞口有竹生毛节覆一节　名山志曰南岩山在新昌山岩陡险沙石积成如筑墙以物触之纷纷散落时或有崩坠者世传禹治水东注积沙成岩岩石间或有螺壳括地志曰沃洲山在新昌与天姥对峙道书第十五福地支遁居此戴许王谢十八人与之游时称胜会　王铚记曰东山巍然特立于众峰间拱揖蔽亏如鸾鹤飞舞林谷深蔚望不可见上有国庆禅院乃太傅故宅絶顶有谢公调马路白云明月二堂遗址山半有蔷薇洞相传太傅携妓之所山西有太傅墓　潜确书曰蕺山在绍兴府东北山顚产蕺旧经云蕺蔬也越王尝采食之因名王右军居此遇一老姥卖扇右军为题其扇头老姥初有愠色及出人竞买去他日姥又持扇乞书右军笑而不答　又曰云门山在绍兴府城南王献之居此旧有子敬亭　又曰五泄山在诸暨一名越洞岩山峻而有五级故名【水经注云土人谓瀑布曰泄】　又曰剡山在嵊县秦始皇东游时凿此以泄王气一名鹿胎山昔有陈惠度者射鹿此山鹿孕而伤既产以舌防子子干而母死惠度遂投寺为僧后鹿死处生草名曰鹿胎草
　　防稽诸山二
　　原诗晋王彪之登防稽刻石山诗曰隆山嵯峨崇峦岧峣觌沧洲仰拂元霄文命逺会风淳道辽秦皇遐廵迈兹英豪宅灵基阿铭迹峻峤青阳曜景时和气淳修岭増鲜长松挺新飞鸿振羽腾龙跃鳞　増唐李白送友人寻越中山水诗曰闻道稽山去偏宜谢客才千岩泉洒落万壑树萦廻东海横秦望西陵绕越台湖清双镜晓涛白雪山来八月枚乘笔三吴张翰杯此中多逸兴早晚向天台　又梦游天姥诗曰海客谈瀛洲烟涛微茫信难求越人语天姥云霓明灭或可覩天姥连天向天横势防五岳掩赤城天台四万八千丈对此欲倒东南倾我欲因之梦吴越一夜飞渡镜湖月湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉栗深林兮惊层巓云青青兮欲雨水澹澹兮生烟列缺霹雳丘峦崩摧洞天石扇訇然中开青冥浩荡不见底日月照曜金银台霓为衣兮风为马云之君兮纷纷而来下虎鼓瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞世间行乐亦如此古来万事东流水别君去兮何时还且放白鹿青崖间须行即骑访名山安能摧睂折腰事权贵使我不得开心颜
　　増书宋谢灵运与庐陵王书曰会稽既丰山水是以江左嘉遯并多居之但季世慕荣幽栖者寡或复才为时求弗获从志至若王宏之拂衣归耕逾歴三纪孔淳之隐约穷岫自始迄今阮万龄辞事就闲纂成先业浙河之外栖迟山泽如斯而已既逺同羲唐亦激贪厉竞殿下爱素好古常若布衣每意昔闻虚想岩穴若遣一介有以相存眞可谓千载盛美也
　　増记唐白居易沃洲山禅院记曰沃洲山在剡县南三十里禅院在沃洲山之阳天姥岑之隂南对天台而华顶赤城列焉北对四明而金庭石鼓介焉西北有支遁岭而养马坡放鹤峰次焉东南有石桥溪溪出天台石桥因名焉其余卑岩小泉如子孙之从父母者不可胜数东南山水越为首剡为面沃洲天姥为睂目夫有非常之境然后有非常之人栖焉晋宋以来因山洞开厥初有罗汉僧西天竺人白道猷居焉次有髙僧竺法潜支道林居焉次又有干兴渊支遁开威蕴崇实光识裵藏济度逞印凡十八僧居焉髙士名人有戴逵王洽刘恢许元度殷融郄超孙绰桓彦表王敬仁何次道王文度谢长霞袁彦伯王防卫玠谢万石蔡叔子王羲之凡十八人或游焉或止焉故道猷诗云连峰数千里修林带平津茅茨隐不见鸡鸣知有人谢灵运诗云暝投剡中宿明登天姥岑髙髙入云霓还期安可寻盖人与山相得于一时也自齐至唐兹山寖荒灵境寂寥罕有人游故词人朱放诗云月在沃洲山上人归剡县江边刘长卿诗云何人住沃洲此皆爱而不到者也太和二年春有头陀僧白寂然来游兹山见道猷支竺遗迹泉石尽在依依然如归故乡恋不能去时浙东廉使元相国闻之始为卜筑次廉使陆中丞知之助其缮完三年而禅院成五年而佛事立正殿若干间斋堂若干间僧舎若干间夏腊之僧岁不下八九十安居游观之外日与寂然讨论心要振起禅风黑白之徒附而化者甚众嗟乎支竺殁而佛声寝灵山废而法不作后数百岁而寂然继之岂非时有待而化有缘也六年夏寂然遣门徒僧常防自剡抵洛持书与图诣从叔乐天乞为禅院记云　宋陆游云门寺记曰云门寺自晋唐以来名天下父老言昔盛时缭山并溪楼塔重复依岩跨壑金碧飞踊居之者忘老寓之者忘归游观者累日乃徧往往迷不得出虽寺中人或旬月不相觌也入寺稍西石壁峰为看经院又西为药师院又西缭而北为上方已而少衰于是看经别为寺曰显圣药师别为寺曰雍熈最后上方亦别曰夀圣而古云门寺更曰淳化一山凡四寺夀圣最小不得与三寺班然山尤胜絶游山者自淳化歴显圣雍熈酌链丹泉闚笔仓追想葛稚川王子敬之遗风行听滩声而坐防木影徘徊好泉亭上山水之乐餍饫极矣而亭之旁始得支径逶迤如线修竹老木怪藤丑石交覆而角立破崖絶涧奔泉迅流喊呀而喷薄方暑凛然以寒正昼仰视不见日景如此行百余歩始至夀圣崭然孤絶老僧四五人引水种蔬见客不知拱揖客无所主而去僧亦竟不知辞谢好竒者或更以此喜之今年予来南而四五人者相与送予至新谿且曰吾寺旧无记愿得君之文磨刻崖石予异其朴野而能知此也遂与为记　明刘基越山游记曰舟出越城东南入镜湖四里许为贺监宅宅今为景福寺又东南行二里许为夏后陵陵旁为南鎭祠又东可二里入樵风径东汉郑巨君采薪之所也径上有石帆山状如张帆又折而西南行二里为阳明洞天其中有峰状如名曰石伞之峰其东为石旗秦皇酒瓮在焉又南入若邪之溪循宛委玉笥泝流三里至昌源有故宋废陵盖理宗上皇之所也其上有山状如香炉名曰香炉之峰入南可四里曰铸浦是为赤堇之山其东山曰日铸有铅锡多美茶又南行六七里泊于云峰之下曰平水市即唐元微之所谓草市也其地居镜湖上游羣小水至此入湖于是始通舟楫故竹木薪炭凡货物之产于山者皆于是乎会以输于城府故其市为甚盛开元寺僧有庵在市中庵侧有小轩俯邪溪而山自秦望之阳分趋云门北下者至此而止其南自舜田陶山刺浮若邪东下者则皆在其外歴歴可数诸檐楹间故虽居市中而不黩首春水涸舟不得深入登岸行一里余乃至坐久觉清爽寺僧因请名其轩乃议其名曰溪麓
　　原赞晋郭璞会稽山赞曰禹徂会稽爰朝羣臣不防是讨乃戮长人玉匮表夏元石勒秦
　　交广诸山一
　　増汉书曰秦北为长城之役南有五岭之戍广州记云五岭大庾始安临贺桂阳揭阳也　史记索隐曰豫章三十里有梅岭在洪崖山当古驿道相传以梅将军名越絶书云越王子孙姓梅氏秦并六国越王逾零陵往南海越人梅鋗从至台岭家焉而筑城浈水上奉王居之乡人因谓台岭为梅岭及綂众归吴芮留其将庾胜兄弟居守梅岭又称大庾岭　晋书曰诸獠皆铸铜为鼔初成悬于庭中置酒以招同豪富者以金银钗扣鼓遂遗主人若雠杀相攻便击此鼓同云集后人于此掘得铜鼓因以名山【铜鼔山在琼州府文昌县】　寰宇记曰镆铘山在上林尝有樵者入山得古劒　舆地记曰都峤山在容县其山有八峰曰兜子马鞍八叠云盖香炉仙人中峰丹灶而八叠最奇秀道书第二十洞天有南北两洞南洞寛广平坦中有浮屠大像北洞差狭为星坛者八中峰絶顶有室曰中宫院宋兴隆中有梁贤者与友人游此见有阁宇三间傍多梅林取一颗噉之遂不粒食　原顾微广州记曰南海増城县有白水山有瀑布悬注百许丈　又曰南海始昌县有一石望之似牛向江名曰牛鼻山县西有扶卢山髙入云霄世传云上有湖水至甲戌日辄闻山上有鼓角笳箫鸣响　又曰南海四会县有金冈山行人往往见金人见形冈侧　又曰东莞宝安县有参里山传云曽参纯孝其所居山林后以为名　又曰郁林郡北有大山其髙隐天上有池有石牛在池下民常祀之岁旱百姓杀牛祈雨以牛血和泥厚泥石牛背祀毕天雨洪注洗石牛背泥尽而后晴　刘欣期交州记曰浮石山在海中而峙髙数十丈浮在水上　又曰有一山神功刻镂若射堋去石堂□百歩夜常闻射声　裵氏广州记曰苍梧彰平县有石膏山望之皎若霜雪　増名山志曰擎雷山在雷州府城南昔被雷震出泉故名　又曰扶山在琼州府城东南左有五岭曰从衍忘峒光螺居碌居林逓相拥护故以扶名道书第二十四福地有陶公者于此修链得道仙去又名陶公山下有巨潭水流三十六曲以达于江一统志曰桂山在桂林府治东北三峰鼎峙旧名越
　　王山岩曰叠防山多桂　山经曰五岭拥从衡岳如君而罗浮杰出为之佐命也道书十八洞天之一　潜确书曰越秀山在广州府城内上有越王台　又曰番山在广州府城内其上产木棉　又曰禺山在广州府城内其阳曰西竺山又西北里许有元览台西为粤洲　又曰西樵山在广州府城西髙数百仞山若游龙盘踞四十余里峰峦大者七十有二互相聨属内顾若罗城有大科峰极髙峻其南曰雷坛峰曰宝峰又折而东南曰大观峰旁有巨石如笠名太尉笠中有小石如卵浮不着地其下有九曜岩又南曰紫如峰峰之下有小云谷又数百武曰乌利岩可坐百余人大科峰之西有岩阔一丈四尺髙丈余入可数十寻岩后复有小岩其石五色若锦旁有锦岩庵其下水帘千丈折流而北曰龙泉曰宝鸭池其下曰泻泉坑曰双鱼陂又折而东北曰碧云峰其上有巨石以一指触之辄动又数百歩即小科峰也其隂有伏虎石观翠岩石壁中悬泉一线昼夜如注亦名水帘水帘之下有金银池诸山之泉出焉注于百会以逹碧江转而北曰宫山其上有翳门关又西北曰镇头冈曰紫竹峰延緜至于兰谷尤为峭拔峰之外为壁山其下有通潮井又数折而出曰黄旂冈冈有黄龙洞翠微石室宛然若存唐末诗人曹松寓此尝以顾渚茶教人种焙人遂以茶为业自西樵之北其石多珉又有三台曰聚仙曰见日曰超然东西各广五十歩今渐斥为茶苑　又曰厓门山在新会海中宋末帝昺驻跸于此为元兵所廹丞相陆秀夫抱帝赴海死时御舟一白鹇奋击哀鸣堕水以殉　又曰峡山在清逺一名中宿峡崇山峻立中贯海流旧传黄帝二少子隐此因号二禺山梁时峡有二神人化为力士往舒州延祚寺夜叩眞俊禅师曰峡据清逺上游欲建一道场以标胜槩师许之乎俊诺中夜风雨大作迟明啓户佛殿宝像已神运至此山矣师乃安坐语偈曰此殿飞来何不回去忽闻空中语曰动不如静赐额飞来寺　又曰南华山在韶州府城南峰峦环抱如莲花然中有南华寺曹溪发源于此　又曰韶石山在韶州府城东北山多怪石相传舜南廵登此奏乐因名　又曰云门山在韶州乳源曹溪六祖分为二派曰青源思曰南岳让南岳复为二派曰临济曰沩仰青源复分三派曰曹洞曰法眼曰云门是为五宗云门祖师文偃其的传也以居云门故曰云门宗　又曰英山在英德上产竒石峰峦耸翠岩窦分明无斧凿防铿然作金石声　又曰韩山在潮州海阳治东顶有三峰形如笔架韩文公守潮尝游此因名有文公祠祠旁有木郡人以其花之繁稀卜科第盛衰因名韩木　又曰定山在肇庆髙要山有耸石广六十余丈髙二百余仞谓之崧台下有石室南北二门状若人工自生风烟其中室栊约髙五丈余寛广可坐百余人　又曰顶湖山在髙要山髙千余仞周数百里山顶有湖四时不竭其势森耸攀跻莫至相传有樵者拾得一大卵下至山半云雾四起雷电迅发还卵旧所天乃开霁山有顶台湖出五色茜草　又曰琼山在琼州府城西其石似玉而润　又曰五指山在琼州定安南界五峰屹立如人指故名一云婺女星常降此山名黎婺山一云昔雷摄一蛇卵在山中生一女岁久有交趾蛮过海采香因与野合其后子孙众多是为人之祖故曰母山人居山四傍内为生外为熟黎山极髙其巓常在云雾中久晴海氛清廓时或见翠尖浮半空下犹防晦熟黎所居已阻且深生之巢人迹不至相传有怡眞养气夀考逸乐之辈不与世接虎豹守险无路可攀但觉水泉甘美絶异耳　又曰独秀山在桂州府治后峭立五百余丈如卓笔然下有石室郡守顔延之尝读书于此　又曰琴潭山在桂州府城西羣山中有一小山巨石林立如锯解刀削其下空洞成潭水流琮琤如琴筑声前有小岩虚广明洁石榻石琴各一具傍又有茘枝岩俯石门而入深十余丈多滴乳垂缀如茘枝　又曰勾漏山在梧州府北流石峰千百从平川中特起其岩穴皆勾曲穿漏故名道书第二十二洞天也洞有三石室葛洪尝修链于此　又曰白石山在浔州府城南两峰并立下有岩洞通北流勾漏世传葛洪尝往来其间上有会仙岩磴道险峻巓可容数十人有链丹灶八仙石俱在独秀峰侧有泉曰漱玉始流微细鸣钟鼓则泉涌出道书第二十一洞天也
　　交广诸山二
　　増诗唐宋之问登粤【与越通用】王台诗曰江上粤王台登髙望几囘南溟天外合北户日边开地湿烟常起山晴雨半来冬花采卢橘夏果摘杨梅迹虞飜枉人非贾谊才归心不可见白发重相催　宋苏轼白水山佛迹岩诗曰何人守蓬莱夜半失左股浮山若鹏蹲忽展垂天羽根株互连络崖峤争吞吐神工自炉□融液相缀补至今余隙罅流出千斛乳方其欲合时天匠麾月斧帝觞分余沥山骨醉后土峰峦尚开閤涧谷犹呼舞海风吹未凝古佛来布武当时汪罔氏投足不盖拇青莲虽不见千古落花雨双溪汇九折万马腾一鼓渀雷溅玉雪潭洞开水府潜鳞有饥蛟掉尾取渴虎我来方醉后濯足聊戏侮囘风卷飞雹掠面过强弩山灵莫恶剧微命安足赌此山吾欲老慎勿厌求取溪流变春酒与我相宾主当连青竹竿下灌黄精圃　又峡山寺诗曰天开清逺峡地转凝碧湾我行无迟速摄衣歩孱顔山僧本幽独乞食况未还云碓水自舂松门风为闗石泉解娱客琴筑鸣空山佳人劒翁孙游戏暂人间忽忆啸云侣赋诗留玉环林深不可见雾雨埋髻鬟
　　原赋宋谢灵运岭表赋曰若乃长山款跨外内乖隔下无伏流上无坦迹兔望冈而旋归鸿雁覩峰而反翮既陟麓而践坂遂升降于山畔顾后路之倾巘眺前磴之絶岸看朝云之抱岫聴夕流之注涧罗石棊布怪谲横越非山非阜如楼如阙斑采绣明白若月萝蔓絶攀苔衣流滑
  </div>
  <div class="pagination">
   <a href="御定渊鉴类函_page35.html">
    上一页
   </a>
   <span>
    ...
   </span>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <a href="御定渊鉴类函_page34.html">
    34
   </a>
   <a href="御定渊鉴类函_page35.html">
    35
   </a>
   <span class="current-page">
    36
   </span>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <a href="御定渊鉴类函_page40.html">
    40
   </a>
   <a href="御定渊鉴类函_page41.html">
    41
   </a>
   <span>
    ...
   </span>
   <a href="御定渊鉴类函_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
