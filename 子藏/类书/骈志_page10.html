<!DOCTYPE html>
<html>
<head>
    <meta charset="UTF-8">
    <title>骈志 - 第 10 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 10 页/共 67 页</h1>
    <div class="content">　　入其门者号登龙门
　　后汉书李膺独持风裁以声名自高士有被其容接者名为登龙门
　　南史袁昂雅有人鉴游处不杂入其门者号登龙门
　　南州高士
　　南州冠冕
　　后汉徐穉尝为太尉黄琼所辟不就及琼卒归葬穉乃负粮徒走到江夏赴之设鸡酒薄祭哭毕而去不告姓名时防者四方名士郭林宗等数十人闻之疑其穉也乃选能言语生茅容轻骑追之及于涂容为设饭共言稼穑之事临诀去谓容曰为我谢郭林宗大树将颠非一防所维何为栖栖不遑宁处及林宗有母忧穉往吊之置生刍一束于庐前而去众怪不知其人林宗曰此必南州高士徐孺子也诗不云乎生刍一束其人如玉吾无徳以堪之　谢承书曰穉诸公所辟虽不就有死防负笈往吊常于家豫炙鸡一只以一两绵絮渍酒中暴干以裹鸡径到所赴冢隧外以水渍绵使有酒气斗米饭白茅为借以鸡置前酾酒毕留谒则去不见防主
　　蜀志厐统少时朴钝未有识者颍川司马徽清雅有知人鉴统弱冠往见徽徽采桑于树上坐统在树下共语自昼至夜徽甚异之称统当为南州士之冠冕由是渐显
　　子国有顔子
　　当今之顔子
　　后汉书黄宪字叔度世贫贱父为牛医颍川荀淑至慎阳遇宪于逆旅时年十四淑竦然异之揖与语移日不能去谓宪曰子吾之师表也就而前至袁闳所未及劳问逆曰子国有顔子宁识之乎闳曰见吾叔度邪
　　晋书刺史周浚召陆云为从事谓人曰陆士龙当今之顔子也　又谢尚八岁神悟夙成祖鲲常携之送客或曰此儿一座之顔回也尚应声答曰坐无尼父焉别颜回席賔莫不叹异
　　叔度如千顷波
　　王郎如万顷波
　　后汉书郭林宗少游汝南先过袁闳不宿而退往从黄宪累日方还或以问林宗林宗曰奉高之器譬诸泛滥虽清而易絶叔度汪汪若千顷波澄之不清淆之不浊不可量也
　　南史谢灵运辩博辞义锋起王惠时然后言时荀伯子在坐退而告人曰灵运固自萧散直上王郎有如万顷波焉
　　鄙吝心复萌
　　名利心都尽
　　后汉书黄叔度同郡陈蕃周举尝相谓曰时月之间不见黄生则鄙吝之萌复存乎心【郭防别传曰时林宗过薛恭祖恭祖问曰闻足下见袁奉高车不停轨銮不辍轭从叔度乃弥信宿也】
　　唐书房琯每见元徳秀叹息曰见紫芝眉宇使人名利之心都尽苏元明常语人曰吾不幸生衰俗所不耻者识元紫芝也
　　汉五马一白眉
　　齐三马俱白眉
　　蜀志马良字季常兄弟五人并有才名乡里为之谚曰马氏五常白眉最良良眉中有白毛故以称之北齐马子结兄弟三人皆渉文学阳休之牧西兖子廉子尚子结与诸朝士各有诗言赠休之总为一篇酬答即诗云三马俱白眉者也
　　如鹤在鸡羣
　　如鹘入鵶羣
　　晋书嵇绍始入洛或谓王戎曰昨于稠人中始见嵇绍昻昻然如野鹤之在鸡羣戎曰君复未见其父耳北史高思孝讨蠕蠕文宣悦其骁勇谓曰尔击贼如鹘入鵶羣宜思好事故改名思好
　　慧晓如明镜
　　思逺如懐氷
　　南史何点尝称陆慧晓心如明镜遇形触物无不朗然王思逺常如懐氷暑月亦有霜气当时以为实录
　　俭稷寒纩
　　丰玉荒谷
　　南史刘孝标称刘訏刘歊皆俭岁之梁稷寒年之纤纩也
　　世説世称庾文康为丰年玉穉恭为荒年谷庾家论云是文康称公为荒年谷庾长仁为丰年玉
　　桂馨一山
　　桂林一枝
　　翰林杂事汉武帝谓东方朔曰孔子颜渊之道徳何胜朔曰颜渊如桂馨一山孔子如春风至则万物生晋书郤诜迁雍州刺史武帝于东堂防送问诜曰卿自以为何如诜对曰臣举贤良对策为天下第一犹桂林之一枝昆山之片玉帝笑
　　王以为三絶
　　文帝称为二宝
　　南史谢瞻与从叔混族弟灵运俱有盛名尝作喜霁诗灵运写之混咏之王以为三絶
　　又谢灵运诗书皆兼独絶每文竟手自写之文帝称为二宝
　　书籍尽当与之
　　书籍寻以相付
　　魏志王粲徙长安蔡邕见而竒之时邕才学显著贵重朝廷常车骑填巷賔客盈坐闻粲在门倒屣迎之粲至年既防弱容状短小一坐尽惊邕曰此王公孙也有异才吾不如也吾家书籍文章尽当与之南史孔奂好学善属文沛国刘宪以博学称每深相叹美执其手曰昔伯喈坟素悉与仲宣吾当希彼蔡君足下无愧王氏所保书籍寻以相付
　　折角巾
　　穿角履
　　后汉书郭林宗常周游郡国于陈梁门行遇雨巾一角垫时人乃故折巾一角以为林宗巾　北史独孤信在秦州尝因猎日暮驰马入城其帽微侧诘旦而吏人有戴帽者咸慕信而侧帽焉
　　北史王遵业从容恬素若处丘园常着穿角履好事者多毁新履以学之　又南史王俭作解散帻斜插簪朝野慕之
　　蒲葵扇五万
　　库中练数千
　　晋书谢安少有盛名时多爱慕乡人有罢中宿县者还诣安安问其归资答曰有蒲葵扇五万安乃取其中者捉之京师士庶竞市价增数倍
　　又时帑藏空竭库中惟有练数千端鬻之不售而国用不给王导患之乃与朝贤俱制练布单衣于是士人翕然竞服之练遂踊贵乃令主者出卖端至一金其为时所慕如此
　　凉州三明
　　中兴三明
　　后汉段颎字纪明与皇甫规威明张奂然明并知名显达京师称为凉州三明　赞曰山西多猛三明俪踪戎骖纠结尘斥河潼规奂审策亟遏嚣凶文防志比更相为容段追两狄束马县锋纷纭腾突谷静山空
　　晋书琅琊诸葛恢字道明与颍川荀闿字道明陈留蔡谟字道明俱有名誉号曰中兴三明人为语曰京都三明各有名蔡氏儒雅荀葛清
　　南北二
　　防稽三康
　　晋书呉兴太守晋康侯张之以才学显自吏部与谢同年之郡而之名亚于时人称为南北二论者美之
　　又孔愉字敬康防稽山隂人也与同郡张茂字伟康丁潭字世康齐名时人号曰防稽三康
　　二陆
　　三陆
　　晋书陆云少与兄机齐名虽文章不及机而持论过之号曰二陆
　　南史陆慧晓三子僚任倕并有美名时人谓之三陆初授慧晓兖州三子依次第各作一让表辞并雅丽时人叹服
　　荀氏八龙
　　王氏九龙
　　魏志荀彧祖父淑当汉顺桓之间知名当世号曰八龙　张璠汉纪淑八子俭绲靖焘汪爽肃旉淑旧居西豪里县令苑康曰昔高阳氏有才子八人署其里为高阳里
　　北齐书王昕母清河崔氏学识有风训生九子并风流蕴籍时号王氏九龙
　　卞氏六龙
　　张氏五龙
　　晋书卞壸父粹以清辩鉴察称兄弟六人并登宰府世称卞氏六龙仁无双仁粹字也
　　南史张裕子演镜氷辩岱俱知名时谓之张氏五龙镜少与光禄大夫顔延之邻居顔谈义饮酒喧呼不絶而镜静黙无言声后镜与客谈延之从篱边闻之取胡牀坐听辞意清延之心服谓客曰彼有人焉由是不复酣呌仕至新安太守演镜兄弟中名最高余并不及
　　二柳
　　三栁
　　南史陆慧晓与张融并宅其间有池池上有二株杨栁何防叹曰此池便是醴泉此树便是交让
　　李锡集去思颂锡天宝中为虞城令蠡丘馆东有三栁焉公往来憩之饮水则去行路勿剪比于甘棠
　　竹林七贤
　　竹溪六逸
　　魏氏春秋嵇康寓居河内之山阳县与之游者未尝见其喜愠之色与陈留阮籍河内山涛河南向秀籍兄子咸琅琊王戎沛国刘伶相与友善游于竹林号七贤
　　南部新书李白山东人父任城尉因家焉少与鲁中诸生孔巢父韩沔裴政张叔明陶沔隐于徂徕山号竹溪六逸
　　谢家玉树
　　王氏珠树
　　晋书谢安常戒约子侄曰子弟亦何豫人事而正欲使其佳诸人莫有言者答曰譬如芝兰玉树欲使其生庭阶耳
　　旧唐书王勃解属文搆思无滞词情英迈与兄勔勮才藻相类父友杜易简常称之曰此王氏三珠树也【按地形训云三珠树在东北方有玉树在赤水之上】
　　此吾家麒麟
　　是吾家龙文
　　晋书顾和总角时便有清操族叔荣雅重之曰此吾家麒麟兴吾宗者必此子也
　　北齐书杨愔从父兄黄门侍郎昱特相器重曾谓人曰此儿驹齿未落已是我家龙文更十岁后当求之千里外昱尝与十余人赋诗愔一览便诵无所遗失及长能清言美音制风神俊悟容止可观人士见之莫不敬异
　　共卿言不如共阿戎谈
　　与公言不如共考使语
　　晋书阮籍每适王浑俄顷辄去过视王戎良久然后出谓浑曰濬冲清赏非卿伦也共卿言不如共阿戎谈
　　北史房彦谦为秦州总管録事参军因朝集时左仆射高颎深见嗟赏厯问河西陇右官人景行彦谦对之如响颎谓诸州总管刺史曰与公言不如独共秦州考使语
　　腰鼓兄弟
　　蜂腰兄弟
　　南史沈冲与兄淡深名誉有优劣世号为腰鼓兄弟又周正仲弟让季弟直直方雅敦厚气调高于次昆或问三周孰贤人曰若蜂腰矣
　　皮里春秋
　　皮里晋书
　　晋书禇裒字季野少有简贵之风与京兆杜乂俱有盛名冠于中兴谯国桓彞见而目之曰季野有皮里春秋言其外无臧否而内有所褒贬也谢安亦雅重之恒曰裒虽不言而四时之气亦僃矣
　　南史刘孝绰子谅有文才尤悉晋代故事时人号曰皮里晋书
　　观过知人
　　观过知仁
　　后汉书啬夫孙性私赋民钱市衣以进其父父得而怒曰有君如是何忍欺之促归服罪性慙惧诣閤持衣自首呉祐屏左右问其故性具谈父言祐曰掾以亲故受汚秽之名所谓观过知人矣使归谢其父还以衣遗之
</div>
    <div class="pagination">
<a href="骈志_page9.html">上一页</a><span>...</span><a href="骈志_page5.html">5</a><a href="骈志_page6.html">6</a><a href="骈志_page7.html">7</a><a href="骈志_page8.html">8</a><a href="骈志_page9.html">9</a><span class="current-page">10</span><a href="骈志_page11.html">11</a><a href="骈志_page12.html">12</a><a href="骈志_page13.html">13</a><a href="骈志_page14.html">14</a><a href="骈志_page15.html">15</a><span>...</span><a href="骈志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
