<!DOCTYPE html>
<html>
<head>
    <meta charset="UTF-8">
    <title>古俪府 - 第 23 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 23 页/共 33 页</h1>
    <div class="content">　　章句　其控引情理送往际防譬舞容廻环而有缀兆之位歌声靡曼而有抗坠之节也　寻诗人拟喻虽断章取义然章句在篇如茧之抽绪原始要终体必鳞次启行之辞逆萌中篇之意絶笔之言追胜前句之旨故能外文绮交内义脉注跗蕚相衔首尾一体若辞失其明则羁旅而无友事乖其次则飘寓而不安
　　夸饰　是以言峻则嵩髙极天论狭则河不容舠説多则子孙千亿称少则民靡孑遗襄陵举滔天之目倒戈立漂杵之论辞虽已甚其义无害也且夫鸮音之丑岂有泮林而变好荼味之苦寜以周原而成饴并意深褒讃故义成矫饰大圣所录以垂宪章孟轲云説诗者不以文害辞不以辞害志也自宋玉景差夸饰始盛相如凭风诡滥愈甚故上林之舘奔星与宛虹入轩从禽之盛飞防与鹪鹩俱获又子云校猎鞭宓妃以饟屈原张衡羽猎困冥于朔野娈彼洛神既非魑魅惟此水怪亦非魍魉而虚用滥形不其踈乎
　　事类　故魏武称张子之文为拙然学问肤浅所见不博专拾掇崔杜小文所作不可悉难难便不知所出斯则寡闻之病也夫经典沉深载籍浩瀚实羣言之奥区而才思之神臯也扬班以下莫不取资任力耕耨纵意渔猎操刀能割必列膏腴是以将赡才力务在博见狐腋非一皮能温鸡蹠必数千而饱矣　故事得其要虽小成绩譬寸辖制轮尺枢运闗也或微言羙事置于闲散是缀金翠于足胫靓粉黛于胸臆也
　　养气　若夫器分有限智用无涯或惭鳬企鹤沥辞镌思于是精气内销有似尾闾之波神志外伤同乎牛山之木怛惕之盛疾亦可推矣至如仲任置研以综述叔通怀笔以专业既暄之以嵗序又煎之以日时是以曹公惧为文之伤命陆云叹用思之困神非虚谈也夫学业在勤故有锥股自励至于文也则申写郁滞故宜从容率情优柔适防若销铄精胆蹙迫和气秉牍以驱龄洒翰以伐性岂圣贤之素心防文之直理哉且夫思有利钝时有通塞沐则心覆且或反常神之方昏再三愈黩是以吐纳文艺务在节宣清和其心调畅其气烦而即舍勿使壅滞意得则舒怀以命笔理伏则投笔以卷怀逍遥以针劳谭笑以药倦常弄闲于才锋贾余于文勇使刃发如新凑理无滞虽非胎息之迈术斯亦卫气之一方也
　　附防　是以四牡异力而六辔如琴驭文之法有似于此去留在心修短在手齐其步骤总辔而已故善附者异防如肝胆拙防者同音如胡越改章难于造篇易字艰于代句此已然之騐也昔张汤疑奏而再却虞松草表而履谴并理事之不明而辞旨之失调也及倪寛更草钟防易字而汉武叹奇晋景称善者乃理得而事明心敏而辞富也
　　物色　是以诗人感物聨类不穷流连万象之际沈吟视聴之区写气图貌既随物以宛转属采附声亦与心而徘徊故灼灼状桃花之鲜依依尽杨栁之貌杲杲为出日之容瀌瀌拟雨雪之状喈喈逐黄鸟之声喓喓学草虫之韵皎日嘒星一言穷理参差沃若两字连形并以少总多情貌无遗矣虽复思经千载将何易夺及离骚代兴触类而长物貌难尽故重防舒状于是嵯峨之类聚葳防之羣积矣及长卿之徒诡势瓌声模山范水字必鱼贯所谓诗人丽则而约言辞人淫丽而繁句也山防水匝树杂云合日既往还心亦吐纳春日迟迟
　　秋风飒飒情往似赠兴来如答
　　文学部【书问】
　　刘袆之酬郑沁州诗　麒阁一代良熊轩千里躅缉图昭国典按部留宸瞩匪厌承明庐伫兼司隶局芸书暂辍载行使方临俗节变风绪髙秋深露华溽寒山敛轻霭霁野澄初旭已觉长年悲谁堪岐路促遥林征马迅别舘嘶骖局雅赠响摐金索居暌倚玉凄断离鸿引劳歌思足曲
　　杨烱和酬虢州李司法诗　唇齿标形胜闗河壮邑居寒山抵方伯秋水面鸿胪君子从逰宦忘情任卷舒风霜下刀笔轩盖拥门闾平野芸黄遍长洲鸿雁初菊花宜泛酒蒲叶好裁书昔我芝兰契悠然云雨踈非君重千里谁肻惠双鱼
　　李白代佳人寄翁参枢先辈诗　等闲经夏复经寒梦里惊嗟岂暂安南国风光当世少西陵波浪过江难周旋小字挑灯读重疉遥山隔雾看直是为君飡不得书来莫説更加飡
　　刘长卿奉寄婺州李使君舎人诗　建隼罢鸣珂初传来暮歌渔樵识太古草树得阳和东道诸生从南依逺客过天清婺女出土厚绛人多永日空相望流年复几何崖开当夕照叶去逐寒波眼闇经难受身闲剑懒磨似鵩占贾谊上马识防颇穷分安藜藿衰容称薜萝只应随越鸟南翥托髙柯
　　包佶酬于侍郎湖南见寄诗　桂岭千崖断湘江一派通长沙今贾傅东海旧于公章甫经殊俗离骚继雅风金闺文作字玉匣气成虹翰墨时无侣丹青夙在工主恩留左掖人望积南宫巧拙循名异浮沉顾位同九迁归上畧三已契愚衷责谢庭中吏悲寛塞上翁楚材欣有适燕石愧无功山晓重岚外林春若雾中雪花翻海鹤波影倒江枫去札频逢信廽帆早挂空避贤方有日非敢爱微躬
　　周贺投江州张郎中诗　要地无闲日仍容冒谒频借山年涉闰寝郡月逾旬驿径曾冲雪公泉省涤尘随行溪路细接话草堂新减药痊余癖飞书问苦贫噪蝉离宿殻吟客寄秋身链句盈箱箧悬图视蜀闽静居匡阜近终作社中人
　　崔峒书情寄上苏州韦使君兼呈吴县李明府诗　数年湖上谢浮名竹杖纱巾遂性情云外有时逢寺宿日西无事傍江行陶潜县里看花发庾亮楼中对月明谁念献书来万里君王深在九重城
　　梁简文帝与刘孝绰书　执别灞浐嗣音沮濶合璧不停旋灰屡徙玉霜夜下旅雁晨飞想凉燠得宜时无爽既官寺务烦簿领殷凑等张释之条理同于公之明察雕龙之才本博灵虵之誉自髙颇得暇逸于篇章从容于文讽顷拥旄西迈载离寒暑晓河未落拂桂棹而先征夕鸟归林悬孤帆而未息足使边心愤薄乡思邅廻但离濶已久载劳寤寐行闻还驿以慰相思
　　又答湘东王书　暮春羙景风云韶丽兰叶堪齅沂水可浴苐邵南寡讼时辍甘棠之隂冀州为政暂止褰襜之务唐景荐大言之赋安汰述连环之辩尽逰玩之羙致足乐乎吾春初卧疾极成委弊虽西山白鹿惧不能愈子预赤丸尚忧未振髙卧六安每思扁鹊之问静然四屋念絶修都之香皇上慈被率土甘露聿宣鸣银鼓于寳坊转金轮于香地法雷惊梦惠日晖朝道俗辐凑逺近毕集独以疾障致隔闻道岂止杨仆有闗外之伤周南起留滞之恨
　　又与萧临川书　零雨送秋轻寒迎节江枫晓落林叶初黄登舟玉河【一作已积】殊足劳止解维金闗定在何日八区内侍厌直御史之庐九棘外府且息官曹之务应分竹南川剖符千里但黑水初旋未申十千之饮桂宫既启复乖双阙之宴文雅纵横即事分阻清夜西园然未克想征舻而结叹望桂席而霑襟若使农书疏脱还邺下河南口占傥归乡里必迟青泥之封且观朱明之诗白云在天苍波无极瞻言岐路眷慨良深爱防波潮敬朂光彩
　　李峤与雍州崔录事司马录事书　伏惟公等思侔天假道合神契清襟与秋水俱映缛藻共春葩竞发风云感其声律墙仞深其阃奥羽陵湘简遥开博综之门洞庭金石近入铿锵之韵固以重规坐右连华史笔深思匠之真筌毕文心之能事峤学术芜浅才艺寡薄弓冶遗业独事斯文而衣冠后进多慙接武顷以三余暇景四时风月斗酒娱乐嘤鸣感召春还江北时兴楚客之謡木落淮南乍动潘生之思有同狂简无近雅什不意频降德音猥垂访逮恭承嘉惠揣摹虚寡鉴淄水而慙容遵寿陵而恧步但以萤烛光耀尚增辉于旸谷畎浍微流且朝宗于水府敢縁斯义上呈如别大夫摅思空拟登髙小子裁章顾羞调下
　　又上廵察覆囚使歴城张明府书　伏冀晰鉴兰苖缀思茅茹俾夫集萤收曜攀若华而翳景射鲋堙流泝扶津而饮液野籁叶编钟之韵甘黎味和鼎之滋则树李其缄反抛知执昔鳀濵据地抗嘉言于直指龙门蹈阃邀逺好于司隶两賔不嫌于黩进二主无忤于欢接并雕芳宪序灼羙清流然则古之望今亦犹今之视昔矣投翰魄沮授简心驰
　　又上雍州髙长史书　河阳春树开四照于词林洞庭秋水清九流于心镜　夫引往纳来江海所以深广损上益下乾坤所以光大是故虚已之求有屈位而伸道泛接之爱或开怀而受物若乃崇峻宫垣扄钥阃奥使属睇之目隔愈深而照穷仰止之心限弥髙而望絶仰賔以之失位篲客以之亡门将恐慕义之夫思为黄鹤之举企景之客不作真龙之逰愿君侯垂古人之风申国士之分假其白璧之契接以黄金之言不忽当年要之卒岁则重如熊掌府中饶取义之賔轻若鸿毛节下有徇生之士矣
　　王勃上绛州上官司马书　下官者康衢之贱耳尝闻阙里之言颇挂平舆之目岂不知尘形俗状防水镜而多慙枹鼓援鼙偶雷门而自失而欲刻鹄饰鳬唐突扄余者邪徒以登山泛海庻测髙深执炬萤希增日月君侯极天分构振琼树而韬霞带地疏源握珠胎而
　　冠月鳞轩羽殿瑶台降卿相之荣鹊印蝉簮金社发公侯之始青臯独唳望鸿渐而翻霞丹穴髙鸣对鹓池而矫雾严助以贤良待诏未厌承明汲黯以方正拾遗终荣卧里藩维克振旣参来暮之歌邦国不空自有康沂之相加以雄材广度散琬琰于胸怀逸气遒文运风霜于掌握迫青防而构合烟霞之涯涘莫寻振沧渤以流谦江汉之波澜未测耀灵桂于赵席垂棘知归辨羣籁于庄轩悬匏自记賔阶夕敞清河销骥贽之虞虚榻晨披心礼得龙驱之地方当翊賛宸极羽仪台屏岂徒偃仰州县劳事藩庭而已哉借如仆者言不满于乡党声不出于堂阈东海取乐于箪瓢南山毕志于文史飡花佩叶入兰室而谈挹露攀霞坐松扄而啸逸扬子云之澹泊心窃慕之嵇叔夜之逍遥真其好也未尝露才扬已饰小智以惊愚假势凭时托中人而树迹遍逰天下寒心于将相之门独守太侧身于名利之境尝谓奉琴巵于北牖咏诗礼于南陔坐商洛而折云英临江湖而采烟液生愿毕矣而属鸾扄停逸频虚不次之阶鹤板征贤累发非常之诏天下有道吾岂匏承达人一顾之荣辱公车再辟之礼平津侯之博物终屈奉常贾大夫之才名犹逢绛灌况庸者而可免于此乎君侯要津先据圗海盛于当时下官覆篑方勤为山始于今日虽陵深谷变终非入室之賔而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸略近发于舆歌皇圗不隔于刍议故有荣枯絶等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貌不足以动人遑遑薮泽安足以奉髙明之咳唾也所冀蝇阶贱质附云足而追飚蚋序轻姿托霜毛而絶海委名励已蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息
　　又为人与蜀城父老书　韩信之无津也昌亭之一饿夫耳马卿之失路也临卭之一食客耳武不足以服众文不足以动时长劒屈于无知洪笔沦于不用洎乎雄圗蹑运至尊纳背水之谋丽藻升朝天子赏凌云之作威加海岳声振庙廊彼淮隂之侠少成都之遗老也又焉能知逺近哉是以鉴物于肇不于成赏士于穷不于达是知卞和之得玉也精存于岸谷之间张华之得劒也气发于星辰之际夫岂琢磨成器然后知其寳剸断为能然后知其用哉　刘仲文之逺识不以干没诣梁城闵仲叔之髙风不以口腹累安邑虽其已没生气犹存　方今白藏绍序朱律谢期天髙而林野踈肃而江山静轻蝉送夏惊晚吹于风园旅雁乗秋动宵吟于露渚　蜀都广鎭岷防奥壤山分玉宇水向金陵　归云止雁流曙响于东津落照开鸿写晴规于北岸萤踈夕砌蝉促朝林　昔者虞公再见悬光白璧之前季布一言犹定黄金之诺况乎交已成于杵臼道已茂于金兰希照穷途远流嘉贶若使恩裁口腹空留安邑之賔惠阙始终取恨昌亭之客
　　史祥答隋太子广书　身在边隅情驰魏阙每至清风夜起朗月孤照想鸣笳之启路思托驾于后车塞表京华山川悠逺瞻仰浮云伏增澘结
　　王孝籍上牛书　夫以一介贫人七年直省课税不勉庆赏不沾卖贡禹之田供释之【一作氏】之费有弱子之累无强兄之亲加以老母在堂光隂迟暮寒暑违侍闗山迢遥齧臂为期前途邈矣倚闾之望朝夕已勤谢相如之病无官可以免发梅福之狂非仙所能避愁疾甚乎厉鬼人生异夫金石营魂且散恐筮予无征赍恨入冥则虚縁恩顾此乃王稽所以致言应侯为之不乐也骆賔王上吏部裴侍郎书　仆诚鄙人也颇览前事每读古书见髙堂九仞曾舆有北向之悲积粟万钟季路起南逰之叹未尝不废书辍卷流涕霑衣何者情蓄自衷事符则感形潜于内迹应斯通
　　又上兖州崔长史启　心波湛汉咏魄曜于黄陂情岳干天韫风云于稽巘龙津共济竞忻登御之车芜室钦贤必揽澄清之辔　是以佐隂而演化务肃万城翼麟壤以宣风恩覃千里
　　又上兖州张司马启　言阿激箭浴紫贝以飞湍情岳惊峰蔽丹霄而杰峻文条擢秀馥长坂之幽兰笔苑扬葩灿小山之丹桂松飚结韵缙绅借以雌黄岩电流光通贤资其月旦　缉谐麟甸下白鹤于仙庭辅弼鳬郊重黄金于帝里　所冀分其末照惠以余波得预观光全由唾咳傥云镳释絏申其潄玉之音霜匣开辉照以盘蛟之影则隂山之雀敢怀飡蘂之心汉东之虵期致投珠之报
　　又上齐州张司马启　金波离毕零陵之石自飞瑶光建寅萧坵之火暂爇
　　又上吏部侍郎帝京篇启　楚翚丹质在荆南以怀慙辽豕白头望河东而载恧賔王散财易朽蟠木难容虽少好读书无谢髙凤而老不晓事有类扬雄徒以易象六爻幽賛通乎政本诗人五际比兴存乎国风故体物成章必寓情于小雅登髙能赋岂圗荣于丈夫盖欲乐道遗荣从心所好非敢希声刻鹄窃誉雕虫
　　又上司列太常伯启　至若峰秀学山列三坟而仰止澜清笔海疏四渎以朝宗登小鲁之岩辨练光于曳马临大吴之国识寳气于连牛垂秋实于谭丛绚春华于词苑辨河飞箭激流翻白马之津文江散珠圎波潄骊龙之穴是用德茂麟趾削桐叶以分珪道焕鹓池映桃花而曵绶
　　王勃上皇甫常伯启　龙镳就路驽骏相悬鹊镜临春妍媸自逺亦有飞霜匝地兰萧衔共尽之悲烈火埋冈玉石抱俱焚之惨然则知音罕嗣流水空存至寳不同荆山有泪君侯饰扬刍议提奬芜词白圭成再见之荣黄金定一言之重鹏飚旣接仰云迳而将趋龙阪可登指星台而有望循襟佩德抚事知恩山岳有轻河汉无极
　　又上明员外启　金乌耸辔俯圎燧而抽光瑶兎浮轮方诸而吐液斯则洪纎异数防符造化之津髙下相悬精契陶钧之表故知声同义合存长幼于三州理隔气殊置山川于一面神交可托风云于杵臼之间道不虚行泾渭于簪裾之列　荣加从袂上清兰府之逰宠夺攀轮更掌蓬山之务麟圗缉諡定荣辱于三泉鹓閤裁书考薫莸于四部既鹤鸣云路望偃朝端鸿渐星台俯谐佥议防平誉号李宣伯之当官雅操绳时山巨源之称职　情源九派士流欣满腹之期德宇千门词人有庇身之望
　　李商隐献河东公启　有志为文无资就学虽杂赋八首或庶于马迁而读书五车逺慙于惠子　是以艮背却行求心自处罗含兰菊仲蔚蓬蒿见芳草则怨王孙之不归抚髙松则叹大夫之虚位
　　又为张周封上杨相公启　某虽忝伊人亦惟华胄比王谢之子弟诚有重轻在嵇吕之交朋夙尝连接而独分光隣女贷润监河野鹤天麟絶比伦于朝右髯参短簿困拟议于军前窃聴重言尝兴深叹是以愿驰蹇步誓奉光尘傥或厠错薪之斯翘咏归荑于自牧少窥上路试睨重霄击水三千暂随鹏运澄流十二免使鱼劳犹能賛叙爕调讴歌镕范
　　又为栁珪谢京兆公启　伏思相公直以大人顷居班列获奉恩私罗照乗于骊渊觊归昌于凤穴未见其可处之不疑曾不念木朽石顽雕镌莫就榆暝豆重性分难移古人所以有以荣为忧受恩如敌斯言之作珪也有焉
　　又上尚书范阳公启　成名逾于一纪旅宦过于十年恩旧凋零路岐凄怆荐祢衡之表空出人间嘲扬子之书仅盈天下去年逺从桂海来返玉亰无文通半顷之田乏元亮数间之屋隘佣蜗舎危托燕巢春畹将逰则蕙兰絶迳秋庭欲扫则霜露沾衣勉调天官获升甸壤归惟却扫出则卑趋仰燕路以长怀望梁园而结虑又上崔相公启　某荆氏凡材雕陵散质谬清白实守幽贞矍圃弯弓何能中鹄孔门用赋寻耻雕虫常患荒芜殊非挺防依刘荐祢素乏梯航慕吕攀嵇全无等级分甘终老莫有良期旣而窃仰洪钧来窥皎镜坟垆下土敢望颁形瓮盎顽姿寜希鉴貌岂谓不遗孤拙曲假生成防于泥滓之中致在烟霄之上
　　又为山南薛从事谢辟启　顷者湮沦孤贱绵隔音尘其后从事梓潼经涂天汉初筵末席披雾睹天自迩以来怀恩莫极郑之腰腹若挂丹青崔琰之须眉常存梦寐方思捧持杖屦厠列生徒岂望便上仙舟遽尘莲府
　　又为举人上翰林萧侍郎启　重以惠劣祢生专非董氏殊顔囘之易铸若宰我之难雕徒欲万卷咸披且乏五行俱下叨从岁赋勉致文编户户醤瓿唯闻见辱人人虀臼不肯留题再困于鱼登一慙于雁序然天付直气家义方虽在颛不茍述作广絶交之论抑有旨焉移太常之书非无为也
　　又为舎人绛郡公上李相公启　围减带缓髪稀弁倾窅然向风目极心往
　　又为举人献韩郎中琮启　不授防毫未吞瑞鸟驰名江左陆机莫及于才多擅誉邺中王粲终闻于体弱捧爝火以干日御动已光销抱布鼓以诣雷门忽然声寝不谓郎中搜才路广登客门寛望犬附书冀鸡谈易特垂题目曲赐丹青　以卞和为玉人无不收之琼玖得蹇修为媒氏无不嫁之娉婷　伏惟郎中与先辈贤弟价重两刘誉髙二陆比李膺则仙舟对棹方马融则绛帐双褰若某者虽陋若左思痩同沈约无庾信之腰腹乏崔琰之须眉然至于感分识归衔诚议报将酬杨寳则就雀求环欲答孔愉则从觅印推其异类不后他人
　　又为先辈献集贤相公启　伏惟相公日观同光天球并价扬锋露锷则武库常开散藻摛华则文星镇见一言悟主三接承恩季孟伊繇友朋萧邴汉皇发论十万常愧于淮隂齐后推诚一二皆归于仲父百度旣已贞矣九流又复谙焉墙东灶北隐沦者咸欲呈材猿饮鸟言僻陋者皆思入贡庄生献臂杨子防毛三百篇之诗更无讽刺二百年之史永絶讥嫌
　　杜牧谢周相公启　当受震骇神魂飞扬抚已自惊喜过成泣药肉白骨香返逰魂言于重恩无以过此虽买臣怀绂郡邸萧育召拜扶风杨仆三组垂腰苏秦六印在手较于荣忝无以为逾
　　张元晏谢时相启　蒙虎皮于下驷抑以腾骧綷鹄羽于寒鸱教之骞翥
　　又未召试先与奉常启　念及孤沈奬兹颛僻遇孔梨之津润别借齿牙因姜被之包容俯明肝膈
　　罗衮谢史馆裴相公启　发言为褒贬之经廻顾是寒暄之律　虽复毛慙腹背角困藩篱何尝不砥砺公方琢磨文术竟以长沙地窄难呈宛转之姿南郡鬼逢每受揶揄之耻
　　又谢宰相启　暄临黍谷方知律吕之声调境入蓬山孰谓风飚之道阻
　　胡曾劒门寄上路相公启　伏惟相公神资重器天纵伟才邦国金城朝廷玉烛文髙庾月词峻谢山才见紫髯便居黄阁陶钧百辟启沃一人议平吴皓之时虽云推局报破秦坚之日不废围碁故能早执化权久司政柄今则暂辞龙阙求镇城将军之细栁虽新丞相之盐梅仍旧不烦壮士自伏雄图扬麾而氛祲晨销按节而妖星夜落
　　又谢赐钱启　伏惟相公英风独振伟量孤标推葛亮之秤心负姜维之斗胆内安宗庙外却蛮夷鱼水贤良埙篪骨肉桃李满于衢路金帛遍于风尘六合之中一人而已
　　栁宗元谢李相公示手札启【全録】　省录狂瞽收抚羁缧沐以含之仁忘其进越之罪感深益惧喜极增悲五情交战不知所措宗元质性庸塞行能无取著书每成于废疾进德且乏其馨香常愿操篲医门掬溜兰室良辰不与夙志多违昨者踊跃残魂奋扬蓄念激以死灰之气陈其敝箒之词致之烟霄分絶流盼今则垂露在手清风入怀华衮滥褒于赭衣龙门俯收于埳井藻镜洞开而秋毫在照文律傍畅而寒谷生辉化幽郁之志若觌清眀换兢危之心如承抚荐非常之幸岂独此生伏以淮海剧九天之遥潇湘参百越之俗倾心积念长悬星汉之上流形委骨永瀹魑魅之羣何以报恩唯当结草
　　刘禹锡谢中书张相公启　身侔蝉翼何以受恩死轻鸿毛固得其所
　　温庭筠上令狐相公启　藐是流离自然飘荡呌非独鹤欲近商陵啸类断猿况隣巴峡光隂讵几天道如何又上宰相启　傥张禹尊髙犹为戴荣説礼郑严毅便令服愼闻诗敢叹朝饥诚甘夕死
　　又投宪丞启　古者穷士求知孤臣荐防或三嵗未尝交语或一言便许忘年奇偶之间彼何相逺则运租船上便获甄才避雨林中俄闻托契此又无由自致不介而亲者也
　　又上裴舎人启　今则阮路兴悲商歌结恨牛衣夜哭马柱晨吟一笈徘徊九门深阻敢持幽欵上诉隆私又上学士舎人启　荀铎揺车邕琴入爨委悴舆人之末残摧膳宰之前不遇知音信为弃物
　　又上杜舎人启　物乗其势则嘒纪画涂【王褒传忽若慧记画涂英华讹作嘒纪】才戾于时则荷戈入棘必由贤达之门乃是坦夷之迳是以陆机行止惟系张华孔闿文章先投谢朓遂得名髙洛下价重江南
　　罗隐投湖南王大夫启　间者龙门掌贡马帐搜遗泉客号咷只忧寳尽地灵惆怅不觉山空
　　又谢江都郑长官启　于半郊半郭之中有一咏一觞之趣为谋甚逸所得何多芳草逺山才供掇拾晴阳媚景别受指防登临则光禄寒山悲叹则雍丘明月　将风霜委地之姿值兵革滔天之日正平刺灭屡窘舆台叔夜灯残频逢鬼魅
　　顾云投顾端公启　傥少借余波微廽诞説当见长房之竹亦可为龙则知庄叟之鱼终能化羽
　　又投户部裴德符郎中启　加以秦吴路阻烟水程遥甘滑多违问安常阙中宵梦到星汉俄沈万里书廻槐檀遽改
　　又投户部郑员外启　某闻栁文畅之遇王融初因雅韵刘嗣芳之逢沈约实自片辞或两句可嘉或一篇堪奬则题于团扇写在郊居遂使西邸流芳南朝溢羙时名愈大纸价弥髙今也故事具存清风尽在每因投卷窃贺伊人虽有负于斯文幸遭逢其至鉴
　　又投翰林刘学士启　时或严霜届节脱叶辞枝曲突无烟幽窗有雪飞文月殿欲拟谢庄染翰兰台思齐宋玉
　　又谢下第后使人存问启　收烬枝于烈熖必假良知出埋刃于重泉当资至鉴　委访穷居曲芳讯侧聆尊旨跪听玉音窃闻俯降咨嗟深垂悯恻初疑梦觉终谓风传方当退鹢之时忽得攀龙之便
　　又谢徐学士启　某尝徧阅缣缃亦闻先达时接后来逺则沈隐侯之奬何伯言才闻发论近则韩文公之知李长吉始议及门未有曲示恩私显留翰墨才微往彦遇倍昔时仰戴恩荣已增铭篆
　　又投刑部赵郎中启　一别楚山四凋秦叶进惟角触退则羁栖望化羽之期乌头讵白困龙门之险鱼尾将頳近者辄以荒芜上干裁鉴实惭小道不副至公或自朋游窃聆风防潘江陆海曲借品流绣段金声仍加缘饰今则将临笔阵潜逼抡材旣乏先容惟忧防额弦哀柱促风劲叶危辄写丹诚仰尘清鉴傥特分余润微假末光朽枿生荑寒灰发熖才沾慰荐便是辉华罗隐投礼部郑员外启　道薄而鱼腮易曝计踈而鳬胫难加所以甯戚叩歌不惟长夜魏舒对防近至中年丹霄无独上之期双鬓有相轻之色而员外芝田养秀桂苑摛华口里雌黄旋成典故座中薤白早避风流敢因诱善之初仰冀嘘枯之便傥一掬华阴之土聊拭苏文则数升泾水之泥永依清济
　　鼂补之亳州上李中书启　赋分薄而造物不能厚禀资拙而匠石无由工开笼鹄失而始惊捩手羮空而自笑迷途未反壮日已赊惟激烈之素懐则萧条而长在每羞王宻谒杨震之意犹鄙谷永谢王凤之词使愚无似有宣光不比之称则贤我公乃献子可贺之举然而志阔事迕才踈效迟下若战国公子之市名当时羣豪之赴义犹可蒯缑弹铗预三千客而有鱼或能左手捧盘招十九人而俱歃此自不果他复何言第依庇姑存逭疵悔念虚死不如立节而止谤莫若自修鹤鸣远而终闻兰生幽而亦佩诚足动金石则有不诚无不动信可行蛮貊则有不信无不行奔踶可驯千里要烦于良御铅刀且弊一割更繄于善操　若唐两生奏记当路至愿为燎供席蒸之效祥顾有义焉何至是也
　　文学部【诗】
　　白居易宣武令狐相公以诗寄赠传播吴中聊奉短章用申酧谢诗　新诗传咏忽纷纷楚老吴娃耳徧闻尽解呼为好才子不知官是大将军词人命薄多无位战将功髙少有文谢朓篇章韩信钺一生双得不如君李羣玉寄长沙许侍御诗　二年文防许追随和遍南朝杂体诗未以防毫还郭璞乞留残锦与丘迟竹斋琴酒欢成梦水寺烟霞相对谁今日秋风满湘浦只令搔首咏琼枝
　　罗隐淮南李仆射借示近诗因有投献诗　朝论国计暮论兵余力犹随凤藻生语继盘盂抛俗格气通河岳带商声闲寻绮思千花丽静向髙吟六艺清文柄已持尧典在更堪回首向縁情
　　又赠湖州裴郎中诗　贵提金印出咸秦潇洒江城两度春一水清疑见胆数重山翠欲留人望崇早合归黄阁诗好何妨恋白苹自是受恩心未足却垂双翅羡吴均
　　又寄前宣州窦常侍诗　往年西谒谢晖樽酒留欢醉始归曲槛栁浓莺未老小园花暖蝶初飞喷香瑞兽金三尺舞雪佳人玉一围今日乱离寻不得满簔风雨钓鱼矶
　　又赠宣武卢从事诗　前年帝里望行尘记得仙家第四人泉暖旧谙龙偃息露寒初见鹤精神歌聴上榻梁园晚梦绕残钟汜水春知有箧中编集在只应从此是经纶
　　陈子昂为陈御史进奉和秋景观竞渡诗表　天文爰防品彚咸亨金简潜开珍图斯见臣闻白云兴咏汉逰汾水之词黄竹申歌周舞瑶池之驾然而志崇逺辙事式劳人故文思之化未光太清之道犹阙伏惟圣母神皇陛下太虹齐圣感月含神德茂于皇陛文明照于天下用能提玉斗把旋衡百神景从三灵叶賛青云出洛爰开受命之符赤甲萦河终御兴王之寳非穷神之至德者其孰能格于是哉旣而黄屋务闲紫极时暇洞庭张乐思接轸于轩游妫水披图想同参于尧辇然而逺而劳物者未若近而安人动而勤已者岂比静而神泰于是徙金跸鸣玉銮清禁林御池殿肃波臣而戒事命舟子为水嬉彩鹢莲歌乍起吴江之引青龙桂檝时讴越女之风鸟逝虬惊沸珠潭而竞逐雪飞电集横玉浦而流光信可以娱乐性灵发挥文物皇欢允洽白日俄光于是奏薫风于管弦咏炎云于林籞帝歌爰作天藻遐彰黼帐帷宫缛文房之绣防祥烟瑞景霏翰苑之荣光信探赜于苞得斯文于紫极太平允矣元首康哉方欲朝明堂之官辑羣后之瑞尊崇显箓光启圣图封玉嵩丘以接千年之统泥金少室攸增万嵗之规卓哉煌煌圣君之表也微臣曲学蓬尸窃位兰台未闻骢马之謡非有雕龙之思鞠躬霜署谬覩于天章逖听钧台侧闻于帝乐天文尊贵不逺于下臣帝寳殊崇曲宣于近贵窃以为君唱臣和固不隔于尊卑宫变商从方允谐于金石辄用斋心扣寂假翰求词将以攀日月之末光继萤爝之微照
　　钱珝为史舘王相公进和诗表　臣闻在心为志发言为诗志通而若启源流诗作而自合律吕伏惟陛下道惟恭黙禀在文思永图欲渐于无为睿览且明于多暇因临丹壑遂蹑金绳喜象物之澄清假咏歌而放旷声传天籁韵合霜钟篇殊黄竹之名辞掩白云之羙臣等逢时窃位敢并韦平应诏属词文非顔谢徒偶昭融之运旧闻雅正之音倾听不知愧延陵之季子试吹必滥比南郭之先生但思忝列辅臣安敢首违圣旨辄同击壤仰和贯珠诚懐郑卫之慙但感宫商之説星辰自转难参旭日之光鼙鼔空鸣莫续春雷之响
　　唐李羣玉进诗表　以居住沅湘宗师屈宋枫江兰浦荡思揺情芜纇之余过于讽野天文不到徒窥星汉之髙沧海攸归岂阻潢污之陋然爨桐不爆俄成曲突之烟埋剑无光永作幽泉之鐡巴濮下调尘触天聴蝼蚁之微伏待刑戮
　　宋【阙】　进嘉泰颂表【见翰苑新书失名】　自古帝王之功虽卓荦奇伟而不可及必得名世文学之士益铺张润色以垂无穷载之简册则炳炳如丹播之管弦则洋洋盈耳商之猗那周之清庙固以跨越千古而巍乎汉之燕然唐之磨崖抑欲追仿三代之作者于昭骏命肇启鸿休闳仪已七于六经懿铄可三于二典何人笔老再赓庆厯之诗有士管窥借陈嘉泰之颂　顾未有镂白玉以告名山汗青竹以绚华藻缺焉钜典郁若舆情臣猥以謏闻亲承旷举仿穆如之作颂輙斐然而成章虽敲金戞玉无容瓦釡之雷鸣然击壤歌衢共和箫韶之兽舞晏殊进两制三馆牡丹诗歌表　昔者虞舜膺期有臯陶之赓载周宣继业闻吉甫之诵章盖黙相以谟猷不专工于辞翰迨于汉室尤好艺文别馆离宫多命从臣之制作倡优郑卫已无前古之箴规中叶以还其风未冺永平神雀之颂孝明称羙者五人贞元重九之篇德宗考第于三等并垂编简式着熙隆洪惟圣运之防昌可以继重华之辉耀然于众制未复前修思讽谕者隐其诚而靡宣局声律者艳其言而罕实不足以上禆睿览下达民情效明良喜起之音续雅颂清微之范姑用登髙而能赋庻几博奕之犹贤罔协精求岂任多愧臣首当庸滥实玷恩华兴寤以思腼惶无极
　　李峤上髙长史述和诗启　雕文将锦绣同羙惠气与芝兰等馥用回秦肆悬轻吕氏之金持入周京即贵洛阳之纸足使两都賔主羞谈翰墨二陆兄弟耻论词赋死者可作贾生为入室之徒来者难诬潘子得扶轮之地
　　骆宾王和闺情诗启　窃惟诗之兴作兆基古唐歌虞咏始载典谟商颂周雅方陈金石其后言志缘情二京斯盛含毫沥思魏晋弥繁布在缣简差可商畧李都尉鸳鸯之辞纒绵巧妙班婕妤霜雪之句发越清廽平子桂林理在文外伯喈翠鸟意尽行间河朔词人王刘为称首洛阳才子潘左为先觉若乃子建之牢笼羣彦士衡之借甚一时并文苑之羽仪诗人之镜爰逮江左謡咏不辍非有神骨仙才专事风道意顔谢特挺戕罚典丽自兹已防声律稍精其间沿改莫能正本李商隐谢河东公和诗启【全录】　前因暇日出次西溪旣惜斜阳聊裁短什盖以徘徊胜境顾慕佳辰为芳草以怨王孙借羙人以喻君子思将玳瑁为逸少装书愿把瑚与徐陵驾笔斐然而作曾无足观不知谁何仰达尊重果烦属和弥复惊惶某曾读隋书见杨越公地处亲贤才兼文武每舒锦绣必播管弦当时与之握手言情披襟得侣者惟薛道衡一人而已及观其唱和乃数百篇力钧声同德隣义比彼若陈葛天氏之舞此必引穆天子之歌彼若言太华三峰此必曰浔阳九派神功古迹皆应物无疲地理人名亦争承不缺后来酬唱罕继声尘尝以斯风望于哲匠岂知今日属在所天坐席行衣分为七覆烟花鱼鸟置作五衡讵能狎晋之盟实见取鄫之易不以衅鼓惠莫大焉
　　又献侍郎钜鹿公启　夫黄备防者绣之用清越为乐者玉之奇固以虑合元机运清俗累陟防于四始之际优游于六义之中窃计前时承荣内署栢台侍宴熊舘从畋式以风骚仰陪天籁动沛中之旧老骇汾水之佳人非首义于论思实终篇于润色光乐录道焕诗家况属词之工言志为最自鲁毛兆轨苏李扬声代有遗音时无絶响虽古今异制而律吕同归我朝已来此道尤盛皆陷于偏巧罕或兼材枕石潄流则尚于枯槁寂寞之句攀龙附翼则先于骄奢艳佚之篇推李杜则怨刺居多效沈宋则绮靡为甚至于秉无私之刀尺立莫测之门墙自非托于防神安可定夫众制
　　昭明太子答湘东王求文集诗苑书　或日因阳春具物韶丽树花发莺鸣和春泉生暄风至陶嘉月而熙防借芳草而眺瞩或朱炎受谢白藏纪时玉露夕流金风时扇悟秋士之心登髙而逺托或夏条可结倦于邑而属词冬雪千里覩纷霏而兴咏宻亲离则手为心使昆弟宴则墨以欢露
　　顾云唐风集序　髙宗朝拾遗陈公作诗出继【杜集作没】二雅驰骤建安削苦涩僻碎略淫靡浅切破艳冶之坚陈擒雕巧之酋帅皆摧撞【杜集作幢】折角崩溃解散扫荡词塲廓清文祲
　　韦庄又集序　谢晖文集盈编止诵澄江之句曹子建诗名冠古唯吟清夜之篇是知羙稼千箱两岐奚少繁弦九变大濩殊稀入华林而珠树非多阅众籁而紫箫惟一所以撷芳林下拾翠岩边沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑自国朝大手名人以至今之作者或百篇之内时纪一章或全集之中微征数首但掇其清词丽句録在西斋莫穷其巨洪澜任归东海总其记得者才子一百五十人诵得者名诗三百首长乐暇日陋巷穷时聊撼膝以书绅匪攅心而就简盖诗中鼓吹名下笙簧击鳬氏之钟霜清日观淬雷公之剑影动星津云间分合璧之光海上运摩天之翅夺造化而雷云涌起役鬼神而风雨奔驰但思其食马留肝徒云染指岂虑其烹鱼去乙或至伤鳞自慙乎鼹腹易盈非嗜其熊蹯独羙然则律者旣采繁者自除何知黑白之鹅强识淄渑之水左太冲十年三赋未必无瑕刘穆之一日百函焉能尽丽是知班张屈宋亦有芜辞沈谢应刘犹多累句虽遗妍可惜而备载斯难亦由执斧伐山止求嘉木挈瓶赴海但汲井泉等同于风月烟花各是其樝梨橘柚昔姚合所撰极集一卷传于当代已尽精微今更采其者勒成又集三卷记方流而目阅丽水而神疲鱼兎虽存筌蹄是弃所以金盘饮露惟采沆瀣之精花界食珍但享醍醐之味非独资于短见亦可贻于后昆
　　王勃入蜀纪行诗序　出褒斜之隘道扺岷峨之絶径超溪歴翠阜迨弥月而臻焉若乃采江山之俊势观天地之奇作丹壑争流青峰杂起陵涛鼔怒以伏注天壁嵯峨而横立亦宇宙之絶者也
　　钟仲伟诗评序　楚臣去境汉妾辞宫或骨横朔野或魂逐飞蓬或负戈外戍或杀气雄边塞客衣单霜闺泪尽文士有解佩出朝一去忘返美女有扬蛾入宠再盼倾国凡斯种种感荡心灵非陈诗何以展其义非长歌何以释其情　臣闻七声无主律吕综其和五采无章黼黻交其采故言者志之所之文者物之相杂然则心不可蕴故发挥以形容词不可陋故错综以润色京师纸贵天下家藏调移齐右之音韵改河西之俗
　　刘勰眀诗　诗者持也持人性情三百篇之蔽义归无邪持之为训有符焉尔　自王泽殄竭风人辍采春秋观志讽诵旧章酬酢以为宾荣吐纳而成身文逮楚国讽怨则离骚为刺秦皇灭典亦造仙诗汉初四言韦孟首唱匡谏之义继轨周文孝武爱文柏梁列韵严马之徒属词无方至成帝品录三百余篇朝章国采亦云周备而辞人遗翰莫见五言所以李陵班婕妤见疑于后代也按召南行露始肇半章孺子沧浪亦有全曲暇豫优歌逺见春秋邪径童谣近在成世阅时取证则五言久矣又古诗佳丽或称枚叔其孤竹一篇则傅毅之词比采而推两汉之作乎观其结体散文直而不野婉转附物怊怅切情实五言之冠冕也至于张衡怨篇清曲可味仙诗缓歌雅有新声暨建安初五言腾踊文帝陈思纵辔以骋节王徐应刘望路而争驱并怜风月狎池苑述恩荣叙酣宴慷慨以任气磊落以使才造怀指事不求纎宻之巧驱辞逐貌唯取昭晰之能此其所同也乃正始明道诗杂仙心何晏之徒率多浮浅唯旨清峻阮旨遥深故能标焉若乃应璩百一独立不惧辞谲义贞亦魏之遗直也晋世羣才稍入轻绮张潘左陆比肩诗衢采缛于正始力柔于建安或析文以为妙或流靡以自妍此其大畧也江左篇制溺乎风嗤笑徇务之志崇盛亡机之谭袁孙已下虽各有雕采而词趣一揆莫与争雄所以景纯仙篇挺防而为俊矣宋初文咏体有因革庄老告退而山水方滋俪采百篇之偶争价一句之竒情必极貌以写物辞必穷力而追新此近世之所竞也
　　又乐府　武德兴乎髙祖四时广于孝文虽摹韶夏而颇袭秦旧中和之响閴其不还暨武帝崇礼始立乐府总赵代之音撮齐楚之气延年以防声协律朱马以骚体制歌桂华杂曲丽而不经赤雁羣篇靡而非典河间荐雅而罕御故汲黯致讥于天马也　至于魏之三祖气爽才丽宰割词调音靡节平观其北上众引秋风列篇或述酣宴或伤羁戍志不出于滔荡辞不离于哀思虽三调之正声实韶夏之郑曲也　好乐无荒晋风所以称逺伊其相谑郑国所以云亡　雅咏温恭必欠伸鱼睨奇辞切至则抚髀雀跃
　　文学部【骚】
　　刘勰辨骚　故其陈尧舜之耿介称汤武之祗敬典诰之体也讥桀纣之昌披伤羿浇之颠陨规讽之旨也虬龙以喻君子云蜺以譬防邪比兴之义也每一顾而掩涕叹君门之九重忠怨之词也观兹四事同于风雅者也至于托云龙説迂怪丰隆求宓妃鸩鸟媒娀女诡异之词也康囬倾地夷羿弹日木天九首土伯三目谲怪之谭也依彭咸之遗则从子胥以自适狷狭之志也士女杂坐乱而不分指以为乐娱酒不废沈湎日夜举以为欢荒淫之意也摘此四事异乎经典者故论其典诰则如彼语其夸诞则如此　观其骨鲠所树肌肤所附虽取镕经意亦自铸伟词故离骚九章朗丽以哀志九歌九辨绮靡以伤情逺游天问瓌诡而惠巧招魂招隐耀艳而深华卜居标放言之志渔父寄独往之才故能气往轹古辞来切今惊采絶艳难与并能矣
　　文学部【书】
　　梁庾肩吾谢东宫古迹启　窃以仙岩遗传入握成尘孔壁藏文随开已蠧石书有暗厨画犹飞岂有迹经四代年逾十纪芝英云气之巧未损松铅鹊反鸾惊之势不侵蒲竹必使酒肆来人池流色变将损北海之绩还代西河之简
　　梁元帝上东宫古迹启　师宜八分之巧元帝三体之妙史籀李斯之篆梁鸿曹喜之书莫不总萃桂宫盈满甲馆窃以鸾惊之势旣闻之于索靖鹰时之巧又显之于蔡邕是以游雾重云敬礼之法鸟颉鱼颃表扬泉之赋颇好六文多慙三礼尚方大篆既其牢落柱下方书何曾彷佛空慕河间之聚书竟征东平之献表齐攸尺牍顾已缺然北海楷隶终成难拟
　　梁简文帝答湘东王上王羲之书　试笔成文临池染墨疏宻俱巧真草皆得以望城扉如瞻星石不营云飞之散何待曲辱之丹方当奉彼筐中置之帐里乍楷铜钩时悬欹案戢意之深良不能已
　　唐太宗论书　烟霏露结状若断而还连凤翥龙蟠势如斜而反正　巧同悬露妙等崩云　虽秃千兎之翰聚无一毫之筋穷万谷之皮敛无半分之骨
　　卫恒字势　皇帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既冺古文亦灭魏文好古世传丘坟歴代莫发真伪靡分大晋开元道敷训天垂其象地耀其文其文乃耀粲矣其章因声防意类物有方日处君而盈其度月执臣而亏其傍云委虵而上布星离离以舒光禾卉苯防以垂頴山岳嵳峨而连岗虫跂跂以若动鸟似飞而未扬观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如矫然特出若龙腾于川森尔下颓若雨坠于天或引笔奋力若鸿鴈髙飞邈邈翩翩或纵肆阿若流苏悬羽靡靡緜緜是故逺而望之若翔风厉水清波漪涟就而察之有若自然信黄唐之遗迹为六艺之范先籀篆盖其子孙隶草乃其曾覩物象以致思非言辞之所宣
　　卫恒隶势　鸟迹之变乃惟佐隶蠲彼繁文崇此简易厥用既体象有度焕若星陈郁若云布其大径寻细不容髪随事从宜靡有常制或穹隆恢廓或栉比鍼列或砥平绳直或蜿蜒缪戾或长邪角趣或规旋矩折修短相副异体同势奋笔轻举离而不絶纎波浓防错落其间若钟簴设张庭燎飞烟崭岩嶻嵯髙下属连似崇台重宇增云冠山逺而望之若飞龙在天近而察之心乱目奇姿谲诡不可胜原研桑所不能计宰赐所不能言何草篆之足筭而斯文之未宣岂体大之难覩将秘奥之不传聊俯仰而详观举大较而论旃
　　蔡邕篆势　鸟遗迹皇颉循圣作则制斯文体有六篆为真形要妙巧入神或文斜列栉比龙鳞纡体放尾长短副身頽若黍稷之垂頴蕴若虫蛇之棼蕴扬波振激鹰跱鸟震延颈胁翼势似凌云或轻举内投微本浓末若絶若连似雾缘丝垂凝下端从者如悬衡者如编抄者邪趣不方不圜若行若飞跂跂翾翾逺而望之象鸿鹄羣游络绎迁延迫而察之端澄不可得见指防不可胜原研桑不能数其诘屈离娄不能覩其隙间般倕揖让而辞巧籀诵拱手而韬翰处篇籍之首目粲粲斌斌其可观摛华艳于纨素为学艺之范圆嘉文德之懿举大体而论旃
　　崔瑗草书势　书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜勦其墨翰惟作佐隶旧字是删草书之法盖又简略应时谕指用于卒迫兼功并用爱日省力纯俭之变岂必古式观其法象俯仰有仪方不中矩圆不副规抑左扬右望之若崎竦企鸟峙志在飞移狡兽暴骇将奔未驰或防状似连珠絶而不离畜怒怫郁放逸生奇或凌防惴栗或据槁临危旁防邪附似蜩螗挶枝絶笔收势余綖纠结若杜伯防毒缘巇螣蛇赴穴头没尾垂是故逺而望之焉若沮岑崩崖就而察之一画不可移机微要妙临时从宜略率大较髣髴若斯
　　索靖草书状　草书之为状也婉若银钩漂若惊鸾舒翼未发若举复安虫蛇虬蟉或往或还类阿那以嬴嬴歘奋兴而桓桓及其逸游盻向乍正乍邪骐骥暴怒逼其辔海水窊隆扬其波芝草蒲陶还相继棠棣融融载其华熊对距于山岳飞燕相追而差池举而察之又似乎和风吹林偃草扇树枝条顺气转相比附窈娆防苫随体散布纷扰扰以猗靡中持疑而犹豫螭狡兽嬉其间腾猨飞鼺相奔趣陵鱼奋尾蛟龙反据投空自窜张设牙距或若登髙望其类或若旣往而中顾或若俶傥而不羣或若自检于常度
　　刘邵飞白书势　鸟鱼龙蛇兽仙人蚊脚偃波楷隶八分世施常妙索草钟真爰有飞白之丽貌艳势珍若乃敷析毫芒纎手和防素干氷解兰墨电掣直准箭驰屈拟蠖势繁节参谭绮靡循杀有若烟云拂蔚交纷刻继韩卢接飞宋鹊游逝
　　文学部【画】
　　孙逖奉和李右相中书壁画山水诗　庙堂多暇日山水契中情欲写髙深趣还因藻绘成九江临户牖三峡绕檐楹花栁穷年发烟霞逐意生能令万里近不觉四时行气染荀香馥光含乐镜清咏歌齐出处图画表冲盈自保千年遇何论八载荣
</div>
    <div class="pagination">
<a href="古俪府_page22.html">上一页</a><span>...</span><a href="古俪府_page18.html">18</a><a href="古俪府_page19.html">19</a><a href="古俪府_page20.html">20</a><a href="古俪府_page21.html">21</a><a href="古俪府_page22.html">22</a><span class="current-page">23</span><a href="古俪府_page24.html">24</a><a href="古俪府_page25.html">25</a><a href="古俪府_page26.html">26</a><a href="古俪府_page27.html">27</a><a href="古俪府_page28.html">28</a><span>...</span><a href="古俪府_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
