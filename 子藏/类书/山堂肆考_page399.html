<!DOCTYPE html>
<html>
<head>
    <meta charset="UTF-8">
    <title>山堂肆考 - 第 399 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 399 页/共 632 页</h1>
    <div class="content">　　移情
　　乐府解题伯牙学琴于成连先生三年不成成连云吾师方子春今在东海中能移人情乃与伯牙俱徃至蓬莱山留伯牙曰子居此习之吾将迎之刺船而去旬时不返伯牙遥望无人但闻海水澒洞山林杳防怆然叹曰先生移我情矣乃援琴而歌作水仙操曲终成连回刺船迎之而还伯牙遂为天下妙絶
　　识趣
　　晋陶潜性不解音惟畜素琴一张弦徽不具曰但识琴中趣何劳弦上声
　　别鹤
　　古琴曲又有十二操一曰将归操孔子之赵闻杀窦鸣犊而作二曰猗兰操孔子伤不逢时作三曰山操季桓子受女乐孔子欲谏不得退而望鲁山作此曲喻季氏若山之蔽鲁也四曰越裳操周公作五曰拘幽操文王拘于羑里作六曰岐山操周人为太王作七曰履霜操尹吉甫子伯竒无罪见逐作八曰朝飞操齐宣王时处士牧犊子年五十无妻出薪于野见雉雌雄相逐而飞意动心悲而作九曰别鹤操商陵牧子娶妻五年无子父母欲为改娶其妻闻之中夜悲啸感之而作十曰残形操曾子夣一狸不见其足而作十一曰水仙操十二曰怀陵操并伯牙作一说胡飞操衞女傅母作衞侯女嫁于齐太子中道闻太子死傅母曰且徃当丧丧毕不肯归继之以死母悔之取女所自操琴于冢上鼓之忽二雉出墓中忽然不见乃作此操又风俗通琴曲有九引一曰烈女引楚樊姬作二曰伯妃引鲁伯飞作三曰贞女引鲁次室女作四曰思归引衞女作五曰霹雳引楚商梁出游九皐之泽遇风雷霹雳畏惧而归作六曰走马引见乐章七曰箜篌引樗里子高作即公无渡河曲八曰琴引秦时屠门高作九曰楚引楚龙丘子高作
　　离鸾
　　琴录琴曲有蔡氏五弄双鳯离鸾归风送逺幽兰白雪长清短清长侧短侧清调大游小游明君胡笳广陵散白鱼楚妃叹风入松乌夜啼楚明光石上流泉双燕离阳春弄恱人弄连珠弄中挥清畅志清蟹行清看客清便僻清婉转清汉张安世年十五为成帝侍中善鼓琴能为双鳯离鸾之曲又刘道强能为单鹄寡鳬之弄聴之者悲不自胜
　　四善
　　笔谭琴虽用桐然湏多年木性都尽声始发越予曽见唐初路氏琴木皆枯朽殆不胜指而其声愈清絶又陶道眞蓄一越琴云是古冢中败棺杉木也声极劲挺大抵琴材欲轻松脆滑谓之四善
　　四美
　　学林嵇康琴赋云气和故响逸弦急故声清间辽故音痹弦长故徽鸣此四者皆羙声也苏东坡曰所谓痹者如今俗云防声也琴之有防声以琴面不平或进尾与岳高低不相应则其声防此琴之病也又云两可之间逺则有防声故曰间辽而音痹徽鸣者今所谓泛声也虗而不接乃可按故曰弦长而徽鸣
　　五终三终
　　蔡邕女训舅姑若命之鼔琴必正坐操琴而奏曲若问名则舍琴兴对凡鼓小曲五终大曲三终则止
　　九弄十弄
　　唐志蔡邕五弄及楚调四弄谓之九弄又阳春白雪长清短清侧清双鳯离鸾緑水悲风别鹤石上流泉谓之十弄又北史郑述造龙吟十弄
　　歌五曲
　　琴操古琴曲有诗歌五曲一曰鹿鸣二曰伐檀三曰驺虞四曰鹊巢五曰白驹又琴纂蔡邕尝入清溪访鬼谷先生其所居山有五曲曲有幽居灵迹毎一曲制一弄三年曲成出示马融王允董卓皆异之
　　増九弦
　　笔谭太宗令待诏蔡裔増琴为九弦有待诏朱文济以为不可太宗曰古琴五弦而文武増之今有何不可文济曰五尚有遗音而益以二弦实无所阙上怒斥出遂増琴九
　　心挑
　　见女
　　神遇
　　语林赵璧弹五琴人问其术璧曰吾之五也始则心驱之中则神遇之终则天随之方吾浩然眼如耳耳如鼻不知五之为璧璧之为五也
　　鳯皇象
　　西京襍记赵后飞燕有寳琴曰鳯凰操皆以金玉隐起为龙鳯螭鸾古贤列女之象亦善为归风送逺之操
　　螺蚌徽
　　国史补蜀中雷氏琴最佳上者玉徽次瑟瑟徽次金徽次螺蚌徽
　　驺忌论弦
　　齐威王鼓琴驺忌子入曰善哉大弦浊以春温者君也小弦亷折以清者相也攫而深醇而愉者政令也钧谐以鸣小大相益回邪而不相害者四时也故曰琴调而天下治
　　如意识韵
　　国史补唐于頔甞令客弹琴其嫂如意知音听于下曰三分中一分筝声二分琵琶声全无琴韵
　　渔父来听
　　庄子曰孔子游乎缁帷之林休坐乎杏坛之上弟子读书孔子弦歌鼓琴有渔父者下船而来须眉交白被髪揄袂行原以上距陆而止左手据膝右手持頥以聴
　　女子取调
　　吴均续齐谐记王彦伯甞至邮亭维舟理琴见一女子披帷而进取琴调之似琴而非声甚哀彦伯问曰此何曲答曰此所谓楚明光也惟嵇叔夜能为此声彦伯欲请受女曰此非艳俗所宜惟岩栖谷隠之士可以自娱耳女鼓琴且歌歌毕止于东榻迟明辞去
　　取鼠
　　孔丛子孔子昼息于室鼓琴焉闵子自外闻之告曾子曰向也夫子之音清彻以和今也更为幽沉之声幽则利欲之所发沉则贪得之所施夫子何感若是乎二子入问孔子孔子曰汝言是也向者见猫方取鼠欲其得之故为之音也
　　捕蝉
　　汉书蔡邕在陈留隣人以酒食召邕比徃而酒以酣客有弹琴于屏者邕听之曰以乐召我而有杀声何也遂反主人追问其故邕具以告弹琴者曰我向见螳蜋方捕蝉蝉将去而未飞螳蜋为之一前一却吾心耸然惟恐螳蜋之失蝉也此岂为杀心而形于声者乎邕莞然而笑曰此足以当之矣
　　晋陵子铭
　　国史补钱塘沈振蓄一琴名氷清腹有晋陵子铭或曰晋陵子即杜牧道号
　　文中子鼓
　　文中子游汾亭坐鼓琴有舟而钓者过之曰美哉琴意伤而和怨而静在山泽而有廊庙之志非太公之都蟠溪则仲尼之宅泗濵也
　　三声类聚
　　金徽变化篇段由夫携琴松风间响之尝曰三者皆自然之声正合类聚半昙即以金缕衣邀之曲终云
　　五声丛鸣
　　唐舒元舆斵琴志越客沈蚪子斵琴弦素丝七条其上备指一弄五声丛鸣五声者灵峯横空乌泉出云龙鳯腾凌鹤哀乌啼松吟风悲也
　　悲孟尝君
　　说苑雍门周以琴见孟尝君孟尝君曰先生鼓琴能令文悲乎周曰所能令悲者先贵后贱先富后贫屈折摈压无所告诉臣一为之徴操援琴则涕零矣今足下千乘之君丽色淫目流声娱耳虽有鼓琴者未能使足下悲也然千秋万岁之后高台既已倾曲池既已堑坟墓既已平婴児竪子樵采者踯躅其足而歌其上曰夫以孟尝君尊贵乃若是乎孟尝君遂泣下垂脸周引琴而鼓之徐动宫徴拂角羽孟尝涕泣増哀下而就之曰闻先生鼓琴令文若破国亡邑之人也
　　哭顾彦先
　　见丧友
　　鸟舞鱼跃
　　列子曰瓠巴鼓琴而鸟舞鱼跃荀子曰伯牙鼓琴而六马仰秣又史记师旷援琴而鼓一奏有元鹤集乎郭门之上再奏之延颈而鸣舒翼而舞按六马天子辂车之马也仰秣仰首而秣听其声也
　　蟹行鸾鸣
　　琴书诀凡弹琴轮指曰蟹行侧转指曰鸾鸣若全用甲则声轧而多思全用肉则声重浊而不匀
　　侍晏不操
　　晋嵇绍迁侍中齐王冏燕防左右进琴冏命绍鼓之绍推琴不受曰绍虽庸鄙忝偹常伯腰绂冠冕鸣玉殿省岂可操执丝竹为伶人事若释公服从私宴所不敢辞也冏大慙
　　终身不鼓
　　衞次公本善鼓琴方未显时京兆尹李齐运使其子与游请授之法次公遂拒絶之因终身不复鼓琴
　　清角
　　清角黄帝琴名韩子曰晋平公登虒祈之台令师旷奏清角师旷曰不可昔黄帝大合鬼神于西山之上作为清角今君德薄不足以听之公不听师旷不得已为之一奏云从西北方起再奏大风随之裂帷幕破俎豆堕廊瓦坐上散走平公恐惧伏于廊室晋国大旱赤地千里又楚庄王琴名绕梁齐桓公琴名号钟
　　焦尾
　　蔡邕在吴闻人家防下桐爆声知其良材因请之果良削以为琴尾有焦处因号焦尾琴
　　落霞
　　郭子横洞防记汉武帝恒山夕望东边有青云彷佛俄而见双白鹤翻翔倐忽变为二神女舞于台上握鳯管之箫拍落霞之琴歌清吴春波之曲
　　积雪
　　宋玉讽赋云臣尝出行仆饥马疲正値主人门开主人出独有主人女在欲置臣堂上太髙堂下太卑乃为兰房奥室止臣其中中有鸣琴焉臣援琴而鼓之为秋竹积雪之曲
　　责桓谭
　　东观汉记桓谭字君山大司空宋荐谭为议郎给事中帝令谭鼓琴爱其繁声闻之不恱伺谭出朝服坐府上遣使召之谭至不与席而让之谭顿首辞谢良久乃遣之后大防羣臣帝使谭鼓琴谭见失其常度帝怪问乃离席免冠谢曰臣所以荐谭者望能以忠直事主而令朝廷耽恱郑声臣之罪也帝改容谢之
　　访山涛
　　嵇康抱琴访山涛涛醉欲割琴康曰吾卖东阳旧业以得琴乞尚书令河轮佩玉藏为徽货所衣玉中单买缩丝为袋其价与武库争先如欲割之吾即死矣
　　赵定散操
　　刘向别录宣帝元康神爵间丞相奏能鼓琴者渤海赵定梁国龙德皆召入见温室使鼓琴为散操多有涕泣者
　　安说武声
　　唐杨収字藏之尝言琴通黄钟姑洗无射三均时有安说者世称善琴且知音収问五弦外其二云何说曰世谓周文武二王所加収曰能为文王操乎说即以黄钟为宫而奏之以少商应大収曰止如子之言少商武声也且文世安得武声乎说大惊因问乐意
　　楚妃叹
　　白氏六帖琴曲有楚妃叹晋石崇楚妃叹序楚之贤妃能立德垂名于后故咏叹之
　　贺若曲
　　冷斋夜话世传琴曲有十小调皆隋贺若弼所制一不换金二不换玉三峡泛吟四越溪吟五越江吟六孤猿吟七清夜吟八叶下闻蝉九三清十亡其名琴家但名贺若而已宋太宗尤爱之改不换金曰楚泽涵秋不换玉曰塞门积雪命词臣探题制词时苏易简探得越江吟其词曰非云非烟瑶池宴片片碧桃冷落黄金殿鰕须半卷天香散奏云和孤竹清婉入霄汉红顔醉态烂漫金舆转霓旌影乱箫声逺又东坡诗注云贺若琴操名唐宣宗时待诏贺若所制因人得名故东坡聴道士弹贺若诗曰清风终日自开帘凉月今宵肯挂檐琴里若能知贺若诗中定合爱陶潜
　　有客索弹
　　晋嵇康尝逰洛西暮宿华阳亭引琴而弹夜分忽有客诣之称是古人与康共谈音律词致清辩索琴弹之而为广陵散声调絶伦遂以授康仍誓不传人亦不言其姓字康尝曰但饮浊酒一杯弹琴一曲志意毕矣及临刑顾视日影索琴弹之曰昔袁存尼尝从吾学广陵散吾固靳不与之于今絶矣
　　有鬼长叹
　　职官分纪嵇中散夜弹琴忽有一鬼械而长叹举其手袂曰君一一调中散与琴弹之其声清泠遥问不对疑是蔡邕邕死之日身着桎梏
　　传古法
　　世说防稽贺思令尝夜坐月中临风鸣弦忽有人形貌甚伟着械有惨色在中庭称善便与交语自云是嵇中散谓贺云卿手下极快但于古法未备因授以广陵散贺遂传之于今不絶
　　感亡灵
　　世说王敬伯尝泊舟渚中升亭而宿是夜月华露轻敬伯冷然鼓琴感刘惠明亡女之灵须臾女至就体如平生敬伯抚琴歌曰低露下深幕垂月照孤琴空益宵泪谁怜此夜心女和之曰歌宛转情复哀愿为烟与雾氤氲君子懐
　　孙登岩下
　　孙登字公和魏末居北山被髪端坐岩下逍遥鼓琴阮嗣宗造之因长啸与琴音谐登亦啸响动林壑
　　思话石上
　　宋书曰萧思话尝从太祖登钟山北岭中道有盘石清泉上使于石上弹琴因赐银钟酒谓曰相赏有松石间意
　　秦声楚声
　　唐李年至岐王宅闻琴声曰此秦声良久又曰此楚声主人入问之则前弹者陇西沈妍后弹者州薛满
　　吴声蜀声
　　唐书赵师善琴贞观初独歩上京尝云吴声清婉若长江广流蜀声躁急若激浪奔雷
　　柳公双
　　宋书尚书令柳世隆少立功名晩专以谈义自乐善弹琴世称柳公双为士品第一尝自云马矟第一清谈第二弹琴第三在朝不趋世务垂帘鼓琴风韵清逺
　　汧公百衲
　　东坡诗注刘禹锡嘉话载汧公李勉雅好琴取桐丝之精者杂缀为之号百衲琴其间三面为絶异通谓之响泉韵磬异丝为弦弦一上可十年不断
</div>
    <div class="pagination">
<a href="山堂肆考_page398.html">上一页</a><span>...</span><a href="山堂肆考_page394.html">394</a><a href="山堂肆考_page395.html">395</a><a href="山堂肆考_page396.html">396</a><a href="山堂肆考_page397.html">397</a><a href="山堂肆考_page398.html">398</a><span class="current-page">399</span><a href="山堂肆考_page400.html">400</a><a href="山堂肆考_page401.html">401</a><a href="山堂肆考_page402.html">402</a><a href="山堂肆考_page403.html">403</a><a href="山堂肆考_page404.html">404</a><span>...</span><a href="山堂肆考_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
