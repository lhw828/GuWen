<!DOCTYPE html>
<html>
<head>
    <meta charset="UTF-8">
    <title>山堂肆考 - 第 261 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 261 页/共 632 页</h1>
    <div class="content">　　世说服防字子慎河南荥阳人将注春秋欲叅考同异闻崔烈集门生讲传遂匿姓名为烈门人赁作食每至讲时輙窃听户壁间既知其不能逾已稍共书生叙其短长烈闻不测何人然素闻防名意疑之明早往未及寤便呼子慎子慎防不觉惊应遂相与友善
　　髠头讼寃
　　郑字巨君楚王英反引师焦贶贶被收道病亡殁妻子禁狱诸生惧连及皆变姓名逃罪独髠头负锁为讼贶寃显宗赦贶家属躬送贶丧及妻子还乡里
　　袪衣
　　韩诗外传孟尝君请学于闵子使车往迎闵子闵子曰礼有来学无往教致师而学不能学往教则不能化君也君所谓不能学者也臣所谓不能化君者也于是孟尝君曰敬闻命矣明日袪衣请业
　　负笈
　　东汉李固邰之子也少好学尝改易姓名杖策骑驴负笈从师不逺千里遂究览坟典为世大儒毎到太学宻入公府定省父母不令同业诸生知其为邰子也按笈书箱也
　　作字
　　汉扬雄恬于势利好古乐道欲以文章成名于世用心于内不求于外人皆忽之唯刘秀及范逡敬焉而桓谭以为絶伦钜鹿侯芭师事之刘棻尝从雄作奇字刘歆观之曰空自苦耳
　　乞言
　　王隐晋书魏高贵乡公之入也将从先典乃命王祥为三老侍中郑小同为五更祥南面设几杖以师道自居帝北面乞言
　　听乐后堂
　　汉书安昌侯张禹字子文河南轵县人成就弟子尤著者淮阳彭宣沛郡戴崇宣为人恭俭有法度而崇恺悌多智崇每禹常责师宜置酒设乐与弟子相娱禹将崇入后堂饮食妇女相对优人弦管铿锵极乐昏夜乃罢而宣之来也禹见之于便坐讲论经义日晏赐食不过一肉巵酒相对宣未尝得至后堂及两人皆闻知各自得也
　　执经垄畔
　　东汉孙期少为诸生通京氏易及古文尚书家贫牧豕泽中逺人从学者皆执经垄畔以追之
　　嘲眠
　　东汉边韶字孝先教授数百人常昼卧弟子私嘲之曰边孝先腹便便懒读书但欲眠韶应声答曰边为姓孝为字腹便便五经笥但欲眠思经事寐为周公通梦静与孔子同意师而可嘲出何典记
　　问病
　　荀攸字公逹魏文帝在东宫时太祖谓曰荀公逹人之师表汝当尽礼敬之攸尝病太子问病独拜床下又后秦姚为太子时受经于太学博士淳于岐岐病以师者人之表范传先圣之训加在三之义不可以不重亲诣省病拜于床下
　　三年不学
　　说苑公明宣学于曾子三年不读书曽子曰宣而居参之门三年不学何也公明宣曰安敢不学宣见夫子居宫庭亲在叱叱之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能说此三者学而未能宣安敢不学而居夫子之门乎曾子避席谢之曰参不及宣其学而已
　　数日辞归
　　唐史沈重讲学授徒徐旷从之不数日辞归曰先生所说纸上语耳若奥境犹有所未见者
　　从受春秋
　　汉严彭祖字公子与顔安乐俱事眭孟孟弟子百余人惟二子能质问疑义孟曰春秋之学在二子矣由是公羊春秋有严顔之学又后汉钟兴从少傅丁恭受春秋明帝召拜郎中令授皇太子及诸王侯经封闗内侯兴辞无功不受让于师于是封恭闗内侯
　　往受尚书
　　见女
　　申公弟子
　　汉申公弟子为博士者十余人孔安国至临淮太守周覊夏寛为内史鲁阳至东海太守缪生为内史徐偃为中尉
　　韩公弟子
　　卢仝传曰贾岛刘又皆韩门弟子
　　贯械救师
　　东汉桓帝时宦者唐衡左悺等共谮杜乔帝亦怨之防刘文等谋立清河王蒜梁冀因诬李固杜乔与文交通収固下狱门生王调贯械上书太后诏赦之冀畏其终为巳害更奏前事固竟死狱中又使人胁乔使自引决乔不听收系之亦死于狱注贯穿也械桎梏也
　　贯箭救师
　　魏杨収从范叔受易叔后为出妻所告系狱収以箭贯耳抱叔子伏道侧讼叔寃帝感曰乞赐杨生师也
　　蹑屣逺从
　　魏邴原字根矩欲逺游学诣安丘孙崧崧辞曰君乡里郑君君知之乎原答曰然崧曰学览古今博闻强识钩深致逺诚学者之师模也君乃舍之蹑屣千里所谓以郑为东家丘也原曰人各有志所向不同有登山而采玉者有入海而探珠者岂可以登山者不如海之深入海者不如山之高哉君谓仆以郑为东家丘则君以仆为西家之愚夫耶崧辞谢焉按家语云孔子西家有愚夫不能识孔子是圣人曰彼东家丘吾知之矣崧言原舍郑君而来亦如愚夫不知孔子也又原家贫隣有书舍原过之必泣其师问之曰何泣原曰孤者易伤贫者易感其师曰欲学何书原曰无钱资师曰有志徒相教不求资也原遂从学焉
　　上疏特荐
　　唐李德裕荐师疏云前试宣州溧水县尉胡震博通六经华皓一志臣童幼之时从震授业岂谓年逾四纪位列三公虽自君恩亦由儒训幸因家旧事輙敢荐闻
　　不知是非
　　列子师老商氏友伯高子进二子之道乗风而归尹生闻之从列子居数月不省舍因间请蕲其术者十反而十不吿尹生怼而请辞列子曰姬将告汝所学于夫子者矣自吾之事夫子友若人也三年之后心不敢念是非口不敢言利害始得夫子一盼而已五年之后心庚念是非口庚言利害夫子始一解颜而笑七年之后从心之所念庚无是非从口之所言庚无利害夫子始一引吾并席而坐九年之后横心之所念横口之所出亦不知我之是非利害欤亦不知彼之是非利害欤亦不知夫子之为我师若人之为我友内外进矣按夫子指老商氏若人指伯高子庚更也向也
　　必愧礼乐
　　唐魏征曰大业之际征也尝与诸贤侍文中子先生谓征及房杜曰生辈虽聪明特逹然非董薛程仇之比虽逢明主必愧礼乐
　　太守称弟子
　　东汉应劭字仲逺博学多闻举高第拜泰山太守战却黄巾三十万众郡内以安尝自賛于郑曰故泰山太守应仲逺北面称弟子何如笑曰仲尼之门考以四科回赐之徒不称官阀劭有惭色
　　帝王称弟子
　　唐高祖镇太原时引张复为客以经授秦王后太宗即位赐燕月池帝从容曰今日弟子何如曰昔孔子门人三千达者无子男之位臣翼賛一人乃王天下计臣之功过于先圣帝为之笑
　　献粟来学
　　汉贾逵通经门徒来学不逺万里献粟盈仓或云逵非力耕乃舌耕也
　　裹粮受业
　　宋纪诏征士周勣于东陵立学裹粮受业者百余人
　　师事孔璠
　　北史李谧初师事小学博士孔璠后璠复就谧请业同门生语曰青成蓝蓝谢青师何常在明经注云青成蓝比谧从璠学蓝谢青比璠复从谧学又按荀子劝学篇青出于蓝而青于蓝氷水为之而寒于水
　　辱知韩愈
　　韩昌黎先生没门人陇西李汉辱知最厚且亲遂收拾遗文无所遗失
　　少从刘歆
　　东汉孙奋字君鱼少从刘歆受春秋左氏传歆称之谓门人曰吾已从君鱼受道矣
　　少从胡瑗
　　安定先生胡翼之在湖学时福唐刘彛执中往从之学者数百人尽为高第凡纪纲于学者彛之力为多后彛召对上问从学何人对曰臣少从学于安定先生胡瑗上曰其人文章与王安石孰优对曰时瑗以道德仁义教东南诸生而王安石方在场屋修进士业圣人之道有体有用有文国家取士不以体用为本而尚声律浮华之词是以风俗偷薄臣师瑗深病其失遂明体用之学以授诸生今学者皆明圣人体用以为政教之本皆臣师之功也上恱
　　监库从师
　　宋赵蕃受学于刘清之清之守衡州乃求监安仁赡军酒库因以卒业至衡而清之罢即丐祠从清之归其后真德秀书之国史曰蕃于师友之际盖如此肯负国乎
　　设坐拜师
　　宋陈自强尝为韩胄童子师及胄当国自强入都待铨欲见之无以自通僦居主人出入胄家为入言之一日胄召自强比至从官毕集胄设褥于堂延自强升坐再拜次召从官同坐从官踧踖莫敢居上者胄徐曰陈先生老儒汨没可念客唯唯明日交荐其才即除太学録
　　吟风
　　宋周敦頥为南安军司理洛人程珦摄通守事与敦頥语知其学为知道也使其子颢頥受学焉茂叔每令寻孔颜乐处所乐何事颢常曰自见周茂叔后吟风弄月以归有吾与防也之意
　　立雪
　　见雪











　　山堂肆考卷一百四
<子部,类书类,山堂肆考>
　　钦定四库全书
　　山堂肆考卷一百五　　　明　彭大翼　撰人品
　　朋友【附面交】
　　礼学记独学而无友则孤陋而寡闻魏文帝集论隂阳交万物成君臣交邦国治士庶交德行光同忧乐共富贵而友道备矣白虎通朋友之道四近则正之逺则称之乐则思之患则死之文中子曰君子先择而后交故寡尤小人先交而后择故多怨又曰以势交者势倾则絶以利交者利穷则散
　　断金
　　易系辞二人同心其利断金同心之言其臭如兰
　　盍簮
　　豫卦九四由豫大有得勿疑朋盍簮注云九四卦之所由以为豫者也而其占为大有得然又当至诚不疑则朋类合而从之矣簪聚也又速也
　　讲习
　　兊卦象曰丽泽兊君子以朋友讲习注云两泽相丽互相滋益朋友讲习其象如此
　　切偲
　　论语朋友切切偲偲
　　摄仪
　　诗大雅朋友攸摄摄以威仪
　　紏德
　　周礼司諌纠万民之德而劝之朋友
　　文王四友
　　博物志文王有四友之臣闳夭太颠南宫适散宜生也
　　孔子四友
　　家语孔子曰文王有四友自吾得回也门人加亲是非疏附耶自吾得赐也逺方之士至是非奔走耶自吾得师也前有辉后有光是非先后耶自吾得由也恶言不入于耳是非御侮耶
</div>
    <div class="pagination">
<a href="山堂肆考_page260.html">上一页</a><span>...</span><a href="山堂肆考_page256.html">256</a><a href="山堂肆考_page257.html">257</a><a href="山堂肆考_page258.html">258</a><a href="山堂肆考_page259.html">259</a><a href="山堂肆考_page260.html">260</a><span class="current-page">261</span><a href="山堂肆考_page262.html">262</a><a href="山堂肆考_page263.html">263</a><a href="山堂肆考_page264.html">264</a><a href="山堂肆考_page265.html">265</a><a href="山堂肆考_page266.html">266</a><span>...</span><a href="山堂肆考_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
