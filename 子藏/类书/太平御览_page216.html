<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 216 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 216 页/共 737 页
  </h1>
  <div class="content">
   《国语》曰：公使赵衰为卿，辞曰：“栾枝贞慎，（枝，晋大夫栾共子之子也。）先轸有谋，胥臣多闻，皆可以为辅，臣弗若也。”乃使栾枝将下军，先轸佐之。前取五鹿，先轸之谋也。（五鹿，卫地。）卒，使先轸代之。（从下军之佐超将中军。传曰：尚德也，代先轸之。）胥臣佐下军。
又曰：公使原季为卿，（原季，赵衰也，文公二年为原大夫卿次卿。）辞曰：“夫三德者，偃之出也。（偃，狐偃。三德谓劝文公纳襄王以示民义，伐原以示民信，大以示民礼，故以三德纪民。三德纪之语在下。）以德纪民，其章大矣，不可废也。”（章，著也。）使狐偃为卿，辞曰：“毛之智，贤於臣，其齿又长。（毛，偃之兄也。）毛也不在位，不敢闻命。”乃使狐毛将上军，狐偃佐之。（尚齿也。《传》曰：“使狐偃将上军，让於狐毛而佐之。”是也。）狐毛卒，使赵衰代之，（虞唐云：代将新军。昭谓代将上军。）辞曰：“城濮之役，先且居之佐军也善，（先且居，先轸之子，蒲城伯复受霍为霍伯也。）军伐有赏，（伐，功也。）善君有赏，能其官有赏。且居有三赏，不可废也。且臣之伦，箕郑、胥婴、先都在。”（伦匹三子，晋大夫。）乃使先且居将上军。（代狐毛也。）公曰：“赵衰三让。（三使为卿，三让之。进栾枝等八人。）其所让，皆社稷之卫也。废让，是废德也。”以赵衰之故，於清源，作五军。（清源，警地。晋本三军，有中军上下，今有五，益新上下。）使赵衰将新上军，箕郑佐之；胥婴将新下军，先都佐之。子犯卒，蒲城伯请佐，（蒲城伯，先且居。）公曰：“夫赵衰三让不失义。（义，宜也。）让，推贤也。义，广德也。德广贤至，有何患矣！请令衰也从子。”（从先且居。）乃使赵衰佐新上军。（此有新字，误也。赵衰从新上军之将进佐上军为外一等，新上军之将位在上军佐之下。此章或在狐毛卒上，非也，当左下。）
《史记□孟尝君传》曰：文闻将门必有将，相门必有相。
又《项羽本纪》曰：项氏世世为楚将，封於项，故姓项氏。
又曰：章邯已破项梁军，则以为楚兵不足忧，乃渡河击赵，大破之。当此之时，赵歇为王，陈馀为将，张耳为相。
又曰：魏文侯问曰：“吴起何如人？”李克曰：“起贪而好色，然其用兵，司马穰苴弗能过也。”於是魏文侯以为将，击秦，拔五城。
又《王翦传》曰：或曰：“王离，秦之名将也。今将强秦之兵，攻新造之赵，举之必矣。”客曰：“不然。夫为将三世者必败。何以？其杀伐多矣，其后受其不祥。”
又《淮阴侯传》曰：韩信曰：“陛下非能将兵，而善将将，此乃信之所以为陛下禽也”。
《汉书□韩信传》曰：汉王使郦生往说魏王豹，豹不听，乃以信为左丞相击魏。信问郦生：“魏得毋用周叔为大将乎？”曰：“柏直也。”信曰：“竖子耳。”遂进击魏。
又《陆贾传》曰：贾谓陈平曰：“天下安，注意相；天下危，注意将。将相和，则士豫附，士豫附，天下虽有变，则权不分。为社稷计，在两君掌握耳。”
又《齐王传》曰：祝午绐琅琊王曰：“吕氏为乱，齐王发兵欲西诛之。齐王自以儿子年少，不习兵革之事，愿举国委大王。大王自高帝将也。”
《後汉书□虞诩传》曰：李循曰：“关西出将，关东出相，观其习兵壮勇，实过馀州。”
又曰：大将曹公每攻城破邑，得靡丽之物则悉以赐有功者。若勋劳宜赏，则不吝万金。无功冀施，分毫不与。
《魏志》曰：太祖既破张绣，东擒吕布，定徐州，遂与袁绍相距。孔融谓荀曰：“绍地广兵强，田丰、许攸智计之士为之谋；审配、逢纪，尽忠之臣也任其事；颜良、文丑勇冠三军，统其兵。殆难克乎？”曰：“颜良、文丑，匹夫之勇，可一战而擒。”
又曰：太祖征荆南，刘备奔吴，论者以为权必杀备。程昱料之曰：“孙权新立，未为海内所惮。曹公无敌於天下，初举荆州，不能独当。刘备英名，关羽、张飞皆万人敌，权必资之以御我。难解势分，备资以成，又不可得而杀也。”权果多与备兵以御太祖。
《晋书》曰：王导，字茂弘，光禄大夫览之孙也。父裁，镇军司马。导少有风鉴，识量清远。年十四，陈留高士张公见而奇之，谓其从兄敦曰：“此儿容貌志气，将相之器也。”
又《张华传》曰：今之所要在军帅，然议者举将，多推宿旧。
又《莫容德载记》曰：昔韩信以裨将伐齐，有征无战；耿以偏军讨张涉，克不移朔。
《後周书》曰：王励，性忠果，有才。年七十，从太祖入关，及太祖平秦陇、定关中，励常侍从。太祖尝谓之曰：“为将，坐见成败者上也，被坚执锐者次也。”励曰：“意欲兼之。”太祖大笑。
《隋书》曰：炀帝之在东宫，尝谓弼曰：“杨素、韩擒虎、史万岁，三人俱称良将。其间优劣何如？”弼曰：“杨素是猛将，非谋将；韩擒虎是斗将，非领将；史万岁是骑将，非大将。”太子曰：“然则大将谁也？”弼拜曰：“惟殿下所择。”弼意自许为大将。（弼，贺若弼。）
《唐书》曰：太宗尝论将帅，谓左右曰：“当今名将，惟李、任城王道宗、薛万彻三人而已。李、道宗不能大胜亦不大败，万彻非大胜即大败。”
又曰：太宗与长孙无忌、薛万彻等宴於丹霄殿，各赐膜皮，而误呼“万彻”为万均，因怆然曰：“万均，朕之勋旧，不幸早亡，不觉呼名，岂其魂灵欲朕之赐也。”因取膜皮，呼“万均”以同赐而焚之於前，侍坐者无不感泣。潞公薛万均，万彻兄也，国初立大功，故太宗思之。
又曰：贾言忠，乾封中为侍御史。时朝廷有事辽东，言忠奉使往支军粮。及还，高宗问以军事，言忠画其山川、地势，具陈辽东可平之状，高宗大悦。又问诸将优劣，言忠曰：“李先朝旧臣，圣鉴所悉；庞同差虽非斗将，而持军严整；薛仁贵勇冠三军，名可振敌；高侃俭素自处，忠果有谋，契何力，沉毅持重，有统御之才，然颇有忌前之癖。诸将夙夜小心，忘身忧国，莫逮於李者。”高宗深然之。
又曰：裴度使蔡州行营，宣谕诸军既还，帝问诸将之才，度曰：“臣观李光颜，见义能勇，终有所成。”不数日，光颜奏大破贼军於时曲。帝尤叹度之知人。
又曰：朱滔效顺，代宗临轩劳问，既而曰：“卿自谓才孰与Г多？”滔曰：“各有长短。统御士众，方略明辨，臣不及Г。臣年二十八获谒龙颜，Г长臣五岁，未朝凤阙，Г不及臣。”代宗愈喜。
《古司马兵法》曰：上贵不伐之士。不伐之士，上之器也。苟不伐，则无求，无求则不争。国中之听，必得其情；军旅之听，必得其宜。此贵不伐之士也。（不伐之士治国必得其实，在军必得其宜，故先贵而用之。）从命为士上赏，犯命为士上戮，故其勇力不相犯。既致教其民，然後谨选而使之。事极修则百官给矣。教极省则人兴良矣。
又曰：凡战，胜则与众分善。（将虽有独见之知，战胜不自取功，常推与下分者也。）选良，先无功者。（勇猛劲才，战不得功，後战必选为前，当以激致其锐气也。）若使不胜，使过在已。（战有失利，当为吏士引其过咎，令无惭愧，使复可使。）
又曰：上同无获，（将智与众同等不能自用，又不能用人，随众取同，故无功也。）上专多死，（将无明智，耻求贤问智，自专事为众所弊，故战多死也。）上生多疑。（将无义必，苟求全免害避难，则士多疑者也。）上死不胜。（将无善略，苟以死当敌，故不胜也。）凡民死爱，死怒，死威，死义，死利。（视下如子，则民生爱；志意激扬，则民怨怒；使民以礼，征伐以义，则民死威；赏赐分明，则民死义；爵赏厚，则民死利。）
《孙子》曰：将者，智信仁勇严也。故知兵之术，人之司命，国家安民之主也。将者，国辅。辅周，则国必强；（将周密谋不泄也。）辅隙，则国必弱。
又曰：故君之所以患於军者三。三者何也？曰：不知军之不可进而谓之进，不知军之不可退而谓之退，是谓縻军；（縻，御。）不知军中之事而同军中之政，则军士惑也；不知三军之任权而欲同三军之任，则军事覆疑。（不得其人也。）三军既惑且疑，则诸侯之难至矣，是谓乱军而引胜；（引，夺也。）故知胜有五：知可以战与不可以战者胜；识众寡之用者胜；上下同欲者胜；以虞待不虞者胜；将能而君不御者胜。（司马法曰：进退惟时，无白寡人。）此五者，知胜之道。（此上五事。）故曰：知彼知己，百战不殆。不知彼而知己，一胜一负；不知彼不知己，每战必殆。
又曰：凡用兵之法，将受命於君，合军聚众，汜地无舍，（无所依也。）衢地合交，（结诸候也。）绝地无留，（无久止也。）围地无谋，（发奇兵也。）死地则战。途有所不由，（死难之地所不当从也，不得也。）军有所不击，（军难可击。以地险难，不留之失前利，若得之，又利薄。）城有所不攻，（城小固粮饶，不可攻也。）地有所不争，（皆与上同操所以置华费而深入徐州拔十四县。）君命有所不受。（苟便于事，不苟于君命也。）故将通于九变之利者，则知用兵矣。（九事之变。）将不通於九变之利，虽知地形，不能得地之利矣。
又曰：治人不知五变，虽知五利，不能得人之用矣。（下五事也。）是故智者之虑必杂於利害，（在利思害，在害思利。）杂於利而务可信，（计敌不能依五地为我害信，务为可信也。）杂於害而患可解。（并计于害，虽有患可解也。害中杂利，陷之死地而后生也。）趣之以利。（令自来也。）故用兵之法，无恃其不来，恃吾有以待之。（安不忘危，常备之也。）无恃其不攻吾也，恃吾不可攻。故将有五危：必死可杀，（勇无疑也。）必生可虏，（见利不进将怯弱必生之意，上下犹豫，可急而取。）忿速可侮，（忿疾之人可忿怒侮而致也。）廉洁可辱，（廉洁之人可污辱而致必来战。）爱人而烦，（出必所走，爱人者必倍道兼行救之，则烦劳也。）凡此五者，将之过，用兵之灾。覆军救将，必以五危，不可不察也。
又曰：吏强卒弱，曰陷。（吏强欲进，卒弱辄陷，败也。）大吏怒而不服，遇敌怼而自战，将不知其能，曰崩。（大吏小将也，大将怒之，不厌服，忿而赴敌，不量轻重，则必崩坏也。）将弱不严，教道不明，吏卒无常，陈兵纵横，曰乱。（为将若此，乱之道也。）将不能料敌，以少合众，以弱击强，兵无避锋，曰北。（兵势若此，必走也。）凡此六者，胜败之道，将之至任也。
又曰：明主虑之，良将修之。非利不起，非得不用，非危不战。（不得已而用兵）主不可以怒而兴军，将不可以愠而合战，合於利而用，不合於利而止。（不得以喜怒而用兵。）怒不可复喜，愠不可复悦，亡国不可复存，死者不可复生。故曰：明主虑之，良将警之，此安国之道也。
《吴子》曰：人有三不和；不和於国，不可以出军；不和於军，不可以出阵；不和於阵，不可以进战。
又曰：将之所慎者五，一曰理，二曰备，三曰果，四曰戒，五曰约。戎者，虽克如始战。
《孔丛子》曰：子思居卫，言荀变於卫君曰：“其才可将五百乘。君任军旅率得此人，则无敌於天下矣。”卫君曰：“吾知其才可将。变也尝为吏，赋於民而食人三鸡子，以故弗用也。”子思曰：“夫圣人官人，犹大匠之用木也，取长弃短，故材连抱而有数尺朽者，良工不弃，以其所妨者细也。卒成不訾之器。今君处战国之世，选爪牙之士，以三卵焉弃城之将！此不可使闻于邻国也。”卫君再拜曰：“谨受诏矣。”
卷二百七十三　兵部四
将帅下
《吕氏春秋》曰：管子言於桓公曰：“垦田大邑，辟土生粟，尽地之利，臣不若宁邀，（邀乃戚也。）请置以为大田。登降辞让，进退闲习，臣不若隰朋，请置以为大行。蚤入晏出，犯颜进谏以忠，不避死亡，不重贵富，臣不若东郭牙，请置以为大谏。平原广城，车不结辙，士不旋踵，鼓之而三军之士视死如归，臣不若王子城父，请置以为大司马。决狱折中，不杀不辜，不诬无罪，臣不若弦章，（章宾胥无。）请置以为大理。君若欲理国强兵，则五子者足矣；君若欲霸王，则夷吾在此。”桓公曰：“善”。令五子皆任其事，以受於管子。十年，九合诸侯，一匡天下。管子，人臣也，用不能长之，而尽以五子之能，又况於人主乎？
《淮南子》曰：中将上不知天道，下不知地利，专用人与势，虽未能万全，胜钤必多矣。下将之用兵也，博闻而自乱，多知而自疑，居则恐惧，发则犹豫，是以动为人擒矣。今使两人接刃，巧拙不异，而勇士必胜者何也？其行之诫也。
又曰：鼓不与於五音，而为五音主；水不与於五味，而为五味调；将军不与五官之事，而为五官督。故能调五音者，不与五音也；能调五味者，不与五味者也。是故将军之心，滔滔如春，旷旷如夏，湫如秋，典凝如冬。（典常凝正也，常正于冬也。）因刑而与之化，随时而与之移。夫景不为曲物直，响不为清音浊。观彼之所以来，各以其胜应之。是故扶义而动，推理而行，掩节断割，（掩，覆也。覆其节制断割之也。）因资而成功。使彼知吾所出而不知吾所入，知吾所举而不知吾所集。始如狐狸，彼故轻来；合如兕虎，敌故奔走也。
又曰：将者，必有三隧、四义、五行、十守。所谓三隧者：上知天道，下习地形，中察人情。（凡此三事者，人所从偃隧。）所谓四义者：便国不负兵，为主不顾身，见难不畏死，决疑不辟罪。所谓五行者：柔而不可卷也，刚而不可折也，仁而不可犯也，信而不可欺也，勇而不可陵也。所谓十守者：神清而不可浊也，谋远而不可篡也，操固而不可迁也，明知而不可蔽也，不贪於货，不淫於色，不监於辨，不推於明，不可喜也，不可怒也。是谓至平，窈窈冥冥，孰知其情！发必中证，言必合数；动必顺时，解必中腠。（腠理。）通动静之机，明开塞之节。审举错之利害，若合符节。疾如广弩，势如发矢，一龙一蛇，动无常体。莫见其所中，莫知其所穷；攻则不可守，守则不可攻也。
《抱朴子》曰：良将，去如收电，可见不可追；留如丘山，可瞻不可动。
又曰：大将，民之司命，社稷存亡，於是乎在。
《六韬》曰：武王问太公曰：“王者帅师，必有股肱、羽翼，以成威神，为之奈何？”公曰：“凡举兵帅师，以将为命。在其通达，不在一术也。
又曰：武王问太公曰：“论将之道奈何？”太公曰：“将有五才、十过。五才者，勇、智、仁、信、必也。勇则不可犯，智则不可乱，仁则爱於人，信则不欺人，必则无二心。所谓十过者；将有勇而轻死者，有急而心速者，有贪而喜利者，有仁而不忍於人者，有智而心怯者，有信而喜信人者，有廉而不爱人者，有智而心缓者，有刚毅而自用者，有懦而喜用人者。是故兵者，国之大器，存亡之所由也。”
又曰：太公曰：“夜卧早起，虽剧不悔，妻子之将也；笃实希言，赋物平均，十人之将也；数行刑戮，不避亲戚，百人之将也；讼辩好胜，欲正一众，千人之将也；知人饥饱，念人剧易，万人之将也；战战忄栗忄栗，日慎一日，十万人之将也；见贤进之，行法不枉，百万人之将也。知天文，悉地理，四海如妻子，此天师之主也。”
又曰：为将，冬日不衣裘，夏日不操扇，天雨不张盖。
又曰：武王曰：“吾欲令三军，亲其将如父母，攻城则争先登，野战则争先赴，闻金声则怒，闻鼓声则喜，为之奈何？”太公曰：“出隘塞，犯泥涂，将必先下步。士卒皆定次，将乃就舍；军不举火，将亦不食。”
《三略》曰：军井未达，将不言渴。军灶未炊，将不言饥。军幕未办，时不言倦。冬不服裘，夏不操扇，是谓礼也。
诸葛亮《兵要》曰：人之忠也，犹鱼之有渊。鱼失水则死，人失忠则凶。故良将守之，志立而扬名。
又曰：不爱尺璧而爱寸阴者，时难遭而易失也。故良将之趋时也，衣不解带，履不遗蹑。
又曰：贵之而不骄，委之而不专，扶之而不隐，免之而不惧。故良将之动也，如璧之不污。
又曰：良将之为政也，使人择之不自举，使法量功不自度。故能者不可蔽，不能者不可饬，妄誉者不能进也。
桓范《世要论》曰：夫事之安危，实在於将。故曰：“将不知兵，以其主与敌；主不择将，以其国与敌也。”然择将者，不务求其策，而反先索其勇；不取之於威严，而用之於软缓。此所谓弃本而要其末也。
又曰：昔霸王之战，策贵庙胜，故曰上兵伐谋而战胜也。吴起临阵，推剑不持；项羽初学剑，後贵兵略。此勇难独用，况无勇乎。
又曰：太公誓师後至斩，故云执桴鼓、立军门，有不可犯之色也。严故能行其法，威故能著其恩也。
又曰：今之择将宜参准往古。古数诡於常时之法，得其状而责任之，所谓坐车上而御骐骥，不劳而致千里者也。
又曰：古之论将者，言长於计策而课以料敌，言善於治军则考以事政，勇於奋击则责以战斗。若无此三者，则不委之以境外之任，付之以安危之事。
蒋子《万机论》曰：知兵之将，国之行主，民之司命，古者重之，後世无逮焉。吕望虽知，孙武虽晓，乐毅虽贤，白起虽武；夫齐之朽骨，吴之縻骸，燕之消骼，秦之腐肉，岂可其糟粕，复得生而使之哉！固当出我民之最，择其智勇之长者，用其术略也。
又曰：虽有百万之师，临时吞敌在将也。
《吴子》曰：凡人之论将，恒观之于勇，勇之于将乃万分之一耳。故《六韬》曰：“将不仁则三军不亲，将不勇则三军不为动。”
《孙子》曰：将者，勇、智、仁、信、严也。
又曰：三军之众，百万之师，张设轻重在於一人，谓之气机。道峡路险，名山大塞，十人所守，千人不过，是谓地机。善行间谍，分散其众，使君臣相怨，是谓事机。车坚舟利，士马闲习，是谓力机。此所谓四机者也。
又曰：夫将可乐而不可忧，谋可深而不可疑。将忧则内疑，（将有忧色，则内外相疑不相信也。）谋疑则敌国奋。（多疑则计乱，乱则令敌国奋也。）以此征伐，则可致乱。故将能清净，（应财曰：清不扰白静。）能平，能整，能受谏，能听讼，能纳人。（受贤于群英之中，若吴纳范蠢、齐纳宁戚之类也。）能采善言，能知国俗，能图山川，能裁厄难，（险、难、厄，皆悉明也。）能制军权。危者安之，惧者欢之，叛者还之，（将有不合去者，慰喻还之，若肃何追韩信。）冤者原之，诉者察之，卑者贵之，（士卒若卑贱者贵之，昔吴起不与士卒同衣食者是也。）强者抑之，敌者残之，（卑中有贱而敌贵者，乱上下之礼残，杀之。）贪者丰之，（悬赏所以丰其心，所以使贪。）欲者使之，（临敌将战，有欲立功名，有欲利敌人者，皆许而使之，所谓使勇使贪。）畏者隐之，（士卒有所畏惧者，隐蔽於後，勿使为军锋。军败由锋怯。）谋者近之，谗者覆之（有谗斗之覆，信之。）毁者复之，（官职有毁废者，则修而复之。）反者废之，横者挫之，服者活之，（首服罪者活之。）降者说之，（说，舍。）获城者割之，（赏功臣也。）获地者裂之，（赐功劳者。）获国者守之，（得其国必封贤以守之。昔吴伐越得而不守，所以终败也。）获厄塞之，获难屯之，获财散之，敌动伺之，敌强下之，（敌阵强则下之与战。若齐师伐鲁鼓之，曹刿不动，三鼓破齐也。）敌凌假之，（敌之威势凌我而来，宜持以待之，勿与战。楚凌汉，求决一决，汉祖知弱不许之是也。）敌暴安之，（敌人为暴虐之行，则安之、劝之，所以怒我众也。昔燕伐齐田单不下，燕师掘齐人冢墓，田单安劝之是也。）敌勃义之，（敌为勃乱之事，则我修义以待之。彼勃我义，故克。）敌睦携之，顺举挫之，（举顺以挫逆也。）因势破之，放言过之。（放过恶言以诬诈敌人，以怒已众也。）此为将之道也。
又曰：故将拒谏则英雄散，策不从则谋士叛；善恶同则功臣倦，（赏罚不明，善恶无异，则有功之臣皆懈倦也。）将专己则下归咎，（专己自任，不与下谋，众皆归罪於将而责之。）将自臧则下少功，（臧，善也。将自伐动忘下自用者，故曰少功也。）将受谗则下有离心，将贪财则奸不禁，（上贪则下盗也。）将内顾则士卒淫。（内顾，思妻妾也。）将有一则众不服，有二则军无试，（试，法也。）有三则军乖背，有四则祸及国。
又曰：《军志》曰：“将谋欲密，士众欲一，（将众如一体也。）攻敌欲疾。”将谋密则奸心闭，士众一则群心结，（结如一也。）攻敌疾则诈不及。设军有此三者，则计不夺。将谋泄则军无势，以外窥内则祸不制，（窥，见也。谋泄则外见已情虚实，其祸不可制也。）财入营则众奸会。（凡为军使外人以财货入营内，则奸谋奄集其中也。）将有此三者，军必败也。”
又曰：将无虑则谋士去，（将无防虑，不能从谋，故去之。）将无勇则吏士恐，（将怯则下无所恃，故恐也。）将迁怒则军士惧。虑也，谋也，将之所重；勇也，怒也，将之所用意。故曰：必死可杀也，必生可虏也，忿速可侮也，廉洁可辱也，爱人可烦也。此五者，将兵之过，用兵之灾也。
又曰：凡战之要，先占其将，而察其才，因形用权则不劳而功兴也。其将愚而信人，可谋而诈；贪而忽名，可货而赂。轻变可劳而困。上富而骄、下贫而磔，可离而间，将怠士懈可潜而袭。智而心缓者可迫也，勇而轻死者可暴也，急而心速者可诱也，贪而喜利者可袭也，仁而不忍於人者可劳也，智而心缓者可惊也，信而喜信於人者可诳也，廉洁而不爱人者可侮也，刚毅而自用者可事也，懦心喜用於人者可使人欺也。此皆用兵之要，为将之略也。
何晏《韩白论》曰：此两将者，殆蚩尤之敌，盖开辟所希有也。何者为胜也？或曰：白起功多，前史以为出奇无穷。欲窥沧海，白起为胜。若夫韩信，断幡以覆军，拔旗以流血，其以取胜，非复人力也，亦可谓奇之又奇者哉。白起之破赵军，诈奔而断其粮道。取胜之比，皆此类也。所谓可奇於不奇之间矣，安得比其奇之又奇者哉！
班叔皮《王命论》曰：是时，陵为汉将，而母获於楚。
任彦升《奏弹曹景宗》曰：赏茂通侯，荣高列将。
潘安仁《西征赋》曰：萧、曹、魏、丙之相，辛、李、卫、霍之将，御使则苏属国，震远则张博望。（属国，苏武。博望，张骞。）
范晔《二十八将传论》曰：中兴二十八将，前世以为上应二十八宿，未之详也。然咸能感会风□，奋其知勇。议者多非光武，不以功臣任职，至使英资茂绩委而勿用。然原夫良图远算，固将有以为尔。若乃王道既晦，降及霸德，犹能受授惟庸。勋贤兼序，如管、隰之迭升桓世，先赵之同列文朝，可谓兼通矣。降自秦汉，世资战力，至於翼扶王运，皆武人崛起，亦有鬻缯盗狗轻猾之徒。或崇以连城之赏，或任以阿衡之地，故势疑则隙生，力侔则乱起萧樊。且犹缧绁，信越终见菹戮，不其然乎！自兹以降，讫於孝武，宰辅五世，莫非公侯。遂使绅道塞，贤能蔽壅。故光武鉴前事之违，存矫枉之志。虽寇、邓之高勋，耿、贾之鸿烈，分土不过大县数四，所加特进朝请而已。观其治平临政，课职责咎，将所谓导之以法，齐之以刑者乎？永宁年中，显宗追感前世功臣，乃图画二十八将於南宫□台，其外又有王常、李通、窦融、卓茂，合三十二人。故依其大第，系之篇末，以志功次云尔。
卷二百七十四　兵部五
命将
《礼记》曰：诸侯赐弓矢，然後专征；赐斧钺，然後专杀。
《史记□留侯世家》曰：黥布反，上欲使太子往击之。四人相谓曰：“凡来者，将以存太子。太子将兵，事危矣。”乃说建成侯曰：“君何不急请吕后承间为上泣言：黥布，天下猛将也。善用兵，今诸将皆陛下故等夷，乃令太子将，无异使羊将狼也。”
又《冯唐》曰：上古王者遣将也，跪而推毂，曰：“阃以内，寡人制之；阃以外，将军制之。”
又《淮阴侯传》曰：信数与萧何曰：“信虽为将，信必不留。”汉王曰：“以为大将。”何曰：“幸甚。”
《汉书》曰：萧何追韩信，还，汉王曰：“以为大将。”何曰：“王素慢无礼，今拜大将，如召小儿，此乃信所以去也。王必欲拜之，宜择日斋戒，设坛场具礼，乃可。”王许之。诸将皆喜，人人各自以为得大将。至拜，乃韩信也。一军皆惊。
《後汉书□陈龟传》曰：臣闻三辰不轨，擢士为相；蛮夷不恭，拔卒为将。
挚虞《新礼》曰：汉魏故事，遣将出征，符节郎授钺於朝堂。新礼遣将，御临轩，尚书授节钺，古兵书“跪而推毂”之义也。
崔豹《古今舆服注》曰：得赐黄钺，则斩持节将。
《淮南子》曰：凡国有难，君自宫召将，诏之曰：“社稷之命在将军耳。今国有难，请子将而应之。”将军受命，乃令祝史太卜斋宿三日，之太庙，钻灵龟，卜吉日以受鼓旗。君入庙门，西面而立。将入庙门，北面而立。主亲操钺持头，授将军柄曰：“从此上至天者，将军制之。”又复操斧持头授将军柄曰：“从此下至渊者，将军制之。”将以授斧钺，答曰：“国不可从外治也，军不可从中御也。二心不可以事君，疑志不可以应敌。臣既以受制於前矣，鼓旗斧钺之威，臣无还，愿君亦无垂一言之命於臣也。君若不许，臣不敢将。君若许之，臣辞而行。”乃剪爪，（前长爪，送终之礼，去其手足爪也。）设明衣，（明衣，丧衣也。在于暗冥，故言明。）凿凶门而出。（凶门，北出门也。将军之出，以丧礼乐之，以必死也。）乘将军车，载旌旗斧钺，其临敌决战，不顾必死，无有二心。是故无天於上，无地於下，无敌於前，无主於後，进不求名，退不避罪，惟民是保，利合於主，上将之道也。如此，则智者为之虑，勇者为之斗。气厉青□，疾如驰骛。是故兵未交接，而敌人恐惧。若战胜敌奔，赏吏迁官；顾反於国，放旗以入，乃缟素辟舍，请罪於君。君曰：“赦之。”大胜三年反舍，（大胜敌者，还三年，乃反故舍。）中胜二年，下胜期年。兵之所加者，必无道之国也。故能战胜而不报，取地而不反。民不疾疫，将不夭死，五丰昌，风雨时节。战胜於外，福生於内，是故名必成而後无馀害矣。
任彦升《奏弹曹景宗》曰：昔汉光武命将，坐知千里；魏武置法，案以从事。
陈孔璋《檄吴将校部曲文》曰：朝为仇虏，夕为上将。
冯衍《与田邑书》曰：今以一节之任，建三军之威，岂特宠其八尺之竹、牦牛之尾也！
易将
《史记》曰：秦师伐赵，王使廉颇御之。颇固壁不战，赵王惑秦之间，以赵奢之子代颇，赵师大败。
《後汉书》曰：光武遣冯异代邓禹，车驾送之河南，赐以乘舆、七尺具剑。（具，谓以宝玉装饰之。《东观汉记》作玉具剑。）
《晋书》曰：石苞为淮北监军，王琛所奏与吴人交通。先时望气者云“东南有大兵起。”及琛表至，帝甚疑之。会荆州刺史胡烈表吴人欲大出为寇，苞亦闻吴师将入至，乃筑垒遏之以自固。帝闻之，谓羊祜曰：“吴人每来，常东西相应，岂石苞果有不顺乎？”祜深明之，而帝犹疑焉。命苞子乔为尚书郎，上召之，经日不至。帝谓为必叛，欲讨而隐其事，遂下诏以苞不料贼势，筑垒遏水，劳扰百姓，策免其官。遣太尉义阳王望率其大军征之，以备非常。又敕镇东将军琅邪王自下邳会寿春。苞用掾孙铄计，放兵步出，住都亭待罪。帝闻之，意解。及苞诣阙，以公还第。苞自耻受任无效而无怨色。
又曰：镇南将军杜元凯都督荆州诸军事，袭吴西陵督张政，（西陵，今夷陵郡。）大破之。政，吴之名将，据要害之地，耻无备取败，不以实闻於孙皓。元凯欲间吴边将，乃请还其所获之众於皓。皓果召政，遣武昌监刘宪代之。故晋军将至，使将帅移易，成倾荡之势，竟殄灭焉。
《北史》曰：後周末，隋文帝作相，尉迟迥据相州举兵。隋文遣郧公韦孝宽（郧，音云。）为东道元帅，师次沁水，水涨，兵未得渡。吏李询上密启云：“大将梁士彦、宇文欣、崔弘度等并受尉迟迥饷金，军中骚骚，人情大异。”文帝以为忧，欲代此三人。李德林独进计云：“公与诸将并是国家贵臣，未相伏驭，今以挟令之威得使之耳，安知後所遣者能尽腹心，前遣之人独致乖异？又取金之事虚实难明，即令换易，彼将惧罪恐逃逸，便须禁固，然则郧公以下必有惊疑之意。且临敌代将，自古所难。乐毅所以辞燕，赵奢之子以之败赵。如愚所见，但遣公一腹心，明於智略、为诸将旧来所信伏者，速至军所观其情伪，纵有异意，必不敢动。”文帝大悟，即令高驰驿往军所，为诸将节度，竟成大功。
《战国策》曰：昌国君乐毅为燕王合五国之兵而攻齐，下七十馀城，尽郡县之以属燕，惟莒、即墨二城未下。而昭王死，惠王即位，用齐人反间，疑乐毅，而使骑劫代之，乐毅奔赵。
老将
《史记》曰：秦始皇问李信曰：“吾欲攻荆，用几何人而足？”信曰：“不过用二十万人。”始皇问王翦，翦曰：“非六十万人不可。”始皇曰：“王将军老矣，何怯也！李将军果断壮勇，其言是也。”王翦因谢疾，归老於颍阳。李信攻鄢、郢，破之。於是引兵而西，与蒙恬会城父。荆人因随之，三日三夜不得顿舍，大破李信军。始皇闻之大怒，自驰如颍阳谢翦曰：“不用将军计，李信果辱秦，将军独忍弃寡人乎？”翦谢曰：“老臣罢病悖乱，惟大王更择贤将。”始皇谢曰：“已矣，将军勿复言。”王翦曰：“大王必不得已用臣，非六十万人不可。”始皇曰：“听将军计耳。”於是王翦将六十万人，始皇自送灞上。王翦行，请美田宅园池甚众。始皇曰：“将军行矣，何忧贫乎？”翦曰：“为大王将，有功不得封侯，故及大王之向臣，臣亦及时以请园池为子孙业耳。”始皇大笑。或曰：“将军乞贷亦已甚矣。”翦曰：“今空秦国甲士而专委于我，我不多请田宅为子孙业以自坚，顾令秦王坐而疑我耶？”翦果代信击荆。大破荆军，虏荆王负刍，竟平荆地为郡县。
《汉书》曰：西羌反时，赵充国年七十馀，上老之，使御史大夫丙吉问谁可将者，充国对曰：“无逾于老臣耳。”上遣焉，问曰：“将军度羌虏何如，当用几人？”充国曰：“百闻不如一见。兵难俞度，（俞，遥也，三辅言也。）臣愿驰至金城，图上方略。然羌戎小夷，逆天背叛，灭亡不久，愿陛下以属臣，勿以为忧。”上笑曰：“诺。”充国日飨军士，皆欲为用。虏数挑战，充国坚守。捕得生口，言羌豪相责曰：”汝无反，今天子遣赵将军来，年八九十矣，善为兵。今欲一斗而死，可得耶。
又曰：元狩四年，大将军大击匈奴，李广数自请行。上以为老，不许；良久乃许之。大将军阴受上旨，以为李广数奇，（不偶也。）无令当单于，恐不得所欲。时公孙敖亡道。徙广，广或失道。大将军使长史持□醪遗广，因问失道状。长史急责广之莫府上簿。广曰：“诸校尉无罪，乃我自失道。”谓其麾下曰：“广结与匈奴大小七十馀战，今幸从大将军出接单于兵，而大将军徙广部行回远，又迷失道，岂非天哉！终不能复对刀笔吏。”遂引刀自刭。而百姓闻之，知与不知，皆为垂泣。
  </div>
  <div class="pagination">
   <a href="太平御览_page215.html">
    上一页
   </a>
   <span>
    ...
   </span>
   <a href="太平御览_page211.html">
    211
   </a>
   <a href="太平御览_page212.html">
    212
   </a>
   <a href="太平御览_page213.html">
    213
   </a>
   <a href="太平御览_page214.html">
    214
   </a>
   <a href="太平御览_page215.html">
    215
   </a>
   <span class="current-page">
    216
   </span>
   <a href="太平御览_page217.html">
    217
   </a>
   <a href="太平御览_page218.html">
    218
   </a>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <a href="太平御览_page221.html">
    221
   </a>
   <span>
    ...
   </span>
   <a href="太平御览_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
