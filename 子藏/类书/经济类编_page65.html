<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 65 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 65 页/共 74 页
  </h1>
  <div class="content">
   集贤学士
　　除奸【三十一则】
　　孔子为鲁司寇七日而诛少正卯于东观之下门人闻之趋而进至者不言其意皆一也子贡后至趋而进曰夫少正卯者鲁之闻人矣夫子始为政何以先诛之孔子曰赐也非尔所及也夫王者之诛有五而盗窃不与焉一曰心辨而险二曰言伪而辩三曰行辟而坚四曰志愚而博五曰顺非而泽此五者皆有辨知聪达之名而非其真也茍行以伪则其智足以移矣强足以独立此奸人之雄也不可不诛夫有五者之一则不免于诛今少正卯兼之是以先诛之也昔者汤诛蠋沐太公诛潘阯管仲诛史附里子产诛邓析此五子未有不诛也所谓诛之者非谓其昼则攻盗暮则穿窬也皆倾覆之徒也此固君子之所疑愚者之所惑也诗云忧心悄悄愠于羣小此之谓矣
　　韩非备内篇　人主之患在于信人信人则制于人人臣之于其君非有骨肉之亲也缚于势而不得不事也故为人臣者窥觇其君心也无须臾之休而人主怠傲处其上此世所以有刼君弑主也为人主而大信其子则奸臣得乘于子以成其私故李兑傅赵王而饿主父为人主而大信其妻则奸臣得乘于妻以成其私故优施傅丽姬杀申生而立奚齐夫以妻之近与子之亲而犹不可信则其余无可信者矣且万乘之主千乘之君后妃夫人适为太子者或有欲其君之蚤死者何以知其然夫妻者非有骨肉之恩也爱则亲不爱则疎语曰其母好者其子抱然则其为之反也其母恶者其子释丈夫年五十而好色未解也妇人年三十而美色衰矣以衰美之妇人事好色之丈夫则身见疎贱其子疑不为主此后妃夫人之所以冀其君之死者也唯毋为后而子为主则令无不行禁无不止男女之乐不减于先君而擅万乘不疑此酖毒扼昧之所以用也故桃左春秋曰人主之疾死者不能处半人主弗知则乱多资故曰利君死者众则人主危故王良爱马越王勾践爱人为战与驰医善吮人之伤含人之血非骨肉之亲也利所加也故舆人成舆则欲人之富贵匠人成棺则欲人之夭死也非舆人仁而匠人贼也人不贵则舆不售人不死则棺不买情非憎人也利在人之死也故后妃夫人太子之党成而欲君之死也君不死则势不重情非憎君也利在君之死也故人主不可以不加心于利已死者故日月晕围于外其贼在内备其所憎祸在所爱是故明主不举不叅之事不食非常之食逺听而近视以审外内之失省同异之言以知朋党之分偶叅伍之验以责陈言之实执后以应前按法以治众众端以叅观士无幸赏赏无逾行杀必当罪有罪不赦则奸邪无所容其私矣徭役多则民苦民苦则权势起权势起则复除重复除重则贵人富苦民以富贵人起势以借人臣非天下长利也故曰徭役少则民安民安则下无重权下无重权则权势灭权势灭则德在上矣今夫水之胜火亦明矣然而釡鬲间之水煎沸竭尽其上而火得炽盛焚其下水失其所以胜者矣今夫治之禁奸未明于此然守法之臣为釡鬲之行则法独明于胸中而已失其所以禁奸者矣上古之传言春秋所记犯法为逆以成大奸者未尝不从尊贵之臣也而法令之所以备刑罚之所以诛常于卑贱是以其民絶望无所告愬大臣比周蔽上为一隂相善而阳相恶以示无私相为耳目以候主隙人主掩蔽无道得闻有主名而无实臣专法而行之周天子是也偏借其权势则上下易位矣此言人臣之不可借权势也
　　汉周防上和帝请诛宝瓌疏　臣闻臧文仲之事君也见有礼于君者事之如孝子之养父母见无礼于君者诛之如鹰鹯之逐鸟雀按夏阳侯瓌本出轻薄志在邪辟学无经术而妄搆讲舍外招儒徒实防奸桀轻忽天威侮慢王室又造作巡狩封禅之书惑众不道当伏诛戮而主者营私不为国计夫防流虽寡浸成江河爝火虽微卒能燎野履霜有渐可不惩革宜寻吕产专窃之乱永惟王莽逆之祸上安社稷之计下解万夫之惑灵帝乳母赵娆旦夕在太后侧中常侍曹节与共交搆谄事太后数出诏命有所封拜及其支类多行贪虐陈蕃疾之志诛中官防窦武亦有谋蕃自以既从人望而德于太后必谓其志可申乃先上诉　臣闻言不直而行不正则为欺乎天而负乎人危言极意则羣凶侧目祸不旋踵钧此二者臣宁得祸不敢欺天也今京师嚣嚣道路諠哗言侯览曹节公乘昕王甫郑防等与赵夫人诸女尚书并乱天下附从者升进忤逆者中伤方今一朝羣臣如河中木耳泛泛东西耽禄畏害陛下前始摄位顺天行诛苏康管霸并伏其辜是时天地清明人鬼欢喜奈何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之
　　唐高宗时李义府恃宠用事洛州妇人淳于氏美色系大理狱义府属大理丞毕正义枉法黜之将纳为妾事觉义府逼正义自缢以灭口上知而不问侍御史王义方欲奏弹之先白其母曰义方为御史视奸臣不纠则不忠纠之则身危而忧及于亲为不孝奈何母曰昔王陵之母杀身以成子之名汝能尽忠以事君吾死不恨义方乃奏曰义府擅杀六品寺丞就云自杀亦由畏义府威杀身以灭口如此则生杀之威不由上出渐不可长对仗叱义府令下义府顾望不退义方乃三叱义府始趋出义方乃读弹文上以义方毁辱大臣贬之骠骑大将军程元振专权自恣人畏之甚于李辅国诸将有大功者元振皆忌疾欲害之吐蕃入寇元振不以时奏至代宗狼狈出幸发诏征诸道兵李光弼等皆忌元振居中莫有至者中外咸切齿而莫敢发言太常博士柳伉上疏以为犬戎犯关度陇不血刃而入京师刼宫闱焚陵寝武士无一人力战者此将帅叛陛下也陛下疏元功委近习日引月长以成大祸羣臣在廷无一人犯顔回虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入关此四方叛陛下也内外离叛陛下以今日之势为安邪危邪若以为危岂得高枕不为天下讨罪人乎必欲存宗庙社稷独斩元振首驰告天下悉出内使诸州持神策兵付大臣然后削尊号下诏引咎曰天下其许朕自新改过宜即募士西赴朝廷若以朕恶未悛则帝王大器敢妨圣贤其听天下所往如此而兵不至人不感天下不服臣请阖门寸斩以谢陛下代宗以元振有保护功削其官爵放归田里元载专权恐奏事者攻讦其私乃请百官凡论事皆先白长官长官白宰相然后奏闻仍以上防谕百官曰比日诸司奏事烦多所言多谗毁故委长官宰相先定其可否刑部尚书顔真卿上疏以为郎官御史陛下之耳目今使论事者先白宰相是自掩其耳目也太宗着司门式云其无门籍人有急奏者皆令门司与仗家引奏无得关碍所以防壅蔽也天寳以后李林甫为相深疾言者道路以目上意不下逮下情不上达蔽喑呜卒成幸蜀之祸陵夷至于今日其所从来者渐矣昔林甫虽擅权羣臣有不谘宰相辄奏事者则托以它事隂中伤之犹不敢明令百司奏事皆先白宰相也陛下傥不早寤渐成孤立后虽悔亦无及矣载闻而恨之奏真卿诽谤贬峡州别驾
　　新州司马卢杞遇赦移吉州长史谓人曰吾必再入未几德宗果用为饶州刺史给事中袁高应草制执以白卢翰刘从一曰卢杞作相致銮舆播迁海内疮痍奈何遽迁大郡愿相公执奏翰等不从更命它舍人草制制出高执之不下且奏杞极恶穷凶百辟疾之若讐六军思食其肉何可复用德宗不听补阙陈京赵需等上疏曰杞三年擅权百揆失叙天地神祗所知华夏蛮夷同弃傥加巨奸之宠必失万姓之心袁高复于正牙论奏德宗曰杞已再更赦高曰赦者止原其罪不可为刺史陈京等亦争之不已曰杞之执政百官常如兵在其颈今复用之则奸党皆唾掌而起德宗大怒左右辟易谏者稍引却京顾曰赵需等勿退此国大事当以死争之德宗谓宰相与杞小州刺史可乎李勉曰陛下欲与之虽大州亦可其如天下失望何遂以杞为澧州别驾使谓袁高曰朕徐思卿言诚为至当又谓李泌曰朕已可袁高所奏泌曰累日外人窃议比陛下于桓灵今承德音乃尧舜之不逮也德宗悦杞竟卒于澧州
　　陆贽以德宗知待之厚事有不可常力争之所亲或规其太鋭贽曰吾上不负天子下不负所学它无所恤裴延龄日短贽于德宗赵憬之入相也贽实引之既而有憾于贽密以贽所讥弹延龄事告延龄故延龄益得以为计德宗由是信延龄而不直贽与憬约至上前极论延龄奸邪德宗怒形于色憬黙而无言贽罢为太子宾客
　　德宗欲修神龙寺须五十尺松不可得裴延龄曰臣近见同州一谷木数千株皆可八十尺德宗曰开元天寳间求美材于近畿犹不可得今安得有之对曰天生珍材固待圣君乃出开元天寳何从得之延龄奏左藏库司多有失落近因检阅使置簿书乃于粪土之中得银十三万两其匹段杂货百万有余此皆已弃之物即是羡余悉应移入杂库以供别勑支用太府少卿韦少华不伏抗表称此皆毎月申奏见在之物请加推验执政请令三司详覆德宗不许亦不罪少华延龄毎奏对恣为诡谲皆众所不敢言亦未尝闻者延龄处之不疑德宗亦颇知其诞妄但以其好诋毁人冀闻外事故亲厚之羣臣畏延龄有宠莫敢言惟盐铁转运使张滂京兆尹李充司农卿李铦以职事相关时证其妄而陆贽独以身当之日陈其不可用防上书极陈延龄姧诈数其罪恶其略曰延龄以聚敛为长策以诡妄为嘉谋以掊尅敛怨为匪躬以靖譛服谗为尽节总典籍之所恶以为志术冒圣哲之所戒以为行能可谓尧代之共工鲁邦之少卯也迹其奸蠧日长月滋隂秘者固未尽彰败露者犹难悉数又曰陛下姑欲保持曾无诘问延龄谓能蔽惑不复惧思移东就西便为课绩取此适彼遂号羡余愚弄朝廷有同儿戏又曰矫诡之态诬罔之辞遇事辄行应口便发昔赵高指鹿为马臣谓鹿之与马物类犹同岂若延龄掩有为无指无为有臣以卑鄙任当台衡情激于衷虽欲罢而不能自黙也书奏德宗不悦待延龄益厚
　　翰林学士元与知枢密魏简深相结求为宰相由是有宠于穆宗毎事咨访焉无怨于裴度但以度先达重望恐其复有功大用妨己进取故度所奏画军事多与简从中沮壊之度乃上表极陈其朋比姧蠧之状以为逆竪搆乱震惊山东奸臣作朋挠败国政陛下欲扫荡幽镇先宜肃清朝廷何者为患有大小议事有先后河朔逆贼秪乱山东禁围奸臣必乱天下是则河朔患小禁围患大小者臣与诸将必能剪灭大者非陛下觉寤制断无以驱除臣自兵兴以来所陈章疏事皆要切所奉书诏多有参差陛下委付之意不轻遭奸臣抑损之事不少臣素与佞幸亦无讐嫌正以臣前请乘传诣阙面陈军事奸臣最所畏惮恐臣发其过恶百计止臣臣又请与诸军齐进随便攻讨奸臣恐臣或有成功曲加阻碍逗遛日时进退皆受羁牵意见悉遭蔽塞但欲令臣失所臣无成则天下理乱山东胜负悉不顾矣为臣事君一至于此若朝中奸臣尽去则河朔逆贼不讨自平若奸臣尚存则逆贼纵平无益陛下倘未信臣言乞出臣表使百官集议彼不受责臣当伏辜表三上穆宗虽不悦以度大臣不得已以简为弓箭库使为工部侍郎
　　宋真宗时丁谓为山陵使雷允恭为都监判司天监邢中和言于允恭曰今山陵上百步法宜子孙类汝州秦王坟但恐下有石与水耳允恭曰上无他子若如秦王坟何不可中和曰山陵事重踏行覆按动经月日恐不及七月之期耳允恭曰第移就上穴我走马入见太后言之允恭素贵横人不敢违即改穿上穴乃入白太后曰此大事何轻易如此允恭曰使先帝宜子孙何为不可太后意不然曰出与山陵使议可否允恭出与谓言谓唯唯允恭入奏山陵使亦无异议遂命夏守恩领工徒数万穿地土石相半继之以水众议日諠惧不能成功中作而罢奏请待命谓庇允恭依违不决内侍毛昌达自陵下还以其事闻诏问谓谓始请遣使按视既而咸请复用旧地乃诏冯拯曹利用等就谓第议遣王曾覆视曾还请独对因言谓包藏祸心令允恭移皇堂于絶地太后大惊怒甚欲并诛谓冯拯进曰谓固有罪然帝新即位亟诛大臣骇天下耳目后怒稍解遂止诛允恭等二日太后召宰相谕曰丁谓为宰相乃与宦者交通谓前附允恭奏事皆言已与卿等定议故皆可之且营奉先帝陵寝而擅有迁易几误大事拯等对曰自先帝登遐政事皆谓与允恭同议称得防禁中臣等莫敢辨虚实赖圣神察其奸此宗社之福也任中正独进曰谓被先帝顾托虽有罪请如律议功曾曰谓以不忠得罪宗庙尚可议耶乃降授谓太子少保分司西京并罢中正出知郓州故事黜宰相者降制时欲亟行止召舍人草词仍榜朝堂而谕天下以拯为山陵使
　　章献太后临朝内侍任守忠与都知江德明等交通请谒权宠过盛累迁宣政使入内都知仁宗以未有储嗣属意于英宗守忠建议欲援立昏弱以邀大利及帝即位又乘帝疾交搆两宫知谏院司马光论守忠离间之罪国之大贼乞斩于都市吕诲亦上疏论之帝纳其言翌日韩琦出空头勑一道欧阳修已签赵槩难之修曰第书之韩公必自有説既而琦坐政事堂召守忠立庭下曰汝罪当死遂责蕲州安置取空头勑填与之即日押行琦意以为少缓则中变也其党史昭锡等悉窜南方中外快之
　　唐坰以父任得官尝上书言秦二世制于赵高乃失之弱非失之彊神宗悦其言又言青苗法不行宜斩大臣异议如韩琦者数人王安石尤喜之荐使对赐进士出身为崇文校书安石复令邓绾举为御史遂除太子中允将用为谏官安石疑其轻脱将背己立名不除职以本官同知谏院非故事也坰果怒安石易已凡奏二十疏论时事皆留中不出坰乃因百官起居日叩陛请对帝令谕以他日坰伏地不起遂召升殿坰至御座前进曰臣所言皆大臣不法请对陛下一一陈之乃搢笏展疏目安石曰王安石近御座听劄子安石迟迟坰诃曰陛下前犹敢如此在外可知安石竦然而进坰大声宣读凡六十条大抵言安石专作威福曾布表里擅权天下但知惮安石不复知有陛下文彦博冯京知而不敢言王珪曲事安石无异厮仆且读且目珪珪慙惧俯首先降又言薛向陈绎安石頥指气使无异家奴张璪李定为安石牙爪张商英乃安石鹰犬逆意者虽贤为不肖附己者虽不肖为贤至诋安石为李林甫卢杞帝屡止之坰慷慨自若略不退慑读已下殿再拜而退侍臣衞士相顾失色阁门纠其渎乱朝仪贬潮州别驾范镇论陈执中疏　臣闻去年十二月荧惑犯房上相未几陈执中家决杀婢使议者以为天变应此臣切谓不然执中再入为相未及二年变祖宗大乐隳朝廷典故缘葬事除宰相除翰林学士除观察使其余僭赏不可悉纪陛下罢内降五六年来政事清明近日稍复奉行至有侍从臣僚之子亦求内降内臣无名超资改转月须数人又今天下民困政为兵多而益兵不已执中身为首相议当论执而因循茍简曾不建言天变之发实为此事陛下释此不问御史又专治其私舍大责细臣恐虽退执中未当天变乞以臣章宣示御史然后降付学士草诏使天下之人知陛下退大臣不以其家事而以其职事后来执政不敢恤其家事而尽心于陛下职事
　　苏洵辩奸论　事有必至理有固然惟天下之静者乃能见微而知著月晕而风础润而雨人人知之人事之推移理势之相因其疎阔而难知变化而不可测者孰与天地隂阳之事而贤者有不知其故何也好恶乱其中而利害夺其外也昔者山巨源见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人容貌言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然不学无文容貌不足以动人言语不足以世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行收召好名之士不得志之人相与造作言语私立名字以为顔渊孟轲复出而隂贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨卢之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竪刁易牙开方是也以盖世之名而济其未形之患虽有愿治之主好贤之相犹将举而用之则其为天下患必然而无疑者非特二子之比也孙子曰善用兵者无赫赫之功使斯人而不用也则吾言为过而斯人有不遇之叹孰知祸之至于此哉不然天下将被其祸而吾获知言之名悲夫
　　哲宗时吕惠卿见正人彚进知不容于时恳求散地右司谏苏辙王觌歴数其奸请投畀四裔以御魑魅中丞刘挚复列其五罪于是贬光禄卿分司南京再贬建宁军节度副使建州安置时惠卿章惇吕嘉问邓绾李定蒲宗孟范子渊等皆已斥外言者论之不已范纯仁言于太后曰录人之过不宜太深后然之乃诏前朝希合附防之人一无所问言者勿复弹劾惠卿党稍安或谓公着曰今除恶不尽将贻后患公着曰治道去太甚耳文景之世网漏吞舟且人材实难宜使自新岂宜使自弃邪
　　苏辙论吕惠卿疏　臣闻汉武帝世御史大夫张汤挟持巧诈以迎合上意变乱货币崇长犴狱使天下重足而立几至于乱武帝觉悟诛汤而后天下安唐德宗世宰相卢杞妬贤嫉能戕害善类力劝征伐助成暴敛使天下相率叛上至于流播德宗觉悟逐杞而后社稷复存盖小人天赋倾邪安于不义性本隂贼尤喜害人若不死亡终必为患臣伏见前防知政事吕惠卿懐张汤之辩诈兼卢杞之奸凶诡变多端敢行非度见利忘义黩货无厌王安石初任执政用之为腹心安石山野之人彊狠傲诞其于吏事防无所知惠卿指擿教导以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻德音安石惶遽自失亦累表乞退天下欣然有息肩之望矣惠卿方为小官自知失势上章乞对力进邪説荧惑圣听巧囘天意身为馆殿摄行内侍之职亲往传宣以起安石肆其伪辩以难琦説仍为安石画刼持上下之策大率多用刑狱以震动天下自是诤臣吞声有识丧气而天下靡然矣至于排击忠良引用邪党惠卿之力十居八九其后又建手实簿法尺椽寸土检括无遗鸡豚狗彘抄劄殆遍专用告讦推析毫毛鞭棰交下纸笔翔贵小民怨苦甚于苗役又因保甲正长给散青苗结甲赴官不遗一户上下骚动不安其生遂致河北人户流移虽上等富家有驱领车牛懐挟金银流入襄邓者旋又兴起大狱以恐胁士人如郑侠王安国之徒仅保首领而去原其害心本欲株连蔓引涂汚公卿不止如此独赖先帝天姿仁圣毎事裁抑故惠卿不得穷极其恶不然安常守道之士无噍类矣既而惠卿自以赃罪被黜于是力陈边事以中上心其在延安始变军制杂用蕃汉上与冯京异论下与蔡延庆等力争惟党人徐禧助之遂行其説违背物情壊乱边政至今为患西戎无变妄奏警急擅领大众涉入虏境竟不见敌迁延而归糜费资粮弃捐戈甲以巨万计恣行欺罔坦若无人立石纪功使西戎晓然知朝廷有吞灭灵夏之意自是戎人怨畔边鄙骚动河陇困竭海内疲劳永乐之败大将徐禧本惠卿自布衣中保荐擢任始终协议遂付边政败声始闻震动宸极循致不豫初实由此边衅一生至今为梗及其移领河东大发人牛耕葭芦呉堡两寨生地托以重兵方敢布种投种而归不敢复视及至秋成复以重兵防托收刈所得率皆秕稗雨中收获即时腐烂惠卿张皇其数牒转运司交割妄言可罢馈运其实所费不赀而无丝毫之利边臣畏惮皆不敢言此则惠卿立朝事迹一二虽复肆诸市朝不为过矣若其私行崄薄非人所为闾阎下贱有不食其余者安石之于惠卿有卵翼之恩有父师之义方其求进则胶固为一更相汲引以欺朝廷及其权位既均势力相轧反眼相噬化为讐敌始安石罢相以执政荐惠卿既已得位恐安石复用遂起王安国李士宁之狱以柅其归安石觉之被召即起迭相攻击期致死地安石之党言惠卿使华亭知县张若济借豪民朱华等钱买田产使舅郑膺请夺民田使僧文捷请夺天竺僧舍朝廷遣蹇周辅推鞫其事狱将具而安石罢去故事不复究案在御史可覆视也惠卿言安石相与为奸发其私书其一曰无使齐年知齐年者冯京也京安石皆生于辛酉故谓之齐年先帝犹薄其罪惠卿复发其一曰无使上知安石由是得罪夫惠卿与安石出肝肺托妻子平居相结惟恐不深故虽欺君之言见于尺牍不复疑问惠卿方其无事已一一收录以备缓急之用一旦争利遂相抉擿不遗余力必致之死此犬彘之所不为而惠卿为之曾不愧耻天下之士见其在位侧目畏之夫人君用人欲其忠信于己必取信于父兄信于师友然后付之以事故放麑违命也而推其仁则可以托国食子徇君也而推其忍则至于弑君栾布惟不废彭城之命故高祖知其贤李勣惟不利李密之地故太宗许其义二人终事二主俱为名臣者仁心所存无施不可虽公私有异而忠厚不殊至于吕布事丁原则杀丁原事董卓则杀董卓刘牢之事王恭则反王恭事司马元显则反元显背逆人理世所共疑故吕布见诛于曹公而牢之见杀于桓氏皆以其平生反覆势不可存夫曹桓古之奸雄驾御英豪何所不有然推究利害终畏此人今朝廷选用忠信惟恐不及而置惠卿于其间譬如薫莸杂处枭鸾并栖不惟势不两立兼亦恶者必胜况自去岁以来朝廷废呉居厚吕嘉问蹇周辅朱用臣李宪王中正等或以牟利或以黩兵一事害民皆不得逃谴今惠卿身兼众恶自知罪大而欲以闲地自免天下公议未肯赦之然近日言事之官论奏奸邪至于邓绾李定之徒微细必举而不及惠卿者盖其凶悍猜忍如蝮蝎万一复用睚眦必报是以言者未肯轻发臣愚惷寡虑以为备位言责与元恶同时而畏避隠忍辜负朝廷是以不惮死亡献此愚直伏乞陛下断自圣意略正典刑纵未以污鈇锧犹当追削官职投畀四裔以御魑魅
　　蔡确失势日久遂懐怨望在安州尝游车盖亭赋诗十章知汉阳军呉处厚与确有隙上之以为皆涉讥讪其用郝处俊上元间谏高宗欲传位武后事以斥东朝语尤切害于是台谏言确怨谤乞正其罪诏确具析确自辨甚悉右正言刘安世等又言确罪状着明何待具析此乃大臣委曲为之地耳乃贬确光禄卿分司南京台谏论之不置而谏议大夫范祖禹亦言确之罪恶天下不容尚以列卿分务留都未厌众论执政议寘确于法范纯仁王存独以为不可力争之文彦博欲贬确岭峤纯仁闻之谓吕大防曰此路自干兴以来荆棘近七十年吾辈开之恐自不免大防遂不敢言越六日再贬确英州别驾新州安置纯仁又言于太后曰圣朝宜务寛厚不可以语言文字之间暧昧不明之过窜诛大臣今举动宜为将来法此事甚不可开端也且以重刑除恶如以猛药治病其过也不能无损焉不听时中丞李常中书舍人彭汝砺侍御史盛陶皆谏不可罪确悉贬逺州确至新州未几卒初确之具析未上也梁焘自路州召为谏议大夫过河阳邢恕极论确有策立勲焘至奏之太后谕三省曰帝是先帝长子子继父业其分当然确有何策立勲耶若使确他日复来欺罔上下岂不为朝廷害恐帝年少制御不得故今因其自败如此行遣盖为社稷也
　　蔡京深结中官裴彦臣常安民因论之谓京奸足以惑众辨足以饰非巧足以移夺人主之视听力足以颠倒天下之是否内结中官外连朝士一不附己则诬以党于元祐非先帝法必挤之而后已今在朝之臣京党过半陛下不可不早觉悟而逐之他日羽翼成就悔无及矣是时京之奸始萌芽人多未测独安民首发之又言今大臣为绍述之説皆借此名以报复私怨朋附之流遂从而和之张商英在元祐时上吕公着诗求进防佞无耻近乃乞毁司马光及公着神道碑周秩为博士亲定光諡为文正近乃乞断棺鞭尸陛下察此辈之言果出于公论乎章疏前后至数十百上度终不能回遂丐外哲宗慰勉而已至是复论章惇颛国植党乞收主柄而抑其权反复曲折言之不置惇遣所亲信语之曰君本以文学闻于时奈何以言语自任与人为怨少安静当以左右相处安民正色斥之曰尔乃为时相游説邪惇益怒至是御史董敦逸论安民党于苏轼兄弟防安民言事忤防惇遂出安民监滁州酒税安焘救之不克日食诏求直言筠州推官崔鶠上书曰毁誉者朝廷之公议故责授朱厓军司户司马光左右以为奸而天下皆曰忠今宰相章惇左右以为忠而天下皆曰奸此何理也夫乘时抵巇以盗富贵探微揣端以固权宠谓之奸可也包苴满门私谒踵路隂交不逞密结禁庭谓之奸可也以竒伎淫巧荡上心以倡优女色败君德独操赏刑自报恩怨谓之奸可也蔽遮主听排斥正人微言者坐以刺讥直谏者陷以指斥以杜天下之言掩滔天之罪谓之奸可也凡此数者光有之乎惇有之乎赏缪罚滥佞人徜佯如此而国不乱未之有也小人譬之蝮蝎其凶忍害人根乎天性随遇必发天下无事不过贼陷忠良破碎善类至缓急危疑之际必有反覆卖国跋扈不臣之心比年以来谏官不论得失御史不劾奸邪门下不驳诏令共持喑黙以为得计夫以股肱耳目治乱安危所系而一切若此陛下虽有尧舜之聪明将谁使言之谁使行之夫四月阳极盛隂极衰之时而隂干阳故其变为大惟陛下畏天威听明命大运干刚大明邪正则天意解矣若夫伐鼓用币素服撤乐而无脩德善政之实非所以应天也哲宗览而善之以为相州教授蔡卞専托绍述之説上欺天子下胁同列凡中伤善类皆密疏建白然后请哲宗亲札付外行之章惇虽巨奸然犹在其术中惇轻率不思而卞深阻寡言论议之际惇毅然主持卞或噤不啓齿一时论者以为惇迹易明卞心难见至是龚夬论惇卞之恶大略以为昔日丁谓当国号为恣睢然不过陷一寇准而已及惇则故老元辅侍从台省之臣凡天下之所谓贤者一日之间布满岭海自有宋以来未之闻也当是时惇之威势震于海内此陛下所亲见盖其立造不根之语文致悖逆之罪是以人人危惧莫能自保俾其朽骨衘寃于地下子孙禁锢于炎荒忠臣义士愤闷而不敢言海内之人得以归怨先帝其罪如此尚何俟而不正典刑哉卞事上不忠懐奸深阻凡惇所为皆卞发之为力居多望采之至公昭示谴黜未报而台谏陈师锡陈次升陈瓘任伯两张庭坚等极论卞罪浮于惇乞正典刑以谢天下乃出知江宁台谏论之不已遂以秘书少监分司池州方轸上书言蔡京睥睨社稷内懐不道专以绍述熈丰之説为自媒之计内而执政侍从外而帅臣监司无非其门人亲戚京毎有奏请尽作御笔行出语人曰此上意也明日不行又语人曰京实啓之也善则称己过则称君必欲陛下敛天下之怨而后已自元符末陛下嗣服忠义之士投匦者无日无之京分为邪等黥配编置不齿仕籍则谁肯为陛下言哉京又使子攸日以花石禽鸟为献欲愚陛下使不知天下治乱臣以为京必反也请诛京诏宣示京京请下轸狱竟流岭南
　　王黼闻金兵至不俟命载其孥以东诏贬为崇信军节度副使永州安置呉敏李纲请诛黼事下开封尹聂昌昌遣武士蹑及于雍丘南戕之民家取其首以献钦宗以初即位难于诛大臣托言为盗所杀李彦赐死并籍其家朱勔放归田里勔以花石取媚流毒州郡者逾二十年积官至宁逺军节度使居苏州公肆掊克其园地拟禁籞服饰器用上僭乘舆又托挽舟募兵数千人拥以自衞声焰薫灼东南部刺史郡守多出其门邪人秽夫候门奴事时谓东南小朝廷上皇末年益亲任之居中白事传达上防大略如内侍进见不避宫嫔一门尽为显官驺仆亦至金紫天下为之扼腕至是凡由勔得官者皆罢
　　蔡京再贬崇信军节度副使童贯再贬昭化军节度副使至是复窜京于儋州其子孙二十三人分窜逺地遇赦不许量移窜贯于吉阳军赵良嗣于柳州诏下十日京死于潭州朝廷遣御史张徴诛贯转运副使李升之诛良嗣于贬所函首赴阙枭于市京天资凶谲舞智御人在人主前颛狙伺为固位计帝亦知其奸屡罢屡起且择京不合者执政以柅之京毎闻将退免辄入见祈哀蒲伏叩头无复廉耻见利忘义至于兄弟父子自为秦越暮年即家为府营进之徒集门输货僮皆得美官弃纪纲法度为虚器根株连结牢不可破卒致宗庙之祸虽以谪死天下犹以不正典刑为恨贯握兵二十年权倾一时奔走期防过于制勑尝有论其过者诏方劭往察劭一动一息贯悉侦得之先密以白且陷以他事劭反得罪逐死贯状魁梧伟赡视頥下生须十数皮骨劲如铁不类阉人有度量能疎财后宫自妃嫔以下皆献饷结纳左右妇寺誉言日闻宠煽翕赫庭户杂遝成市岳牧辅弼多出其门穷奸稔祸流毒四海死不足以偿责吕祖泰祖俭从弟也性防逺尚气谊论世事无忌讳先是祖俭以言事贬祖泰语其友曰自吾兄之贬诸人箝口我虽无位义必以言报国当少须之今亦未敢以累吾兄也至是祖俭卒祖泰乃击登闻鼓上书光宗论韩侂胄有无君之心请诛之以防祸乱其略曰道学自古所恃以为国者也丞相赵汝愚今之有大勲劳者也立伪学之禁逐汝愚之党是将空陛下之国而陛下不知悟耶陈自强侂胄童稚之师躐致宰辅陛下旧学之臣彭年等今安在邪苏师旦平江之吏胥周筠韩氏之厮役人人知之今师旦以潜邸随龙筠以皇后亲属俱得大官不知陛下在潜邸时果识师旦乎椒房之亲果有筠乎侂胄徒自尊大而卑陵朝廷一至于此愿亟诛侂胄师旦筠而逐罢自强之徒故大臣在者独周必大可用宜以代之不然事将不测书出中外大骇有防吕祖泰挟私上书语言狂妄拘管连州右谏议大夫程松与祖泰狎友惧曰人知我素与游其谓我与闻乎乃独奏言祖泰有当诛之罪且其上书必有教之者今纵不杀犹当杖黥窜之逺方殿中侍御史陈谠亦以为言乃杖祖泰一百配钦州牢城收管祖泰自期必死冀以身悟朝廷了无惧色既至府尹为好语诱之曰谁教汝共为章试言之吾且置汝祖泰笑曰公何问之愚也吾固知必死而可受教于人且与人议之乎尹曰汝病风丧心邪祖泰曰以吾观之若今之附韩氏得美官者乃病风丧心耳祖泰既得罪监察御史林采言伪习之成造端自周必大宜加黜削施康年亦言必大首倡伪徒私植党与遂贬必大为少保
　　理宗时古侵轶日甚丁大全当国匿不以闻遂罢相以观文殿大学士判镇江府中书舍人洪芹缴言大全鬼蜮之资穿窬之行引用凶恶陷害忠良遏塞言路浊乱朝纲乞追官逺窜以伸国法御史朱貔孙等相继论大全奸回险狡狼害贪残假陛下之刑威以箝天下之口挟陛下之爵禄以笼天下之财饶虎臣又论其絶言路壊人才竭民力误边防四罪诏守中奉大夫致仕贾似道既免三学生及台谏侍从皆上疏乞诛似道太皇太后不许及似道上表自劾且言为夏贵孙虎臣所误乞保余生有防令李庭芝津遣归越以终丧制似道留扬不还王爚复论似道既不死忠又不成孝乞下诏切责似道得诏乃还绍兴府绍兴守臣闭城不纳王爚复言于太后曰本朝权臣稔祸未有如似道之烈者缙绅茅草不知几疏陛下皆抑而不行付人言于不恤何以谢天下太后乃降似道三官婺州居住婺人闻似道至率众为露布逐之复诏徙于建宁府斩翁应龙籍其家廖中王庭除名流之岭南皆自杀于是御史孙嵘叟等又以似道罪重罚轻乞斩之以正法方囘复上疏论似道侥诈贪淫褊骄吝专忍谬十罪太皇太后犹不听翁合上言似道以妬贤无比之林甫辄自托于伊周以不学无术之霍光敢效尤于莽操其总权罔上卖国召兵专利虐民滔天之罪人人能言迫于众怒仅谪建宁夫建宁实朱熹讲道之阙里虽三尺童子亦知向方闻似道名咸欲呕唾况见其面乎乞逺移荒昧以御魑魅遂诏责授高州团练副使循州安置籍其家遣使监押之贬所防稽县尉郑虎臣以其父尝为似道所配欲报之欣然请行似道时寓建宁之开元寺侍妾尚数十人虎臣至悉屏去撤轿盖暴行秋日中令舁轿夫唱杭州歌谑之毎名斥似道窘辱备至一日入古寺壁上有呉潜南行所题字虎臣呼似道曰贾团练呉丞相何以至此似道慙不能对至泉州洛阳桥遇叶李自漳州放还见于客邸李赋词赠之似道俯首谢焉
　　元世祖时天下以僧格钩考钱谷之故中外骚动廷臣莫敢言者集贤直学士赵孟頫谓奉御彻尔僧格罪恶甚矣我等不言他日何以辞其责公为上所亲信捐一旦之命为万姓除残贼仁者事也时帝畋漷北彻尔乘间入言之词语激烈帝怒谓其毁诋大臣命衞士批其颊血涌口鼻委顿地上少间复呼而问之辩愈力曰臣与僧格无讐所以力数其罪而不顾身者正为国家计耳茍畏圣怒而不言则奸臣何时除民害何时息帝大悟召布呼珠问之对曰僧格壅蔽聪明紊乱朝政有言者即诬杀之今百姓失业盗贼蜂起召乱在旦夕非亟诛之恐为陛下忧时廷臣言者益众遂诏台省相与辩驳之僧格辞屈帝曰僧格为恶始终四年台臣岂不知之知而不言当得何罪御史杜思敬曰夺官追俸惟上所裁遂斥罢台臣之久任者免僧格等官命彻尔率衞士三百人籍僧格家得珍寳如内藏之半阿尔根萨里以连坐亦籍其赀帝问僧格为政如此何故无一言对曰臣未尝不言顾言不用耳叶李与僧格同事一无所匡正亦坐免久之得以疾请南还杨州学正李淦上言叶李本一黥徒方受上简知即以举僧格为第一事致以非罪诛贬大臣遣使四出钩考钱谷民怨而盗发天怒而地震水灾洊至人皆知僧格用羣小之罪而不知叶李举僧格之罪宜斩李以谢天下书闻帝矍然曰朕素以叶李刚介宁有是邪令召淦诣京师置对淦至而李已卒遂擢淦江隂路教授以旌其直
　　王着因人心愤怒阿哈玛特密铸大铜锤与妖人高和尚谋击杀之时皇太子从世祖如上都而阿哈玛特留守京师着以太子素恶其奸乃遣二西僧至中书诈称皇太子还都作佛事省中疑之时高觿张九思皆宿衞宫中诘之仓皇失对遂执之讯问不伏及午着复矫太子令俾枢密副使张易发兵夜防东宫易不察遽以兵往觿问果何为易附耳语曰太子来诛左相也既而省中遣使出迎悉为伪太子所杀夺其马入徤德门夜二鼓至惠宫前立马呼省官至前责阿哈玛特数语着即牵去以所袖铜锤碎其脑立毙继呼郝镇至杀之囚右丞张惠于是觿九思开门大呼曰此贼也叱衞士急捕之留守博敦持挺击立马者坠地众斧渍多就擒高和尚逃去惟着挺身请囚时帝在察罕诺尔闻之即遣和尔果斯等归讨为乱者获高和尚于高梁可梁王着张易皆弃市着临刑大呼曰王着为天下除害今死矣异日必有为我书其事者复以张易从着为乱将传首四方张九思曰易应变不审则有之坐以与谋则过矣乞免传首从之王恽曰着激于义捐一身为天下除害事既露不去自缚诣司败以至临命气不少挫而视死如归诚杀身成名死而不悔者也律以春秋诛乱臣贼子之法不以义与之可乎
　　巴延既诛唐其势独秉国钧遂专权自恣变乱成宪虐害天下渐有异谋顺帝患之巴延欲以所养弟之子托克托宿衞侦帝起居惧涉物议乃以知枢密院汪嘉努翰林学士承防实喇卜同侍禁近实属意托克托故托克托政令日修衞士拱听约束巴延自领诸衞精兵以扬珠巴哈为屏蔽导从之盛填溢街衢而帝仪衞反落落如晨星势焰熏灼天下之人知有巴延而已托克托深忧之私请于父曼济勒噶台伯父骄纵已甚万一天子震怒则吾族赤矣曷若于未败图之其父亦以为然托克托复质于师呉直方直方曰传有之大义灭亲大夫但知忠于国尔余复何顾焉一日见帝乘间自陈忘家徇国之意帝犹未之信时帝前后左右皆巴延之党独沙克嘉巴勒阿噜为帝腹心乃遣二人与托克托游日以忠义之言相与往复论辨益悉其心靡他遂闻于帝帝始信之无疑及巴延擅贬宣让威顺二王帝不胜其忿决意逐之一日泣语托克托托克托亦泣下归复与直方谋直方曰此大事议论之际左右为谁曰阿噜及托克托穆尔直方曰子之伯父挟震主之威此辈茍利富贵其语一泄则主危身戮矣托克托乃延二人于家置酒张乐昼夜不令出遂与沙克嘉巴勒等谋欲巴延入朝擒之戒衞士严宫门出入螭坳皆为置兵巴延见之大惊召托克托责之对曰天子所居防御不得不尔然遂疑托克托亦増兵自衞至是巴延以所领兵衞请帝出田托克托劝帝称疾不往巴延固请乃命太子雅克特古斯出次柳林托克托遂与阿噜等合谋悉拘京城门钥命所亲信列布城门下是夜奉帝居玉德殿召省院大臣先后入见出五门听命夜二鼓遣集赛伊克彻尔率三十骑抵营中取太子入城又召杨瑀范汇入草诏数巴延罪状出为河南行省左丞相命平章政事珠尔噶岱赍赴柳林黎明遣骑士至城下问放托克托倨城上宣言有防黜丞相一人诸从官皆无罪可各还本衞巴延奏乞陛辞不许道出真定父老奉觞酒以进巴延曰尔曹见子杀父事乎对曰不曾见子杀父惟闻有臣弑君巴延俛首有惭色既而帝以巴延罪重罚轻复降诏安置南恩州阳春县行次江西隆兴驿病死
　　除奸不尽【四则附】
　　汉皇子辩即位何太后临朝何进与太傅袁隗辅政録尚书事进素知中官天下所疾兼忿蹇硕图已及秉朝政隂规诛之袁绍亦素有谋因进亲客张津劝之曰黄门常侍权重日久又与长乐太后专通奸利将军宜更清选贤良整齐天下为国家除害进然其言又以袁氏累世宠贵海内所归而绍素善养士能得豪杰用其从弟虎贲中郎将术亦尚气侠故并厚待之因复博徴智谋之士厐纪何颙荀攸等与同腹心蹇硕疑不自安与中常侍赵忠等书曰大将军兄弟秉国专朝今与天下党人谋诛先帝左右扫灭我曹但以硕典禁兵故且沈吟今宜共闭上閤急捕诛之中常侍郭胜进同郡人也太后及进之贵幸胜有力焉故胜亲信何氏遂共赵忠等议不从硕计而以其书示进进乃使黄门令收硕诛之因领其屯兵袁绍复説进曰前窦武欲诛内宠而反为所害者以其言语漏泄而五营百官服畏中人故也今将军既有元舅之重而兄弟并领劲兵部曲将吏皆英俊名士乐尽力命事在掌握此天赞之时也将军宜一为天下除患名垂后世虽周之申伯何足道哉今大行在前殿将军宜受诏领禁兵不宜轻出入宫省进甚然之乃称疾不入陪丧又不送山陵遂与绍定筹策而以其计白太后太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出入号令今不悉废后必为患而太后母舞阳君及苗数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然中官在省闼者或数十年封侯贵宠胶固内外进新当重任素敬惮之虽外收大名而内不能断故事久不决绍等又为画策多召四方猛将及诸豪杰使并引兵向京城以胁太后进然之主簿陈琳入谏曰易称即鹿无虞谚有掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎步高下在心此犹鼓洪炉燎毛发耳夫违经合道天人所顺而反委释利器更徴外助大兵聚防彊者为雄所谓倒持干戈授人以柄功必不成秖为乱阶进不听遂西召前将军董卓屯关中上林苑又使府掾太山王匡东发其郡强弩并召东郡太守桥瑁屯城臯使武猛都尉丁原烧孟津火照城中皆以诛宦官为言太后犹不从苗谓进曰始共从南阳来俱以贫贱依省内以致富贵国家之事亦何容易覆水不收宜深思之且与省内和也进意更狐疑绍惧进变计乃脇之曰交搆已成形埶已露事留变生将军复欲何待而不早决之乎进于是以绍为司校尉假节专命击断从事中郎王允为河南尹绍使洛阳方略武吏司察宦者而促董卓等使驰驿上奏欲进兵平乐观太后乃恐悉罢中常侍小黄门使还里舍惟留进素所私人以守省中诸常侍小黄门皆诣进谢罪唯所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许绍又为书告州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门唯受恩累世今当逺离宫殿情懐恋恋愿复一入直得暂奉望太后陛下顔色然后退就沟壑死不恨矣子妇言于舞阳君入白太后乃召诸常侍皆复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临丧不送葬今欻入省此意何为窦氏事竟复起邪又张让等使人潜听具闻其语乃率常侍段珪毕岚等数十人持兵窃自侧闼入伏省中及进出因诈以太后诏召进入坐省閤让等诘进曰天下愦愦亦非独我曹罪也先帝尝与太后不快几至成败我曹涕泣救解各出家财千万为礼和悦上意但欲托卿门户耳今乃欲灭我曹种族不亦太甚乎卿言省内秽浊公卿以下忠清者为谁于是尚方监渠穆拔劒斩进于嘉德殿前让珪等为诏以故太尉樊陵为司校尉少府许相为河南尹尚书得诏板疑之曰请大将军出共议中黄门以进头掷与尚书曰何进谋反已伏诛矣进部曲将呉匡张璋素所亲幸在外闻进被害欲将兵入宫宫閤闭袁术与匡共斫攻之中黄门持兵守閤防日暮术因烧南宫九龙门及东西宫欲以脇出让等让等入白太后言大将军兵反烧宫攻尚书闼因将太后天子及陈留王又刼省内官属从复道走北宫尚书卢植执戈于閤道窻下仰数段珪段珪等惧乃释太后太后投閤得免袁绍与叔父隗矫诏召樊陵许相斩之苗绍乃引兵屯朱雀阙下捕得赵忠等斩之呉匡等素怨苗不与进同心而又疑其与宦官同谋乃令军中曰杀大将军者即车骑也士吏能为报讐乎进素有仁恩士卒皆流涕曰愿致死匡遂引兵与董卓弟奉车都尉旻攻杀苗弃其尸于苑中绍遂闭北宫门勒兵捕宦者无少长皆杀之或有无须而误死者至自发露然后得免者二千余人绍因进兵排宫或上端门屋以攻省内张让段珪等因迫遂将帝与陈留王数十人步出谷门奔小平津公卿并出平乐观无得从者唯尚书卢植夜驰河上王允遣河南中部掾闵贡随植后贡至手劒斩数人余皆投河而死明日公卿百官乃奉迎天子还宫以贡为郎中封都亭侯董卓遂废帝又迫杀太后杀舞阳君何氏遂亡而汉室亦自此败乱
　　范窦武何进论　窦武何进借元舅之资据辅政之权内倚太后临朝之威外迎羣英乘风之势卒而事败阉防身死功頽为世所悲岂智不足而权有余乎传曰天之废商久矣君将兴之斯宋襄公所以败于也王允既诛董卓初议赦卓部曲吕布亦数劝之既而疑曰此辈无罪从其主耳今若名为恶逆而特赦之适足使其自疑非所以安之之道也吕布又欲以卓财物班赐公卿将校允又不从而素轻布以劒客遇之布亦负其功劳多自夸伐既失意望渐不相平允性刚棱疾恶初惧董卓豺狼故折节图之卓既殱灭自谓无复患难及在际防毎乏温润之色仗正持重不循权宜之计是以羣下不甚附之董卓将校及在位者多凉州人允议罢其军或説允曰凉州人素惮袁氏而畏关东今若一旦解兵关东则必人人自危可以皇甫义真为将军就领其众因使留陜以安抚之而徐与关东通谋以观其变允曰不然关东举义兵者皆吾徒耳今若距险屯陜虽安凉州而疑关东之心甚不可也时百姓讹言当悉诛凉州人遂转相恐动其在关中者皆拥兵自守更相谓曰卜彦思蔡伯喈但以董公亲厚并尚从坐今既不赦我曹而欲解兵今日解兵明日当复为鱼肉矣卓部曲将李傕郭泛等先将兵在关东因不自安遂合谋为乱攻围长安城陷吕布奔走布驻马青门外招允曰公可以去乎允曰若社稷之灵上安国家吾之愿也如其不获则奉身以死之朝廷幼少恃我而已临难茍免吾不忍也努力谢关东诸公勤以国家为念初允以同郡宋翼为左冯翊王宏为右扶风是时三辅民庶炽盛兵谷富实李傕等欲即杀允惧二郡为患乃先征翼宏宏遣使谓翼曰郭汜李傕以我二人在外故未危王公今日就徴明日俱族计将安出翼曰虽祸福难量然王命所不得避也宏曰义兵鼎沸在于董卓况其党与乎若举兵共讨君侧恶人山东必应之此转祸为福之计也翼不从宏不能独立遂俱就征下廷尉傕乃收允及翼宏并杀之
　　唐张易之昌宗之诛也洛州长史薛季昶谓张柬之敬晖曰二凶虽除产禄犹在去草不去根终当复生二人曰大事已定彼犹几上肉耳夫何能为所诛已多不可复益也季昶叹曰吾不知死所矣朝邑尉武强刘幽求亦谓桓彦范敬晖曰武三思尚存公辈终无塟地若不早图噬脐无及不从及中宗即位上官媫妤荐三思于韦后引入禁中中宗遂与三思图议政事张柬之等数劝中宗诛诸武中宗不听柬之等或抚牀叹愤或弹指出血曰吾所以不诛诸武者欲使上自诛之以张天子之威耳今反如此事势已去知复奈何三思与韦后日夜谮晖等云恃功专权将不利于社稷中宗信之三思等因为中宗画策不若封晖等为王罢其政事外不失尊宠功臣内实夺之权中宗以为然以敬晖为平阳王桓彦范为扶阳王张柬之为汉阳王袁恕己为南阳王崔暐为博阳王罢知政事后张柬之表请归襄州养疾遂以柬之为襄州刺史三思以敬晖桓彦范袁恕己尚在京师忌之俱出为滑洺豫三州刺史隂令人疏皇后秽行牓于天津桥请加废黜中宗大怒命李承嘉穷覈其事承嘉奏言敬晖桓彦范张柬之袁恕己崔暐使人为之虽云废后实谋大逆请族诛之乃以周利用奉使岭外比至柬之暐已死遇彦范于贵州令左右缚之曵于竹槎之上肉尽至骨然后杖杀得晖剐而杀之恕己素服黄金利用逼之使饮野葛汁尽数升不死不胜毒愤掊地爪甲殆尽仍捶杀之利用还




　　经济类编卷九十一
&lt;子部,类书类,经济类编&gt;
　　钦定四库全书
　　经济类编卷九十二
　　明　冯琦冯瑗　撰
　　人事类四
　　壅蔽【九则】
　　吕览壅塞篇　亡国之王不可以直言不可以直言则过无道闻而善无自至矣无自至则壅秦缪公时戎彊大秦缪公遗之女乐二八与良宰焉戎王大喜以其故数饮食日夜不休左右有言秦寇之至者因扞弓而射之秦寇果至戎王醉而卧于樽下卒先缚而擒之未擒则不可知已擒则又不知虽善説者犹若此何哉齐攻宋宋王使人候齐寇之所至使者还曰齐寇近矣国人恐矣左右皆谓宋王曰此所谓肉自至虫者也以宋之强齐兵之弱恶能如此宋王因怒而诎杀之又使人往视齐寇使者报如前宋又大怒诎杀之如此者三其后又使人往视齐寇近矣国人恐矣使者遇其兄曰国危甚矣若将安适其弟曰为兄视齐寇不意其近而国人恐如此也今又私患乡之先视齐寇者皆以寇之近也报而死今也报其情死不报其情又恐死将若何其兄曰如报其情有且先夫死者死先夫亡者亡于是报于王曰殊不知齐寇之所在国人甚安王大喜左右皆曰乡之死者宜矣王多赐之金寇至王自投车上驰而走此人得以富于他国夫登山而视牛若羊视羊若豚牛之性不若羊羊之性不若豚所自视之势过也而因怒于牛羊之小也此狂夫之大者狂而以行赏罚此戴氏之所以絶也齐王欲以淳于髠传太子髠辞曰臣不肖不足以当此大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜也凡説之行也道不智听智从自非受是也今自以贤过于尧舜彼且胡可以闻説哉説必不入不闻存君齐宣王好射説人之谓己能则彊弓也其尝所用不过三石以示左右左右皆试引之中关而止皆曰此不下九石非王其孰能用是宣王之情所用不过三石而终身自以为用九石岂不悲哉非直士其孰能不阿主世之直士其寡不胜众数也故乱国之主患存乎用三石为九石也
　　管子君臣篇　古者有二言墙有耳伏寇在侧墙有耳者微谋外泄之谓也伏寇在侧者沈疑得民之道也微谋之泄也狡妇袭主之请而资游慝也沈疑之得民也者前贵而后贱者为之驱也明君在上便僻不能食其意刑罚亟近也大臣不能侵其势比党者诛明也为人君者能逺谗谄废比党淫悖行食之徒无爵列于朝者此止诈拘奸厚国存身之道也为人上者制羣臣百姓通中央之人和是以中央之人臣主之参也制令之布于民也必由中央之人中央之人以缓为急急可以取威以急为缓缓可以惠民威惠迁于下则为人上者危矣贤不肖知之于上必由中央之人财力之贡于上必由中央之人能易贤不肖而可为党于下有能以民之财力上陷其主而可以为劳于下兼上下以环其私爵制而不可加则为人上危矣
　　鲁哀公问于孔子曰鄙谚曰莫众而迷今寡人举事与羣臣虑之而国愈乱其故何也孔子对曰明主之问臣一人知之一人不知也如是者明主在上羣臣直议于下今羣臣无不一辞同轨乎季孙者举鲁国尽化为一君虽问境内之人犹不免于乱也一曰晏子聘鲁哀公问曰语曰莫三人而迷今寡人与一国虑之鲁不免于乱何也晏子曰古之所谓莫三人而迷者一人失之二人得之三人足以为众矣故曰莫三人而迷今鲁国之羣臣以千百数一言于季氏之私人数非不众所言者一人也安得三哉
　　卫灵公近痈疽弥子瑕二人者专君之势以蔽左右复涂侦谓君曰昔日臣梦见君君曰子何梦曰梦见灶君君忿然作色曰吾闻梦见人君者梦见日今子曰梦见灶君而言君也有説则可无説则死对曰日并烛天下者也一物不能蔽也若灶则不然前之人焬则后之人无从见也今臣疑人之有焬于君者也是以梦见灶君君曰善于是因废痈疽弥子瑕而立司空狗
　　张仪欲以秦韩与魏之势伐齐荆而施惠欲以齐荆偃兵二人争之羣臣左右皆为张子言而以攻齐荆为利而莫为惠子言王果听张子而以惠子言为不可攻齐荆事已定惠子入见王言曰先生毋言矣攻齐荆之事果利矣一国尽以为然惠子因説不可不察也夫齐荆之事也诚利一国尽以为利是何智者之众也攻齐荆之事诚不利一国尽以为利何愚者之众也凡谋者疑也疑也者诚疑以为可者半以为不可者半今一国尽以为可是王亡半也劫主者固亡其半者也
　　秦二世时赵高为郎中令所杀及报私怨众多恐大臣入朝奏事毁恶之乃説二世曰天子所以贵者但以闻声羣臣莫得见其面故号曰朕且陛下富于春秋未必尽通诸事今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣居禁中赵高常侍中用事事皆决于赵高
　　唐明皇时有父老郭从谨进言曰禄山包藏祸心固非一日有告其谋者陛下往往诛之使得逞其奸逆致陛下播越是以先王务延访忠良以广聪明盖为此也臣犹记宋璟为相数进直言天下赖以安自顷以来在廷之臣以言为讳阙门之外陛下皆不得知草野之臣必知有今日久矣但九重严邃区区之心无路上达事不至此臣何由得覩陛下之面而诉之乎上曰朕之不明悔之无及慰谕而遣之
　　后唐主决欲传位于齐燕二王翰林学士冯延巳等因欲隔絶中外以擅权请敕齐王景遂参决庶政百官惟魏岑查文徽得白事余非召对不得见唐王从之国人大骇给事中萧俨上疏极论不报侍卫都虞侯贾崇叩閤来见曰臣事先帝三十年观其延接疎逺悠悠不怠下情犹不通者陛下新即位所任者何人而顿与羣臣谢絶臣死矣不得复奉顔色因涕泗呜咽唐主感悟遽收前敕
　　宋苏轼决壅蔽防　所贵乎朝廷清明而天下治平者何也天下不诉而无寃不谒而得其所欲此尧舜之盛也其次不能无诉诉而必见察不能无谒谒而必见省使逺方之贱吏不知朝廷之高而一介之小民不识官府之难而后天下治今夫一人之身有一心两手而已疾痛疴痒动于百体之中虽其甚微不足以为患而手随至夫手之至岂其一一而听之心哉心之所以素爱其身者深而手之所以素听于心者熟是故不待使令而卒然以自至圣人之治天下亦如此而已百官之众四海之广使其关节脉理相通为一叩之而必闻触之而必应夫是以天下可使为一身天子之贵士民之贱可使相爱忧患可使同缓急可使救今也不然天下有不幸而诉其寃如诉之于天有不得已而谒其所欲如谒之于鬼神公卿大臣不能究其详悉而付之于胥吏故凡贿赂先至者朝请而夕得徒手而来者终年而不获至于故常之事人之所当得而无疑者莫不务为留滞以待请属举天下一毫之事非金钱无以行之昔者汉唐之弊患法不明而用之不密使吏得以空虚无据之法而绳天下故小人以无法为奸今也法令明具而用之至密举天下惟法之知所欲排者有小不如法而可指以为瑕所欲与者虽有所乖戾而可借法以为解故小人以法为奸今夫天下所为多事者岂事之诚多耶吏欲有所鬻而未得新故相仍纷然而不决此王化之所以壅遏而不行也昔桓文之霸百官承职不待敎令而办四方之賔至不求有司王猛之治秦事至纎悉莫不尽举而人不以为烦盖史之所记麻思还冀州请于猛猛曰速装行矣至暮而符下及出关郡县皆已被符其令行禁止而无留事者至于纎悉莫不皆然苻坚以戎狄之种至于霸王兵强国富垂及升平者猛之所为固宜其然也今天下治安大吏奉法不敢顾私而府史之属招权鬻法长吏心知而不问以为当然此其有二而已事繁而官不勤故权在胥吏欲去其也莫如省事而厉精省事莫如任人厉精莫如自上率之今之所谓至繁天下之事关于其中诉者之多而谒者之众莫如中书与三司天下之事分于百官而中书听其治要郡县钱币制于转运使而三司受其防计此宜若不至于繁多然中书不待奏课以定其黜陟而关与其事则是不任有司也三司之吏推析嬴虚至于毫毛以绳郡县则是不任转运使也故曰省事莫如任人古之圣王爱日以求治辨色而视朝茍少安焉而至于日出则终日为之不给以少而言之一日而废一事一月则可知也一岁则事之积者不可胜数矣欲事之无繁则必劳于始而逸于终晨兴而晏罢天子未退则宰相不敢归安于私第宰相日昃而不退则百官莫不震悚尽力于王事而不敢宴游如此则纎悉隠微莫不举矣天子求治之勤过于先王而议者不称王季之晏朝而称舜之无为不论文王之日昃而论始皇之量书此何以率天下之怠耶臣故曰厉精莫如自上率之则壅蔽决矣
　　内批【五则附】
　　宋邹浩论内批直付有司　臣伏见陛下即位以来更张政事除民疾苦开广言路收拔淹滞每一令之出内外无不欢呼相庆以至未明求衣辨色临朝躬视听断夙夜不懈推今日欲治之心为之不已太平之功指日可待然臣窃有所见不敢缄黙茍止臣待罪右省伏观中内时有批降指挥除付三省枢密院外有直付有司者虽陛下睿明必无过举然忖之事体终有未安盖帝王号令不可轻出必经中书参议门下审駮乃付尚书省施行不经三省施行者自昔谓之斜封墨敕非盛世之事神宗皇帝正三省官名其意在此臣愚伏愿陛下凡有指挥须赴三省枢密院施行更不直付有司以正国体其三省枢密院若奉内中批降指挥亦须将前后敕令相参审度可否然后行下不可但务急速奉行以为称职盖三省枢密院皆执政大臣陛下委以平章朝政之人其任非轻不同胥吏但以奉行文书为事又帝王号令务要简大若夫立法轻重委曲关防皆有司之职非人主之务书曰文王罔攸兼于庶言庶狱庶慎惟有司之牧夫盖谓此也至于内外臣僚干求内降恩泽侵紊纪纲增长侥幸以陛下圣明必不容许臣亦不复以为言更愿陛下戒之严行杜絶无使小人乘间得入天下幸甚
　　光宗时韩侂胄日夜谋去赵汝愚知閤门事刘防亦以不得预内禅心怀不平因谓侂胄曰赵相欲专大功君岂惟不得节钺将恐不免岭海之行侂胄愕然问计防曰惟有用台谏耳侂胄问若何而可防曰御笔批出是也侂胄然之遂以内批拜给事中谢深甫为中丞防汝愚请令近臣荐御史侂胄密以其党刘德秀属深甫遂以内批用之由是刘三杰李沐等牵连以进言路皆侂胄之人排斥正士朱熹忧其害政每因进对为帝切言之又约吏部侍郎彭年同劾侂胄防年出防使客不果熹复疏白汝愚当以厚赏酬侂胄之劳勿使预政汝愚为人疏谓其易制不以为虑黄度将上疏论侂胄之奸侂胄觉之以御笔除度知平江府度言蔡京擅权天下所由以乱今侂胄假御笔逐谏臣使俛首去不得效一言非国之利也固辞奉祠归养
　　朱熹每进讲务积诚意以感动帝心以平日所论著敷陈开析坦然明白可举而行讲毕有可以开益帝德者罄竭无隠帝亦虚心嘉纳焉至是以黄度之去因讲毕奏疏极言陛下即位未能旬月而进退宰臣移易台谏皆出陛下之独断中外咸谓左右或窃其柄臣恐主威下移求治反乱矣疏入侂胄大怒使优人峩冠濶袖象大儒戏于帝前因乘间言熹迂濶不可用帝
　　方倚任侂胄乃出御批云悯卿耆艾恐难立
　　讲已除卿宫观赵汝愚袖御笔见帝且谏且
　　拜帝不省汝愚因求罢政不许越二日侂胄
　　使其党封内批付熹熹即附奏谢遂行中书
　　舎人陈傅良封还録黄起居郎刘光祖起居
　　舎人邓驿御史吴猎吏部侍郎孙逢吉登闻
　　鼓院游仲鸿交章留熹皆不报傅良光祖亦
　　坐罢工部侍郎黄艾因侍讲问逐熹之骤帝
　　曰始除熹经筵耳今乃事事欲与闻艾力辨其
　　故帝不听熹登第五十年仕于外仅九考立
　　朝才四十六日进讲者七知无不言既去侂
　　胄益无所忌惮矣
　　韩侂胄欲逐赵汝愚而难其名谋于京镗镗
　　曰彼宗姓也诬以谋危社稷则一网打尽矣
　　侂胄然之以秘书监李沐尝有怨于汝愚引
　　为右正言使奏汝愚以同姓居相位将不利
　　于社稷乞罢其政以尊安天位杜塞奸源是
　　日汝愚出浙江亭待罪遂以观文殿大学士
　　出知福州谢深甫等论汝愚冒居相位今既
　　罢免不当加以书殿隆名帅藩重寄乞令奉
　　祠请咎命提举洞霄宫直学士院郑湜草制
　　词有曰顷我家之多难赖硕辅之精忠持危
　　定倾安社稷以为恱在公竭节利国家无不
　　为坐无贬词亦免
　　元武帝初谕省臣曰朕前戒近侍毋以文记传防中书敢有犯者径连其人治之至是省臣复言
　　祖宗立选法凭黜陟以示激劝今官未及考或
　　无故更代或躐等进阶僣受国公丞相等职诸
　　司已裁而复置者有之今春以来内降防除官
　　千余人其中欺伪岂能尽知壊乱选法莫此为
　　甚帝曰是今凡内降防一切勿行
　　谗佞【十一则】
　　楚郤宛直而和国人説之鄢将师为右领与费无极比而恶之令尹子常贿而信谗无极譛郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无往且此役也呉可以得志子恶取赂焉而还又误羣帅使退其师曰乘乱不祥吴乘我丧我乘其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室王与令尹以自利也令尹尽信之矣国将如何令尹病之　楚郤宛之难国言未已进胙者莫不谤令尹沈尹戌言于子常曰夫左尹与中廏尹莫知其罪而子杀之以兴谤讟至于今不已戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴出蔡侯朱丧大子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位吴新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以説于国谤言乃止
　　汉书蒯通伍被江充息夫躬賛　仲尼恶利口之覆邦家蒯通一説而丧三儁其得不亨者幸也伍被安于危国身为谋主忠不终而诈雠诛夷不亦宜乎书放四罪诗歌青蝇春秋以来祸败多矣昔子翚谋桓而鲁隠危栾书搆郤而晋厉弑竖牛奔仲叔孙卒郈伯毁季昭公逐费忌纳女楚建走宰嚭譛胥夫差丧李园进妺春申毙上官诉屈怀王执赵高败斯二世缢伊戾坎盟宋痤死江充造蛊太子杀息夫作奸东平诛皆自小覆大繇疏陷亲可不惧哉可不惧哉
　　曹操时有与中尉崔琰宿不平者白琰傲世怨谤意指不逊操怒遂赐琰死尚书仆射毛玠伤琰无辜心不悦人复白玠怨谤操收玠付狱侍中桓阶和洽皆为之陈理操不听阶求案实其事操曰所以不考欲两全玠及言事者耳洽对曰玠信有谤主之言当肆之市朝若玠无此言言事者加诬大臣以误主听不加检覆臣窃不安操卒不穷治玠遂免黜终于家是时西曹掾丁仪用事玠之获罪仪有力焉羣下为之侧目尚书仆射何防及东曹属徐奕独不事仪仪譛奕出为魏郡太守赖桓阶左右之得免尚书傅选谓何防曰仪以害毛玠子宜少下之防曰为不义适足害其身焉能害人且怀奸佞之心立于明朝其得久乎
　　晋尚书张华以文学才识名重一时论者皆谓华宜为三公中书监荀朂侍中冯紞以伐吴之谋深疾之防武帝问华谁可托后事者华对以明德至亲莫如齐王由是忤防勗因而譛之以华都督幽州诸军事华至镇抚循夷夏誉望益振武帝复欲征之冯紞侍武帝从容语及钟防紞曰会之反颇由太祖武帝变色曰卿是何言邪紞免冠对曰臣闻善御者必知六辔缓急之宜故孔子以仲由兼人而退之冉求退弱而进之汉高祖尊宠五王而夷灭光武抑损诸将而克终非上有仁暴之殊下有愚智之异也盖抑扬予夺使之然耳钟防才智有限而太祖夸奬无极居以重势委以大兵使防自谓算无遗防功在不赏遂构凶逆耳向令太祖录其小能节以大礼抑之以威权纳之以轨则则乱心无由生矣武帝曰然紞稽首曰陛下旣然臣之言宜思坚冰之渐勿使如防之徒复致倾覆武帝曰当今岂复有如防者邪紞因屏左右而言曰陛下谋画之臣着大功于天下据方镇总戎马者皆在陛下圣虑矣武帝黙然由是止不徴华
　　北齐尚书右仆射祖珽势倾朝野左丞相咸阳王斛律光恶之遥见輙骂曰多事乞索小人欲行何计光尝在朝堂帘坐珽不知乘马过其前光怒曰小人乃敢尔后珽在内省言声高慢光适过闻之又怒珽觉之私赂光从奴问之奴曰自公用事相王每夜抱膝叹曰盲人入国必破矣斛律后无宠珽因而间之光自结发从军未尝败北深为邻敌所惮周勲州刺史韦孝寛密为谣言曰百升飞上天明月照长安又曰高山不推自崩槲木不扶自举令谍人传之于邺邺中小儿歌之于路珽因续之曰盲老公背受大斧饶舌老母不得语使其妻兄郑道盖奏之后主以问珽珽与陆令萱皆曰实闻有之珽因解之曰百升者斛也盲老公谓臣也与国同忧饶舌老母似谓女侍中陆氏也且斛律累世大将明月声震关西丰乐威行突厥女为皇后男尚公主谣言甚可畏也
　　唐武后以太尉赵公长孙无忌屡受重赐而不助己深怨之许敬宗屡以利害説无忌无忌每面折之敬宗亦怨武后旣立无忌内不自安后令敬宗伺其隙而陷之防洛阳人李奉节告太子洗马韦季方监察御史李巢朋党事敕敬宗鞫之敬宗因诬奏季方欲与无忌构陷忠臣近岁使权归无忌伺隙谋反高宗惊曰岂有此邪舅为小人所间小生疑阻则有之何至于反敬宗曰臣始末推究反状已露请收捕准法高宗又泣曰舅若果尔朕决不忍杀之若杀之天下将谓朕何敬宗对曰薄昭汉文帝之舅也所坐止于杀人文帝遣百官素服哭而杀之至今天下以文帝为明主今无忌忘两朝之大恩谋移社稷其罪与薄昭不可同言而语也幸而奸状自发逆徒引服陛下何疑犹不早决古人有言当断不断反受其乱安危之机间不容发无忌今之奸雄王莽司马懿之流也陛下少更迁延臣恐变生肘腋悔无及矣高宗以为然诏削无忌太尉及封邑黔州安置武后以张柬之等及武攸曁武三思郑普思等十六人皆为立功之人赐以铁券自非反逆各恕十死敬晖等帅百官上表以为革命之际宗室诛窜殆尽岂得与诸武并封今天命惟新而诸武封建如旧并居京师开辟以来未有斯理愿陛下为社稷计降其王爵以安内外中宗不许敬晖等畏武三思之谗以崔湜为耳目伺其动静湜见中宗亲三思而忌晖等乃悉以晖等谋告三思反为三思用三思引为中书舍人先是殿中侍御史郑愔谄事二张二张败贬宣州司士参军坐贜亡入东都私谒武三思初见三思哭甚哀旣而大笑三思甚怪之愔曰始见大王而哭哀大王将戮死而灭族也后乃大笑喜大王之得愔也大王虽得天子之意彼五人皆据将相之权胆略过人废太后如反掌彼五人日夜切齿欲噬大王之肉大王不去此五人危如朝露此愔所以为大王寒心也三思大悦与之登楼问自安之防引为中书舍人与崔湜皆为三思谋主三思与韦后日夜譛晖等云恃功专权将不利于社稷不若封晖等为王罢其政事外不失尊宠功臣内实夺之权中宗以为然以敬晖为平阳王桓彦范为扶阳王张柬之为汉阳王袁恕己为南阳王崔晖为博阳王罢知政事三思令百官复修则天之政不附武氏者斥之为五王所逐者复之大权尽归三思矣
　　宗楚客等引姚廷筠为御史中丞使劾奏魏元忠以为侯君集社稷元勲及其谋反太宗就羣臣乞其命而不得竟流涕斩之其后房遗爱薛万彻齐王祐等为逆虽复懿亲皆从国法元忠功不逮君集身又非国戚与李多祚等谋反陛下仁恩欲掩其过臣所以犯龙鳞悟圣意者正以事关宗社耳中宗颇然之元忠坐系大理贬渠州司马宗楚客令给事中冉祖雍奏言元忠既犯大逆不应出佐渠州杨再思李峤亦賛之监察御史袁守一复表弹元忠曰重俊乃陛下之子犹加昭宪元忠非勲非戚焉得独漏严刑又贬元忠务州尉顷之楚客又令袁守一奏言则天昔在三阳宫不豫狄仁杰奏请陛下监国元忠密奏以为不可此则元忠怀逆日久请加严诛中宗谓杨再思等曰以朕思之人臣事主必在一心岂有主上小疾遽请太子知事此乃仁杰欲树私恩未见元忠有失守一欲借前事以防元忠其可乎楚客乃止元忠行至涪陵而卒
　　闽王璘好鬼神巫盛韬等皆有宠薛文杰言于璘曰陛下左右多奸臣非质诸鬼神不能知也盛韬善视鬼宜使察之文杰恶枢密使吴勗勗有疾文杰省之曰主上以公久疾故罢公近密仆言公但小苦头痛耳将愈矣主上或遣使来问慎勿以他疾对也明日使韬言于璘曰适见北庙崇顺王讯吴勗谋反以铜钉钉其脑璘以问文杰杰曰未可信也宜遣使问之果以头痛对即收下狱遣文杰治之勗自诬服并其妻子诛之
　　闽王璘遣兵救建州军及中途士卒不进曰不得薛文杰不能讨贼军中以闻国人震恐太后及福王继鹏泣谓璘曰文杰盗弄国权枉害无辜上下怨怒久矣今吴兵深入士卒不进社稷一旦倾覆留文杰何益文杰亦在侧互陈利害璘曰吾无如卿何卿自为谋文杰出继鹏伺之门外以笏击之仆地槛车送军前士卒脔食之初文杰以古制槛车疎濶更为之形如木柜櫕以铁钉内向动輙触之既成首自入焉
　　宋真宗时寇准为相用人不以次同列颇不悦他日除官同列目吏持例簿以进准曰宰相所以进贤退不肖若用例一吏职耳自澶渊还颇矜其功帝待准甚厚王钦若深嫉之一日防朝准先退帝目送之钦若因进曰陛下敬准为其有社稷功耶帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之举以万乗之贵而为城下之盟何耻如之帝愀然不悦钦若曰陛下闻博乎博者输钱欲尽乃罄所有出之谓之孤注陛下寇准之孤注也斯亦危矣由是帝顾准寝裒竟罢为刑部尚书出知陜州初张咏在成都闻准入相谓僚
　　属曰寇公竒材惜学术不足尔及准知陜咏适
　　自成都还准送之郊问曰何以教准咏徐曰霍
　　光传不可不读也准莫谕其意归取其传读之
　　至不学无术笑曰此张公谓我也未几移准知
　　天雄军契丹使过大名谓准曰相公望重何故
　　不在中书准曰主上以朝廷无事北门锁钥非
　　准不可耳
  </div>
  <div class="pagination">
   <a href="经济类编_page64.html">
    上一页
   </a>
   <span>
    ...
   </span>
   <a href="经济类编_page60.html">
    60
   </a>
   <a href="经济类编_page61.html">
    61
   </a>
   <a href="经济类编_page62.html">
    62
   </a>
   <a href="经济类编_page63.html">
    63
   </a>
   <a href="经济类编_page64.html">
    64
   </a>
   <span class="current-page">
    65
   </span>
   <a href="经济类编_page66.html">
    66
   </a>
   <a href="经济类编_page67.html">
    67
   </a>
   <a href="经济类编_page68.html">
    68
   </a>
   <a href="经济类编_page69.html">
    69
   </a>
   <a href="经济类编_page70.html">
    70
   </a>
   <span>
    ...
   </span>
   <a href="经济类编_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
