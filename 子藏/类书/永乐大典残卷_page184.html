<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 184 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 184 页/共 331 页
  </h1>
  <div class="content">
   【事类合壁】
　　田真、田庆、田广兄弟三人，欲分财异居。庭前有紫荆一束，花叶盛茂，夜议斫分为三，晓即憔悴，真乃叹曰：“树本同株，闻分斫尚如此，人何不如也！”兄弟由是不复为焉。
　　【五代史】
　　《后梁张文蔚传》：文蔚，沉邃重厚，有大臣之风。居家孝且悌，虽位至清显，与仲季相杂。在大夫人戚下，不异布素。弟济美早得心恙，文蔚抚视殆三十年。士君子称之。子铸，周显德中，位至秘书监。
　　【李焘续通鉴长编】
　　仁宗天圣三年五月辛丑，安化节度使邹国公允成卒。兄允升念其弟，日夜悲哀。仁宗因谕辅臣曰：“楚王，先帝同气也。寝疾岁久，允升兄弟孝友如此，宜持为进官以慰楚王之心。癸甘以齐州防御使允升为澶州观察使，封延安郡公。允升及允成皆元佐子也。
　　【宋史】
　　李承之，迁龙图直阁学士，恳辞乞授兄肃之。曰：“臣少鞠于兄，且兄为待制十年矣。”神宗曰：“卿兄弟孝友，足励风俗，肃之亦当迁焉。”即亦命焉。
　　【江州志】
　　宋陈早，义门子也。时聚族增至千口。淳化初，陈氏食不赡。守康戬，奏：“每年春首贷米二千斛，俟丰年还官。”从之。至道中，仍岁旱饥，举宗啜粥，杂以藻菜。早以次为长贷米，早止请其半，曰：“啬而食之，自可及秋。”或谓曰：“何不受而粜之，以邀善价。”早曰：“朝廷以早族大岁歉，特以王赋贷私室，可见利忘义为罔上之事乎？”上闻而嘉之曰：“陈早一家，孝友恭俭无比。世守家法，孝谨不衰。闺门之内，肃如公庭，可尚也。
　　【宋史】
　　《列传》：赵汝愚，父善应，字彦远。性纯孝，亲病尝刺血药乐以进。母畏雷，每闻雷，则披衣走其所。尝寒夜还归，从者将扣门，遽止之，曰：“无恐吾母。”露坐达明，门启而后入。家贫诸弟未制衣，不敢制，已制未服不敢服。一瓜果之微，必相待共尝之。母丧，哭泣呕血，毁瘠骨立，终日俯首柩旁。闻雷犹起侧立垂涕。既终丧，言及其亲，未尝不挥涕，生朝必哭于庙。父终肺疾，每膳不忍以诸肺为羞。母生岁值卯，谓卯免鬼神也。终其身不食鬼。《韩萧胄传》：萧胄，奉祠后，与其弟膺胄寓居于越，几十年。事母以孝闻。弟不至不食。所得恩泽，皆先给宗族焉。夏守贝斌，兄守恩，给事襄王邸。王问其兄弟，守恩言：“守贝斌四岁而孤。日侍王邸，不得时抚养，心辄念之。”王为动容，即日召入宫，而怜其幼，听就外舍。
　　《金安节传》：安节，歙州人，官至兵部侍郎。安节至孝，居丧有礼。与兄相友爱，田业悉推与之。又以恩奏其孤子亻与。
　　【北盟录】
　　宋靖康中，大元帅康王忠考友爱，出自天性。总兵于外，亲擐甲胄，冒犯风雨，欲戡定国难，辑宁方夏。会诸路勤王之兵，何啻百万，前此守和信盟，以俟贼退。俯为生灵，每戒轻动。暨国家一落贼计，苍天奈何！康王闻此，泪尽继血，虽草木无知，亦皆悲动。左右开勉莫闻，便欲夺马自奋，手格逆虏，以雪父兄之耻。
　　【宋名臣言行录】
　　韦斋先生朱松，性孝友。与人交重然诺，不以死生穷达二其心。
　　【悦生随抄】
　　张存，性孝友。尝为蜀郡，得奇缯文锦以归，悉布之堂上，恣兄弟择取。常曰：“兄弟譬如手足，不可殊绝。妻妾外舍人耳，奈何先外人后手足乎？”
　　【金史】
　　《孝友传》：温迪罕干鲁，补西北路。宋葛斜斯浑，猛安人。年十五，居父丧，不饮酒食肉，庐于墓侧。母疾圭刂股肉疗之，疾愈，诏以为护卫。陈颜，卫州汲县人。世业农，父光，宋季擢武举第，调寿阳尉。未赴，值金兵取汴，光病围城中，系艰关渡河，往省其父，因扶疾北归。光家奴谋良不可，诬告光与贼杀人，光系狱，榜掠不胜，因自诬服，颜诣郡请代父死。太守徐其哀之不敢决，适师臣至郡，以其状白。师曰：“此真孝子也。”遂并释之。天会七年，诏旌表其门闾。刘瑜，□州人，家贫甚，母丧不能具葬，乃质其子以给丧事。明昌三年，诏赐粟帛，复其终身。孟兴，早丧父，事母孝谨。母没，丧葬尽礼。事兄如事其父。明昌三年，诏赐帛十匹，粟二十石。王震，宁海州文登县人。为进士学。母患风疾，圭刂股肉杂饮食进，疾遂愈。母没，哀泣过礼，目生翳。服除日，目不疗而愈。皆以为孝感所致。特赐同进士出身。诏尚书省，拟注职任。刘政，洛州人。性笃孝。母老丧明，政每以舌舐母目，逾旬母能视物。母疾，昼夜侍侧，衣不解带，圭刂股肉啖之者再三。母死，负土起愤，乡邻欲佐其劳，政谢之。葬之日，飞鸟哀鸣，翔集丘木间，庐于墓侧者三年。防御使以闻，除太子掌饮丞。《蒲察郑留传》：郑留，为顺义军节度使，西京人。李安兄弟急财，县不能决，按察司移郑留平理，月余不问。会释奠孔子庙，郑留乃引安兄弟与诸生序齿列坐。会酒陈说古之友弟数事，安兄弟感悟。谢曰：“节使，父母也。誓不复争。”乃相让而归。《斜卯阿里传》：阿里性忠直，多智略，兄弟相友爱。家故饶材，以己猛安及财物尽与弟爱拔里。爱拔里不肯受，逃避岁余，阿里终与之。
　　【镇江志】
　　宋张恪，七岁而孤，事母兄孝友。居母丧三年，不入私室，祥礻覃逾年，犹不御酒肉，致甘露屡降，白鹊来巢。兄有奇疾，或云：“惟人肉可疗。”恪刺股以进，迄用有瘳。
　　【肇庆府图经志】
　　鲁英，高要人。兄弟争田，积十余年不决。郡守王应庚劝之，遂归于和逊。乃立孝友坊，以旌别之。
　　【元史】
　　《孝友传》：王闰，东平须城人。父素多资，既老，尽废之，不甘淡薄，每食必需鱼肉。闰朝夕勤苦入市，营奉无阙。父性复乖戾，闰左右承顺，甚得其欢心，乡里称焉。又尝卧疾，夜燃长明灯室中，火延篱壁间，闰闻火声，惊起驰救，火已炽，烟焰蔽寝户。闰突入火中，解衣蒙父抱而出，肌体灼烂，而父无少伤。一女不能救，遂焚死。中统三年，复其役。郭道卿，兴化莆田人。四世祖义重至孝，宋绍兴间有诏旌之，乡里为立孝子祠。至元初内附。闽盗起，居人窜匿，道卿与弟佐卿独守孝子祠不忍去，遂俱被执。盗将杀佐卿，道卿泣告曰：“吾有儿已长，弟弱子幼，请代弟死。”佐卿亦泣告曰：“吾家事赖兄以理，请杀我。”道卿因引颈请刃。盗相顾曰：“汝孝门兄弟若此，吾何忍害？”两释之。道卿年八十子廷炜为建宁路平准行用库使，辞归侍养。道卿尝病疝，危甚，廷炜忧瘁扶获，一夕发尽白。有司言状，旌之。萧道寿，京兆兴平人。家贫，鬻以自给。母年八十余，道寿事养尽礼。每旦候母起，夫妇亲侍盥栉。日三饭，必待母食，然后退就食。至夕，必待母寝，然后退就寝。出外必以告，母许乃敢出。母或怒，欲罚之，道寿自进杖，伏地以受。杖足，母命起，乃起。起复再拜，谢违教，拱立左右，俟色喜乃退。母尝有疾，医累岁不能疗，道寿圭刂股肉啖之而愈。至元八年，赐羊酒，表其门。郭狗狗，平阳翼城人。父宁，为钦察先锋使首领官，戍大良平。宋将史大尉来攻，夜陷大良平，宁全家被俘。史将杀宁，狗狗年五岁，告史曰：“勿杀我父，当杀我。”史惊问宁曰：“是儿几岁耶？”宁曰：“五岁。”史曰：“五岁儿能为是言，吾当全汝家。”即以骑送宁等往合州。道遇国兵，骑惊散，宁家俱得还。御史以事闻，命旌之。张闰，延安延长县人，隶军籍。八世不异爨，家人百余口，无间言。日使诸女诸妇各聚一室为女功，工单毕，敛贮一库，室无私藏。幼稚啼泣，诸母见者即抱哺。一妇归宁，留其子，众妇共乳，不问孰为己儿，儿亦不知孰为己母。闰兄显卒，即以家事付侄聚。聚辞曰：“叔，父行也，叔宜主之。”闰曰：“侄，宗子也，侄宜主之。”相让既久，卒以付聚。缙绅之家，自谓不如。至元二十八年，旌表其门。又，芜湖芮世通，十世同居。峡州向存义、汴梁丁煦，八世同居。州县请于朝，并加旌美。田改住，汶上人。父病不能愈，祷于天，去衣卧冰上一月。同县王住儿，母病，卧冰上半月。甯猪狗，山丹州人。母年七十余，患风疾，药饵不效，猪狗割股肉进啖，遂愈。岁余复作不能行，猪狗手涤溷秽，护视甚周，造板舆载母，夫妇共舁行园田，以娱之。后卒，居丧有礼，乡里称焉。潭州万户移刺子李家奴，九岁，母病，医言不可治，李家奴割股肉煮糜以进，病乃痊。抚州路总管管如林，浑州民朱天祥，并以母疾圭刂股旌其家。毕也速答立，迷里氏，家秦州。父丧，庐墓次，昼夜悲号，有飞鸟翔集，坟土涌起。又有尹梦龙，中兴人。母丧，负土为坟，结庐居其侧。手书《孝经》千余卷，散乡人读之。有群乌集其家树。樊渊，建康句容人。幼失父，事母笃孝。至元十二年，奉母避兵茅山，兵至，欲杀其母。渊抱母号哭，以身代死，兵两释之。三十年，江东廉访使者辟为吏。母亡，奔丧，哀感行路。服阙，奉神主事之，起居饮食，十年如平生。台宪交荐，渊不忍去墓，终不起。延间，汀州宁化人禄孙，母病，值葵五九作乱，负母从邑人避南山。盗至，众散走，禄孙守母不去。盗将刃其母，禄孙以身翼蔽曰：“勿伤吾母，宁杀我。”母渴，不得水，禄孙含唾煦之。盗相顾骇叹，不忍害，反取水与之。有掠其妻去者，众责之曰：“奈何辱孝子妇！”使归之。事闻，赐褒表。刘德泉，汴梁杞县人。早丧母，父荣再娶王氏，生二子居敬、居元，俱幼，德泉甚抚之。及王氏病卒，乃益相友爱。至元末，岁饥，父欲使析居，德泉泣止不能得，乃各受其业以去。久之，父卒，兄弟相约同爨，和好如初。至治三年，真定朱显，自至元间，其祖父已分财。至显，念侄彦等年幼无恃，谓弟耀曰：“父子兄弟，本同一气，可异处乎！”乃会拜祖墓下，取分券焚之，复与同居。延间，蔚州吴思达兄弟六人，尝以父命析居。思达为开平县主簿，父卒，还家。治葬毕，曾宗族，泣告其母曰：“吾兄弟别处十余年矣，今多破产，以一母所生，忍使兄弟苦乐不均耶！”即以家财代偿其逋，更复共居。母卒，哀毁甚。宅后柳连理，人以为友义所感。又有朱汝谐，濮州人。父子明，尝命与兄汝弼别产。子明卒，汝弼家尽废，汝谐泣请共居，仲父子昭子。子玉贫病，汝谐迎至家，奉汤药甘旨甚谨。乡人贤之。州县各以名闻，表其闾。郭回，邵武人。素贫，年六十无妻。奉母寄宿神祠中，营养甚艰。母年九十八卒，回佣身得钱葬之。每旦，常诣坟哭祭，十四年不辍。州上状，命给衣粮赡济，仍表异之。孔全，亳州鹿邑人。父成病，圭刂股肉啖之，愈。后卒，居丧尽哀。庐墓左，负土为坟，日六十肩，风雨有亏，俟霁则补之。三年起亩，广一亩，高二丈余。张子夔，安西人。父丧，每夜半，以背负土，肘膝行地，匍匐至葬所，筛细土为坟。陈乞儿，归德夏邑人年九岁，母丧，哀毁，亲负土为坟，高一丈，广十六步。人悯其幼，欲助之，则泣拜而辞。有娥眉赵国安、解州张琛、南阳李廷瑞、息州移刺伯颜、南阳怯烈歹，皆居丧有至行，庐墓次，负土为坟，并以有司所请表异之。杨一，怀孟人。至元间，怜其叔清家贫，密以分契诣神祠焚之。与清同居者三十年，无间言。张本，东昌茌平人。笃孝，事伯父、叔父皆甚谨。伯父尝病，本昼夜不去侧。复载以巾车，步挽诣岱岳祷之。张庆，真定人。善事继母。伯父泰异居河南，庆闻其贫，迎归养之，供膳丰备，过于所生。元善，大名人。父有昆弟五人，因贫流散江淮。久之，遂客死。至大四年，善往寻其骸骨，并迎弟侄等一十五丧而归，改葬祖父祖母，以诸丧序列礻付于茔次。州县以闻，并旌其家。赵毓，唐州人。父福迁郑之管城。其先三世同爨。毓官福州司狱，满归，以母老不复仕。一日，会诸弟，泣申遗训，愿世世无异处，且祝天歃血以盟，自是大小百口，略无间言，同力合作，家道以殷。毓长兄瑞早世，嫂刘氏守志，毓率家人事之甚恭。次兄选继殁，嫂王氏，毓母以其少，许归改嫁。王氏曰：“妇无再嫁之义，愿事姑。”毓妹赘王佑，亡，妹念佑母无子，乞归朱氏养之。人谓孝友节义萃毓一家。元贞初，旌之。胡光远，太平人。母丧庐墓。一夕，梦母欲食鱼，晨起号天、将求鱼以祭，见生鱼五尾列墓前，俱有啮痕。邻里惊异，方共聚观，有獭出草中，浮水去。众知是獭所献。以状闻于官，表其闾。至顺间，永平厂龙遵，母病肿，三年不能起。忽思食鱼，遵求于市不得。归途叹恨，忽有鲤跃入其舟，作羹以献，母悦，病瘥。陈韶孙，广州番禺人。父浏以罪流肇州。韶孙年十岁，不忍父远谪，朝夕号泣，愿从。父不能夺，遂与俱往。跋涉万里不惮劳苦，道过辽阳，平章塔出见而悯焉。语之曰：“天子宽仁，罚不及嗣。边地苦寒，非汝所堪。吾返汝故乡，汝愿之乎？”韶孙曰：“即不能身代父，当死生以之，归非所愿也。”塔出惊异，以钱赏之。大德六年，浏死，韶孙哀恸，见者皆为之泣下。肇州万户府以闻，命遣还乡里。仍旌异之。李忠，晋宁人。幼孤，事母至孝。大德七年，地大震，郇保山移，所遇居民庐舍，皆摧压倾圯。将近忠家，分为二，行五十余步复合，忠家独完。吴国宝，雷州人。性孝友，父丧庐墓。大德八年，境内蝗害稼，惟国宝田无损。人皆以为孝感所致云。李茂，大名人。徙家杨州。父兴寿临卒，语茂曰：“吾病且死，尔善事母。”茂泣受命，奉母孟氏益谨。母尝病目失明，茂祷于泰安山，三年复明。又愿母寿，每夕祝天，乞损己年益母。孟氏竟年八十四而殁，居丧哀恸，闻者伤之。大德九年，扬州再火，延烧千余家，火及茂庐，皆风返而灭。事闻，旌之。羊仁，庐州庐江人。至元初，阿术兵南下，仁家为所掠，父被杀，母及兄弟皆散去。仁年七岁，买为汴人李子家奴，力作二十余年。子安怜之，纵为良。仁踪迹得母颍州蒙古军塔海家，兄於睢州蒙古军岳纳家，弟於邯郸连大家，皆为役，尚无恙。乃遍恳亲故贷得钞百锭，历诣诸家求赎之。经营百计，更六年，乃得遂。大小二十余口，复聚居为良，孝友甚笃，乡里美之。大德十一年，旌其家。又有黄觉经，建昌人。五岁，因乱失母。稍长，誓天诵佛书，愿求母所在。乃渡江涉淮，行乞而往，冲冒风雨，备历艰苦，至汝州梁县春店，得其母以归。章卿孙，蜀人，本刘氏。幼为章提刑养子，与母富氏相失三十八年，遍访於江西诸郡，迎归，养之。俞全，杭州人。幼被掠卖为刘糕家奴，后获为良，自汴步归杭，寻其母及姊，得之，事母以孝闻。李鹏飞，池州人。生母姚氏，为嫡母不容，改嫁为朱氏妻。鹏飞幼，不知也。年十九，思慕哀痛，誓学医以济人，愿早见母。行求三岁，至蕲州罗田县得焉。时朱氏方疫，鹏飞起之，遂迎还奉养。久之，复归朱氏，时渡江省觐，既卒，岁时携子孙往祭墓，终其身，并以有司所请，旌其闾。赵一德，龙兴新建人。至元十二年，国兵南伐，被俘至燕，为郑留守家奴。历事三世，号忠干。至大元年，一日，拜请於其主郑阿思兰及其母泽国大夫人，曰：“一德自去父母，得全生依门下者，三十余年矣，故乡万里，未获归省，虽思慕刻骨，未尝敢言，今父母已老，脱有不幸，则永为天地间罪人矣。”因伏地涕泣，不能起。阿思兰母子皆感动，许之归，期一岁而返。一德至家，父兄没，惟母在，年八十余。一德卜地葬二枢毕，欲少留事母，惧得罪，如期还燕。阿思兰母子叹曰：“彼贱隶，乃能是，吾可不成其孝乎！”即裂券纵为良。一德将辞归，会阿思兰以冤被诛，诏薄录其家。群奴各亡去，一德独奋曰：“主家有祸，吾忍同路人耶！”即留不去。与张锦童诣中书，诉枉状，得昭雪，还其所籍。大夫人劳一德曰：“当吏籍吾家时，亲戚不复顾，汝独冒险以白吾枉。疾风劲草，於汝见之。令吾家业即丧而复存者，皆汝力也，吾何以报汝？因分美田庐遗之。一德谢曰：“一德虽鄙人，非有利於是也。重哀吾主无罪而受戮，故留以报主。今老母八十余，得归侍奉，主之赐已厚矣，何以田庐为？”遂不受而去。皇庆元年，旌其门。王思聪，延安安塞人。素力田，农隙则教诸生，得束修以养亲。母丧，尽哀。父继娶杨氏，事之如所生。以家多幼稚，侵父食，别筑室曰养老堂奉之。朝夕定省，愈久不怠。父尝病剧，思聪忧甚，拜祈于天，额膝皆成疮，得神泉饮之，愈。后复失明，思聪舐之，即能视。县上状，命表异之。彻彻，担古思氏，幼丧父，事母笃孝。稍壮，母殁，恸哭顿绝，水浆不入口者三日。即葬，居丧有礼，每节序祭祀，哭泣常如袒括时，年四十余，思慕犹如孩童。每见人父母，则呜咽流涕。人问其故，曰：“人皆有父母，我独无，是以泣耳。”至大三年，褒异。王初应，漳州长泰人。至大四年二月，从父义士樵刘岭山。有虎出丛棘中，搏义士，伤右肩，初应赴救，抽镰刀刺虎鼻杀之，义士得生。泰定二年，同县施合德，父真，尝出耘，为虎扼于田，合德与从弟发仔持斧前杀虎，父得生。并旌其门。郑文嗣，婺州浦江人。其家十世同居，凡二百四十余年，一钱尺帛无敢私。至大间表其门。文嗣殁，从弟大和继主家事，益岩而有恩，家庭中凛如公府，子弟稍有过，颁白者犹鞭之。每遇岁时，大和坐堂上，群从子皆盛衣冠，雁行立左序下，以次进。拜跪奉觞上寿毕，皆肃容拱手，自右趋出，足武相衔，无敢参差者。见者嗟慕，谓有三代遗风。状闻，复其家。部使者余阙为书“东浙第一家”五字以褒之，大和方正，不奉浮屠、老子教，冠昏丧葬，必稽朱熹家礼而行执。亲丧哀甚，三年不御酒肉，子孙从化，皆孝谨。虽尝仕宦，不敢一毫有违家法。诸妇惟事女工，不使预家政。宗族里闾皆怀之以恩。家畜两马，一出，则一为之不食，人以为孝义所感。有《家范》三卷传于世。王荐，福宁人。性孝而好义，父尝疾甚，荐夜祷于天，愿减己年益父寿。父绝而复苏，告其友曰：“适有神人，黄衣红帕首，恍惚语我曰：‘汝子孝，上帝命锡汝十二龄。’”疾遂愈。后果十二年而卒。母沈氏病渴，语荐曰：“得瓜以啖我，渴可止。”时冬月，求於乡不得，行至深奥岭，值大雪，荐避雪树下，思母，仰天而哭。忽见岩石间青蔓离披，有二瓜焉，因摘归奉母。母食之，渴顿止。兄孟革合早世，嫂林氏更适刘仲山。仲山尝以田鬻於荐，及死，不能葬，且无子，族以其贫，莫肯为之后。荐即以田还之，使置后，且治葬焉。州禁民死不葬者，时民贫未葬者众，畏令，悉焚柩，弃骨野中。荐哀之，以地为义阡收瘗之。有死不能敛者，复买棺以赠。人皆感焉。至大四年，其乡旱，民艰籴。荐尽出储粟赈之，有施福等十一家，饥欲死，荐闻，恻然欲济之，家粟已竭。即以己田易谷百石分给之。福等得其活己。每月朔，会佛祠为祈福。福建宣慰司上状旌之。郭全，辽阳人。幼丧母，哀戚如成人。及壮，父庭玉又卒，居庐三载，啜粥面墨，事继母唐古氏甚孝。唐古氏生四子，皆幼，全躬耕以养。既长娶妇，各求分财异居，全不能止，凡田庐器物，悉自取朽敝者，奉唐古氏以居，甘旨无乏。唐古氏卒，全年六十余，哀痛毁瘠，庐其墓终丧。又有刘德，奉元人。父娶后妻何氏，德事之如所生。家贫，佣工取直，寸钱尺帛皆上之。四弟并何出，德抚爱优笃。年五十未娶，称贷得钱，先为弟求妇，诸弟亦化其德，一门蔼然。乡里称为刘佛子马。押忽，也里可温氏。素贫，事继母张氏、庶母吕氏，克尽子职。刘居敬，大都人。年十岁，继母郝氏病，居敬忧之，恳天以求代。状闻，并褒表之。杨白皋，扶风人。父清，母牛氏，牛氏尝病剧，白皋叩天求代，遂痊，如是者再。后牛氏失明，白皋登太白山取神泉洗之，复如故。牛氏殁，哀毁特甚，葬之日，大雨，独白皋墓前后数里密云蔽之，雨不沾土，送者大悦。葬毕，令妻卫氏家居养清，白皋独庐墓上，负土为坟，蔬食饮水，终其丧。清卒，亦如之。丁文忠，许州偃城人。业鼓冶。母和氏疾，与弟文孝谒力调侍。母卒，文忠庐墓侧，不与妻面者三年。父贵又疾，医不能疗，文忠造车一辆，兄弟共御之，载父祷于嵩山、五台、泰山、河渎诸祠，途遇异僧遗药而愈。延七年，旌之。邵敬祖，宛丘人。父丧庐墓。母继殁，河决，不克葬，殡于城西。敬祖露宿依其侧，风雨不去。友人哀之，为缚草舍疵之，前后居庐六年，两髀俱成湿疾。至治三年，旌其家。其后又有永平李彦忠，父丧庐墓，八年不至家。茶陵谭景星，幼失父，追念之，庐其墓十年。亳州郭成，年七十一，母丧，食粥庐墓一年，朝夕哭临。人哀其老而能孝。扈铎，汴梁兰阳人。蚤孤，育於伯父。及壮，事伯父如所生。伯父老无子，铎为买妾，岁余，产一女。其妾性颇不慧，熟寐，压女死。久之，伯父卒，铎丧之甚哀。遗服生一男，铎惩前失，告其母及妻妹护视之，己复庐户外，中夜审察，不敢安寝。弟能食，常自把哺，与同卧起，十年不少怠。弟有疾，铎夜稽颡星斗，哀祷曰：“天不伐余家，铎父子间可去一人，勿丧吾弟，使伯父无后也。”明旦，弟愈。母卒，哀毁逾礼，庐于墓侧，不理家事，宗族劝之归。铎曰：“今岁凶多盗，吾家虽贫，安知墓中无可欲乎！倘惊吾亲之灵，虽生何为！”卒守庐不去。孙秀实，大宁人。性刚毅，喜周人急。里人王仲和尝托秀实贷富人钞二千锭，贫不能偿，弃其亲逃去。数年，其亲思之，疾，秀实日馈薪米存问，终不乐。秀实哀之，悉为代偿，取券还其亲，复命奴控马赍金，访仲和使归，父子欢聚，闻者莫不嗟美。又李怀玉等贷秀实钞一千五百锭，宽以无偿，尽还其券不徵。复有买进，大同人。大德九年，地震，民居多伤，且乏食，进给酒药炭米济之。每岁冬，制木绵裘数百袭，衣寒者。买地为义阡，使无墓者葬之。李子或，陕西三原人。嫁不能嫁者五十余人，葬不能葬者五十。余丧焚逋券四万余贯，有司以名闻，并旌之。宗杞，大都人。年十九，父内宰卒，擗踊号泣，绝而复苏，水浆不入口三日。哀气伤心，遂成疾。伏卧床榻，犹哭不止，泪尽，继之以血。既葬，疾转甚。杞有继母，无他兄弟，度不能自起，作遗书嘱其妻杨氏曰：“汝善守志，以事吾母。”遂卒。杨氏遗腹生一男，人以为孝感，天不绝其嗣云。泰定三年，旌其门。赵荣，扶风人。母强氏有疾，荣割股肉啖之者三。复负母登太白山，祷于神，得圣水饮之，乃痊。后年七十五卒，荣号痛不食，三日方饮水，七日乃食粥。葬之日，白云庇其墓前后十五里，葬毕而散。荣负土成坟，庐其侧终丧。吴好直，华州蒲城人。父殁，事继母孝，兄弟尝求分财，好直劝谕不能止，即以己所当得悉推与之。出从师学，澹泊三十年，无少悔。又有甄城柴郁、陈舜咨皆能孝友，以己产分让兄弟。县令言状，并表美之。余丙，建德遂安人。幼丧母，泣血成疾。父亡，不忍葬，结庐古山下，殡其中，日闭户守视。有牧童遗火，延殡庐，丙与子慈亟扑不止，欲投身火中，与柩惧焚。俄暴雨，火灭。徐钰，镇江人。如冠，侍父镇，将之婺源。过丹阳小溪，镇乘桥失足，堕水中。同行者立岸上，不能救。钰投溪拥镇出，镇得挽行舟以升。钰力惫，且水势湍急，遂溺死，尸流四十五里，得于滩。江浙行省言状，表异之。尹莘，汴梁洧川人。至治初，游学於京师，忽梦母疾，心怪之。驰归，母已亡。居庐疏食，哀毁骨立，每鸡鸣而起，手治祭馔，诣墓所哭奠之，风雪不废。父辅臣尝疾疫，华侍奉汤药，衣不解带，尝其粪以验差剧，夜则祷於天曰：“莘母亡不能见，父病不能治，为人子若此，何以自立於世？愿死以代父命。”数日愈，乡里嗟异之。又有高唐孙希贤，母病痢，希贤阅方书，有曰：“血温身热者死，血凉身凉者生。”希贤尝之，其血温，乃号泣祈天，求身代之，母遂愈。高邮卜胜荣，母痢，不能药，日尝痢以求愈。兄疾，礼北辰，乞减己年延之。并痊。刘廷让，大宁武平人。至顺初，北方兵起，民被杀掠。廷让挈家避山中，有幼弟方乳，母王氏置于怀，兵急，廷让乃弃己子，一手抱幼弟，一手扶母，疾驱得免。事闻，旌之。刘通，亳州谯县人。家贫业农。母卜氏，好声乐，每眩技者以萧鼓至门，必令娱侍。或自歌舞，以悦母心。卜氏目失明，通誓断酒肉，祷之三十年不懈，卜氏年八十五，忽复明。至大间，鄱阳黄镒、皇庆间诸暨丁祥一，皆以亲丧明，以舌舐之，复能视。并命褒表。张旺舅，安丰霍丘人。幼失父，母陈氏居贫守志。旺舅九岁。卖饧以养。及长，母病，伏枕数月，旺舅无赀命医，惟日夜痛哭，礼天求代，未几遂愈。又自以生业微不能多给，竟不娶以终母年。县令言于朝，旌之。张思孝，华州人。母丧，以孝闻。父疾，调护甚至，不愈，以父涕氵夷半器，垂泣尽饮之，复洁斋致祷，乞以身代，未几，遂痊。至顺三年，表其门。杜佑，邳州人。河南行省署为三叉水马站提领。父成病于家，佑忽心惊，举体沾汗，即弃职归。父病始三日，遂祷神求代，且尝粪以验疾。父卒，庐墓尽哀，有驯兔之瑞。长寿，父帖住，官平章政事，生五子。长山寿早世，次即长寿、次永寿、福寿、忙古海牙。元统间，帖住殁，长寿哀毁尽礼。服阕，当荫叙，与弟罗拜母前曰：“吾父廉贫，诸弟未有所立，愿以职让永寿。”永寿让福寿，福寿曰：“二兄能让，福寿独不能耶！”以让忙古海牙，母从之。忙古海牙遂告荫，为太禧宗院神御殿侍礼佐郎，阶奉议大夫。兄弟奉母尤笃，邦闾美之。至大间，河中梁外僧亲丧，庐墓。兄那海为奥鲁官，自以尝远仕，不得养其亲，弃职，举外僧代之。人称外僧能孝，那海能义。又有畏吾氏秋秋，及濠州高中、嘉定武进，皆以侍亲不愿仕，以祖父荫让叔父昆弟云。孙瑾，镇江丹徒人。父丧，哀毁，严冬跣足而步，停柩四载，衣不解带，常食弼，诵佛书。及葬，载柩渡江，潮波方涌，俄顺风翼帆，如履平地。事继母唐氏尤孝，尝患痈，瑾亲吮之。又丧目，瑾舐之复明。唐氏卒，卜日将葬，时春苦雨，瑾夜号天乞霁，至旦，云日开朗，甫掩圹，阴气复合，雨注数日不止。又有吴希曾，睢宁人。父卒，葬之日大雨，希曾跪柩前，炷艾燃腕，火炽，雨止。既葬，庐於墓左，县上状，并旌之。张恭，河南偃师人。以兵部符署鹰房府案牍，亲老，辞归侍养，垦理先墓，身负水灌松柏。父丧，过哀。侍母冯氏尤谨。岁凶，恭夫妇采野菜为食，而营奉甘旨无乏。母有疾，恭手除溷秽，喂哺饮食，且尝粪以验疾势。天历初，西兵至河南，居民悉窜，恭守视母病，项中一剑不去，母惊悸而殁，恭居丧尽礼，人称孝焉。有诏旌其闾。訾汝道，德州齐河人。父兴卒，居丧，以孝闻。母高氏治家严，汝道承顺甚恭。母尝寝疾，昼夜不去侧。一日，母屏人授以金珠若干。曰：“汝素孝，室无私蓄，我一旦不讳，此物非汝有矣，可善藏之。毋令他兄弟知也。”汝道泣拜曰：“吾父母起艰难，成家业，今田宅牛羊已多，汝道恨无以报大恩，尚敢受此，以重不孝之罪乎！”竟辞之。母卒，哀毁，终丧不御酒肉。性尤友爱，二弟将析居，汝道悉以美田庐让之。二弟早世，抚诸孤如己子。乡人刘显等贫无以为生，汝道割己田各畀之，使食其租终身。里中尝大疫，有食瓜得汗而愈者，汝道即多市瓜，及携米，历户馈之。或曰：“厉气能染人，勿入也。”不听，益周行问所苦，然卒无恙。有死者，复赠以木彗椟，人咸感之。尝出麦粟贷人，至秋，蝗食嫁，人无以偿，汝道聚其券焚之。县令李让为请，旌其家。王庸，字伯常，雄州归信人。事母李氏以孝闻。母有疾，庸夜祷北辰，至叩头出血，母疾遂愈。及母卒，哀毁几绝，露处墓前，旦夕悲号。一夕，雷雨暴至，邻人持寝席往，欲蔽之，见庸所坐卧之地独不沾湿，咸叹异而去。复有蜜蜂数十房，来止其家，岁得蜜蜡，以供祭祀。黄贝斌，字止敬，临江人。父君道，延间求官京师，留贝斌江南。时席年幼，及既长，闻其父娶后妻。居永平乃往省之，则父殁已三年矣。庶母闻贝斌来，尽挟其赀去，更嫁，拒不见贝斌。贝斌号哭语人曰：“吾之来，为省吾父也。今不幸，吾父已殁，思奉其柩归而窆之，莫知其墓。苟得见庶母示以葬所，死不恨矣，尚忍利遗财邪！”久之，闻庶母居海滨，亟裹粮往，庶母复拒之，三日不纳。庶母之弟怜之，与偕至永平属县乐亭求父墓，又弗得。贝斌哭祷于神，一夕，梦老父以杖指葬处曰：“见片砖即可得。”明日即其地求之，庶母之弟曰：“真是时有某物可验。”启朽棺，得父骨以归。石明三者，与母居余姚山中，一日明三自外归，觅母不见，见壁穿而卧内有三虎子，知母为虎所害。乃尽杀虎子，砺巨斧立壁侧，伺母虎至，斫其脑裂而死。复往倚岩石傍，执斧伺候，斫杀牡虎。明三亦立死不仆，张目如生，所执斧牢不可拔。刘琦，岳州临湘人。生二岁，而母刘氏遭乱。陷于兵。琦独事其父。稍长，思其母不置，常叹曰：“人皆有母，而我独无！”辄欷泣下。及冠，请於父，往求其母，遍历河之南北、准之东西，数岁不得。后求得於池州之贵池，迎以归养。其后十五年而父殁，又三年而母殁，终丧犹蔬食。有司上其事，旌表其门曰“孝义”。刘源，归德中牟人。母吴氏，年七十余，病甚不能行。适兵火起，且延至其家，邻里俱逃，源力不能救，乃呼天号泣，趋入抱母，为火所焚而死。祝公荣，字大昌，处州丽水人。隐居养亲，事母甚孝。母殁，居丧尽礼。灶突失火，公荣力不能救，乃伏棺悲哭，其火自灭，乡里异之。塑二亲像於堂，朝夕事之如事生焉。陆思孝，绍兴山阴樵者，性至孝。母老病痢，思孝医祷久之，不效。思孝方欲圭刂股肉为糜以进，忽梦寝间，忄兄若有神人者授以药剂，思孝得而异之，即以奉母，其疾遂愈。姜兼，岩州淳安人。七岁而孤，与二兄养母至孝。母死，兼哀慕几绝。既葬，独居墓下，朝夕哭奠，寂焉荒山中，躬自樵爨，蔬食饮水，一衰麻寒暑不易。同里陈氏、戴氏子不能事其父母，闻兼之行，惭感而悔，皆迎养焉。胡伴侣，钧州密县人。其父实尝患心疾数月，几死，更数医俱莫能疗。伴侣乃斋沐焚香，泣告于天，以所佩小刀於右胁傍，圭刂其皮肤割脂一片，煎药以进，父疾遂瘳。其伤亦旋愈。朝廷旌表其门。王士弘，延安中部人。父搏有疾，士弘倾家赀求医，见医即拜，遍祷诸神，扣额成疮。父殁，哀毁尽礼，庐墓三年，足未尝至家。墓庐上有奇鹊来巢，飞鸟翔集，与士弘亲近，若相狎然，众咸异之。终丧，复建祠於茔前，朔望必往奠祭，虽风雨不废也。有司上其事于朝，旌表之。何从义，延安洛川人。祖良、祖母李氏偕亡，从义庐於墓侧，旦夕哀慕，不脱带，不食菜果，惟啖疏食而已。事父世荣、母王氏，孝养尤至。伯祖温、伯祖母郝氏，叔祖恭、叔祖母贺氏，叔祖让、叔祖母姜氏，叔父珍、叔母光氏，皆无子。比其亡也，从义咸为治葬，筑高坟，祭奠以礼，时人义之。哈都赤，大都固安州人。天性笃孝。幼孤，养母，母尝有疾，医治不痊，哈都赤砺其所佩小刀，拜天泣曰：“慈母生我劬劳，今当捐身报之。”乃割开左胁，取肉一片，作羹进母，母曰：“此何肉也？其甘如是！”数日而病愈。高必达，建昌人。五岁时，父明大忽弃家远游，莫知所适。必达既长，昼夜哀慕，乃娶妻以养母，而历往四方求其父，十余年不得见，心愈悲。忽相传黄州全真道院中有虚明子者，学道三十年矣，本姓高氏，建昌人也，匿姓名为道人云。必达询问，知为父，即往拜之。具言家世及己之所生岁月，大父每之丧葬始末，因哀号叩头不已。虚明犹瞑坐不顾，久之，斥曰：“我非汝父，不去何为？”必达留侍左右不少懈，辞气哀恻可矜。其徒谓虚明曰：“师有子如此，忍弗归乎？”丘明不得已，乃还家。必达孝养笃至，乡里称之。鲁德，渔阳人，宗圣公五十七代孙。母早亡，父仲祥再娶左氏。仲祥游襄阳，乐其土俗，因携左氏家焉，乱兵陷襄阳，遂失左氏。德遍往南土求之，五年乃得于广海间，奉迎以归，孝养甚至。有司以闻，诏旌复其家。靳，字克昌，徐州曲沃人。兄荣为奎章阁承制学士，奉母王氏官于朝。母殁，与兄荣护丧还家。至平定，大雷雨，流水骤至，伏柩上，荣呼之避水，不忍舍去，遂为水所漂没。后得王氏柩於三里外，得尸於五里外。诏赐《孝子靳碑》。黄道贤，泉州人。嫡母唐无子，道贤在襁褓，而生母苏以疾去。既长，思念生母，屡请於父，得召之归。道贤竭力养二母，得其欢心。父病笃，道贤昼夜奉汤药，不离膝下，遍求良医，莫效，乃夜祷于天，愿减己一纪之，以益父寿，其父遂愈。至元统二年乃殁，果符一纪之数。道贤居丧尽礼，负土筑坟，庐于墓侧，疏食终制。至元二年有司上其事，旌其门曰“孝子黄氏之门”。史彦斌，邳州人。嗜学，有孝行。至正十四年，河溢，金乡、鱼台坟墓多坏。彦斌母卒，虑有后患，乃为厚棺。刻铭曰：“邳州沙河店史彦斌母柩”，仍以四铁环钉其上，然后葬。明年，墓果为水所漂，彦斌缚草为人，置水中，仰天呼曰：母棺被水，不知其处，愿天矜怜哀子之心，假此刍灵指示母棺，言讫涕泣横流，乃乘舟随草人所之，经十余日，行三百余里，草人止桑林中，视之母柩在焉，载归，复葬之。张绍祖，字子让，颖州人。读书力学，以孝行闻于朝，特授河南路儒学教授。至正十五年，奉父避兵山间，贼至，执其父将杀之，绍祖泣曰：“吾父耆德善人，不当害，请杀我以代父死，且若等非父母所生乎？何忍害人父也。”贼怒，以戈击之，戈应手挫钝。因感而相谓曰：“此真孝子，不可害。”乃释之。李明德，瑞州路上高县人。读书有志操，孝行笃至。至正十四年，乱兵陷袁州，因抄掠上高，兵执其父欲杀之，明德泣告曰：“子岂不能代父乎，愿勿害吾父也！”兵遂杀明德而免其父，后以高寿终。张缉，字士明，益都胶州人。性孝友，能诗文。至正七年，与兄绅、弟经同领乡荐，由泽州儒学正转泰州幕职，弃之，养亲居杨州。十五年，扬州乱，缉母姬氏方卧病，贼突入卧内，举枪欲刺姬，缉以身蔽姬，枪中缉胁，三日而死。魏敬益，字士友，雄州容城人。性至孝，居母丧，哀毁骨立。素好施与，有男女失时者，出赀财为之嫁娶。岁岁老弱之饥者，为糜以食之。敬益有田仅十六顷，一日语其子曰：“自吾买四庄村之田十顷，环其村之民皆不能自给，吾深悯焉，今将以田归其人，汝谨守余田，可无馁也。”乃呼四庄村民谕之曰：吾买若等业，使若等贫不聊生，有亲无以养，吾之不仁甚矣，请以田归若等。”众闻皆愕眙不敢受，强与之，乃受，而言诸有司。有司以闻于中书，请加旌表。丞相贺太平叹曰：世乃有斯人哉！汤霖，字伯雨，龙兴新建人。早丧父，事母至孝。母尝病热，更数医弗能效。母不肯饮药，曰：“惟得冰，我疾乃可愈。”尔时天气甚燠，霖求冰不得，累日号哭於池忽闻池中戛戛有声，拭泪视之，乃冰澌也。亟取以奉母，其疾果愈。孙抑，字希武，世居晋宁洪洞县。抑登进士第，历仕至刑部郎中。关保之变，挈父母妻子避兵平阳之柏村。有乱兵至村剽掠，拔白刃吓抑母，求财不得，举刃欲斫之。抑亟以身蔽母，请代受斫，母乃得释。而抑父被虏去，不知所之。或语之日：“汝之父被驱而东矣，然东军得所掠民皆杀之，汝慎无往就死也。”抑曰：“吾可畏死而弃其父乎？”遂往，出入死地，屡濒危殆，卒得父以归。石永，绍兴新昌人。性淳厚，事亲至孝。值乱兵掠乡里，永父谦孙年八十，老不能行，永负父匿山谷中。乱兵执其父，欲杀之，永亟前抱父请以身代，兵遂杀永而释其父。王克己，延安中部人。父伯通殁，克己负土筑坟，庐于墓侧，貊高纵兵暴掠，县民皆逃窜，克己独守墓不去。家人呼之避兵，克己曰：“吾誓守墓三年，以报吾亲，虽死不可弃也。”遂不去。俄而兵至，见其身衣衰，形容憔悴。曰：“此孝子也！”遂不忍害，竟终丧而归。刘思敬，延安宜君人。事其继母沙氏、杜氏，孝养之至，无异亲母。父年八十，两目俱丧明，会乱兵剽掠其乡，思敬负父避于岩穴中。有兵至，欲杀思敬，思敬泣言曰：“我父老矣，又无目，我死不足惜，使我父何依乎？”兵邻其孝，不忍杀，父子皆免於难。吕，字伯通，晋安人。至正二十六年，郡城破，有卒入其室，拔白刃胁其母林氏索财宝，不得，挥刃欲斫母。急以身蔽母，而夺其刃，手指尽烈，被伤仆地，良久而苏。开目视母曰：“母幸无恙，我死无憾矣。”遂瞑目死。周乐，温州瑞安人。宋状元坦之后。父日成，通经能文。海贼窃据温州，拘日成置海舟上，乐随往，事其父甚谨。一日贼酋遣人沉日成于水，乐泣请曰：“我有祖母，幸留父侍养，请以己代父死。”不听，乐抱父不忍舍，遂同死焉。
　　【虞集道园学古录】
　　《题咬住学士?孝友卷》京城之巽隅，自门入循城，少西有桓楹在道北，表之曰：“蒙古氏咬住孝义之门。”每过而式之，求见其人不可得也。他日有事於太庙，予与执笾，见宫室之美而叹马。或告之曰：“昔英宗黄帝之广宗庙而大之也。”使人求楠豫章之材於江南，事岩众莫敢当，咬住氏受命以行。以便宜从事，民商不病，而工师告充。朝廷服其智决，则植表之家也。奉诏修《经世大典》，得怀庆路之书曰：“郡尝有蝗大至，守臣咬住出郡百余里，祷於古蜡神之祠。一夕大雨，蝗尽去。”问之，则又植表之人也，故予愿见而不可得。而咬住氏奉诏建寺集庆还，拜侍读入翰苑，得为同官。其孝义之事，已见国子祭酒鲁公所述，予又书此二事以记之。孝於亲者固可上贻於国，下及於民也欤！
　　【耻堂先生高斯得存蒿】
　　《跋卢氏友于堂记》：《西铭》之书，其仁人孝子之事乎！天之生物，使之一本，末有不实，本之病也。故天下罢癃残疾一有不遂，於吾之孝犹为未纯，况吾之真同胞而有不爱乎？《书》云：“惟孝，友于兄弟。”《诗》云：“兄弟既翕，和乐且耽。”子曰：“父母其顺矣乎。”圣人教孝之端，大率由此。出门举足之不谨，欲以行远登高，未有能至者也。黄山卢君筑室于墓，名曰“友于”，以志其先人之训。诸贤记而歌之备矣。复求予言，何以告之？虽然，人子之充其孝，莫先乎是，而非止於是也。卢君懋哉！
　　【林清源集】
　　《题浦江郑氏孝友卷》：周公制礼乐，四海兴孝悌。秦人事兼并，父子即分异。周礼不复兴，秦法未尝废，汉文不制作，贾生不流涕。箕扫习未除，粟布起肘臂。吁嗟大道衰，天下日多制，《关睢》德教行，何取张公艺。我闻郑氏先，子孝父罪贳。孝友垂家规，兄弟争死义。旌淑又伯年，旧德能世济。同堂二千指，聚食已九世。堂上坐黄发，堂下列幼稚。婚丧有彝礼。少长各定位，一家如唐虞，诸孙各俊。簪缨既联联，诗礼复继继。不独今人轻，古昔良不易。高山有乔木，下泽有芳蕙。帖子以好歌，薄俗可风厉。
　　赋偶
　　【声律会元】
　　事父母，善兄弟。立爱立亲，事父事兄。恭恪是守，睦姻并施。遵南陔之戒而养所当养。笃棠□之燕而亲其可亲。曲尽终身之慕，复全立敬之雅。道之尽兮播棘薪之咏，乐且湛兮歌棠□之诗。达而敬长，此则明老老之爱。怀以事父，此则示亲亲之意。曾闵之德，我所当尽；尧舜之道，人皆可为。笃於事亲，欲菽水怡若，敬於从兄，则□华烨如。况血气之民，皆有尊亲之念，而孩提之童，谁无爱敬之心！
　　储宫孝友
　　【册府元龟】
　　古者，并建师傅奉乎冢嫡，所以琢磨懿范，辅翼令猷。夫夫子之亲，存乎天性，兄弟之爱，谓之天伦。人道之先，何尚於此！蒸蒸之志，克奉於慈颜；怡怡之欢，溥敦於同气。则正家而定天下，推己而形四海，粢盛有寄，匕鬯无失。岂止问安之训道映於龙楼，致美之风事光於甲观而已哉！吴太子登，大帝之子也。自武昌迁都建业时登镇。后以弟虑卒，登往建业。住十余日，欲遣西还，深自陈乞，以久离定省，子道有阙。又，陈陆逊忠勤地所顾忧，帝遂留焉。登，所生庶贱，徐夫人少有母养之恩，后徐氏以妒废处吴，而步夫人最宠。步氏有赐，登不敢辞，拜受而已。徐氏使至，所赐衣服，必沐浴服之。登将拜太子，辞曰：“本立而道生，欲立太子，须先立后。”帝曰：“卿母安在？”对曰：“在吴。”帝默然。及为皇太子时，弟和有宠於帝，登亲敬待之如兄弟，常有欲让之心。梁昭明太子，性仁孝，自出宫常思恋不乐。高祖知之，每五日一朝，多便留永福省，或五日三日乃还宫。普通七年十一月，母丁贵嫔有疾，太子还永福省，朝夕侍疾，衣不解带。及薨，步从丧还宫，至殡，水浆不入口，每哭辄恸绝。高祖遣中书舍人顾协。宣旨曰：“毁不灭性，圣人之制。不胜丧比於不孝。有我在，那得自毁如此！可即强进饮粥。”太子奉敕，乃进数合。自是至葬，日进麦粥一次。高祖又敕曰：“闻汝所进过少，转就氵羸瘵。我此更无余病，正为如此，胸中亦比塞成病，故应强加饣粥，不俟我常尔悬心。”虽屡奉敕劝逼，终丧日止一溢，不尝菜果之味。体素壮，腰带十围，至是减削过半。每入朝，士庶见莫不泣。大通三年三月，寝疾。恐贻高祖忧，敕参问，辄自力手书启，及稍笃，左右欲启闻，犹不许。曰：“云何令至尊知我如此恶？”因便鸣咽。四月乙巳薨。时年三十一。哀太子大器，简文帝子，性宽和，兼神用端凝在於贼手，每不屈意。初，侯景西上，携太子同行。及其败归，部伍不复整肃，太子所乘船居后，不及贱众，左右心腹并劝因上入北。太子曰：“家国丧败，志不图生；主上蒙尘，宁忍违离。吾今亡匿，乃是叛父，非谓避贼。”涕泗呜咽，令即前进。贼以太子有器度，每常惮之，恐为后患，故先及祸。隋元德太子，昭炀帝长子也。生而高祖养於宫中，既长高祖尝谓曰：“当为尔娶妇。”昭应声而泣，高祖问其故，对曰：“汉王未婚时，常在至尊所，一朝娶妇，则便出外，惧将违离，是以啼耳。”高祖叹其有至性，特钟爱焉。唐太子弘，高帝子。显庆初，义阳、宣城，二公主以母得罪，幽于掖庭，太子见之惊恻，遽奏请令出降。会帝幸东都，留太子于京师监国。驾发数日，太子恋慕不已，帝闻之，遽追赴行所焉。弘尝受《春秋左氏传》于率更令郭瑜，至楚子、商臣之事，废卷而叹曰：“此事臣子所不忍闻，经籍圣人垂训，何故书此？”瑜对曰：“孔子修《春秋》，义存褒贬，故善恶必书。褒善以示伐，贬恶以诫后，故使商臣之恶，显于千载。”太子曰：“非唯口不可道，固亦耳不忍闻，请改读余书。”瑜再拜贺曰：“里名胜母，曾子不入；邑号朝歌，墨子回车。殿下诚孝实资，睿情天发，凶悖之迹，黜于视听。循奉德音，实深庆跃，臣闻安上理人，莫善于礼，非礼无以事天地之神，非礼无以辩君臣之位，故先王重焉。”
　　孔子曰：“不学《礼》，无以立。请停《春秋》，而读《礼记》。”太子从之。
　　【文选】
　　《陈渊代宰相谢表》：肩尧聪明，躬舜孝友，念累朝之大典，将就新编，付直笔于近司，益重其选。
　　不孝不友
　　【书】
　　《康诰》：矧惟不孝不友。子弗祗服厥父事，大伤厥考心。于父不能字厥子，乃疾厥子。于弟弗念天显，乃弗克恭厥兄，兄亦不念鞠子哀，大不友于弟。惟吊兹，不于我政人得罪。天惟与我民彝大泯乱。曰：“乃其速由文王作罚，刑兹无赦。”注：不孝不友之人，而尤为可恶者，当商之季，礼义不明，人纪废坏。子不能敬事其父，大伤父心；父不能爱子，乃疾恶其子，是父子相夷也。天显，犹《孝经》所谓天明，尊卑显然之序也。弟不念尊卑之序，而不能敬其兄，兄亦不念父母鞠养之劳，而大不友其弟。是兄弟相贼也。父子兄弟至于如此，苟不于我为政之人，而得罪焉。则天之与我民彝，必大泯灭而素乱矣。曰：昔言如此，则汝其速由文王，作罚刑此无赦，而惩戒之不可缓也。
永乐大典
卷之一万二千十六
卷之一万二千十六
　　二十有友
　　交　友
　　【易】
　　兑象丽泽兑君子以朋友讲习程子曰：丽泽，二泽相附丽也。两泽相丽，交相浸润，互有滋益之象。故君子观其象而以朋友讲习。朋友讲习，互相益也。先儒谓天下之可说，莫若朋友讲习。然当明相益之象。
　　【书】
　　帝曰：契，百姓不亲，五吕不逊，汝作司徒，敬敷五教在宽。五品，父子有亲；君臣有我；夫妇有别；长幼有序；朋友有信，五教。以五者当然之理而为教也。
　　【诗】
　　《伐木》：燕朋友故旧也。自天子至于庶人，未有不须友以成者。亲亲以睦，友贤不弃，不遗故旧，则民德归厚矣。孔氏曰：朋是同门之称，友是同志之石，故旧，即昔日之朋友也，朋友新敌，通名敌旧。唯施久远，旧时不可更挥新，交则非贤不友，故变朋友日友贤也。亲亲以睦，指上常。友贤不弃，不遗故旧，即此篇是也。伐木丁丁，鸟鸣嘤嘤，出自幽谷，迁于乔水。嘤其鸣矣，求其友声；相彼鸟矣，犹求友声；矧伊人矣，不求友生。神之听之，终和且平。毛氏曰：丁丁，伐木声。朱氏曰：嘤嘤，鸟声之和。又郭璞曰：两鸟鸣。张氏曰：神之听之，终和且平。此为求友生。程氏曰：和，谓相好。平，谓不变。什方张氏曰：诗人多相因之词，如伐木而感鸟鸣，盖因此以兴焉故也，故下章皆以伐木言之。程氏曰：山中伐木，非一人能独为，必与同志者共之。既同其事，则朝亲好成朋友之义。伐木之人必有此义，况士君子乎？故赋伐木之人，敏其情，推其义，以劝朋友之道。燕朋友故旧，则歌之所以风天下。朋友故旧笃，则民德厚矣。继言马鸣嘤嘤，又以物情兴朋友之好。嘤嘤，相应和之和声。鸟声相应和，自幽谷升乔木，相追随，嘤然其鸣，盖求其应。友声谓应声。犹人之朋友相从也。视鸟如是，岂人而不求友乎？朋友之信，恒久不渝，可质于神明。
　　【周礼】
　　司谏纠万民之德而劝之朋友。宗伯以宾射之礼亲故旧朋友。
　　【礼记】
　　君子不尽人之欢，不竭人之忠，以全交也。儒有合志同方，营道同术，相下不厌久不相见，闻流言不信，义同而进，不同而退。其交友有如此者。同方、同术，志行也。闻流言不信，不信其友所行被毁而谤之。
　　【论语】
　　曾子曰：与朋友交而不信乎？子夏曰：与朋友交，言而有信。子曰。事君数，斯辱矣。朋友数，斯疏矣。老者安之，朋友信之。朋友切切亻思亻思，兄弟怡怡。居是邦也，事其大夫之贤者，友其士之仁者。曾子曰：君子以文会友，以友辅仁。注：讲学以会友，则道益明。取友以辅仁，则德日进。朋友死，无所归，于我殡。朋友之馈，虽车马，非祭肉，不拜。朱子曰：朋友有通财之义，故虽车马之重不拜。祭肉则拜者，敬其祖考，同于己亲也。此一节记孔子交朋友之义。子夏之门人问交于子张，子张曰：子夏云何？对曰：子夏曰：可者与之，其不可者拒之。子张曰：异乎吾所闻。君子尊贤而容众，嘉善而矜不能。我之大贤与，于人何所不容。我之不贤与，人将拒我，如之何？其拒人也。朱子曰：子夏之言迫狭，子张讥之是也。但其所言亦有过高之病。盖大贤虽无所不容，然大敌亦所当绝。不贤固不可以拒人，然损友亦所当远。学者不可不察。
　　【中庸】
　　子曰：所求乎朋友？先施之未能也。天下有达道五：父子也；君臣也；夫妇也；昆弟也；朋友之交也。
　　【孟子】
　　孟子曰：责善朋友之道也。使契为司徒，教以人伦。父子有亲；君臣有义；夫妇有别；长幼有序；朋友有信。万章曰：敢问交际何心也？孟子曰：恭也。万章问曰：敢问友。孟子曰：不挟长；不挟贵；不挟兄弟而友。友也者。友其德也。不可以有挟也。孟子谓万章曰：一乡之善士，斯友一乡之善士，一国之善士。斯友一国之善士，天下之善士，斯友天下之善士。
　　【孔子家语】
　　孔子曰：夫内行不修，身之罪也。行修而名不彰，友之罪也。故君子入则笃行，出则友贤。孔子曰：居而得贤友，福之次也。夫贤者言足听，故我之惮也。若严君在堂而明神处室矣。虽欲不著善其敢乎？曾子曰：押甚则相简，庄甚则不亲。是故君子之狎足以交欢，其庄足以成礼。
　　【白虎通】
　　朋友之道有四焉：近则正之，远则称之，乐则思之，患则死之。
　　【杨子】
　　君子先择而后交，小人先交而后择。故君子寡尤，小人多怨。君子修身而后交。天道交万物生，人道交功恸成。
　　【仲长子昌言】
　　幽闲则攻己之短，会同则述人之长。负我者我加厚焉，未有与人交若此，而见憎者也。
　　【魏文帝诗集】
　　论夫，阴阳交，万物成；君臣交，邦国治；士庶交，德行先。同忧乐，共富贵，而交道备矣。
　　【抱朴子】
　　《交际篇》：朋友之交，不宜杂浮。详交者不失人，而泛结者多后悔。故曩哲先择而后交，不先交而后择也。
　　【徐干中论】
　　君子之交人也。欢而不女木世，和而不同，好而不亻妄诈，学而不虚行。易亲而难媚，多恕而寡非。
　　【太平御览】
　　《周昭新撰》：交之为道，起自羲皇造化之初。君臣始立，而有人伦上下之叙，象天地交泰以左右于民也。唐虞三代莫不因之。故交全情亲，则国安治强；交败情垂，国危治弱。立交者欲其亲也，是故百姓不亲。禹作司徒，疏者能睦。廉颇、相如忍忿以崇厚，陈平、周勃感陆生而相亲，所以安赵于强敌，定汉于几殆。此交接之大义。帝王之极务闻之于易曰：交乃人伦之本务，王道之大义也。《谯子齐交》：譬之于物，犹素之白也，染之以蓝则青。游居交友亦人之所染也，韩起与田苏处，而成好仁之名。甘茂事史举，用显齐秦之功，曹参师盖公。致清静之治，窦长君兄弟出于贱隶，谨恭师友，皆为退让君子。语曰：蓬生麻中，不扶自直。此言虽小，可以喻大，必得其人，千里同好，固于胶漆，坚于金石。穷达不阻其分，毁誉不疑其实。《钟会刍艹荛论》：凡人之结交，诚宜德不忘衰，达不弃穷。不疑惑于谗构，不信受于流言。经长历远，久而逾固。而人多初隆而后薄，始密而终疏。斯何故也？皆由交静不发于神气，道数垂而不同权。以一时之术，取仓卒之利。有贪其财而交，有慕其势而交，有爱其色而交。三者既衰，疏薄由生。东方朔与公孙弘书口：盖闻爵禄不相责以礼。同类之游，不以远近为是。故东门先生居蓬户空穴之中，而魏公子一朝以百骑日宠之。吕望未尝与文王同席而坐，一朝让以天下半。夫大夫相知，何必以抚尘而游垂发，齐年偃伏以日数哉。
　　【杨龟山语录】
　　常□之言朋友不可相责望。盖君子恕以处朋友也。若为人朋友所以自处，则不可尔。周官以孝、友、睦、渊、任、恤、考人之行。若不可责人。圣人何以制法？夫邻里乡党力足以相助相持，犹不敢不勉。而况于朋友乎？
　　【朱子语类】
　　蜚卿问朋友之义，自天子至于庶人，皆须友以成。而陈安卿问目，只说以类聚，莫未谈朋友之义。否，曰此亦只说本来自是如此。自天子至于庶人，未有不须友以成，乃是后来事。说朋友功效如此，人自与人同类相求，牛羊亦各以类相从。朋友乃彝伦之一，今人不知有朋友之义者，只缘但知有四个要紧而不知朋友，亦不可阙。
　　【张子经学理窟】
　　张子曰：人之有朋友，不为燕安，所以辅佐其仁。今之朋友，择其善柔以相与，拍肩执袂以为气合。一言不合，怒气相加。朋友之际欲其相下不倦，故于朋友之间主其敬者日相亲，与得效最速。又曰：有潜心于道，忽为他虑引去者，此气也。旧习缠绕未能脱洒，毕竟无益，但乐于旧习耳。是故古人欲得朋友与琴瑟简编，常使必在于此。惟圣人知朋友之取益为多，故乐得朋友之求。
　　【性理会元】
　　朋友与君臣。父子、兄弟、夫妇同为天伦，天所叙也。自天子至于庶人，未有不顷友而成者。后世虽一介之士，朋友之道固缺矣，而况于等而上之者哉。盖不知德之可贵，不知成身之为重，此友道之所为缺也。使其知德之为贵，成身之为重，则其所以求友者，惟恐其不获已况敢有挟乎哉。
　　南轩
　　【容斋随笔】
　　朋友之义甚重，天下之达道五：君臣、父子、兄弟、夫妇，而至朋友之交。故自天子至于庶人，未有不须友以成者，天下俗薄而朋友道绝，见于诗，不信乎朋友，弗获乎上。见于中庸、孟子，朋友信之，孔子之志也。车马衣裘与朋友共，子路之志也。与朋友交而信，曾子之志也。周礼六行五曰任，谓信于友也。汉唐以来，犹有范张、陈雷、元白、刘柳之徒，始终相与，不以死生贵贱易其心。本朝百年间，此风尚存，呜呼，今亡矣。
　　【东谷所见】
　　君子以文会友，以友辅仁，友也者，友其德也。当亲密之时，握手论心，必使君臣父子之伦，兄弟夫妇之伦，粹然一出于正，此交友第一义也。夫何世变日薄，友道扫地，惟酒馔追随，有无周济，秽言相谑，术数相胜。于是规图便利，谄谀取容，此妾妇耳，非友也。口舀以濡沫，甘效奔走，此奴隶耳，非友也。惟恐少有撄拂而取疏远，故随事苟徇而觊亲密，乘其父子之睚眦，即导之以不忠不孝，乘其兄弟之阋墙。即导之以不友不恭。乘其夫妇之反目，即导之以不琴不瑟，谬引古今眩乱是非。指鹿为马，野鸟为鸾，皆此等辈也。其间稍有见识廉耻者，必浩然而去。所友者惟小人，抑亦何所不至哉。
　　【册府元龟】
　　交友之道，其来尚矣。自天子至于庶人，未有不须友以成者也。故传有三益之训，易著断金之象，营道同术义表于切嗟，久要不忘，情见于生死，又岂止远方之为乐。淡水之相成哉。中古而下，盖有同德比义，神交心照，或倾盖以投分，或刎颈而为欢，靡思志操之异。遂忘年齿之隔，结发以共仕，纳禄以偕以，敦风雨之信，忘蓬荜之贱，通家而益厚，奕世而逾亲。以至抚字孤孀。拯济危阝厄，杀身以自誓，抱节而不变，斯皆古之不谄不渎，相先相死之士欤。
　　【元王恽秋涧集】
　　朋友列于五典，其所以为重者，志同而义在也。故粲然有文以相接，然有恩以相爱。不然，其与走者类聚而同游，飞者群分而并集，盖几希矣。诗人以代木废，特表夫友道之缺，深有旨哉。
　　【太平御览】
  </div>
  <div class="pagination">
   <a href="永乐大典残卷_page183.html">
    上一页
   </a>
   <span>
    ...
   </span>
   <a href="永乐大典残卷_page179.html">
    179
   </a>
   <a href="永乐大典残卷_page180.html">
    180
   </a>
   <a href="永乐大典残卷_page181.html">
    181
   </a>
   <a href="永乐大典残卷_page182.html">
    182
   </a>
   <a href="永乐大典残卷_page183.html">
    183
   </a>
   <span class="current-page">
    184
   </span>
   <a href="永乐大典残卷_page185.html">
    185
   </a>
   <a href="永乐大典残卷_page186.html">
    186
   </a>
   <a href="永乐大典残卷_page187.html">
    187
   </a>
   <a href="永乐大典残卷_page188.html">
    188
   </a>
   <a href="永乐大典残卷_page189.html">
    189
   </a>
   <span>
    ...
   </span>
   <a href="永乐大典残卷_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
