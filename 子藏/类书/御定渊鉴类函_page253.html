<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 253 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 253 页/共 320 页
  </h1>
  <div class="content">
   増诗元朱徳润汉虎符歌曰建章前殿金凤凰兵符五出单于降汉家明诏下鸡鹿将军夜送呼韩王棘门骠骑多猛士酒酣撃劔愿效死征和丞相佐君王从此合符兵不起霜风千年换陵谷铜秀土花青似玉班班只忆汉彤庭用夏那知变彞俗当时衔命出闗中编须岂敢要竒功平原豺兽不择肉印章千里空泥封
　　绶一
　　増尔雅曰防绶也即佩玉之组也所以连系瑞玉者因通谓之防也　説文曰緺紫青色绶也　原应劭汉官仪曰绶者有所承受也所以别尊卑彰有徳也　吕忱字林曰绶绂也　董巴舆服志曰战国解去绂佩留其丝襚以为章表秦乃以采组连结于襚光明章表转相结绶故谓之绶汉承秦制用而弗改故加之以双印佩刀之饰乗舆黄赤绶五采黄赤缥绀淳黄圭长二丈九尺五百首【太皇太后皇太后皆同汉官仪曰乗舆绶黄地骨白羽青绛縁五采四百首长二丈三尺】诸侯王赤绶四采赤黄缥绀淳赤圭长二丈八尺三百首【公主大贵人诸侯同又汉官仪曰四采绛地骨白羽青黄赤縁二丈一尺二百六首侯绛地绀缥三采百二十首长二丈八尺】诸国贵人相国緑绶三采緑紫绀淳緑圭长二丈一尺二百四十首公侯将军紫绶二采紫白淳紫圭长丈七尺百八十首【公主封君同又汉官仪曰丞相御史大夫匈奴亦同】九卿中二千石一云青緺绶【緺音青紫色】二千石青绶三采青白红淳青圭长丈七尺百二十首【又汉官仪曰绶羽青地桃花缥长丈八尺】自青绶以上縌【音逆】皆长三尺二寸与绶同采而首半之縌者古佩襚也佩襚相迎受故曰縌紫绶以上縌绶之间得施玉环玦千石六百石黒绶三采青赤绀淳青圭长丈六尺八十首【又汉官仪曰黒绶白羽青地绛二采长丈七尺】四百【丞尉】三百【长相】二百百石皆黄绶一采淳黄圭长丈五尺六十首【又汉官仪曰黄绶縁八十首长丈七尺】　晋令曰皇太子及妃诸王朱绶郡公主朱绶郡侯青朱绶　舆服志曰自黒绶以下縌皆长三尺与绶同采而首半之百石青绀绶一采宛转缪织圭长丈二尺凡先合单纺为一丝四丝为一扶五扶为一首五首成一文文采淳为一圭首多者丝细少者丝麤皆广尺六寸　増汉百官表曰丞相金印紫绶御史大夫银印青绶秩二千石已上银印緑绶大邑宰铜章墨绶秩六百石　蔡邕独断曰皇后赤绶玉玺贵人緺綟金印案緺綟色似緑緺音戈绶文也　又杂章曰相国金印緑绶位在公上所以殊异休烈羣臣莫得而齐　焦贑易林曰二千石官白艾绶　文献通考曰汉世着鞶嚢者侧在腰间谓之傍嚢或谓之绶嚢盖以紫嚢盛绶也　唐六典曰晋令有通徳殿太监尚衣尚食太监竝银章艾绶　文献通考曰齐制绶乗舆黄赤缥绀四采太子诸王纁朱绶赤黄缥绀色亦同相国緑綟绶三采緑紫绀郡公朱诸侯伯青子男素朱皆三采公嗣子紫侯嗣子青乡亭闗中闗内侯紫绶白二采郡国太守内史青尚书仆射中书监秘书监皆黒丞皆黄唐六典曰隋帝令牛制皇后服用翟绶　又曰凡绶亲王纁朱绶一品緑綟绶二品三品紫绶四品青绶五品黒绶凡有绶则有绂　元史舆服志曰玉环绶制以纳石失【金锦也】上有三小玉环下有青丝织网
　　绶二
　　増风俗通曰秦昭王遣李冰为蜀郡太守开成都两江辟田万顷江神每嵗须童女二人不然为水灾冰曰以女与神因责之久有苍牛鬭于岸上有间冰还谓官属曰鬬太极可相助也若欲知向南腰中正白者我绶也主簿刺杀北向者神遂絶　原汉武内曰西王母交带灵飞绶上元夫人佩凤文临华绶　増汉书曰朱买臣字翁子拜防稽太守上谓之曰富贵不归故乡如衣锦绣夜行买臣顿首谢乃懐其印绶防行歩归郡邸防稽上计吏方相与羣饮不视买臣买臣入室守邸与共食食且饱少见其绶守邸怪之前引其绶视其印防稽太守章也守邸惊出语上计吏皆曰妄诞耳其故人素轻买臣者入视之还走疾呼曰实然乃推排列庭中拜谒　又曰金日防两子赏建俱侍中与昭帝同卧起赏为奉军都尉建驸马都尉及赏赐侯佩两绶上谓霍将军曰金氏兄弟两人不可使俱两绶耶霍光对曰赏自嗣父侯耳上笑曰侯不在我与将军乎光曰先帝之约有功乃得封侯时年俱八九嵗　新序曰汉昌邑王取侯王二千石黒绶黄绶与左右佩之龚遂谏曰髙皇帝造花绶五等陛下取之而与贱人臣以为不可愿陛下收之　东观汉记曰诸王当归国诏书选三署郎补王家长史除第五伦为淮阳王长史但辈除者多印绶皆假伦请于王王赐之绶　又曰马防为车骑将军城门校尉置掾史位在九卿上诏封颍上侯特以前参医药勤劳省闼以防城亭千二百户増防身带三绶宠贵至盛　汉名臣奏曰大司空朱浮奏曰车府丞宏受诏乗舆绶五采何多黄也可更用赤丝为地　汉黄宪曰陈蕃为三公临拜叹曰叔度若在吾不敢先佩印绶矣魏志曰太祖与吕布书曰国家无好金自取家好金
　　更相为作印国家无紫绶自取所带绶以表孤心　又曰丁谧父斐字文侯建安末太祖征吴斐随行自以家牛羸困私易官牛被收狱夺官后太祖调斐曰文侯印绶何在斐亦知见戏也对曰以易饼　晋书曰卫瓘録尚书事加緑綟绶履上殿入朝不趋　晋永安起居注曰太原四年有司奏鄯国遣子元英入侍以英为骑都尉佩假归义侯印青紫绶各一具　梁书曰张缵为尚书仆射议南郊印绶官若备朝服宜竝着绶时竝施行
　　绶三
　　原桃花　盭草【上详绶一注　又汉官仪曰卿大夫藻火绶青地桃花三彩　汉书曰诸侯王髙帝初置金玺盭绶如淳注曰盭緑也晋灼曰盭草名也出琅琊平昌县似艾可染緑因以为绶名音戾】五色　三彩【西京杂记曰赵飞燕为皇后其女弟上遗五色文绶　下详上】　増贯玉带玺【玉藻注绶者所以贯佩玉相承受者也汉髙祖纪注组绶也所以带玺也】　结紫佩青【蔡泽懐金印结紫绶于腰吾其足矣　史记曰齐东郭先生武帝召为郡都尉久待诏公车行】
　　【雪中履有上无下及其拜二千石佩青緺出宫门行谢主人荣华道路谚曰相马失之痩相士失之贫此之谓也】　蛇走　鼠咋【风俗通曰车骑将军冯绲字鸿卿为议郎绶笥有二赤蛇可长二尺分南北走大用忧怖季山孙字宁方得其先人秘要绲请使卜云君后三嵗当为邉将东北四五千里以为名官复五年为大将军南征北讨吉祥也居无防拜辽东太守防武陵蛮夷黄髙攻烧南郡鸿卿以威名素着选登亚将奋虓虎之势　管氏易林曰遘鼠咋紫绶衣服皆迁新之象】　虎头　凤文【虎头绶武臣所服　下详绶二】　原赤韦　紫艾【汉官仪曰绶长一丈二尺法十二月阔三尺法天地人旧用赤韦示不忘古也秦汉易之以丝至今以为常制　东观汉记曰冯鲂孙石袭母公主封获嘉侯为侍中迁卫尉能取悦当世为安帝所宠尝幸其府留饮十许日赐驳犀具劔佩刀紫艾绶玉玦各一】　赤采　青羽【应劭汉官仪曰皇帝绶黄地赤采不佩玺博物志曰光武嫌二千石绶不青而细朱浮议更用青羽】　光武赐　明帝送【东观汉记李忠字仲都兵奉世祖封武固侯时无绶上自觧所佩绶赐之　又曰沛王楚王来朝明帝告诸王傅相王子年五嵗以上皆令带列侯印送绶十九枚为诸子在道欲急带之也】　増带绶虎　吐绶鸡【五行书曰悬虎鼻门上子孙带绶　吐绶鸡禽名嗉蔵肉绶长阔数寸红碧相间遇晴则向阳吐之】　白珰翡翠　青地荷莲【唐六典曰续汉志皇后服金题白珠珰绕以翡翠为华绶　宋史舆服志曰法官绶用青地荷莲锦绶以别诸臣】　王公师子　中丞练鹊【文献通考曰宋制王公以下服有师子锦绶三公奉祀则服之　又曰宋制御史大夫中丞有练鹊锦绶】　朱纯綦緼　黄赤緑紫青【礼记曰天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶注云组者五色丝织成绶文　下详绶一】
　　绶四
　　増结绶【萧育汉哀帝时执金吾少与陈咸朱博为友著名当时往者有王阳贡禹故长安语曰萧朱结绶王贡弹冠言其相荐达也】　陈绶【汉桓荣为少大防诸生陈其车马印绶曰今日所稽古之力也】　原朱绂【魏文帝杂事曰昔汉髙祖觧衣以衣韩信光武觧绶以带李忠皆人主酬劳报功之心也今将军竭力勤劳朕尝以昔时自所佩朱绂与卿】　紫绂【汉末杂事曰诏赐陈留蔡邕金紫绂邕表云邕退省金紫绂之饰非臣庸体之所能当也】　蓝绂【魏武内诫令云公主贵人金印蓝绂】青绂【曹植求通亲亲表曰若得辞逺逰戴武弁觧朱组佩青绂安宅京室执鞭珥笔出从华盖入侍】
　　【辇毂承答圣问拾遗左右乃臣丹情之至愿】　増纳蔵【陆机吊魏武曰今为著作郎逰秘阁见魏武遗令云吾衣裳可为一蔵歴官所着绶内蔵中】　作铭【详下绶五】　緑文紫绶【西京杂记曰赵飞燕女弟居昭阳殿上设九金龙皆衔九子金铃五色流苏带以緑文紫绶金银花镊每好风日幡旄光影照耀一殿铃镊之声惊动左右】　青缣白绶【又曰汉制尚书郎主作文书起草更直于建礼门内台给青缣白绶被】
　　绶五
　　原铭后汉张衡绶笥铭曰南阳太守鲍得有诏所赐先公绶笥世用之时得更理笥衡时为得主簿作铭曰懿矣兹笥爰蔵寳珍冠缨组履文章日信皇用我赐俾作帝臣服其令服鸾封艾缗天祚明徳大赉福仁垂光厥世子孙克神厥器维旧中实维新周公惟事七涓有邻











　　御定渊鉴类函卷三百六十八
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百六十九
　　仪饰部三【相风　浑仪刻漏】
　　相风一
　　増周礼曰保章氏以十有二风察天地之和命乖别之妖祥注云十有二辰皆有风吹其律以知和乖疏云风惟有八以当八卦八节云十二风者则干之风渐九月坤之风渐六月艮之风十二月巽之风八月故清明节次云清明风立夏复云清明风是清明主三月复主四月则其余四维之风主两月可知　汉天文志曰汉魏鲜候正月旦决八风风从南来大旱西南小旱西方有兵西北豆成北方中嵗东北为上嵗东方大水东风疾疫　原淮南子曰故终身隶于人譬若綄之走风也【注云綄音缓风者也世所谓五两】　増北堂书钞曰风之羽楚人曰五两　汉舆服志曰车舆有九斿云防皮轩闟防鸾旗建华相风乌金根之名　原晋令曰车驾出入相风前
　　引　増唐仪卫志曰大驾卤簿舆有相风行漏腰舆小舆五牛旗舆　宋仪卫志曰大驾卤簿凡绣文相风乌舆以乌　又曰宋干徳仪仗有相风乌钲鼓昼鼓钟鼔楼行漏十二神舆　原宋书舆服志曰案周礼辨载法物莫不详究然无相风罼旄头之属此非古制明矣愚谓战国竝争师旅数出悬乌之设务察氛祲疑是秦制矣
　　相风二
　　原王子年拾遗记曰帝与娥皇泛于海上以桂枝为表结芳茅为斿刻玉为鸠置于表端言知四时之今之相风此遗像也　崔豹古今注曰司风乌夏禹所作晋书曰废帝初即位有野雉集于相风后为桓温所废梁书曰长沙王懿孙孝俨字希庄射防甲科除秘书
　　郎太子舍人从幸华林园于坐献相风乌华光殿景阳山等诸颂其文甚美帝深赏之　増开元遗事曰唐岐王宫中于竹林内悬碎玉片于檐间风揺为环佩声谓之占风铎　又曰五王宫中各立长竿挂五色旌于竿头四垂缀以金铃有声即往视之旌所向可知四方风候谓之相风旌
　　相风三
　　増玉片　金铃【俱详相风二】　垂鵞　集雉【文献通考曰相风乌舆上载长竿竿杪刻木为乌垂鵞毛筩红绶带下承以小盘周以绯裙绣乌形　下详相风二】　占风铎相风旌【俱详相风二】　原祥乌司飇　凌乌正候【庾阐都赋曰云虎之门双竿内启祥乌司飇丹墀竟陛　郭璞两都赋曰矫凌乌以正候整豹尾于后属】
　　相风四
　　原騐吉凶【先贤曰太仆寺丞髙岱立一竹竿于前庭其上冇枢机标以鸡尾相风色以騐吉凶凡占事能知未来】　察氛祲【详相风一】　栖灵乌【潘岳相风赋曰采修竹于层城歴寒暑而靡凋踞神兽于下趾栖灵乌于上标】　増驾驷马【古乐府曰驷马驾相风】　遇千里风【述征记曰长安台上有相风乌或云此乌遇千里风乃动】　知四时候【详相风二】
　　相风五
　　増诗唐刘禹锡诗曰簇簇淮隂市竹楼縁岸上好日起樯竿乌飞惊五两　又曰今日转船头金乌指西北烟波与春草千里同一色
　　原赋晋傅相风赋曰昔之造相风者其知自然之极乎其逹变通之理乎上稽天道隂阳之运表以灵乌物象其类下慿地体安贞之徳镇以金虎元成其气风云之应龙虎是从观妙之征神明所通夫能立成器以占吉凶之先见者莫精乎此乃搆相风因象设形宛盘兽以为趾建修竿之亭亭体正直而无挠度径挺而不倾栖神乌于竿首候祥风之来征　张华相风赋曰太史部有相风在西城上而作者弗为岂以其托处幽闲违众特立无羽毛之饰而丹漆不为之容乎盖在先圣道济生人拟议天地错综明神在璇玑以齐七政象浑仪于陶钧考古旁于六气仰贞观于三辰爰在保章世序其职辨风候方必立准极循物致用器不假餙脩干之迢迢凌髙墉而茎植乌偏其増翥睇云霄而矫翼嘉创制之穷理谅器浅而事深步元气于寻木寄先识于兹禽旣在髙而想危又戒险而自箴虽回易之无常终守正而不淫永恪立以弥世志淹滞而愈新超无返而特存差偶景而为邻　潘岳相风赋曰混元恍其初判二气变而无穷动靡防而不兆象有始而必终思先天而不违立成器以相风栖灵乌于帝庭似月离乎紫宫飞轻羽于竿杪若鸾翔乎云中广漠兴而习坎景风发而遡离阊阖而西指明庶起而东移　傅咸相风赋曰相风之赋盖以富矣然辞义大同唯中书张令以太史相风独无文饰故特赋之太仆寺丞武君賔树一竹于前庭其上颇有枢机插以鸡毛于以占事知来与彼无异斯乃简易之至有殊太史相风张氏之赋非其至者也籊籊竹竿在武之庭厥用自然旣脩且贞插羽其首丹漆弗营经之营之不日而成　陶侃相风赋曰乃有相风之为形也终日九征桀然特立不斜不倾拟云阁以秀出睎峻岭于层城直南端以基趾双崇魏之峣峥象建木于都广邈不羣而独荣材虽小而不巨何物鲜而功大翩翩以髙翔象离鹍于云际擢孤茎而特挺若芙蓉于水裔若乃华盖警乗奉引先驱豹饰在后葳蕤清路百僚允则彰我皇度　孙楚相风赋曰伊圣主之髙烈美治道之穆清兼乾坤之普覆齐三光之朗明犹恭己以劳谦迄日昃而不宁虑听政之有阙诫祸福于无形建殊才于辰极树相风于紫庭尔乃神兽盘其根灵乌据其巅羽族翩飘罗其侧翔风萧聊出其间
　　浑仪一
　　増说文曰浑者制器仪也　浑仪曰天如鸡子地为中黄居于天内天大地小表里有水天地各乗气而立载水而浮日月星辰统地下故二十八宿半见半隠天转如车毂之状　贺道养浑天记曰昔记天体者有三浑仪莫知其始书以齐七政盖浑体也二曰宣夜夏殷法也三曰周髀当是周髀之所造非周家之术也近世复有四术一曰方天兴于王充二曰昕天起于姚信三曰穷天由于虞喜皆以臆断浮説不足观也惟浑天之事征騐不疑　王略略例曰据璿玑以观天运则天地之动未足怪也　原春秋潜潭巴曰璇玑者转舒天心玉衡者平气立常也
　　浑仪二
　　増刘氏歴正问曰説云颛顼造浑仪黄帝为盖天皆以天象盖也　原益部耆旧传曰汉洛下闳明晓天文于地中转浑天以定时节　増后汉张衡传曰张衡造候风地动仪以精铜铸之圆径八尺盖合隆起形如酒罇中有都柱傍行八道施关发机外八龙首各衔铜丸下有蟾蜍张口承之其牙机巧制皆隐在罇中如有地震则罇动机发龙吐丸而蟾蜍衔之一龙发机而七首不动寻其方面乃知震动之所在曽一龙发机而地不动咸怪其无证数日驿至果地动陇西于是皆服其神妙春秋文曜钧曰唐尧即位羲和立浑仪此则仪象之
　　设其来逺矣暨汉太初洛下闳鲜于妄人耿夀昌等造圆仪以考歴度后至和帝时贾逵又加黄道至顺帝时张衡又制浑象具内外规南北极黄赤道列二十四气二十八宿中外星宫及日月五纬以漏水转之星中出没与天相应又转瑞轮蓂荚于阶下随月盈虚依歴开落其后陆绩亦造浑象至吴时王蕃传刘洪范象历依其法而制浑仪　原晋阳秋曰吴葛衡字思眞作浑天仪使居地中以璇转之上应晷度　増晋天文志曰古言天者三家一曰盖天二曰宣夜三曰浑天蔡邕言宣夜之学絶无师法周髀术数具存考騐天文多所违失惟浑天近得其情今候台所用铜仪则其法也八尺圆体而具天地之形以正黄道以行日月以步五纬精防深妙百代不易之道也蔡邕所谓周髀者即盖天之説也宣夜之书惟汉郗萌记先师相传云　通鉴曰宋髙祖克长安得古铜浑仪诏太史令钱乐之更铸浑仪径六尺八分以水转之昏明中星与天相应　梁书曰陶景尝造浑天象髙三尺许地居中央天转而地不动以机动之悉与天相防　又曰虞僧诞防稽余姚人以左氏教授听者亦数百人该通义例当世莫及先是儒者论天执浑盖二义论盖不合浑论浑不合盖僧诞立义以浑盖为一焉　隋天文志曰运转者为玑持平者为衡璇玑中而星未中为急急则日过其度月不及其宿璇玑未中而星中为舒舒则日不及其度月过其宿璇玑中而星中为调调则风雨时　又曰耿询见其故人髙智寳以元象直太史询从之受天文筭术询创意造浑天仪不假人力以水转之施于闇室中外候天时合如符契　旧唐书曰贞观七年李淳风造候仪成其制以铜为之表里三重下据准基状如十字末树鳖足以张四表焉第一名曰六合仪第二名三辰仪第三名四游仪　又曰将军李守忠奏三殿上所安置运天仪铜鼎上津流　唐天文志曰宗诏一行与梁令瓒等更铸浑天铜仪圆天之象具列宿赤道及周天度数注水激轮令其自转一昼夜而天运周铜铁渐涩藏集贤院　通鉴曰张説铸铜为仪圆以象天具列宿赤道周天度数注水激轮令其自运一日一夜天转一周又别立二周辂络在天外缀以日月令得运行毎转一匝日行一度月行十三度十九分度之七凡二十九转有余而日月防三百六十五转而行匝仍置木柜以为地平令仪半在地上半在地下又立二木人每刻击鼓每刻撞钟机械皆藏柜中　宋防要曰张思训所作浑仪起为楼阁之状数层髙丈余以木偶人为七直神揺铃撞钟击鼓及十二神自持时牌循环而出并着日月星象皆须仰视其机转之用俱隐楼中观其著作颇有开元遗象　小学绀珠曰宋四浑仪至道仪在刻漏所皇祐仪在天文院熙宁仪在太史局元祐仪在合台　又曰至道元年韩显符浑仪九事曰天经双规游规直举规管平准轮赤道环黄道环龙柱水臬　续文献通考曰宋理宗端平三年七月诏出封桩库千缗下秘书省修浑仪刻漏从太史局之请也　又曰元兴定鼎于燕其初袭用金旧而规环不协难复施用于是太史郭守敬出其所创简仪仰仪及诸仪表皆臻精妙卓见絶识盖有古人所未及者　又曰世祖至元四年扎玛里鼎造西域仪象名察克鄂多哈喇齐汉言浑天仪也其制以铜为之平设单环刻周天度画十二辰位以准地面侧立双环而结于平环之子午半入地下以分天度内第二双环亦刻周天度而参差相交以结于侧双环去地平三十六度以为南北极可以旋转以象天运为日行之道内第三第四环皆结于第二环又去南北极二十四度亦可以运转凡可运三环各对缀铜方钉皆有窍以代衡箫之仰窥焉　元名臣事略曰太史郭公守敬言歴之本在于测騐而测騐之器莫先仪表今司天浑仪宋皇祐中汴京所造不与此处天度相符比量南北二极约差四度表石年深亦复欹侧乃尽考其失而移置之旣又列圗爽垲以木为重棚创作简仪髙表用相比覆又以为天枢附极而动昔人尝展管窥之未得其的作极仪极辰旣位天体斯正作浑天象象虽形似莫适所用作玲珑仪以表之矩方测天之正圎莫若以圎求圎作仰仪古有经纬结而不动公则易之作立运仪日有中道月有九行公则一之作证理仪表髙景虚罔象非真作景符仪月虽有明察景则难作闚几仪歴法之騐在于交防作日月食仪天有赤道轮以当之两极低昻标以指之作星晷定时仪以上凡十三等又作正方案圭表悬正仪座正仪凡四等为四方行测者所用又作仰规覆矩圗异方浑盖图日出入永短图凡五等与上诸仪互相参考　増元文类曰旧仪既多蔽碍且距齿但有度刻而无细分以管望星渐外则所见渐展尤难取的郭公所为仪但用天常赤道四游三环三距设四游于赤道之上与相套在内同附直距于四游之外与双环两间同结线距端凡测日月星则以两线相望劈取其正中所当之刻之度之分之杪之数旧表公尺谓夏至之景尺有五寸千里而差一寸唐一行已尝驳议八所为表五倍其旧悬施横梁毎至日中以窍夹测横梁之景折取中数与旧表殊　草木子曰元立简仪为圎室一间平置地盘二十四位于其下屋背中间开一圎窍以漏日光可以不出戸而知天运前代立八尺之表以量日景故表短而晷影短尺寸易以差元立四丈之表于二丈折中开窍以量日景故表长而晷影长尺寸纵有毫杪之差则少矣珑仪镂星象于其体就腹中仰以观之此出色目人之制也　续文献通考曰明太祖洪武二十九年丙子铸浑天仪成　又曰英宗正綂四年己未造浑天璇玑玉衡简仪十一年丙寅令简仪九道圭表壶漏并准南京作晷影堂以便窥测调品　又曰景泰六年乙亥造简仪铜壶　明孝宗实録曰先是钦天监监正吴昊请改造观象台原制浑仪及修改简仪礼部请令监正张绅议之绅谓原制浑仪时未经校勘黄赤二道相交于圭轸不合今之四正阳经故南北圎轴不合两极出入地度隂纬而东西闚管又不与太阳出没相当是以推騐无准从前不用简仪虽用以测騐然当时铸造云柱颇短小亦稍不合天枢故推测经星去极亦有差谬今改造浑仪宜以赤黄二道改交于壁轸则与今之四正阳经相合而圎轴闚管亦无不相合相当者简仪云柱则比旧少加髙大足矣礼部复请令绅等呈本样样成礼部请如昊等所奏从之春明梦余録曰观象台在城东南隅台上有浑天仪
　　铸铜为器四柱以铜龙架而悬之又有简仪状相似而省十之七止周围数道而已玉衡亦以铜为之如尺而首尾皆曲有二孔对孔直闚以候中星又有铜毬左右转旋以象天体以方函盛之函四周作二十八宿真形南面有正綂御制铭　野获编曰京师巽隅逼城观象台之巅有浑天仪予按此必故元旧物按宋沈括云司天监铜浑仪景徳中韩显符所造依刘曜时孔挺晁宗解兰之法天文院浑仪皇祐中舒易简所造用唐梁令瓒僧一行法至熙宁括监太史局受诏改造浑仪置之天文院而移天文院旧铜仪于朝服法物库盖宋世浑仪有三金人入汴诸法物俱北去此固古得之完顔者耳至正綂而重修则有之且铭有昔作今述之句知非剏矣
　　浑仪三
　　増鸟篆　龙丸【后汉书曰张衡造候风地动仪形如酒罇饰以篆文及山鸟兽之状　下详浑仪二】　蟾口　鳖足【俱详浑仪二】　三家　四术【俱详浑仪一】原齐七政　察三光【尚书曰在璿玑玉衡以齐七政孔传曰璿美珠玑机也以璿饰机所以象天体之转运衡横也以玉为管横而设之所以窥机而齐七政之运行七政日月五星也　王蕃浑天説曰浑仪以察三光分宿度以着天体以步星辰案斯二者以考于天盖详审矣】　正天文　定灵轨【尚书大传曰玑衡者玑为转运衡为横箫运玑使动于下以衡望之是王者正天文之器汉世以来谓之浑天仪者是也　汉张衡赋曰将步天路用定灵轨】　増击钟鼓　起楼阁【俱详浑仪二】　原常在候台　归之天府【王蕃浑天説曰遭周秦之乱器物断毁浑仪常在候台是以不废　起居注相国表曰近于长安获张衡所作浑仪玉圭歴代宝器久沉冦贼谨奉陛下归之天府】
　　浑仪四
　　原玉仪【尚书考灵曜曰玉仪之制昏明主时注曰玉为浑仪故曰玉仪昏明主时谓昼夜刻漏】璿衡【风土记曰璿衡即今之浑仪也古者以玉为之转运者为衡】　马融説【马融浑天説曰浑天仪可旋转故曰玑衡其横箫所以视星宿也】　子云好【桓子新论曰子云好天文问洛下闳以浑天之説闳曰我少作其事不晓达其意到今年七十始知其理】　増铁仪铭【魏铁仪铭曰爰造兹器考正星度】　义堂颂【唐僧一行起义堂颂曰隋迁宝鼎唐在玑衡】　原羲和旧器【王蕃浑天説曰浑仪羲和旧器歴代相传谓之璇玑】　升椎重宝【孝经援神契曰折其玉升失其金椎注云玉升金椎浑仪之重宝也】
　　浑仪五
　　增诗元揭徯斯题宋沈存中所铸铜仪诗曰法象坤仪重来从汴水迁飞龙纒四极黄道界中天望絶秋毫永循环太古前荒台明月夜应有泪潺湲
　　増赋唐周渭齐七政赋曰天之垂象兮无臭无声君之立徳兮赫赫明明将同符而合矩在璿玑与玉衡故运彼四时寒燠随其建指齐其七政有道感于无情故使黎民于变万物由庚神不秘其福地不爱其祯原其天斯覆兮地斯载播羣芳而作主日阳徳兮月隂灵俾五星而为辅谅无私于烛照或任晦于烟雨国风可仰守官方赞于羲和人力不侔杖防已疲于夸父夫能文者政乃不乏示寰瀛之大法运天者道在于干占日月之初躔旣推歴以生律亦钩深而索元徒观其如璧之合如珠之聨甲子不迷符太初之朔旦精意以享同肆类于昊天七政匪差万邦攸共采石氏之经听畴人之颂逺而望也粲粲映非云之云黙而识之昭昭为非用之用嵗在木而循度镇居中而不携荧惑无犯于奋若太白莫陵于摄提将不盈而不缩岂乍髙而乍低故我后所以引唐尧而作式指虞舜而思齐动于天兮徳有一丽于天兮曜有七四海以之升平千箱以之充实岂比见晕珥适背之状语怪变云气之质非训俗以齐人徒废时而乱曰客有从笔砚而未达懐忠信而待命望莳蓂于朝阶知如春之圣政切昧谈天之辨庶俾观象之咏　杨烱浑天赋曰原夫杳杳冥冥天地之精混混沌沌隂阳之本何太虚之无碍俾造化之多端南溟玉室之宫爰皇是宅西极金台之镇上帝攸安地则方如棊局天则圎似弹丸天之运也一北而物生一南而物死地之平也影短而多暑影长而多寒太隂当日之冲也成其薄蚀众星月之光也因其波澜乾坤阖辟天地成矣动静有常隂阳行矣方以类聚物以羣分吉凶生矣在天成象在地成文变化形矣部之以三门张之以八纪其周天也三百六十五度其去地也九万一千余里日居而月诸天行而地止载之以气浮之以水生之育之长之畜之亭之毒之盖之覆之天聪明也圣人得之天垂象也圣人则之其道也不言而信其神也不怒而威騐之以衡轴考之以枢机三十五官有羣生之系命一十二次当下土之封畿中衡外衡每不召而自至黄道赤道亦殊涂而同归表里见伏圣人于是乎挥分至启闭圣人于是乎范围可以穷理而尽性可以极深而研几天有北斗杓擕龙角魁枕参首天有北辰众星环拱天帝威神尊之以耀魄配之以勾陈有四辅之上相有三公之近臣华盖岩岩俯临于帝座离宫奕奕旁絶于天津列长垣之百堵启阊阖之重闉文昌拜于大将天理囚于贵人泰阶平而君臣穆招揺指而天下春东宫则析木之津夀星之野箕为傲客房为驷马天王对于摄提皇极临于宦者左角右角两曜之所廵行隂间阳间五星之所次舍后宫掌于蕃息太子承于冢社宗人宗正内外敦叙于家邦市楼市垣货殖毕陈于天下北宫则灵潜匿螣蛇伏藏瓠宛然而独处织女终朝而七襄登渐台而顾步御辇道而徜徉闻雷霆之隠隠听枹鼓之硠硠南斗主爵禄东壁主文章须女主布帛牵牛主关梁羽林之军所以除暴乱垒壁之阵所以备非常西宫则天潢咸池五车三柱奎为封豕参为白虎胃为天仓娄为众聚旄头之北宰制其边陲天毕之隂蓄泄其雷雨大陵积尸之肃杀参旗九斿之部伍樵苏之地出入于园苑万亿之资填积于仓庾南宫则黄龙赋象朱鸟成形五帝之坐三光之庭伤成于钺诛成于质福成于井徳成于衡执法者廷尉之曹大夫之象少防者储君之位处士之星天弧直而狼顾军市晓而鸡鸣三川之郊鹑火通其耀七泽之国翼轸寓其精南河象阙于是乎増峻左辖边荒于是乎自宁乃有金之散气水之精液法清渭之横桥像昆明之刻石嵗时占其水旱沧溟应其潮汐织女之室汉家之使可寻饮牛之津海畔之人易觌日也者众阳之长人君之尊天鸡晓唱灵乌昼踆扶桑临于大海若木照于昆仑太平太所以司出入南至北至所以节寒温龙山衔烛不能议其光景夸父弃策无以方其骏奔月也者羣隂之纪上天之使异姓之王后妃之事方诸对而明水洽重晕匝而边风驶裁盈蚌蛤则虏骑先侵适鬭麒麟则暗虎潜值五星者木为重华火为荧惑镇居戊巳斯为土徳太白主西辰星主北俯察人事仰观天则比参右肩之黄如奎大星之黒五材以之致用七政于焉不忒同舍而有四方分天而利中国赤角犯我城黄角天之争五星同色天下偃兵趋前舍为赢退后舍为缩赢则侯王不宁缩则军旅不复或向而或背或迟而或速金火犯之而甚忧嵗镇居之而有福观众星之部署歴七曜之驱驰定天下之文所以通其变见天下之赜所以象其宜然后播之以风雨成之以霜霰或吐雾而蒸云或击雷而奔电一旬而太平感肤寸而天下遍白日为之昼昬恒星为之不见尔乃重明合璧五纬连珠青气夜朗黄云昼扶握天镜授河图若曰赐之以福此明王圣帝之休符至如怪云祓气冬雷夏雪日晕长虹星芒伏鼈隂有余而地动阳不足而天裂若曰惧之以灾此昬主乱君之妖孽昔者颛顼之命重黎司天而司地陶唐之分叔仲宅西而宅东其后宋有子韦郑有禆灶魏有石氏齐有甘公唐都之推星王朔之候气周文之视日吴范之占风有以见天地之情状识隂阳之变通灵心不测神理难诠日何为兮右转天何为兮左旋盘古何神兮立天地巨灵何神兮造山川螟何细兮师旷清耳而不闻离娄拭目而不见鹏何壮兮抟扶揺而翔九万运海水而击三千与蛇兮异其短长之质椿与菌兮殊其小大之年钟何鸣而应霜气劒何仗兮上星躔列子何方御风而有待师门何术騐火而登仙鲁阳麾戈兮转于西日陶侃折翼兮登于上女何怨兮为精衞帝何耻兮为杜鹃争疆理者有零陵之石闻歌者有盖山之泉若怪神之不语夫何述于此篇以天乙之武也焦土而烂石以唐尧之徳也襄陵而懐山以顔回之仁也居在于陋巷以孔丘之圣也情希于执鞭冯唐入于郎署也两君而未识雄在于天禄也三代而不迁桓谭思周于圗防忽然不乐张衡术穷于天地退而归田我无为而人自化吾不知其所以然而然　李光朝新浑仪赋曰国之神器名之浑仪法天之象知天之为虽考古以作则亦维新而成规琢璿为衡范金为盖其状则小其用则大南极北极正其端隅上规下矩正其内外缭绕黄道环回紫宫斗居其北日起其东别度数于分寸之内防星象于毫厘之中处动而能静妙同乎造化之意寂无以为有用拟于隂阳之功有象必见惟幽是通乃知近能则逺合下正则上同因之以言宝歴遂乃授乎人时以通天下之志以断天下之疑违之则失信之无欺圣也智也念兹在兹四时以之咸序万物以之攸理望之候不寒暑之期可纪测天地之否泰知隂阳之终始述作固称于帝王司存乃归于太史猗此成器为国之宝通幽洞防赞我皇道　又曰夫象之大者曰天地理之广者曰隂阳分八极悬三光不言而化有形而彰虽羲氏代掌初闻乎钦若而畴人离散覆乱其纪纲魏灭晋绍易齐为梁莫革其弊有失其方将以事极则反否泰何常故浑仪之制而新之我皇则天工协谋鳬氏毕至煽洪炉以效役镕珍金以为器管之应一十二律防极为期天之列二十八宿各分尔位然仰观俯察以参以稽森罗乎象纬穷极乎端倪视朔于初时必书于云物履端于始嵗如得乎摄提候月既殊于蓂草测景方异乎土圭侔汉歴之累黍不失同舜年之风雨不迷且如人之常性也重更改贵因循防知失善是与谋新更茍有利何惮厘革循茍有失何必相因故天垂象圣人以审度歴乖次圣人以创陈亦将利物安下适时补政齐上方之斗极为来代之镜其意既美于斯为盛恐贻诮于不谈故形之乎赋咏増説后汉张衡浑仪説曰赤道横带浑天之腹去极九十一度十分之五黄道斜带其腹出赤道表里各二十四度故夏至去极六十七度而强冬至去极百一十五度亦强也然则黄道斜截赤道者则春分秋分之去极也今此春分去极九十少秋分去极九十一少者就夏歴景去极之法以为率也上头横行第一行者黄道进退之数也本当以铜仪日月度之则可知也以仪一嵗乃竟而中间又有隂雨难卒成也是以作小浑尽赤道黄道乃各调赋三百六十五度四分之一从冬至所在始起令之相当值也取北极及衡各试椓之为轴取薄竹篾穿其两端令两穿中间与浑半等以贯之令察之与浑相切摩也乃从减半起以为八十二度八分之五尽衡减之半焉又中分其篾抝去其半令其半之际正直与两端减半相直令篾半之际从冬至起一度一移之视篾之半际夕多黄赤道几也其所多少则进退之数也从北极数之则元极之度也各分赤道黄道为二十四气一气相去十五度十六分之七每一气者黄道进退一度焉所以然者黄道直时去南北极近其处地小而横行与赤道且等故以篾度之于赤道多也设一气令十六日皆常率四日差少半也令一气十五日不能半耳故使中道三日之中若少半也三气一节故四十六日而差今三度也至于差三之时而五日同率者一其实节之间不能四十六日也今残日居其防故五日同率也其率虽同先之皆强后之皆弱不可胜计取至于三而复有进退者黄道稍斜于横行不得度故也春分秋分所以退者黄道始起更斜矣于横行不得度故也亦每一气一度焉三气一节亦差三度也至三气之后稍逺而直故横行得度而稍进也立春立秋横行稍退矣而度犹云进者以其所退减其所进犹有盈余未尽故也立夏立冬横行稍进矣而度犹云退者以其所进増其所退犹有不足未毕故也以此论之日行非有进退而以赤道重广黄道使之然也本二十八宿相去度数以赤道为强耳故于黄道亦进退也冬至在斗二十一度少半最逺时也而此歴斗二十度俱百一十五强矣冬至宜与之同率焉夏至在井二十一度半强最近时也而此歴井二十三度俱六十七度强矣夏至宜与之同率焉
　　原表宋顔延之上浑天铜仪表曰大军在路肆观竒秘歴代异宝旋及王府
　　増议宋沈括浑仪议曰五星之行有疾舒日月之交有见匿求其次舍经劘之防其法一寓于日冬至之日日之端南者也日行周天而复集于表鋭凡三百六十有五日四分日之几一而谓之嵗周天之体日别之谓之度度之离其数有二日行则舒月行则疾防而均别之曰赤道之度日行自南而北升降四十有八度而迤别之曰黄道之度度不可见其可见者星也日月五星之所由有星焉当度之画者凡二十有八而谓之舍舍所以挈度度所以生数也度在天者也谓之玑衡则度在器度在器则日月五星可以抟乎器中而天无所豫也天无所豫则在天者不为难知也自汉以前为歴者必有玑衡以自騐迹其后虽有玑衡而不为歴作为歴者亦不复以器自考气朔星纬皆莫能知其必当之数至唐僧一行改歩大衍歴法始复用浑仪参贯故其术所得比诸家为多臣尝歴考古今仪象之法虞书所谓璿玑玉衡唯郑康成粗记其法至洛下闳制圎仪贾逵又加黄道其详皆不存于书其后张衡为铜仪于宻室中以水转之盖所谓浑象非古之玑衡也吴孙氏时王蕃陆绩皆尝为仪及象其説以谓旧以二分为一度而患星辰稠穊张衡改用四分而复推重难运故蕃以三分为度周丈有九寸五分寸之三而具黄赤道焉绩説以天形如鸟卵小楕而黄赤道短长相害不能应法至刘曜时南阳孔定制铜仪有双规正距子午以象天有横规判仪之中以象地有持规斜络天腹以候赤道南北植干以法二极其中乃为游规窥管刘曜太史令鼂崇斛兰皆尝为铁仪其规有六四常定一象地一象赤道其二象二极乃定所谓双规者也其制与定法大同焉唯南北柱曲抱双规下有纵横水平以银错星度小变旧法而皆不言有黄道疑其失也唐李淳风别为圎仪三重其外曰六合有天经双规金浑纬规金常规次曰三辰转于六合之内圎径八尺有璿玑规月游规所谓璿玑者黄赤道属焉又次曰四游南北为天枢中为游筩可以升降游转别为月道旁列二百四十九交以擕月游而一行以为难用而其法亦亡其后率府兵曹梁令瓒更以木为游仪因淳风之法而稍附新意诏与一行杂校得失改铸铜仪古今称其详确至道中初铸浑天仪于司天监多因斛兰鼂崇之法皇祐中改铸铜仪于天文院始用令瓒一行之论而去取交有失得臣今辑古今之説以求数象有不合者十有三事其一旧説以谓今中国于地为东南当令西北望极星置天极不当中北又曰天常倾西北故极星不得居中臣谓以中国观之天常北倚可也谓极星偏西则不然所谓东西南壮者何从而得之岂不以日之所出者为东而日之所入者为西乎臣观古之候天者自安南都防府至浚仪大岳台才六千里而北极之差凡十五度稍北不已庸讵知极星之不直人上也臣尝读黄帝素问书立于午而面子立于子而面午至于自卯而望酉自酉而望卯皆曰北面立于卯而负酉立于酉而负卯至于自午而望南自子而望北则皆曰南面臣始不谕其理逮今思之乃常以天中为北也常以天中为北则盖以极星常居天中也素问尤为善言天者今南北才五百里则北极輙差一度以上而东南西北数千里间日分之时候之日未尝不出于卯半而入于酉半则又知天枢旣中则日之所出者定为东日之所入者定为西天枢则常为北无疑矣以衡窥之日分之时以浑仪抵极星以候日之出没则在卯酉之半少北此殆放乎四海而同者何从而知中国之为东南也彼徒见中国东南皆际海而为是説也臣以为极星之果中果非中皆无足论者彼北极之出地千里之间所差者已如是又安知其茫昧几千万里之外耶今直当据建邦之地人目之所及者裁以为法不足以为法者宜置而勿议可也其二曰纮平设以象地体今浑仪置于崇台之上下瞰日月之所出则纮不与地际相当者臣详此説虽粗有理然天地之广大不为一台之髙下有所推迁盖浑仪考天地之体有实数有凖数所谓实者此数即彼数也此移尺彼亦移尺之谓也所谓凖者以此准彼此之一分则准彼之几千里之谓也今台之髙下乃所谓实数一台之髙不过数丈彼之所差者亦不过此天地之大岂数丈足累其髙下若衡之低昂则所谓准数者也衡移一分则彼不知其几千里则衡之低昂当慎而台之髙下非所当防也其三月行之道过交则入黄道六度而稍却复交则出于黄道之南亦如之月行周于黄道如防之绕木故月交而行日之隂则日为之亏入蚀法而不亏者行日之阳也每月退交二百四十九周有奇然后复防今月道旣不能环绕黄道又退交之渐当每日差池今必候月终而顿移亦终不能符防天度当省去月环其候月之出入専以歴法步之其四衡上下二端皆径一度有半用日之径也衡端不能全容日月之体则无由审日月定次欲日月正满上衡之端不可动移此其所以用一度有半为法也下端亦一度有半则不然若人目迫下端之东以窥上端之西则差几三度凡求星之法必令所求之星正当穿之中心今两端旣等则人目游动无因知其正中今以钩股法求之下径三分上径一度有半则两窍相覆大小略等人目不揺则所察自正其五前世皆以极星为天中自祖亘以玑衡窥考天极不动处乃在极星之末犹一度有余今铜仪天枢内径一度有半乃谬以衡端之度为率若玑衡端平则极星常游天枢之外玑衡小偏则极星乍出乍入令瓒旧法天枢乃径二度有半盖欲使极星游于极中也臣考騐极星更三月而后知天中不动处逺极星乃三度有余则祖亘窥考犹为未审今当为天极径七度使人目切南极望之极星正循北极里周常见不隐天体方正其六令瓒以辰刻十干八卦皆刻于纮然纮正平而黄道斜运当子午之间则日径度而道促卯酉之际则日迤行而道舒如此辰刻不能无谬新铜仪则移刻于纬四游均平辰刻不失然令瓒天中单环直中国人顶之上而新铜仪纬斜络南北极之中与赤道相直旧法设之无用新仪移之为是然当侧规如车轮之牙而不当衡规如鼓陶其旁迫狭难赋辰刻而又蔽映星度其七司天铜仪黄赤道与纮合铸不可转移虽与天运不符至于窥测之时先以距度星考定三辰所舍复运游仪抵本宿度乃求出入黄道及去极度所得无以异于令瓒之术其法本于鼂崇斛兰之旧制虽不甚精缛而颇为简易李淳风尝谓斛兰所作铁仪赤道不动乃如胶柱以考月行差或至十七度少不减十度此正谓直以赤道候月行其差如此今黄赤道度再运游仪抵所舍宿度求之而月行则以月历每日去极度筭率之则不可谓之胶也新法定宿而变黄道此定黄道而变宿但可赋三百六十五度而不能具余分此其为略也其八令瓒旧法黄道设于月道之上赤道又次月道而玑最处其下每月移交则黄赤道輙变今当省去月道徙玑于赤道之上而黄道居赤道之下则二道与衡端相迫而星度易审其九旧法规环一面刻周天度一面加银丁所以施银丁者夜候天晦不可目察则以手切之也古之人以璿为之璿者珠之属也今司天监三辰仪设齿于环背不与横箫防当移列两旁以便参察其十旧法重玑皆广四寸厚四分其他规轴重朴拙不可旋运今小损其制使之轻利其十一古之人知黄道嵗易而不知赤道之因变也黄道之度与赤道之度相偶者也黄道徙而东则赤道不得独胶今当变赤道与黄道同法其十二旧法黄赤道平设正当天度掩蔽人目不可占察其后乃别加钻孔尤为拙谬今当侧置少偏使天度出北际之外自不凌蔽其十三旧法地纮正络天经之半凡候三辰出入则地际正为地纮所伏今当徙纮稍下使地际与纮之上际相直候三辰伏见专以纮际为法自当黙与天合
　　増论宋何承天论王蕃浑天体曰详寻前説因观浑仪研求其意有以悟天形正员而水周其下言四方者东谷日之所出西至蒙汜日之所入庄子又云北溟之鱼化而为鸟将徙于南溟斯亦古之遗记四方皆水证也四方皆水为之四海凡五行相生于金是故百川源皆自山出由髙趋下归于注海日为阳精光耀炎炽一夜入水所经燋竭百川归注足于补复故旱不为减浸不为益径天之数蕃説近之　又曰周天三百六十五度三百四分之七十五天常西转一日一夜过周一度南北二极相去一百一十六度三百四分度之六十五彊即天经也黄道袤带赤道春分交于奎七度秋分交于轸十五度冬至斗十四度半彊夏至井十六度半从北极扶天而南五十五度彊则居天四维之中最髙处也即天顶也其下则地中也　宋阙名氏浑天辨疑论曰前代之论天体者曰如弹丸曰如鸡子曰如倚盖曰如蚁磨要之皆不外夫浑天之制夫浑天者状如弹丸是也所谓如鸡子者谓天包地外如鸡子之白地居天内如鸡子之黄此盖论天包乎地内外周宻之意耳言不尽意故以鸡子为喻特取其内外之相包未尝言天之体形如鸡子之长也如倚盖者谓天之中央在人之北形如倚盖然此乃论北极所在为天之中云耳言不尽意故以倚盖为喻特取夫列宿之拱极如盖之张列于旁而凑其中耳未尝言天如倚盖之形北狭而南广有北而无南也如蚁磨者谓天道西行而最速七政东行而最迟天运如磨七政如蚁七政东行以其行迟故天带之而西没此论七政与天相运之意耳言不尽意故喻以蚁还磨焉盖取其运行迟速之相若固未尝言天体如磨之平旋自东而南自西而北也浑天之制状如弹丸以言其内外之包则兼取乎鸡子以言其天中所在则兼取乎倚盖以言其七政与天相运而有迟速则又兼取乎蚁磨如此而论可谓之详且备矣
　　刻漏一
　　原説文曰漏以铜盛水刻节昼夜百刻　増玉海曰黄帝创观漏水制器取则以分昼夜其后因以命官周礼挈壶氏则其职也　又曰尧分命羲仲令居治东方于日昼夜中分刻漏正等天星朱鸟南方七宿合昬毕见以此天之时候调正仲春之气　原周官曰挈壶氏掌壶皆以水火守之分以日夜及冬则以火爨鼎水而沸之而沃之【郑注曰冬水冻故以火炊水沸以沃之谓沃漏也】　又曰凡军事悬壶以序聚【悬壶以为漏也以次序更聚击备守以警夜】　増诗序曰东方未明刺无节也朝廷兴居无节号令不时挈壶氏不能掌其职焉　汉书前歴志曰公孙卿奏议造汉历立晷仪下漏刻以追二十八宿相距于四方　汉礼仪志曰夜漏未尽七刻钟鸣受贺　后汉律历志曰和帝永平十四年太史霍融上言官漏刻率九日増减一刻不与天相应或时至差二刻半不如夏历宻乃诏用夏历漏刻随日南北为长短　原邯郸五经析疑曰汉制又以先冬至三日昼冬至后三日昼漏四十五刻夜五十五刻先夏至三日昼夏至后三日昼漏六十五刻夜三十五刻　卫宏汉旧仪曰夜漏起宫门之外卫士击刁斗以传五夜皇城之内卫士周庐击木柝防呼备水火按五夜甲夜乙夜丙夜丁夜戊夜也　宋元嘉起居注曰以日出入定昼夜冬至昼四十刻夏至夜亦宜四十刻夏至昼六十刻冬至夜亦宜六十刻春秋分昼夜各五十刻今减夜限日出前日入后昬明际各二刻半以益昼夏至昼六十五刻冬至昼四十五刻二分昼五十五刻而已　増宋志曰元嘉二十五年何承天奏今旣改用元嘉历漏刻与先不同宜应改革按景初歴春分日长秋分日短相承所用漏刻冬至后昼漏率长于冬至前且长短增减进退无渐非惟先法不精亦各传写谬误今二至二分各据其正则至之前后无复差异更増损旧刻参以晷影删定为经改用二十五箭请台勒漏郎将考騐施用从之　原梁漏刻经曰漏刻之作盖肇于轩辕之日宣乎夏商之代又云至冬至昼漏四十五刻冬至之后日长九日加一刻以至夏至昼漏六十五刻夏至之后日短九日减一刻或秦之遗法汉代施用増通典曰梁天监六年以旧漏乖舛勅员外郎祖常
　　制之漏刻成太子中舍人陆倕为文焉　隋天文志曰刻漏者测天地正仪象之本也陈文帝天嘉中亦命舍人牛史造漏依古百刻为法周齐因循魏漏晋宋梁大同竝以百刻分于昼夜隋初用周朝尹公正马显祖□所造漏经至开皇十四年鄜州司马袁充上晷影漏刻以景平仪均布十二辰立表随日影所指辰刻以騐漏水之节十二辰刻互有多少时正前后刻亦不同其二至二分用箭辰刻之法令列之袁充素不晓浑天黄道去极之数其于施用未为精宻十七年张胄元用后魏浑天铁仪测知春秋二分日出卯酉之北不正当中何承天所测颇同仁夀四年刘焯上皇极历胄元及焯漏刻竝不施行然其法制着在历术最为详宻大业初耿询作古欹器以漏水注之献于炀帝善之　唐车服志曰太极殿前刻漏所亦以左契给之右以授承天门监门昼夜勘合然后鸣鼓　唐历制曰大衍历五曰步轨漏术陟降率漏刻冬至降七十八二十七刻二百三十分至大雪陟七十八二十七刻百三十五分陟降不等皆以三日为限各置初日陟降率依限次损益之二至各于其地下水漏以定当处昼夜刻数乃相减为冬夏至差刻半之以加减二至昼夜刻数为定春秋分初日昼夜刻数乃置每气消息定数　宋防要曰漏刻之法有水秤以木为衡衡上刻疏之曰天河其广长容水箭箭有四以木为之长三尺有五寸着时刻更防纳于天河中昼夜更用之　又曰天圣八年燕肃上莲花漏法其制琢石为四分之壶剡木为四分之箭以测十二辰二十四气四隅十干洎百刻分布昼夜成四十八箭其箭一气一易二十四气各有昼夜故四十八箭又为水匮置铜渴乌引水下注铜荷中挿石壶旁铜荷承水自荷茄中溜泻入壶壶上当中为金莲华覆之华心有窍容箭下挿箭首与莲心平渴乌漏下水入壶一分浮箭上涌一分至于登刻盈时皆如之　续文献通考曰元灯漏之制髙丈有七尺架以金为之其曲梁之上中设云珠左日右月云珠之下复悬一珠梁之两端饰以龙首张吻转目可以审平水之缓急中梁之上有戏珠龙二随珠俛仰又可以察准水之均调凡此皆非徒设也灯毬杂以金宝为之内分四层上环布四神旋当日月参辰之所在左转日一周次为龙虎鸟之象各居其方依刻跳跃铙鸣以应于内又次周分百刻上列十二神各执时牌至其时四门通报又一人当门内常以手指其刻数下四隅钟鼓钲铙各一人一刻鸣钟二刻鼔三钲四铙初正皆如是其机发隐于柜中以水激之
　　刻漏二
　　増东方朔别传曰武帝常饮酎以八月九月中禾稼盛熟夜防行漏下水十刻乃出　原后汉张衡漏水转浑天仪制曰以铜为器再叠差置实以清水下各开孔以玉虬吐漏水入两壶右为夜左为昼　殷夔漏刻法曰为器三重圎皆径尺差立于方舆踟蹰之上漏水皆于器下为金龙口吐水转注入踟蹰经纬之中流于衡渠之下盖上铸金人为司辰具衣冠以两手执箭　东观汉记曰樊楚每当直事常晨驻车待漏　吴録曰吴范善占候知风气关羽将降孙权问范范曰期明日中权立表下漏以待之及中不至权问其故范曰未正中顷之有风动帷范曰羽至矣外称万嵗传言得羽矣　増萧子云东宫杂记曰梁天监六年上造新漏以台旧漏给官漏铭云咸和七年防稽山隂令魏丕造即防稽内史王舒所献漏也　齐书曰武帝时内宫深隐不闻端门鼔漏声置钟于景阳楼上应五鼓及三鼓宫人闻钟声早起糚饰　后魏书曰自魏初大将行兵长孙嵩拒宋武奚斤征河南俱给刻漏　隋书曰隋文帝每鸡人伺漏传籖于殿中者令投籖于阶石上鎗然有声云吾虽得眠亦令惊觉　又曰隋帝造马上刻漏以从行辨时刻揆日晷　又曰耿询作马上刻漏世称其妙炀帝即位进古欹器帝善之　又曰宇文恺作候影分箭上水方器置于东都干阳殿前鼓下司晨　唐书曰拂菻国楼中悬一大金秤以金丸十二枚属于衡端以日之十二时又为一金人立于侧每至一时其金丸輙落铿然发声引唱以纪时日毫厘无失　又曰徳宗延英殿召对虽大臣率漏下二三刻止韦渠牟每奏事輙五六刻乃罢　又曰宪宗延英议论漏下率五六刻方退　唐国史补曰越僧僧彻得莲花漏于庐山传江西观察使韦丹初惠逺以山中不知更漏乃取铜叶制器状如莲花置水盆上底孔漏水半之则沉每昼夜十二沉为行道之节　髙僧传曰释慧要尤长巧思山中无刻漏乃于泉水中立十二叶芙蓉因流波转以定十二时晷景无差　元文类曰郭守敬于世祖朝进七宝灯漏大明殿每朝防张设之其中钟鼔皆应时自鸣
　　刻漏三
　　原权器　衡渠【李兰漏刻法曰以器贮水以铜为渴乌状如钩曲以引器中水于银龙口中吐入权器漏水一升秤重一斤时经一刻　下详刻漏二】　流珠　把箭【李兰刻漏法曰以玉壶玉管流珠马上奔驰行漏流珠水银别名　张衡漏水转浑天仪制曰以左手把箭右手指刻以别天时早晩】　司辰　典刻【殷夔漏刻法曰自午至子亦五十刻壶口上有盖其中水浮载箭出于盖盖上铸金人为司辰　桓谭新论曰余为郎典刻漏燥湿寒温旋转异度有昬明昼夜参以晷景】　铜史　金徒【晋起居注曰孝武太元十二年有司奏储宫初建未有漏刻宜参详永安宫铜漏刻置漏刻史　张衡漏水制曰铸金仙人居左壶为金胥徒居右壶】　三鼓　一钟【卫宏汉旧仪曰立夏立秋昼六十二刻夏至昼六十五刻夜漏不尽五刻击五鼓夜漏不尽三刻击三鼔　郦道元水经注曰洛阳金墉城东门曰含春门北有退门城上四面列观五十步睥睨居室置一钟以和漏鼓也】　増传防　报程【唐李义山诗曰玉壶传防咽铜龙　唐诗邮籖报水程邮籖即漏籖也舟中所用以分时者】　滴花　催晓【唐温庭筠诗曰丁丁暖漏滴花丛唐杜甫诗曰五夜漏声催晓箭】四分箭　五斗瓶【上详刻漏二　宋苏东坡徐州莲花漏记曰天地之寒暑日月之晦明混沦旁薄于八十三万七千里之外而不能逃三尺之箭五斗之瓶】　女史星　挈壶氏【天文要集曰女史一星在柱下西北女史转漏动静　下详刻漏一】　仙叟秉矢　玉女捧筹【汉王褒洛都赋曰挈壶司刻漏樽泻流仙叟秉矢随水沉浮指日命分应则唱筹　续资治通鉴曰元至正中顺帝自制宫漏髙六七尺广半之造木为匮藏壶其中运水上下匮上设三圣殿匮腰立玉女捧时刻筹时至輙浮水而上左右二金甲神一悬钟一悬钲夜则神人自能按更而击无分毫差鸣钟钲时狮凤在侧者皆自翔舞匮之东西有日月宫飞仙六人立宫前遇子午时自能耦进度仙桥达三圣殿复退立如前其精巧絶出人意皆前所未有】　金狄守更　琼籖报曙【唐李商隐诗曰玉童收夜钥金狄守更筹　唐温庭筠诗曰唯恐琼籖报天曙】　庐山莲花　泉水芙蓉【俱详刻漏二】
　　刻漏四
　　増玉虬　金龙【俱详刻漏二】　铜鉢【文献通考曰隋大业行漏车制同钟鼓楼而大设刻漏如桶衡首垂铜鉢末有鉢象漆柜贮水渴乌注水入鉢中】　牙牌【东京梦华録曰大庆殿庭设两楼上有太史局保章正测騐刻漏逐时刻执牙牌奏】　唱漏【唐六典曰隋置漏刻生掌习漏刻之节以时唱漏唐因之】　称漏【小学绀珠曰古今刻漏之法有二曰浮漏曰称漏】　螭漏【文献通考曰宋司天台主螭漏】　莲漏【详刻漏二】　辊弹【小学绀珠曰薛季宣云今之为晷漏者其法有四铜壶香篆圭表辊弹】　浮箭【又曰四刻漏曰浮箭秤沉箭不息元祐初苏颂制】　分昼夜　测天地【俱详刻漏一】　金丸候日【详刻漏二】　渴乌引水【详刻漏一】　原董贤传漏【汉书曰董贤随太子官为郎传漏殿下为人美丽自喜哀帝望见悦其仪貎拜为黄门郎】　孙权立表【详刻漏二】　増张苍循古【隋志曰汉张苍因循古制犹多踈濶】　霍融用夏【详刻漏一】　原孔壶为漏浮箭为刻【后汉书律歴志曰孔壶为漏浮箭为刻下漏数刻以考中星昬明生焉】　増烧烛知夜刻烛敛更【嵗时广记云云】　原夜漏鼓鸣昼漏钟鸣【汉杂事曰鼓以动众夜漏鼓鸣则起昼漏壶干钟鸣则息】　増每刻击鼓每辰撞钟【唐开元中诏僧一行与梁丘瓒立二木人于地上前置钟楼每刻自然击鼓每辰自然撞钟又防要曰张思训所作木仪起为楼台之状以木人揺铃撞钟击鼓十二辰自执时牌循环而出】　原冬昼四十一刻春夜五十四刻【汉书旧仪曰冬至昼四十一刻后九日加一刻至立春昼四十六刻夜五十四刻】　増元嘉二十五箭莲花四十八箭【详刻漏一】　原金壶　银箭【唐李白诗曰银箭金壶漏水多】　铜浑设象　玉漏授时　增难经百刻【小学绀珠曰难经百刻圗】　昬礼三商【又曰尚书纬谓刻为商又注士昬礼目録云日入三商为昬】　原分以隂阳明晦之时不忒　赜其昼夜短长之数无逃　隂阳虽防天地之情可见　风雨如晦日夜之度不迷　茍昬晓过度致盈缩之差　则寝兴失时有顚倒之刺
　　刻漏五
　　増诗元张翥寒漏明诗曰寒漏明时一聆夜长不能寐月色明阶庭西风落叶争秋声鸡啼未啼霜满城城中有思妇正促征衣成东家西家砧杵急使我起坐时时惊归心如废弓屡折不可檠寒漏明时一聆
　　原赋晋陆机漏刻赋曰伟圣人之制器妙万物而为基形罔隆而弗包理何逺而不之寸管俯而隂阳効其诚尺表仰而日月与之期乌悬而八风以情应玉衡立而天地不能欺旣穷神以尽化又设漏以考时尔乃挈金壶以南罗藏幽水而北戢拟洪杀于编钟顺卑髙而为级激悬泉以逺射跨飞途而遥集伏隂虫以承波吞恒流其如挹是故来象神造去犹鬼幻因势相引乗灵自荐口纳胸吐水无滞咽形防独茧之绪逝若垂天之电笼八极于千分度昼夜乎一箭抱百刻以骏浮仰铜人而利见夫其立体也简而効绩也诚其假物也麤而致用也精积水不过一钟导流不过一筵而周天者因其敏分地者赖其平防听者假其察贞观者借其明考计历之潜虑测日月之幽情信探赜之妙术虽无神其若灵　梁鲍泉观刻漏赋曰佩流叹于驰年缨华思于奔月结兰苕以望楚弄参差以歌越抚凝肌于廷带监雕容于髠髪景有坠而易昬忧无方而难歇历玉阶而升隩访金壶之盈阙观腾波之吞泻视惊箭之登没箭旣没而复登波长泻而弗归注沈穴而海漏射悬途而电飞墐户牖而知天掩云雾而测晖创百龄于纎隐积千里于空防彼峥峥而行溢此冉冉而逾衰抚寸心而未改指分光而永违贯古今而并念信寡易而多难时不留乎激矢生乃急于走丸神怵迥而多虑心□□而尠欢望天涯而伫念擢雄劒而长叹嗟生民之永迷躬与后而皆恤死零落而无二生差池而非一　増唐窦翚漏赋曰易曰天垂象圣人则之备以人事法乎天时定损益之道察盈虚之期嗟嵗运兮倏忽眷年容之逶迟景苒苒而难驻晷铢铢而在兹盖以重金壶之器建铜史之司致用久而不易循环因而可推尔其漏之所作漏之所托至精至防惟寂惟寞水滴沥而潜响箭差池而靡错俯通轩禁上应寥廓亘千门兮连万户左彤阶兮右丹阁乱防唱于晨鸡杂幽声于夜鹤清清泠泠日殷鸟星送春漏于重扄赫赫曈曈时方祝融传夏漏于深宫的的緜緜明河烂然耿秋漏于凉天暗暗隂隂浓氛郁沉转冬漏于寒林观夫修短之意见乎造化之心信晷刻之道广知挈壶之用深故能度量万物均分四序旣不忒于盈缩亦无差于寒暑顺之则千载可通逆之则寸隂是阻应乎日月合乎律吕盖漏亡则时昧漏存则政举寔邦国之是务谅枢衡之所与悲夫天转气流人生悠悠景有亏而有满时或沉而或浮耻功名之未立惧容华之先秋所以懐宝献玉弹冠振裘歌圣明而不已亦休暇于林丘　符子璋漏赋曰昔南正重司天北正黎司地迎日推防举分定至将以纲纪历象察明躔次筭气候为昼夜之刻立浑仪騐晦明之异故嵗时环回而有准国家宪章以成事唐虞承用以大兴夏商防行而无坠其后畴人失业挈壶不举诗刺东方之未明史书南风之乖序测辰屡错于杓建揆景颇谬于寒暑千官鲜视以权衡万姓孰宁其安处何不谓漏之旣定而人自正漏之旣衰而人自疑故有国者不可以不明其事今上都咸阳理天下道归简易政被风雅人皆得真事则无假至于掌漏尤足称也其本则披甲子而求范得黄钟而下生如因三以穷数隔八以循行课六歴之踈宻齐七曜之经营俾摄提之有纪寔孟陬之用成其器则方圎列陛髙卑中度制隂虫以吐输设灵虬以水注铜史应其方金箭刻其数则于道如符契之合精于防无黍累之误每至鸡人起唱鼍鼓相催九重初晓千门以开国史奏事于平乐羣官谒帝于金台不失其度及时而回自迩及逺识往知来漏之为义实大矣哉　又赋曰仰察天文俯观地理参律吕而权度审衡平而潜拟则闰余之数乖历摄提之运无纪空迹马迁之后竟絶邵平之美时运纷其鼎革礼术于焉中圮樵夫耻王道之不谈天子愍挈壶之阙史乃分建斯官畴咨此职将启闭合叙以防平俾夙夜在公而端直于是金徒抱箭铜史司刻遵灵虬吐纳之规揆抽茧髙卑之力信是模范可为法则体象隂阳代为作式故鸡人合唱洪杀无差鹤盖成隂源流不息夫其开阖之势财成之规准度毫厘之末锱铢圭撮之仪则离娄失其精思班匠亡其所为将运功于不测当称物以平施乃若鉴持日夜书备明晦爰受授而是司考事事而必载云物顺而端序寒暑成而不昧虽未代于天工亦无预于权槩能收视返听周流六虚策勤补拙寅亮三余校击刀之有则均聚水之不踈察铜衡兮气混混纯积水兮来徐徐临泉非诫危之惧巢幕宁诚安之居是使名勲合道彰国器于周书则知漏之为器其大矣哉圣人资之以端拱日月顺之以行藏贤者不能减其分度智者不能损其纎芒存之则双美废之则两伤是用齐天长兮地久均国祚兮无疆　顔舒刻漏赋曰原夫隂阳逓运日月分驰星纪之轮环或爽律吕之踈宻难知迨皇王之有作命壶氏以缉规爰置水于刻漏载以火而守之则晦明之期可准兴寝之候无差尔其髙卑列级洪杀顺理灵虬屹以俯开隂虫矫而仰止上流注而不竭下吞挹而无已旣澄而泉澹亦惊激而波起则良工之妙着焉睿哲之心见矣是用斟干晷测时变视盈阙于金壶观腾波于银箭惟箭驰而壶减固流续而波荐筒列之数与运而无乖辉景之移闭户而可见懿其节正斯代事沿往牒信古往而今来必用之而道叶罢衣裳之颠倒配皇极而调燮不假轩阁之凤凰何用尧阶之蓂荚别有希荣片玉庇影环林驱疾风之早厉知寒漏之已侵恐年华之不与更悄悄而伤心
　　原铭后汉李尤漏刻铭曰昔在先圣配天垂则仰厘七曜俯顺坤徳乃建日官俾立漏刻昬明旣序景曜不忒唐命羲和敬授人时悬象着明帝以崇熙季末不防徳衰于兹挈壶失节刺流在诗圣哲稽古帝则是钦尺璧非宝重此寸隂昧旦丕显敬听漏音思我王度如玉如金　崔骃刻漏铭曰天徳顺动人以立信乃作斯防以咸渥润封传今覧爰暨四极　晋孙绰漏刻铭曰二仪贞运圣鉴通数以器征理以象宣乃制妙漏挈壶是铨近取诸物逺赞自然累个三阶积水成渊渊满则盈乘虚赴下灵虬吐注隂虫承泻昬明无隐其晷度隂阳是效其屈伸不下堂而天地理得设一器而万事同伦【个竹防也】　南齐陆倕新漏刻铭曰夫自天观象昬旦之刻未分治历明时盈缩之度无进挈壶命氏逺哉羲用揆景测辰徼宫戒井守以水火分兹日夜且今之官漏出自防稽漏水违方导流乖则六日无辨五夜不分于是俯察旁罗登台升库测于地四参以天一建武遗蠧咸和余舛金筩方圎之制飞流吐纳之规变律改经一皆惩革以考辰正晷测表候隂不谬圭撮无乖黍累又可校运筭之暌合分天地之邪正察四气之盈虚课六律之踈宻永世贻则传之无穷赫矣焕乎无得而称也乃诏小臣为其铭曰一寒一暑有明有晦神道无迹天工空代乃置挈壶是惟熙载气均衡石晷正权槪世道交丧礼术消亡遽迁水火争倒衣裳击刀舛次聚水乖方爰究爰度时惟我皇方壶外次员流内袭洪杀殊等髙卑异级灵虬承注隂虫吐噏倏忽往来鬼神出入防若抽茧逝若激电耳不辍音眼无流盼铜史司刻金徒抱箭履薄非兢临渊罔战授受靡諐登降弗爽惟精惟一可法可象月不遁来日无藏往分似符契至犹影响合昬暮卷蓂荚晨生尚辨天意犹测地情况我神造通幽洞灵配等皇极为世作程　梁元帝漏刻铭曰玉衡称物金壶博施司南司火未符兹义帝曰钦哉纳隍斯譬实惟简在穷神体智宫槐晩合月桂宵晖清台莫爽嶰谷胥依七分六日五祀三防事齐幽赞乃防通几碧海有干绛川犹竭飞流五色涓涓靡絶龙首旁注仙衣俯裂箭不停晷声无暂辍用天之贞分地之平如斯直如渭斯清　周王褒漏刻铭曰窃以混元开辟天回地旋历象运行暑来寒往二分同道乌灵正其昬夕两至相遇表圭测其长短虽则晦朔先后失于公羊之説次舍盈缩惑于丘明之传至乎出卯入酉黄道青縁季孟相推启闭从序挈壶掌分数之令太史陈立成之法军将以之悬井壶郎以之趋奏百王垂训千祀余烈者焉铭曰元仪西运逝水东流甘川浴日深壑藏舟测兹秘象是曰神谋出震治历下武惟周忽防以测积空成数圭表弗差光隂斯赴箭水无絶灵虬长注径寸日轮四分天度器遵昔典景移新刻荆山旣镌昆吾且勒以福睂夀百王垂则　増宋夏竦颍州莲华漏铭曰极星建中黄道营外度有迩遐时有明晦圣人观象女史诒则孔壶为漏浮箭为刻资始巧历稽合小余重黎是司羲和是圗秦氏遗法汉京垂制历世弥文旧规加丽玉虬吐水分灌两壶金龙转注下激衡渠天道可观神化无迹日运波澄气分箭易猗嗟燕君文学余力博贯旧章肇新景式象魏旣登潼川旣营建于青闉作于颍丞五夜持宵三商定夕杪忽无差升降靡息意侔造化数穷天地茫茫有生孰参其智于铄圣宋世祚无疆刊此乐石永宪万方　王安石明州新修刻漏铭曰戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则弊人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉维兹维兹其中俾我后思　元姚燧漏刻钟铭曰灵台设簴巍以尊元间大吕非其晜挚旷善鼓手自烦宫商良谐等釜盆请无以声以功论一日之中两昕昏一鸣一刻有度存九围一圃折柳樊黔首时作时饔飱日月如是相吿敦三辰听命循轨垣四序不忒迭寒暄万物生翕盈乾坤何独治历堙此源凝熈帝绩髙羲轩积世而运防而元吉金之舌慎莫扪辍响谁其代天言









　　御定渊鉴类函卷三百六十九
　　钦定四库全书
　　御定渊鉴类函卷三百七十
　　服饰部一【冠　冕弁　帻】
　　冠一
　　原释名曰冠贯也所以贯韬发也　増説文曰冠絭也所以絭发弁冕之总名也　文献通考曰唐虞以上冠布无緌　淮南子曰禹之趋时冠挂而不顾履遗而不取　原白虎通曰人所以有冠者卷也所以卷持发也人怀五徳莫不贵徳示成礼有修饰文章故制冠以饰首别成人也　増礼记曰委貌周道也【一曰冠今之进贤冠乃其遗制】章甫殷道也【其制似夏用缁布为之】毋追【音牟堆】夏后氏之道也【以漆布为殻以缁缝其上前广四寸髙三寸】周弁殷冔【音诩】夏收三王共皮弁素积【周人冕而祭殷人冔而祭夏后氏收而祭】　原又曰黄冠而祭息田夫也野夫黄冠黄冠草服也　又曰冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也缟冠武子姓之冠也
　　【有父服不纯吉】缟冠素纰既祥之冠也垂緌五寸惰游之冠也冠缟武不齿之服也居冠属武自天子下逹有事然后緌　増又曰冠义始冠之缁布之冠也太古冠布齐则缁之其緌也孔子曰吾未之闻也冠而敝之可也又冠义曰冠者礼之始也古者冠礼筮日筮賔所以敬冠事也敬冠事所以重礼重礼所以为国本也　诗曰彼都人士台笠缁撮【注曰缁撮缁布冠也】　又曰庻见素冠兮【刺不行三年之防也】　原三礼圗曰太古冠布齐则缁之后以为冠冠之始也今武冠则其遗像　春秋繁露曰冠之在首武之象也武貌之最严威者其象在后反居首者武之至而不用者矣　春秋合诚圗曰天皇太帝北辰星也含元秉阳舒精吐光居紫宫中制御四方冠有五采　又曰黄帝冠黄文白帝冠白文黒帝冠黒文　増论语子曰赤尔何如对曰宗庙之事如会同端章甫愿为小相焉　又礼记儒行曰丘长居宋冠章甫之冠孟子曰许子冠乎曰冠曰奚冠曰冠素　又曰伯夷思与乡人处其冠不正望望然去之　原楚辞曰余幼好此竒服年既老而不衰带长铗之陆离冠切云之崔嵬増又曰髙余冠之岌岌长余佩之陆离　又曰握申
　　椒与杜若冠浮云之峨峨　原汉舆服志曰上古穴居而野处衣毛而冒皮后代圣人易之见鸟兽有冠角胡之制遂作冠冕缨緌　淮南子曰鲁人身善制冠妾善织履徃徙于越而大困以有用游于不用之乡也増汉张衡七辨曰防雾之冠飞翮之缨　原汉官仪曰天子冠通天冠诸侯王冠逺游冠三公诸侯冠进贤冠三梁卿大夫尚书二千石博士冠两梁千石以下至小吏冠一梁　蔡邕独断曰乡射行礼公卿冠委　増魏曹植与陈琳书曰夫披翠云以为衣戴北斗以为冠带虹蜺以为绅连日月以为佩此服非不羙也然而帝王不服者望殊于天志絶于心矣　晋挚虞游思赋曰戴朗月之髙冠缀大珠之明珰　唐车服志曰进贤冠者文武朝参三老五更之服逺游冠亲王之服法冠一名獬廌冠御史大夫中丞御史之服髙山冠内侍省谒者亲王司閤谒者之服委貌冠郊庙文舞郎之服却非冠亭长门仆之服
　　冠二
　　増古史考曰成王将加元服周公使人来零陵取文竹为冠　原墨子曰昔齐桓公髙冠博以治其国楚荘王鲜冠组缨绛衣博袍以治其国　淮南子曰楚荘王好觟冠楚国仿之　増又曰楚文王好服獬冠楚国仿之赵武灵王贝鵕防而朝赵国化之　左传曰狄人灭卫齐桓公封卫于楚丘卫国忘亡卫文公大布之衣大帛之冠　原又曰郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也　増又曰卫献公戒孙文子惠子食皆服而朝日旰不召而射鸿于囿二子从之不释皮冠而与之言　又曰晋范献子求货于叔孙使请冠焉取其冠法而与之两冠曰尽矣　荘子曰盗跖责孔子曰尔作言造语冠枝木之冠死牛之胁多辞谬説揺唇鼓舌擅生是非以迷天下之主　原又曰曽子居卫正冠而缨絶敛襟而肘见　又曰宋銒尹文为华山之冠以自表　増糓梁传曰鲁哀公会晋侯呉子于潢池呉王夫差曰好冠来孔子曰大矣夫差未能言冠而欲冠也　原史记曰郦食其谒沛公衣儒衣冠侧注徐广注云侧注一名髙山冠齐王所服以赐谒者増又曰丞相燕见上或时不冠至于汲黯见上不
　　冠不见尝坐武帐中黯前奏事上不冠望见黯避帐中其敬礼如此　原汉武内曰上元夫人戴九星灵芝夜光之冠西王母戴太真晨婴之冠　汉书曰终军上书请受大冠长缨以羁南越王而致之阙下乃使越王越王请举国内属　又曰秦狱法吏冠柱后惠文冠及张敞弟武为梁相敞使吏送至关问曰何以治梁武曰驭黠马者利其衔策梁国大都吏民凋敝且当以柱后惠文弹治之耳【惠一作蟪蝉也冠细如蝉翅今御史冠】　増又曰昌邑王贺短衣大袴冠惠文冠服防曰武冠也赵惠文所服故号惠文或曰齐人见千嵗涸泽之神名曰庆忌冠乗小车疾驰因象其冠而服之　又曰盖寛饶初拜卫司马冠大冠帯长劒躬按行士卒室　原刘向别録曰鹖冠子常居深山以鹖为冠故号鹖冠子　胡广説曰赵武灵王以珰饰首前揺貂尾秦灭赵以其君冠赐近臣建武时匈奴内属世祖赐南单于常侍惠文冠　东观汉记曰杨赐病罢居无何拜太常诏赐所服冠帻绶増续汉书曰梁冀改舆服别制卑帻狭冠　文献通考曰后汉永平二年诏百官执事者冠长冠　后汉书曰刘虞为公孙瓒所诛初虞以俭素为操冠敝不改乃就补其穿及遇害瓒兵搜其内而妻妾服罗纨盛绮饰人以此疑之　魏志曰文帝赐于禁诏曰昔汉髙脱衣以衣韩信光武解绶以帯李忠诚皆人主当时贵敬功劳今以逺游冠与将军　齐书曰武帝幸刘悛第帝着鹿皮冠悛设兔毛衾于牖中宴乐以冠赐悛至夜乃出又通考曰梁天监九年司马筠等议曰今之尚书上异公侯下非卿士止有朝衣本无冕服既从齐祭不容同于在朝宜依太常及博士诸齐官例着白衣绛襈中单竹叶冠　梁书曰张欣泰为直阁歩兵校尉领羽林监欣泰通渉雅好交结多士名素正直輙着鹿皮冠挟素瑟有以啓武帝曰将家儿何敢作此举止　又曰帝临轩冠太子于太极殿旧制太子着逺游冠金貂蝉翠緌缨至是诏加金博山　南史曰梁邵陵王纶于娄湖立园广防酒后好聚众賔冠手自裂破投之唾壶皆莫敢言谢举常预宴王欲取举帻举正色曰裂冠毁冕下官弗敢闻命拂衣而起王屡召不返甚有惭色　后魏书曰崔休兼给事黄门侍郎参定礼仪帝常阅故府得旧冠题曰南部尚书崔逞制顾谓休曰此卿家旧事也文献通考曰后周武帝初服常冠以皁纱全幅向后幞发仍裁为四脚　唐书曰贞观中太宗初服翼善冠赐贵臣进徳冠因谓侍臣曰幞头起自周武帝盖以便于军容今四海无虞宜息武事此冠颇采古様兼类幞头乃可常服　又曰肃宗时司天韩颖奏五官正其官配五方臣请冠上加一星衣从方色　又曰侍御史朱放请复置朱衣豸冠于内府有犯者御史服以弹后御史张着服之以弹京兆尹严郢　杜阳编曰唐寳厯二年浙东贡舞女戴轻金冠以金丝结之为鸾鹤状仍饰以五防细珠玲珑相续可髙一尺秤之无二三分　旧史曰唐严武镇成都奏杜甫为参谋甫于浣花里种竹植树结庐枕江纵酒啸咏与田畯野老相狎荡无拘检武过之有时不冠其傲诞如此　荆湖近事曰廖融潘居冲更唱迭和宋太宗惩五代之弊以词赋论策取士融曰岂知今日诗一似大市里卖平天冠并无人问耶宋史舆服志曰仁宗天圣二年南郊礼仪使李维言通天冠上一字准敕廻避诏改承天冠　又通考曰宋仁宗明道元年诏礼官讲皇太后谒庙仪礼官言皇太后乗玉辂服袆衣九龙花钗冠行礼服衮衣冠仪天冠诏可之　又舆服志曰仁宗景祐三年诏臣庶之家毋得采捕鹿胎制造冠子　又通考曰仁宗皇祐元年诏妇人所服冠髙毋得逾四寸广毋得逾一尺梳长毋得逾四寸毋以角为之先是宫中尚白角冠梳人争效之谓之内様其冠名曰垂肩等肩至有长三尺者梳长亦逾尺议者以为服妖故禁止焉　又曰神宗元丰八年礼部言太皇太后生辰旧所供奉物于今式宜増一倍冠朶旧用九花旧用五至是各増为十二八月礼部又言皇太妃冠服之属减皇后五分之一诏详定而邓伯温等言皇太妃冠服礼文不载亦无故事于是从礼部所请而冠朶用牙鱼　又曰徽宗大观四年宰相奏皇后受册冠服当办具帝以郑后自陈头冠用珠数多请服为妃时冠増篦插三枝遂不复改制　宋史志曰徽宗宣和元年礼制局言鼔吹令丞冠又名袴褶冠今卤簿既除袴褶冠名不当仍旧请依旧记如三礼圗委貌冠制从之　又通考曰宋髙宗初践阼于南都隆祐太后命内臣上乘舆服御有小冠太后曰祖宗闲燕之所服也自神宗始易以巾愿即位后退朝闲燕止戴此冠庻几如祖宗时气象　又曰髙宗绍兴三十二年礼官言皇子服朝服则七梁额花冠　辽史志曰朝服皇帝服实里薛衮冠　又曰臣僚戴氊冠　金史舆服志曰皇后冠服有犀冠减拨花様缕金装造　又曰皇后冠服有花珠冠　元史舆服志曰天子夏之服服速不都纳石失则冠珠子卷云冠
　　冠三
　　原却敌　进贤【三礼圗曰却敌冠前广四寸通长四寸后髙三寸卫士服之　下详冠一　又舆服志曰进贤冠古缁布冠儒者之服也前髙七寸后三寸长八寸人主五梁汉大官令两梁亲省御膳为重也博士两梁崇儒也　又北齐书曰文防嗣业以前司徒侯景进贤冠赐李绘曰卿但直心事孤当用卿为三公勿学侯景叛也】　鵕防　増芙蓉【史记曰髙祖时籍孺孝惠时闳孺婉侫贵幸与上卧起故惠帝时郎中皆冠鵕防贝傅脂粉比闳籍之属神仙服食经曰汉武帝闲居未央殿有人乗白云驾白鹿冠芙蓉冠曰我中山卫叔卿也】　原鐡柱　金顔【汉官仪曰侍御史周官也为柱下史冠法冠一曰柱后以铁为柱　徐爰释问曰通天冠金博山蝉为之谓之金顔】　蝉翅　鹊尾【上详冠二　汉书曰髙祖为亭长以竹皮为冠所谓刘氏冠也后令爵非公乘以上毋得冠刘氏冠应劭注曰以竹始生皮作冠今鹊尾冠是也】　却非　交让【三礼圗曰却非冠宫殿仆射史服之髙三寸　东观汉防曰马援与公孙述有旧援从冀入蜀述见之甚喜与俱入宗庙令冠交让冠立旧交之位】五彩　四重【三礼圗曰五彩方山冠各以其彩縠为冠天子祠庙舞八佾舞人所服　舆服志曰术氏冠有五彩衣青裳前员其制差池逦迤四重赵武灵王好服之今不施用也】　双緌　増二仪【毛诗曰葛屦五两冠緌双止　二仪道士冠也】　原金珰　珠瑱【舆服志曰武冠一曰武弁大冠诸武官冠之汉幸臣侍臣阉儒服大冠侍中中常侍加黄金珰附蝉为文貂尾为饰　崔鸿前燕録曰慕容隽制平上冠悉赐廷尉以下中秘监令别施珠瑱】　苞楯　覆杯【舆服杂事曰楚汉会于鸿门项籍圗危髙祖樊哙闻急乃裂衣苞楯戴以为冠排入羽营　下详冠二】　招虞遗越【齐景公田招虞人以弓不进使执之辞曰臣不见皮冠故不敢进乃舍之　春秋释疴何休敏曰遗越人以章甫冠终不以为惠】　翠缨　紫緌【梁书曰天子着逺游冠金蝉翠緌缨　玉藻曰冠紫緌自鲁桓公始也】　鸠拂　乌萃【萧方等三十国春秋曰晋永康元年正月大防有鸠入御座武帐中拂司空张华之冠　伏候古今注曰曽参锄瓜三足乌来萃其冠】　必弹　不整【楚辞曰新沭者必弹冠　李下不整冠】　増玉叶　金长【唐明皇杂录曰太平公主玉叶冠希世之寳也　梁书曰婆利国以璎珞绕身头着金长冠高尺余形如弁缀以七寳之饰】　截角　无头【晋诸侯赞曰刘暾为侍御史修复库事及军器白上云郭彰豪强轻暾小官上呵暾曰我不能截君角以侍御史着法冠有两角故云桓子新论曰宋康王为无头之冠以示勇】　遗豹止蝉【琐语曰范献子卜猎命占之其繇曰君子得鼋小人遗冠范献子猎而无得遗其豹冠　梁书曰朱异除中书飞蝉正集冠上时咸谓貂蝉之兆后果然】　歩揺　骨苏【汉书曰江充召见衣纱縠襌衣冠襌纚歩揺冠　前燕录曰慕容廆曽祖父莫防防见燕代少年多冠歩揺冠好之乃敛发袭冠诸部因呼之为歩揺其后音讹而为慕容遂以慕容为氏　周书曰髙丽冠曰骨苏多以紫罗为之】
　　冠四
　　原首饰【冠也】　元服【详冠二】　昭度【左传曰衡紞纮綖昭其度也】　有常【礼曰冠有常必循其故】　大冠【详冠二冠三】　小冠【详冠二　又汉书曰杜钦字子夏家富而目偏盲茂陵杜邺亦字子夏时人号钦为盲杜子夏以相别钦恶以疾诋廼为小冠髙广财二寸是京师更谓钦为小冠杜子夏而邺为大冠杜子夏】　増繁冠【蔡邕独断曰武冠或曰繁冠今谓之大冠】原圎冠【荘子曰田子方圎冠方屦】　増犀冠【详冠二】　龙冠【徐爰宋志曰武】
　　【弁世谓之龙冠】　巍冠【韩愈诗曰巍冠讲唐虞】　危冠【张景阳七命曰樵夫耻危冠之饰】振冠【振冠南岳】　胜冠【汉石奋传曰子孙胜冠者在侧】　桦冠【以华皮为冠贫者所】
　　【服也原宪华冠纵履】　练冠【左传曰季孙意如防晋荀跞于适歴练冠麻衣跣行】　原南冠【左传曰晋侯见钟仪问曰南冠而絷者谁也　又国语曰定王使单襄公聘于宋遂假道于陈以聘于楚及陈陈灵公与孔寜仪行父南冠以如夏氏单子归告王曰陈我大姫之后也弃衮冕而南冠以出不亦简乎】増貊冠【公孙屈子曰屈到貊冠】　原冲冠【蔺相如传曰怒发冲冠　又荆轲传曰士】
　　【皆瞠目发尽上冲冠】　濯冠【礼记曰晏平仲澣衣濯冠以朝】　増猴冠【项羽本纪曰楚人沭猴而冠】　狗冠【汉史曰昌邑王见白犬颈以下似人冠方山冠而无尾龚遂曰此天戒言在侧者尽冠狗也】　长冠【后汉舆服志曰长冠一曰齐冠髙七寸广三寸促纚为之制如板以竹为里初髙祖防时以竹皮为之谓之刘氏冠又独断曰小史祠宗庙则长冠】　儒冠【杜甫诗曰儒冠多误身】溺冠【汉书曰沛公畧地陈留麾下骑士郦食其里中子也食其见之曰沛公我所欲从骑士曰沛公】
　　【不喜儒诸客冠来者沛公輙觧其冠溺其中未可以儒生説也】　制冠【淮南子曰庄王诛史里孙叔敖制冠澣衣　又桓子新论曰魏牟北见赵王王方使冠工制冠于前问治国于牟对曰诚能重国若此二尺纵则国治且安王曰社稷至重而比之二尺纵何也牟曰大王制冠不使亲近而必求良工者非为其败纵而冠不成欤】　黄冠【详冠一　又张道士通古今学寄迹老子法中韩愈赠诗曰诣阙三上书臣非黄冠师　又宋文天祥曰以黄冠归故乡】　白冠【家语曰大夫请罪用白冠牦缨　又荆轲至秦人皆白衣冠送之】　解果【荀子曰逄衣浅带觧果其冠注髙貌】　倩整【杜甫诗曰笑倩旁人为整冠】原鹿皮【详冠二　又宋何尚之致仕着鹿皮冠复起为仪同三司沈庆之曰何不着鹿皮冠】
  </div>
  <div class="pagination">
   <a href="御定渊鉴类函_page252.html">
    上一页
   </a>
   <span>
    ...
   </span>
   <a href="御定渊鉴类函_page248.html">
    248
   </a>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <a href="御定渊鉴类函_page251.html">
    251
   </a>
   <a href="御定渊鉴类函_page252.html">
    252
   </a>
   <span class="current-page">
    253
   </span>
   <a href="御定渊鉴类函_page254.html">
    254
   </a>
   <a href="御定渊鉴类函_page255.html">
    255
   </a>
   <a href="御定渊鉴类函_page256.html">
    256
   </a>
   <a href="御定渊鉴类函_page257.html">
    257
   </a>
   <a href="御定渊鉴类函_page258.html">
    258
   </a>
   <span>
    ...
   </span>
   <a href="御定渊鉴类函_page254.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
