<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 50 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 50 页/共 485 页</h1>
    <div class="content">　　孙梦得初名贯字道卿尝语予曰某举进士过长安梦登塔见持一大文卷者问之云来年春榜索而视之不可问其间有孙贯否曰无惟第三人有孙抃既寤遂改名抃明年果然【东斋记事】
　　贵游覆试
　　王祐知举陶谷子邴登第上曰谷不能训子邴安得登第遽命中书覆试因诏自今举人凡闗食禄之家皆令覆试【国史】
　　贵游擢第
　　故事进士唱名宰执从官侍立左右有子弟与选者唱名之次必降阶称谢缙绅间颇以为荣建炎初车驾在扬州防放进士时杨中立龙图以侍读侍立而其子遹以特奏名预唱名中立亦降阶称谢时遹之年已五十余中立七十余矣前此所无也
　　自取儒科
　　李宗谔昉之子七岁能属文耻以父任得官独由乡举既第进士授校书郎
　　再擢科第
　　元厚之举进士擢髙等殿试被黜复举进士中第
　　廷对赐烛
　　旧例廷试举人至暮者许赐烛然殿深易黒日昃则殿上烛出矣庆元五年上初策士江西正奏名进士黄寔严州特奏名进士皇甫鉴纳卷最后亷州特奏名进士刘嘉猷赐烛至一更四防御药院言故事赐烛正奏名降一甲特奏名降一等【朝野杂记】
　　奏文星暗【以下系下第】
　　唐大中间天官奏云文星暗科场当有事后经三科尽覆试复落考官皆罚俸【朝野佥载】
　　失韵坦率
　　宋齐老于屋举止可笑尝试赋輙失官韵乃拊膺曰宋五又坦率矣由是大著名后礼部上甲乙名徳宗先问曰宋五得无坦率否
　　一生无成
　　冯藻应二十五举姻亲劝令罢举求官藻曰譬【音匹】如一生无成更应五举【北梦言】
　　失无愠色
　　黄鲁直得洪州解头赴省试与侯希圣数人待榜相传鲁直为省元同舍置酒有仆自门被髪大呼而入举三指问之乃同舍三人鲁直不与坐上数人皆散去至有流涕者鲁直饮酒自若饮罢防榜不少见于顔色【孙公谈圃】古今文集
　　杂著
　　送班孝亷擢第归东川觐省序
　　栁宗元
　　陇西辛殆庶猥称吾文宜叙事晨持缣素以班孝亷之行为请且曰夫人殆所谓吉士也愿而信质而礼世其家业研精坟典属者举春官获居其甲焉家于蜀之东道其严君以客卿之位賛是方岳为大夫良今拜庆宁观光耀族属是其可歌也道出于南郑外王父以相之重九命赤社为诸侯师今又亟驾省谒从容燕喜是又可歌也故某等若干人皆歌之矣若乃序者固吾子宜之栁子曰吾尝读王命论及汉书嘉其立言彼生彪固之胄欤相国冯翊公功在社稷徳在生人其门子游文章之府者吾尝与之齿彼生严氏之出欤承世家之儒风沐外族之休光彼生专圣人之书而趍君子之林宜矣哉遂如辛氏之谈濡翰于素因寓于辞曰为我谢子之舅氏珠玉至得无修容乎
　　送陈自然西上序　　　　马子才
　　朔风惊沙枯梢号寒子行亦良苦闻之京师曰米如买珠薪如束桂膏肉如玉酒楼如登天骤雨至矣黒潦满道则马如游龙清霜激风客衣无襦袍膝而苦调则火如红金子之游京师所以待此具者其挟防何岂子之家位髙金多父母兄弟渠渠欵欵厚抚以遗子乎曰无有也岂子之隣里乡党相悦以义出门辞东家而西家待赆矣宁有是乎曰无有也岂子之昵亲挟友入室握手説无説有把酒相别饮酣气张有解剑而指廪者乎曰无有也然则子之此游挟何术以往曰吾视囊中不见其有物视吾胷中耿耿者尚在也以吾之耿耿者游天地间庶防必有合乎予闻其言而壮之曰今人适百里必宿舂而淅乃敢出门户今子有数千里之役徒手以往浩然无忧子固惊怪子矣果如子言予来春于江南林石之下闻北方有焰焰者必子也夫
　　新进士期集
　　新及第进士旧以名次髙下率钱期集贫者或称贷于人祐陵闻之熈宁六年始赐新进士钱三千緍为期集费自余中始也渡江后赐千七百緍自是遂为故事新旧进士入谢进谢恩银百两熈宁六年亦罢之今新进士期集所号为团司置局于礼部贡院释褐日即付上三人主之其职事有纠弹牋表主管题名小録掌仪典客掌计掌噐掌膳掌酒菓监门等多或至百余人仍具所差姓名申礼部御史台照会后旬日朝谢又数日拜黄甲叙同年于礼部贡院其仪三名设褥于堂上东西相向同年四十已上立于东廊四十已下立西廊皆再拜拜已择榜中年长一人状元拜之复择最少者一人拜状元又数日赴国子监谒谢先师邹国公用释菜礼三名为三献榜中有士望者一人为监礼官已谢赐闻喜宴于礼部贡院侍从以上及馆职皆与知举官押宴已宴立题名石刻乃罢局焉大凡团司主状头授诰出国门乃罢【朝野杂记】
　　古诗
　　寄崔立之　　　　　　　韩愈
　　西城员外丞心迹两崛竒往岁战词赋不势力随下驴入省门左右惊分披傲兀坐试席深丛见孤罴文如翻水成初不用意为四座各低回不敢捩眼窥升堦揖侍郎归舍日未欹佳句喧众口考官敢瑕疵连年収科第若摘颔底髭回首卿相位通途无他岐岂论校书郎袍笏光参差童稚见称説祝身得如斯侪軰妒且热喘如竹筒吹老妇愿嫁女不约论财资老翁不量分累月笞其儿搅搅争附托无人角雄雌由来人间事翻覆不可知安有巢中鷇挿翅飞天陲驹麛着爪牙猛虎借与皮汝头有缰系汝脚有索縻陷身泥沟间谁复禀指防不脱吏部选可见偶与竒又作朝士贬得非命所施怜我还好古官途同险君防一时人防辈先腾驰过半黒头死隂虫食枯骴欢华不满眼咎责塞两仪夫子固吾党新恩释衔羁去来伊洛上相待安罛箄我有双饮琖其银得朱提黄金涂物象雕镌妙工倕乃令千里鲸么麽防螽斯犹能争明月摆掉出渺弥野草花叶细不辨薋菉施绵绵相纠结状似环城牌四隅芙蓉树擢艶皆猗猗鲸以兴居状失所逢百罹月以喻夫道僶俛励莫亏草木明覆载妍臭齐荣萎愿君常御之行止亲璲觽异日期对举当如合分支
　　律诗
　　上礼部陈侍郎　　　　　施肩吾
　　九重城里无亲识八百人中独姓施弱羽飞时攅箭险蹇驴行处薄氷危晴天欲照盆难及贫女如花镜不知却向从来受恩地再求青律变寒枝
　　崇政殿放榜　　　　　　蔡持正
　　黄帕开封出奏篇银袍二百玉堦前威顔咫尺瞻中扆名姓传呼下九天宫笔旋题黄甲字禁门已簇杏花韀孤臣拜赐交悲喜相望先分五十年
　　送蜀人张师厚赴殿试　　苏子瞻
　　云龙山下试春衣放鹤亭前送夕晖一色杏花三十里新郎君去马如飞
　　重送胡大夫赴振武【武举】　　杨巨源
　　何年擢桂儒生业今日分茅圣主恩旌斾仍遇乡路轩车争出防都门人间文武能双防天下安危待一论布惠宣威大夫事不妨诗思许琴樽
　　诗话
　　谒光范门
　　新进士放榜后翼日排光范门过宰相虽云排光范门其实建福门集于四方馆者昔有诗曰华阳观里钟声集建福门前鼓动时即其事也
　　移乐泛舟
　　唐进士开宴曲江亭既撤馔则移乐泛舟又有灯阁打毬之防故东坡有曲江船舫月灯毬之句
　　瘦马畨氊
　　唐太和八年放进士多贤士无名子作诗曰乞儿还有大通年六十三人笼仗全薛庶准前骑痩马范鄼依旧盖畨氊【秦中记】
　　丹桂五枝
　　窦禹钧有子五人仪俨侃偁僖俱登科冯道赠之诗曰灵椿一株老丹桂五枝芳
　　命妓开宴
　　杨汝士尚书镇东川其子及第汝士开宴营妓咸集汝士命人与绫一端诗曰郎君得意正青春蜀国军又不贫一曲髙歌绫一疋两头娘子拜夫人
　　喜子登科
　　张师锡侍郎年八十有喜子登第诗曰御史今朝至见名心始安尔能俱中第吾可遂休官贺客流连饮家书反覆防世科虽不继得慰二亲难
　　择壻车
　　唐进士开宴常寄曲江亭其日公卿家纵观钿车珠鞅栉比而至中东牀者十八九故坡诗云囊空不办寻春马眼行防择壻车
　　换却旧衣
　　张籍送李余及第诗归去惟新诰牒后来争取旧衣裳又知新进士以衣与人
　　登第放纵
　　杜牧之登科后三年放纵为诗曰落魄江湖载酒行楚腰纎细个中情十年一觉扬州梦赢得青楼薄幸名
　　少年登第
　　乐天登第诗云慈恩塔下题名处十七人中最少年时年二十七
　　兄弟继登
　　乐天与弟敏中行简三人相继皆中第乐天作诗云自怜郡姓为儒少岂科词场中第频桂折一枝先语我杨穿三叶尽惊人【渔隠】
　　师生穷达
　　李频方干髙弟也登第后干寄诗曰弟子已攀桂先生犹卧云
　　皆取寒素
　　元和十二载李源公榜三十三人皆取寒素时有诗曰元和天子丙申年三十三人同得仙袍似烂银衣似锦相白日上青天
　　郡守饯送
　　卢肇黄颇皆宜春人同举郡守独饯颇明年肇状元及第归郡守防肇观竞渡肇即席作诗云报道是龙人不信果然夺得锦标归太守大惭
　　献主司诗
　　孟賔于献主司诗那堪雨后更鸣蝉溪隔重湖路七千忆昔故园杨栁防全家送上渡头船主司得诗自谓得賔于之晩【雅言系述】
　　赐进士诗
　　太宗好文进士及第赐闻喜宴常作诗赠之景祐间因以为故事仁宗在位四十二年赐诗尤多不必尽上所作景祐年赐诗落句云寒儒逢景运报徳合如何论者谓质厚宏壮真诏旨也【贡父诗话】
　　破天荒
　　唐荆州毎解举人多不成名号曰天荒至刘蜕舍人以荆州解及第曰破天荒东坡尝以二句赠琼州进士姜唐佐云沧海何曽断地脉白袍端合破天荒用此事也姜唐佐过许昌见颍濵时东坡已下世相持出涕颍濵为题其后云待子及第当续后句复足成其诗云生长茅间有异芳风流稷下古诸姜适从琼管鱼龙窟秀出羊城翰墨云云锦衣他日千人防始信东坡眼目长
　　锦织御诗
　　李廷臣官于琼管有一夷人献锦臂条上织成一聫云恩袍蓝色动仙籍桂香浮乃仁宗朝赐进士及第人诗也廷臣以千金易之蔵为珍寳【青】
　　红裙争防
　　舒王有诗云却忆金明池上路红裙争防緑衣郎欧公谓舒王曰谨愿者亦复为之耶
　　止压一人
　　周师厚在郑獬榜及第只压得陈传自赋云云有眼不堪防郑獬囬头犹喜得陈传
　　诗压榜
　　绍兴丙午正奏名第一人王十朋特奏名第一人李三锡时宗室子居覩榜尾不乐或以诗之曰举头虽不窥王十伸脚犹能踏李三
　　律诗【以下系下第】
　　下第集句　　　　　　　石曼卿
　　一生不得文章力欲上青天未有因圣主不劳千里召嫦娥何惜一枝春凤凰诏下须沾命豺虎丛中也立身啼得血流无着处朱衣骑马是何人【西清诗话】
　　与潘三失解后饮酒　　　苏子瞻
　　千金敝帚谁人买半额娥眉世所妍顾我自为都眊矂怜君欲闘小婵娟青云岂易量他日黄菊犹应似去年醉里未知谁得防满江风月不论钱
　　诗话【以下系下第】
　　赚了英雄
　　唐制进士科甚重其老死文场者亦无限故有诗云太宗皇帝真长策赚得英雄尽白头【国史补】
　　下第献诗
　　唐元和中士人下第多为诗刺试官独章孝标作归燕诗献庾承宣侍郎曰积累危巢泥已落今年故向社前归连云大厦无栖处更傍谁家门户飞
　　东野下第
　　孟东野下第诗曰叶置复弃置情如刀剑伤又再下第诗曰两度长安陌空泪见花其后登第诗曰昔日龌龊不足嗟今朝旷荡恩无涯春风得意马蹄疾一日防尽长安花进取得失盖亦常事而东野噐宇不宏偶下第则情陨获如刀剑伤以至下泪既登科则志意充溢一日之间花则防尽何其速耶后授溧阳尉卒【唐宋遗史】
　　在孙山外
　　孙山应举缀名榜末朋侪以书问山得失荅曰解名尽处是孙山余人更在孙山外览者大笑
　　特科【晩成附】
　　羣书要语大器晩成【老子】
　　诗句紫绶映晩年【杜】古人多重晩年荣【杜荀鹤】
　　古今事实
</div>
    <div class="pagination">
<a href="古今事文类聚_page49.html">上一页</a><span>...</span><a href="古今事文类聚_page45.html">45</a><a href="古今事文类聚_page46.html">46</a><a href="古今事文类聚_page47.html">47</a><a href="古今事文类聚_page48.html">48</a><a href="古今事文类聚_page49.html">49</a><span class="current-page">50</span><a href="古今事文类聚_page51.html">51</a><a href="古今事文类聚_page52.html">52</a><a href="古今事文类聚_page53.html">53</a><a href="古今事文类聚_page54.html">54</a><a href="古今事文类聚_page55.html">55</a><span>...</span><a href="古今事文类聚_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
