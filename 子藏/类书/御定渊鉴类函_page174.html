<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 174 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 174 页/共 320 页
  </h1>
  <div class="content">
   柯枝国
　　増皇明世法録曰柯枝国与锡兰山相峙去古里三十程其国王琐里人也尚浮屠建寺范金为佛每旦鸣钟鼓汲泉灌佛顶数回已乃礼之明永乐十年遣使请封其国之山诏封为镇国山御制碑文赐之
　　小葛兰国
　　増皇明世法録曰小葛兰国与柯枝接壤亦西番诸国要防也俗尚浮屠少物产歳借榜葛剌国米为食
　　牒斡
　　増续文献通考曰牒斡地在溜山之傍溜山滨海在西海中其溜大者八曰沙溜曰官屿溜曰人不知溜曰起来溜曰麻里溪溜曰加平年溜曰加安都里溜余小溜无虑三千土人曰此弱水三千也舟行遇风失入溜即溺明永乐中国王伊喇福遣使来朝贡
　　左法儿
　　増续文献通考曰左法儿地在海西北重山地色多黄赤与阿丹同风俗颇淳奉回回教产西马鹤顶驼鸡福禄片脑沈香明永乐中遣使来朝贡宣徳中又朝贡
　　琐里
　　増续文献通考曰琐里西海中小国也产撒哈剌红八者蓝布觊木里布白苾布明洪武中国王遣使朝贡圗其土地山川以献赐大统歴金币永乐元年复遣人朝贡
　　巴逹克山
　　増续文献通考曰巴逹克山国中山川明秀人俗朴实奉佛有浮屠数区壮丽如王宫西洋西域皆商贩于此明永乐间来朝贡又有纳古尔国齐哩木丹国竒喇尼国沙喇斯国库特尼国乌沙克塔拉国噜宻国布察纳国沙拉齐国巴克雅尔国堪巴里替国俱朝贡
　　嘉裕勒
　　増续文献通考曰嘉裕勒西戎一小种也居人不及千家贫窭常佣邻国明永乐宣徳中俱遣使朝贡
　　日罗沙结
　　増续文献通考曰日罗沙结西海中小国俗崇佛敎产胡椒苏木明永乐三年国王遣其臣温纳丹时鎭等来朝贡
　　拉克巴
　　増续文献通考曰拉克巴地去西域逺甚洪武九年遣人来朝贡永乐宣德中常附邻国贡方物
　　实喇苏
　　増续文献通考曰实喇苏明永乐间遣人来朝贡宣德中遣八人来朝贡
　　宻珍沁
　　増象胥録曰宻珍沁国亦大多髙山深水缚木为渡以日中市诸贾毕集见中国磁器争欲得之产驼马异香明永乐中来朝贡
　　黙伯
　　増续文献通考曰黙伯初西番既衰其苖裔曰栋戬其子曰巴珍觉始附宋赐姓赵改名忠顺忠顺子永吉永吉子世昌皆受宋官袭巴族长金定陜西巴扬族长戬藏杀世昌金遣兵执戬藏斩之以世昌子特格为巴族都管大定四年宋破洮州特格弟扎实结与其母走入乔家族避之乔家族首领播逋与邻族黙伯隆布彭布本哩克四族耆老大僧等立扎实结为黙伯四族长号曰王子其地北接洮州积石军其南隆布族南限大山八百余里不通人行东南与叠州羌接其西本哩克族西与卢甘羌接其北彭布族与西夏容鲁族接髙寒无丝枲五谷惟产青稞与野菜合酥酪食之其疆境共八千里合四万余户其居逐水草畜牧迁徙不常结什角念金为其父报仇欲弃四族归朝四族不许移刺成至临洮使人招扎实结乃率四族来附进马百匹仍请每年贡马诏曰逺人慕义朕甚嘉之其遣能吏徃抚其众厚其赏赐后木波苦边将贪暴相率为寇掠同知临洮尹杨仲武入其营晓谕羌人喜悦寇遂息后复侵熈河熈河主帅使人谕之曰杨总管来我乃解去熈河具奏复遣仲武往责以约对曰边将苦我今幸见公愿终身不复犯塞乃举酒酹天折箭为誓仲武因以巵酒饮之曰当更为汝请若复背约必用兵矣羌人乃罗拜而去
　　布古德
　　増续文献通考曰布古德不详所自辽太宗天显三年布古德来贡穆宗景宗世时来贡不絶
　　凖布
　　増续文献通考曰凖布不详其始辽时嵗来朝贡圣宗常置凖布等部节度使其七部太师阿勒逹杀本部节度使以叛命华格讨破之道宗时凖布黙古斯叛发诸蕃部兵讨之擒黙古斯以献天祚时来贡者二自后无闻焉
　　哈密一
　　増明一统志曰哈密本伊吾庐地在炖煌北大碛之外为西北往来要路汉明帝取其地为屯田兵镇之所未为郡县后魏始置伊吾郡后又废唐贞观初内附置西伊州寻改伊州或为伊吾郡五代时号胡卢碛小月氏遗种居之宋时伊州将姓陈氏其先自唐开元初领州凡数十世元有固纳实喇者封威武王改封肃王居之明永乐二年设哈密衞改封其弟防克特穆尔为忠顺王仍主哈密以其头目玛哈穆特和卓等为指挥等官三年忠顺王卒无子其兄子托克托袭封六年托克托遣使朝贡九年托克托卒以其从父子博啰特穆尔嗣改封忠义王自是朝贡不絶
　　哈密二
　　増匈奴下马之山　李陵题字之处【明一统志天山在哈宻城北一名雪山匈奴过此必下马拜　马騣山在哈宻东南有望乡岭岭上石龛李陵题字处】　娘子泉魅碛【明一统志娘子泉在威逹尔河东呼都克布拉克宋史哈宻城在大患魅碛之东南望玉门闗甚近】
　　齐勤古
　　増明一统志曰齐勤古古西戎地战国时月氏居之秦末汉初属匈奴武帝时为酒泉炖煌二郡地晋属晋昌郡西凉置防稽广夏二郡后魏増置常乐郡后周废防稽郡隋又废常乐等郡以其地属州后属炖煌郡唐初属州广德后没于吐蕃宋时为西夏所据元时为州地属沙州路明永乐二年诏建齐勤古千户所以塔尔尼为千户赐诰印寻陞衞以塔尔尼为指挥塔尔尼卒子且旺舒加袭宣德以来朝贡不絶　续文献通考曰其产麸金鼔矾碙砂肉苁蓉胡桐律鞓草柏脉根沙驼
　　罕都
　　増续文献通考曰罕都居沙州城在甘州西南亦古炖煌地也明洪武三十年通贡因置衞自是嵗贡不絶
　　察逊
　　増续文献通考曰察逊地在甘州迤西南东抵安定衞西抵肃州衞汉为张掖郡地元置察逊达林元帅府明永乐四年设察逊衞宣徳中贡方物
　　安定鄂端
　　増续文献通考曰安定鄂端地在罕都之西鞑靼别部也其俗马乳酿酒无城郭产马槖驼玉石秦汉初犹为月氏匈奴境汉武拓地始置炖煌郡治焉明洪武甲寅萨里辉和尔安定王布延特穆尔或曰雅布逹勒遣使贡刀劒铠甲等上赐织金文绮遣之即其地分为鄂端阿克展察逊特哩四部赐布延特穆尔银印仍称安定王又改置安定鄂端自是朝贡不絶安定王系哈密宗属永乐末安定与察逊叛洪熈元年以李英为都督讨之仍朝贡成化中被吐鲁番残破乃服属之


　　御定渊鉴函卷二百三十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百三十九
　　边塞部十【北狄总叙　匈奴南匈奴】
　　北狄总叙
　　原杜氏通典曰北狄以畜牧为业随逐水草无文书俗简易以言语为约束然各有分地射猎禽兽食肉衣皮习于攻战此天性也唐虞则山戎夏则獯鬻周则猃狁宣王命将讨伐至太原称为中兴其后山戎越燕伐齐后又伐燕齐桓公救燕败走之襄王时侵盗尤甚晋文公乃兴师攘却居于西河圁洛之间号曰赤翟白翟而晋北有林胡楼烦燕北有东胡山戎【乌桓之先也后为鲜卑】各分散谿谷自有君长不相统一及晋悼公纳魏绛之谋和诸戎晋强戎服而晋侯赏魏子金石之乐至安王之时赵襄子逾句注而破之洎于战国赵武灵王筑长城自代傍隂山下至髙阙为塞而置云中雁门代郡其后燕将秦开却地千余里燕亦筑长城自造阳至襄平置上
　　谷渔阳右北平辽西辽东郡及秦始皇平天下北却匈奴筑长城渡河以阴山为塞【山海经已有匈奴周书又曰正北匈奴以槖駞白玉为献当时犹微也】及秦乱刘项相持之际未遑边偹单于头曼稍稍渡河南复其故地至冐顿匈奴益强盛围汉髙帝于白登帝因娄敬说后妻以宗女公主吕后文帝复通和亲其后复大入萧关烧回中宫于是置细柳棘门霸上三军以备焉纳晁错说召人实塞下终景帝时不为大患武帝因王恢议诱单于入塞不克自尔侵盗尤甚衞青霍去病累歳穷讨尽徙漠北矣汉境又至于阴山闗河西置酒泉等郡隔絶胡遂通西域宣帝时其国乱贤王以下争立为五单于呼韩邪南移近塞朝汉为藩臣郅支奔康居为甘延夀诛灭成帝时单于又来朝赐以后宫王嫱单于喜甚上书愿保塞上谷以西至炖煌请罢备边塞吏卒以休天子人民郎中侯应习边事陈十不可及王莽辅政复大冦盗莽又发兵屯戍议满三十万十道穷追分裂为十五单于严尤谏陈五难至后汉建武二十四年其国饥疫死耗分为南北单于其南单于入居云中后又移居美稷臧宫等上书请遂灭北匈奴光武务欲息人不许和帝时北单于为窦宪破灭安帝时南单于屡被鲜卑侵掠灵献之际转又挫伤魏武帝遂分为五部置于西河离石诸郡刘元海则左贤王之孙而南匈奴种微矣初乌桓汉武帝时霍去病击匈奴左地因徙于上谷渔阳之间为汉侦察匈奴动静始置防乌桓校尉监统之至后汉渐强盛光武纳班彪防又置校尉献帝以后防掠转甚竟为曹操所灭自桓灵之际鲜卑又盛尽有漠北匈奴故地至光和中其帅争立国乱而檀石槐之种魏文帝时为小种鲜卑轲比能破灭比能自明帝以后国乱离散诸部大人慕容拓跋宇文更盛并称大号跨有中州焉蠕蠕自拓跋初徙云中即有种落后魏太武神防中强盛又尽有匈奴故地其主社仑始号可汗犹言皇帝以后常与后魏为敌国明帝熈平以后其国主争立大乱东西魏之时突厥既强蠕蠕主奔西魏悉被诛灭自蠕蠕衰弱突厥渐盛至西魏大统中大破蠕蠕又尽有匈奴故地其主土门号可汗由古之单于也北齐后周争结婚倾府藏事之至大逻便沙鉢畧分为二国大逻便之后为西突厥焉隋文帝开皇中本国荒乱其主染于朝隋并徙种落于朔州及夏胜二州之间炀帝亲幸其部其后始毕可汗围帝于雁门因隋乱华人奔凑又更强盛控百万势陵中夏唐武徳中防原州贞观初颉利又至渭桥四年李靖灭其国灵州总管张寳相禽颉利献焉太宗纳温彦博议置其余种于河南朔方之地其后滋繁分为六州至阿史那元珍叛还故地其西突厥自隋开皇中国乱各自为一国大业末西突厥被北突厥所灭北突厥武后嗣圣初其主黙啜宼定赵二州大杀掠而去契丹武后万歳通天初其帅李尽忠孙万荣防营州自称可汗司农卿麻仁节等二十八将败于西峡石黄麞谷仁节死焉又防冀州刺史陆寳积死之夏官尚书平章事王孝杰率兵十八万又败没于东峡石又令御史大夫娄师德率兵二十万拒之万荣为家奴所杀其党遂溃　増明世乌梁海三卫与卫拉特时为边患厥后河套愈恣猖獗成祖永乐元年徙大宁都司于保定以大宁故地畀朶顔泰宁福余三衞大宁故乌梁海地也洪武中于古防州大宁设行都司封宁王永乐起兵从刘家口径取大宁不数日奄至宁王猝出不意降乃移王与其军内地遂以三衞地畀兀良哈使仍为三衞约为外藩居则侦探警则捍御此弃大宁立三衞之始也三卫叛服不常阳为藩蔽而隂常致寇初通阿噜台继结威喇且挟以为重时永乐屡出师亲征阿噜台二十年七月征阿噜台还召谕诸将谓阿鲁台悖逆以乌梁海为之羽翼耳当分兵剪之遂身将大军捣其巢宣宗宣徳三年九月乌梁海犯大宁帝亲征皆生缚之是时阿噜台与卫拉特各相讐杀卫拉特玛哈穆特子曰托欢孙曰额森九年四月托欢攻阿噜台杀之因通乌梁海乌梁海遂驻牧辽东塞正统九年七月乌梁海入防英宗命成国公朱勇等分道出战破福余于会宁泰宁朶顔于虎头山三衞从是寝衰而怨中国益深因纠额森为之乡导乙巳额森大举入掠王振奉英宗亲征次土木众溃英宗遂北行景帝景泰元年寻请和送上皇还三年正月也先攻其可汗布哈普化率十余奔乌梁海依沙不丹是时也先无状每使至輙千余人出入骄悍殴守衞人掠财物入长安门阻之不听及遣出塞又捕掠而还因东结朶顔西交哈宻脇结赤斤古以窥塞下四年七月萨卜丹杀布哈额森遂自立为可汗十月遣使上书贡貂防皮又致殷勤太上皇诏议荅书时给事中林聪言额森不敢輙称可汗使觇中国若从其称则纵逆仍其故号则激怒乞勅来使归语额森以顺逆吉凶之道庶不失国体给事中徐正亦请遣往谕如其稔恶不悛我乃声罪致讨安逺侯柳溥言额森弑簒所谓乱臣贼子人人得而诛之者若从其伪称是与其弑主也荅书宜仍称卫拉特太师否则絶其使彼犯我边塞即兴师致讨诏再议廷臣言可汗乃彼渠长常称荅书宜称为威喇可汗稍示羁縻时礼部郎中章纶言可汗在中国固为部渠常称在威喇则为皇帝位号今若因而称之彼以为中国天子且称我为可汗夸示诸部无复贰益窥中原后祸未测仍其故称彼必慙怨益肆侵扰均为不可莫若赐勅封为敬顺王或称为卫拉特王帝曰额森虽駌骜亦能敬顺朝廷宜如议称威喇可汗时额森新立意在通好中朝贡市往来然数年间赏赐亦不下百万矣至朶顔诸衞初开互市继以土木之变罢之后复议予贡然彼亦常窜名威喇使中故三衞使疉至颇为威喇间天顺初年额森平章哈喇袭杀额森诸部分散立其子小王子实巴勒确克王子为雄弑小王子屡入冦寻孛来稍衰而摩啰欢阿勒楚尔少师孟克皆与孛来相讐杀遂更立托色为王托色故小王子从兄也于是摩啰欢阿勒楚尔博勒呼三部入河套争水草盘据为患自此始矣已而阿勒楚尔结伽嘉色凌博勒呼结摩啰欢各自为党出入套中伽嘉色凌又杀其党阿勒楚尔并其众以结满逹勒满逹勒后不知所终时河套为宼巢穴徃来防掠侵轶无已廷议搜套而大臣以糜费无筭遂止小王子部落和硕最强悍防大同宣府入榆林花马池乌梁海朶顔部落益蕃而独和坦次子巴尔斯骁勇敢深入结防小王子为中国患滋甚小王子三子长阿尔娄次阿尔哲卜色次郭勒沁太师额布勒杀阿尔娄遯入海西西海之有防自额布勒始也卜色称小王子子三长济农次谙逹次娄巴图济农谙逹于诸部中独强最为边患无嵗不入宼正徳二十一年济农死谙逹日强盛有子曰杭台吉臂偏短善用兵众俱畏之用命过于父拥众数万入大同犯咸安杀掠无筭其精兵戴铁浮圗马具铠刀矢铦利望之若氷雪然总督曽铣疏请复套出塞袭胜之遂逺遁铣上复套方畧十八事并营阵八圗大学士夏言力主之而严嵩积恨言谓铣开边衅嵩言于帝曰谙逹诸部以夏言曽铣收河套故报复至此于是铣与言先后皆弃市河套者周廻三面阻河土肥饶可耕桑宻迩陜西榆林堡东至山西偏头关西至宁夏镇东西二千里南至边墙北至黄河逺者八九百里近者一二百里即周之朔方秦之河南汉之定襄赫连勃勃赵元昊之都也唐三受降城在其北元东胜州在其东初杨琚杨一清皆力言之自言铣死遂无一人论复河套者二十九年八月谙逹犯京师明年与通马市朝市暮冦甚且币未出境而警报随至遂罢马市初总督翁万逹修宣大边垣颇完固后以通市故大半为谙逹众所毁矣先是大同右衞边外由王城旧城而北经二黒河一黄河歴三百里其地曰丰州崇山环合水草丰美叛人丘富赵全等居之筑城建墩宫殿宏丽开良田数千顷接东胜州号曰板升板升者华言城也富等以白莲妖术教俺荅入寇众至数万尊谙逹为帝三十九年夏谙逹徙大靑山口外避暑惟留千以守老弱廵抚李文进总兵刘汉统兵袭击焚其宫室时富随荅北徙赵全奔匿后谙逹孙巴罕鼐济来降谙逹执赵全等以献请赎还鼐济巴罕鼐济者谙逹妻所钟爱孙也以郤于谙逹挟其妻防入边总督王崇古留之边吏讙曰此孤竖无足重轻宜勿留崇古曰此奇货可居谙逹即急因而为市谕以执送叛人赵全等还我乃优遣以慰其防犊之爱而制其命其弗急则我因而抚纳如汉质子法使招其故部居近塞谙逹老且死而杭台吉势不能尽有其众然后以居耆谷蠡秩置塞外其与黄台吉搆则两利俱存之弗搆则以师助之外以博兴灭扶危之名而内实收其力议甚壮而廷臣以为不可时俺荅妇恐中国戕其孙日夜涕泣谙逹寻亦悔遂拥十万压境王崇古因谕以存防恩而要其叛示信谙逹妻感且愧曰汉乃肯全吾孙吾且囓臂盟世服属无贰奚有于叛人遂订盟通贡市马而诸部亦贪汉财物愿市于是谙逹款塞叛人赵全诛之阙下以谙逹为顺义王谙逹弟娄巴图济农子济纳皆因谙逹上表通贡封赏有差仍许开市谙逹死杭台吉嗣王更名齐图噶彻哩克嗣封龙虎将军盖自谙逹奉款而三衞亦修职稍谨矣【合采续文献通考及明纪诸书】
　　匈奴一
　　原杜氏通典曰匈奴先祖夏后氏之裔曰淳维殷时奔北边至周末七国时而与燕赵秦三国为边邻　赵孝成王使李牧备匈奴善抚士卒以便宜置吏租皆入幕府为士卒费日杀牛享士习射谨烽火多间谍约曰匈奴有来入盗者但急自备敢捕者斩而匈奴每入烽火谨輙入收保不敢战如是者数嵗亦不亡失然匈奴以牧为怯虽赵兵亦以为吾将军怯边士皆曰不用赏赐愿得一战于是乃具选车得千三百乗万二千匹彀者十万【彀张也张弓弩也】悉勒习战大纵畜牧人众满野匈奴小入佯北不胜以数千人委之单于闻之率众悉入寇李牧张左右翼击大破之杀匈奴十余万单于奔走十余歳匈奴不敢近赵边城　秦灭六国使恬收河南地以隂山为塞筑四十四县因边山险堑谿谷可缮者缮之起临洮至辽东万余里匈奴单于曰头曼不胜秦北徙十余年至秦乱诸秦所谪戍边者皆复去于是复稍渡河与中国界于故塞后为其太子冐顿以鸣镝射杀之而自立为单于【时秦二世元年】遂东袭西击南并楼烦白羊河南北侵燕代悉复收秦所使恬所夺匈奴地者与汉闗故河南塞至朝那肤施是时汉方与项羽相距中国罢于兵革故冐顿得自强控之士三十余万单于姓挛鞮氏【按后汉书南单于比姓虚连鞮虽相记有异而其音相】其国称之曰撑犁孤涂单于匈奴谓天为撑犂谓子为孤涂单于者广大之貎也言其象天单于然也置左右贤王左右谷蠡左右大将左右大都尉左右大当户左右骨都侯匈奴谓贤曰屠耆故常以太子为左屠耆王自左右贤王以下至当戸大者万余小者数千凡二十四长立号曰万骑其大臣皆世官呼衍氏兰氏【顔师古曰呼衍即今鲜卑姓呼延者是也兰姓今亦有之】其后有须卜氏此三姓其贵种也诸左王将居东方直上谷以东接濊貊朝鲜右王将居西方直上郡以西接氐羌而单于庭直代云中各有分地逐水草移徙而左右贤王左右谷蠡最为大国左右骨都侯辅政诸二十四长亦各自置千长百长行长什长裨小王相都尉当戸且渠之属【沮渠姓盖本因此官】　汉初定匈奴引兵南逾句注攻太原至晋阳下髙帝自将兵徃击之于是冒顿佯败走诱汉兵汉悉兵三十二万北逐之髙帝先至平城歩兵未尽到冐顿果出精兵三十余万围髙帝于白登七日髙帝乃使使间厚遗阏氏冒顿遂引兵去汉亦罢归是时冒顿兵强数苦北边帝患之问刘敬敬曰天下初定士卒罢于兵革未可以武服也独可以计久逺子孙为臣耳陛下诚能以长公主妻单于厚奉遗之彼知汉女送厚蛮夷必慕以为阏氏生子必为太子代立为单于冒顿在固为子壻死则外孙为单于岂曽闻孙敢与大父抗礼哉髙帝使敬徃结和亲之约是后冒顿常徃来侵盗代地髙帝患之乃使刘敬奉宗室女翁主为单于阏氏【诸王女曰翁主者言其父自主防也】　孝髙后时冒顿寖骄乃为书使使遗髙后词甚悖慢后大怒召丞相陈平樊哙季布等议之哙曰臣愿得十万众横行匈奴中问季布布曰哙可斩也前时匈奴围髙帝于平城汉兵三十二万哙为上将军不能解围天下歌之曰平城之下亦诚苦七日不食不能彀弩今歌吟之声未絶伤痍者甫起而哙欲摇动天下妄言以十万众横行是面谩也髙后曰善令大谒者张泽报书卑辞谢之冒顿得书复使使来谢曰未尝闻中国礼义陛下幸而赦之因献马遂和亲　文帝苦匈奴为患数闻赵将李齐之贤时赵人冯唐为郎中署长帝因问唐曰父老知之乎唐曰齐尚不如廉颇李牧之为将也臣大父言李牧之为赵将居边军士之租皆自用飨士赏赐决于外不从中覆委任而责成功故李牧乃得尽其智能今臣窃闻魏尚为云中守军市租尽以给士卒出私养钱五日一杀牛以飨賔客军吏舍人是以匈奴逺避不近云中之塞常一入尚帅车击之所杀甚众坐上功差六级陛下下之吏削其爵罚作之由此言之陛下虽得李牧不能用也文帝说是日令唐持节赦魏尚复以为云中守而拜唐为车都尉主中尉及郡国车士【车战之士】军臣单于立嵗余匈奴复絶和亲大入上郡云中所
　　杀掠甚众于是汉置三将军军长安西细柳渭北棘门霸上是时匈奴强数宼边上发兵以御之太子家令晁错上言兵事曰自髙后以来匈奴三入陇西攻城屠邑殴掠畜产民气破伤无有胜意今兹陇西之吏和辑士卒起破伤之民以当乗胜之匈奴用少击众杀一王败其众而有大利非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻以蛮夷攻蛮夷中国之形也今匈奴地形技艺与中国异上下山坂出入谿涧中国之马弗与也险道倾侧且驰且射中国之弗与也风雨罢劳饥渴不困中国之人弗与也此匈奴之长技也若夫平原易地轻车突则匈奴之众易挠乱也劲弩长防射疏及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭劒防交接去就相薄则匈奴之足弗能给也此中国之长技也匈奴之长技三中国之长技五陛下又兴数十万之众以诛数万之匈奴众寡之计以一击十之术也今义渠来归义者其众数千饮食长技与匈奴同可赐之坚甲絮衣劲弓利矢益以边郡之良令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也文帝嘉之乃赐错玺书宠荅焉　武帝即位议安边之术大行王恢曰汉与匈奴和亲率不过数嵗即背约不如举兵击之御史大夫韩安国曰数千里争利则人马罢势必危殆以为不如和亲于是上许和亲约束厚遇闗市饶给之自单于以下皆亲汉往来长城下其后王恢以雁门马邑豪聂翁壹【姓聂名翁壹老人之称也】闲防出物【不受禁固谓之防也】与匈奴交易【私出塞交市也】佯为卖马邑城以诱单于单于信之乃上言天子天子召问公卿议之王恢对曰三代之时北有强胡之敌内连中国之兵然尚得养老长幼种树以时仓库常实匈奴不轻侵也今以陛下之威海内为一匈奴侵盗不已者无他以不恐之故耳臣窃以为击之便韩安国曰不然三代之盛非威不能制强不能服也以为逺方絶域不牧之人不足烦中国也且匈奴轻疾悍亟之兵也至如猋风去如收电居处无常难得而制今使边郡久废耕织以支之其势不相权也臣故曰勿击便王恢曰不然昔秦缪公都雍地方三百里知时宜之变攻取西戎辟地千里并国十四陇西北地是也及后恬辟地数千里以河为境累石为城树榆为塞匈奴不敢饮马于河置烽燧然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴必不留行矣臣故曰击之便安国曰不然臣闻用兵者以饱待饥正治以待其乱定舍以待其劳故接兵覆众伐国隳城常坐而役敌国此圣人之兵也今卷甲轻举深入长驱难以为功从【音纵】行则廹胁横行则中絶疾则粮乏徐则后利不至千里人马乏食兵法曰遗人获也【言以军遗敌人令虏获也】意者有他缪巧可以禽之则臣不知也恢曰今臣言击之者固非发而深入也将因单于之欲诱而致之于边吾选枭壮士隂伏而处以为之备审遮险阻以为其戒吾势已定或营其左或营其右或当其前或截其后单于可擒百全必取上乃从恢议隂使聂壹为间亡入匈奴谓单于曰吾能斩马邑令丞以城降则财物可尽得单于以为然而许之聂壹乃诈斩死罪囚悬其头马邑城下示单于使者为信曰马邑长吏已死可急来于是单于穿塞乃以十万入武州塞是时汉伏兵三十余万匿马邑傍于是单于入塞未至马邑百余里觉之大惊乃引还汉兵追至塞度追不及皆罢兵上怒王恢不击单于辎重下恢廷尉以恢逗挠乃诛之　后数年卫青复出云中以西至陇西击楼烦白羊王于河南斩获数千于是汉遂取河南地筑朔方复缮故秦时恬所为塞因河而为固　伊穉斜单于【军臣之弟】汉使骠将军霍去病将万出陇西过焉耆山千余里讨之得休屠王祭天金人【匈奴祭天处在云阳甘泉山下秦击夺其地后徙之休屠王右地故休屠有祭天金人像】其夏霍去病复出陇西北地二千里过居延攻祁连山【一名天山】单于怒昆【音浑】邪王休屠王居西方为汉所败召欲诛之昆邪休屠恐谋降汉【汉元狩二年】汉使去病迎之昆邪王杀休屠王并将其众降汉凡四万余人于是已得昆邪则陇西北地河西益少防徙闗东贫民处所夺匈奴河南地新秦中以实之而减北地以西戍卒半明年春匈奴入右北平定襄大将军靑骠将军去病中分军青出定襄去病出代咸约絶幕击匈奴单于闻之逺其辎重以精兵待于幕北与青接战汉兵纵左右翼围单于单于自度战不能如汉兵遂独与壮数百溃汉围西北遁走汉兵夜追之不得行捕斩凡万九千级【且行且捕斩之】北至窴顔山赵信城而还去病之出代二千余里与左贤王接战左贤王将皆遁走骠封于狼居胥山禅姑衍临瀚海而还自后匈奴逺遁而幕南无王庭矣汉度河自朔方以西至令居往往通渠置田官吏卒五六万人稍蚕食地接匈奴以北　是时天子廵边亲至朔方勒兵十八万骑以见武节而使郭吉风告乌维单于【伊穉邪之子】曰南越王头已悬于汉北阙下今单于即能前与汉战天子自将兵待边即不能亟南面而臣于汉何但逺走亡匿于幕北寒苦无水草之地为语卒单于大怒留郭吉不归迁辱之北海上　后匈奴数使奇兵犯汉边乃拜郭昌为将军及浞野侯赵破奴屯朔方主父偃上书谏曰臣闻司马法曰国虽大好战必亡天下虽平忘战必危昔秦皇帝蚕食天下务胜不休欲攻匈奴李斯谏不听使恬将兵而攻却地千里以河为境然后发天下丁男以守北河终不能逾河而北是岂人众之不足兵革之不备哉其势不可也及髙皇帝定天下闻匈奴聚代谷之外而徃击之果有平城之围高帝悔之乃使刘敬徃结和亲然后天下无干戈之事故兵法曰兴师十万日费千金秦常积众数十万人虽有覆军杀将适足以结怨讐不足以偿天下之费　太初三年汉使光禄徐自为出五原塞数百里逺者千里筑城障所谓光禄塞也列亭至卢朐【卢朐山名光禄塞今新秦郡银城县之北】　昭帝即位霍光辅政征天下贤良文学之士问民疾苦贤良皆言请罢边戍去战鬭议曰夫匈奴之地广大而戎马之足轻利少发则不足以更适多发则不堪其役役烦则民罢用多则财乏方今为县官计者莫若偃兵休马厚币结和亲修文德而已若不恤人之急不计其难亡十获一非文学之所知也大夫曰汉兴以来修好结和亲所以聘遗单于者甚厚然不为重质厚赂之故改节而为暴害滋甚徃者匈奴据河山之险擅田牧之利人富兵强衍行为寇则句注之内惊动而上郡以南咸城守文帝之时入萧关烽火通甘泉匈奴西役大宛康居之属南与羌胡通先帝推攘斥夺广饶之地建张掖以西隔絶羌胡分其国是以西域之国皆为内臣匈奴断右臂长城之南濵塞之郡马牛放纵畜积布野未覩其计之所过也文学曰地利不如人和武力不如文德周之致逺不以地利以人和也百代不夺非以险阻以文徳也呉有三江五湖之难而兼于越楚有汝泉两棠之固而灭于秦秦有陇阨崤塞而亡于诸侯晋有河华九河而夺于六卿齐有泰山巨海而脇于田常非地利不固无术以守之也今释迩忧逺犹呉不内定其国西絶淮山与齐晋争强也越国乗其疲击其虚使呉任用子胥修徳抚拯其众则勾践不免为藩臣也匈奴之车器无银黄丝染之饰素成而务坚无文采裾袆曲襟之制覩成而务完男无刻镂奇巧之事宫室城郭之工女无绮绣滛巧之制织纩罗纨之作事省而致用易成而难弊虽无长防短弩戎马良弓家有其备人有其用一朝有急贯弓上马而已资粮不见案首而支数十日之食因山谷为城池因水草为仓库法约而易辨求寡而易供是以刑省而不可犯指麾而令从嫚于礼而笃于信畧于文而敏于事故虽无文书刻骨卷木百官有以相纪而君臣上下有以相使也羣臣于官计者皆言其易而实难故兵者凶器不可轻用也　宣帝初乌孙昆弥【乌孙国谓王曰昆弥亦曰昆莫】复上书言连为匈奴所侵削昆弥愿发国半精兵人马五万尽力击匈奴唯天子出兵哀救本始二年汉大发闗东轻锐士选郡国吏三百石伉健习骑射者皆从军遣御史大夫田广明等凡五将军兵十余万骑出塞各二千余里及校尉常惠使防发兵乌孙昆弥自将兵五万余骑从西方入五将军兵凡二十余万众匈奴大破民众死伤而去者及畜产逺移死亡不可胜数于是匈奴遂衰耗其后汉击之匈奴不敢輙当滋欲向和亲而边境少事矣　握衍朐鞮单于【乌罗单于耳孙也名屠耆堂】暴虐国中不附乌桓击匈奴东边姑夕王颇得人民单于怒姑夕王恐即与乌襌幕【木乌孙康居间小国数见侵暴率众降匈奴】及左地贵人共立虚闾权渠单于子稽侯防【山谏反】为呼韩邪单于【虚闾权渠壶衍鞮之弟】发左地兵四五万人西击握衍朐鞮单于单于自杀其民众尽降呼韩邪呼韩邪欲令杀右贤王其下各相猜自立为单于凡五单于更相攻伐后呼韩邪单于兄左贤王呼屠吾斯亦自立为郅支骨都侯单于【诸单于寻罢唯呼韩郅支二单于】在东边攻呼韩邪呼韩邪破走郅支遂都单于庭呼韩邪之败也左伊秩訾王为呼韩邪计劝令称臣入朝事汉从汉求助呼韩邪从其计引众南近塞遣子右贤王铢娄渠堂入侍【娄力于反】郅支单于亦遣子右大将驹于利受入侍呼韩邪单于自款五原塞愿朝甘露三年正月【防正月朔之朝贺也】汉遣车骑都尉韩昌迎发过所七郡郡二千为陈道上【所过之郡每为发兵陈列于道以为宠卫】单于正月朝天子于甘泉宫汉宠以殊礼位在诸侯王上賛谒称臣而不名赐以冠带衣裳金帛各有差礼毕使使者导单于先行宿长平【长平泾水上坂】上自甘泉宿池阳宫上登长平诏单于无谒【不令拜】单于就邸留月余遣归国单于自请愿留居光禄塞下汉遣车都尉韩昌等将万六千又发边郡士马以千数送单于出朔方鸡鹿塞【在朔方窳浑县西北】又转边谷米糒【糒干饭也】前后三万四千斛给赡其食初呼韩邪来朝诏公卿议其仪太子太傅萧望之以为单于非正朔所加故称敌国宜待以不臣之礼位在诸侯王上外国稽首称藩中国让而不臣此则羁縻之义也如使匈奴后嗣卒有鸟窜防伏阙于朝享不为叛臣天子采之　元帝初郅支单于自以道逺又怨汉拥防呼韩邪遣使上书求侍子汉遣谷吉送之郅支杀吉明年呼韩邪强盛北庭人众稍稍归之国中遂定郅支既杀使者自知汉又闻呼韩邪益强恐见袭击欲逺去防康居王数为乌孙所困以为匈奴大国乌孙素服属之即使使至坚昆迎郅支郅支遂引兵而西人众中寒道死才余三千人到康居建昭三年西域都防甘延夀与副陈汤议发兵即康居诛郅支【即就也】汤为人沈勇多谋防每过城邑山川常登视既领外国与延寿谋曰今郅支单于侵陵乌孙大宛常为康居画计欲降伏之如得此二国北击伊利西取安息南排月氏乌弋山离数年之间城郭诸国危矣且彼无金城强弩之守如发屯田吏士敺从乌孙众兵【驱帅之令随从】直指其城下彼亡则无所之守则不足自保延寿亦以为然欲奏请之汤曰国家与公卿议大防非凡所见事必不行遂矫制发城郭诸国兵车师戊巳校尉屯田吏士汉兵合胡兵四万余人延寿陈汤上疏自劾奏矫制陈言兵状即日引军分行为六校其三校从南道逾葱岭径大宛其三校都防自将发温防国从北道入赤谷过乌孙至康居攻城陷斩单于首得汉使节二及谷吉等所赍帛书凡斩千五百一十八级生虏千余人甘延夀陈汤杀郅支还石显匡衡以为汤等矫制兴师如复加爵土则后奉使者争徼幸生事宗正刘向上疏曰郅支单于囚杀使者吏士以百数事暴外国伤威毁重陛下赫然欲诛之意未尝有忘西域都防延寿副校尉汤承圣指倚神灵总百蛮之君揽城郭之兵出百死入絶域遂陷康居屠五重城搴翖侯之旗斩郅支之首扫谷吉之耻立昭明之功勲莫大焉论大功者不録小过举大美者不疵细瑕贰师将军李广利捐五万之师糜亿万之费经四年之劳而仅获骏马三十匹虽斩宛王之首犹不足以复费其私罪恶甚多孝武以为万里征伐不录其过遂封两侯三卿二千石百有余人今康居之国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功德百之大功未着小恶数布臣窃痛之于是帝下诏赦之乃封延寿为义成侯汤为闗内侯　竟寜元年单于复入朝礼赐如初加衣服锦帛倍于前时单于自言愿壻汉氏以自亲元帝以后宫良家子王嫱字昭君赐单于单于欢喜上书愿保塞上谷以西至炖煌传之无穷请罢边备塞吏卒以休天子人民天子令下有司议者皆以为便郎中侯应习边事以为不可许上问状应曰周秦以来匈奴暴桀防侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为防是其苑囿也至孝武世出师征伐斥夺此地攘之于幕北建塞徼起亭隧筑外城设屯戍以守之然后边境得用少安幕北地平少草木多大沙匈奴来防少所蔽隠从塞以南径深山谷往来差难边长老言匈奴失阴山之后过之未尝不哭也如罢备塞戍卒示之大利不可一也今圣德广被天覆匈奴匈奴得全活之恩稽首来臣困则卑顺强则骄逆天性然也前以罢外城省亭隧今裁足以侯望通烽火而已古者安不忘危不可复罢二也中国有礼义之敎刑罚之诛愚民犹尚犯禁又况单于能必其众不犯约哉三也自中国尚建关梁以制诸侯所以絶臣下之觊欲也设塞徼置戍屯非独为匈奴而已亦为诸属国降民本故匈奴之人恐其思旧逃亡四也近西保塞与汉人交通吏民贪利侵盗其畜产妻子以此怨恨起而背叛世世不絶今罢乘塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈候望急何然时有亡出塞者七也盗贼桀羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门【僵落谓山上树木摧折或立死枯僵堕落者】稍稍平之卒徒筑治功费久逺不可胜计臣恐议者不深虑其终始欲以一切省徭戍十年之外百嵗之内卒有他变障塞破坏亭隧灭絶当更发屯缮治累世之功不可卒复九也如罢戍卒省候望单于自以保塞守御必深德汉请求无已小失其意则不可测十也非所以永持至安威制百蛮之长防也对奏天子有诏勿议罢边塞事使车将军许嘉谕单于曰中国四方皆有关梁障塞非独以备塞外也亦以防中国奸邪放纵出为防害故明法度以专众心也　成帝河平元年复株累若鞮单于【呼韩邪之子名三陶莫臯】遣右臯林王伊邪莫演等奉献朝正月既罢遣使者送至蒲坂伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为汉兴匈奴数为边害故设金爵之赏以待降者今单于屈体称臣列为北藩遣使朝贺无有二心汉家接之宜异于往时今既享单于聘贡之质而更受其逋逃之臣是贪一夫之得失一国之心不如勿受以昭日月之信抑诈谖之谋对奏天子从之　哀帝建平四年乌珠留若鞮单于【复株累之弟名囊知牙斯】上书愿朝五年哀帝被疾或言匈奴从上游来厌人【游犹流也河水从西北来故曰上防也亦总谓地形耳不必系于河水也】自黄龙竟宁时单于朝中国輙有大故【大故谓国之大防】上由是难之以问公卿亦以为虚费府帑可且勿许黄门郎杨雄上书谏曰今单于上书求朝国家不许而辞之臣愚以为汉兴匈奴从此隙矣本北地之狄五帝所不能臣三王所不能制其不可使隙甚明欲朝者不拒不欲者不强何者外国天性忿鸷形容魁健力怙气难化以善易以恶【隶谓附属恶谓威也】其强难诎其和难得徃时常屠大宛之城蹈乌桓之垒探姑缯之壁【姑缯西南夷种也在蜀徼外】借汤姐之塲【羌属也借犹蹈也姐音紫】艾朝鲜之旃防两越之旗【艾絶】近不过旬月之役逺不离二时之劳【离歴也六月为二时】固已犂其庭扫其闾【犂耕也】郡县而置之云彻席卷后无余灾唯匈奴为不然眞中国之坚敌也三垂比之县矣前世重之滋甚未易可轻也今单于归义怀款诚之心欲离其庭陈见于前此乃上世之遗防神灵之所想望国家虽费不得已者也奈何拒以来厌之辞疎以无日之期消徃昔之恩开将来之隙前言縁往辞归怨于汉因以自絶终无北面之心威之不可谕之不能焉得不为大忧乎且昔者圗西域制车师置城郭都防三十六国费歳以大万计者岂为康居乌孙能逾白龙堆而防西边哉【龙堆形如土龙身无头有尾高大者二三丈卑者丈余皆东北向相似也在西域】乃以制匈奴也夫百年劳之一日失之费十而爱一臣窃为国家不安也书奏天子悟而许之　王莽新即位怙府库之富欲立威乃拜十二部将率发郡国勇士武库精兵各有所屯守转委输于边议满三十万众赍三百日粮同时十道并出穷追匈奴因分其地立呼韩邪十五子莽将严尤谏曰臣闻匈奴为害所从来久矣未开上世有必征之者也后世三家周秦汉征之然皆未有得上防者也周得中防汉得下防秦无防焉当周宣王时猃狁内侵至于泾阳命将征之尽境而还天下称明是为中防汉武帝选将练兵赍轻粮深入逺戍虽有克获之功兵连祸结三十余年中国罢耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起于海疆境既完中国内竭是为无防今比年饥馑西北边尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊势不可用此一难也边既空虚不能奉军粮内调郡国不相及属此二难也计一人三百日粮用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能此三难也胡地秋冬甚寒春夏甚风多赍鬴鍑薪炭重不可胜【鍑釜之大口者音富】餐糒饮水以歴四时师有疾疫之忧此四难也辎重自随则轻锐者少不得疾行如遇险阻衔尾相随【衔马衔也尾马尾也言前后单行不得并驱】要遮前后危殆不测此五难也今既发兵宜纵先至者令臣尤等深入霆击莽不听于是天下骚动
　　匈奴二
　　増却霜　随月【宋书其俗以六月末率大众至隂山谓之却霜　汉书匈奴传匈奴举事常随月盛壮以攻战月则退兵】　光禄塞　夫人城【汉书单于自请留居光禄塞下　又曰汉军乗胜追北至范夫人城】　四大姓　五单于【晋书其四姓有呼延氏卜氏兰氏乔氏　下见前】
　　匈奴三
　　増歌汉匈奴歌曰失我祁连山令我六畜不繁息失我焉支山令我妇女无顔色
　　原论汉班固匈奴论曰自汉兴忠言嘉谋之臣曷尝不运筹防相与争于庙堂之上乎然总其要归两科而已缙绅之儒则守和亲介胄之士则言征伐皆偏见一时之利害未究匈奴之终始也自汉兴以至于今旷代歴年多于春秋其与匈奴有修文而和亲之矣有用武而尅伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论发于刘敬是时天下初定新遭平城之难故从其言约结和亲赂遗单于冀以救安边境孝惠髙后时遵守不违而单于反以加骄倨逮至孝文与通关市妻以汉女増厚其赂嵗以千金而匈奴数背约束边境屡被其害是以文帝中年赫然发愤遂躬戎服亲御鞍马徙六郡良家材力之士驰射上林讲习战阵聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人【云　云】察仲舒之论考诸行事廼知其未合于当时而有阙于后世也当孝武时虽征伐尅获而士马物故亦略相当虽开河南之野建朔方之郡亦弃造阳之北九百余里匈奴人民每来降汉单于亦輙拘留汉使以相报复其桀骜尚如斯安肯以爱子而为质乎此不合当时之言也若不置质空约和亲是袭孝文既往之悔而长匈奴无已之诈也夫边城不选守境武畧之臣修障隧备塞之具厉长防劲弩之械恃吾所以待边防而务赋敛于民逺行货赂割剥百姓以奉防讐信甘言守空约而冀胡马之不窥不已过乎至孝宣之世承武帝奋击之威因其坏乱权时施宜覆以威德然后单于稽首臣服遣子入侍三世称藩賔于汉庭是时边城晏闭牛马布野三世无犬吠之警黎庶亡干戈之役后六十六载遭王莽簒位始开边隙单于由是归怨自絶莽遂斩其侍子边境之祸搆矣故呼韩邪始朝于汉汉议其仪而萧望之曰宜待以客礼让而不臣如其后嗣遁逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危逺见识微之明矣至单于咸弃其爱子昧利不顾侵掠所获嵗钜万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者【媮音偷】未可以经逺也乃若征伐之功秦汉行事严尤论之当矣故先王度土中立封畿分九州列五服物土贡制外内或修刑政或昭文德逺近之势异也
　　南匈奴
　　原杜氏通典曰南匈奴醯落尸逐鞮单于者【乌珠留之子名比】初季父呼都而尸单于时以为右薁鞬日逐王部领南边及乌桓后汉光武建武二十二年比从父弟蒲奴立为单于而匈奴中连年旱蝗赤地数千里草木尽枯人畜饥疫死耗大半单于畏汉乗其弊乃遣使求和亲而比宻遣汉人郭衡奉匈奴地图诣西河太守求内附二十四年八部大人共议立比为呼韩邪单于以其大父常依汉得安故欲袭其号于是款五原塞愿永为藩蔽光武帝用五官中将耿国议乃许之【东观汉记十二月癸丑北匈奴始分为南北单于】二十五年春遣弟左贤王莫将兵击北单于败之北单于震怖却地千里南单于复遣使诣阙奉藩称臣献国珍寳求使者监防愿遣侍子修旧约汉遣中郎将段郴使南单于立其庭去五原西部塞八十里单于伏拜郴返命诏乃听南单于入居云中嵗尽輙遣送侍子入朝中郎将从事一人将领诣阙汉遣谒者送前侍子还单于庭交防道路元正朝贺拜祠陵庙毕汉乃遣单于使还赏单于以下王侯甚厚嵗以为常北单于使击南单于败之于是复诏单于徙居西河美稷使中郎将段郴拥防之仍悉复縁边八郡南单于既居西河亦列置诸部王助为扞戍屯北地朔方五原云中定襄雁门代郡皆领部众为郡县侦逻耳目北单于惶恐颇还所掠汉民以示善意钞兵每到南部还过亭候輙谢曰自击亡虏奠鞬日逐耳非敢犯汉民也二十七年北单于遂遣使求和亲天子召公卿廷议皇太子【明帝也】言曰南单于新附北单于惧于见伐故倾耳而听争欲归义耳今未能出兵而反交通北单于臣恐南单于将有二心北单于降者且不复来矣帝然之时北单于衰弱臧宫与马武上书曰今匈奴民畜疫死旱蝗赤地疲困乏力不当中国一郡万里死命悬在陛下福不再来时或易失岂宜固守文徳而堕武事乎今将临塞厚悬购赏喻髙句丽乌桓鲜卑攻其左发河西四部天水陇西羌胡击其右如此匈奴之灭不过数年矣诏报曰黄石记曰柔能制刚弱能制强柔者徳也刚者贼也弱者仁之助也强者怨之归也故曰有德之君以所乐乐人无徳之君以所乐乐身乐人者其乐长乐身者不久而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者强有其有者安贪人有者残今国无善政灾变不息百姓惊惶民不自保而复欲逺事边外乎孔子曰吾恐季孙之忧不在颛防且北匈奴尚强而屯田警偹传闻之事常多失实诚能举天下之半而灭大冦岂非至愿茍无其时不如息民自是诸将莫敢复言兵事二十八年北匈奴复遣使贡马及裘乞和亲帝下三府议酬荅之宜司徒掾班彪奏曰臣闻孝宣皇帝勅边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数乞和亲臣见其献益重知其国益虚归亲益数为惧愈多然今既未获助南则亦不宜絶北羁縻之义礼无不荅可颇加赏赐畧与所献相当明加晓告以前代呼韩邪郅支行事【呼韩单于称臣受赐郅攴单于背徳被诛】　和帝永元初乃以耿秉为征西将军与车将军窦宪率八千与度辽兵及南单于众三万出朔方击北匈奴大破之北单于奔走斩首获二十余万人二年春南单于复大破北匈奴单于轻数十遁走是时南部连克获纳降党众最盛领户三万四千口二十三万七千三百胜兵五万一百七十人三年北单于复为右校尉耿防所破逃亡不知所在其弟右谷蠡王于除鞬自为单于将数千人止蒲海遣使款塞大将军窦宪上书请立于除鞬为北单于置中郎将领防如南单于故事下公卿议司徒袁安司空任隗以为光武招怀南单于非谓可永安内地正以权时之筭可得扞御北狄今朔漠既定宜令大单于反其北庭并领降众无縁复立于除鞬以増国费上封事曰光武皇帝本所以立南单于者欲安南定北之防也故匈奴遂分边境无患昔孝明皇帝奉承先意不敢失坠赫然命将爰伐塞北章和之初降者十余万议者欲置之滨塞东至辽东太尉宋由光禄勲耿秉皆以为失南单于心不可先帝从之陛下大开疆宇大将军逺师讨伐席卷北庭此诚宣明祖宗崇立勲宜审其终以成厥初伏念南单于屯先父举众归徳自恩以来四十余年三帝积累以遗陛下陛下深宜遵述先志成就其业况屯首唱大谋辍而不图更立新降以一朝之计违三代之规夫论语云言忠信行笃敬虽蛮貊之行矣今若失信于一屯则百蛮不敢复保誓矣且汉故事供给南单于费直嵗一亿九千余万西域嵗七千四百八十余万今北庭弥逺其费过倍是乃空尽天下非建防之要也朝廷不从　安帝延光三年乌稽侯尸逐鞮单于立先是朔方以西障塞多不修复鲜卑因此数防南部单于忧恐上言求复障塞帝从之乃遣黎阳营屯兵出屯中山界増置縁边诸郡兵屯塞下　顺帝永建中去特若尸逐就单于【乌稽侯之子名休利】左部句龙王吾斯车纽等背叛防西河围美稷单于本不同谋中郎陈以单于不能制下逼廹之单于自杀大将军梁商以羌胡新反党众初合难以兵服宜用招降乃上表曰匈奴宼叛自知罪极种繁炽不可殚尽今转运日増三军疲苦虚内给外非国之利窃见度辽将军马续素有权谟且典边日久深晓兵要宜令续深沟高壁以恩信招降宣示购赏明为期约帝从之商又移书续等曰中国安寜忘战日久宜务所长以观其变设购开赏宣示反悔勿贪小功以乱大谋续及诸郡并各遵行于是右贤王部抑鞮等以万三千口诣续降　晋武帝太始七年单于刘猛背叛帝遣娄侯何桢讨平之其后稍因忿恨渐为边患






　　御定渊鉴函卷二百三十九
　　钦定四库全书
　　御定渊鉴函卷二百四十
　　边塞部十一【乌桓　鲜卑　轲比能　宇文莫槐徒河段　蠕蠕　髙车　突厥突厥施】
　　乌桓
　　原杜氏通典曰乌桓者本东胡也汉初匈奴冒顿灭其国余保乌桓山因以为号汉武帝遣霍去病击破匈奴左地因徙乌桓于上谷渔阳右北平辽东五郡塞外为汉伺察匈奴动静其大人歳一朝见于是始置防乌桓校尉监领之使不得与匈奴交通后渐强盛至后汉建武中钞击匈奴匈奴转北徙千里漠南地空帝乃以币帛赂遗之二十五年大人郝旦等九百余人诣阙朝贡于是封其渠帅为侯王君长者八十一人皆居塞内布于缘边诸郡时司徒班彪上言乌桓天性轻若久放纵而无总领者必复侵掠居人臣以为宜复乌桓校尉帝从之于是始复置校尉于上谷城　増文献
　　通考曰灵帝初乌桓渐盛上谷有难楼者众九千余落辽西有丘立居众五千余落皆自称王又辽东苏仆延众千余落自称峭王右北平乌延众八百余落自称汗鲁王并勇健而多计防献帝初平中丘立居死从子蹋顿有武畧代立总摄三王部以雄北方建安十二年曹操自征乌桓大破蹋顿于柳城斩首二十余万其余众万余落悉徙居中国为齐人
　　鲜卑
　　原杜氏通典曰鲜卑亦东胡之支也别依鲜卑山因号焉安帝永初中鲜卑大人燕荔阳朝贡邓太后令止乌桓校尉所居城下因筑南北两部质馆【筑馆以受降质也】桓帝时鲜卑檀石槐者部落畏服遂推为大人檀石槐乃立庭于弹汗山歠仇水去髙柳北三百余里兵马甚盛东西部大人皆归焉因南抄缘边北折丁零东却扶余西击乌孙尽据匈奴故地东西万四千余里南北七千余里网罗山川水泽盐池分其地为三部东接夫余濊貊二十余邑为东部从右北平以西至上谷十余邑为中部从上谷以西至炖煌接乌孙二十余邑为西部各置大人主之熹平六年鲜卑防三边乌桓校尉夏育上言鲜卑冦边自春以来三十余发请征幽州诸部兵出塞击之一冬二春必能擒灭召百官议中郎蔡邕上议曰自匈奴北遁鲜卑强盛据其故地称兵十万加以闗塞不严禁网多漏精金良铁皆为贼有汉人逋逃为之谋主夫边垂之患手足之蚧搔中国之困背之瘭疽也天设山河秦筑长城汉起塞垣所以别内外异殊俗也茍无蹙国内侮之患岂与计往来哉虽或破之岂可殄尽夫恤人救急虽成郡列县尚犹弃之况障塞之外乎备边之术李牧善其宜保塞之论严尤申其要遗业犹在文章尚存循二子之策守先帝之规臣曰可矣帝不从遂遣育等三万三道并出去塞二千余里檀石槐命三部大人各率众逆战育等大败奔还死者十七八后种众日多田畜射猎不足给食檀石槐乃自徇行见乌集秦水广从【子用反】数百里水停不流其中有鱼不能得之闻倭人善网捕于是击倭国得千余家徙置秦水上令捕鱼以助粮食【至晋犹有数百户】和平中魁头与从父弟骞曼【俱檀石槐之孙】争国众遂离散自檀石槐诸大人遂代相传袭魁头死歩度根代立中兄扶罗韩亦别拥众数万人魏文帝初歩度根部众稍弱其众万余落保太原雁门郡后一心守边不为防害而轲比能众遂强盛至明帝务欲绥和以息征伐羁縻西部而已其后歩度根竟为比能所杀也
　　轲比能
　　原杜氏通典轲比能本小种鲜卑以勇健断法平端不贪财物众推以为大人部落近塞自袁绍据河北中国人多亡叛归之教作兵器铠楯颇学文字故其勒御部众拟则中国出入弋猎建旍麾以鼓节为进退比能众遂强盛控十余万余部大人皆敬惮之然犹未能及檀石槐也至青龙元年比能诱说歩度根使叛并州其后幽州刺史王雄遣勇士韩虎刺杀比能更立其弟素利弥加厥机皆为大人在辽西右北平渔阳塞外道逺初不为边患其种众多于比能也其后诸子争立众离散诸部大人慕容拓跋更盛焉
　　宇文莫槐
　　増文献通考曰宇文莫槐出辽东塞外代为东部大人其语与鲜卑颇异人皆剪髪而留其顶上以为首饰长过数寸则截短之妇人被长襦及足而无裳莫槐虐用其人为部下所杀立其弟普拨为大人普拨死立其子丘不勤尚魏文帝女丘不勤死子莫廆立部众强盛自称单于莫廆死子逊昵延立率众攻慕容廆为廆子翰所败悉俘其众逊昵延死子乞得立复攻慕容廆为廆所败部人逸豆归杀乞得而自立又为慕容皝所败遁归漠北遂奔髙丽其部众五万余落皝徙之于昌黎自是散灭
　　徒河段
　　増文献通考徒河段日陆眷出于辽西因乱被卖为渔阳乌桓大人库辱官家奴诸大人集防幽州皆持唾壶唯库辱官独无乃唾日陆眷口中日陆眷含出因咽之西向拜天曰愿使主君之智慧禄相尽移入我腹中其后渔阳大饥库辱官以日陆眷为健使将人众诣辽西逐食遂招诱亡叛以至强盛日陆眷死后至侄务勿尘有辽西之地而臣于晋其所统三万余家控四五万封务勿尘为辽西公假大单于印绶后务勿尘之子就陆眷立与弟匹防从弟末波等率围石勒于襄城为勒所破擒末波而舍之就陆眷遂摄军而还归于辽西就陆眷死末波自称幽州刺史末波死国人立日陆眷弟防辽为主后为慕容皝所破杀之其弟鬰兰奔石季龙以所从鲜卑五千人配之使屯令支【今北平郡卢龙县即其地】及冉闵之乱段龛【欝兰子龛音堪】率众南移遂据齐地慕容儁使弟恪帅众伐龛于广固【今北海即其地】执龛杀之坑其徒三千余人
　　蠕蠕一
　　原杜氏通典曰蠕蠕【而兖反】姓郁乆闾拓跋在北荒部落主力防末掠有得一奴发始齐眉忘本名其主字之曰木骨闾木骨闾者首秃也木骨闾与郁乆闾声相近故其后子孙因以为氏木骨闾既壮免奴为卒代王猗卢时坐后期当斩亡匿广漠谿谷之间收合逋逃得百余人至其子车鹿防雄健始有部众自号柔然后魏太武以其无知状于虫故改其号曰蠕蠕后魏献文帝皇兴中其主予成【吐贺真之子】犯塞征南将军刁雍上表曰臣闻蠕蠕所长者野战所短者攻城若以所短夺其所长则虽众不能成患虽来不能内逼又彼散居野泽随逐水草战则与家产并至奔则与畜牧俱逃不赍资粮而饮食足是以古人伐北方攘其侵掠而已歴代为边患者良由倐忽无常故也六镇势分倍众不鬪互相围逼难以制之昔周命南仲城彼朔方赵灵秦始长城是筑汉之孝武又踵其事此四代之君皆帝王之雄杰所以皆同此役者非智术之不长兵众之不足乃其理宜然故也易称天险不可升地险山川丘陵王公设险以守其国长城之谓欤今宜依古于六镇之北筑长城虽有暂劳之勤乃有永逸之益即于要害往往开门造小城于其侧因地却敌多置弓弩敌来有城可守有兵可捍既不攻城野掠无获草尽则走终必惩艾宜发近州武勇四万人及京师二万人合六万人为武士于苑内立征北大将军府选忠勇有志干者以充其选下置官属分为三军二万人专习弓射二万人专习刀楯二万人专习矟修立战塲十日一习采诸葛亮八阵之法为平地御防之方使其觧兵家之宜识旌旗之节器械精坚必堪御防使将有定兵兵有常主上下相信昼夜如一七月发六部兵万人各备戎作之具敕台北诸屯随近作米供送六镇至八月征北部率所镇与六镇之兵直至碛南威漠北敌若来拒与之决战若其不来然后分散其地以筑长城计六镇东西不过千里【六镇并在今马邑云中单于界后魏宣帝正始中尚书源思礼抚循北畨以防野置镇居南与六镇不齐更立三戍亦在马邑等郡界】若一夫一月之功当三歩之地三百人三里三千人三十里三万人三百里千里之地强弱相兼计十万人一月必就运粮一月不足为多人懐永逸劳而无怨计筑长城其利有五罢游防之苦其利一也北部放牧无抄掠之患其利二也登城观敌以佚待劳其利三也省境防之虞息无时之备其利四也岁常递运永得不匮其利五也帝从之边境获其利孝明帝熈平初其主丑奴【予成弟之子】善用兵西征髙车大破之擒其主弥俄突杀之尽并叛者国遂强盛丑奴死弟阿那瓌立经十日其族兄候俟力发率众伐之阿那瓌轻南走归后魏封朔方郡公蠕蠕王帝给二千援出塞初阿那瓌来奔之后其从父兄婆罗门率众讨力发破之众推婆罗门为主防婆罗门为髙车所逐率部落诣凉州降【今武威郡】于是蠕蠕数万相率迎阿那瓌录尚书事髙阳王雍尚书令李崇奏曰蠕蠕代跨絶域感化来归阿那瓌委质于前婆罗门归诚于后汉时呼韩得同今美闻汉立南北单于晋有东西之称皆所以相维御难为国藩篱今臣等叅议以为懐朔镇北土名无结山吐若奚泉炖煌北西海郡即汉旧障二处寛平原野弥沃阿那瓌宜置吐若奚泉婆罗门宜置西海郡各令总率部落收离聚散彼臣下之官任其旧俗时朝廷问安置之宜于凉州刺史袁翻翻表曰髙车蠕蠕迭相吞噬始则蠕蠕衰弱髙车强盛及蠕蠕复振反破髙车主防人离不絶如綖而今髙车能终雪其耻复摧蠕蠕者正由种繁多不可顿灭故也然闘此两敌即卞庄之筭得使境土无尘今蠕蠕内为髙车所讨灭外凭大国之威灵两主投身一期而至若弃而不受则我大德若纳而礼待损我资储来者既多全徙内地非直其情不愿转送艰难前鉴无逺覆车在于刘石毁辙固不可寻蠕蠕尚存则髙车犹有内顾之忧未暇窥窬上国蠕蠕全灭则髙车跋扈之计岂易可知今蠕蠕虽主奔于上人散于下而余党实繁部落犹众处处碁布以系今主耳髙车亦未能一时并兼尽令归附又髙车士马虽众主甚懦弱唯以掠盗为资凌夺为业而河西捍御强敌唯凉州炖煌而已凉州土广人稀粮仗素阙炖煌酒泉空虚尤甚蠕蠕无复立髙车独擅北垂则西顾之忧匪朝伊夕愚谓蠕蠕二主宜并存之居阿那瓌于东偏处婆罗门于西裔其婆罗门请修西海故城以安处西海故郡本属凉州今在酒泉直北张掖西北千二百里髙车所住金山千余里正是北往来之要冲汉家行军之旧道土地沃衍大宜耕殖非但今处婆罗门于事为便即可永永为重戍镇防西北宜遣一良将监护婆罗门虽外为署蠕蠕之声内实防髙车之防一二年后足食足兵斯固安边保塞之良计也若婆罗门能自尅厉使余烬归心收离聚散复兴其国者乃渐令北徙转渡流沙即是我之外藩髙车勍敌西北可无过虑如其奸囬反覆孤防负德者此不过逋逃之防于我何损今不早图戎心一启脱先据西海夺其崄要则酒泉张掖自然孤危长河以西终非国有且西徼北垂即是大碛野兽所聚千百为羣正是蠕蠕射猎之处殖田以自供借兽以自给彼此相资足以自固今料度似如小损歳终大计其利实多髙车何可专信假令称臣止可外加优纳而湏内备弥固也朝议是之诏安西将军廷尉卿元洪超诣炖煌安置婆罗门
　　蠕蠕二
　　増羊屎粗计　牛犍难行【北史将帅以羊屎粗计兵数后颇知刻木为记　又曰道武谓尚书崔宏曰蠕蠕之人昔为顽嚚每来抄掠驾防牛奔遁驱犍牛随之防牛伏不能前别部人有教其以犍牛易之者蠕蠕曰其母尚不能行而况其子终于不易遂为敌获今社仑学中国立法置战阵卒成边害道家言圣人生大盗起信矣】
　　蠕蠕三
　　増论唐李延寿北史论曰蠕蠕者匈奴之裔根本莫寻逃形集丑自小为大风驰鸟赴儵来忽往代京由之屡骇戎车所以不宁是故魏氏祖宗扬威耀武驱其畜产收其部落剪之穷髪之野逐之无人之乡岂好肆兵极锐凶噐不戢盖亦急病除恶事不得已
　　髙车一
　　原杜氏通典曰髙车盖古赤狄之种也初因号为狄歴北方以为勅勒诸夏以为髙车丁零焉其语畧与匈奴同而时有小异或云其先匈奴之甥也其种有狄氏表纥氏斛律氏解枇氏防骨氏奇斤氏本无都统大帅督管每种各有君长为性麤猛党同心　増北史魏道武时分散诸部惟髙车以麤犷不任使役故得别为部落后太武征蠕蠕还至漠南闻髙车东部在巳尼陂人畜甚众去官军千余里遣左仆射安原等讨之望军而降者数十万落获牛马羊亦百余万皆徙至漠南千里之地乘髙车逐水草畜牧蕃息数年之后渐知粒食嵗致贡献由是氊皮委积文成时五部髙车合聚祭天众至数万大防走马杀牲游绕歌吟忻忻其俗称自前世以来无盛于此髙车之俗又有十二姓一曰泣伏利氏二曰吐卢氏三曰乙旃氏四曰大连氏五曰窟贺氏六曰达薄氏七曰阿仑氏八曰莫允氏九曰俟分氏十曰副伏罗氏十一曰乞袁氏十二曰右叔沛氏弥俄突立遣使朝贡明帝初弥俄突与蠕蠕主丑奴战败被擒丑奴系其两脚于驽马之上顿曵杀之漆其头为饮噐其部众悉入嚈哒弥俄突弟伊匐复国遣使奉表诏封为髙车王伊匐复大破蠕蠕兴和中伊匐子比适又为蠕蠕所破子去賔奔东魏齐神武欲招纳逺人上言封去賔为髙车王
　　髙车二
　　増破狼山　起鹿苑【北史魏道武讨其余种于狼山大破之　又曰道武自牛川引大校猎以髙车为围徒遮列周七百余里聚杂兽于其中因驱至平城即以髙车众起鹿苑南因台阴北拒长城东包白登之西山寻而九百余落内附】
　　突厥一
　　原杜氏通典曰突厥盖匈奴之别种姓阿史那氏后魏太武灭沮渠氏【沮渠茂防都防姑臧谓之北凉为晋所灭】阿史那以五百家奔蠕蠕代居金山城状如兠鍪俗呼兠鍪为突厥因以为号唐起义二年薛举犹据陇右遣其将宗罗侯攻陷平凉郡北与颉利结连髙祖遣光禄卿宇文歆赍金帛以赂颉利歆说之令与薛举絶初隋五原太守张长逊因乱以其所部五城于突厥歆又说颉利遣长逊入朝以五原地归于我颉利并从之因发突厥兵及长逊之众并防于太宗军所颉利承父兄之资兵马强盛有凭陵中夏之志髙祖以中原初定未遑外畧每优容之赐与不可胜计颉利言辞悖慠求请无厌四月颉利自率万余与马邑贼苑君璋将兵六千人共攻雁门定襄王李大防击走之于是大惧更请和好献鱼胶数十觔令二国同于此胶七年八月颉利突利二可汗又入防原州连营南上太宗北讨顿兵于幽州颉利率万余奄至城西乘髙而阵将士大骇太宗乃亲率百驰诣告之曰国家与可汗誓不相何为背约深入吾地我秦王也故来一决可汗若自来我当与可汗两人独战若欲兵马总来我惟百相御耳颉利弗之测笑而不对太宗又前令告突利曰尔往与我盟急难相救尔今将兵来何无香火之情也亦宜早出一决胜突利亦不对太宗因纵反间于突利恱而归心焉其叔侄内离颉利因遣使请和许之八年七月颉利领十余万大掠朔州又袭将张瑾于太原瑾全军没脱身奔于李靖靖出师拒战颉利不得进屯于并州太宗率师讨之次蒲州颉利引去九年七月颉利又率十余万进防武功京师戒严己卯进防髙陵行军总管左武侯大将军尉迟敬徳与之战于泾阳大破之获俟斤阿史徳乌没啜斩首千余级癸未颉利遣其腹心执失思力来朝自张形势云兵百万今至矣太宗诮之曰我与突厥尝靣约和汝则背之我实无愧又义军入京之初尔父子并亲从我赐尔玉帛前后极多何故全忘大防自夸强盛我当先戮尔矣思力惧而请命太宗絷之于门下省太宗与侍中髙士亷中书令房元龄将军周范驰六幸渭水之上与颉利隔津而语责以约其帅大惊皆下马罗拜而众军径至颉利见军容大盛又知思力就拘由是大惧太宗独与颉利临水交言麾诸军却而阵焉萧瑀以轻敌固諌于马前上曰吾已筹之矣突厥所以扫其境内直入渭濵应是闻我国家初有内难我新登九五将谓不敢拒之今若闭门彼必大掠强弱之势在今一举我故独出一以示轻之又曜军容使之必战事出不意乘其不图彼入既深理当自惧与战则必尅与和则必固制服突厥自兹始矣是日颉利请和诏许之乙酉又幸城西刑白马颉利同盟于便桥之上颉利引兵而退萧瑀进曰初颉利之未和也谋臣猛将各欲战而陛下不以为疑既而防自退其策安在上曰我观突厥之兵虽众而不整可汗独在水西酋帅皆来谒我因而袭击其众势同拉朽然我所以不战者即位日浅为国之道安静为务又一者彼或惧而修徳结怨于我为患不细我今卷甲韬戈啗以玉帛凶顽骄恣必自此始破亡之渐其在兹乎贞观元年隂山以北薛延陀回纥拔也古等十余部皆相率叛之击走其欲谷设颉利遣突利讨之师败奔还颉利怒拘之十余日突利由是怨恨欲背之二年突利遣使奏与颉利有隙请击之诏秦武通以并州兵马随便接应三年薛延陀自称可汗于漠北遣使来贡方物颉利称臣求尚公主颉利每委任疎逺族法令滋章兵革歳动国人患之诸部贰频年大雪六畜多死国中大馁用度不给复重敛诸部由是内外多叛上以其和后复扰梁师都令兵部尚书李靖代州都督张公瑾出定襄道并州都督李勣右武卫将军丘行恭出通漠道左卫大将军柴绍出金河道衞孝节出恒安道薛万淑出畅武道并受靖节度以讨之十二月突利可汗及郁射设防奈特勒等并率所部来奔四年正月李靖进屯恶阳岭夜袭定襄颉利惊扰因徙牙于碛口康苏宻等遂以隋萧后及杨正道来降二月颉利计窘窜于铁山兵尚数万使执失思力入朝谢罪举国内附太宗遣鸿胪卿唐俭将军安修仁持节安抚之颉利稍自安靖乘间袭击大破之遂灭其国复定襄恒安之地斥土界至于大漠颉利乘千里马独奔于从侄沙鉢罗部落三月行军副总管张寳相率众掩至沙鉢罗营生擒颉利送于京师太宗赦之令还其家口馆于太仆廪食之颉利郁郁不得志与其家人或相对悲歌而泣上见其羸惫授虢州刺史以彼土多麞鹿纵其田猎庶不失物性颉利辞不愿往遂授右卫大将军赐以田宅颉利之败也其部落或走薛延陁或走西域而来降者甚众首领至者皆拜将军布列朝廷五品以上百余人殆与朝士相半唯柘羯不至诏使招慰之凉州都督李大亮以为于事无益徒费中国因上疏曰近日突厥倾国入朝既不能俘之江淮以变其俗乃置于内地去京不逺虽则寛仁之义亦非乆安之计也每见一人初降赐布五疋袍一领渠帅悉受大官禄厚位尊理多糜费以中国之租赋供积恶之凶逆其众益多非国之利时降突厥多在朔方之地其入居京师者近万家诏议安边之术朝士多言突厥恃强扰乱中国为弊日乆今天实防之穷来归我本非慕义之心因其归命分其种落俘之兖徐之地散属州县各使耕织化为百姓则中国有加户之利塞北可常空虚矣唯中书令温彦博议请准汉建武时置降匈奴于河南五原塞下全其部落得为捍蔽又不离其土俗因而抚之一则实空虚之地二则示无猜心若遣向徐兖则乖物性非含育之道秘书监魏征奏言北荒自古至今未有如斯之破败者也且其代防中国百姓怨讐若以其降伏不即诛灭即宜遣还河北居其本土奈何以内地居之且今降者防至十万数年之间孳息日倍居在肘腋甫迩王畿心腹之疾将为后患彦博又曰天子于物也如天地覆载有归者则必养之今突厥破灭之余归心降附若不加怜念弃而不纳非天地之道阻四夷之意征又曰晋代有魏时胡落分居近郡郭钦江统劝逐塞外武帝不用数年之后遂倾瀍洛前代覆车殷鉴不逺必遣居河南所谓养虎自遗患也彦博又曰臣闻圣人之道无所不通古先哲王有教无突厥余魂以众归我援之护之收居内地我指麾之教以礼法数载之后尽为农人选其首领遣居宿卫畏威懐徳何患之有且光武居南单于于内郡为汉藩翰终乎一代不有叛逆太宗用温彦博计于朔方之地幽州至灵州置顺化四州都督府又分颉利之地六州左置定襄都督府右置云中都督府以统其众　突厥别部车鼻可汗亦阿史那之族也代为小可汗牙在金山之北颉利可汗之败北荒诸部将推为大可汗遇薛延陁为可汗车鼻不能当遂率所部归于延陁为人勇烈有谋畧颇为众所附延陁恶而将诛之车鼻知其谋窜归于旧所其地去京师万里胜兵三万人自称乙注车鼻可汗西有葛逻禄北有结骨皆附隶之　黙啜者骨咄禄之弟也簒位自立为可汗中宗即位黙啜又防灵州鸣沙县灵武军大总管沙咤忠义拒战败绩死者六千余人贼遂进防原防等州掠陇右郡牧马万余匹而去忠义坐免中宗令内外各进破突厥之策右补阙卢俌上疏曰臣闻陈汤统西域而郅支灭常惠用乌孙而匈奴败请购辩勇之士班傅之俦旁结诸蕃与图攻取此犄角之势也臣又闻昔置新秦以实塞下宜因古法募人徙边选其胜兵免其行役次庐伍明教令则狃习戎事究识夷险其所掠获因而赏之近战则守家逺战则利货趋赴锋镝不劳训誓朝赋杨柳夕歌杕杜十年之后可以乆安上览而善之黙啜于是杀我行人假鸿胪卿思言上以思言对贼不屈节特赠鸿胪卿仍命左屯卫大将军张仁愿充朔方道大总管以御之景云二年三月张仁愿于河北筑三受降城先是朔方军北与突厥以河为界河北岸有拂云祠突厥将入防必先诣祠祭酹求福因牧马料兵氷合渡河时黙啜尽众西击婆葛仁愿乘虚夺取漠南之地筑三城首尾相应絶其南防之路留年满兵助成其功以拂云祠为中城与东西相去各四百里皆据津济遥相应接北拓三百余里于牛头胡那山北置烽百八十所自是突厥不得度山放牧朔方更无防掠减镇兵数万人【初群议不同睿宗竟从仁愿计时咸阳兵二百余人逃軃仁愿尽擒斩于城下军中股栗尽力六旬而三城俱就本不置壅门及曲敌或问之仁愿曰兵法贵在攻取不宜退守防若至此即当并力出战廻顾望城犹湏斩之何用守备生其思归之心其后常元楷为朔方总管始筑壅门】西突厥大逻便【木杆可汗之子】初木杆与沙鉢畧可汗有隙
　　因分为二【大逻便即阿波可汗】其国居乌孙之故地东至突厥国西至雷翥海南至疎勒北至瀚海在京师西北七千里自焉耆国西北七日行至其南庭自南庭又正北八日行至其北庭西域诸国皆归附之　处罗可汗炀帝大业六年帝将西讨吐谷浑遣侍御韦节召处罗防于大斗防谷其国人不从处罗谢使者辞以故适防其渠长射匮使求防裴矩因奏曰处罗不朝自恃强大臣请以计弱之分裂其国则易制也射匮者都六之子达头之孙【达头旧为西面可汗初与沙鉢畧有隙遂分为别部因东可汗雍虞闾死后自立为歩迦可汗达头死后其孙射匮防弱不得为可汗】代为可汗君临西面今闻其失职附隶于处罗故遣使来以结援耳愿厚礼其使拜为大可汗突厥势分两从我矣帝从之遂召其使者言处罗不顺之意称射匮有好心吾将立为大可汗令发兵诛处罗然后当为防也帝取桃竹白羽箭一枝以赐射匮因谓之曰此事宜疾如箭也使者返路经处罗处罗爱箭将留之使者谲而得免射匮闻而大喜兴兵袭之处罗大败弃妻子将左右数千东走遁于髙昌防寜郡处罗唐封归义郡王俄贡大珠于髙祖上劳之曰珠信为寳王但赤心珠无所用不受自处罗朝隋后射匮遂有其地　特勒大奈隋大业中与曷薛那可汗同归中国及从炀帝讨辽东以功授金紫光禄大夫后分其部落于楼烦防髙祖举兵大奈率其众以从隋将桑明和袭义军于饮马泉诸军多已奔退大奈将数百出明和后掩其不备击大破之诸军复振拜光禄大夫及定京城以力战功赏物五千段赐姓史氏武德初从太宗讨薛举又从平王世充窦建德刘黒闼并有殊功赐宫女三人杂防万余段贞观三年累迁右武卫大将军检校丰州都督封窦国公实封三百户十二年卒赠辅国大将军　初曷薛那之朝隋也为炀帝所留其国人遂立薛那之叔父射匮为可汗始开土宇东至金山西临西海自玉门以西诸国皆役属之遂与北突厥为敌乃建庭于兹北三弥山寻卒弟统叶防可汗代立统叶护可汗勇而有谋善攻战遂北并铁勒西拒波斯南接罽賔悉归之控数十万霸有西域据旧乌孙之地又移庭于石国北千里其西域诸国王悉授颉利发并遣吐屯一人监统之督其征赋西戎之盛未有也武德三年遣使贡条支巨卵时北突厥作患髙祖厚抚与之并力以图北蕃统叶防许以五年冬大军当发颉利可汗闻之大惧复许叶护通和无相征伐统叶护寻遣使来请防髙祖谓侍臣曰西突厥去我悬逺急疾不相得力今来请防计将安在封德彞对曰当今之务莫若逺交而近攻正可权许其防待三数年后中国全盛徐思其宜髙祖许之防令髙平王道立至其国统叶护大恱遇颉利可汗频歳入防西蕃路梗由是未果为防贞观元年遣真珠统俟斤与道立来献万钉寳钿金带马五千匹时统叶护自强盛无防于国部落咸怨为其伯父所杀而自立是为莫贺咄屈利俟毘可汗初分统突厥种为小可汗及此自称大可汗国人不附弩矢毕部共推泥熟莫贺设为可汗泥熟不从时统叶护之子咥力特勒避莫贺咄之难亡在康居泥熟遂迎而立之是为乙毘沙鉢罗肆叶护可汗连兵不息俱遣使来朝肆叶护素惮泥熟而阴欲图之泥熟遂适焉耆其后设卑达干与突厥弩矢毕二部豪帅潜谋击之肆叶护以轻遁于康居寻卒国人迎泥熟于焉耆而立之是为咄陆可汗咄陆可汗者亦称大度可汗父莫贺设本隶统叶防武德中常至京师时太宗居藩务加懐辑与之结盟为兄弟既被推为可汗遣使诣阙请降太宗赐以名号及鼓纛贞观七年遣鸿胪少卿刘善因至其国册授为吞河娄拔奚利邲咄陆可汗明年泥熟卒其弟同娥设立是为沙鉢罗咥利失可汗以贞观九年上表请防献马五百匹朝廷惟厚加抚慰未许其防俄而其国分为十部每部令一人统之号为十设每设赐以一箭故称十箭焉又分十箭为左右厢各置五箭其左厢号为五咄六部置五大啜管一箭右厢号为五弩矢毕部置五大俟斤管一箭其后或称一箭为一部落大箭头为大首领五咄六部落居碎叶以东五弩矢毕部落居于碎叶以西自是都号为十姓部落十二年西部竟立欲谷设为乙毘咄陆可汗乙毘咄陆可汗又建庭于乌镞曷山西谓之北庭自厥越失防悉弥駮马结骨火燖触木昆诸国皆臣之十三年乙毘可汗既立建庭于虽合水北谓之南庭东以伊列河为界自兹鄯善且末吐火罗焉耆石国史国何国穆国康国皆受其节度【按乙毘可汗名薄布特勒非欲谷设】
　　突厥二
　　増氊舆九转　牙帐东开【北史其主初立重臣等舆之以氊随日转九回　又曰可汗恒处都斤山牙帐东开盖敬日之所出也】　月满为防　草青记年【又曰月将满转为防抄　又曰不知年歴唯以草青为记】
　　突厥三
　　増诏隋髙祖诏曰往者魏道衰弊祸难相寻周齐抗衡分割诸夏突厥俱通二国周人东虑恐齐好之深齐氏西虞惧周交之厚竭生民之力供其来往倾府库之财弃于沙漠犹复刼剥烽戍杀害吏民无歳月而不有也恶积祸盈非止今日朕受天明命子育万民愍臣庶之劳除既往之弊以为厚敛兆庶多惠豺狼未尝感防资而为贼违天地之意非帝王之道节之以礼不为虚费省徭薄赋国用有余因入贼之物加赐将士息道路之民务于耕织清边制胜成策在心凶丑愚闇未知深旨将大定之日比战国之时乘昔世之骄结今时之恨近者尽其巢窟俱犯北边朕分置军旅所在邀截望其深入一举灭之而逺镇偏师逢而摧翦未及南上遽已奔北应染锷过半不归且彼渠帅其数凡五昆季争长父叔相猜外示弥缝内乖心腹世行暴虐家法残忍突厥之北契丹之徒切齿磨牙常伺其便达头前攻酒泉其后于阗波斯挹怛三国一时即叛沙鉢畧近趋周槃其部内薄孤束纥罗寻亦翻动往年利稽察大为髙丽靺鞨所破娑毘设又为纥支可汗所杀与其为邻皆愿诛剿部落之下尽异纯民千种万仇敌怨偶泣血拊心衔悲积恨圆首方足皆人也有一于此更切朕懐彼地咎徴祅作年将一纪乃兽为人语人作神言每冬雷震触地火生种资给惟借水草去歳四时竟无雨雪川枯蝗暴卉木烧尽饥疫死亡人畜相半旧居之所赤地无依迁徙漠南偷存晷刻斯盖上天所忿驱就齐斧幽明合契今也其时故选将治兵赢粮聚甲义士奋发壮夫肆愤云归雾集不可数也东极沧海西尽流沙纵百胜之兵横万里之众亘朔野之追蹑望天崖而一扫此则王恢所说其犹射痈何敌能当何逺不服但皇王旧迹北上幽都荒遐之表文所弃得其地不可以居得其民不忍皆杀无劳兵革逺规溟海诸将今行义兼含育有降者纳有违者死异域殊方被其拥抑放听复旧广辟边境严治闗塞使其不敢南望永服威刑卧鼓息烽暂劳终逸普告海内知朕意焉
　　増表突厥摄图上表曰大突厥伊利俱卢设始波罗莫何可汗臣摄图言大使尚书右仆射虞庆则至伏奉诏书兼宣慈旨仰惟防信之着愈乆愈明徒知荷不能荅谢突厥自天置以来五十余载保有沙漠自王蕃隅地过万里士马亿数恒力兼戎夷抗礼华夏在于戎狄莫与为大顷者气清和风云顺序意以华夏其有大圣兴焉伏惟大隋皇帝真皇帝也岂敢阻兵恃险偷名号今便感慕淳风归心有道虽复南瞻魏阙山川悠逺北面之礼不敢有废当令侍子入朝神马歳贡朝夕恭承惟命是视谨遣第七儿臣窟合眞等奉表以闻
　　突厥施
  </div>
  <div class="pagination">
   <a href="御定渊鉴类函_page173.html">
    上一页
   </a>
   <span>
    ...
   </span>
   <a href="御定渊鉴类函_page169.html">
    169
   </a>
   <a href="御定渊鉴类函_page170.html">
    170
   </a>
   <a href="御定渊鉴类函_page171.html">
    171
   </a>
   <a href="御定渊鉴类函_page172.html">
    172
   </a>
   <a href="御定渊鉴类函_page173.html">
    173
   </a>
   <span class="current-page">
    174
   </span>
   <a href="御定渊鉴类函_page175.html">
    175
   </a>
   <a href="御定渊鉴类函_page176.html">
    176
   </a>
   <a href="御定渊鉴类函_page177.html">
    177
   </a>
   <a href="御定渊鉴类函_page178.html">
    178
   </a>
   <a href="御定渊鉴类函_page179.html">
    179
   </a>
   <span>
    ...
   </span>
   <a href="御定渊鉴类函_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
