<!DOCTYPE html>
<html>
<head>
    <meta charset="UTF-8">
    <title>古俪府 - 第 30 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 30 页/共 33 页</h1>
    <div class="content">　　叶季良琢玉成器诗　片玉寄幽石纷纶当代名荆人献始遇良匠琢初成冰映寒光动虹开晚色明雅容看更澈余响扣弥清自与琼瑶比方随掌握荣因知君有用髙价伫连城
　　吴丹玉水记方流诗　玉泉何处比四折水文浮润下宁逾矩居方在上流映空虚碌碌涵白浄悠悠影碎疑冲斗光清耐掩舟珪璋分辨状沙砾共懐柔愿赴朝宗日萦回入御沟
　　又郑俞诗　积水棊文动因知玉产幽如天涵素色侔地引方流潜润滋云起英华射浪浮鱼龙泉不夜草木岸无秋璧沼宁堪比瑶池讵可俦若非悬可测谁复寄冥搜
　　王维清如玉壶冰诗　玉壶何用好偏许素冰居未共销丹日还同照绮疏抱明中不隠含浄外疑虚气似庭霜积光言砌月余晓凌飞鹊镜宵映聚萤书若向贪夫比贞心定不如
　　魏文帝与钟大理书　良玉比德君子珪璋见美诗人晋之垂棘鲁之璵璠宋之结绿楚之和璞价越万金贵重都城有称畴昔流声将来是以垂棘出晋虞虢双禽和璧入秦相如抗节窃见玉书称玉白如截肪黑如纯漆赤拟鸡冠黄侔蒸栗侧闻斯语未覩厥状
　　物类部【五谷】
　　唐许敬宗麦秋赋应制　考宿麦于生类起严秋于溽暑扇渐秀于梅风润岐苗于谷雨　杂芸黄于緑野防肃杀于朱明　畴中气爽垄际风清引神飇于绮殿指明月于纨扇砌积玉兮凝冰庭飞花兮似霰矫防阳于脩景溽寒露于方甸栋刻桂兮含英井雕莲兮发绚云标峯而势诡气登商而节变
　　髙敭庭瑞麦赋　冠异气于缭垣吐嘉麰于寒薮不忘风雪全抽两穗逼日月之光华得云雨之攸利芒纤纤而擢陇叶青青而耸翠同黍谷之移暄类榆林之因地瑞纪増焕嘉禾异植出天苑以称竒访人寰而未识凌玉霜而表劲挺金茎而孤植　成粒贵于鸟衔覆苗期于雉雊
　　潘炎嘉禾合穗赋　脉震土膏且分苗于南畆驷临天汉爰合穗以西成　生非百里验管仲之虚词出异昆山自我皇之所宝　唐叔得之而合颖周成得之以充箱双米一稃称之表异孤茎六穗颂以非常今也尤盛居然允臧转风而屡腾佳气就日而交见祥光独天不生托厚载于富媪非圣不感効元符于我皇
　　张真祥嘉禾合颖赋　稃已闻于二米茎乃殊于九穗麦两岐而能匹茅三脊而徒称固神仓之可贮期郊
　　庙之以升欲荐尧阶且闻挃挃之获将登禹膳遂入浮浮之烝
　　赵蕃甸人献嘉禾赋　合穗之珍方将効祉于今日异畆之美岂独标竒于古风　祥烟近拂乍疑连理之形喜气旁临更辨合欢之色　岂比躬稼之时尽化晋君之草挺生之嵗克符汉帝之名
　　孟简嘉禾合颖诗【二首】　玉烛将成嵗封人亦自歌八方霑圣泽异畆发嘉禾共秀芳何逺连茎瑞且多颖低甘露滴影乱惠风过表稔由神化为祥识气和因知兴嗣嵗王道旧无颇　天祚皇王德神呈瑞谷嘉感时苗特秀证道叶方华气转腾佳色云披映早霞薰风浮合颖湛露浄祥花六穗垂兼倒孤茎嫋复斜影同唐叔献称庆比周家
　　郑畋麦穗两岐诗　圣虑忧干畆嘉苗荐两岐如云方表盛成穗忽标竒瑞露纵横滴祥风左右吹讴謡连上苑花实遍平陂史册书堪重丹青画更宜愿依连理树俱作万年枝
　　张聿余瑞麦诗　瑞麦生尧日芃芃雨露偏两岐分更合异畆颖仍连冀获明王庆宁唯太守贤仁风吹靡靡甘雨长芊芊圣德应多稔皇家配有年已闻天下泰谁为济西田
　　栁宗元为御史台贺嘉禾表　嘉谷顺成灵贶昭格天人合应遐迩同风睿谟广运神化旁行植物知仁祥图应圣灵岳不愆于賛祐燕谷用遂于生成丰稔既均知朔南之被泽休嘉克协见天地之同和六德慙称于汉臣异畆耻书于周典自中形外均庆同欢
　　常衮贺芝草嘉禾表　垂盖连茎三华焕发离根合颖一穗孤秀沐我渥泽扇其祥风众草之英百谷之长以兆稔嵗以符大年昔周得唐郊之献列篇于典防汉获甘泉之祉荐歌于清庙三瑞之极一朝会同长发其祥无疆之庆
　　崔融为皇太子贺嘉麦表　纤芒濯露疑同黒壤之宜香稼揺风若吐黄金之色岂非灵心昭应睿德感通降之自天何必来麰之咏尝之于庙先符孟夏之时凡在含生相趋动色臣谬当居守肃奉宗祧一穗两岐徒说张君之咏千畆一石方轻汜氏之书仰天意而増欢顾人心而载跃
　　物类部【布帛】
　　唐李君房海人献文锦赋　非同防氏之练更异仙家之织临风始啓全含琪树之芳向阙爰开遥写蜃楼之色当其防缕方织鸣梭静闻绚霞光于隂火缀缛藻于
　　卿云舞鳯翔鸾乍徘徊而抚翼重葩叠叶纷宛转以成文疑映地之花拆似饮渚之虹分　离披耀彩临玉砌以莲舒灿烂生姿映金门而霞起
　　梁张率绣赋　寻造物之妙巧固饰化于百工嗟莫先于黼绣自帝虞而观风杂藻火与粉米郁山龙与华虫若夫观其缔缀与其依放龟龙为文神仙成象总五色而极思借罗纨而发想具万物之有状尽众化之为形既绵华而稠彩亦宻照而疎明若春隰之扬蘤似秋汉之含星已间红而韵紫亦表而里素间绿竹与蘅杜杂青松与芳树若乃邯郸之女宛洛少年顾影自媚窥镜自怜极车马之光饰尽衣裳之妖妍既徙倚于丹墀亦徘徊于青阁不息末而反本吾谓遂离乎浇薄
　　魏殷臣竒布赋　森森丰林在海之洲煌煌烈火焚焉靡休天性固然兹殖是由牙萌炭中颖发烬隅叶因焰洁翘与炎敷焱荣华实焚灼蕚珠丹辉电逝彤炯星流飞耀冲霄光赫天区惟造化之所陶理万端而难察燎无烁而不焦在兹林而独昵火焚木而弗枯木吐火而无竭同五行而并生与大椿其相率乃采乃析是纺是绩每以为布不盈数尺以为巾帊服之无斁既垢既污以焚为濯投之朱鑪载然载赫停而冷之皎洁凝白唐康翊仁鲛人潜织诗　珠馆冯夷室灵鲛信所潜幽闲云碧牖滉瀁水精帘机动龙梭跃丝萦藕綷添七襄牛女恨三日大人嫌透手击吴练凝冰笑越缣无因听札札空想濯纤纤
　　物类部【服饰】
　　陈江总山水纳袍赋　滥时来之宠沐振长缨以祗肃奉性与之文章侍相娱之丝竹解女萝之山带佩流霞之羽服裁缝则万壑萦体鍼缕则千岩映目图岛屿之削成写沦涟之径复埒符采于雕焕并芬芳于兰菊悯四选之徂迁轸百虑之回邅霜飞空而浸雾鴈照月而猜听风钟之易近对水霤之疎悬若董衣之百结同卫服之十年嗟斑鬓之已飒愧冶袖之为妍谢衔珠之有报荷坠履之无捐
　　魏文帝玉玦赋　有昆山之妙璞产曾城之峻崖丹水之炎波防瑶树之枝包黄中之纯气抱至静而无为应九德之淑懿体五材之表仪
　　唐雍陶千金裘赋　乍掩孔雀全欺鹔鹴　献武帝之时人来西域受平公之处鸟下东方
　　杜顔白环赋　玉华温润玉理精坚英光千以旁达肉好一以虚圆皛皛霜皎田田月悬分清辉于绮殿失皓质于琼筵
　　魏曹植七啓　歩光之剑华藻繁缛饰以文犀雕以翠绿缀以骊龙之珠错以荆山之玉陆断犀象未足称儁随波截鸿水不渐刃九旒之冕散曜垂文华组之缨从风纷纭佩则结绿悬黎宝之妙防符采照烂流景扬晖黼黻之服纱縠之裳金华之舄动趾遗光繁饰参差防鲜若霜绲佩绸缪或雕或错薫以幽若流芳肆布雍容闲步周旋驰曜南威为之解顔西施为之巧笑
　　晋书舆服志　前史以为圣人见鸟兽容貌草木英华始创衣冠而黄殊采见秋蓬孤转杓觿旁建乃作舆轮而方圆异则遇物成象触类兴端周因于殷其来已旧成王之会坛垂隂雨五方之盛有八十物者焉宗马鸟旌奚往不格殷公曹叔此焉低首周礼巾车氏建大赤以朝大白以戎雅制多式遵遗范賔入异宪师行殊则是以有严有翼用光其武钩膺鞗革乃畅其文六服之冕五时之路王之常制各有等差逮礼业雕讹人情驰爽诸侯征伐宪度沦亡一紫乱于齐饰长缨混于邹翫孔子曰君子其学也博其服也乡若乃豪杰不经庶人干典彯鹬冠于郑伯之门蹑珠履于春申之第及秦皇并国揽其余轨丰貂东至獬豸南来又有旗皁旒之制旄头罕车之饰写九王之廷于咸阳北坂车舆之防各树其文所谓秦人大备而陈战国之后车者也
　　物类部【器用】
　　唐赵良器鼎赋　焕以雕文错虬龙之鳞介腾乎瑞色杂天地之黄　影射金晶光飞玉铉论者徒议其小大观者宁识其深浅故道归天命无劳楚子之言德自休明实赖王孙之辨尔其法刚柔之节顺行藏之志乃有道则见生于汾水之隂无道则隠没于彭城之地可以斥奸慝可以御魑魅应时而动吉无不利
　　梁德裕宝鼎赋　昔轩皇之有天下也铄至范恢崇谟用建皇极永康帝图征铁于晋国之野铸鼎于荆山之湖以隂阳作炭以天地为炉下碎矿而星入鼔长扇而风驱炎气旁飞寒雪影消于玉马红光四照晴日色掩于丹乌【已上鼎】
　　梁昭明太子铜博山香炉赋　于时青女司寒红光翳景吐圆舒于东岳匿丹曦于西岭翠帷已低兰膏未屏爨松柏之火焚兰麝之芳荧荧内曜芬芬外扬似庆云之呈色如景星之舒光齐姬合欢而流盼燕女巧笑而蛾扬刘公闻之见锡粤女惹之留香信名嘉而器美永服玩于华堂
　　陈傅縡博山香炉赋　器象南山香传西国丁缓巧铸兼资匠刻麝火埋朱兰烟毁黒结构危峯横罗杂树寒夜含暖清宵吐雾【已上香鑪】
　　汉蔡邕笔赋惟其翰之所生于季冬之狡兔性精亟以慓悍体遄迅以骋步削文竹以为管加漆丝之纒束形调以直端染墨以定色画乾坤之隂阳賛宓皇之洪勲叙五帝之休德扬荡荡之典文纪三王之功伐兮表八百之肆觐传六经而缀百氏兮建皇极而叙彛伦综人事于晻昧兮賛幽冥于神明象类多喻靡施不协上刚下柔乾坤之位也新故代谢四时之次也圆和正直规矩之极也首黄管天地之色也
　　晋傅笔赋　简脩毫之竒兔选珍皮之上翰濯之以清水芬之以幽兰嘉竹翠色彤管含丹于是班匠竭巧名工逞术纒以素枲纳以漆丰约得中不文不质尔乃染芳松之淳烟写文象于纨素动应手而从心焕光流而星布
　　唐窦紃五色笔赋　効用辞林分宿鸟之丹羽呈功学海间游鱼之彩鳞所以成尽饰之防得和光之道轻肆力于垂露覩流精于起草俾题桥之处转称舒虹当进牍之时尤宜奋藻　是能潜映丹诚暗彰吉梦嘉不乱之如削意相宣而载弄混青蝇之防取类华虫述皓鹤之书思齐彩鳯故可以彰施薤叶防缀桃花舒彩牋以増丽耀彤管以孔嘉彼雕翠羽而示功镂文犀以穷奢曽不如披藻翰而发光华
　　李德裕斑竹笔管赋　昔汉代之方侈増其炳焕缀明玑以为柙饰文犀以为玩徒有贵于繁华竟何资于藻翰曾不知择美于江潭访竒于湘岸
　　梁呉筠笔格赋　幽山之桂树恒萦风而抱雾叶委郁而陆离根纵横而盘互尔其负霜含液枝翠心赤翦其匡条为此笔格趺则岩岩方爽似华山之孤生上则员员峻逸若九疑之争出长对坐而衔烟永临牕而储笔庾肩吾谢赉铜砚笔格启　烟磨青石已践孔氏之坛管挿铜龙还笑王生之壁西域胡人卧织成之金簟游仙童子隠芙蓉之行障莫不并出梁园来颁狭室【已上笔】晋傅砚赋　采隂山之潜璞简众材之攸宜节方圆以定形锻金铁而为池设上下之剖判配法象乎二仪水贵其能软石美其润坚加采漆之胶固含冲德之清唐张少博石砚赋　徒观夫清光影耀真质霜浮符彩华鲜精神隠暎皎如之色比藏冰之玉壶焕然之文状吐菱之石镜当其山谷之侧沈竒未识韬玉吐云懐珍隠德及乎入用以磨砺因人而拂拭故能抚之类磬发竒音对之若镜开新色既垂文以呈象亦澄澜而渍墨用之汉帝常同彭祖之席存之鲁国犹列宣尼之庙光鸟迹于青简发龟文于洪笔
　　魏繁钦砚賛　方如地象圆似天常或薄或厚乃圆乃方班采散色沤润毫芒防黛文字曜明典章施而不德吐惠无疆渐渍甘液吸受流芳【已上砚】
　　曹植九华扇赋　有神区之名竹生不周之髙岑对渌水之素波背涧之重深体虚畅以立干播翠叶以成隂形五离而九折篾牦解而缕分效虬龙之蜿蜒法虹蜺之烟煴因形致好不常厥仪方不应矩圆不中防随皓腕以徐转发惠风之防寒时气清以芳厉纷飘动乎绮纨
　　梁江淹扇上防画赋　临淄之稚女宋郑之妙工织素丽于白日傅画明于防虹洛阳之技极江南之巧穷故饰以赤野之玉文以紫山之金空青生蛾眉之阳雌黄出嶓冢之隂丹石发王屋之岫碧髓挺青峻之岑粉则南阳铅泽墨则上党松心乃杂以为此扇与君翳素女与玉琴玉琴兮珠徽素女兮锦衣促织兮始鸣秋蛾兮初飞识桂茎之就罢知兰叶之行衰重曰碧台寂兮无人蔓丹草与朱尘度俄然如一代经半景若九春命幸得为防扇出入玉带与绮绅
　　唐田鹤扇赋　织飞禽而冩妙规晓月以成圆叶随意出花逐情妍饰金翠而作彩致胶漆以期坚　题竹流誉赠葵称美
　　梁庾肩吾团扇铭　武王览造扇于前班生赡博白绮仍传裁筠比雾裂素轻蝉片月内掩重防外圆炎隆火正石铄沙煎清逾苹末莹等寒泉恩深难恃爱极则迁秋风飒至箧笥长捐勒铭华扇敢荐夏筵【已上扇】
　　梁刘缓照镜赋　夜筹已竭晓钟将絶牕外明来帷前影灭荆王欲起侍妾应还前斋上幔内阁除关开屏易叠卷帘难扳搔头敛髻钗子萦鬟阶边就水盘中光映讶宿粉之犹调笑残籹之不正欲开奁而更饰乃当牕而取镜台本王宫氏姓温背后铭文宜子孙四面回风若流水勾栏匝似城门分明似无碍影前弥可爱近来顔色不须红即时好眉犹约黛世间好镜自无多唯闻一个比嫦娥曾经玉女照屡被仙人磨
　　周庾信镜赋　天河渐没日轮将起燕噪吴王乌惊御史玉花簟上金莲帐里始折屏风新开户扇朝光晃眼早风吹面临桁下而牵衫就箱边而着钏宿鬟尚卷残妆已薄无复唇硃才余眉蕚靥上星稀黄中月落镜台银带本出魏宫能横却月巧挂回风龙垂匣外鳯倚花中镜乃照胆照心难逢难值镂五色之盘龙刻千年之古字山鸡看而独舞海鸟见而孤鸣临水则池中月出照日则壁上菱生暂设妆奁还抽镜屉竞学生情争怜今世鬓齐故畧眉平犹剃飞花塼子次第须安朱开锦蹹黛蘸油檀脂和甲煎泽渍香兰量髻鬓之长短度安花之相去悬媚子于搔头拭钗梁于粉絮梳头新罢照着衣还从妆处取将归暂看系悬知缬缦衫正身长裙斜假襻真成个镜特相宜不能片时藏匣里暂出园中也自随
　　唐赵自励八月五日花萼楼赐百官明镜赋　伟其烂矣生光炯尔明发色洞秋水清涵夜月均曲池之引照或浅或深比太阳之圆明不盈不阙
　　崔膺金镜赋　于是考斗建天清波上飞焰日中铸成磨洗既毕澄莹秋日玉匣初开寒光飞出仰映晴空天地洞通万象在中虚涵不穷湛为寒潭揺为飞电任在公以无心有妍媸而自见　向阳乌而燧发照金波而水泠　色合天而为一防分月而成双蟾跃影于藻井姮娥飞艳于前牕
　　张彚干秋镜赋　映空而天地且霁照逺而山河更重何据镜花赋　洞碧空其何际湛清潭其絶底鸾舞翮于曈昽龙怒鳞于清泚
　　又古镜赋　四规是彻百链弥轻裁冰比丽止水侔清盘龙发彩兔生隂　若乃秦楼对月魏乗临珠共照而车中转丽双明而台上不孤
　　梁简文帝镜铭　金精玉英冰辉沼清髙堂悬影仁夀摛声云开月见水浄珠明【已上饶】
　　江淹灯赋　若大王之灯者铜华金檠错质镂形碧为云气玉为仙灵双椀百枝艳帐充庭炤锦地之文席映绣柱之鸿筝恣灵修之浩荡释心疑而未平兹侯服之夸诩而处士所莫营也若庶人之灯者非珠非银无藻无缛心不贵美器穷于朴是以露冷帷幔风结罗纨萤光别桂蛾命辞兰秋夜如嵗秋情如丝怨此愁抱伤此秋期必丹灯坐叹停说忘辞至夫霜封园橘冰裂池荪云雪无际河海方昬冬膏既凝冬节未度涓连冬心寂歴冬暮亦复朱灯空明但为伤故乃知灯之为宝信可赋也
　　周庾信灯赋　九龙将暝三爵行栖琼钩半上弱木全低牕藏明于粉壁栁助暗于兰闺翡翠珠被流苏羽帐舒屈膝之屏风掩芙蓉之行障卷衣秦后之牀送枕荆台之上乃有百枝同树四照连盘香添然蜜气杂烧兰烬长宵久光青夜寒秀华掩映蚖膏照灼动鳞甲于鲸鱼焰光芒于鸣鹤蛾飘则碎花乱下风起则流星细落况复上兰深夜中山醑清楚妃留客韩娥合声低歌着节游弦絶鸣辉辉朱烬焰焰红荣乍九光而连彩或双花而并明寄言苏季子应知余照情
　　唐冯真素灯赋日杲而朝隮月胧而西出禀纯阳而合彩体沈隂而盈质照未被于覆盆光岂周于暗室顾兹灯之燠保谦光于自荐推九华于洞房攅百枝于复殿嗟防琐之陋质侍君子之髙防光逶迤于舞袖影朦胧于歌扇丝竹夜响绮罗春绚玉阶星列金釭花徧至若上客将欢中樽未防吐氤氲于玉宇流艳溢于金盘杂行月而浮桂乗流风而泛兰瑟韵喧兮逾炳更筹深兮转寒觉离筵之閴寂知别恨之良难
　　梁简文帝对烛赋　云母牕中合花毡茱萸幔里铺锦筵照夜明珠且莫取金羊灯火不须然下三更未有月中夜繁星徒依天于是挂同心之明烛施雕金之丽盘眠龙傍绕倒鳯双安转辟邪而取正推棂牕而畏寛绿炬懐翠朱烛含丹豹脂宜火牛膫耐寒铜芝抱带复纒柯金藕相萦共吐荷视横芒之昭曜见宻泪之蹉跎渐觉流珠走熟视绛花多宵深色丽焰动风过夜久唯烦铗天寒不畏蛾菖蒲传酒座欲防碧玉舞罢罗衣单影度临长枕烟生向果盘回照金屏里脉脉两相看【已上灯】周庾信卭竹杖赋　防娟髙节寂歴无心霜零色苦露染斑深毎与龙钟之族幽翳沈沈文不自殊质而见赏蕴诸鸣鳯之律制以成龙之杖枝条劲直璘斌色滋和轮人之不重待羽客以相贻青春欲暮白云来迟谋于长者操以从之执末而献无因自持谓蔗虽甘不可以倚彼藜虽实不可以美未若处不材之间当有用之始鲁分以爵汉锡以年昔尚尔齿今优我贤
　　梁简文帝锡杖铭　妙节嘉光游圣振灼排空雾转腾云鳯跃永异玉神长逾金错【已上杖】
　　唐仲子陵清簟赋　双入巧作连心织成始葱茏而席卷终绚练而砥平本其初则王尔运心班匠寓目吴谿赤刚楚泽寒竹皓簳冰截素肤缟裂断此枝间畧其沟节然后角轶手匠妙意文理横生波澜荐至雕龙绮错切玉鳞次澹冰泮而泉开分霜劲而雪地　况乃虚馆方昼华堂且空髙梧閟景宻篠生风撤文茵与绮席虚翠幕及朱栊惟珍簟之在御望美人之来同美人迟兮隔修路对珍簟兮日已暮瞩筵幌之虚深卧层隂之空度带余霞而敛绮映片月而舒素昭列宿之清光披青天之薄雾于时轻箑屏用防绡罢服霜简自凄冰壶増肃独孤授清簟赋　发缄而冰气惊客入座而波文满目入芙蓉之幕焕以相鲜照琼树之姿粲其増色亦有
　　别号行唐是称流黄纹织锦象凝霜承以罗绮荐以玉牀肃葱茏之翠幄取寂歴之洞房【已上簟】
　　梁简文帝案铭　刻香镂彩纤银卷足照色黄金回花青玉漆华映紫画制舒绿性广知平文雕非曲厠质锦帷承芳绮缛敬客礼贤恭思俨束披古通今察奸理俗仁义可安忠贞自烛鍳矣勒铭知防敬朂
　　汉邹阳几赋髙树凌云蟠纡烦寃旁生附枝王命公输之徒荷斧斤援葛蔂攀乔枝上不测之絶顶伐之以归者督直聋者磨砻齐贡金斧楚入名工乃成斯几离竒髣髴似龙盘马回鳯去鸾归君王慿之圣德日跻【已上几案】
　　晋枣据船赋　伊河海之深广兮嗟绵邈而无垠彼限隔而靡覩兮此由兹而莫闻虽后土之同载兮实殊代而乖分嘉圣王之神化兮理通防而达幽悼生民之隔塞兮愍王教之不周立成器以被用兮因垂象以造舟济凌波之絶轨兮越巨川之悬流水无深而不渡兮路无广而不由运重固之滞质虽载沈而载浮飘燕鼎于吴会转金石于洪涛愬无涯之浩浩不抑进而辍流登阳侯之激浦兮方鱼翔而龙游虽滔天而横厉长抱乐而无忧且论器而比象似君子之淑清外质朴而无饰内空虚以受盈乗流则逝遇坻而停受命若响唯时而征不辞劳而恶动不偷安而自宁不贪财以徇功不爱力而欲轻且其行无辙迹止无所根不疾而速忽若驰奔丰俭随乎质量所胜任乎本形虽不乗而常浮虽涉险而必正周游曲折动与时并博载善施心无所营囊括品物受辱含荣唯载涉之所欲混贵贱于一门包涵通于道德普纳比乎乾坤感斯用之却广信人道之所存梁甄成车赋　铸金磨玉之丽凝土剡木之竒体众术而特妙未若作车而载驰尔其车也名称合于星辰圆方象乎天地夏言以庸之服周曰聚焉之器制度不以陋移防矩不以饰异古今贵其同轨华夷获其兼利尔其利也天子以郊祀田伐诸侯以朝聘会盟庶人以商农工贾夷狄以致蓄迁生尔其作也均轻重而攻材正隂阳而斵木既中正而合剖亦面势而审曲离娄之督绳须公输而削墨布骸服之有定施爪牙之不忒既涉用于牛马亦受名于羊鹿尔其容也侔盖树之独立似髙云之出巘独映水也如舞鸾之对镜众行陆也若翔鸿之赴逺听长响之辚辚望遥仪之婉婉信有美兮宜比兴徒欲貌兮不能辨及其驾也坚瑚之驻引絶羣之駮既丝靷之萦头亦铜钩而莹角始向轭而龙转就入辕而兽跃或鼽而鸣鼻或参差而动脚咆哮歇转郁怏陨阁见轮隂之翻乱视带影之飞泊及其乗也或方夏虐暑炎气歊烈浮幰动以来风轻纱飞而去热纤埃着而即坠烦气冲而爰歇或固隂沍寒祁严凛厉复帷下而前屏重幨垂而后蔽霜露侵而靡及风飇激而不戾或油云雨霈中逵半恢宏宇宙而雷奔杼轴割而去衍被洪流染而自落散水湔而不霑云【已上舟车】
　　物类部【饮食茶附】
　　后汉张衡南都赋　酒则九醖甘醴十旬兼清醪敷径寸浮蚁若蓱其甘不爽醉而不酲及其纠宗绥族禴祠烝甞以速逺朋嘉賔是将
　　魏曹植酒赋　嘉仪氏之造思亮兹美之独珍仰酒旗之景曜协嘉号于天辰穆生以醴而辞楚侯嬴感爵而増深其味有宜城醪醴苍梧缥清或秋藏冬发或春醖夏成或云沸潮涌或素蚁浮萍尔乃王孙公子游侠翺翔将承芬以接意会陵云于朱堂献酬交错宴笑无方于是饮者并醉纵横諠哗或扬袂屡舞或扣劒清歌或嚬噈辞觞或奋爵横飞或叹骊驹既驾或称朝露未晞于斯时也质者或文刚者或仁卑者忘贱窭者忘贫于是矫俗先生闻之而叹曰噫夫言何容易此乃淫荒之原非作者之事若耽于觞酌流情纵逸先王所禁君子所斥
　　晋束晳饼赋尔乃重罗之麫尘飞白雪胶黏筋防溔液濡泽肉则羊膀豕脇脂肤相半脔如蛇首珠连砾散姜株葱本萃缕切判辛桂剉末椒兰是洒和盐漉豉揽和胶乱于是火盛汤涌猛气蒸作振衣振裳握搦拊搏麫弥离于指端手萦回而交错纷纷驳驳星分雹落笼无迸肉饼无流麫姝媮冽欶薄而不绽弱如春锦白若秋练气勃郁以扬布香飞防而逺徧行人垂涎于下风童仆空噍而邪眄擎器者防唇立侍者干咽
　　宋苏轼老饕赋　庖丁鼓刀易牙烹熬水欲新而釡欲洁火恶陈而薪恶劳九蒸暴而日燥百上下而汤鏖尝项上之一脔嚼霜前之两螯烂樱珠之煎蜜滃杏酪之蒸羔蛤半熟而含酒蟹防生而带糟盖聚物之天美以养吾之老饕　引南海之玻璃酌凉州之葡萄愿先生之耆夀分余沥于两髦候红潮于玉颊惊缓响于檀槽忽累珠之妙唱抽独蠒之长缲闵手倦而少休疑吻燥而当膏倒一缸之雪乳列百柁之琼艘各眼滟于秋水咸骨醉于春醪
　　又菜羮赋　嗟余生之褊迫如脱兔其何因殷诗肠之转雷聊御饿而食陈无刍豢以适口荷隣蔬之见分汲幽泉以糅濯抟露叶与琼根爨铏锜以膏油融液而流津适汤蒙如松风投豆糁而偕匀覆陶瓯之穹崇罢揽触之烦勤屏醯酱之厚味却椒桂之芳辛水耗初而釜治火増壮而力均滃嘈杂而亷清信浄美而甘芬登盘盂而荐之具匕梜而晨飱助生肥于玉池与五鼎其齐珍鄙易牙之効技超傅说而防勲沮彭尸之爽惑调灶鬼之嫌嗔嗟丘防其自隘陋乐羊而匪人先生心平而气和故虽老而体胖忘口腹之为累似不杀而成仁窃比余于谁欤葛天氏之遗民
　　唐陆中酒赋　前欢已誓于抛掷往事空经乎思虑有馘卓擒灵【与伶同】之伍我愿先登有殛狄放杜之君臣能执御必当拔酒树平麴封掊仲榼碎尧钟先刊美椽次削真龙编虎须者宁教畔去持蟹螯者不要相逢晋张协七命　大梁之黍琼山之禾唐稷播其根农帝尝其华尔乃六禽殊珍四膳异肴穷海之错极陆之毛伊公爨鼎庖丁挥刀味重九沸和兼芍药晨鳬露鹄霜鵽黄雀圆案星乱方丈华错封熊之蹯翰音之跖燕髀猩唇髦残象白灵渊之龟莱黄之鲐丹穴之鹨豹之胎燀以秋橙酟以春梅接以商王之箸承以帝辛之杯范公之鳞出自九谿赪尾丹腮紫翼青鬐尔乃命支离飞霜锷红肌绮散素肤雪落娄子之毫不能厠其细秋蝉之翼不足拟其薄繁肴既阕亦有嘉羞商山之果汉皋之楱析龙眼之房剖防子之殻芳防万选承意代奏汉毅七激　殚极滋味嘉防之膳刍豢常珍庶修异馔涔养之鱼脍其鲤鲂分毫之割纤如髪芒散如絶縠积如委红殊方异味厥和不同既食日晏乃进夫雍州之梨出于丽隂下生芷隰上托桂林甘露润其叶醴泉渐其根脆不抗齿在口流液握之摧沮披之离坼
　　桓驎七说　香萁为饭杂以粳菰散如细蚳抟似凝肤河鼋之美齐以兰梅芳芬甘防未咽先滋
　　魏曹植七啓　芳菰精稗霜蓄露葵熊素肤肥豢脓肌蝉翼之割剖纤析防累如叠縠离若散雪轻随风飞刃不转切山鵽斥鷃珠翠之珍寒芳莲之巢龟鲙西海之飞鳞臛江东之潜鼍臇汉南之鸣鹑　乃有春清缥酒康狄所营应化则变感气而成弹征则苦发叩宫则甘生于是盛以翠樽酌以雕觞浮蚁鼎沸酷烈馨香可以和神可以娱肠
　　刘卲七华　乃有荆南乌程豫北竹叶浮蚁星沸飞华萍接石尝其味仪氏进其法倾罍一朝可以流湎干日单醪投川可使三军告防
　　晋湛方生七欢　良畴沃壤傍山之阿灵泽津其根春露染其禾上防云轻霭下流石泉清波含山泽之清润结玉实于秋霜简嘉穗以精防璀冰散而珠光酿缥醪于九秋醖千日于三阳米望麯而冰消瓮未启而流芳
　　梁何逊七召　铜瓶玉井金釜桂薪六谷九鼎百叶千珍熊蹯虚掌鸡跖猩唇防鱼两味犀五肉拾卵鳯巢剖胎豹腹三脔甘口七葅惬目蒸饼十字汤官五熟梅椒鲁豉河盐蜀姜剂水火而调和糅苏蔱以芬芳脯追复而不尽犊鱼稍割其何伤鼋羮流歠蚳酱先尝鲙温湖之美蚶切丙穴之嘉鲂落爼霞散逐刃飞扬轻同曳蠒白似飞霜蔗有盈丈之名桃表兼斤之实杏积魏国之贡菱为钜野所出衡曲黄梨汶垂苍栗陇西白榛湘南朱橘荔枝沙棠蒲萄石蜜瓜称素腕之美枣有细腰之质并抗吻以除烦亦咀牙而消疾于是三雅陈席百味开印玉机星稀兰英缥润既夷志于坎亦忘懐于鄙恡
　　梁昭明太子七契　辅性和神实惟至味非直方今见重乃亦自古攸贵不周之和调肠补胃杂以龙肝玃炙豹舌猩唇刘氏之醢范氏之麟鸧出云际鲟来江岷蒲爼芬馥古圣所珍其酒则苍梧九醖中山千日取譬湛露拟之饴蜜百味交驰三雅间出若其珍异则修筵斯溢千品万类不可详悉西母灵桃南楚萍实东陵之瓜北燕之栗湖畔之柿江隂之橘张掖白柰恒阳黄棃河东洗犬陇蜀蹲鸱并怡神甘口穷美极滋加以伊公调和易氏燔爨传车渠之椀置青玉之案瑶爼既已丽竒雕盘复为美玩
　　梁简文帝七励　九州珍杂八方丰贵名亷天地之声殽竭山海之味蝉鸣秋稻鷰颔玉精离红之脍勺药之羮山擅重灌水传声桂蠧石琼龙胎鳯肺四膳八珍五肉七菜累似縠杂切均鲜绘色若紫兰纷如红綷若乃越梅变实楚醴方添陈晨鳬之美味荐隽鷰之肥甜洗以三危之露水调以大夏之香盐霜薤沸烈露葵繁舒芳菰之菜白霜之茹澄琼浆之素色杂金笋之甘葅素醥浮气酃醪凝清献三爵之逾雅等千日之芳醴酌玉斗之英丽照银杯之轻蚁
　　晋刘伶酒徳颂　先生于是方捧甖承糟衔杯潄醪奋髯踑踞枕麴借糟无思无虑其乐陶陶兀然而醉怳尔而醒静听不闻雷霆之声熟视不见泰山之形不觉寒暑之切肌嗜欲之感情俯观万物扰扰焉如江汉之载浮萍二豪侍侧焉如蜾蠃之与螟蛉
　　梁呉均饼説安定噎鸠之麦洛阳董德之磨河东长若之葱陇西防背之犊枹罕赤髓之羊张掖比门之防然以银屑煎以金铫洞庭负霜之橘仇池连蔕之椒调以济北之盐剉以新丰之鸡细如华山之玉屑白如梁甫之银泥既闻香而口闷亦见色而心迷【已上饮食】
　　唐顾况茶赋　梦里还钱懐中赠橘
　　韦应物喜园中茶生诗　洁性不可污为饮涤尘烦此物信灵味本自出山原聊因理郡余率尔植荒园喜随众草长得与幽人言
　　郑谷峡中尝茶诗　簇簇新英摘露光小江园里火煎尝吴僧谩说鸦山好蜀叟休夸鸟觜香入座半瓯轻泛绿开缄数片浅含黄鹿门病客不归去酒渇更知春味长【茶附】
　　物类部【木】
　　齐谢朓髙松赋　若夫修干垂隂乔柯飞颖望肃肃而既闲即防防而方静怀风音而送声当月路而留影既芊眠于广隰亦迢递于孤岭集九僊之羽仪栖五鳯之光景固总木之为选贯山川而自永尔乃青春爰谢云物含明江皋绿草暧然已平纷弱叶而凝照竞新藻而抽英陵翠山其如剪施悬萝而共轻
　　梁沈约髙松赋　郁彼髙松栖根得地托北园于上邸依平台而养翠若夫蟠株耸干之懿含星漏月之竒经千霜而得拱仰百仞而方枝朝吐轻烟薄雾夜宿迷鸟羁雌露虽滋而不润风未动而先知既捎云于清汉亦倒景于华池轻隂宻乔柯布濩叶断禽踪枝通猨路听骚骚于既晓望隠隠于将暮暧平湖而漾青绿拂缯绮而笼丹素于时风急垄首寒浮塞天流蓬不息明月孤悬檀栾之竹可咏邹枚之客存焉清都之念方逺姑射之想攸然擢柔情于蕙圃涌宝思于珠泉岂徒为善之小乐离【阙】之短篇若此而已乎
　　晋左九嫔松柏赋　何竒树之英蔚托峻岳之嵯峩被涧之逶迤临绿水之素波擢脩木之丸丸萃绿叶之芬葩敷纤茎之茏苁布秀叶之葱蒨列翠实之离离馥幽蔼而永馨纷翕习以披离气肃肃以清泠应长风以鸣条似丝竹之遗声禀天然之贞劲经严冬而不零虽凝霜而挺干近青春而秀荣若君子之顺时又似乎真人之抗贞赤松游其下而得道文賔餐其实而长生诗人歌其荣蔚齐南山以永宁
　　唐谢偃髙松赋　若乃月起阳爻嵗穷隂律匝地冰厚周空雾宻雪积岩而逾峻风乗林而转疾结晻霮之愁云暗苍茫之寒日于是众草零羣木坠千岩槁万岭悴独洁固而不渝常猗猗而结翠始见贞而表洁乃以丛而辨类夫其深山遂性委液流津感天地之粹质禀隂阳之精纯根含冰而弥固枝负雪而更新既无惧于月宁有恱乎芳春含竒文而养劲收髙节而自珍耻取嫓于嵇子嗤受封于亡秦本絶希于雕刻讵有忧于斧斤若乃流膏可咀嘉賔可荐香有四飞味逾九转延促龄于度隙驻生涯于流电故饵之者目改服之者容变纷羽翼而上腾排紫虚而髙扇起九垓而憩息周四海而顾盼信神经而最品实秘录而精选
　　李峤松诗　郁鬰髙岩逺森森幽涧垂鹤栖君子树风拂大夫枝百尺条隂合千年盖影披嵗寒知不及劲节幸君知
　　顾况萧寺偃松诗　凄凄百卉病亭亭双松迥直上古寺深横拂秋殿冷轻响入龟目片隂栖鹤顶山中多好树可怜无比并
　　郑澣中书相公任兵部侍郎日后阁植四松逾数年澣忝此官因献拙诗　丞相当时植幽襟对此开人知舟檝器天假栋梁材错落龙鳞出离褷鹤翅回重隂罗武库细响静山台得地公堂里移根涧水隈吴臣梦寐逺泰岳嵗年催转觉飞缨谬何因继组来几寻珠履迹愿比角弓培柏恱犹依社星髙久照台后雕应共操无复问良媒
　　又刘禹锡奉和诗　右相歴中台移松武库栽紫茸抽组绶青实长玫瑰便有干霄势看成构厦材数分天柱半影逐日轮回旧赏台阶去新知谷口来息隂常仰望翫意几徘徊翠粒晴悬露苍鳞雨起苔凝音助瑶瑟飘蘂泛金罍月桂光揺烛星榆叶对开终须似鸡树荣茂近昭回
　　又姚合奉和诗　右相歴兵署四松皆手栽斸时惊鹤去移处带云来根倍双桐植花分八桂开生成造化力长作栋梁材岂羡兰依省犹嫌栢占台出楼终百尺入梦已三台幽韵和宫漏余香度酒杯拂冠枝上雪染履影中苔髙位相承地新诗寡和才何由比萝蔓扳附在条枚
　　白居易题遗爱寺前溪松诗　偃亚长松树侵临小石磎静将流水对髙共逺峯齐翠盖烟笼宻花幢雪压低与僧清影坐借鹤穏枝栖笔写形难似琴偷韵易迷暑天风槭槭晴夜露凄凄独憩依为舍闲行绕作蹊栋梁君莫采留着伴幽栖
　　韩喜松诗　倚空髙槛冷无尘往事闲防梦欲分翠色本宜霜后见寒声偏向月中闻啼猿想带苍山雨归鹤遥知紫府云莫向东园竞桃李春光还是不容君张乔兴善寺古松诗　种种近王城前朝古寺名痩根侵地逺香吹入云清鹤动池台影僧禅雨雪声看来人旋老因此叹浮生【已上松】
　　李峤桐诗　孤秀峄阳岑亭亭出众林春花杂鳯影秋月弄珪隂忽被夜风激遂逢霜雪侵不因将入爨谁为作鸣琴
　　王昌龄段宥防孤桐诗　鳯凰所宿处月映孤桐寒槁叶零落尽空柯苍翠残虚心谁能见直影非无端响发调恒苦清商劳一弹【已上桐】
　　梁简文帝梅花赋　年归气新揺芸动尘梅花特早偏能识春或承阳而发金乍杂雪而披银吐艳四照之林舒荣五衢之路既玉缀而珠离且冰悬而雹布叶嫩出而未成枝抽心而挿故标半落而飞空香随风而逺度挂靡靡之游丝杂霏霏之晨雾争楼上之落粉夺机中之织素乍开花而傍巘或含影而临池向玉阶而结彩拂网户而低枝七言表柏梁之咏三军传魏武之竒于是重闺佳丽貌婉心嫺怜早花之惊节讶春光之追寒裌衣始薄罗袖初单折此芳花举兹罗袖或挿鬓而问人或残枝而相授恨鬟前之太空嫌金钿之转旧顾影丹墀弄此娇姿洞开春牖四卷罗帷春风吹梅畏落尽贱妾为此敛蛾眉花色持相比恒愁恐失时
　　陈后主梅花落诗　春砌落芳梅飘飘上鳯台拂妆疑粉散逐溜似萍开映日花光动迎风香气来佳人早挿髻试立且徘徊
　　张正见梅花落诗　芳梅映云野发早觉寒侵落逺香风急飞多花径深周人叹初摽魏帝指前林边城少灌木折此自悲吟
　　唐杨炯梅花落诗牕外一株梅寒花五出开影随朝日逺香逐便风来泣对铜钩幛愁看玉镜台行人断消息春恨几徘徊
　　卢照隣梅花落诗　梅院花初发天山雪未开处处疑花满花边似雪回因风入舞袖杂粉向妆台匈奴几万里春至不知来
</div>
    <div class="pagination">
<a href="古俪府_page29.html">上一页</a><span>...</span><a href="古俪府_page25.html">25</a><a href="古俪府_page26.html">26</a><a href="古俪府_page27.html">27</a><a href="古俪府_page28.html">28</a><a href="古俪府_page29.html">29</a><span class="current-page">30</span><a href="古俪府_page31.html">31</a><a href="古俪府_page32.html">32</a><a href="古俪府_page33.html">33</a><a href="古俪府_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
