<!DOCTYPE html>
<html>
<head>
    <meta charset="UTF-8">
    <title>北堂书钞 - 第 14 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 14 页/共 42 页</h1>
    <div class="content">
　　○奉车都尉一百（驸马都尉　协律都尉　武卫都尉　水衡都尉　司金都尉　骑都尉附） 

　　并置三都尉 【汉书百官公卿表云武帝元鼎二年置三都尉奉车都尉驸马都尉皆比二千石○今案俞本删此条陈本置三下衍辅字非也余同考本钞下条则皆比上当补骑都尉三字杜氏通典亦谓奉车驸马骑三都尉并元鼎二年初置也但汉书十九百官公卿表上无此全文永兴不过撮叙大意耳】 掌御乘车马 【汉书百官公卿表云奉车都尉掌御乘舆车驸马都尉掌驸马皆武帝初置秩比二千石○今案陈本同俞本删考汉书十九上与原钞小注同惟标目有误字】 掌羽林从骑 【汉书百官公卿表云武帝元鼎二年置三都尉驸马都尉奉车都尉掌御乘舆车骑都尉掌羽林从骑并无员或以侍中常侍卿尹校尉左迁为之○王石华校标目补林字今案俞本删陈本鼎误肃脱驸马三句及或以侍中以下考汉书百官公卿表无此全文惟续汉书百官志一有无员以上】 御法驾 【汉旧仪云汉乘舆法驾奉车都尉御侍郎参乘也○今案陈本俞本同平津馆辑汉旧仪补遗据书钞引亦同】 侍帷幄 【周熙新论云武卫都尉孙奇年十七以秀才人侍帷幄余作诗一篇美而风之曰恂恂公子美色无比诞姿既丰世冑有纪平南之孙威奋之子○今案陈本删余作以下俞本风作讽脱一美而之四字余同御览二百四十一引此新论熙作绍公于作周公色作妙威奋作奋威余同】 掌池苑 【汉书百官公卿表云水衡都尉武帝元鼎二年初置掌上林苑应劭注云古山林之官曰衡掌诸池苑故曰水衡主诸官故曰都有卒徒武事故曰尉主上林苑诸离宫别观游晏之处也○今案陈本删主上林苑以下俞本与本钞同考汉书卷十九上则主诸官十四字系张晏注主上林以下又是永兴自加引申语不见汉书注者余同】 主舟舡 【魏略云水衡尉旧主上苑以主天下水军舟舡器械○今案陈本俞本同】 张缉筹略 【魏略云张缉字敬仲上便宜中书令孙资以为有筹略遂拜骑都尉○今案陈本俞本同魏志十五张既传注引魏略亦同】 谯周好古 【晋武帝诏云骑都尉谯周笃志好古服膺儒义擢授近侍命位未加不幸殒丧朕甚悼之其赐朝服一具衣一袭钱十五万丧葬所给比从散骑常侍之制也○今案陈本俞本赐上脱其字陈本并脱服膺句余同】 延年善变声 【汉书李延年善歌为变新声是时上方兴天地诸祠欲造乐令司马相如等作诗颂延年辄承意弦歌所造诗为之新声曲贵为协律都尉佩二千石印绶而与上卧起○今案陈本俞本脱欲造乐三字变新陈本作新变考汉书九十三李延年传亦作新变余与原钞同本钞一百七歌篇引史记延年一条亦作变新声】 韩暨器用充实 【魏志韩暨为监冶谒者在职七年器用克实诏书褎叹就行司金都尉班亚九卿○今案陈本俞本诏作制行作加与近本魏志二十四韩暨传同】 

　　○都尉一百一 

　　佐太守为副将 【汉官解故云都尉郡各一人副佐太守言与太守俱受银印部符之任为一郡副将然俱主其武职不预民事旧时常以八月都试讲习其射力以备不虞皆绛衣戎服示扬威武折冲厌难者也○今案陈本俞本符作札无常字又俞本俱作但余同平津馆辑本据书钞引脱郡各二字亦无常字又御览二百四十一引郡各一人作将兵二字】 典其戎伍 【胡伯始边郡都尉箴云巍巍上圣光被八垠矧惟八面胡不来宾荡荡率土来同并守抚其民尉典其戎伍口才程功并施文武○王石华校标目补伍字今案俞本同陈本脱程功二句御览二百四十一引脱郡字垠作埏八面作内面并作屏伍作五末二句作才口并施文武成功余同】 主其武职 【汉官解诂云都尉郡各一人主其武职不预民事○今案详本篇第一条】 备寇虏 【汉名臣奏云翟方进奏曰武帝北部都尉主兵马备寇虏为职而年七十拜起据地不胜任请免○今案陈本俞本翟上删奏云二字余同】 典盗贼 【汉名臣奏翟方进奏曰敕渤海都尉当典盗贼为职视事三岁盗贼未得四千一百九十人今八千八百五十人浸多而为百姓害不能统理官职请免○今案陈本俞本奏曰以上作又云二字脱未得十七字而为五字陈本又脱不能六字余同】 奏事称意 【汉书田叔少子仁以壮勇为卫将军舍人后剌三河奏事称意拜为京辅都尉○今案俞本陈本后俱作使汉书三十七田叔传与本钞同】 不可治民 【史记宁成尹家居上欲以为郡守御史大夫公孙弘曰臣居山东为吏时宁成尹为济南尉其治民如狼牧羊成不可令治民上乃拜成为关都尉○王石华校家下补居字今案陈本俞本无尹字吏上有小字南下有都字令作使与近本史记酷吏传同陈本又增乳虎四行殊非本钞之旧】 澹泊无为 【东观任延字长孙更始拜为会稽西部都尉时年十九迎吏见其少皆惊及到澹泊无为○今案聚珍本东观记同姚辑本脱更始拜三字脱部字陈本俞本亦脱部字又无为下增人四行有奇殊失本钞面目】 正身洁己 【谢汉书张奂迁安定属国都尉匈奴羌豪帅感奂恩德上马二千八疋先零酋长又遗金乐八枚奂并受之而召主簿于诸羌前以酒酹地曰使马如羊不以入厩使金如粟不于入怀悉以金马还之羌性贪吏清前有八都尉九十好货财为所患苦及奂正身洁己威化大行○今案陈本俞本帅作率无九十字又陈本乐作鐻余同俞本脱二千以下九字脱乐八至入怀三十六字还上脱金马二字与姚辑汪辑本谢书同又案本钞九十乃卒字之讹】 汲黯无为 【史记汲黯字长孺为东海太守岁余大治上闻召为主爵都尉治务在无为引大体不拘文法○今案俞本删陈本引作弘与近本史记汲郑列传同本钞卷九弘量篇弘量有余一条亦误引量】 杨仆严酷 【史记杨仆以严酷为王爵都尉天子以为能也○今案俞本删陈本严酷作挚行与近本史记酷吏列传同挚鸷古亦通用】 道不拾遗 【史记云义纵为河内都尉至则族灭其豪民之属河内道不拾遗○今案俞本陈本豪民作豪穰氏与近本史记酷吏列传同陈本又增入义纵事六行则非矣】 盗不敢近 【史记王温舒为广平都尉择郡中豪任吏十余人以为爪牙皆把其阴重而纵使督贼此人虽有百罪弗法即有回避因其事夷之亦灭宗以其故齐赵之郊盗贼不敢近广平○今案陈本俞本爪牙作牙爪脱回字余同近本史记酷吏列传亦无回字】 遣吏祠延陵 【东观汉记任延字长孙为会稽西部都尉下车遣吏以中牢祠延陵季子○今案俞本删陈本附注本篇澹泊无为条下脱部字下车七字作及到先遣馈礼惟聚珍本东观记与本钞同姚辑本与陈本同】 优文召处士 【锺离意别传云西部都尉南阳任延以优文召县曰都尉德薄思贤汲汲虽无齐桓庭燎范夕待旦彼独何居处士锺离意才德翘翘正色乡党百行优备应令补吏檄到丞椽以礼发遣者○今案陈本俞本脱虽无三句脱翘翘句丞作史余同】 笥饵得都尉 【东观汉记樊晔与世祖有旧世祖尝于新野坐文书事被拘晔为市吏馈饼一笥上德之后拜为河东都尉临发之官引见赐御食衣服上谓晔曰一笥饵得都尉何如晔顿首曰小臣蒙恩特见拔擢陛下不忘往旧臣得渴死自効者也○今案陈本俞本皆引范书非也聚珍本东观记服作被余同姚辑本脱】 陈平使参乘 【汉书陈平降汉王与语而说之问曰子之居楚何官曰为都尉是日以平为都尉使为参乘典护军诸将尽谨曰大王一日得楚之亡卒而即与同载及使监护长者汉王闻之愈益幸平○今案俞本删陈本及作反监护下有军字与史记陈丞相世家同以平作拜平与近本汉书陈平传同】 典韦常绕帐 【魏志典韦拜都尉太祖引置左右将亲兵数百人常绕帐性忠至谨重常昼立侍终日夜宿帐左右稀归私寝○今案案俞本删陈本同近本魏志卷十八亦同】 

　　○都护一百二（监军附） 

　　都护之置始自郑吉 【汉书郑吉传匈奴日逐王降郑吉将诣京师还并护车师以西北道故号令班西域始自张骞成于郑吉○今案汉书七十还作遂余同据本钞下条亦作还陈本仍作遂旦增引上下文数行非也俞本则删还并句】 立幕府 【汉书郑吉以侍郎发诸国兵攻破车师匈奴乱日逐王愿降汉吉发兵迎之至河曲将诣京师还井护车师以西北道号都护于是中西域而立幕府治乌垒城○今案陈本并附注在上条又幕作莫与汉书卷七十同俞本亦作莫府作遂并】 典重职 【汉书段会宗为人好大节矜功名与谷永相友善永愍其老复远出与书戒曰足下以柔远之令德复典都护之重职甚休愿吾子因循旧贯无求奇功也○今案陈本俞本愍作闵与书作予书与近本汉书七十段会宗传同】 斩郅支 【汉书甘延寿陈汤传云元帝时延寿封义成侯汤赐爵关内侯各三百户功大封少为石显匡衡所抑○今案百户以上见汉书陈汤传无功大二句陈本俞本删去此条小注别引汉书甘陈斩郅支四句】 攻康居 【汉书甘延寿陈汤传云文帝时为西域都护陈汤为副郅支单于欲辱汉使汤与延寿谋攻康居城陷斩数千人故得汉使节二斩郅支单于头传于京师○今案本钞此条系撮引甘陈两传非连文也陈本脱本文帝时三字副下有将字脱千人句脱二字传字俞本又将上段义成至所抑五句续于此条之下】 班超为都护合三十年 【谢汉书施阳字季儒为监军使持节乘轩从左监护骑到江夏郡关内门阳杀牛设酒交臂降服○今案此条小注与标目不符当分二条陈本俞本径删小注补入范书班超传此两失之道也考御览五百十七引谢承书有班超一段与标目脗合其施阳以下别为一条姚辑汪辑本皆脱】 绥纳新旧华阳即叙 【王隐晋书卫瓘行镇西军司监邓艾锺会诸军事绥纳新旧离合同异华汤即叙○王石华校标目臼改旧今案陈本俞本军司监作将军监司非也本篇轻衣出营条下引王隐书与此条脗合足订陈俞之误又离合陈俞作包合】 勒兵围贼矫诏降之 【谢汉书宋均为监军与马援征武陵蛮临沅水而兵士多病均惧众军疫病勒兵围贼矫诏降之遣还本居归自劾矫诏之罪帝甚善之○今案陈本俞本疫病作多疫居作郡归作先与姚辑汪辑谢承书合】 轻衣出营欺作表章 【王晋书卫瓘字伯玉行镇西军司监邓艾锺会诸军事檄召艾诸将称诏收艾瓘乘使车径入成都尉殿前艾父子俱受取诸将怀艾者图刦取艾整兵向瓘瓘轻衣将一给便出营门欺作表章示之申明艾事诸将信之皆解散○今案陈本俞本皆改引今晋书非本钞之旧】 公达军国皆掌 【荀氏家传攸字公达为军师军国选举及刑狱法制皆使君掌焉○今案陈本俞本达下衍魏太祖以攸五字皆使君作皆攸】 朝野皆服 【晋中兴书吴郡顾录云荣字彦先拜为军师于是朝野皆服中兴基此焉时南土多士未尽才用荣又上言陛下先世甘季思等凡此诸人皆南金也○今案陈本改注今晋书非也俞本多士作士多陛下八字作陆士光季甘思等七字基下脱此字余同】 庄贾留饮不至 【史记曰穰苴将兵得御燕晋之师穰苴曰愿得君之宠臣国之所尊以监军景公使庄贾往贾留饮日中不至穰苴斩之○今案史穰苴传无御字余同本钞六十四将军总篇引无御晋二字陈本俞本增删颇多非旧钞面目】 殷浩称疾不起 【晋中兴书陈郡殷浩字渊源弱冠与京兆杜乂并有美誉善言玄理除侍中安西军司称矢不起○今案御览二百四十九引中兴书无除侍以下余同陈本改注今晋书非也俞本渊作深与今晋书七十七本传合又杜误社】 

　　北堂书钞卷第六十三 

　　●北堂书钞卷第六十四　　　　设官部十六 

　　隋秘书郎虞世南撰 
　　南海孔广陶校注 
　　将军揔一百三　　　　　骠骑将军一百四 
　　车骑将军一百五　　　　中军将军一百六（并附卫尉将军　抚军将军）　　前后左右将军一百七 
　　护军将军一百八　　　　领军将军一百九 
　　左右将军一百十　　　　四征将军一百十一 
　　四镇将军一百十二　　　骁骑将军一百十三（并附殿中将军　龙骧将军　辅国将军　冠军将军　征虏将军） 
　　伏波将军一百十四　（奋威将军　贰师将军　杂号将军　镇远将军　横野将军　建威将军　建武将军　偏将军附） 

　　○将军揔一百三 

　　将军周官也 【周礼司马职云天子六卿将军皆命卿郑注云凡军帅不特置选于六官六卿德任者使兼官也○今案陈本删郑注以下俞本德作能余同阮刻本周礼夏官叙官将军作军将六卿德任者作六卿之吏自卿以下德任者余同】 将军之号由来远矣 【鹖冠子云人道何先曰先兵富则骄贵则盈兵者百岁不一用然不可一日忘也将军之号由来远矣○今案诸子奇赏本鹖冠子无将军二句盈作赢余同陈本俞本亦作赢又陈本不可误可不】 十万之军无则必乱 【尸子云十万之军无将军则必乱○今案陈本俞本十皆误于平津馆辑尸子佚文据御览两引及史记司马穰苴列传索隐引皆作十又索隐之军作之师】 登车不轼遭丧不服振旅抚师以征不义 【汉书李广将军者是国之爪牙也登车不轼遭丧不服振旅抚师以征不义率三军之心同战士之力故怒形则千里竦威振则万物伏是以名声暴于夷貉威棱慑于怜国○今案陈本俞本登上有司马法曰句义作服率作萃慑作憺与近本汉书五十四李广传同】 亲戎引枹而鼓 【说苑田单为六上将军攻翟三月不能下明日亲戎结发径立矢石之所乃引枹而鼓之翟人下之○今案俞本脱三月能三字考说苑十五指武篇无亲戎二字余同陈本增入前后文百余言非旧钞面目】 出征授钺朝堂 【汉魏故事云夫遣将军出征冠节钺于朝圣○今案陈本俞本无冠字艺文类聚五十九引汉魏故事授上有符节郎三字授下无冠节二字】 穰苴将兵扞燕 【史记穰苴传齐景公召穰苴与语兵事大说之以为将军将兵扞燕○今案陈本俞本燕下有晋之师三字与史记穰苴列传同】 田单兴师攻翟 【说苑田单为上将军兴师十万将以攻翟往见鲁仲连子仲连子曰将军之攻翟必不能下矣田将军曰单以五里之城十里之郭复齐之国何为攻翟不能下也去上车不与交言○今案说苑十五指武篇交言作言决余同俞本将以作将兵亦作言决陈本附注上文引抱条下】 亚夫细柳备胡 【史记文帝立后六年匈奴大入边乃以宗正刘礼为将军屯灞上周亚夫为将军屯细柳以备胡○今案陈本俞本屯作居大入边入作三万人入上郡三万人入云中系据近本史记文帝纪增改】 

　　○骠骑将军一百四 

　　位次丞相 【汉官仪云汉置骠骑将军位次丞相是以汉百官志云骠骑将军秩与大将军同○今案陈本删是以二字俞本删是以三句平津馆辑汉官仪据御览引汉下有兴字余同本钞】 位在公上 【汉杂事云董重为骠骑将军位在公上续汉书百官志曰制骠骑大将军与大司马相兼○今案陈本俞本制上有旧字余同】 获獯狁之士 【汉书霍去病为骠骑将军与大将军卫青各五万骑步兵数十万青败匈奴去病出代右北平功已多于青既还上曰骠骑将军霍去病率师躬将所获獯犺之士约轻赍绝大幕执讯获丑上为治第令视之对曰匈奴不灭无用家为薨上悼之发属国玄甲军阵自长安至茂陵为冢象祁连山焉○今案汉书五十五獯犺作荤允无用作何以余同陈本俞本又据近本增入上下文非旧钞面目】 修水战之具 【谢后汉书张意为骠骑将军讨东瓯贼意画策各修水战之具浮海就攻一战大破所向无敌○严氏校补军字路改各今案陈本俞本脱各字余同姚辑本谢承书无画策各三字脱一战句汪辑本有一战句余与姚同】 修礼乐之制度 【续汉书东平王传明帝诏曰东平王仓宽博有谋可以托六尺之孤其以仓为骠骑将军是时天下无虞仓以宜修礼乐乃议定南北郊衣冠车服制度及世祖庙乐仓以懿亲辅政尽心王室每有议事上未尝不见从名称日重○今案陈本俞本仓作苍天下作四方庙乐作庙登歌八佾舞数祖上无世字又姚辑续汉书脱此条汪辑懿作至余同陈本严辑全后汉文明帝诏据书钞引东平四句仍作仓葢苍古作仓】 虚己礼士 【续汉书东平王传仓为骠骑将军置长史员三十人位在三公上辟当世名士虚己礼之○今案陈本俞本员三作掾史四仓作苍余同又俞本脱续字姚辑续汉书脱此条汪辑本与陈本同】 高选佐吏 【王晋书梁王传彤为骠骑将军置左右长史司马高选佐史○今案陈本俞本同近本晋书三十八梁王彤传为诸将军者五独脱骠骑无高选句余同】 赵俨叉手上辇 【魏略旧故事四征有官厨财籍迁转之际无不因缘赵俨自征西微为骠骑叉手上车到霸上忘持其常所服药雍州闻之追送俨笑曰人言语殊不易我偶问所服药耳何用是为○今案陈本俞本旧作云征西作西征到上有发字送下有杂药材数箱句俞本箱作厢余同魏志二十三赵俨传注引魏略故下脱事字脱自征七字本钞三十八廉洁篇引魏略有自征句】 纪瞻止家为府 【晋中兴书丹阳纪录云纪瞻字士达为骠骑将军服将军物制度一案旧典遣使就拜止家为府○王石华校正改止今案俞本同陈本改注今晋书删字士达三字考今晋书六十八纪瞻传士达作思远余同本钞领军将军篇引王隐书亦作字士达】 东平王宽博有谋 【东观汉记东平王传明帝诏曰东平王仓宽博有谋可以托六尺之孤其以仓为骠骑将军○今案俞本删陈本以其文同遂改注续汉书非也聚珍本东观记卷七姚辑本卷二聚珍四十八引与本钞正同仓作苍乃古今字之异耳】 晋宣王戎昭果毅 【曹植辅臣论魁杰雄特秉心平直威严允惮风行草靡在朝廷则匡赞时俗百僚仪一临事则戎昭果毅折冲厌难者司马骠骑也谨案司马骠骑晋宣王也○今案俞本删陈本脱草靡以上僚下衍侍字余同张溥百三家本植集允作足戎作我又脱在朝至事则十五字惟严辑全三国文据旧钞引脱廷字余同】 

　　○车骑将军一百五 

　　金印紫绶位次司空 【汉官仪云和帝以窦宪为车骑将军赐金印紫绶位次司空汉典置车骑皆金印紫绶位次二千石○今案陈本删汉典以下俞本删司空以上典作兴骑下有将军二字余同续汉志补注引汉官仪有司空以上引汉官典职脱印绶二字二千石作上卿然则本钞汉典二字乃六仪之一也俞本改典为兴谬矣 【银印青绶位在卿上】 汉官仪云章帝以元舅马防为车骑将军服银印青绶位次卿上○今案陈本次作在俞本改注通典平津馆辑汉官仪据续汉志汪及御览引位次句作位在卿上绝席】 位列九卿班同三府 【华峤汉书马防行车骑将军位列九卿班同三府○今案陈本俞本军下有事字与姚辑汪辑本华峤书同】 马防在卿上绝坐 【汉杂事云章帝以城门校尉马防为车骑将军位在九卿上绝坐也○今案俞本删陈本同】 邓鸿在九卿上绝席 【东观汉记永平六年邓鸿行车骑将军位在九卿上绝坐○今案陈本坐作席俞本标目删绝席二字注仍作坐聚珍本东观记卷八姚辑本卷五作绝席】 拜日磾于卧床下 【汉书金日磾字翁叔为车骑将军拜于卧内床下受诏辅少主○今案陈俞本删字翁叔三字余同考汉书金日殚传但有字翁叔三字余见霍光传】 引张温于崇德殿下 【张璠汉记张温以司空加拜车骑将军征韩遂丙辰引温于崇德殿前温以军礼长揖不拜○今案陈本俞本加拜作拜加与姚辑汪辑本张璠汉纪合又姚本前作下】 破单于登山纪功 【张璠汉纪窦宪字伯度拜车骑将军与北单于战于稽落山大破之宪遂登燕然山去塞三千余里刻石以纪汉功纪威德也○今案陈本俞本改注范书非也姚辑汪辑本张璠汉纪脱窦宪传】 殄羌贼献捷振旅 【谢后汉书皇甫嵩拜车骑将军讨平凉羌胡公卿百寮皆祖送于平乐又临虏庭扫殄羌贼靡有孑遗卒整二州献捷振旅○今案陈本平作弁乐下有观字俞本删公卿二句卒作率姚辑本虏作卤羌下脱胡字卒亦作率汪辑本乐下有观字贼作胡卒亦作率余同原钞】 讨武陵平定荆州 【谢汉书冯绲字鸿卿为车骑将军将兵南征武陵五溪蛮贼军扰攘绲下长沙贼悉诣营乞降荆州平定诏赐钱一亿不受也○今案陈本俞本脱将兵二字及扰攘绲三字下作至赐上无诏字初学记二十引谢承书贼军扰攘易为作难姚辑汪辑本脱五溪二字余与陈俞同】 破黄巾威震天下 【华汉书皇甫嵩字义真拜车骑将军领冀州牧嵩温恤士卒甚得众情每军行顿止须营幔修立然后就舍帐军士皆食尔乃尝饭嵩既破黄巾威震天下○今案陈本俞本及姚辑汪辑本皆同惟陈俞又附百姓歌一段非旧钞面目】 孝孙征羌帝亲幸府 【华汉书马防字孝孙行车骑将军与长水校尉耿恭师征虏水羌还帝亲驾幸其府○今案陈本俞本军下有事字师作同姚辑汪辑本皆作同】 义真讨胡百僚祖送 【谢后汉书皇甫嵩字义真为车骑将军讨平凉羌胡选将士枭骑万队戎车三于公卿百僚皆祖送于平乐观大会既御天下命又临虏庭扫殄羌贼靡有孑遗○王石华校标目直改真今案俞本删既御四句标目僚误官陈本亦作官注云见前案上振旅条下陈本仍脱选将十一字脱既御句姚辑汪辑本谢承书亦脱既御句】 刘琰不预国政 【蜀志刘琰字威石迁车骑将军然不预国政但领于余卒随丞相亮讽议而已○今案陈俞本无卒字领下有兵字与蜀志卷十刘琰传同又陈本脱字威石三字近本蜀志石作硕】 王堪不能御难 【晋诸公赞云王堪字世冑行车骑将军征讨诸军事为石勒所袭左右将劝堪上马叹曰我国家大将不能御难何面目复还朝廷终不动遂至被害官僚百人守尸不去皆死孝怀悼之○今案陈本俞本脱左右将劝上马六字脱终不动至皆死十七字又陈本石勒作敌余同】 

　　○中军将军一百六（卫尉将军附抚军将军附） 

　　中军惣宿卫 【晋起居注太始元年置中军将军惣宿卫羊祜为之也○今案陈本俞本同御览二百二十九引王隐晋书亦同】 卫军掌兵卫 【续汉书百官志卫将军掌京师兵卫四夷屯警○今案陈本俞本卫下增尉字脱四夷句考续汉百官志一无尉字刘昭补注引蔡质汉仪有掌京以下九字由此知虞永兴乃引刘昭注文唐宋传钞志下脱去注字惜陈俞未悟耳】 宋昌领南北军 【汉书文帝纪云既即位乃夜拜中尉宋昌为卫将军领北军○今案陈本俞本及近本史记汉书文帝纪同】 宣王物惣西事 【魏志云文帝以宣王为抚军大将军征吴召宣王曰吾委卿萧何之任不亦可乎车驾还诏曰吾东抚军当惣西事汝西抚军当惣东事○王石华校标目宋改宣是也今案魏志文帝纪只有抚军大将军一句又注引魏略有抚车留许昌一条与本钞意同辞异葢参用十八家晋书宣纪也陈本俞本吾委作朕委余同】 虞泽屡统军旅 【晋中兴书会稽虞录云泽字思勇为卫尉将军貌如不武内实坚明是以屡统军旅也○王石华校绕改统今案陈本改注今晋书非也俞本脱尉字实字旅下增尠有倾败句为卫上有七字又奂字据今晋书七十六作奥】 

　　○前后左右将军一百七 

　　为国虎臣 【汉书辛庆忌字子其拜左将军为国虎臣遭世承平匈奴西域亲附敬其威信焉居处恭俭饮食被服尤节约○今案陈本俞本居处二句皆在左将军句下又陈本无字子其三字近本汉书六十九辛庆忌传其作真案古人其字与记已卺等字古义得通忌从已声当字子其知作真者误】 为国爪牙 【汉书仪云故武帝征西夷有前后左右将军为国爪牙所以扬示威武折冲万里如虎如龙朝夕猛将折冲御侮○今案陈本俞本书作官征上有西字武作灵又陈本脱如虎三句俞本脱猛将折冲四字平津馆辑汉官仪与陈本同】 金印紫绶 【汉官解故前后左右将军皆周末官秦因之位上卿金印紫绶皆掌兵及四夷有长史秩千石○案俞本改注通典陈本故作诂余同平津馆辑汉官解诂亦同】 位诸卿上 【汉官解诂前后左右将军宣元以后虽不出征犹有其官位在诸卿上○今案陈本俞本同平津馆辑汉官解诂元作化恐误本钞宣元以后句葢指前汉宣帝元帝而言也】 常惠勤劳有功 【汉书常惠明习外国事勤劳数有功为右将军○今案陈本俞本明上增入代苏武为典属国句与近本汉书七十常惠传同然非旧钞面目】 师丹廉直守正 【汉书师丹字子强以廉直守正为右将军○今案陈本俞本删字子强三字正作位右作左近本汉书八十六师丹传作廉正守道子强作仲公右亦作左】 定策立宣帝 【汉书赵充国字翁孙为后将军与大将军霍光定策尊立宣帝○今案陈本俞本策作册与近本汉书同又俞本翁孙作公卿】 持节攻河东 【续汉书邓禹字仲华拜前将军持节分精吏士三万人自箕关入攻河内都尉破之获辎重东千余乘○今案姚辑汪辑本续汉书脱此条范汉书四十六邓禹传分精句作分麾下精兵二万人内作东重下无东字□本俞本皆改引范汉书】 文则持军甚严整 【魏志于禁字文财迁左右将军假节钺持军甚严整得财物无所私也○今案陈本俞本无右字持上有禁字财上有贼字私下有入字与魏志十七于禁传同】 公明持军远斥候 【魏志徐晃子公明为右将军晃性俭约畏慎持军常远斥候先为不可胜然后战追赴争利士不暇食常叹曰古人患不遭明君○今案陈本俞本走作奔又陈本持作将皆与近本魏志十七徐晃传同林明仲校云治作持唐钞改避者 【愿至金城图上方略】 汉书赵克国为后将军西羌反上问谁可将者充国时年七十余对曰无踰于老臣上遣焉问曰将军度羌虏何如当用几人充国曰百闻不如一见愿至金城图上方略然戎羌小夷逆天背叛灭亡不久愿陛下以属老臣勿以为忧也○今案陈本俞本焉字在问下与近本汉书合然本钞焉在问上则上遣是遣充国非遣使问而问曰以下乃同时问答之言与陈俞本及近本迥殊足见隋以前古本之可贵也】 乐为边将不愿内辅 【晋中兴书河东郭默为右军将军默既远人乐为边将不欲内辅谓刘胤曰我能御胡而不用且右军主禁兵禁兵不妄出有急方更给兵将无素○王石华校而改为今案陈本俞本改注今晋书非也御览八十八引晋中兴书辅作转胤作允御作卫余同宋钞改允避太祖讳也】 解绶赐仲都 【东观汉记李忠字仲都为右将军封武固侯时无绶上自解所佩绶以赐之○今案陈本俞本脱固字考聚珍本东观记卷十姚辑本卷二皆与本钞同】 兵民随满宠 【魏志满宠字伯寍拜前将军领预州刺史及督扬州诸军事汝南兵民恋慕大小相率奔随道路不可禁也○今案魏志二十六满宠传禁也作禁止余同陈本俞本亦作禁止又及上俞本有代曹仁三字陈本则作代曹仁督无及字余同】 李将军后期责之幕府 【汉书李将军广为前后将军与大将军卫青出定襄失道后期大将军令长史急责广之幕府广曰广结发与匈奴大小七十二战○今案汉书五十四前下无后字定襄作东道十二作十余陈本与今汉书同又考汉书五十五载食其与广出定襄知本钞定襄二字非误也俞本亦作定襄】 赵食其失道赎为庶人 【汉书赵食其传武帝以食其为右将军从大将军出定襄迷失道当斩赎为庶人○今案俞本同陈本附注李将军条下仍改去襄二字非也考汉书五十五赵食其传与原钞同】 

　　○护军将军一百八 

　　护军前官 【汉书百官公卿表护军从秦官李期舍人为之○今案近本汉书从作都尉无李期句陈本俞本从上有将军二字李期作李斯又改置舍人下】 武士管钥 【皇甫谧集云护军武士军之管钥○今案陈本俞本同】 典武选 【晋起居注云秦始七年诏曰中护军与□军史涣惛掌禁兵典武选○今案陈本脱涣字俞本让军下有韩浩二字标目改为掌禁兵而典武选句又别为一条注出魏略颇易旧钞面目矣考御览二百四引晋起居注正有职典武选句则俞本删之非也】 尽护诸将 【史记陈平降汉王拜为都尉绛灌等谗之王召问平平曰臣计划有可采愿大王用之使无可用者大王赐金具在请封输官汉王乃谢拜为护军中尉尽护诸将○王石华校标目书改画今史记陈丞相世家无大王赐三字余同】 惣统诸将 【魏略司马景王代夏侯玄为护军惣统诸将主武官选事○今案陈俞本护军下有将军二字注内将字作军又俞本删武官句考魏志九夏侯尚传注引魏略事作举余同本钞】 随何说英布 【史记高纪云汉王与楚大战彭城不利谒者随何将二十人使淮南说英布背楚归汉乃拜何为护军中尉○今案陈俞本中尉作将军高下有祖字案亦见史记黥布列传】 应詹灭王敦 【王晋书应詹传云王敦将作逆明帝问如何应詹奋然慷慨答曰陛下宜奋赫赫斯之威臣等当负戈从戎心倾族灭之祸以顺讨逆即日以詹为护军将军因以灭敦○今案初学记十七引王隐书脱奋然五字必倾作不顾余同陈俞本从戎作前驱无必倾十二字又陈本奋然作厉然宜奋误宜当】 太初拔用俊杰 【世语云夏侯玄二十名知人为中护军拔用武官无非俊杰○今案陈本俞本二十作世官下有参戟牙门句考魏志卷九夏侯元传注引世语亦作世本钞因唐时传写避太宗讳芯多作廿故宋后讹为二十】 景王举不越功 【王晋书景王为中护军作选用之法举不越功吏无私焉○今案陈本俞本中护军作护军将军陈本于将军下再衍一军字又脱吏无句考通典职官十六引王隐书与本钞同惟景王误景帝】 任役在平 【晋中兴书琅琊王录羲之字逸少为护军教曰令所任之职在于赋役公平○今案陈本俞本作护军将军脱琅琊字脱字逸少三字又陈本脱曰合以下俞本脱教曰二字职作患】 与参谋议 【华峤汉书班固传大将军窦拜班固为中护军与参谋议○今案姚辑汪辑本华峤书脱此条陈本俞本改注范汉书考范史七十下班固传参下无谋字而陈俞乃强增之亦非范书之旧矣】 问以时事 【魏志夏侯玄字太初迁中护军宣王问以时事玄议以官材用人国之柄也故铨衡专于一则无私也○今案俞本材作才于一作于台阁则无句作上之分也与近本魏志十四同陈本亦然惟官材误作官不】 子通上疏帝曰微君吾不闻善 【魏志蒋济字子通为护军上疏谏明帝诏答曰微叵吾不闻善　言○今案魏志十四微君作微护军善作斯余同陈本俞本皆据近本魏志改而陈本增百七十余言非旧钞面目俞本仍作善言亦不尽依近本】 元嗣留镇太祖曰安可以无护军 【魏志韩浩字符□为中护军从太祖讨张鲁鲁降议者□□智略足以□□欲留镇汉中太祖曰吾安可以无护□浩乃奭俱□□□重如此○今案魏志当作魏书考魏志九夏侯惇刚□无从太祖以下惟裴注引魏书有之独见重作见亲任耳陈俞作魏书作见亲任又陈本脱鲁降二字俞本作会降】 安国击匈奴充国击武都 【汉书百官公卿表韩安国以护军将军击匈奴赵充国以大将军都尉击武都○今案陈本俞本以大作为大又俞本分为二条颇改旧钞面目】 召吏收朱佑 【东观汉记朱佑为护军将军谓光武曰长安兵乱公有日角之相欲以观上旨上召剌奸吏收护军佑○今案陈本俞本改注范书非也聚珍本东观记卷九佑作佑观上之下有风争二字旨作上曰召剌句脱上字吏字姚本脱此条其续汉书本传亦皆作佑与本钞同】 闻谣问蒋济 【魏略蒋济为护军时有谣曰欲求牙门当得千区一五百人得五百疋宣王与济善闻此声以问济济无以解之因戏曰洛下一钱不足则不可行也○今案陈本俞本有谣曰作谣言脱一五百人二句脱闻此声三字余同文献通考职官十八引魏略区作匹一五百人作五百人督脱因戏以下】 亲幸莫与为比 【华峤书朱佑为护军舍止亲幸莫与为比○今案姚辑汪辑本华峤书脱此条陈本俞本改注范书】 病卒流涕累日 【蜀志法正传正字孝直为护军将军及病卒先主为之流涕者累日○今案陈本俞本及作以考蜀志卷七正作及】 陈平参乘绛灌谗之 【史记陈平降汉王拜为都尉使参乘典护军绛灌等谗之○今案俞本删此条陈本注见上考史记五十六此系节引耳】 周顗失仪有司所奏 【晋中兴书汝南周顗字伯仁代戴渊为护军将军纪瞻将军纪瞻置酒请顗及王导二十人顗荒醉失仪为有司所奏○今案俞本删陈本改注今晋书非也御览四百九十七引晋中兴书无汝南字及字伯仁三字将军作尚书余同】 今诚乏才岂可以赵泳居之 【晋中兴书司徒王导将以赵泳为中护军孔愉谓导曰中兴以来处此官者周伯仁应思远今诚乏才岂可以赵泳居之○今案陈本俞本孔误宛余同御览二百四引晋中兴书泳作冰余同】 

　　○领军将军一百九 

　　惣六军之要秉选举之机 【曹略叔述考诗序云余每迁中领军惣六军之要秉选举之机贵则情广富则骄奢无度则阶祸矣○今案陈本俞本曹皆作魏陈本略下仅有中领军职云五字俞本同本钞】 掌监五营 【续汉书百官志北军中候一人秩六百石掌监五营魏略中领军延康中置故汉北军中候之官也○今案陈本俞本同近本续汉志亦同】 领禁兵 【魏志武纪云太祖以史涣忠勇以为中领军与韩浩皆领禁兵焉○今案陈本俞本据近本魏志增改非本钞之旧惟武纪当作夏侯惇传】 修车马戒不虞 【汉官解故云中垒城门北军士校修尔车马以□□□应劭注汉掌兵官○今案陈本俞本及平津馆辑本皆同】 辞不复入 【王晋书羊祜字叔子迁中领军悉统宿卫人直殿中执兵之要事监内外祜以大事既定辞不复入○今案陈本俞本同近本晋书羊祜传监作兼无大事二句】 自表去官 【王晋书纪瞻字士达朝廷称瞻弘亮雅正才兼文武俄转领军时人素服瞻严毅六军祇肃寻以风病自表去官遣黄门就询军事○今案陈本改引今晋书非也俞本弘作忠俄转句作可领军将军祇肃作敬惮询误谒余同又今晋书六十八士达作思远本钞骠骑将军篇引晋中兴书亦作纪瞻字士达】 与上殿参定谋策 【晋中兴书纪瞻受领军会钱凤作逆诏上殿参定谋策事○今案陈本俞本受皆作拜余同考今晋书六十八纪瞻传失载钱凤事】 韩伯从容养病 【晋起居注武帝太始四年诏曰尚书韩伯陈疾解职领军闲无上直之劳可得从容养病更以伯为领军进丹阳尹○今案陈本俞本脱丹阳句又更以句军下有将军二字余同惟陈本职领误职汉近本晋书伯传韩伯为尹在疾病之前恐非】 纪瞻卧镇六军 【晋中兴书纪瞻辞领军乞以常侍宿卫左右帝曰今日之事岂得如君所论但为朕卧镇六军○今案陈本改今晋书非也俞本宿作侍镇作护余同】 曹羲宾客盈坐 【傅玄子云安乡亭侯曹羲为卧领将军慕周公之下士宾客盈坐○今案陈本俞本卧领作领军严铁桥辑傅子四卷据书钞未改本引亦作领军】 吴隐之分禄亲友 【续晋阳秋吴隐之子处默为中领军每月初得禄裁留身粮其余悉分亲友而家人纺缉以供朝夕○今案近本晋书九十亲友作亲族余同陈本俞本改注今晋书增易颇多非旧钞面目】 

　　○左右将军一百十 

　　王济领兵未欲使转 【山涛启事云右卫将军王济字武子诚亮有美才侍中之最高者诏济领集兵不欲使转也○今案陈本俞本脱最高句余同本钞五十八侍中篇引山公启事无字武子三字无诏济二句余同】 葛冲领兵未欲出之 【山涛启事游击将军诸葛冲精果有文武拟补兖州诏答曰冲领兵未欲出之也○今案陈本俞本及御览二百三十九引山公教事皆同】 许褚为文帝亲近 【魏志许褚字仲启从太祖讨马超韩遂破之迁武卫中郎将武卫之号自此始也军中以褚力如虎而痴故号曰痴虎文帝践阼甚亲近焉○今案近本魏志十八启作康虎作虎痴余同俞本删此条陈本无字仲启三字余据近本魏志增入百余言非旧钞面目】 虞胤为肃祖所昵 【晋中兴书琅琊王录云南屯王宗字延祖拜左卫将军与右卫将军虞胤为肃祖所昵○今案陈本俞本改注今晋书非也御览二百三十七引晋中兴书无右卫句余同】 文度共辅幼主 【晋中兴书琅琊王□之字文度领左卫将军又□□□大中正太宗崩与谢安共辅幼主○今案陈本俞本改注今晋书文亦同御览二百三十六引晋中兴书有王坦之至左卫九字余脱】 世踰亲侍至尊 【晋中兴书刘超字世踰为右卫将军亲侍至尊苏峻作逆逼迁天子超不愿骑○今案陈本脱苏峻三句俞本亲侍句在天子下又删愿骑句今晋书七十踰作瑜至尊作成帝愿作肯本钞下数条引亦作肯】 曹据忧亡流涕 【傅玄子云曹摅字□□曹羲弟岁侯为武卫将军纵酒作乐酒酣起为寿当溥子前忧亡流涕○严氏校注内摅误显将下脱军字子前误前子均改正今案俞本删陈本脱曹羲六字脱当傅四字又附注文士传曹摅字颜远一段据严铁桥辑傅子四卷称书钞未改本引与此本同又夹注云曹羲为爽弟而摅又为羲弟查汉书有曹羲字颜远与此无涉陈禹谟补颜远二字非也】 刘超樊毂悲哀 【晋中兴书曰刘超为右卫将军苏峻逼迁天子超攀毂贼给马不肯骑悲哀慷慨○今案陈本脱贼给六字及慷慨二字右作左俞本亦作左又慨下多一句今晋书七十脱攀毂二字余同】 葛冲精果拟兖州 【山涛启事游击将军诸葛冲精果有文武拟补兖州○今案详本篇第二条】 卞兰才学加散骑 【魏志卞兰少有才学为游击将军加散骑常侍○今案陈本俞本同魏志卷五卞旺后传附卞兰事同】 

　　○四征将军一百十一 

　　治军整齐 【华峤汉书岑彭字君然说降朱鲔迁征南将军治军整六秋毫无犯击蜀宿于彭亡之地为公孙述客所剌○今案陈本俞本脱字君然三字脱击蜀以下与姚辑汪辑本华峤汉书同陈本又附范书二百余言非是】 与士简易 【华峤汉书耿康为征西将军出西域康壮勇与士简易军行常自被甲○今案陈本俞本脱军行句姚辑汪辑本亦然但汪本康作秉】 耿康为征西匈奴怀信 【又云耿康字伯初为征西将军出西域康镇抚单于匈奴与国怀其恩信南留单于以安天下○今案陈俞本脱南留以下姚辑汪辑本亦然陈本又脱恩字汪本康作秉】 羊祜为征南江浦驰义 【王晋书羊祜字叔子为征南大将军开府辟召仪同三司进据险要开建五城收膏腴之地夺贼人之资于是江浦驰义者也○今案陈本俞本进上有乃字贼作吴余同考今晋书三十四正作贼字知旧钞非误】 破赤眉于崤底 【华峤汉书冯异传三辅大乱异讨之与贼赤眉会大破于崤底追击之又大破之上书言状不敢自伐诸将或欲分其功诏云征西功若丘山也○今案陈本改注范书非也俞本又大破之作又大破行巡余同淮姚辑汪辑本华峤书与旧钞脗合】 习水军于三州 【魏志王昶字文舒迁征西南将军佩节都督荆豫州诸军事徙治新野习水军于三州○今案陈本俞本删西字佩作假徙上有乃表二字与魏志二十七同】 收散卒奋翼渑池 【华汉书冯异字公孙代邓禹讨三辅车驾送之赐七尺剑诏进征西大将军攻赤眉大为所败散步走归营收其散卒与贼约期○今案姚辑汪辑本华峤书脱此条范书四十七约期句下有云追破于崤底玺书劳曰终能奋翼渑池三句陈本俞本皆改注范书】 将锐卒虎步江南 【魏志曹休字文烈为征南将军假钺击吕范于洞浦破之拜扬州牧表曰臣闻将锐卒虎步江南因献之○今案魏志卷九曹休传征南作征东无表曰以下余同又魏志卷七张邈传注引英雄记有虎步淮南之语陈本俞本亦作东脱因献之三字余亦有增改】 张辽持戟先登文帝谓之召虎 【魏志张辽字文远为征东将军征孙权被甲持戟先登陷阵杀数千人斩二将文帝叹息曰古之召虎也○今案陈本俞本千作十与魏志十七同惟召作邵恐非】 曹仁被甲入贼三军皆曰天人 【魏志曹仁字子孝为征南将军从魏武平荆州留屯江陵吴将周瑜来攻仁被甲上马斩入贼围及还皆曰将军真天人也○今案陈本俞本脱魏武句余亦多增改】 老疾求还 【魏志赵俨字伯然迁征将军都督雍凉正始四年老疾求还○今案陈本俞本脱正始句督上脱都字又还上俞本有都尉二字考魏志二十三赵俨传与本钞同原钞此条与下文满宠一条标目与小注互易今移正】 年老征还 【魏志满宠字伯寍拜征东将军以年老征还迁为太尉宠不治产业家无余财诏曰君典兵在外专心忧公○○今案陈本俞本脱诏曰以下魏志二十六满宠传与本钞同】 

　　○四镇将军一百十二 

　　开边据险 【魏志刘靖迁镇北将军假节督河北诸军事靖以为经常之犬法莫善于守防遂开拓边守屯据险要又修陵防边民利之○今案陈本俞本陵防作广房渠陵余同考魏志十五刘馥附子靖传督上有都字陵防作广戾渠陵陈俞讹戾为房非也】 凿山通道 【魏志邓艾字士载为镇西将军督陇右诸军事凿山通道造作桥阁进军到成都○今案近本魏志二十八邓艾传同陈本俞本增改颇多至俞本载作戴是古今通用字耳】 深入虏庭 【魏志邓艾为镇西将军至成都刘禅请降诏曰艾曜威奋正深入虏庭斩将搴旗枭其鲸鲵使僭号之主款○今案陈本注见上俞本降款作稽首颈与近本魏志同】 拓平西夏 【魏志锺会字士季为镇西将军假节都督关中诸军事诏曰会所向摧弊前无强敌监制众城网罗逆豪拓平西夏○今案魏志二十八锺会傅监作缄逆豪作迸逸余同陈本俞本脱假节九字逆豪亦作迸逸余多增改】 陇西王秉心诚亮 【晋起居注武帝诏曰关中内屏京畿外蕃河右北捍戎御狄南镇巴汉宜任懿亲以静西土陇西王素秉心诚亮思度弘置○今案陈本俞本无御字陈本脱思度句俞本亶作□】 鲁芝镇东恪勤在公 【晋录镇西将军鲁芝恪勤在公不营私门素无华宅使军兵作屋五十间○今案陈本俞本使作余同今晋书九十西作东本钞标目亦作东】 曹休为镇南车驾临送 【魏志曹休为镇南将军督诸军事车驾临送下舆执手○今案陈本俞本脱督诣四字考魏志卷九与本钞同】 邓艾为镇西刘禅奉玺 【魏志邓艾为镇西将军至成都刘禅奉玺请降○今案魏志二十八邓艾传同陈本注见上俞本增皇帝绶为笺五字颇易旧钞面目】 黄权道隔降 【魏志黄权字公衡为镇北将军督江北军先主自在江南吴将陆议乘虚断围权以道隔绝降魏○今案陈本俞本虚作流魏志四十三亦作乘流又陈俞据近本增入前后文非是】 许元散物徙 【魏氏春秋云许元字士宗为镇北将军假节都督河北诸军事未发以散放官物外收付廷尉徒乐浪道死○今案陈本俞本皆脱假节二字陈本又删字士宗三字余同御览二百三十九引魏氏春秋无假节二字无未发以下】 

　　○骁骑将军一百十三（殿中将军　龙骧将军　辅国将军　冠军将军　征虏将军　并附） 

　　骁骑汉官建武始改 【汉官仪云骁骑汉官也武帝以李广为之后世祖建武九年始改屯骑也○今案陈本俞本同平津馆辑本同】 出雁门 【汉书李广为骁骑将军后四岁出雁门击匈奴匈奴兵多破广军单于素闻广贤令曰得广必生致之广时伤置两马间卧行十余里广阳死睨其傍有胡马得脱○今案汉书五十四阳作佯余同特有详略耳陈俞据近本增入数十字非旧钞面目】 出北塞 【魏略任城王彰字子文行骁骑将军出北塞为虏寇所要彰独与麾下数百骑突虏太祖闻之曰我黄发儿可用也○今案陈本俞本太祖作王字可用作竟大奇近本魏志卷十九无虏要句亦作竟大奇】 马成勤劳征归 【华汉书马成字君迁拜骁骑将军北屯常山积数年上以其勤劳征归京师边民多上书请之复以成镇抚之○今案陈本俞本怕改范书非也御览二百八十八引华峤书请之下有上字余同汪辑本引御览亦然姚本脱马成传】 选名家以参顾问 【晋起居注殿中将军武帝太元中募选名家以参顾问始用琅琊王茂之奏也○今案陈本俞本同】 用才学以开视听 【语林云庾公与郄公书殿中将军旧用才学之士以开视听而顷悉用面墙之人也○今案陈本俞本及平津馆辑本语林书皆误为惟御览二百三十九引语林作书与旧钞合】 何公为人勇士 【玄中记汉桓帝时出游河上忽有一青牛从河中出直走荡桓帝边太何公时为殿中将军为人勇力走往逆之手揽其右足牛见公乃走还河谨案何公进○今案陈本俞本脱边字乃作反无谨字余同玉函山房辑本牛见七字在逆之句下揽作拔乃下有反字】 祭遵忧国奉公 【华汉书祭遵字弟孙建武三年为征虏将军南击弘农贼贼射遵洞肘出血流袖众见遵伤稍退遵叱之士卒战皆百倍光武叹曰安得忧国奉公如祭征虏者乎○今案姚辑本华书三作二虏作卤贼射九字作贼弩中遵口洞出流血叱误出汪辑本同陈本脱字弟孙七字脱光武以下余同姚辑俞本亦与姚辑同】 胡奋涉练戎事 【晋起居注武帝诏曰议郎胡奋有文武才干历位内外涉练戎事○今案陈本俞本脱内外句余同惟御览二百三十九引晋起居注与旧钞脗合】 叔源求领戎行 【续晋阳秋射混字叔源每难虑修之下也求领戎行及板拜征虏将军不闲事顿众防而者也○今案陈本俞本射作谢删每难七字及板二字不闲九字余同案此修旧钞多误今晋书谢混传仅有字叔源三字无可校正姑仍之其谢作射者如谢慈作射慈或作射兹谢射古通亦可借证也】 无忌乞解所任 【晋起居注辅国将军何无忌表云名臣之莫资本无殊暨且臣之号出于权宜不谓宜才可求○王石华校在改任今案陈本删名臣以下别附今晋书百余言非也俞本全删此条今晋书八十五何无忌传无此表】 谢琰距氐贼 【晋中兴书陈郡谢琰字瑗琼父母以琰有军国才用以为辅国将军领八千人距氐破贼有勋焉○今案俞本删陈本改注今晋书非也文选注五十九引晋中兴书琼作度无父母十字领八四字破贼五字余同】 王浚谋伐吴 【羊祜别传先时吴童谣歌曰阿童复阿童衔刀浮渡江不畏岸上虎但畏水中龙祜闻之曰此必水军有功即上表王浚为龙骧将军谋伐吴○今案陈本俞本皆改注今晋书非也御览二百三十九引羊祜别传无歌字即下无上字余同】 

　　○伏波将军一百十四（奋威将军　贰师将军　杂号将军　镇远将军　横野将军　建威将军　建武将军　偏将军并附） 

　　马援朝次九卿 【华汉书马援字文渊为伏波将军振旅京师厚加赐车一乘朝见次九卿○今案陈本俞本改注范书非也姚辑汪辑本华书均脱此条】 吕布仪比三司 【魏志吕布字奉先为奋威将军假节仪比三司与司徒王允共秉政事○今案陈本俞本脱仪字余同近本魏志卷七政事作朝政】 发骑击匈奴 【汉书李广利传太初元年为贰师将军发属国六千骑及郡国恶少年数万人击匈奴○今案汉书六十一李广利传同陈本俞本脱利字】 引兵击高峻 【续汉书王常字颜卿拜横野大将军位次九卿诸将绝席引兵击高峻○王氏石华校系改击今案俞羡长本及姚鲁斯辑本汪南台辑本续汉书同陈谟本又脱字颜卿三字】 伯昭所向陷敌 【华汉书耿弇字伯昭为建武将军北攻渔阳弇以父况据上谷又兄弟无在京师自疑求还诏报曰将军举宗为国所向陷敌○今案姚辑汪辑本脱耿弇传范书四十九武作威余同陈俞改注范书又增入数十字非也】 公明长驱入敌 【魏志徐晃字公明为横野将军太祖遣晃助曹仁讨关羽破之长驱入敌围○今案陈本俞本据近本魏志皆有增补非旧钞面目 【徐晃整齐驻营不动】 魏志徐晃为横野将军讨关羽破之振旅还麾陂太祖迎晃且劳之曰全樊襄阳将军之功也太祖案行诸营晃军整齐驻营不动○今案魏志十七麾作摩驻营作驻阵陈俞从近本且有增改】 张辽溃围已出复入 【魏各云张辽字文远为杂号将军守合肥为孙权所围独出麾下从之○今案陈俞改注魏志非也御览四百八十八引魏略脱字文远十一字独出以下作辽溃围出复入权众破走】 霸可以独任 【华汉书王霸字符伯为偏将军上以霸晓兵爱士可以独任者也○今案姚辑汪辑本脱此条陈俞本改注范书】 魏延委以重任 【蜀志魏延传先主拔延为督汉中镇远将军领汉中太守一军尽惊先主大会羣臣问延云今委卿以重任居之欲云何○今案近本蜀志同陈俞再增延对曰数十言非是】 元让不拘科制 【魏志夏侯惇字符让为伏波将军领河内尹使得以便宜从事不拘科制太祖常与同载○今案陈本俞本河内尹作尹如故又脱太祖句近本魏土卷九与本钞同】 休德垂意人物 【会稽典录谢渊字休德迁建武将军虽在戎旅犹垂意人物○今案陈本俞本迁作为旅误掖垂误无考吴志十三陆逊传注引会稽典录与本钞合】 

　　北堂书钞卷第六十四 

　　●北堂书钞卷第六十五　　　　设官部十七 

　　隋秘书郎虞世南撰 
　　南海孔广陶校注 
　　太子太师一百十五　　　太子太傅一百十六 
　　太子太保一百十七　　　太子少傅一百十八 
　　太子詹事一百十九　　　太子左右卫率一百二十 

　　○太子太师一百十五 

　　先王之太子必九德之师六行之傅 【薛综让少傅表云○严氏校补字今案陈本同俞本综作宗建下有立字本钞太子少傅篇引与此条同又翰苑新书前集卷六引北堂书钞亦同此宋人所见古本也】 师也者教之以事谕诸德者也 【礼记文王世子篇云○今案阮本礼记谕作喻本钞太子太保篇引教喻德成一条亦作谕陈俞同】 秩与卿同 【晋公卿礼秩云太子太师秩与卿同○今案陈本俞本同】 视尚书令 【晋官品令云太子太师品第三旧视尚书令位在卿下进贤两梁冠五时朝服○今案陈本俞本进上增艮印青绶佩水苍玉二句余同】 银印青绶 【晋官品令云太子太师银印青绶○今案俞本删陈本注见上输苑新书前集卷六引品令同】 佩水苍玉 【晋官品令太子太师佩水苍玉○今案俞本删陈本注见上】 以公望为太师 【史记外戚世家云汉高祖以商山四皓为太子太师○今案史记范雎传云吕尚遇文王立为太师此标目之出典也小注引外戚世家今本史记实无此文而略见留侯世家亦无太师二字也陈本补注汉书张良传二百余言殊谬俞本删公望句并改标目作四皓为太师抑误矣】 何劭领太师通省尚书事 【王晋书何劭字敬祖以本官领太子太师初杨骏以祖每注情于广陵王遹而贾后无子遂立遹为太子欲令亲万机而年尚小故盛选六傅以邵领太师通省尚书事○今案唐修晋书何劭传无杨骏至立遹二十字余同又卷四惠帝纪云杨骏辅政立广陵王遹为太子以何劭为太师亦可借证】 

　　○太子太傅一百十六 

　　凡三王教世子立太傅以养之 【礼记文王世子篇欲其知父子君臣之道也郑注养犹教也○今案俞本删陈本无注】 太傅审父子君臣之道以示之 【礼记文王世子篇○今案俞本删陈本无注】 太傅古官 【汉书百官公卿表太子太傅古官也属官有洗马舍人○今□汉书洗作先如湻注云先或作洗陈本俞本属下脱官有二字非是】 与卿同班 【晋公卿礼□云太子诸傅与卿同班○今案本钞太子少傅篇引同】 位次太师 【汉官解故云太子太傅日就月将琢磨玉质言太子如珪玉琢磨以道也位次太师○今案陈本俞本如珪玉三字作有玉之质平津馆辑汉官解诂与陈俞本同】 职掌辅导 【续汉书百官志太子太傅一人秩中二千石职掌辅导太子礼如师不领官属○今案续汉书百官志同陈俞本脱秩字俞本又删礼如师七字】 傅其德义 【大戴礼昔者周成王幼在襁褓之中周公为太傅傅其德义○今案见大戴礼保傅篇同】 辅导太子 【建武二十八年大会百官诏曰谁可辅导太子者羣臣辄承意言太子舅阴识可○今案范书桓荣传诏曰作诏问辄承意作承望上意余同陈本注范书阴识传非是】 德训储宫 【晋中兴书会稽贺录循字彦先为太傅本官太常如故诏曰循清真履道慎约居身○今案御览二百四十四引晋中兴书脱本官六字真作直慎作冲余同俞本脱本官二字真作贞无慎约句陈本改注唐修晋唐尤非矣本钞贞作真是宋钞避仁宗讳也】 太傅在前 【礼记文王世子篇太傅在前少傅在后郑注谓其在学时汉书疏广字仲翁为太傅兄弟○今案俞本删此条陈本删郑注以下十九字考汉书疏广传弟作子余同】 太傅不臣 【汉魏故事太傅不称臣少傅称臣并不朝朔望○今案本钞太子少傅篇引同御览二百四十四引魏故事脱不朝句余同陈俞删少傅句末句作朔望不朝】 太子拜傅如事师之礼 【晋起居注武帝太始五年诏太子拜傅如弟子事师之礼○今案俞本删此条陈本拜下有太子】 特命并选官属 【魏志凉茂字子修为太傅时何夔为少傅特命二傅与尚书并选太子官属○今案俞本同陈本删字下修三字考魏志凉茂传字伯方无此文惟见卷十二何夔传】 宫事大小皆由 【晋起居注晋正帝太始三年始置太子二傅是时宫事大小皆由二傅立章少傅写之○今案御览二百四十四引晋起居注宫作官余同通典亦作官章作草俞本注详通典而标目又作宫则两岐也陈本脱由字章亦作草】 尽天下之选 【山涛启事云太子始之东宫四海属目保傅不可不高尽天下之选也○今案翰苑新书前集六引山涛启事目作望无尽字淮严辑启事一卷与旧钞合陈俞本始下衍傅字脱高字不可上有之官二字】 石奋以恭谨选 【史记万石君传石奋无文学以恭谨无比迁为太子太傅○今案近本史记同陈本恭误泰】 程秉以名儒征 【吴志程秉字德枢孙权闻其名儒以礼征秉既到拜太子太傅○今案吴志八程秉传同俞本枢误儒】 邓禹以名臣拜 【续汉书邓禹孝明皇帝以禹先帝名臣拜太子太傅进见东宫甚优宠○今案姚辑汪辑本续汉书邓禹传脱孝字皇字余同陈本脱进见二字】 王导以骠骑 【晋中兴书云琅邪王导字茂弘以骠骑将军仪同三司领太子太傅○今案陈俞本删琅邪及字茂弘五字考唐修晋书六十五亦有之又考宋翰苑新书前集六引北堂书钞有此文】 齐王以司空行 【晋中兴书百官公卿表注齐王攸为司空行太子太傅事○今案晋书三十八齐王攸传同又考翰苑新书前集卷六引北堂书钞太傅句下尚有献箴太子曰保相之林必择贤明三句本钞及陈俞本均脱此乃宋人所见真本书钞也亟宜补入】 卫绾谨慎 【史记卫绾为太傅为人谨慎景帝为太子时尝召文帝左古近臣之绾称疾不往及帝○今案史记万石君列传无近臣字疾作病帝下有崩乃拜绾为河间王太傅十字余同陈俞本删文帝左右近臣六字及帝二字】 彭祖廉直 【汉书彭祖字公子东海下邳人迁太傅廉直不事权贵或说曰天时不胜人事君以不修小礼曲意无贵人左右之助○今案汉书卷八十八儒林传同陈俞本于助下增入甚多非本钞之旧矣】 高帝欲立赵王叔孙愿伏诛 【史记叔孙通为太傅高帝欲立赵王为太子通谏曰今太子仁孝陛下必废适立少臣愿先伏诛○今案见史记叔孙通列传本钞废下脱数字今补陈俞又增易百余言则非矣】 景帝废粟太子窦婴因谢病 【史记窦婴字王孙孝景中立栗太子使婴为太傅○今案见史记魏其武安侯列传而字王孙三字则汉书窦婴传始有之也陈俞本皆有增易】 王导日夕陈谏 【晋中兴书王导太傅始议立太子中宗以琅邪王褎贤于肃宗意欲建立导说曰立子以长且绍又贤不宜改革日夕陈谏太子卒定○今案晋书六十五王导传褎作裒余同陈俞本改注今晋书并多增改非是】 张湛称疾不朝 【东观张湛字子孝为太子太傅及郭后废因称疾不朝○今案聚珍本东观记张湛传无不朝二字余同姚辑本脱此条陈俞改注范书非是】 夏侯胜受诏撰论语说 【汉书夏侯胜字长公为太傅受诏撰论语说赐黄金百斤年九十卒官○今案汉书七十五同陈俞本脱字长公三字及官字】 萧望之以论语授太子 【汉书萧望之字倩为太傅以论语礼服授皇太子○案汉书七十八同陈俞本删字长倩三字】 贺循制度所正 【虞预晋书贺循为太傅朝廷初建动有疑议宗庙制度皆循所正定朝野咨询○今案翰范新书前集六引虞预晋书议作义所下无正字谘询作以为一时儒宗】 李熹训导尽规 【臧荣绪晋书李熹字季和为太傅自魏明帝以来久旷东宫制度阙官司不具诸官并未置惟置二傅熹在位训导尽规○今案陈俞本改注今晋书非是】 凉茂甚见敬礼 【魏志凉茂字伯方文帝在东宫茂为太傅甚见敬礼○今案魏志十一凉茂传同】 仲翁深见器重由是数受赏赐 【汉书疏广为太傅兄子受为少傅外祖平恩侯许□使其弟护太子家○今案汉书七十一疏广传同陈俞本增易太多】 彦先枕疾虚顿太子亲往拜焉 【晋中兴书贺为太傅辞以枕疾虚顿臣节不修中宗命皇太子亲往拜之晋阳秋○今案今晋书六十八贺循传虚作废余同陈俞已改注今晋书】 父子俱移病公卿设祖道 【汉书疏广为太子太傅兄子受为少傅在位五岁皇太子年十二通论语孝经广谓受曰吾闻之知足不辱知止不殆功成名遂身退天之道也即日父子俱移病上疏○今案汉书七十一疏广传无成名二字余同】 

　　○太子太保一百十七 

　　成王在襁褓召公为太保 【大戴礼昔者周成王王幼在襁褓之中召公为太保保其身体○今案见大戴礼保傅篇】 辅翼归 【礼记文王世子篇云保也者慎其身以辅翼之而归诸道者也郑注曰慎其身者谨安护之也○今案陈俞本删郑注以下】 教谕而德成 【又云凡三王教世子入则有保出则有师是以教谕而德成也○今案文王世子谕作喻本钞太子太师篇引亦作谕】 刘实以开府加 【王晋书刘实怀帝以实为特进开府加太子太保○今案翰苑新书前集卷六引王隐晋书无怀帝字余同】 贾充以太尉领 【晋诸公赞贾充以太尉领太子太保录尚书事以公位重堪为保傅或行领各随其时○今案御览二百四十四引晋诸公赞无录尚句及行字堪作其陈俞本脱公位三句】 陈略有誉西湖渡江为太尉 【臧晋书陈略字永曜有誉西湖渡江为太子太保也○王石华校补标目略字今案陈本同俞本脱】 

　　○太子少傅一百十八 

　　先王之建太子必择六行之傅九德之师 【薛综让少傅表云○今案本钞太子大师篇引同俞本删】 秩二千石 【续汉书百官志太子少傅秩二千石亦以辅导为职○今案续汉志百官四同】 与卿同班 【晋公卿礼秩云诸傅与卿同班○今案本钞太子少傅篇引晋公卿礼秩同】 辅导玉质 【汉官解故云少傅琢磨玉质永承无疆言太子者珪玉也○今案平津馆本汉官解诂据书钞引同】 辅导东宫 【王晋书山涛少傅诏曰虽使辅导东宫○今案本钞下叶引东宫下有宜兼督朝事句陈俞本删虽使二字非也】 宫事皆由 【晋起居注武帝太始置二傅宫事皆由太傅立章少傅写之○今案已详本钞太傅篇】 悉主官属 【续汉书百官志太子少傅悉主太子官属○今案北监本续汉百官志四官误宫非是】 并选官属 【魏志何夔为少傅时凉茂为太傅特命二傅与尚书并选太子官属○今案已详本钞太子少傅篇】 不朝朔望 【汉魏故事云太傅不称臣少傅称臣并不朝朔望○今案已详本钞太子少傅篇】 准古不拜 【王晋书荀顗传时何曾议少傅当称臣○今案陈俞本时作师议作仪】 每月朔入见他日无会仪 【魏志何夔为少傅凉茂为太傅每月朔入见太子太子正法服而礼焉怹日无会仪○今案魏志十二何夔传同】 少傅思训 【傅玄少傅箴云夫金木无常方员应形亦有隐括习与性成故近朱者赤近墨者黑声和则响清形正则影直○今案张溥百三家本傅玄集思作司习与作习以】 少傅观德 【礼记文王世子云少傅奉世子以观太傅之德行而审谕之郑注为说其义也○今案文王世子谕作喻本钞太师太保二篇引皆作谕】 内管铨衡 【晋中兴书汝南周顗字伯仁拜少傅吏部尚书如故上疏曰臣学不通一经智不效一官○今案事文类聚外集卷一引晋中兴书无吏部句官下有云乃欲使臣内管铨衡八字陈本改注今晋书非是】 秦西不忍放麑孟孙召为子傅 【韩子云孟孙猎得麑使秦西抱持之其母随呼秦西不忍而放抱麑与其母孟孙至求麑不得大怒逐之○今案韩非子说林上篇西下有巴字逐之有云居三月复召以为其子傅陈俞而放七字作而与之段末又增入二行有奇非旧钞面目】 桓荣稽古之力 【华峤汉书桓荣大会诸生陈其车印绶曰此稽古之力也○今案姚辑汪辑本华峤书脱此条陈俞本改注范书】 山涛有古人之风 【王晋书山涛为少傅诏曰涛秉德冲素思心潜通清虚履道有古人之风虽使辅导东宫宜兼督朝事也○今案本钞上叶引少傅句及东宫句陈俞本思心作心思余同】 卫瓘鼓吹之府 【王晋书卫瓘字伯玉为太保领少傅加千兵百骑鼓吹之府○今案今晋书三十六卫瓘传同】 王雅冒雨而拜 【裴松之晋书王雅字茂达为少傅拜日迅雷大雨洪注时刘既至而雨愈甚雅谘仆射王询求停不许遂冒雨而拜○今案今晋书王雅传拜日十六字作将拜遇雨询作珣求停作请以伞入余同俞本询作珣陈本改注今晋书】 匡衡陈便宜 【汉书张良字子房为少傅高帝欲废太子立赵王如意周昌谏不能止张良立奇策○今案汉书八十一匡衡传有陈便宜句此本钞标目之所出也张良以下与标目不相联属陈俞本分为二条较为妥善】 疏受辞礼闲雅 【汉书疏受太子家令恭谨敏而有辞宣帝置酒太子宫奉觞上寿○今案汉书七十一疏广传同陈俞本于上寿句下再增数语非是】 王丹德重当时 【续汉书王丹字仲回为少傅謇謇正直名德重于当时○今案俞本及御览二百四十四引续汉书同陈本脱名字于字汪辑本亦据书钞御览引姚本脱字仲回三字】 甄宇清静少欲 【东观甄字字长文拜太子少傅清静少欲常称老氏知足之分也○今案聚珍本卷十六姚辑本卷三东观记甄字传静作净余同】 羊祜克己复礼 【山涛启辜云臣非启少傅选事羊祜秉德尚义克己复礼又年尚少可久于其事也○今案严辑山涛启事一卷据书钞引同翰苑新书前集引选事作高选余同陈俞本脱臣昨启三字选事二字】 华廙得辅导之义 【王隐书华廙字长骏迁散骑常侍为太子少傅甚得辅导之义○今案御览二百四十三引王隐晋书脱字长骏八字余同】 周顗有不言之益 【晋中兴书周顗拜少傅上疏辞诏曰绍幼冲便居储副之富贵赖轨正以袪蔽望之俨然有不言之益○今案今晋书六十九周顗传无富字赖上有当字正作匠余同陈俞本皆改注今晋书又考翰苑新书前集卷六合璧事类后集卷四十五皆引北堂书钞云晋周顗拜少傅诏曰有不言之益此宋人所见真本书钞也与孙本旧钞亦足印合】 子房虽疾卧傅太子 【汉书张良传汉十一年黥布反上自将而东羣臣居守皆送至霸上○今案汉书四十张良传脱卧字但见史记留侯世家耳陈俞本详载汉书百余言非本钞之旧】 巨源虽疾乘辇导人 【王晋书山涛转少傅年已七十表疾求退不听寻讲武于宣武阳○案今晋书四十三山巨源传及陈俞本阳作场惟本钞辇篇引仍作宣武阳】 上疏归道以书辞谢 【华汉书桓荣为少傅以太子经学成毕上疏谢归道太子以书谢○今案姚辑华峤汉书一卷少傅误太傅汪辑本不误然脱成字余同陈本改注范书】 表疾求退手诏不听 【王晋书山涛年七十表疾求退帝手诏不听迁尚书右仆射○今案今晋书四十三山涛传同】 三世傅东宫谈者叹美 【晋中兴书丹阳薛兼字令长祖综父莹兼迁尚书领太子少傅自崇至兼三世傅东宫谈者叹美○今案今晋书六十八薛兼传阳作扬美作之余同陈俞本改注今晋书并有窜改又考吴志薛综传注引王隐晋书有综兼三世傅东宫一条可作旁证】 父子为师傅朝廷荣焉 【汉书疏广为太子太傅兄子受为少傅每朝进见太傅在前少傅在后父子并为师傅朝廷以为荣○今案见汉书七十一疏广传】 

</div>
    <div class="pagination">
<a href="北堂书钞_page13.html">上一页</a><span>...</span><a href="北堂书钞_page9.html">9</a><a href="北堂书钞_page10.html">10</a><a href="北堂书钞_page11.html">11</a><a href="北堂书钞_page12.html">12</a><a href="北堂书钞_page13.html">13</a><span class="current-page">14</span><a href="北堂书钞_page15.html">15</a><a href="北堂书钞_page16.html">16</a><a href="北堂书钞_page17.html">17</a><a href="北堂书钞_page18.html">18</a><a href="北堂书钞_page19.html">19</a><span>...</span><a href="北堂书钞_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
