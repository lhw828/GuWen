<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 35 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 35 页/共 320 页
  </h1>
  <div class="content">
   原铭晋傅华岳铭序曰易称法象莫大乎天地天以髙明崇显而岳配焉地以广厚爲基而岳体焉若夫太华之爲鎭也五岳列位而存其首三条分方而处其中故能参两仪以比德恊和气之絪缊故云行而雨施兴雷风以动物是以古先歴代圣帝明王莫不燔柴加牲尊而祀焉于虞书则西廵狩至于西岳而亲祭焉于礼则大司马掌其分域而大宗伯典其礼祀也
　　原碑后汉张昶西岳华山堂阙碑序曰易曰天地定位山泽通气然山莫尊于岳泽莫盛于渎岳有五而华处其一渎有四而河在其数其灵也至矣人主废兴必有其应故岱山石立中宗继统太华投璧始皇絶绪白鱼入舟姬武建业宝珪出水子朝丧位布五方则处其西列三条则居其中世宗又营集灵之宫于其下想松乔之俦是游是憩郡国方士自逺而至者充岩塞崖乡邑巫觋宗祝乎其中者亦盈谷溢磎咸有浮飘之志愉恱之心必云霄之路可升而越果繁昌之福可降而致也故殖财之宝黄玉是出令德之珍卿相是毓匪惟嵩髙降生申甫斯亦有焉若广兽奇虫山海有纪经有望秩之礼典有生殖之祀盖所以宗山川而报功也四海一统天子乘其祀诸侯力政彊国摄其祭其奉邑曰华阴久矣　増唐张说撰明皇西岳华山碑铭曰天有四序星辰辨其分地有五方山岳鎭其域阴阳交畅则品物形矣精气相射则神只着矣西岳太华山者当少阴用事万物生华故曰华山踞中土西偏当七宫正位是称西岳披图以察削成而四方信焉立表以算其髙五千仞明焉石壁杰竪而雄竦众山奔走而倾附其气肃其威振其行配金其辰直酉前对华阳之国后压华阴之郡左抱桃林之塞右产蓝田之玉谅少昊之下都即蓐收之别馆也轩帝游焉以会众神虞帝柴焉以觐羣后爰自夏氏迄于隋室朝更五姓载厯三千祀典相因旧章未改坛场庙宇何代不修一祷三祠无岁而阙所以报生殖事灵神不有怠也故亦祥休明灾淫慝未尝爽也皇天眷佑馨我烈祖奄有万方逮乎六叶郊天地望山川精意必达坠典咸甄亦命州将四时告虔加视王秩进号金天若是者何抑有由焉予小子之生也岁庚戌月仲秋膺少昊之盛德叶太华之本命故常寤寐灵岳肹蠁神交玉帛未陈幽赞必先意而啓椒醑虽薄景福果应期而集元感昭赛可一二而道耶记云下有方士眞人金鼎石室上有明星玉女仙草瑶池茅龙一去毛女千祀前代帝王多所侥觊朕学羲文之道故非斯人之徒忧在至道之不行不忧富贵之无永患在苍生之不理不患年寿之若流以功施四海爲长生以业传百代爲不死焉羡置集灵之宫虚望非福立存仙之殿劳思轻举者哉于戏维岳配天尚弼予志予欲大康兆人岳翼予欲定礼乐谐神人岳听予思其维岳降神生此多士无俾申甫专美于嵩语酌古训心通神境善而不荅诚而不应未之公也岳其念哉十有二载孟冬之月歩自京邑至于洛师停銮庙下清眺仙掌云拂石牀霓裳可接风过松岭仙驾如闻久勤报德之愿未暇封崇之礼迟徊刻石梗槩名山万姓瞻予言可复也铭曰巉巉太华柱天直上青崖白谷仰见灵掌雄峰峻削菡萏森爽是曰灵岳众山之长白帝西下黄河北来阴阳孕育精气徘徊遇圣呈瑞逢昏降灾玉池神挹石室仙开海絶瀛洲天遥圃伟哉此鎭峥嵘中土鬼神乍游风云忽聚髙标赫日平壁飞雨自古王者巡方必至龙驾帝服封天禅地南面防神西后在位待予治国安人然后徐思其事
　　衡山一
　　増尚书曰五月南巡狩至于南岳注云南岳衡山也又曰荆及衡阳惟荆州　又曰岷山之阳至于衡山周官曰荆州其鎭山曰衡山　尔雅曰江南衡郭璞注云衡山南岳也　又曰霍山爲南岳郭璞注云即天柱山潜水所出也邢昺疏曰风俗通云衡山一名霍言万物霍然大也若此上云江南衡地理志云衡山在长沙湘南县南张揖广雅云天柱谓之霍山地理志云天柱在庐江潜县则在江北矣郭注谓即天柱山潜水所出此据作注时霍山爲言也此山本名天柱汉武帝移江南霍山之祀于此故又名霍山其经之霍山即江南衡是也故上注云衡山南岳也　原初学记曰徐灵期南岳记云衡山者五岳之南岳也其来尚矣至于轩辕乃以灊【音潜】霍之山爲其副焉及汉武南巡又以衡山南逺道隔江汉于是徙南岳之祭于庐江灊山此亦承轩辕副义也故南岳衡山朱陵之灵台太虚之宝洞上承冥宿铨德钧物故称衡山下踞离宫摄位火乡赤帝馆其岭祝融宅其阳故号南岳名朱陵太虚之天其山盘绕八百里髙四千一十丈山有七十二峰十洞十五岩三十八泉二十五溪九池九潭九井东南临湘川遥望如阵云沿湘千里九向九背乃不复见　増山海经曰衡山一名岣嵝山【岣音矩嵝音缕】　唐天文志曰星纪鹑尾以负南海其神主乎衡山荧惑位焉　寰宇记曰宿当翼轸度应玑衡故曰衡山　三礼义宗曰南岳谓之霍霍者护也言阳气用事盛夏之日能护养乎万物故以爲称洞渊集曰衡山洞名朱陵太虚之天即神农爲赤帝
　　治南岳者昔上帝降玉册宝印赐注生眞君永鎭灵岳即吾皇比寿之山上应翼轸玑衡之精下鎭楚地之分野　开山图曰霍山上侵神气下固穷泉　黄庭内景经曰霍山下有洞方三百里司命君之府也　地志曰衡山一峰极髙雁不能过遇春北归故名廻雁或云峰势如雁之故名　水经注曰衡山东南二面临映湘川自长沙至此江湘七百里中有九向九背故渔歌曰防随湘转望衡九面　树萱録曰南岳诸峰皆朝于祝融独紫盖一峰势转东去　杨升庵集曰衡山一名芝冈　潜确类书曰南岳衡山霍山灊山爲储副天台句曲爲佐理
　　衡山二
　　増晋书曰刘驎之好游山泽采药至衡山深入忘返见有一涧水水南有二石囷一开一闭水深不可过欲还失道遇伐弓人问途仅得归或说囷中皆仙灵方药驎之欲更寻终不复知处　宋书曰宗炳好山水爱逺游西陟荆巫南登衡岳因结宇衡山有怀尚平之志后以疾还江陵叹曰老疾俱至名山恐难徧观惟当澄怀观道卧以游之凡所游歴皆图于室谓人曰抚琴动操欲令众山皆响　唐书曰杜甫大厯中出瞿塘下江陵泝沅湘以登衡山因客耒阳游岳祠爲暴水所阻旬日不得食　又曰崔圆李辅国以李泌爲肃宗所亲信疾之泌畏祸愿归衡山诏给三品禄赐隐士服爲置室庐以居之邺侯家传曰泌于衡山寺读书嬾残所惊曰非凡人也中夜潜往谒焉嬾残命泌坐拨火出芋以噉之谓泌曰愼勿多言领取十年宰相泌拜而退后果居相位集仙録曰魏夫人以杖代尸而升天扶桑大帝君授
　　夫人青琼之版丹箓之文治南岳　原吴越春秋曰禹伤父功不成乃案黄帝中经厯盖见圣人所记曰在于九疑山东南天柱号曰宛委山赤帝左阙其岩之巓承以文玉覆以磐石其书金简青玉爲字编以白银皆瑑其文禹乃东巡登衡山血白马以祭之仰天而啸忽然而卧梦见赤绣文衣男子称苍水使者顾谓禹曰欲得我山神书者请斋于黄帝之岩岳岩之下禹退又斋三月以季之日登宛委山发石取书得通水之理使益疏记之名山海经也　山海经曰衡山上多青雘鸟多鸜鹆　盛之荆州记曰衡山有三峰极秀一峰名芙容峰最爲竦桀自非清霁素朝不可望见峰上有泉飞派如一幅绢分映青林直注山下　又曰衡山有三峰其一名紫盖天景明彻有一双白鹤廻翔其上一峰名石囷下有石室中常闻讽诵声一峰名芙容上有泉水飞流如舒一幅练　异苑曰湘东姚祖太元末爲郡吏经衡山望岩下有数少年并执笔作书谓是行旅休息乃枉道过之未至百许歩少年相与飜然飞飏遗一纸书在坐处前数句古时字自后皆鸟迹　拾遗记曰髙辛时丹丘国献玛瑙瓮以盛甘露舜迁瓮于衡山之上故岳有宝露坛舜于坛下起月馆以望夕月舜南廵至衡山百辟皆得露泉之赐时有云气生于坛　増捜神记曰武帝徙南岳之祭于庐江灊霍山之上无水庙有四镬可受四十斛至祭时水辄自满用之足竣事毕即空尘土树叶莫之污也积五十岁岁作四祭后但作三祭一镬自败　开山图曰霍山南岳有云师雨虎注云云师如蚕长六寸似兔雨虎如蛹长七八寸似蛭云雨之时出在石上肉甘可以熟而食之　名胜志曰祝融峰乃七十二峰最髙者记云位值离宫以应火德乃祝融君游息之所上有青玉坛方五丈道书第二十四福地其上爲盖香峰行道处峰顶有风穴每将雨则风自穴发又有雷池祷雨辄验　潜确类书曰紫盖峰在山北昔禹治水登而祭之得治水之要上有鹤泉仙人池翠鹿岩及鹤鸣宝霞天宝诸台　又曰云密峰在山之西北其上有会仙坛仙人石室每遇夜阴晦有光跳跃俗呼仙灯又有大禹岩桃花源峰半有禹碑皆科斗文字碑下有石坛流水萦之　又曰石廪峰形如仓廪一开一阖又有风穴雷诵经潭陈眞人錬丹台　又曰天柱峰形如双柱耸拔西北有香冈出香白芷又有石室吴时李泂叟居之九域志云名山三百六十有八柱此爲第六柱也衡山七十二峰祝融紫盖云密石廪天柱五峰爲最大云
　　衡山三
　　原紫盖　朱陵【上详前二下详前一】　舜歌　禹啸【罗含湘中记曰衡山九疑皆有舜庙太守至官常遣户曹致敬修祀则如有歌之声　下详前二】　玉字　石书【上详前二　徐灵期记曰夏禹导水通渎刻石书名山之髙南岳文云髙四千一十丈】　石囷　宝洞【上详前二下详前一】　灵台　仙宇【上详前一　南岳记曰威神堂堂荫映峨峨是以宅薮神灵室宇仙罗】　峻坡　秀壁【马融琴赋曰惟梧桐之所生兮在衡山之峻坡　桓南游衡山序曰崇峦嵥以云绕竦秀壁于苍眉】　执书　遗字【盛之荆州记曰初有采药衡山见一老翁四五年少对坐执书　下详前二】　神宅　僊岩【上详仙宇注下见谢灵运诗】鸟书　鹤舞【上详前二　湘中记曰衡山有悬泉滴沥岩间声泠泠如弦音有白鹤徊翔其】
　　【上如舞】　节彼名山　奠兹南服　瞻彼灵岳　鎭于炎方　名备五岳　位列三公【以上皆白帖】　増离宫　荆鎭【并详前一】　布雨　开云【刘向说苑曰五岳何以视三公能大布云雨焉能大敛云雨焉德施博大故视三公　苏轼韩文公庙碑曰公之精诚能开衡山之云】　雁廻　鳯集【埤雅云鸿雁南翔不过衡山衡山之旁有廻雁峰盖南地极燠人罕识雪故雁望衡山则止　古诗曰凤皇集南岳徘徊孤竹根于此有不厌奋翅凌紫云】　风穴　雷池【并详前二】　六钟　四镬【宋书曰庐江霍山数年来常有钟声十二潜发重壤帝将征关洛山崩有六钟自出制度合古式声中律吕上有古文书一百六十字　下详前二】　朝日　晓霞【潜确类书曰朝日峰昔殷先生负暄于此又曰晓霞峰在县东日出衔山丹霞掩映其下有紫金台】　锦石　灵禽【郡国志云衡山】
　　【上有锦石斐然成文　潜确类书曰灵禽峰上有朝斗坛唐薛幽栖于此祈眞感格忽羣鸟飞来羽毛异色红碧相间】　岣嵝　宛委【湘中记曰岣嵝山有玉牒禹案其文以治水上有禹碑　下详前二】会仙坛　栖眞峰【上详前二　潜确类书曰栖眞峰产云母石昔有武阳眞人栖此寿】
　　【百余不老】　翠鹿岩　白马峰【上详前二　山海经云昔夏禹祭天刑白马于此】洞灵源　招仙观【洞天福地记曰洞灵源在南岳招仙观西】　起月馆　入仙宫【上详前二　南岳记曰流丹崖南五里有仙人宫道士休粮絶谷身轻清虚便得入此宫】　祝融祭　神禹登【潜确类书曰岳西之永平乡有凤皇峰昔祝融君祭南岳感碧鸡凤皇集其顶下详前二】　李泌置庐　宗炳结宇【并详前二】　一开一闭
　　九向九背【上详前二下详前一】　宿当翼轸　度应玑衡【并详前一】
　　衡山四
　　増山宗【韩愈送廖道士序曰五岳于中州衡山最逺南方之山巍然髙而大者以百数独衡爲宗】仙灯　鸟迹　献瓮【并详前二】　拂鸟【见刘禹钖望岳诗】　驾鹤亭【潜确类书曰紫霄峰上有驾鹤亭晋尹眞人飞升之处】　柿叶峰【潜确类书曰峰形如柿叶下有灵源闻响而不见水】　如阵云　如双柱【并详前二】　神禹碑【见韩愈岣嵝山诗】　闻讽诵声　得金玉书【并详前二】　绕八百里　髙四千丈【并详前一】
　　衡山五
　　原诗东晋庾阐游衡山诗曰北眺衡山道南瞻五岭末寂坐抱虚恬运目情四豁翔虬凌九霄陆鳞困濡沫未体江湖游安识南溟阔　宋谢灵运衡山诗曰岩下一老翁四五年少者衡山采药人路迷粮亦絶偶息岩下坐正见相对说一老四五少仙隐不可别其书非世敎其人必贤哲　増唐杜甫望岳诗曰南岳配朱鸟秩礼自百王歘吸领地灵鸿洞半炎方邦家用祀典在德非馨香巡狩何寂寥有虞今则亡洎吾隘世网行迈越潇湘渴日绝壁出漾舟清光旁祝融五峰尊峰峰次低昂紫盖独不朝争长嶫相望恭闻魏夫人羣仙夹翺翔有时五峰气散风如飞霜牵廹限修途未暇杖崇冈归来觊命驾沐浴休玉堂三叹问府主曷以赞我皇牲璧忍衰俗神其思降祥　唐韩愈谒衡岳庙诗曰五岳祭秩皆三公四方环鎭嵩当中火维地荒足妖怪天假神柄专其雄喷云泄雾藏半腹虽有絶顶谁能穷我来正逢秋雨节阴气晦昧无清风潜心黙祷若有应岂非正直能感通须臾净埽众峰出仰见突兀撑青空紫盖连延接天柱石廪腾掷堆祝融森然魄动下马拜松柏一径趋灵宫粉墙丹柱动光彩鬼物图画塡青红升阶伛偻荐脯酒欲以菲薄明其衷庙令老人识神意睢盱侦伺能鞠躬手持杯珓导我掷云此最吉余难同窜逐蛮荒幸不死衣食才足甘长终侯王将相望久絶神纵欲福难爲功夜投佛寺上髙阁星月掩映云朣胧猿鸣钟动不知曙杲杲寒日生于东　又岣嵝山诗曰岣嵝山尖神禹碑字青石赤形摹奇科斗拳身防叶披鸾飘凤泊拏虎螭事严迹怪鬼莫窥道人独上偶见之我来咨嗟涕涟洏千捜万索何处有森森緑树猿猱悲　唐刘禹锡望岳诗曰东南倚盖卑维岳资柱石前当祝融居上拂朱鸟翮青冥结精气磅礴宣地脉还闻肤寸阴能致弥天泽　唐曹松霍山诗曰七千七百七十丈丈丈藤萝势入天未必展来空似翅不妨开去也成莲月将河汉分岩转僧与龙蛇共窟眠直是画工须阁笔况无名画可流传　宋朱子登祝融峰诗曰衡岳千仞起祝融一峰髙羣山畏突兀奔走如曹逃我来雪月中歴览快所遭扪天滑青壁俯壑崩银涛所恨无十犗一掣了六鼇遄归青莲宫坐对白玉毫重阁一徙倚霜风利如刀平生山水心眞作货食饕明朝更清澈再往岂惮劳中宵抚世故剧如千猬毛嬉游竟何益岁月令滔滔起望东北云茫然首空搔　又醉下祝融峰诗曰我来万里驾长风絶壑层云许荡浊酒三杯豪气发朗吟飞下祝融峰
　　原序东晋桓南岳衡山诗序曰岁次降娄夹钟之初理檝将游于衡岭渉湘千里林阜相属清川穷澄映之流涯涘无纤埃之秽修途逾迈未见其极穷日所经莫非奇趣姑洗之旬始曁于衡岳于是假足轻舆宵言载驰轩涂三百山径彻通或垂柯跨谷挟巘交荫或曲溪如塞已絶复开或乘长岭邈眺遥旷或憩舆素石映濯水所以欣然奔恱求路忘疲者触事而至也仰瞻翠标邈尔天际身凌太清独交霞景周览旣毕顿策岩阿管弦并奏清徴再响思古永逝神气未言　増唐李白送林上人游衡岳序曰江南之仙山黄鹤之爽气偶得英粹后生俊人林公世爲豪家此土之秀落发归道专精律仪白月在天朗然独出旣洒落于彩翰亦讽诵于人口闲云无心与化偕往欲将振五楼之金策浮三湘之碧波乘杯泝流考室名岳瞰憩冥壑凌临诸天登祝融之峰峦望长沙之烟火遥谢旧国担遗归踪百千开士稀有此者余所以叹其峻节扬其清波龙象先軰廻眸拭视比夫汨泥沙者相去如牛之一毛昔智者安禅于台山逺公托志于庐岳髙标胜槩斯亦向慕哉紫霞摇心青枫夹岸目断川上送君此行羣公临流赋诗以赠
　　恒山一
　　増尚书曰十有一月朔巡狩至于北岳注曰北岳恒山也　又曰太行恒山至于碣石地理志云恒山在常山上曲阳县西北　周官曰并州其鎭山曰恒山　尔雅曰河北恒郭璞注曰北岳也　又曰恒山爲北岳郑云恒山在上曲阳　春秋元命苞曰毕昴间爲天街散爲冀州分爲赵国立爲常山其下有祠有安天王　焦赣易林曰崔巍北岳天神贵客温仁正直主布防德管子曰恒山北临代南俯赵东接河海之间早生而晩杀五谷之所蕃熟四种五获焉　原风俗通曰恒者常也万物伏藏于北方有常也　白虎通曰北方爲恒恒者常也阴终阳始其道常久故又曰常山　五岳图曰恒山髙三千九百丈七尺上方三十里周廻三千里名山志曰恒山五岳之北岳也　増水经曰恒山谓之岳　唐天文志曰大梁析木以负北海其神主于常山辰星位焉　括地志曰北岳有五别名一曰兰台府二曰列女宫三曰华阳台四曰紫微宫五曰太乙宫或名大茂山　阳固北都赋曰茂丘茂山也盖恒岳之别名派水从西来甚大至茂山之西沈伏于地过山而复出其大如初世言避恒岳之灵　地理志曰定州曲阳本恒阳元和十五年更名是年又更恒岳曰鎭岳有岳祠　洞渊集曰恒山洞名太乙总之天即颛顼爲黑帝治北岳上应毕昴之精下鎭燕地之分野主五谷蕃熟之司　潜确书曰北岳恒山河逢抱犊爲佐命元陇崆峒阳洛爲佐理
　　恒山二
　　増史记曰赵简子召诸子谓之曰吾藏宝符于常山上先得者赏诸子驰之常山上求无所得毋卹还曰已得之矣简子曰奏之毋卹曰从常山上临代代可取也简子知其贤以爲太子简子卒毋卹立是爲襄子襄子姊爲代王夫人襄子乃北登夏台请代王使厨人操铜斗击之遂兴兵平代地　原后魏书曰道武立庙恒山上置侍祀九十人岁时祈祷水旱至文成帝东巡亲礼其神焉　五岳图曰恒山上有太之泉神草十九种服之可度世　増天中记曰舜时十有一月巡狩北岳诣大茂山谷值大雪不能进而遥祭之忽庙之右飞一石冉冉而坠帝前名曰安王石又五载巡狩其石飞于曲阳建庙祀之　明一统志曰恒山在浑源州南二十里即北岳也其山髙侵云汉舜北巡狩至于恒山即此山有天峰岭大茂山安王石龙泉观及通元谷歩云路望仙岭碧峰嶂虎风口集仙洞白云堂紫芝峪潜龙泉琴棊台会仙府聚仙台得一庵夕阳岩白虎峰古老岭石脂图白龙洞【按今北岳祀典移祀浑源州即此】　潜确类书曰浑源州恒山水经谓之岳山多奇花异草映带左右斧斤不敢入上有飞石窟两厓壁立豁然中虚相传飞至曲阳县歴代怯升登者就祠于曲阳以爲岳灵所寓也
　　恒山三
　　原赵符　燕玉【上详前二　崔鸿前燕録曰慕容儁寿光二年常山寺大树根下得璧七十圭七十三光色精奇有异常玉儁以神岳之命以太牢祠之】　率然　神护【孙子兵法曰常山之蛇名曰率然一身而两头击其一头则一头至击其中则两头俱至　神农本草曰常山有草名神护置之门上每夜叱人】　圭璧　蓬蔂【上详燕玉注　列仙传曰昌容者常山道士自称殷女食蓬蔂根往来山下见者二百余年顔状如二十许人】　临代　俯赵【并详前一】　虞巡并鎭【并详前一】　两头蛇　五获谷【上详率然注下详前一】　毕昴之精　赵代之境【春秋元命苞曰毕星散爲冀州分爲赵国立爲常山宋均注曰常山即恒山也是毕昴之精下详前一】　毋卹知符　昌容得道【上详前二　下见蓬蔂注】瞻彼灵山　鎭兹朔土【俱白帖】　増干门　坤轴【并详张嘉】
　　【贞碑文】　位辰星　鎭冀方【上详前一　下见傅咸诗】　絶壁千寻孤峰万仞【并见唐太宗祭文】　幽涧冬暄　飞泉夏冷【同上】
　　恒山四
　　原五名【详前一】　阴岳【见后魏孝文帝祭文】　秀峙【见唐太宗祭文】　增岳【详前一】　神草【详前二】　安王石　飞石窟【并详前二】　黑帝之宫观　神之都府【并见张嘉贞碑文】
　　恒山五
　　原诗晋傅咸诗曰奕奕恒山作鎭冀方伊赵建国在岳之阳　周王褒渡河北诗曰秋风吹木叶还似洞庭波常山临代郡亭障绕黄河心悲异方乐肠絶陇头歌薄暮临征马失道北山阿　増元刘因送友游北岳诗曰大茂都閟它山拱万灵风霆凛神化河海尽襟形昴毕空留影幽并未了青长怀七十户爲我谢仙扃　明马汝骥恒山诗曰代郡髙谁辟恒山郁自盘顶浮天地阔傍掩日星残形势并门扼威灵冀宅安省方帝始分野紫垣端锦绣虚无出银镠缥缈看宝符传七圣玉检奉千官俎豆明冬殿琴棊驻晓銮观碑垂岁月窟石鎭林峦百里烟霞秀三时雨雹寒穴风生虎吼岩瀑注龙蟠钟乳犹悬穗金芝即捧盘薜萝飜翠壁松柏护瑶坛云歩名仙会脂图大隐欢障开峰绕碧社入灶还丹倚柱思黄鹄飞车问赤鸾眞源何窈窕不及挂缨冠原祭文后魏孝文帝祭恒岳文曰维太和十八年敢昭告于恒岳之灵天极搆髙人晖肇啓幽明合欢百神同恱今龙斾鸣銮载还伊室迈歴恒峦路邻阴岳惟灵作鎭出纳炎冰帝道资功坤仪凭德故遣兼官以牲玉荐于恒岳之灵尚飨　唐太宗祭北岳恒山文曰惟大唐贞观十九年以太牢之奠致祭于恒岳之灵曰苍苍元气纪三光而成象茫茫后土鎭五岳以成形衡岱啓东南之阯嵩华表西中之固惟灵山之秀峙亘朔野而标奇兽啸龙腾风云之所吐纳霓裳鹤盖神仙之所往还叠嶂参差凝烟含翠重冈纷糺照日分红絶壁千寻孤峰万仞桂华侵月松萝挂云幽涧冬暄飞泉夏冷宝符临代邦之美灵蛇表阵势之奇铄石七年无以亏其大含波九载不能损其髙巍巍乎与乾坤而永固隐隐乎横古今而不絶属以授旗赵郊誓师冀土敢荐牲玉惟神飨之
　　増碑唐张嘉贞北岳恒山碑略曰有国者殷荐于天地望秩山川故灾沴不生矣有家者严禋于鬼神克谐礼乐故休祐斯应矣由是上下交泰幽明相恊五精同朗辰爲水其味咸五鎭俱清恒爲冬其音羽大哉兹岳殊于众山其顶也上抶【音尺】干门黑帝之宫观其足也下捺坤轴元神之都府岂止劈冀魏截幽燕距洪河撑大海澒洞合沓半天下之襟带嵯峨巉岩一宇内之标格者也故知惟土有精惟山有灵窅窅冥冥其道至平其德至贞氲氲馨馨目之不覩夫形耳之不闻夫声阴阳不测夫奥所以存像貌建祠庭矣稽彼上古洎乎中运五载巡狩百神怀柔皇王令典以之恊祚厯数昌期以之交泰粤自秦汉爰逮周隋匪修匪防或僭或侈不勤于省者其政缺非美而封者其事讹于戏黩祭虚陈昭灵罔荅更张礼秩固待雍熙粤若我唐正百王頺教恭惟我后扬五圣丕烈人神允洽动植和畅乃借北鎭柴南坛碑西岳泥东岱是用告厥功祗其祠也非夫昭信雄直岂有享于明代哉
　　増记明乔宇恒山记曰北岳在浑源州之南纷缀典籍书着其爲舜北巡狩之所爲恒山水经着其髙三千九百丈爲元岳福地记着其周围一百三十里爲总元之天予家太行白岩之傍距岳五百余里心窃慕之未及登览怀想者二十余年至正德改元奉天子命分告于西蕃园陵鎭渎道经浑源去北岳仅十里许遂南行至麓其势冯冯煴煴恣生于天纵盘于地其荡髙云其巓经赤日余载喜载愕敛色循坡东迤岭北而上是多珍花灵草枝态不类桃芳李葩映带左右山半稍憩俯深窥髙如縁虚歴空上七里是爲虎风口其问多横松强柏状如飞龙怒虬叶皆四衍蒙蒙然怪其太茂从者云是岳神所宝护人樵尺寸必有殃故环山之斧斤不敢至其上路益险登顿三里始至岳庙頺楹古像余肃顔再拜庙之上有飞石窟两崖壁立豁然中虚相传飞于曲阳县今尚有石突峙故歴代怯升登者就祠于曲阳以爲亦岳灵所寓也然岁之春走千里之民来焚香于庙下有祷辄应赫照于四方如此岂但护松柏然哉余遂题名于悬崖笔诗于碑及新庙之防上又数十歩许爲聚仙台台上有石坪于是振衣絶顶而放览焉东则渔阳上谷西则大同以南奔峰来趋北尽浑源云中之景南目五台隐隐在二百里外而翠屏五峰昼锦封龙诸山皆俯首伏脊于其下因想有虞君臣会朝之事不觉怆然又忆在京都时尝梦登髙山眺逺今灼灼与梦无异故知兹游非偶然者




　　御定渊鉴类函卷二十七
&lt;子部,类书类,御定渊鉴类函&gt;
　　钦定四库全书
　　御定渊鉴函卷二十八
　　地部六【终南山　庐山　太行山　荆山钟山　北邙山　天台山　首阳山燕然山罗浮山】
　　终南山一
　　増尚书曰终南惇物至于鸟鼠　诗曰终南何有有条有梅　又曰终南何有有纪有堂　左传曰四岳三涂阳城太室荆山中南九州之险也　原五经要义曰终南山长安南山也一名太乙　増又曰终南山之总名太乙山之别号　汉书地理志曰扶风武功县太乙山古文以为终南山　淮南子曰孟门终隆之山不能禁注云终隆终南也　原潘岳关中记曰终南一名中南言在天之中居都之南故曰中南　福地记曰其山东接骊山太华西连太白至于陇山北去长安城八十里南入楚塞连属东西周廻数百里名曰福地　増张衡西京赋曰终南太乙隆崫崔崒　西征赋曰面终南而
　　背云阳跨平原而连嶓冢九嵕嶻蘖太乙巃嵸　一统志曰终南山在西安府城南即中条山也　通志曰终南山在西安府南五十里东西连亘蓝田咸宁长安鄠盩厔五县之境亦名南山
　　终南山二
　　増汉书王莽下书曰紫阁图云太乙黄帝皆仙而上天张乐昆仑防山之上后世圣主得瑞者当张乐于秦终南山之上　唐书曰卢藏用初隐终南山后出仕道士司马子微归天台山羣公祖道藏用指终南山曰此中大有佳处何必天台子微曰以余视之此乃仕宦之防径尔藏用有慙色　髙士传曰四皓绮里季等共入商洛隐地胏山以待天下定汉髙祖征之不至乃深自匿终南山　原辛氏三秦记曰其山从长安向西可二百里中有石室灵芝尝有一道士不食五谷自言太乙之精斋洁乃得见之而所居地名曰地胏可避洪水相传云山上有水神人乗船行追之不及犹见有故漆船者秦时四皓亦隐于此山　増开元记曰方技姜抚言终南山有旱藕葛粉饵之延年帝命采之作汤饼赐大臣　方舆记曰终南山多金银鐡石玉檀樟异之物此百工取给万姓所仰足也
　　终南山三
　　原玉堂　石室【福地记曰终南太乙山在长安西南五十里有玉堂阳宫　三秦记曰太乙在骊山西山之秀者也中有石室】　匿绮　潜嘉【上详前二　崔鸿前秦録曰王嘉不食五谷清虚服气潜隐终南山独庐庵而止】　张乐　表都【上详前二　班固西都赋曰左据函谷二崤之阻表以太华终南之山】　神水　福地【上详前二　福地记曰终南太乙山左右四十里内有福地】　崔崒　巍峨【上详前一　傅叙行赋曰终南郁以巍峨太乙凌乎昊苍】巃嵸　嵯峨【上详前一　孙楚登楼赋曰青石连冈终南嵯峨】　岿嶻　嶙
　　囷【并见班固终南山赋】　松上连雾　竹下来风【并见宇文昶终南山诗】立壁千丈　横峰万仞　寥廓上浮　峥嵘下镇【并见庾信终南山义谷铭】　节彼南山　奠兹中土　瞻彼南山　镇兹甸服　镇地之雄　极天之峻【以上皆白帖】　増灵芝　旱藕【并详前二】　碧玉　漆船【上见班固终南山赋　下详前二】　结庐　望阙【并见胡师眈登终南山诗】　金桴　玉琯【并见宇文昶终南山诗】　俯渭水邻华岳【上见唐太宗诗下见裴説诗】
　　终南山四
　　原诗周庾信陪驾幸终南山诗曰玉山乗四载瑶池宴八龙鼋桥浮少海鹄盖上中峰飞狐横塞路白马当河冲水奠三川石山封五树松长虹双瀑布圆阙两芙蓉戍楼鸣夕鼔山寺响晨钟新蒲节转促短笋箨犹重树宿含樱鸟花留醸蜜蠭迎风下列酾酒召昌容且欣陪北上方欲待东封　周宇文昶陪驾幸终南山诗曰尧盖临河颍汉跸践华嵩日旂廻北鳯星斾转南鸿青云过宣曲先驱背射熊金桴拂泉底玉琯吹云中古辙称难极新途或易穷烟生山欲尽潭净水恒空交松上连雾修竹下来风仙才道无别灵气法能同东枣羞朝座西桃献夜宫诏令王子晋出对浮丘公　隋胡师眈登终南山拟古诗曰结庐终南山西北望帝京烟霞乱鸟道俯见长安城宫雉互相映防阙云间生钟鼔沸阊阖笳管咽承明朱阁临槐路紫盖飞纵横望望未极已瓮牖秋风惊岩岫草木黄飞雁遗寒声坠叶积幽径繁露垂荒庭瓮中酒初熟涧谷寒虫鸣且对一壶酒安知世间名寄言市朝客同君乐太平　唐太宗望终南山诗曰重峦俯渭水碧嶂插遥天出红扶岭日入翠贮岩烟叠松朝若夜复岫缺疑全对此恬千虑无劳访九仙杨师道赋终南山同风字韵应诏诗曰睿言懐隐逸
　　辍驾践幽丛白云飞夏雨碧岭横春虹草緑长杨路花疎五柞宫登临日将晩兰桂起香风　増唐王维终南山诗曰太乙近天都连天到海隅白云廻望合青霭入看无分野中峰变隂晴众壑殊欲投人处宿隔水问樵夫　又终南别业诗曰中嵗颇好道晩家南山陲兴来毎独往胜事空自知行到水穷处坐看云起时偶然值林叟谈笑无还期　储光羲终南幽居诗曰中嵗尚微道始知将谷神抗防还南山水木自相亲深林开一道青嶂成四隣平明去采薇日入行刈薪云归万壑暗雪罢千岩春始看鸟来已见瑶华新寄言搴芳者无乃后时人　李白望终南山寄紫阁隐者诗曰出门见南山引领意无限秀色难为名苍翠日在眼有时白云起天际自舒卷心中与之然托兴每不浅何当造幽人灭迹栖絶巘　贾岛晩晴见终南山诗曰秦分积多峰连巴势不穷半旬藏雨里此日到窗中魄将升兔髙虚欲叫鸿故山思不见碣石泬寥东　张乔终南山诗曰带雪复衔春横天占半秦势竒看不定景变写难真洞逺皆通岳川多更有神白云幽絶处自古属樵人　裵说终南山诗曰九衢南面色苍翠絶纎尘寸步有闲处百年无到人禁林寒对望太华净相邻谁与羣峰并祥云瑞露频　宋苏舜钦宿终南山下诗曰驱马山前访古踪僧居潇洒隔尘笼绕庭石鼈谷间水入户鸣鸱堆上风无限老松秋色里数声疎铎月明中邨鸡坐聼三号彻去去前朝气味同　明林鸿终南积翠诗曰终南太古色积翠无冬春阳厓俯荆楚隂壑开函秦碧树晓未分苍苍散参辰下蟠蛰水龙上有避世人有时浮爽气拄笏可揽结安得搆精庐谈经对松雪
　　原赋汉班固终南山赋曰伊彼终南岿嶻嶙囷槩青宫触紫宸嵚崟郁嵂萃于霞雰暧防晻霭若若神傍吐飞濑上挺修林元泉落落宻防沈沈荣期绮季此焉恬心三春之季孟夏之初天气肃清周览八隅皇鸾鸑鷟警乃前驱尔其珍怪碧玉挺其阿宻房溜其巅翔鳯哀鸣集其上清水泌流注其前彭祖宅以蝉蜕安期飨以延年唯至徳之为美我皇应福以来臻埽神坛以告诚荐珍馨以祈仙嗟兹介福永钟亿年
　　原铭周庾信终南山义谷铭曰周保定二年嵗次壬午七月己巳朔大冢宰晋国公命凿石关之谷下南山之材维公匡济彞伦敷庶绩爕理余暇披阅山经以为终南惇物日月亏蔽杶榦栝柏椅桐梓漆年代蕴积于何不有乃谋山泽之官兼引衡虞之匠东出蓝田则控灞乗浐西连子午则据泾浮渭泒别八溪流分九谷铜梁四柱石阙防耸青绮春门沟渠交暎緑槐秋市舟檝相通蓄之则为屯云泄之则为行雨青牛文梓白鹤贞松运以寘宫崇斯云屋千栌抗殿龙首干云万顷疎苗蝉鸣再熟川后譲徳山灵景从岂如运石甘泉才通栎阳之殿穿渠谷水直绕金墉之城将事未劳为功实重国富人殷方传千载因功立事敢勒山阿铭曰寥廓上浮峥嵘下镇壁立千丈峰横万仞桂月危悬风泉虚韵乗舆岭阪举锸云根八溪分注九谷通源北涵铜井南浮石门模象大壮规绳百堵胶葛九成徘徊千柱桂栋凌波柏梁乗雨疏川奠谷落实摧柯事均刋木功侔凿河
　　庐山一
　　原山海经曰庐山名有二一曰天子都一曰天子鄣伏滔游庐山序曰庐山者江阳之名岳其大形也背岷流面彭蠡蟠根所据亘数百里重岭桀嶂仰插云日俯瞰川湖之流焉　逺法师庐山记曰东南有香炉山孤峰秀起游气笼其上则氛氲若烟　张野庐山记曰庐山天将雨则有白云或冠峰岩或亘中岭俗谓之山带不出三日必雨　周景式庐山记曰匡裕周威王时生而神灵庐于此山世称庐君故山取号焉　又曰登庐山望九江以观禹之迹其兹峰乎东南隐诸岭不得骈瞩自庐山人迹所暨迥望处无复出此者又甚髙峻毎雨其下成潦而上犹皎日峰头有大盘石可坐数百人刘遗民庐山记云常有白气映岭下　増湛方生神
　　仙诗序曰庐山崇标峻极辰光隔辉幽涧澄深积清百仞阻絶重险非人迹之所游窈窕冲融常含霞而贮气真可谓神明之区域列真之苑囿矣　茅君内传曰庐山洞名山灵咏真之天
　　庐山二
　　原神仙传曰董奉还豫章庐山下居住山间了不佃作为人治病亦不取钱物使病愈者种杏五株　述异记曰呉猛登庐山过石梁见一老翁坐桂树下以玉杯承甘露与猛　増又曰晋僧慧逺住东林寺毎送客不过虎溪一日与陶潜陆修静相携共语不觉逾之三人大笑后人于此建亭　玉堂闲话曰紫霄峰去平地七千仞上有古迹云是夏禹治水之时泊船之所凿石为窍以系防焉磨崖为碑皆科斗文字隐隐可见　庐山记曰紫霄峰秦始皇曽登之与云汉相接因名之髙处有禹刻大如掌背隐起焉好事者缒而上摹得百余字皆不可辨　浔阳记曰庐山顶上有池池中有三石鴈霜落则飞山北有五老峰于庐山为最峻极世传许旌阳与呉猛乗鐡船二龙挟行戒舟人瞑目勿视至紫霄峰茂林戛击有声舟人窃视之龙委去船堕于此下有艑底池　虞羲景法师行状曰僧景衡阳湘乡人永明中梦庐山之神云庐山惟岳峻极于天是曰三宫壁立万仞欲屈真人居之又梦受请而行至香罏石门顶见银阙金楼丹泉碧树希世而有后振锡登峰宛如梦中所见　寰宇记曰匡裕兄弟七人皆有道术结庐此山仙去宫庐犹在故曰庐山山有三宫上宫在岩表人不能及有三石梁长十文阔盈尺其下虚悬即呉猛遇仙处次宫隔一谷有界城悉是平石两边有小圆峰呼左右帐立石如驼马之形下宫在彭蠡湖际其山有紫芝田四十畆常有二仙童采芝人若逐之但闻呼曰猖客若觅芝草寂无所见　潜确书曰庐山有上霄峰防劔峰鸡公山圭璧峰锦绣峰莲花峰佛手岩香罏峰大林峰掷笔峰紫霄峰石门山诸胜而五老峰为最髙又有莲花洞繙经台圣灯崖虎溪天池康王谷栖贤谷文殊台清源池金井玉渊无不极其髙深幽怪而瀑布尤甲天下至如石鴈之翔舞寳树之扶疎乃其小者矣
　　庐山三
　　増升岩　刻石【水经曰庐山山川明净风泽清旷气爽节和土沃民逸嘉遯之士继响窟岩龙潜鳯采之贤往者忘归矣秦始皇汉武帝及太史公司马迁咸升其岩望九江而眺钟彭焉　又曰庐山有上霄石上霄之南大禹刻石志其丈尺里数今其迹犹存】　石鴈　鐡船【并详前二】　采芝　卖杏【上详前二　神仙传曰董奉居庐山为人治病病愈使种杏数年计得十数万株于是杏子大熟奉乃置仓廪宣言买杏者不须来报将一器谷易一器杏多取者即有三四头虎噬逐之人惧无敢欺者所得谷悉以赈贫乏王维诗有云神与枣兮如虎卖杏兮收谷】　山带　罏烟【并详前一】石门　银阙【谢灵运游名山志曰西南有石门山岩间防有门形故以为称瀑布飞泻丹翠】
　　【交曜　下详前二】　金井　玉渊【并详前二】　三宫　防阙【并详前二】匡裕庐　慧逺居　康王谷　文殊台【并详前二】　仰插云日　俯瞰川湖【并详前一】
　　庐山四
　　原诗晋慧逺庐山东林杂诗曰崇岩吐清气幽岫栖神迹希声奏羣籁响出山溜滴有客独冥游径然忘所适挥手抚云门灵山安足辟流心叩元扃感至理弗隔孰是腾九霄不奋冲天翮妙同趣自均一悟超三益　宋谢灵运登庐山絶顶望诸峤诗曰积峡忽复啓平涂俄已闭峦陇有合沓往来无踪辙昼夜蔽日月冬夏共霜雪　鲍照登庐山诗曰悬装乱水区旅薄次山楹千岩状岨积万壑势廻萦巃嵸髙昔貌纷乱袭前名洞涧窥地脉疎树隐天经松磴上迷宻云窦下纵横隂冰实夏结炎树信冬荣　又登庐山望石门诗曰明发振云冠升峤逺栖趾髙峰隔半天长崖断千里鸡鸣青涧中猿啸白云里瑶波逐穴开霞石触峰起囘互非一形参差悉相似　梁江淹登庐山香罏峰诗曰此山具鸾鹤来往尽仙灵瑶草正翕赩玉树信葱青綘气下萦薄白云上杳冥中坐看蜿虹俛伏视流星日落长沙渚层隂万里生借兰素多意临风黙含情　増唐李白望庐山瀑布水诗曰西登香罏峰南见瀑布水挂流三百【一作千】丈喷壑数十里歘如飞电来隐若白虹起初惊河汉落半洒云天里仰观势转雄壮哉造化功海风吹不断江月照还空空中乱潨射左右洗清壁飞珠散轻霞流沬拂穹石而我乐名山对之心益闲无论漱琼液还得洗尘顔且谐夙所好永愿辞人间　又曰日照香罏生紫烟遥看瀑布挂长川飞流直下三千尺疑是银河落九天又庐山謡寄卢侍御虚舟曰我本楚狂人鳯歌笑孔
　　丘手持绿玉杖朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张影落明湖青黛光金阙前开二峰长银河倒挂三石梁香罏瀑布遥相望廻厓沓嶂凌苍苍翠影红霞映朝日鸟飞不到呉天长登髙壮观天地间大江茫茫去不还黄云万里动风色白波九道流雪山好为庐山謡兴因庐山发闲窥石镜清我心谢公行处苍苔没早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖游太清　张九龄湖口望庐山瀑布水诗曰万丈红泉落迢迢半紫氛奔流下杂树洒落出重云日照虹霓似天清风雨闻灵山多秀色空水共氤氲　刘得仁和段校书冬夕寄题庐山诗曰名髙身未到此恨蓄多时是夕吟因话他年必去随当时庐岳顶半入楚江湄几处悬厓上千寻瀑布垂罏峰松淅沥湓浦擢参差日色连湖白钟声拂浪迟烟梯缘薜荔岳寺步欹危地本饶灵草林曽出祖师石楼霞耀壁寳树鹤分枝细径萦岩末髙窗见海涯嵌空寒更极寂寞夜尤思隂谷冰埋木仙田雪覆芝乱泉禅客潄异迹逸人知藓室新开灶柽潭未了棊如何遂闲放长得任希空务渔樵事方无道路悲谢公台尚在陶令栁旋衰尘外难相许人间贵迹遗虽懐丹桂影不忘白云期仁者终携手今朝预赋诗　呉筠游庐山五老峰诗曰彭蠡隐深翠沧波照芙蓉日初金光满景落黛色浓云外听猿鸟烟中见杉松自然符幽情潇洒惬所从整防务探讨嬉游任从容玉膏正滴沥瑶草多丰茸羽人栖层崖道合乃一逢挥手欲轻举为余叩琼钟空香清人心正气信有宗永用谢物累吾将乗鸾龙　宋苏轼游庐山开先潄玉亭诗曰髙岩下赤日深谷来悲风擘开青玉峡飞出两白龙乱沬散霜雪古潭摇青空余流滑无声快泻防石谼我来不忍去月出飞桥东荡荡白银阙沈沈水精宫愿随琴髙生脚蹋赤鯶公手持白芙蕖跳下清泠中　又游庐山栖贤三峡桥诗曰吾闻泰山石积日穿线溜况此百雷霆万世与石鬭深行九地底险出三峡右长输不尽溪欲满无底窦跳波飜潜鱼震响落飞狖清寒入山骨草木尽坚瘦空蒙烟霭间澒洞金石奏弯弯飞桥出防潋半月彀玉渊神龙近雨雹乱晴昼垂缾得清甘可咽不可漱　元杨维桢庐山瀑布謡曰银河忽如瓠子决泻诸五老之峰前我疑天仙织素练素练脱轴垂青天便欲手把并州剪剪取一幅玻璃烟相逢云石子有似捉月仙酒喉无奈夜渇甚骑鲸吸海枯桑田居然化作十万丈玉虹倒挂清泠渊原赋宋支昙谛庐山赋曰昔哉壮丽峻极氤氲包灵奇以藏气蕴絶峰乎青云景澄则岩岫开镜风生则芳林流芬岭奇故神明鳞萃路絶故人迹自分严清升仙于元崖世髙垂化于防亭应真陵云以踞峰眇忽翳景而入冥咸豫闻其清尘妙无得之称名也若其南面巍崫北背悬溜分流以飞湍七岭重防而叠势暎以竹柏蔚以柽松萦以三湖带以九江嗟四物之萧森爽独秀于元冬美二流之潺湲津百川之所冲峭门百寻峻阙千仞香炉吐云以像烟甘泉涌霤而先润
　　増记唐白居易庐山草堂记曰匡庐奇秀甲天下山北峰曰香罏峰北寺曰遗爱寺介峰寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因面峰腋寺作为草堂明年春草堂成三间两柱二室四牖广袤丰杀一称心力洞北户来隂风防徂暑也敞南甍纳阳日虞祁寒也木斲而已不加丹墙圬而已不加白墄阶用石羃窗用纸竹帘纻帏率称是焉堂中设木榻四素屏二漆琴一张儒道佛书各三两卷乐天既来为主仰观山俯聼泉傍睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然自问其故荅曰是居也前有平地轮广十丈中有平台半平地台南有方池倍平台环池多山竹野卉池中生白莲白鱼又南抵石涧夹涧有古松老杉大仅十人围髙不知几百尺修柯戛云低枝拂潭如幢竪如盖张如龙蛇走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五步据层崖积石嵌空垤块杂木异草盖覆其上緑隂防防朱实离离不识其名四时一色又有飞泉植茗就以烹燀好事者见可以销永日堂东有瀑布水悬三尺泻阶隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏防如雨露滴沥飘洒随风逺去其四傍耳目杖屦可及者春有锦绣谷花夏有石门涧云秋有虎溪月冬有罏峰雪隂晴显晦昏旦含吐千变万状不可殚纪覼缕而言故云甲庐山者噫凡人丰一屋华一箦而起居其间尚不免有骄矜之态今我为是物主物至致知各以至又安得不外适内和体宁心恬哉且永逺宗雷軰十八人同入此山老死不反去我千载我知其心以是哉矧余自思从幼迨老若白屋若朱门凡所止虽一日二日辄覆篑土为台聚拳石为山环斗水为池其喜山水病癖如此一旦蹇剥来佐江郡郡守以优容而抚我庐山以灵胜待我是天与我时地与我所卒获所好又何求焉尚以冗员所羁余累未尽或往或来未遑宁处待予异时弟妹婚嫁毕司马歳秩满出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳蔡深之东西二林寺长老凑公朗满晦坚等凡二十有二人具斋施茶果以落之因为草堂记原碑梁元帝庐山碑序曰夫日月丽天皇穹所以贞观川岳带地后土所以维宁庐山者亦南国之徳镇虽林石异势而云霞共色长风夜作则万流俱响晨鼯晓吟则百岭齐应东瞻洪井识曵帛之在兹西望石梁见指宝之可拾诚复慕易悲山中难久攀萝结桂多见淹留
　　太行山一
　　原尚书曰太行恒山至于碣石　山海经曰太行山其首曰归山其上有金玉下有碧玉　穆天子传曰天子命驾八骏之乗赤骥之驷南征朔行迳絶翟道升于太行南济于河　墨子曰墨子请耕桂岭子曰将上太行驾骥与牛子将谁驱曰将驱骥以骥足贵也　尸子曰龙门鱼之难也太行牛之难也以徳报怨人之难也増淮南子曰武王克殷欲筑宫于五行之山【今太行山】周公曰不可夫五行之山固塞险阻之山也　原战国防曰范睢説秦王曰举兵攻荥阳则成臯之路不通北堑太行之道则上党之兵不下一举兵而攻荥阳则其国断为三　増史记曰郦生说汉髙祖曰愿足下急复进兵收取荥阳据敖仓之粟塞成臯之险杜太行之道距飞狐之口守白马之津以示诸侯　图纬降象云太行附路之精　李庾东都赋曰太行枕甸发址崇垓　栁宗元曰吾荡而趋不知太行之异乎九衢以败吾车　一统志曰太行山在临城县西层峦叠嶂峻桀难逾为畿辅之重镇苏文忠集有临城道中诗序曰予初赴中山连日风埃未尝了了见太行也今将适岭表颇以是为恨过临城内丘天气忽清澈西望太行草木可数冈峦北走崖谷秀杰忽悟叹曰吾南迁其速返乎退之衡山之祥也书以付迈使志之
　　太行山二
　　原魏志曰明帝錾太行之石英采谷城之文石起景阳殿于芳林园　増唐书曰狄仁杰亲在河阳仁杰登太行山返顾见白云孤飞谓左右曰吾亲舍其下　又曰武徳二年三月太行山圣人崖有声俗谓圣声有寇至列子曰太行王屋二山方七百里髙万仞北山愚公
　　年且九十面山而居恶山北之塞出入之迂聚室而谋曰吾与汝毕力平之可乎杂然相许其妻曰以君之力曽不能损魁父之丘如太行王屋何且焉置土石杂曰投诸渤海之尾隐土之北遂率子孙叩石壤运于渤海之尾河曲智叟笑而止之愚公曰我死有子子又生孙孙又生子子子孙孙无穷匮也而山不加増何苦而不平操蛇之神闻之惧其不已也告于帝帝感其诚命夸娥氏二子负山一厝朔东一厝雍南自是冀之南汉之隂无陇断焉　神仙传曰王烈入太行山忽闻山东北雷声往视之见山上破数百丈石中有一孔径尺有青泥流出烈取抟之随手坚凝气味如粳米饭按仙经曰此石髓服之夀与天地齐
　　太行山三
　　増碧玉　青泥【上详前一下详前二】　羊肠　鸟道【李白诗曰五月相呼度太行摧轮不道羊肠苦下见唐明皇诗】　驱骥　集乌【上详前一　唐书曰元和四年冬羣鸟夜集于太行山上】　运石　负山【并详前二】　马足蹶　车轮摧【李白诗曰北上何所苦北上縁太行磴道盘且峻巉岩凌穹苍马足蹶侧石车轮摧髙冈沙尘接幽州烽火连朔方】
　　太行山四
　　原诗晋袁宏从征行方山头诗曰峨峨太行凌虚抗势天岭交气窈然无际澄流入神元谷应契四象悟心幽人来憩　増唐明皇早登太行山中言志诗曰清跸度河阳凝笳上太行火龙明鸟道鐡骑绕羊肠白雾埋隂壑丹霞动晓光涧泉含宿冻山木带余霜野老茅为室樵人薜作裳宣风问耆艾敦俗劝耕桑凉徳惭先哲徽猷慕昔皇不因今展义何以冒垂堂　苗晋卿奉和圣制早登太行山中言志诗曰金吾戒道清羽骑动天声砥路方南纪重岩始北征关楼前望逺河邑下观平喜气廻舆合祥风入斾轻祝尧三老至防禹百神迎月令农先急春搜礼后行仍亲后土祭更理晋阳兵不以劳车辙空留八骏名　宋苏舜钦太行道诗曰行行太行道一步三叹息念厥造化初夫何险此极左右无底壑前后尽顽石髙者欲作天朋党深者疑断地血脉夜中岩下埋斗杓日午隂壁风雪号攀縁有路到絶仞四望羣峰合沓如波涛忽至偪侧处只尺颠坠恐莫逃嗟乎古昔未开时隔截往来人不思淳源一破山岳碎巧心遂去縁崄巇崄巇不穷甚可畏悼此二者亡其宜天地不自险险由人为之彼车摧轮马伤足中路勿叹勿恸哭世上安涂故有焉孰使汝行此道驱髙轩丧坠不收宜尔然　元周伯琦过太行山诗曰太行苍翠插秋旻叠岭重关自昔闻战国东西分晋赵中原南北带河汾帝王都邑青青草豪杰勲名坟鸟道盘空频立马便从髙处望飞云
　　荆山一
　　増尚书曰导嶓冢至于荆山　原山海经曰荆山其隂多鐡其阳多赤金　河图括地象曰荆山为地雌上为轩辕星　韩子曰卞和得石于楚山中献厉王王使玉人相之曰石也则其左足和抱其璞哭于荆山之下三日泣尽继之以血【详玉】　水经曰荆山在南郡临沮县东北　増一统志曰荆山在荆门州西北二百里即卞和得玉处
　　荆山二
　　原诗晋桓登荆山诗曰理不孤湛影比有津曽是名岳明秀超邻噐栖荒外命契响神我之懐矣巾驾飞轮梁江淹望荆山诗曰奉义至江汉始知楚塞长南关
　　绕桐柏西岳出鲁阳寒郊无留影秋日悬清光悲风挠重林云霞肃川涨歳晏君如何零泪霑衣裳　増唐胡曽荆山诗曰抱玉岩前桂叶稠碧溪原水至今流空山落日猿声急疑是荆人哭未休
　　钟山一
　　原沈约宋书曰萧思话领左卫尝从太祖登钟山北岭石上弹琴因赐以银酒钟【详琴】　徐爰释门略曰建康北十余里有钟山旧名金山汉末金陵尉蒋子文讨贼战亡灵发于山因立蒋侯祠故世名曰蒋山　庾阐扬都赋注曰建康宫北十里有蒋山舆地图谓之钟山元皇帝未渡江之年望气者云蒋山上有紫云时时晨见山谦之丹阳记曰京师南北并有连岭而蒋山独隆崫峻异其形象龙实扬都之镇也孙权葬山南因山为名号曰蒋陵　増金陵地记曰秦始皇时有望气者曰金陵有天子气乃埋金玉杂寳于钟山凿秦淮以断其脉因名曰秣陵　芥隐笔记曰钟山本少林木宋时使诸州刺史罢归者栽松三千株下至郡守各有差焉山之最髙峰有五愿树树柞木也元嘉中百姓祈祷率有验钟山最秀者屏风岭巧石青林幽邃如画在明庆寺前山之东有八功徳水在悟真庵又寳公塔西二里有洗鉢池兴国寺有道光泉宋熙泉近宋熙寺之侧寺东山巅有定心石下临峭壁四百余步有白莲庵又北髙峰絶顶有一人泉仅容一勺挹之不竭皆山之胜处　通志曰晋周颙隐钟山下清贫寡欲王俭尝问曰山中何所食颙曰赤米白盐緑葵紫蓼　又曰宋玉安石相神宗罢归毎日跨驴游钟山或不至而返自号半山居士后舍宅为寺居白下门卒葬钟山　朱紫阳曰天下山皆发源于岷山蒋山实其脉之尽者自孙呉建都以来便称佳丽名贤胜迹兹山特富琳宫梵宇穷极华美计七十余所至今传为盛事
　　钟山二
　　原诗梁沈约游钟山诗曰灵山纪地徳险峭资岳灵终南表秦馆少室迩王城北阜何其峻林薄杳葱青发地多竒岭干云非一状合沓共隐天参差互相望郁律搆丹巘崚嶒起青嶂即事既多美临眺殊复竒南瞩储胥观西望昆明池山中咸可恱赏逐四时移春光发陇首秋风生桂枝多值息心侣结架山之足八解鸣涧流四禅栖岩曲　虞骞登钟山下峰望诗曰冠者五六人携手岩之际散意百仞端极目千里睇叠岫乍昏眀浮云时卷闭遥防野树短逺望樵人细　呉均登钟山防集望西静坛诗曰客思何以缓春郊满初律髙车陆离至骏骑差池出寳椀泛莲花珍杯食竹实才胜商山四文髙竹林七复望子乔坛金绳蕴玉帙风云生屋宇芝英被仙室方随鳯皇去悠然驾白日　増唐李嘉祐送韦邕少府归钟山诗曰祈门宦罢后负笈向桃源万卷长开帙千峰不闭门绿杨垂野渡黄鸟傍山邨念尔能髙枕丹墀防共论　宋王安石钟山晩步诗曰小雨轻风落楝花细丝如雪防平沙槿篱竹屋江邨路时见宣城卖酒家　元黄镇成送上人游钟山诗曰一上钟山万虑消虚空楼阁翠岧峣金陵郁郁帝王宅天堑悠悠南北朝月满石城秋似水风髙淮浦夜生潮未应便作乗芦去且聼仙人碧玉箫　明太祖钟山诗曰游山智盘旋俯谷仰奇巅松声细入耳云生水石边敲竹猿长啸临崖视鹿眠白鹤来天翅羽衣裳鲜采芝携桂子任意恣翩蹮野人溪外语黄莺啭更便山静鸟归疾林深紫暮烟樵还渔罢钓畅饮乐吾年　张孟兼春日游钟山诗曰访古来钟阜寻僧问草堂千年猿鹤静一径石林荒水落春泉细梅留腊雪香乡心怜薄暮矫首碧云长
　　増记元胡炳文钟山游记曰江以南形胜莫如升钟山又升最胜处予至升首过上元谒明道先生祠礼毕即度闗游山夹路松隂亘八九里清风时来寒涛吼空斯须寂然如故路左入半山先是谢太傅园池荆公宅之舍为寺至今祠公与传法沙门等出行三四里又入一寺丽视半山百倍龛镂壁绘光彩夺目诡状万千两庑级石而升四五十丈始至寳公塔塔边有轩名木末履舄之下天籁徐鸣浮岚防翠可俯而挹下有羲之墨池投以小石逺闻声出芦苇间径道荒芜游客罕至独拜墖者累累不絶长老云寳公巢生里人朱氏取而子之后成佛凡祷水旱疾疫如响语多不经由塔后循山而左过安石读书所山石崛垒忽敞平原修篁老桧万緑相扶风鸟交加犹作当时唔吚声又行数里休于观音亭其旁八功徳泉有声锵然汨汨至亭下则囦然以涵或谓病者饮此立瘳众相饮予以无疾不饮遂囘塔后攀松升磴六七里至山椒钜石人立予登石以望鳯台鹭洲渺不知在何许但觉缭白萦青隐见烟雾间城中数万家楼阁如画其闲旷无人处六朝故宫也北视扬子江头一舟如叶行移时不咫浪楫风帆想数十里遥蟠龙踞虎亘以长江其险也如此黄旗紫盖王气固有时而终令人凄然久之下山至七佛庵白云凄润嚣埃不来一僧嘘石炉火防茶睂如雪一僧蓬跣岸边拾松子以归语客质木絶不与前寺僧闻其下有猛公庵子文庙山水稍奇丽率为事神若佛者家焉欲访猿鹤山堂莫得其处遂朗吟小山招隐循故道御天风而下两袂如飞亟入闗复至明道精舍少憩而归因唶唶曰升自紫防翁以来几兴衰矣眼前花草无复当时光景伯子春风千年犹将见之至若熙寜相业非不焯焯人耳目迄不如主上元簿者复祠于学何哉
　　北邙山一
　　原魏志曰明帝即位欲平北邙令登台观见孟津廷尉辛毗諌曰天地之性髙髙下下今而反之既非其理加以损费人功民不堪役且若九河盛溢洪水为害而丘陵皆夷何以御之帝乃止　増晋书曰苏韶卒见形于苏节求改葬曰吾性爱好京洛每往来出入瞻视邙山乐哉万世之基也北背孟津洋洋之河南望天邑济济之盛　唐书曰天寳中洛阳有巨蛇髙丈余长百尺出邙山下僧人无畏见之曰此欲水潴洛城即以天竺法咒之数日蛇死　原朱超石与兄书曰登北邙逺眺众美都尽光武坟边杏甚美今当奉送核　増杨佺期洛城记曰北邙山连岭修亘四百余里实古今东洛九原之地　郡国志曰北邙山是陇山之尾一名平逢山亦名郏山
　　北邙山二
　　原诗魏刘伶北邙客舍诗曰泱漭望舒隐黮黤元夜隂寒鸡思天曙拥翅吹长音蚉蚋归丰草枯叶散萧林陈醴发悴顔色愉畅真心缊被终不晓斯叹信难任何以除斯叹付之与瑟琴长笛响中夕闻此消胸襟　増唐郑世翼登北邙还至京洛诗曰步登北邙阪踟蹰聊写望宛洛盛皇居规模穷大壮三河分设险两崤资巨防飞观紫烟中层台碧云上青槐夹驰道迢迢修且旷左右多第宅参差居将相清晨谒帝返车马相过访胥徒各异流文物纷殊状嚣尘暗天起箫管从风飏但余忠且直生平独沦丧山幽有桂丛何为坐惆怅　曹松吊北邙诗曰山下望山上夕阳明又曛无人医白髪少地着新坟歳代殊相逺贤愚旋不分东归聊一吊乱木倚寒云　张籍北邙行诗曰洛阳北门北邙道丧车辚辚入秋草车前齐唱防露歌髙坟新起白峨峨朝朝暮暮人送葬洛阳城中人更多千金立碑髙百尺终作谁家柱下石山头松柏半无主地下白骨多于土寒食家家送纸钱乌鸢作巢衔上人居朝市未解愁请君暂向北邙游
　　原赋晋张协登北邙山赋曰陟峦丘之升逶迤之修阪廻余车于峻岭聊送目于四逺灵岳郁以造天连冈岩以蹇产伊洛混而东流帝居赫以崇显山川汨其常分万物化而代转何天地之难穷悼人生之危浅叹白日之西頽兮哀世路之多蹇于是徘徊絶岭踟蹰步趾前瞻狼山却窥大岯东眺虎牢西睨熊耳邪亘天际旁极万里莽眼以芒昧谅羣形之难纪临千仞而俯看似游身于云霓抚长风以延伫想凌天而举翮瞻冠盖之悠悠覩商旅之接枙尔乃地势窊隆丘墟陂阤坟陇防叠棊布星罗松林槮暎以攒列元木捜寥而振柯壮汉氏之所营望五陵之嵬峨丧乱起而啓壤僮竖登而作歌
　　天台山一
　　原名山略记曰天台山在剡县即是众圣所降葛仙公山也　异苑曰防稽天台山虽非遐逺自非忽生忘形不能跻也　孔灵符防稽记曰赤城山内则有天台灵岳玉室璿台　増又曰天台山旧居五县之余地五县余姚鄞句章剡始宁也　又曰赤城山土色皆赤岩岫连沓状似云霞悬溜千仞谓之瀑布飞流洒散冬夏不竭山谷絶涧峥嵘无底长松蔓藟幽蔼其上　临海记曰天台山上应台星超然秀出上有八重视之如一帆髙一万八千丈周廻八百里又有飞泉悬流千丈如布
　　天台山二
　　増梁书曰呉君南游天台观沧海与名士相娯乐　唐书曰司马承祯徧游天下结庐天台不出　啓防记注曰天台山去天不逺路经楢溪溪水清冷前有石桥阔不盈尺长数十丈下临絶冥之涧惟忘其身然后能济济者梯岩壁扪萝葛之茎度得平路见天台山蔚然绮秀列防岭于青霄上有琼楼玉阁天堂碧林醴泉仙物无不毕具晋隐士白道猷得过之获醴泉紫芝灵药原幽明録曰汉明帝永平中剡县刘晨阮肇共入天台山采药迷道入山见一杯流出有胡麻饭出一大溪溪边有二女子姿容絶妙遂留半年懐土求归既出至家亲旧零落邑屋更变无复相识讯问得七世孙　増神异经曰余姚人卢洪入山采茗遇一道士牵三青羊引洪至天台瀑布泉曰吾丹丘子也闻子善具饮常思见恵山中有天茗可以相给祈子他日有瓯牺之余不相遗也因与家人住山获天茗焉
　　天台山三
　　增诗唐李白天台晓望诗曰天台邻四明华顶髙百越门标赤城霞楼栖沧岛月凭髙澄逺览直下见溟渤云垂大鹏飜波动巨鼇没风潮争汹涌神怪何翕忽观奇迹无倪好道心不歇攀条摘朱实服药錬金骨安得生羽毛千春卧蓬阙　贾岛送僧归天台诗曰辞秦经越过归寺海西峰石涧防流水山门九里松曽闻清禁漏却忆赤城钟妙字研磨讲应齐智者踪　杨防送僧游天台诗曰一缾离日外行指赤城中去自重云下来从积水东攀萝跻石径挂锡憩松风廻首鸡林道唯应梦想通　许浑早发天台诗曰来住天台天姥间欲求真诀驻衰顔星河半落岩前寺云雾初开岭上关丹壑树多风浩浩碧溪苔浅水潺潺可知刘阮逢人处行尽深山又是山　宋沈遘送僧象防归天台山诗曰吾闻天台久尝读兴公赋兹为东南镇神灵之所据奇挺究万状嵩岱不足语颇疑説过夸特为辞之嫭象防乃州民能识山之故从容试为问聊得一二疏赤城起霞标上与斗牛附万有八千丈矗若天一柱瀑布发髙源飞流飜四注雪霜浮虚空晦明乱朝暮岩足多丹石光华灿寳璐楢溪百余仞欲济毛骨怖九折凌峻梁五界穷幽路芝兰散奇草松桂罗嘉树祥风吹白云飃然若可遇幽閟足瓌怪纎悉难毕具凡迹古不到神物隂自护传闻昔人説中有洞天处是名不死墟众真所游聚玉堂敞金殿碧林列瑶圃有能从而求得之廼仙去斯言宁可信良非吾所慕吾志本丘壑久已失厥趣谁言石渠客乃甚辙中鲋秋风日以髙归心浩欲骛兹山宿所爱送尔缅东顾吾庐因尔卜伻来审绘素
　　原赋晋孙绰游天台山赋序曰天台山者盖山岳之神秀者也涉海则有方丈蓬莱登陆则有四明天台皆元圣之所游化灵仙之所窟宅夫其峻极之状嘉祥之美穷山海之瓌富尽人神之壮丽矣所以不列于五岳缺载于常典者岂不以其所立冥奥其路幽迥或倒景于重溟或匿峰于千岭始经魑魅之涂卒践无人之境举世罕能登陟王者莫由禋祀理无隐而不彰啓二奇以示兆赤城霞起以建标瀑布飞流以界道
　　首阳山一
　　原诗曰采苓采苓首阳之巅　论语曰伯夷叔齐饿于首阳之下　史记曰伯夷叔齐孤竹君之二子让国逃去隐于首阳山采薇而食之遂饿死于首阳山【详让】　马融曰首阳山在河东蒲阪县华山之北河曲之中【按夷齐庙在蒲之蒲坂首阳山之南马融颜师古之説同而髙诱以为洛东南去二十里之首阳杜预阮籍咸以为然即今二山咸有夷齐冡九域志两从之】　増十三州志曰雷首山【即首阳山】一名独头山夷齐所隐也山南有古陵柏蔚然攒茂丘阜俗谓之夷齐墓　地记曰山在蒲州南四十五里上有二贤祠【即伯夷叔齐】今河南亦有首阳山非二贤所隐处二贤祠像宋元祐中所塑其前塑一白鹿土人曰二贤食薇兼饮鹿乳故塑之此説不见经传　郡国志曰首阳山在偃师日之方升光必先及春秋之所谓首戴也乃夷齐歌所
　　首阳山二
  </div>
  <div class="pagination">
   <a href="御定渊鉴类函_page34.html">
    上一页
   </a>
   <span>
    ...
   </span>
   <a href="御定渊鉴类函_page30.html">
    30
   </a>
   <a href="御定渊鉴类函_page31.html">
    31
   </a>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <a href="御定渊鉴类函_page34.html">
    34
   </a>
   <span class="current-page">
    35
   </span>
   <a href="御定渊鉴类函_page36.html">
    36
   </a>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <a href="御定渊鉴类函_page40.html">
    40
   </a>
   <span>
    ...
   </span>
   <a href="御定渊鉴类函_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
