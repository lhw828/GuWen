<!DOCTYPE html>
<html>
<head>
    <meta charset="UTF-8">
    <title>太平御览 - 第 580 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 580 页/共 737 页</h1>
    <div class="content">又《地官下》曰：肆长，各掌其肆之政令，陈其货贿，名相近者相远也，实相近者相尔也，而平正之。（尔亦近也。俱是物也，使恶者远善，善自相近。郑司农云：谓若殊、玉之属，俱各为珠，俱名为玉，而贾或百万，或数万。恐农夫愚民见欺，故别异令相远，使贾人不得杂乱以欺人。）
《左传□襄三十年》曰：伯有死於羊肆。（羊肆，市列。）子产衤遂之，枕之股而哭之，敛而殡诸伯有之臣在市侧者，既而葬诸斗城。
《论语》曰：百工居肆以成其事，君子学以致其道。（包曰：言百工处其肆则事成，犹君子学以致其道。）
《续汉书》曰：孝灵皇帝於後宫与人列肆贩卖，使偷盗争斗，上视以为乐。
谢承《後汉书》曰：郭秦拔申屠子龙於漆工之中，嘉许伟康於屠酤之肆。
袁山松《後汉书》曰：世祖怜盆子，赏甚厚，以为赵王郎中。後疾失明，赐荥阳均输官地以为列肆，使食税终其身。
《晋中兴征祥记》曰：烈宗世，会稽王辅政於府内园中穿池筑山，山池之间处处有肆，使婢酤酒卖肉於其中。道子将见幸，乘船至洒肆，辄携入肆，买酒肉，状如市廛，以为笑乐。
《梁书》曰：吕僧珍为南兖州刺史。从父兄子先以贩葱为业，僧珍至，乃弃业求州官。僧珍曰：“吾荷国恩重，无以报效。汝等自有常分，岂可妄求叨越？当速反葱肆耳！”
皇甫谧《高士传》曰：许邵名知人。历客舍，则知虞求贤；入帻肆，则拔楚子昭。
《晋令》曰：坐卢肆者，皆不得宿肆上。
《殷氏世传》曰：盖宽，字元祚。河南郑廉始出寒贱，未知名，君见而友之。廉父常居肆，乃就拜其父於市。众皆惊，由是显名，位至司徒。
《楚辞》曰：连蕙若以为佩，过鲍肆而失香。
张衡《西京赋》曰：彼肆人之男女，丽靡奢于许史。
繁钦《嘲应德琏文》曰：应温德云：“昔与季叔才俱到富波，饮於酒肆，日暮留宿。主人有养女，年十五，肥头赤面，形似鲜卑。偶悦之，夜与奸通，便生足下。”
《庄子》曰：曾不如早索我於枯鱼之肆！
杨子《法言》曰：好书不能要诸仲尼书肆也；（李轨注曰：卖书市也。）书不经，非书也。
《语林》曰：王仲祖少有三达，览镜自玩曰：“王开山那生此儿？”又酷贫，帽败，自以形美，乃入帽肆，就帽妪戏，乃得新帽。
店（附）
《世说》曰：阮修，字宣子。常步行，以一百钱挂杖头，至酒店上，便独酣畅。
崔豹《古今注》曰：店，置也，以置货鬻之物。
卖买
《周礼□地官下》曰：泉府，掌以市之征布，敛市之不售、货之滞於民用者，以其贾买之，物揭而书之，以待不时而买者。买者各从其抵，都鄙从其主，国人、郊人从其有司，然後予之。
又曰：司市，掌市之治教。以量度成贾而征（亻卖，买也。物有定价，则买者来也。）以质剂结信而止讼（质剂，谓两书一札而别之也。）以贾民禁伪而除诈，（以贾民为之者，知物之情伪与实诈。）以刑罚禁而去盗，以泉府同货而敛赊。（同者，谓民货不售则为敛而买之，民无货则贯而子之。）凡会同、师役，市司帅贾师而从，治其市政，掌其卖亻卖之事。（亻卖，买也。会同师旅必市者，大众所在，来物以备之。）质人，掌成市之货贿，人民牛马、兵器、珍异。凡卖亻卖者，质剂焉。大市以质，小市以剂。（郑司农曰：质剂，月平贾也。质，大贾；剂，小贾。玄谓：质剂者，为之券书藏之也。）
又曰：贾师，凡国之卖买，各帅其属而嗣掌其月。
《礼记□曲礼》曰：君子虽贫，不鬻祭器。
《左传□昭七》曰：公在乾侯。平子每岁贾马，（贾，买也。）具从者之衣履，而归之於乾侯。公执归马者，卖之，（卖其马。）乃不归马。
《史记》曰：子贡既学於仲尼，退而仕卫，鬻财於曹、鲁之间。
《战国策》曰：燕昭王见郭隗曰：“齐因孤国之乱，而袭破燕。敢问以国报仇者奈何？”对曰：“古之人君以千金求千里马者，三年不得。涓人请求之，三月得千里马，马已死，五百金买其首。反，以报君，君大怒，对曰：‘死马尚市，况生马乎？’期年，千里马至者三。
《汉书》曰：汉兴，接秦之弊，诸侯并起，民失作业而大饥馑，米石五千，人相食，死者过半。高祖令人无得卖子，就食蜀汉。天下既定，民无盖藏。（苏林曰：无物可盖藏。）
又曰：卫青比年学击胡，赋税既不足以奉战士，有司请令民得买爵及赎禁锢免罪，请买赏官，名曰：“武功爵”，级七十万。
又曰：桑弘羊置平准於京师，当天下委输，工官治车诸器，皆此给大农。大农诸官尽笼天下之货物，贵到卖之，几则买之。如此富商大贾亡所矣大利。（牟，取。）
又曰：贡禹上书，欲令近臣自诸曹侍中以上家，无得私贩卖者。
又曰：中平元年，初卖官。自关内侯以下，至虎贲、羽林，入钱各有差，公千万，卿五百万。
《东观汉记》曰：光武尝与朱共买蜜合药，上追念之，即赐白密一石，问：“今忆与朕长安时共买蜜乎？”
又曰：郭舟从师长买入函谷关，乃慨然叹曰：“丹不乘使者车，终不出关！”
又曰：司空宋弘常受俸，得盐鼓千斛，遣诸生迎取上河，令粜之。盐贱，诸生不粜。弘怒使遣。及其贱悉粜卖，不与民争利。
谢承《後汉书》曰：灵帝数游戏於西园，令後宫彩女为客主，身为商贾。
谢承《後汉书》曰：张楷，字公超，治《严氏春秋》。家贫无以为业，尝乘驴车至县卖药，足给食者辄还乡。
王隐《晋书》曰：刘，字子真，平原人。少贫苦，糠饭，绳索作牛衣卖，手绳口诵。
《齐书》曰：朱文济，字敬达，吴兴人，自卖以葬母。太守谢氵龠命为儒林，不就。
又曰：吴达之，义兴人也。嫂亡，无以葬，自卖为十天客，以营冢椁。从祖弟敬夫妻荒年被略卖江北，达之有田十亩，货以赎之。
《南史》曰：会稽寒人陈氏有三女，无男。祖父母年八九十，老无所知。又笃癃病，每不安其室。遇岁饥，三女相率於西湖采菱莼，更日至市货卖，未尝亏怠，乡里称为义门。
《北史》曰：齐常景耽好经史，爱玩文词，若遇新异之书，殷勤求访，或复货买，不问价之贵贱，必以得为期。
《晏子春秋》曰：灵公好妇人丈夫饰者，国尽服之。公使禁之，曰：“女子以男饰者，裂其衣，断其带！”裂衣断带，相望不止。公问晏子，晏子曰：“公服之於内，而禁之於外，犹悬牛首於门，鬻马肉於市。”公曰：“善。”使内勿服。不环月，而国人莫服。
《韩子》曰：楚人卖珠於郑，为木兰之椟，薰以桂椒，缀以珠玉，饰以玫瑰，缉以翡翠。郑人买其椟，还其珠。可谓善卖椟，不可谓善鬻珠。
又曰：宋之富贾有监止子者，与人争买百金之璞，因佯失而毁之，负其百金，而理其毁，得千溢焉。
又曰：谚所谓“佣自卖哀而不售，士自誉辨而不信”者也。
又曰：田修教其子田章曰：“主卖官爵，臣卖知力，故曰自恃，无恃人。”
《淮南子》曰：郢人有鬻其母者，为请於买者曰：“此母老矣，幸善食之，而无多苦也。”此行大不义，而欲为小义也。
《三辅决录》曰：五门子孙，凡民之五门，今在河南西四十里。马氏兄弟五人，共居此地，作五门客舍，因以为名。主养猪卖猪，故民为之语曰：“苑中三公，钜下二卿，五门藿藿，但闻豚声。”
《三辅黄图》曰：元始四年，起明堂、辟雍，长安城南北为会市，但列槐树数百行为队，无墙屋。诸生朔望会此市，各持其郡所出货物及经书、传记、笙磬、器物相与卖买，雍容揖让，或论议槐下。
《董卓别传》曰：吕布杀卓，百姓相对欣喜舞，皆卖家中珠环、衣服、床榻，以买酒食，自相庆贺。长安酒肉为之踊贵。
《汉武内传》曰：帝先有玉板一枝杖，是西胡王所献，帝甚爱之。崩後，故以入椁。其年有人於扶风郡市中买得者，帝时左右侍人识之，以告有司，诘问，云：“见市中一人於巷卖之，责三十匹，即雇交直，实不识卖主姓名。”
皇甫谧《高士传》曰：毛公、薛公，皆赵人也。遭战国之乱，二人俱以处士隐於邯郸市。毛公隐为博徒，薛公隐於卖胶。
又曰：韩康，字伯休，京兆霸陵人。常采药名山，卖於长安市，口不二价，三十馀年。时女子从买药，康守价不与，女子怒曰：“是韩伯休耶！乃不二价！”康叹曰：“我本避名，今小女子皆知，有何用药为？”乃遁霸陵山中。
《搜神记》曰：南阳宗定伯，少年夜行，逢鬼。鬼问：“为谁？”定伯欺云：“我亦鬼。”遂共为侣赴宛。行极困，相担。问鬼曰：“畏何物？”曰：“惟不喜人唾。”欲至宛，但担鬼著酒瓮上，径诣宛市，鬼化为羊。恐其变，并唾之。卖得钱千五百。
《晋後记》曰：成都王围京邑，城中鱼肉无出，营巷卖死驴马肉，杂死人肉卖之。
车频《秦书》曰：王猛攻邺，慕容评拒猛，而恒卖水与军人，众思为乱，猛因得败之。
周景式《庐山记》曰：山有康皇庙，庙有铜马一枚，道士丁玄真取掷置涧中，经宿复还。丁乃卖与远村人，买者尽病，即送还，悉愈。
《列仙传》曰：安期生，琅琊阜乡人，卖药海边。秦始皇请见，与语三日三夜，赐金璧数千万。
《风俗通》曰：夜籴。俗说市买者，当清旦而行，日中交易所有，夕时便罢无人也。今乃夜籴谷，明痴不足也。凡靳不敏惠者曰夜籴。
《傅子》曰：灵帝榜门卖官，崔烈入钱五百万取司徒。
《语林》曰：苏峻新平，帑藏空，犹馀数千端粗练。王公谓诸公曰：“国家凋弊，贡御不至。但恐卖练不售，吾当与诸贤各制练服之。”数日间卖遂大售，端至一金。
应璩《新诗》曰：太官有馀厨，大小无不卖。岂徒脯与糗？醯醢及盐鼓。
刘超《让表》曰：臣家理应用一纯色牛，连市，素不如意。外厩猥牛中，牛色有任用者，臣有正陌三万钱、五匹布，乞以买此牛。诏曰：“监此不足卖与，宜便赐之。然义与前後辞让，不妄受一赐，今亦必复不受，可听如所启。”
驵侩
《说文》曰：驵，马侩也。
《汉书》曰：子贷金钱千贯，节驵侩。（孟康曰：节，节物贵贱也。谓除估侩，其节利比於千乘之家。师古曰：侩者，会合二家易者。驵者，其首辛也。驵，音子即切；侩，音贡外切。）
《後汉书》曰：吴汉，字子颜，家贫，给事县为亭长。王莽末，以宾客犯法，乃亡命至渔阳。资用乏，以贩马为业。
《续汉书》曰：平原王君公以明道，深晓阴阳，怀德灭行，和光同尘，不为皎皎之操。王莽世，退身侩牛自给，有似蜀之严君平。
《搜神记》曰：羊公，字雍伯，洛阳人，本以侩卖为业。性笃孝，父母终，葬无终山，遂字焉。
《晋令》曰：侩卖者，皆当着巾，白帖额，题所侩卖者及姓名，一足着白履，一足着黑履。
《淮南子》曰：段干木，晋国之大驵，（许慎注曰：驵，市侩也。）而为文侯师。
卷八百二十九　资产部九
商贾
《左传□僖公下》曰：秦师及滑，郑商人弦高将市於周，遇之，以乘韦先牛十二犒师，（商，行贾也。乘，四。韦先，韦乃入牛。古者将献遣於人，必有先之。）曰：“寡君闻吾子将步师出於敝邑，敢犒从者。不腆敝邑，为从者之淹，居则具一日之积，（腆，厚也。淹，久也。积，刍米菜薪。）行则备一夕之卫。”且使遽告于郑。（遽，传车。）
又《宣公下》曰：荆尸而举，（荆，楚也。尸，陈也。楚武王始更为此陈法，遂以为名也。）商农工贾不败其业，而卒乘辑睦，（步曰卒，车曰乘。）事不奸矣。（奸，犯也。）
又《成公下》曰：荀之在楚，郑贾人有将置诸褚中以出。既谋之，未行，而楚人归之。贾人如晋，荀善视之，如实出己。贾人曰：“吾无其功，敢有其实乎？吾小人，不可以厚诬君子。”遂适齐。
《左传□昭元》曰：鲁曾阜曰：“贾而欲赢而恶嚣乎？”（言譬如商贾求赢利者，不得恶喧嚣之声。）
又《昭公》曰：子干归，韩宣子问於叔向曰：“子干其济乎？”对曰：“难。”宣子曰：“同恶相求，如市贾焉，何难？”（宣子谓弃疾。亲恃子干，共同好恶，故言如市贾，同利以相求。）对曰：“无与同好，谁与同恶？”（言弁疾本不与子干同好，则亦不得同恶。）
又《昭公六》曰：臧会奔后阝，后阝鲂假使为贾正焉。（后阝，在东平无盐县东南。鲂假，后阝邑大夫。贾正，常货物使有常价，若市吏。）
又《昭公十六年》曰：郑子产对韩宣子曰：“昔我先君桓公与商人皆出自周，（郑本在周畿内，桓公东迁，并与商人俱。）庸次比耦，（庸，用也。次，更相从。耦，耕。）以艾杀此地，斩之蓬蒿藜藿而共处之。世有盟誓，以相信也，曰：‘尔无我叛，我无强贾，（无强市其物。）母或モ夺。尔有利市宝贿，我勿与知。’恃此质誓，故能相保，以至於今。今吾子以好业辱，而谓敝邑强夺商人，是教敝邑背盟誓也，毋乃不可乎？”
又《定公下》曰：卫王孙贾曰：“苟卫国有难，工商未尝不为患，使皆行而後可。”（欲以激怒国人。）公以告大夫，乃皆将行之。
《史记□吕不韦传》曰：不韦，阳翟大贾人也。往来贩贱卖贵，家累千金。
又曰：白圭，周人也。与僮仆同苦乐，趋时若猛兽、挚鸟之发，故曰“吾治生产，犹伊尹、吕尚之谋，孙吴用兵，商鞅行法是也。其智不足以权变，勇不足以英断，仁不能以取予，强不能有所守，虽欲学吾术，终不告之矣。”盖天下言治生者，祖白圭也。
又曰：齐俗贱奴虏，而刁间独爱贵之；桀黠奴，人之所患也，惟刁间收取，使之逐渔盐商贾之利。或连骑交守相然，愈益任之，终得其力，起富数千万。故曰：“宁爵无刁。”（孟康曰：刁间能畜豪，故致或有连车骑交守相。奴自谓：宁欲免去作民有爵耶？无将止为刁氏作奴乎？无，发声助也。）言其能使豪奴自饶而尽其力也。
《汉书》曰：高祖诏曰：“贾人无得衣锦绣绮、操兵骑马。
又曰：陈犭希反，上闻犭希将皆故贾人，曰：“吾知与之。”乃多以金购犭希将，犭希将多降。
又曰：周人之巧失为趋利，喜为商贾，富人则商贾为利。
又曰：通财鬻货曰商。
又曰：谚曰：“以贫求富，农不如工，工不如商。刺绣文，不如倚市门。”此言末业，贫者之资也。贪贾三之，廉贾五之。（贪贾，未当卖而卖，未可买而买，故得利少，而十得其三。廉贾，贵乃卖，贱乃买，故十得五也。）
《魏志》曰：王烈，字彦方，於时名闻在邴原、管宁之右。辟公孙度长史，以商贾自秽。太祖命为丞相掾，征，未至，卒。
《齐书》曰：范云为始兴内史，入境抚以恩德，罢去亭候，商贾露宿。
《梁书》曰：陆验少而贫若，落拓无行。邑人郁吉卿者甚富，验仰身事之。吉卿贷以钱米，验借以商贩，遂致千金。因出郡下散赀，以事权贵。
《北史》曰：和士开母丧，托附者咸往丧哭。邺中富商丁周、严兴等并为义孝，有一士人在哭限，封孝琰入吊出，谓人曰：“严兴之南，丁周之北，有一朝士号叫甚哀。”闻者传之，士开知而大怒。
《管子》曰：商人通贾，倍道兼行，以夜续日，千里而不远者，利在前也。
《鲁连子》曰：连却秦军，平原君欲封之，终不肯受。平原君乃置酒，酒酣，起，前以千金为寿。先生笑曰：“所贵天下之士者，为人排患释难，解人之缔结；即有取，是商贾之事，连不忍为也。”
《尸子》曰：子贡，卫之贾人也。
《韩子》曰：鄙谚曰：“长袂善舞，多资善贾。”此言多资易为工也。
又曰：秦、韩攻魏，昭卯西说罢之；齐、荆攻魏，卯东说罢之。魏襄王养之以五乘将军，（养以五乘，使为将军。）卯曰：“伯夷以将军葬於首山之下，而天下曰：”夫以伯夷之贤与其称仁，而以将军葬，是手力不掩也。’今臣罢四国之兵，而王乃与臣五乘，此其称功，犹嬴胜而履ハ。”（嬴，利也。谓贾也，嬴利倍胜，今以薄赏报大功，犹嬴胜之人履ハ也。）
</div>
    <div class="pagination">
<a href="太平御览_page579.html">上一页</a><span>...</span><a href="太平御览_page575.html">575</a><a href="太平御览_page576.html">576</a><a href="太平御览_page577.html">577</a><a href="太平御览_page578.html">578</a><a href="太平御览_page579.html">579</a><span class="current-page">580</span><a href="太平御览_page581.html">581</a><a href="太平御览_page582.html">582</a><a href="太平御览_page583.html">583</a><a href="太平御览_page584.html">584</a><a href="太平御览_page585.html">585</a><span>...</span><a href="太平御览_page581.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
