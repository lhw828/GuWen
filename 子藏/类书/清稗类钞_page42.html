<!DOCTYPE html>
<html>
<head>
    <meta charset="UTF-8">
    <title>清稗类钞 - 第 42 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 42 页/共 432 页</h1>
    <div class="content">
　　自此左上，为石塔，四周刊佛像，右上为一洞，洞口前有「澄照」二字，后有「函云」二字。由石塔而下，绕至古华严寺，屋尚整，惜无几案，院旁有资生洞，甚小，过一佛殿，而至伏魔洞，益小。由洞侧至玉峯塔下，塔已圮，不可登，然此已为玉泉山之巅矣。塔下一破屋，故为楼两层，有佛一尊，肢体不备。下山至华严洞，较资生、伏魔二洞稍大，四壁刻小佛，或立或坐，或卧或跽，云纹绕之，其状万千，无一同者。中一石台，置佛像，亦石质，缺首领，盖头为铜质，被人盗以易钱也。此洞皆为云母石或石英，故现黄黑色，即地质学所谓水成岩也。正门为含辉堂，帝后游山时辄休憩于此。

　　西山诸胜自玉泉山骑驴西行，作西山之游.西山在京西三十里，为太行之首，峯峦起伏，不计万千，而一峯一名，闻者不易志，知者不胜道也。其在京畿一带者，以位置当太行之西，故名西山。由玉泉山来者先至荷叶山，山在玉泉西南平壤间，约八九里入卧佛寺，既唐之兜率寺，雍正间赐名十方普觉寺。门前有琉璃坊一座，前镌「同参密藏」四字，后镌「具足精严」四字，皆高宗御笔.其内一池作半圆形，蓄小金鱼甚多，水石甚清。门内为甬道，长约里许，古松奇桧，夹道森列。殿三进，最后有一卧佛，以手支颐而卧，长约一丈六尺，范铜渗金，精髹五彩。元至治辛巳，诏建西山大寿安寺，冶铜五十万斤作佛像，殆即此也。两隅有方桌，各陈佛鞋，为人民制以奉佛者，大小不一，凡二十余对，最大者长约二尺五寸，鞋头阔八九寸。前院有桫椤树一株，又名七叶树，其叶七出，略如鸡爪，故名。树最洁，古人谓为鸟不栖虫不生，干围两人抱，约一丈一尺以上，上半已枯，心空如刳，然巨枝下垂，犹拳曲如虬龙，相传为唐贞观建寺时，自西域移植而来者。自卧佛寺至香山之碧云寺，约三里，西山佛寺累百，以碧云为最闳丽，故游西山者，靡不至碧云。高宗《西山碑记》谓「元耶律楚材裔名阿利吉者，舍宅开山，净业始构，明正德间税监于经扩而充之，魏忠贤踵而大之，庙貌益宏」云。出山门，门前二石狮，雕镂工细，年久冒风雨，黯然作苍翠色。稍入为一桥，桥下涧深二三丈，树木杂生两侧，泉流其下，盈不及寸，而汨汨然作暴雨声，桥之左右，徧植柏树，浓阴下覆，凉爽宜人。更入，西为般若堂，为禅堂，东有小院，为屋数间，前有钟亭，左右对峙，腐旧已甚，其一尚有钟悬于梁。院前壁下有石龙首，泉水自龙口喷出，清而凉，沿壁作石槽，导之下注，声清越可听。更入，殿宇倾圮，佛像几无一完整者。院中为方池，上架石桥。正殿颇旧，殿前左右有八角华表，上镌经文，字极挺秀。更入，正中为碑亭，内植乾隆己巳年《重修碧云寺碑记》，碑亭之后又一殿，亦腐旧.更入一院，花木清幽，银杏、桫椤、白骨松尤多，桫椤虽茂，不及卧佛寺四分之一矣。院甚宽广，右为司房，左为客堂，正殿三间，左右各有一室，左为方丈。出是院左折，别有一院，有榆叶梅一株，开时色艳，红不及桃，而淡不及杏，有微香。稍入，树木蓊郁，山石嶙峭，复甃石为池，有泉自石隙喷薄入小渠，曲折达寺前。泉旁旧有亭榭，柱石犹存，亭前为王仙洞，凡三穴，空无所有，洞外有一瘿柳，半干作一大曲，复森森而上，姿态绝佳。是院右折为罗汉堂，内列五百罗汉像。正殿之后，历两石阶而上，计三十余级，有一矾石坊，云纹精妙，四方柱徧刻之；一小桥，桥下一沟，无水，此为金刚宝座塔院。古木错列，左右碑亭各一，作六角形，内勒乾隆戊辰年御制碑文，碑作汉、满、蒙及梵书四种并列；又有一坊，高宗书「西方极乐世界阿弥陀佛赡养道场」十四字，壁作粉红色，砖石间砌无损.历石阶三十余级，又左右折而登，凡十余级，为一方形台，以矾石为之，壁刊佛像甚多，正面有「灯在菩提」四字。凡三折而上，作洞龛，其顶有塔七座，纯以玉石为之，中方形者最大，四隅各一次之，前面二座为圆形，稍小，方者凡十三层，顶各有帽，在塔上俯观两侧，白骨松数十株，宛如白龙之羣舞空中。塔下北有土邱，为明魏忠贤葬衣冠处。相传忠贤重修碧云寺，预立生圹，写碑题衔，亭殿僭制，忠贤既诛，其徒私葬衣冠于此。康熙间御史张瑗奏除之，后余荒邱绵亘三四丈而已，惟松桧甚繁茂。

　　游者可命碧云寺僧备山舆，以游香山寺，高宗所建静宜园在焉，有兵守之，非以名刺白守长，不得径入。寺建于金大定丙午年，为辽中丞阿里吉所舍，殿前二碑，载舍宅始末，碑石光润如玉，白质紫章。或云，寺即金章宗之会景楼，正统中太监范宏拓之，费七十万.门径宽博，乔木夹荫，流泉界之，依山以为殿宇，寺前有石桥，桥下方池，为知乐濠，璎珞岩居其东，慈恩殿右为香炉冈，乃乳峯石。昔人谓其时嘘云雾，类匡庐之香炉峯，故名。左为来青轩，下临绝壑，玉泉诸峯屏列于前，洵胜境也。

　　静宜园，外蔽短垣，长约十里，旧时园内有二十八景，有璎珞岩之岩石片片，错落平立，随处可作蒲团坐，色苍黝。古松奇桧，如掌盖，如列屏，而泉声泠然，如磬音之远至。其上为绿云深处，树尤茂，岩下月河如带，有瀑注之，长约丈许，下激山石，如飞银花。有南北二水道，北水道以石筑长堤，广仅四五尺，中凿水轨，宽约五尺许，深祇寸许，自下而高，水汨汨流其间，绝无阻窒泛溢，其来源实居高处可知矣。西至韵琴斋，更入则为正凝堂及畅风楼。其后山石嶙峋，有方亭据其端，前为见心斋，荷池一方，水皆山泉所注，清可以鉴，临池为轩，所谓清如许也。得月轩悬架池上，凭栏俯瞰，人影宛然，有半圆形之长廊，绕池三面。旋至昭庙，乾隆庚子建，凡三层，两旁有邃洞，以白石为阶，折而上凡数十级，殿居其巅，备极崇宏，惜倾圮已甚，其下瓦砾历历，不可任步。门前有琉璃坊，题「慧照腾辉」四字，殿后有六角形御碑亭。

　　狮子窝，在卢师山麓，西山诸胜之一也。自香山静宜园而来，道经门头村，八旗校阅场将台已巍然在望。凡越二三岭，而达狮子窝，盖自香山至此，已十五里矣。左入，前为关帝殿，后为菩萨殿，右为霍山宗祠，再登为望仙楼，绕廊而至碧云天，东望平畴，烟云弥目，石刊「奇观」二字。由望仙楼东折，得石桥，桥旁有仙人洞，甚小。再下为长廊，有聊斋画壁，横广五尺，高约七尺，凡三十五方，甚完整。廊尽处，建一方亭，由亭侧登卢师山 「 俗名青龙山。」 之顶，颇崎呕，既上，甚平坦，濯濯无一树。遥望浑河，蜿蜒如带，而太行山脉，不知几千万重，耸接烟云之内，昆明湖、玉泉山、碧云寺皆在履舄间矣。至福惠寺，有《重建青龙山福惠寺碑记》，明嘉靖时魏双庆、王福喜尝捐巨资，后归内监管理，故寺无一僧也。

　　西山有所谓八大处者，一曰宝珠洞，二曰香界寺，三曰龙王堂，四曰大悲寺，五曰三山庵，六曰秘魔崖，七曰重兴寺，即灵光寺，八曰长安寺。自狮子窝至翠微山，登宝珠洞，洞甚黝暗，旋至香界寺，前后越数山岭，无往不陂，无陂不斜，或临陡壁而进.寺在翠微山麓，旧为平坡寺，剏于唐，明仁宗赐名圆通，康熙戊午葺之，赐名圣感寺，乾隆己巳改名。入门，老松一，荫全院，两侧有钟亭。更进为天王殿，为佛殿，后进为高楼，凡七楹，两旁皆有屋，丹朱剥落矣。

　　自香界寺至虎头山麓之龙王堂甚近，龙王堂一名海泉庵，又名慧云禅林，康熙辛丑重建。入门，即至听泉小榭，下有二泉，一在石阶下凿龙口出水，潴为方池，深约四五尺，中蓄金鱼.此处之泉名龙泉，锄月老人有「龙泉甜水歌」，书一小方，悬于小榭，窗悬一联云：「当户老松生夕籁，满山红叶入新诗。」小榭之左为丹枫染翠轩，殆以院落多植松枫两木故也。又有观音堂三间.自龙王堂至大悲寺甚近，亦称大悲庵，至此已在翠微山左麓矣，雍正甲辰，慧澄禅师重修。入门，有竹林，苍翠庇墙，前为药师殿，殿前有银杏二株，姿态奇古。后进历十余级而登，为大悲殿，明嘉靖丁未所建。

　　自大悲寺至重兴寺亦近，入门，可憩于归来庵，端方尝卜居于此，有屋五楹，四壁悬联额，徐世昌有联云：「缘石菖蒲蒙绿发，缠松薜荔长苍鳞.」端方自书一联云：「箧有三山记，心藏五岳图.」锡良复为之记。门临小池，左倚峭壁，壁上有二洞。院颇荒落，惟树木葱郁，山色湖光兼而有之，此可留宿，且有藤制山舆可乘。池右有石磴数十级，曲折而上，至韬光庵，更上为八角亭，无题名，伫此可以望远，前有菩萨殿三间.自灵光寺至秘魔崖，约里许，崖上证果禅寺，明成化间建，相传秘魔祖师居之。崖在卢师山半，大石嵌空几二丈，色黝，是名秘魔崖，洞内有石磴一，相传为卢师晏坐处。其后复有真武洞，甚小，洞旁有轩三间，面对翠微高峯，树木颇多。东行百余步，有大石侧立道旁，一池潴焉，即大、小青龙所蛰处。在秘魔崖右望，平田一片，浑河在其前。浑河即桑干河下流，自此向张家口而去焉。旧屋甚多，大半倾圮，山门内钟鼓楼遗址尚存。

　　白河风景自通州至天津，水程三日可达，河身甚广，宽处约五十余丈，古所称白河者是也。河两岸植杨柳，蜿蜒逶迤，经数百里不绝.当三四月时，舟行其中，篷窗闲眺，千丝万镂，笼雾含烟，水天皆成碧色，间有竹篱茅舍，隐现于桃柳之间，为状至丽。

　　秦淮河江宁之秦淮河，自文德桥至利涉桥，夹岸河房，向为应试士子僦居地。折而东，至钓鱼巷，则莺花旧队也，桃叶渡在武定桥畔。

　　雨花台江宁雨花台地不甚高，而形势雄壮，登高一望，全城在握。山产石子，纹理圆润，置于瓦盆石洗中，植水仙花一二株，疏影横斜，饶有天然风韵，吴门顾希林尝得一石，上作蝴蝶双飞形。山之麓，茅屋三楹，茶铛竹具，可供游客休憩。

　　莫愁湖莫愁湖在江宁水西门外，每至夏令，万荷竞放，掉舟其间，如入香雪海。湖有曾公阁，隔湖清凉山色葱菁可人，人多假此宴客。

　　京口三山京口三山，曰金，曰焦，曰北固， 「 一曰北顾。」 俱负盛名。北固山有寺，曰甘露，在北门外五里许.入寺，有「天下第一江山」六大字嵌于壁，为宋吴琚所书。寺右有楼，曰多景，对江而立，即梳妆台故址也。楼凡三层，楼右十步小亭，曰一览，五步大亭，曰江山多处，亭西为石帆楼，再左为彭杨魁三祠，而关帝庙介于其间，最左为高宗和东坡诗碑亭，甘露之胜尽此矣。寺对面如青螺小髻者，即北固山，负地理历史之重名，其风景却蠢蠢无足观，上有炮台.金山在西城外五里许，额题为「江天禅寺」，曰金山寺者，俗称也。入门，随山而高，拾级而登，为大雄宝殿，阿罗汉甚庄严。殿后上十余级，为藏经楼，楼后为高宗御制诗碑亭，凡三，亭右稍上为塔，塔七级，登临眺瞩，全城宛在目前。塔北有亭，圣祖题「江天一览」四字，即妙高台遗址也。塔下有法海洞，黝黑不辨手指，有僧居之，洞外有碑曰浮玉山，盖金山旧名为浮玉也。焦山在东门外九里许，孤峙江中，须棹舟登之。山麓有海若庵，庵右为高宗御制诗碑亭，再右为文昌阁、文殊庵、东升楼，楼凭江，极明畅，彭刚直公玉麟谓足为焦山诸胜之首云。山上旧有普济禅院，圣祖御题为「定慧寺」。寺左为行宫，右为松寥阁，题曰「松寥竹坞」四字，为高宗御书。再右为瘗鹤铭亭，字漫漶已甚，有一二字为人凿坏，以堕水而见重，将以出水而损其天真矣。右有大墙，题「海不扬波」四大字，所对处即不波亭。右为海西庵，即焦光祠，壁嵌汉三诏之碑石。后为仰止轩，祀杨椒山像，有三诏洞，即焦光隐处也，洞狭小，不能容膝。观音崖有观音阁，阁左为夕阳楼，上为西笑阁，折上数十级为回光精舍。再上为炮台，再上为吸江楼，上供四面佛，凭槛四眺，羣山绕膝下，象山则隔江仰首，若承颜色，实名胜也。

　　第一泉金山寺有第一泉，泉栏作方形，「天下第一泉」之题没于水中，不能见，别有题碑曰「中冷泉」者，其别号也。以椀贮泉水，虽高出椀口二三分而不溢，其厚冽与杭州之虎跑泉相类，味极甘美。

　　剑池苏州虎邱之剑池，相传为吴王试剑处，有颜真卿书「剑池」二字。

　　芜湖风景芜湖揽长江之胜，风景极佳。城南有赭山，山傍桃塘，堤柳春舒，池荷夏放，风景至佳。赭山之巅有高楼，旧为庠序，后则宿兵矣。对江为枭矶祠，灵旗映漾，宫殿苍茫。山右为弋矶山，有病院，与圣公会为比邻。

　　汴中名胜九龙台在洛城东北瀍河之左，台高三十六阶步，约十丈立方，四周皆平地，台有庙宇十余间，供龙神像。台右有明季重修石碑，勒「明钦差督造府第内官监签书右监丞孔宠重修」。又一碑，其略曰：「古有九龙台，基跨邙岭，地届瀍滨.」台基所筑，未详何时.存古阁在洛阳东关外，离城二里，藏古碑八十余种，方圆长扁不一。魏碑最多，秦汉砖亦有数十件，并有岳武穆行书碑数块，笔有龙马精神。

　　龙门在洛河之南，距城二十五里，两山相对，形如壁立，中有一水，曰伊河。碑像不计其数，五尊一洞，名曰一铺，像大至数丈，小至数寸，即以山石原质凿成，皆北魏时许愿之所筑也。天子最高，诸侯次之，大夫又次之，下至庶民祇能寸许也。

　　香山寺在龙门对面伊阙山上，道途平坦，柏木成林。 「 此柏有叶无枝，叶生于杆，高而且直，名曰箭杆柏。」 外有瑶岛、蓬壶诸坊，山秀水碧，庙宇层层如阶级，清洁不凡，御碑御匾及沿山佛像亦多。

　　三百三十有三亭大兴朱竹君名筠，尝督学福建，于使院西偏为小山，号笥仙山。诸生闻之，争来人致一石，刻名其上，凡九府二州五十八县咸具，刻名者三百余人，因名其山之亭曰「三百三十有三亭」。

　　九峯山之胜浙江仙居县之九峯山，距城十余里，遥望之适有九峯，遂以得名，层峦迭嶂，上出重霄，中有一峯最高，所谓主峯者是也。山下有亭，游人至，皆稍憩息，乃登山。山路蜿蜒曲折，颇不易行，路旁石壁直立，行一里许，则壁上有洞，洞有木椅一具，相传为葛洪修道处。又行里许，始至山门，门左侧之壁上有泉眼无数，水点下滴，累累如贯珠，又如水晶帘，下承以池，水皆落池中，山僧即以之烹茶。入门十数武，有一大石室，如厅事然，后壁设佛龛，龛左有石洞一，深不可测，阴冷之气侵入肌骨，虽多秉烛亦不能入也。石室东西壁更有五六石洞，皆大如屋宇，或为僧舍，或为客舍，或为庖厨.而客舍之上，又建一小楼，缘梯而升，登楼眺远，眼界为之一空。昔人有云：「春夏之交，草木际天，秋冬雪月，千里一色。」斯山之胜，概可知矣。山门外左右有小径，循径行不远，又各有石室二间，皆山僧因洞为之，以备人之游览者。山僧仅四人。每岁游人以八月间为最伙，盖土著于是月多往游也。

　　琵琶亭琵琶亭在九江城外之江岸，乾隆癸亥，沈阳唐观察英重修。增建高楼，题额曰「江天遗韵」，壁刊南熏殿本白太傅遗像，嘉庆中歙人方体所摹也。登楼四望，前临大江，后对庐山，左则古木千重，右则人烟万井。楼下回廊旋绕，境极幽旷，游人题咏甚多。

　　黄鹤楼黄鹤楼为武昌名胜，高几百尺，俯瞰大江，气象雄壮。光绪癸未，邻屋失慎，遂被焚，洎张之洞督鄂重建，改为西式，左右置炮台，命名曰警钟楼，然旧时形胜已荡焉无存矣。当楼毁时，有姜氏老人，年已八十有九，在楼煎茗二十余年，自第二层楼跃下，得不死，楼中诸物，概能记忆。宣统庚戌，南洋劝业会开幕，有制旧时黄鹤楼雏形者，得老人指示，阅四月而告成，毫发无异。

　　奥略楼光绪末，武昌军学两界以南皮张文襄公之洞久督两湖，为之在黄鹤楼故址建风度楼，供文襄小像其中。及文襄入军机，致电鄂中，谓：「此楼形势，关系全鄂，不当为一人所私。」乃改为奥略楼，取《晋书&#8231；刘弘传》中「恢弘奥略，镇绥南海」语意也。

　　巴塘八景巴山积雪　巴塘四周高山，势若仰孟，山奇峭不毛，终年积雪，映日灿灿，光眩人目。山距巴塘二里，夏时巴塘甚热，人尽衣葛，而四山之积雪仍依然也。

　　暖石回阳　巴塘大营官寨侧有石一方，厚薄均丈余，立于熟土中，土人呼为火龙石。谓于乾隆某年自天坠下，而巴塘温度于是陡加数倍，且谓巴塘终年无雪，亦此石所致。由巴塘粮台出示保护，汉人援其说，因以暖石回阳名之。

　　二水交驰　小巴、巴楚，巴塘之二小河也。小巴发源于大朔山下，巴楚发源于哑吧庙侧，一流巴塘之东，一流巴塘之西，而混合于清真寺下，不一里而又各分东西，流入金沙江内，土人异之，因呼为二水交驰.温泉沐浴　距巴塘二里许有温泉，夏日可浴，水含硫质，能去疾。光绪某年，巴塘粮员张仲牧捐资建屋，以便人民就浴，并定为单日浴男，双日浴女，俾免竞争而识区别.板桥垂钓　巴塘丁零寺外即金沙江正流，藏民以往来不便之故，因建木桥，长八九丈余，两面置栏杆。汉族居巴者，因羡河中鱼美，每于午后垂钓桥上，遂美其名曰板桥垂钓。

　　柳林较射　巴塘清真寺下有柳数百株，藏民于秋收后往往移居林内，终日较射赌酒以为乐。数十人支布为鹄，于五十步外，以木箭射之，连中三次者，羣具酒饮之。

　　桃园赏花　距巴塘五里许有桃园一，居金沙江岸，对岸为龙王庙.汉族居巴者，每于桃花盛时遨游其间，水声潺潺，风声习习，洵足开拓胸襟而忘戍边之苦也。

　　古桑抱石　巴塘大营官寨有古桑一株，大几盈抱，树中藏一巨石，土人呼为桑抱石，其地因以得名。某有诗云：「矿植原来性不同，古桑抱石信天工。天涯地角无论匹，要算巴山第一宗。」。

　　三十六江楼粤东三水江口有行台，旧为总督阅兵驻节之地，后迁肇庆，其地遂废.阮元改为书院，飞阁临江，规模宏壮，题曰「三十六江楼」。盖谓北江所汇者九，浈江、始兴江、墨江、锦江、翁江、麻江、琶江、滨江、苍江也；西江所汇者二十七，北盘江、南盘江、龙塘江、思兴江、牂牁江、柳江、离江、誓江、浔江、西洋江、洛青江、驮蒙江、黄龙江、橘江、荔江、藤江、秀江、横槎江、邕江、秋风江、贺江、新江、白马江、金城江、绿瓮江、蕉花江、武阳江也。诸江之水同流于此，故以为名，是可与二十四桥同为诗料也。

　　榕巢查礼检堂为粤西太守，署园有大榕树一株，其干旁出者四，检堂谓可架屋其上也，乃斲木为书屋，名曰榕巢，并以自号焉。窗明几净，掩映绿阴中，退食后，辄梯而上，品书画，阅文史，颇为退闲胜地。丁艰去，接任者来，熟视笑曰：「此中大便甚佳！」遂穴其板作厕。

　　粤西奇山粤西山势突然而起，阒然而止，如阳朔山水，举国推之，阮文达公总制两广，且有「愿令阳朔」之语，以其奇也。其山皆石从土出，坟然而高，变态百端，悉肖物形，上下数十里，无一相同者。

　　云南响水塘瀑布滇中广南府有地名响水塘者，其瀑自下而上，跃出半空。初在三里外，即闻轰雷声，渐近里许，则对面语不相闻，惟见白雨溅空，皆喷而上，高十余丈，碎点飞洒，蒙蒙成一片烟雾，阔可十亩，喷而复落，流为涧。驿路在涧石之右，少焉循路而上，则与瀑顶相并.盖其上又有大山，大山诸水汇于此，跌而下，正值大石如盘陀者，触而激射，是以溅入空际，非真逆流之瀑也。

　　名胜联句嘉善金眉生安清，尝过鄂渚，集古诗题曰：「大江流日夜，西北有高楼。」后至岳州，题曰：「对此茫茫百端集，此老惓惓天下忧.」至三醉亭，题曰：「一月二十九日醉，百年三万六千场。」小孤山在大江中，锐下丰上，如置石盘盎中。碧萝红叶，秋景尤丽，金尝两过之，书联曰：「有美一人，中夜闻五铢环佩；遗世独立，下游俯两点金焦。」九江琵琶亭，金有一联曰：「灯影幢幢，凄绝暗风吹雨夜；荻花瑟瑟，魂销明月绕船时.」苏州新修沧浪亭成，应敏斋廉访嘱金拟一联曰：「小子听之，濯足濯缨皆自取；先生醉矣，一邱一壑亦陶然。」南昌百花洲，远景琵琶亭，近景滕王阁，阮文达公元尝集白诗、王序为联云：「枫叶荻花秋瑟瑟，闲雪潭影日悠悠。」又吴城县望湖亭，相传为吴周瑜练水军处，粤寇之乱尽圮，彭刚直公玉麟修复之，联云：「战舰列千军，想当年小乔夫壻，破浪乘风，多少雄姿英发，今我戈船来寄绩，吊古凭栏，几许事业兴亡，祇赢得残灰劫火；湖天开一碧，看此日大地山河，落霞孤鹜，无复活泼生机，谁家铁笛暗飞声，悲歌击筑，把那些沧桑感慨，暂付与芳草斜阳。」又滕王阁有联云：「奇文共欣赏，我辈复登临.」秦淮风月，千古艳称.同治间，粤寇既平，其两岸河房先后兴筑，繁盛如昔，各处联语颇有佳者。林氏水阁云：「六朝金粉，十里笙歌，裙屐昔年游，最难忘北海豪情，西园雅集；九曲晴波，三生梦影，楼台依旧好，且消受东山丝竹，南部烟花。」怀素阁水榭云：「看一水西流，画舫清樽，且喜金吾不禁；唱大江东去，铜琵铁板，须邀玉局同来。」梦绿轩水榭云：「璧月夜夜，琼树朝朝，绿水红桥舟似织；诗老莺莺，公子燕燕，清歌妙舞酒如淮。」莫愁湖胜棋楼云：「湖号莫愁，女号莫愁，天下事愁原不少；王亦有像，侯亦有像，古今人像此无多。」黄山奇胜闻天下，慈光寺有歙县曹文正公振镛联云：「读经云海花飞雨，说法天都石点头.」普贤庵有不署名一联云：「奇妙脱凡蹊，果到峯头始信；光明凌绝顶，直从天外飞来。」杭州西湖冷泉亭有左文襄公宗棠一联云：「在山本清，泉自源头冷起；人世皆幻，峯从天外飞来。」与董思白旧联：「泉自几时冷起，峯从何处飞来。」一问一答，各臻其妙。又孤山以林和靖而传，咸丰辛酉，仁和典史上杭林兆霖与其母妻姊女六人，同殉粤寇之难，杭人为营冢于和靖墓侧，立祠冢前。祠有薛慰农时雨、明克庵德二联颇佳，薛联云：「大节媲阎公，取义成仁，青史从今尊县尉；忠魂依处士，补梅招鹤，孤山终古属林家。」明联云：「上下五百年，处士忠臣各今古；回环三十里，于祠鄂庙共湖山。」安庆府中江第一亭，负城临江，为郡城胜景，太湖李振钧有联云：「秋色满东南，笑赤壁以还，与客泛舟无此乐；大江流日夜，问青莲而后，举杯邀月更何人。」何悔余题扬州题襟馆长联云：「当年多士登龙，追陪雅集，溯渔洋修褉，宾谷题襟，招来济济英髦，翰墨壮江山之色，翳玉钩芳草，绿蘸歌衫，金带名葩，香霏砚席，扬华摛藻，至今传宏奖风流，贤使君提唱骚坛，谁堪梅阁联吟，芜城续赋；此日有人骑鹤，烂漫闲游，怅文选楼空，蕃厘观圮，阅尽茫茫浩劫，园林剩瓦砾之场，祇桥畔吹箫，二分月古，湾头打桨，十里春深，补柳栽桑，渐次复承平景象，大都会搜寻胜概，我欲雷塘泛酒，蜀井评茶。」


　　清稗类钞  徐珂 编  屯漕类

　　清稗类钞屯漕类营田事例怡贤亲王总理水利营田时，与大学士朱文端公轼汇奏营田事例四条：一，自营己田者，照顷亩多寡，予九品以上五品以下顶带；一，効力者，酌量工程难易、顷亩多寡，分别录用；一，降革人员効力者，准开复；一，流徒以下人犯効力，准减等。从之。

　　陕省屯田之利陕西提督王进宝平蜀乱后，驻节固原，大兴屯田之利，身先士卒，力耕百亩，将校以是为差，于是西边无旷土矣。

　　伊犂屯田伊犂屯田，有兵屯，有回屯，有户屯，初无旗屯。兵屯者，绿营兵丁之屯，回屯者，回子之屯，皆创自乾隆庚辰。时初设兵驻守，高宗以武定功成，农政宜举，特命办事大臣阿桂专理屯田，由阿克苏率满洲、索伦骁骑五百名，绿营兵百名，回子三百名，越木苏尔，达巴罕，至伊犂，镇守办事。搜捕玛哈沁，招抚溃散之厄鲁特，即以绿营兵筑城，回子乘时兴屯，开渠灌溉，是为伊犂屯田之始。辛巳至己丑，陆续由内地增调屯田兵至二千五百名，五年更替，五百名差操，二千名屯种.戊戌，将军伊勒图奏准，改为携眷，定额三千名，以五百名差操，二千五百名屯种，分为二十五屯，仍视仓储之多寡，随时增减屯种.此兵屯也。回屯，自阿克苏原带回子三百名于伊犂河南海弩克之地分拨垦种.次年，调取伯克，并由乌什、叶尔羌、和阗、哈密、吐鲁番等处陆续增调回子，至戊子，共有六千三百八十三户。内除彦齐回子 「 彦齐者，除伯克品级给与服役之回子。」 三百二十三户种地所收之麦为大小伯克及挖铁回子十户养赡口粮外，奏定种地回子六千户，分屯耕作于固勒札建宁远城，设阿奇木伯克管辖。此回屯也。户屯者，商民之屯，创自乾隆癸未，至辛丑，将军明瑞等先后奏明，商民张子仪等三百三十三户，以无碍屯土之隙地，请拨令开垦，按例升科，永为土著。此户屯也。以上兵、回、户屯行之有年，惟旗屯则前此所未有，至嘉庆壬戌而始兴.先是，乾隆甲申、乙巳、庚戌，迭次奉旨，以驻防官兵生齿日繁，谕令种地，用资生计，历任将军皆因灌溉乏水，未及筹办.嘉庆壬戌，将军松筠奉命督饬所属，履勘地势，相度泉源，奏明于惠远城东伊犂河北岸，浚大渠一道，逶迤数十里，引用河水灌田。又于城西北觅得泉水，设法疏浚，筑堤岸，开支渠，引溉旗屯地亩。又于城东北，就渠畔择可种善地分授惠远城官兵播种，而以前此绿营裁撤之屯授惠远城八旗官兵，均令闲散余丁代耕，并雇人佃种，永为世业，得旨允行。嗣又浚大渠一道，与前所浚之渠通名通惠渠。并于其东阿齐乌苏地方浚大渠，引辟里沁山泉之水，灌田数万亩。此旗屯所由始也。

　　哈密屯田哈密所属塔尔纳沁、蔡巴什湖两处设屯田，例额有种地遣犯一百八十名，随兵耕种.乾隆癸巳，陕甘勒制军尔谨以遣犯络续拨充各省，改发新疆人犯，俱拟乌鲁木齐安置，哈密并无续发之犯，因请于发遣伊犂二处人犯经过哈密时，择其年力精壮堪任力作者，截留备补，五年期满，其原拟为奴者，仍发原配为奴，原拟种地当差者，仍发原配种地当差。得旨，只准截留情罪本轻之人，重者不准。癸丑，屯田缺额，遂于加重改发新疆为奴人犯内，择其情轻者截留。后以发遣新疆情轻人少，不敷耕作，遂议除洋盗被胁服役发往回疆为奴各犯不准截留外，其情重人犯内有年力精壮者，暂准截留补额，俟有情轻者到哈密，再将所留重者更替，照原拟发落。盖从僧保住之请也。

　　富俊开垦双城堡嘉庆间，蒙古富俊历官盛京等处将军，居边徼垂四十年，抚养士卒，无异家人父子。建议双城堡开垦地亩，筑立堡舍，岁徙京中闲散旗户以充塞下。

　　青海垦务长白某镇青海，甫下车，拟大兴屯政，广辟利源，以改设行省。上书当道，微探朝旨，时光绪丁未也。绥远、归化适以边屯启衅，兴大狱，边吏方以覆辙为戒。某乃力排羣说，就商于武进蒋康。蒋熟习边务，精地理学，陇西良吏也，力赞某议.某遂疏陈屯田便利，略谓预备设省，自垦殖入手，畜牧既繁，土质自肥，地利既辟，人种自聚，由屯防而设军卫，由军卫而改郡县，不出十年，遐荒可顿易旧观，期以三十年，或可遍于全境。部议从之。先订开垦简章，兹录其要者如下：一，查地、放地约分四路：近边一带抵于海西岸，周海四面三百里以内之地为一路，由丹噶尔、巴燕峡出口，循湟水而进；柴达木以北极于西北境为一路，由大通之永安、俄博出口，缘海北面而进；柴达木以南巴颜拉哈剌山以北为一路，由丹噶尔正西日月山出口，至下郭密，循黄河北岸而进.此三路皆在黄河以北。黄河南岸，西至巴颜拉哈剌山以南极于西南境为一路，由贵德西三屯出口，至上郭密，循黄河南岸而进.一，蒙、番游牧地，寺院香火地，令其开报四至八到界限，会同查勘明白，由公家按段接收，取具呈请开垦切结，所有蒙古之王、贝勒、贝子、公、台吉，各率各级章京，番族之千户、百户，各率百长，寺院之呼图克图、僧纲、法台，各率香错，均依次画押钤印。凡游牧、香火之地，除将园寝、寺塔、鄂博、圣泉等仍行划还，及沙漠、硗确、低洼、咸碱等，一律剔除外，余如平原、山坡，再留十之二三，作该地民人畜牧之场。一，近边一带游牧、香火地开已成熟者，类皆错杂不成段落，内有各地主，或招汉.蒙、番民承种，或典与汉民开荒，甚有辗转出典者，如棼丝之不可治，未便澈底澄清，致生垦务阻力。初次开办，所有成熟地亩，一律认各地主，令其报明，随同员役丈量，填给执照，如有出典未赎者，另于照尾注明，以免典主受累，该熟地临时仍不起征，亦照垦荒例三年后升科。一，历次所办蒙荒丈法成案，均以二百八十八弓为一亩，十亩为一埫，四十五埫为一方，每毛荒一埫，作为熟荒七亩，收价升科。此次垦户承领荒地，三年成熟后，但计亩升科，不取地价.征粮数目，复照边地赋额，再行核减，不征草束。粮赋以六成归公，四成给各地主，作为租课.一，青海土壤虽饶，寒瘴颇厉，招徕外省客民，既恐经费不敷，又虞水土不合。惟甘肃人民风土性情，易于习惯，先由本省招民开垦，而后推行于他省。一，青海河道、湖泊及山泉甚多，其大河两岸，及近湖近山之处，水味足以溉田者，可以相择地势，开浚沟渠，以兴水利。倘有淤湮故道未没者，因势开通，更属事半功倍。一，青海地面，除郭密、柴旦略有房屋外，其余尽恃帐幕以蔽风雨，数迁其居，殊非久计，亦不足以坚垦户之心。沿途应择要地，道路四通，水草最富，及垦户最多处所，各建土房数十间，以便屯军。军能久戍，垦户可安居乐业，未来者亦不至视为畏途。宣统己酉春，乃设立青海垦务总处于西宁。

　　漕弊漕政首禁浮收，其弊实由于旗丁之索加帮费.旗丁之索费，又由于沿途公用，且通仓胥役、催趱员弁索费于旗丁。故历届兑漕，州县有协济之款，积久视为应得，更思逐渐加增，以倡率停兑为挟制之端，以掯勒通关为刁难之具。水手出入淮境，不虎而鼠，首尾帖然，及至江南，则玩易官府，欺凌民船，霸道横行，莫敢正视。盖水手实为旗丁之爪牙也。卫官在淮，奉法惟谨，不率，则漕督褫其章服而扑之。既至江南，挑米色，促兑期，互为狼狈.盖水手又旗丁之羽翼也。此辈既托词多取于州县，州县亦必借口浮收于小民，加五加三，风筛雨耗，蠹书差保，朘削无艺，此在民之害也。州县一年支用在此，通省摊捐亦在此，又奏明弥补津贴各款，漕米一石，协济银三四钱不等，合计已及数万，此在官之累也。在颟顸之州县，未必谅百姓之苦，在颛愚之百姓，亦无由悉州县之难，下怨上尤，互相诟病，而皆不为无因。其病民、蠹官大为漕害者，则相沿之陋规是已。或田无一亩，包漕至数十百石，或米无升合，索费至数十百金，人数多者三四百名，陋规竟至二三万两，沿习已久，殊骇听闻，岂州县虚报为支销地耶。

　　蔡襄敏除漕弊漕政之坏，在顺治初年吴惟华、沈文奎二督时.至乙未，蔡襄敏公自抚迁漕督，承吴、沈之后，力反弊政，首议恤军，行计田起运之法。漕法，每船十丁，一旗、九甲，郡佐佥点卫军充之，各州县船若干为一帮，运弁领之，事皆主旗甲。明季，屯　政久弛，贫军多以田典质于佥点.时富军营脱，贫军充运行，月粮又不时给，漕胥陋规多，军每称贷以应之。及抵水次，横肆需索，犹不足以偿所贷，侵蚀粮米，甚至有虚舟者，填入土石，盖米其上，过淮时，行贿求免盘验，以致漕欠日积.襄敏下令佥点，运丁必择其有田者，家既饶足，粮可无逋，亦免贫军承运之累，军皆称便。再请行派定水次之法。苏、松、常、镇四郡，粮多船少，例派江宁诸卫三十三帮轮运，岁有更易，而淮、扬诸卫亦效之，舍近就远以济其私。每年八月初，派单赴次，必行贿胥吏，营求善地。是时漕胥豪横，有赵、项、毛、曹四天王之号，而赵华阳者专司派单，尤恣，军患苦之。襄敏上疏派定水次，令各卫所就近运粮，江宁各帮派定四郡水次者，不复更易，永着为令，遂免派单之费，尤称便。而淮、扬间犹有称不便者，安淮大河尤甚，盖二卫率多胥吏之亲故，每避本乡而求善地。至是，襄敏以淮地粮少船多，而山东船少，岁常雇募民舟，乃公拨二卫余船协运山东.又令每岁南北更番，以均劳逸。二卫以不得遂其私，未免怏怏，而淮、扬缙绅亦有阴和之者，乘襄敏归，新督亢得时至，将图变法。会顺治己亥上海之变，亢赴水死，襄敏再起督漕，法乃定。庚子，御史马腾升按部至松，见松民之困于粮役也，建议请行官收官兑之法，会商于襄敏。襄敏询之王胜时，王力言其便，襄敏赞成之。疏上，报可。先是，松江漕法，县令佥典当户为粮长，收之于民，而兑之于军，名曰「收兑」。承斯役者，官吏诛求，运丁勒索，无不破家。民多弃田以避役，地荒赋逋，势将不支。马下采舆议，听民输粮官仓，官兑之于军，使军民不复相见，民乃大悦。运丁以不得行其勒索也，过淮，肤愬于襄敏，斥去之。马旋以他事株连坐法，民皆痛之。

　　苏漕明初，虐待吴人，民田每亩，于丁粮之外，别征冬米，后谓之漕，官书尚称米，所谓正兑米、改兑米是也。又有白粮，以供皇帝玉食。其始，宫府、亲藩、大官、阉宦皆食白粮，后渐减省，不令厮养同享精凿之奉，乃改若干白粮之额为米。明初征米之重，亩征数斗，由后观之，若可骇诧，其实当时米价，每石值银数钱耳。《上海县志》：法华镇当明季时，以其地产棉不产粮，改征米折，折银每石四钱.其时银价又每两不及千文，俗尚以六百文为两，皆银贱时之所遗传。乾隆时，尚以银、钱并征，银一两与钱一千文等。而雍正《朱批谕旨》，载当时始定功令，专折奏报米价，恒不准米石价逾四钱，则亦四百文购米一石耳。明初征米，每亩三斗，亦不过值钱百文以内，值银一钱左右而已。岂料米价、银价俱涨，如近代厉民之甚哉。

　　折漕道光末季，户部筹库储，王大臣议遣使厘积欠，开矿税，折南漕，期在必行，有异议者以莠言论。两江总督李文恭公沅力持不可，再上章开陈利害，于折漕尤剀至，宣宗转圜纳之。

　　汰除苏属漕规苏属漕规，向有官、儒两户，类多诡奇，弊窦丛生。雍正甲辰奉旨，悉数汰之。

　　杨勤悫理漕杨勤悫公锡绂，江西人，任漕督二十年，以清介称，高宗信任之。时漕运通畅，旗丁富庶，天庾赖之以济。谢芗泉御史巡南巢归，告礼亲王曰：「见公所定条例，每项皆有宽饶余利，使人乐于从事，故所理井井，久而易行。」后某议撙节，国课所省无几，而诸事丛脞，至私货满舱，官米遂亏绌迟滞矣。

　　县官不愿收漕嘉庆间，张南山维屏官黄梅知县，素着循声，值大水，乘小舟勘灾，往来不息。一日，舟被急溜冲去，得树免于溺。调广济，漕务非折色，规费无所出，张曰：「理不直则气不壮，吾宁舍官以伸气。」引疾去。汪文端公廷珍语人曰：「县官不愿收漕，世所罕见也。」

</div>
    <div class="pagination">
<a href="清稗类钞_page41.html">上一页</a><span>...</span><a href="清稗类钞_page37.html">37</a><a href="清稗类钞_page38.html">38</a><a href="清稗类钞_page39.html">39</a><a href="清稗类钞_page40.html">40</a><a href="清稗类钞_page41.html">41</a><span class="current-page">42</span><a href="清稗类钞_page43.html">43</a><a href="清稗类钞_page44.html">44</a><a href="清稗类钞_page45.html">45</a><a href="清稗类钞_page46.html">46</a><a href="清稗类钞_page47.html">47</a><span>...</span><a href="清稗类钞_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
