<!DOCTYPE html>
<html>
<head>
    <meta charset="UTF-8">
    <title>太平御览 - 第 154 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 154 页/共 737 页</h1>
    <div class="content">又曰：李斯者，楚之上蔡人也。少时为乡小吏，见吏舍厕中鼠食不洁，近人犬，数惊恐之。斯入仓，观仓中鼠，食积粟，居大庑下，不见人犬之忧。於是李斯乃叹曰：“人之贤、不肖譬如鼠矣，在所自处耳！”乃从荀卿学帝王之术。
又曰：万石君长子建老白首，万石君尚无恙。建为郎中令，每五日洗沐归谒亲，入子舍，窃问侍者，取亲中裙厕窬，身自浣涤，（徐广曰：窬，筑垣短板也。《音注》：厕窬，谓溷垣墙，隐於其侧而浣涤也。一谓窬窦。言建又自洗荡厕窦。厕窦，泻除秽污之穴也。）复与侍者，不敢令万石君知，以为常。
又曰：赵襄子灭智伯，其臣豫让遁逃山中，曰：“嗟乎！士为知己者死，女为说己者容。今智伯知我，我必为报仇，而死以报智伯，则吾魂魄不愧矣。”乃变名姓为刑人，入宫涂厕，中挟匕首，欲以剌襄子。襄子如厕，心动，执问涂厕之刑人，豫让内持刃兵，曰：“欲为智伯报仇。”左右欲诛之，赵襄子曰：“彼义人也，我谨避之耳；且智伯亡无後，而其臣欲为报仇，此天下之贤人也。”卒释去之。
又曰：大将军卫青侍中，上据厕而视之。注：溷，厕也。
《汉书》：郅都侍上。贾姬如厕，有野彘入厕，上目都击之，都不往。上欲自行，都伏谏曰：“一姬死，复一姬进，上虽自轻，奈太后宗庙何？”太后闻之，赐都金。
《晋书》：王戎，惠帝反宫，以戎为尚书令。既而河间王遣使说成都王颍，将诛齐王□。檄书至，□谓戎曰：“孙秀作逆，天子幽逼。孤纠合义兵，扫除元恶，臣子之节，信著神明。二王听谗，造构大难，当赖忠谋，以和不协。卿善为我筹之。”戎曰：“公首举义众，定大业，开辟已来，未始有也。然论功报赏，不及有劳，朝野失望，人怀贰志。今二王带甲百万，其锋不可当，若以王就第，不失故爵。委权崇让，此求安之计也。”□谋臣葛怒曰：“汉魏以来，王公就第，宁有得保妻子乎！议者可斩。”於是百官震悚，戎伪药发堕厕，得不及祸。
又曰：郭璞素与桓彝友善，彝每造之，或值璞在妇女间，便入。璞曰：“卿来，他处自可径前，但不可厕上相寻耳。必客主有殃。”彝後因醉诣璞，正逢在厕，掩而观之，见璞裸身被，衔刀设。璞见彝，抚心大惊曰：“吾每属卿勿来，反更如是！非但祸吾，卿亦不免矣。天实为之，将以谁咎！”璞终婴王敦之祸，彝亦死苏峻之难。
《魏氏春秋》曰：许允为镇北将军，未发，徙乐浪。允善相，印将拜，印以不善更刻大，如此者三。允曰：“印虽好而已被辱。”问送印者，果怀之而坠於厕。
《幽明录》曰：建德民虞敬上厕，辄有一人授草手内与之，不睹其形，如此非一。过後至厕，久无送者，但闻户外斗声，窥之，正见死奴与死婢争先进草，奴适在前，婢便因後挝之，由此，辄两相击。食顷，敬欲出，婢奴阵势方未已，乃厉声叱之，奄如火灭。自是遂绝。
又曰：阮德如尝於厕见一鬼，长丈馀，色黑眼大，著皂单衣、平上帻，去之咫尺，德如心安气定，徐唤而语之曰：“人言鬼可憎，果然。”
桓谭《新论》曰：博士弟子谭生居东寺，连三夜有恶梦，以问人，教使晨起厕中说之。三旦而人告，以为咒诅，扑治数日。
曹毗曰：杜兰香戒张硕不宜露头上厕，夜行必烛，若脱误，当跪拜谢。
周景式《孝子传》曰：管宁避地辽东，经海遇风，船人危惧，皆叩头思过；宁思惟无愆，念尝如厕不冠，即便悔过，海风寻止。
《异苑》：陶侃曾如厕，见数十人悉持杖，有一人著平上介帻，自称后帝，云：君长者，故出相见。”
《襄沔记》：蜀先主之依刘表，起至厕，见髀里生肉，慨然流涕。还坐，表怪问之，备曰：“平常身不离鞍，髀肉皆消。今不复骑，髀里肉生。日月若驰，老将至矣，而功业不建，是以悲耳。”表虽重备，因此欲取备。备觉，伪如厕，潜遁出。所乘马名的鸬，从襄阳城西檀溪水中而渡，被溺不得出，备既急，乃曰：“的鸬：今日危矣，可不弩力乎！”的鸬乃一踊三丈，遂得过溪而去。
《神仙传》曰：淮南王安谒仙伯，坐起不恭。主者奏安不敬，谪守厕三年。
《抱朴子□内篇》曰：河东项曼都入山学仙，十年而归。家问其故，曼都曰：“在山中，仙人乘龙迎我上天，先过紫府，金床玉几，真贵处也。仙人以流霞杯饮我，辄不死不饥渴。昔淮南王事天帝有失行，谪之守厕矣，吾何人哉？”
《语林》曰：刘实诣石崇，如厕，见有绛文帐茵缛甚丽，两婢持锦囊。实遽退，笑谓崇曰：“向误入卿室。”崇曰：“是厕耳。”实更往，向乃守厕婢所进锦囊是筹，良久不得便，行出，谓崇曰：“贫士不得此厕。”乃如他厕。
又曰：石崇厕常有十馀婢侍列，皆佳丽，藻饰置甲煎沉香，无不毕备；又与新衣，客多不能着。王敦为将军年少，往脱故衣，着新衣，气色傲然。群婢谓曰：此客必能作贼。
《世说》：王大将军敦初尚主，厕见漆箱中盛乾枣，本以塞鼻，王谓厕上下果，食遂至尽。既还，婢擎金澡盘盛水，琉璃碗盛澡豆，敦自倒着水中而饮之，谓之乾饭。群婢掩口而笑之。
卷一百八十七　居处部十五
墙壁
《说文》曰：垣蔽曰墙。又曰：壁，垣也。
《尔雅》曰：墙谓之墉。
《广雅》曰：墉，垣墙也。
《释名》曰：墉，容也；所以蔽隐于形容也。壁，辟也；所以辟断风寒也。墙，障也；所以自障蔽也。垣，援也；人所阻以为援卫也。
《易》曰：公用射隼于高墉之上，获之，无不利
《书》曰：既勤垣墉，惟其涂茨。
《尚书大传》云：天子贲庸，诸侯疏杼。注曰：贲，大也；言大墙正道直也。疏，衰也；杼，亦墙也；亦衰杀其上，不得正直。
《诗》曰：百堵皆作。
又曰：筑室百堵。
又曰：谁谓鼠无牙，何以穿我墉？
又曰：乘彼危垣，以望复关。
又曰：《墙有茨》，卫人刺上也。公子顽通于君母，而不可道也。墙有茨，不可扫也。《笺》：墙，所以防非常也。
又曰：君子无易由言，耳属于垣。由，用也，人将听之。
又曰：将仲子兮，无逾我墙。
又曰：兄弟阋于墙，外御其务。（务，侮也。）
又曰：彻我墙屋，田卒莱。毁墙屋，不得农也。
《书序》：秦始皇灭先代典籍，焚书坑儒，天下学士逃难解散。我先人用藏其家书于屋壁。至鲁恭王时，好治宫室，坏孔子旧宅以广其居，于壁中得先人所藏古文虞、夏、商、周之书及《传》、《论语》、《孝经》，皆科斗文字。
又曰：峻宇雕墙。
《礼》曰：七月，坯墙垣。六月小署后五日，蟋蟀居壁。
《周礼》曰：墙厚三尺，崇之。注云：高卑为率，足以相为胜也。
《左传》：叔孙曰：“人之有墙，以蔽恶也。墙之坏，谁之咎也？”注：咎在墙也。
又曰：巢牛隐於短垣以射吴子诸樊。
又曰：寺人披伐蒲，重耳逾垣而走，披斩其。
又曰：晋灵公不君，厚敛以雕墙。
《论语》：叔孙武叔谓子贡曰：“仲尼岂贤於子乎？”对曰：“譬之宫墙，赐之墙及肩，窥见室家之好。夫子之墙数仞，不得其门而入，不见宗庙之美。”
又曰：粪土之墙不可圬也。
又曰：其犹正墙面而立也欤？
《史记》曰：孝景帝即位，晁错为内史，贵幸用事。门东出，不便，乃穿一门出太庙暖垣。丞相申屠嘉闻之，奏请诛错。上爱之，曰：“错所穿非真庙垣，乃外暖，且又我使为之。”错谢而出。嘉曰：“吾悔不先斩错。”
又曰：司马相如家成都，贫，家徒四壁立。
《汉书》曰：贯高等欲害高祖。置人於复壁中。
《後汉书》曰：逢萌与同郡徐房、平原李子□、王君公相友善，并晓达阴阳，怀德秽行。房与子□养徒各千人，君公遭乱独不去，侩平自隐。（侩，谓平会两家买卖之事。）时人语曰：“避世墙东王君公。”
又曰：史叔宾者，陈留人也。少有盛名。郭林宗见而告人曰：“墙高基下，虽得必失。”後果以论议阿枉毁名云。
又曰：崔晏仕宦，历位边郡而愈贫薄，家徒四壁。卒，无以殡敛，光禄勋杨赐、太仆袁逢、少府段为备棺椁葬具，大将军袁隗树碑颂。
又曰：杜安，字伯夷。少有志节，年十三入太学，号奇童。京师贵戚慕其名，或遗之书，安不发，悉壁藏之。及後捕案贵戚宾客，安开壁出书，印封如故，竟不罹患，时人贵之。位至巴郡太守。
《吴志》曰：吕蒙病，孙权时在江安，迎置内厩，治护万方。欲数见颜色，又恐劳勤，常穿壁瞻之，见其少食则喜，不能则咄也。
《晋书□外国传》：大秦国以琉璃为墙壁。
《齐书》曰：刘，字子敬。方轨正直。兄夜隔壁呼出，不答，方下床着衣立，行及帘外，然後应。问其故，曰：“向束带未竟。”
又曰：徐孝嗣初在率府，昼卧斋北壁下，梦两童子遽云：“移公床”，孝嗣惊起，行数步而壁崩。
《左传》曰：正考父一命而伛，再命而偻，三命而俯，循墙而走，孰敢不轨！（言人不敢以不轨之事侮之。）
《家语》曰：孔子观乎明堂，睹四门之墉有尧、舜、桀、纣之象，各有善恶之状，兴废之诫焉。
《衡山记》曰：甘泉宫有石壁焉，禹所刻文在此。
《洞冥记》曰：元狩三年，帝复起凌霞观，去地九十丈，累白玉为壁，以八分篆写羲皇以来迄周成王封禅之事。所谓事登壁间，盖帝王之本绩也。
《孟子》：知命者不立乎岩墙之下，恐颓也。
《淮南子》曰：舜作宫筑墙始也。
《汉官仪》曰：省中皆胡粉涂壁，画古烈士。
《新序》曰：诸侯墙有黑垩之色，无丹青之彩。
《神仙记》：白和事王君，王君语曰：“我暂往瀛州，汝于正北石室熟视北壁，当见文字，读之得道矣。”三年，方见壁上有古人所刻《太清经》，读之得仙。
《魏略》曰：赵岐避难青州市，孙嵩知岐避事，置岐於复壁中。
《西京杂记》云：匡衡凿邻家壁，偷光读书。
宋玉《赋》云：东家美女登墙窥玉三年，玉犹未许。
焦赣《易林》曰：千仞之墙，祸不入门。
孟奥《北征记》曰：邺城避雷室西南石沟北有华林墙，墙高九丈，方圆一里也。
柱
《广雅》曰：楹谓之柱。
《释名》曰：柱，住也。楹，亭也。亭，亭然孤立也。
《周书》曰：文王在镐召太子发曰：“吾栝柱而茅茨，为民爱费也。”
《左传》曰：叔孙豹指楹曰：“虽恶是，其可去乎？”
又曰：丹垣宫楹。
《梁传》曰：丹桓宫楹。礼，天子丹，诸侯黝，大夫苍，士︻。
《大戴礼》曰：周时德泽和洽，蒿茂以为宫柱，名曰蒿宫。
《汉书□郊祀志》曰：武帝铸柏梁铜柱。
又曰：成帝立赵皇后，刘辅谏曰：“朽木不可为柱，卑人不可为主。”
范晔《後汉书》曰：李膺拜司隶校尉。时张让弟为野王令，贪残无道，至乃杀孕妇。闻膺厉威严，惧罪逃还京师，因匿兄让第舍柱中。膺知其状，率将吏往，破柱，付洛阳狱。受辞毕，即杀之。
《魏略》曰：大秦国以水精为室柱。
《吴志》曰：孙坚为董卓所攻，坚与数十骑驰围而出。坚常著赤帻，令亲近将祖茂著之。卓骑争逐茂，急，见一柱在草中，因脱帻著柱上。卓骑望见，围绕数重，后觉是柱，乃去。
《晋书》曰：石季龙掘秦始皇冢，取其铜柱，铸以为器。
又曰：太始二年秋，营太庙，致荆山之材，采华山之石，铸铜柱十二，涂以黄金，镂以百物，缀以明珠。
曹嘉之《晋纪》曰：诸葛诞以气励称。常倚柱读书，雷震其柱，诞读书自若。
《陈书》曰：初，梁侯景焚太极殿。及景平，至陈武帝议欲营之，独阙一柱。至是有樟木大十八围，长四丈五尺，流泊後渚。因得用之。
《汉武内传》曰：上起神屋，铸铜为柱，金涂，大五围。
《帝王世纪》曰：桀作金柱三千。
《列女传》曰：纣作铜柱，以炭火然之，有罪者令抱其柱，辄堕炭中，妲己观以为笑。
《汉官典职》曰：德阳殿柱皆金刻镂作，奇禽万巧，间以丹青翡翠，竟柱构以水精，一柱三带，韬以赤缇。
应劭《汉官》曰：开阳门始成，未有名。夜有一柱飞来楼上，后琅琊开阳县上言：南门一柱飞去。光武使视，因刻记其年月，以名门焉。
《神异经》曰：昆仑山有铜柱，其高入天，所谓天柱也，围三千里，周回如削。下有仙人府与天地同，休息男女名曰玉人，男即玉男，女即玉女，无为配匹而仙道成也。
《三辅决录》曰：长陵田凤，字季宗。为尚书郎。仪貌端正。入奏事，灵帝目送之，因题殿柱曰：“堂堂乎！张京兆田郎。”
伏滔《北征记》曰：广陵，吴王濞所都。修大城，得柏柱三，皆柏心，盖吴王濞门柱也。
华延隽《洛阳记》曰：太极殿有四金铜柱。
</div>
    <div class="pagination">
<a href="太平御览_page153.html">上一页</a><span>...</span><a href="太平御览_page149.html">149</a><a href="太平御览_page150.html">150</a><a href="太平御览_page151.html">151</a><a href="太平御览_page152.html">152</a><a href="太平御览_page153.html">153</a><span class="current-page">154</span><a href="太平御览_page155.html">155</a><a href="太平御览_page156.html">156</a><a href="太平御览_page157.html">157</a><a href="太平御览_page158.html">158</a><a href="太平御览_page159.html">159</a><span>...</span><a href="太平御览_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
