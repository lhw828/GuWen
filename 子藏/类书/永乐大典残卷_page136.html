<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 136 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 136 页/共 331 页</h1>
    <div class="content">　　《王右军祠堂碑》：公讳羲之，字逸少，琅耶临沂人也。源夫在天呈象，箕昴垂其宿；在地成物，岳渎曜其英。蕴粹含精，孕灵诞秘，降为人杰，君酌其休。自黄龙纪德，帝轩握大宝之符；丹鸟启瑞，周储开氏姓之兆。尔其吉骏，诚感标秀质于文昌；离翦止杀，协英图于武帐。既而吕刀庆远，郭筮灵长。或浏浏风松，或烂烂岩电。盛哉茂族！其昭昭乎。系德象贤，为海内之冠冕。国史家谍，可略言焉。曾祖览，清河太守，宗正卿、光禄大夫。即丘子刘德智略，始参宗正，蔡义经术，初登大夫。故得象海括河，升高能赋。祖正，散骑常侍。父旷，建威将军、淮南内史，建始侯。应德琏之规献，入掌禁中。韩安国之严明，才兼阃外。公之生也，践得二之机，膺五百之庆。骨鲠清贵，鉴裁端凝。夷简澹雅，魁梧颓放。性敖如也。深为从伯大将军敦、丞相导之所器重。学总坟素，艺苞流略。书穷八体，才瞻五能。至若垂露崩云，芝英薤叶，鸾回鹊顾之巧，虎踞龙腾之势，信可挺拨终古，晕映来今者乎？我大唐太宗文武圣皇帝，甄陶尧舜，漂涤羲轩，物色贤良，梦寐前载。万机之暇，宏览典填，得之右军，欣然师范。亲纡圣旨，制赞论焉。其略曰：详察古今，研精篆素，尽善尽美，其唯王右军乎？心慕手追，此人而已。斯乃万代之荣观也，与夫周表商闾，汉修乐墓，故不同年而语矣。时太尉郗鉴负佐命之勋，居台铉之贵，使求佳婿于文献公。公令东厢自观之，子侄闻者，莫不耸身矜持。公独坦腹而不屑意，竟当选矣。起家秘书郎、石渠奥府、天禄仙台，遂非扬雄、刘向之才华，班固、左思之覃思，笔削之举，不亦难乎？征西庾亮，请为参军，累迁长史。参豫谋谟，总统纲纪。魏阳元之领视，早历清阶；温太真之鲜明，遽登英位。兼此二美，在我公焉。迁宁远将军、江州刺史。汇泽西浮，浔阳重镇。伊昔南夏，埒拟扶风。江湖氵沓，崖庐嵬崛。所以山薮臧疾，川泽纳污，非无草窃之人，实有莞蒲之盗，下车无何，枭音遽革。公誉望幼挺，才器夙彰，声名洋溢，公卿籍甚，识与不识，莫不引领而思交；知与不知，咸愿举手而同荐。频召为侍中吏部尚书，皆不应命。常伯补衮，冢宰提衡。唐虞则龙作纳言，汉魏则貂蝉近侍，卒不降志，保真恬怡。荀卿所谓德行高则骄富贵，礼义重则轻王公，于右军见之矣。复授护军将军，亦推迁不拜，除右军将军、会稽内史。瓯越奥区，地惟关辅。浙河襟带，秦岭股肱。士女殷繁，商旅联络，一都之会，氓俗难循。公示以威恩，孚以诚惠。敦学校，劝农桑，枭雄猾，赏廉孝。未逾期月，风化大行。然后致书朝端，以诫执事。词理鲠亮，言旨切直，岂徒贾生流涕，孟轲浩然而已哉！既而金行不竞，小人道长。兴言慷慨，峻誓坟茔，随时卷舒，关国隆替，朗不屑之。愿徇长往之诚，穷游名山，遍历沧海。捐龟组，礻虎龙章，练金膏，屑琼蕊，浚曲水，茂兰亭。礼贤之馆，引贞月已之容，于是谢安、孙绰、李充、许询、支遁、许迈之俦，若非抗首谢时，即是文章冠代。何尝不攀胜慕德，夕处朝游。公自为之序，以申其志也。竟以乐死，遂其初情。春秋五十有九，卒于会稽之里第。朝野轸恸，郡县伤嗟。路泣行号，风悲日惨。非徒舂者不相，工女辍机而已哉！追赠金紫光禄大夫，诸子仰遵先旨，固让不受。公有济天下之心，蕴公辅之量。智度淹旷，规模宏远。抱刘琨之气，嗟地狭而不容；怀乐毅之才，欢主昏而勿用。有以知晋室之不延也。夫盛德之祀，绵于百代；公侯之胤，必复其先。自晋迄陈，统会稽殆逾数十，可谓英英门户矣。既而黄旗霸尽，紫盖雄衰，衣冠咸返帝乡，礼乐并归宸甸。子孙流落，今为居人。十二代孙，庭之、之，忄音忄音善人，高尚其事，贞不绝俗，隐不违亲。偃仰琴书，逍遥鱼鸟。虽心怀远追之道，而家迫屡空之恨，遂使蒸尝久旷，享德无依。乐毅之后，未封若敖之魂，遂委师乾。幸因承乏叨佐越藩，仰休烈而延耸，俯遗尘而景慕。敬宗族，隆构清祠，灵宇森邃，修廊车葛。时思之再茂，如在之敬逾明。荃壁药房，晔晨风而转翠；蕙肴兰籍，顺四序而流馨。北望蕺岩，题扇之风更远，东连竹径，养鹅之沼弥清。西接邑居，朱城丽日；南通阡陌，翠柳含烟。加以万壑争流，千岩竞秀。澄湖湛镜，渍星象于波澜，尚穴封金，孕灵符于宛委。信允常之且境，勾践之名都焉。从十一代孙，正议大夫，守越州都督，上柱国公，士希俊师乾八从兄也。掺行端举，风神朗迈，汪汪焉人不能测，凛凛然吏不敢犯。爱人如父母，摘伏若神明。春露流滋，厮庶铭其巨惠；秋霜泛简，豪猾肃其严威。游刃有余，雍容多暇，乃昌言曰：陆机文章犹陈祖德，潘岳词赋先述家风。况我族盛门昌，首出天下，爰自著姓，以迄于兹。莫不仪表三台，抑扬二铉。英贤浚发，才产光扬。苟无述焉，宁昭勋绩。恭承嘉命，敢不云乎？师乾学非觇古，文惭秀异。聊申举一，讵述芳献。敬疏无愧之词，庶披文以见质。公有七子，并有重名，晋史详矣。或早终绝嗣，或无子国除。其有子孙蝉聊，以暨今日者，其唯黄门乎可以配享宗祖，列为昭穆矣。又诸与公交游者，英贵特达，勋绩昭著。独谢太传乎今配食宾筵矣。从十四代孙，石城寺僧道敬，金庭观道士崇，妍空两谛，核妙重玄。入龙臧而冥搜，游凤京而赜秘。从十四代孙，朝议郎，行歙州黝县令。爽铜章抚俗，墨绶亲人。惠训浃于重泉，讴谣光乎单父。从十六代孙，玄庆嗣贤文毒师玄保家等，并晦迹林泉，脱屣缨冕，追仲长之逸轨，慕郭举之高踪。共扇家风，同宣祖德。殚素产，颂洪猷。勒琬琰于东瓯，俾庶几于南岘。其词曰：沂波括地，缑岭干天。代载雄杰，弈叶英贤。三槐继轨，九棘蝉聊。盛哉茂族，人无间然。秦则离翦，汉惟吉骏。武帐扬晖，文昌挺韵。象贤踵德，诞生英俊。汪汪万顷，森森千仞。常伯献替，纳言喉舌。佥曰具瞻，是属明哲。竟不降志，朗其不屑。霜气棱棱，风威切切。汇泽西楚，稽岫东瓯。人称险躁，俗号轻浮。威而不猛，善而能柔。狱囚靡滞，庭事无留。有道则仕，无道则亡。关国隆替，与时行臧。屑琼膏铣，晦景韬光。山川益秀，草树增芳。我唐太宗兮皇王，冠文经天地兮武戡乱，饮墨妙兮慕右军，发睿词兮制幽赞，幽赞敏兮叨纪纲，佐都未理兮乏沂康。钦族祖之休烈，峻祠宇兮蕺岩阳，明德惟馨兮茂蒸尝。子孙不知其所以，逐刊石而传芳。
　　【唐宋名贤确论】
　　曾子固《右将军墨池记》曰：临川之城东有地，隐然而高，以临于溪，曰新城。新城之上有池，窕然而方以长，曰王羲之之墨池也。羲之尝慕张芝临池学书，池水尽黑。方羲之之不可强以仕而尝极东方，出沧海，以娱其意于山水之间。岂其倘佯肆恣，而又尝自休于此邪？羲之之书晚乃善，则其所能，盖亦以精力自致者，非天成也。然后世未有能及之者，岂其学不如彼邪？则学固岂可少哉？况欲深造于道德者邪？
　　【容斋四笔】
　　王逸少为艺所累。王逸少在东晋时，盖温太真、蔡谟、谢安石一等人也。直以抗怀物外，不为人役，故功名成就，无一可言。而其操履识见，议论闳卓，当世亦罕其比。恨不见于用，而为书名所盖，后世但以翰墨称之。《晋书》本赞扌票为唐太宗御撰，专颂其研精篆素，尽善尽美。至有“心慕手追”之语，略无一词论其平生，则一艺之工，为累大矣。献之立志，亦似其父。谢安欲使题太极殿榜，以为万代宝，而难言之。试及韦仲将凌云榜事，即正色曰：“使其若此，有以知魏德之不长。”遂不之逼。观此一节，可以知其为人。而亦以书名之故，没其盛德。二王尚尔，况于他人乎？
　　【考右质疑】
　　《缃素杂记》云：《世说》，王右军年十岁时，大将军王敦甚爱之，常置帐中眠。大将军尝先出，右军未起。须臾，钱凤至，屏人言逆节之谋，都忘右军在帐中。右军觉，既闻所论，知无活理。乃阳吐污头面被褥，诈熟眠。敦论事半，方忆右军未起，相与惊曰：“不得不除之。”乃开帐，见吐唾纵横，信其眠，于是得全。时称其有智。又《晋书》：王允之总角时，从伯敦常以自随，出则同舆，入则共寝。尝夜饮，允之醉，先卧。敦与钱凤谋为逆，允之已醒，悉闻其言。虑敦疑已，于卧处大吐，衣面并污。凤出，敦果照视，见允之卧吐中，以为大醉，不复疑之。二说大同小异，未知孰是，必有能卞之者。大庆谓当以允之为正，何以言之？按《陶隐居真诰》，其《阐幽微篇》云，逸少，升平五年辛酉岁亡，年五十九。按此则逸少生于惠帝太安二年癸亥也。敦之举兵内向，乃元帝永昌元年正月。计其与钱凤谋时，当是大兴四年辛巳岁也。右军生于癸亥，至是年十九矣。《世说》乃曰十岁，以此知其误也。今《通鉴》亦作允之云。
　　【叶石林老人壁暑录】
　　《晋史》：言，王逸少，性爱鹅，世皆然之。人之好尚，固各有所僻，未易以一概论。如崔铉喜看水牛斗之类，此有何好？然而亦必与性相近类者。逸少，风度超然，何取于鹅？张正素尝云：“善书者，贵指实掌虚，腕运而手不知。鹅颈有腕法，傥在是耶？今鹅十百为群，其间必自有特异者，畜牧人皆能辨，人即贵售之以为种。盖物各有出其类者，逸少既意有所寓，因又赏其善者也。”正素能书，识古人行笔意，其言似有理。
　　【韩氵虎涧泉日记】
　　邴曼容、严子陵，西汉之末也。张季鹰、葛稚川，西晋之末也。贺知章，天宝之末也。陶渊明，东晋之末也。班嗣，亦西汉之末也。王羲之，亦善处世。皇甫嵩出处最可观。李泌晚路亦艰矣，大类子房。
永乐大典
卷之六千八百三十二
卷之六千八百三十二
　　十八阳王
　　王俭
　　【南史】
　　《列传》：俭字仲宝，生而僧绰遇害，为叔父僧虔所养。数岁，袭爵豫宁县侯。拜受茅土，流涕呜咽，幼笃学，手不释卷。宾客或相称美，僧虔曰：“我不患此儿无名，政恐名太盛耳。”乃手书崔子玉《座右铭》以贻之。丹阳尹袁粲闻其名，及见之，曰：“宰相之门也。栝柏豫章虽小，已有栋梁气矣，终当任人家国事。”言之宋明帝，选尚阳羡公主，拜驸马都尉。帝以俭嫡母武康公主同泰初巫蛊事，不可以为妇姑，欲开冢离葬。俭因人自陈，密以死请，故事不行。年十八，解褐秘书郎，太子舍人，超迁秘书丞。依《七略》撰《七志》四十卷，表献之。又撰定《元徽四部书目》。母忧，服阕，为司徒右长史。晋令，公府长史著朝服，宋大明以来著朱衣。俭上言宜复旧制，时议不许。及苍梧暴雪，俭告袁粲求外出，引晋新安主婿王献之任吴兴为例，补义兴太守。升明二年，为长兼侍中，以父终此职，固让。先是，齐高帝为相，欲引时贤参赞大业。时谢月出为长史，帝夜召月出，却人与语久之。月出无言，唯有二小儿捉烛。帝虑月出难之，仍取烛遣儿，月出又无言，帝乃呼左右。俭素知帝雄异，后请间言于帝曰：“功高不赏，古来非一。以公今日位地，欲北面居人臣可乎？”帝正色裁之，而神采内和。俭因又曰：“俭蒙公殊眄，所以吐所难吐，何赐拒之深。宋以景和、元徽之淫虐，非公岂复宁济？但人情浇薄，不能持久，公若小复推迁，则人望去矣，岂唯大业永沦，七尺岂可得保？”帝笑曰：“卿言不无理。”俭又曰：“公今名位，故是经常。宰相宜礼绝群后，微示变革。当先令褚公知之。俭请御命。”帝曰：“我当自往。”经少日，帝自造彦回，款言移晷。乃谓曰：“我梦应得官。”彦回曰：“今授始尔，恐一二年间未容便移。且吉梦未必便在旦夕。”帝还告俭，俭曰：“褚是未达理。”虞整时为中书舍人，甚闲辞翰，俭乃自报整，使作诏。及高帝为太尉，引俭为右长史。寻转左，专见任用。大典将行，礼仪诏策，皆出于俭。褚彦回唯为诏，又使俭参怀定之。齐台建迁，尚书右仆射，领吏部，时年二十八。多所引进，时客有姓谭者，诣俭求官，俭谓曰：“齐桓灭谭，那得有君？”答曰：“谭子奔莒，所以有仆。”俭赏其善，据卒得职焉。高帝尝从容谓俭曰：“我今日当以青溪为鸿沟。”对曰：“天应人顺，庶无楚、汉之事。”时朝仪草创，衣服制则，未有定准。俭议曰：“汉景六年，梁王入朝。中郎谒者金貂出入殿门。左思《魏都赋》云：‘蔼蔼列侍，金貂齐光。’此藩国侍臣有貂之明文。晋《百官表》云：‘太尉参军四人，朝服武冠’。此又宰府之明文。”又疑百僚敬齐公之礼，俭又曰：“晋王受命，劝进云：‘冲等眷眷，称名则应尽礼。”而世子礼秩未定，俭又曰：“《春秋》曹世子来朝，待以上公之礼，下其君一等。今齐公九命，礼冠列蕃，世子亦宜异数。”并从之。世子镇石头城，仍以为世子宫。俭又曰：“鲁有灵光殿，汉之前例也，听事为崇光殿，外斋为宣德殿，以散骑常侍张绪为世子詹事，车服悉依东宫制度。高帝践阼，与俭议佐命功臣，从容谓曰：“卿谋谟之功，莫与为二，卿止二千户，意以为少。赵充国犹能自举西零之任，况卿与我情期异常。”俭曰：“昔宋祖创业，佐命诸公开国不过二千，以臣比之，唯觉超越。”上笑曰：“张良辞侯，何以过此？”建元元年，改封南昌县公。时都下舛杂，且多奸盗。上欲立符伍，家家以相检括。俭谏曰：“京师翼翼，四方是奏。必也持符于事，既烦理成不旷，谢安所谓‘不尔何以为京师’。”乃止。是岁，有司奏定郊殷之礼，俭以为宜。以今年十月，殷祭宗庙。自此以后，五年再殷祭。二年正月上辛，有事南郊，即以其日还祭明堂。又用次辛飨祀北郊而并无配，从之。明年转左仆射，领选如故。初，宋明帝紫极殿珠帘绮柱，饰以金玉。江左所未有。高帝欲以其材起宣阳门，俭与褚彦回及叔父僧虔连名表谏，上手诏酬纳。宋世，宫门外六门，城设竹篱。是年初，有发白虎樽言“白门三重门，竹篱穿不完。”上感其言，改立都墙。俭又谏，上答曰：“吾欲后世无以如也。”朝廷初基，制度草创，俭问无不决。上每曰：“《诗》云：‘惟岳降神，生甫及申’。今天为我生俭也。”其年固请解选，见许。帝幸乐游宴集，谓俭曰：“卿好音乐，孰与朕同？”俭曰：“沐浴唐风，事兼比屋。亦既在齐，不知肉味。”帝称善。后幸华林宴集，使各效伎艺。褚彦回弹琵琶，王僧虔柳世隆弹琴。沈文季歌《子夜来》，张敬儿舞。俭曰：“臣无所解，唯知诵书。”因跪上前，诵相如《封禅书》。上笑曰：“此盛德之事，吾何以堪之？”后上使陆澄诵《孝经》，起自仲尼居。俭曰：“臣所谓博而寡要，臣请诵之。”乃诵《君子之事上》章。上曰：“善。”张子布更觉非奇也，于是王敬则脱朝服。袒以绛，纠髻奋臂，拍张口斗动左右。上不悦曰：“岂闻三公如此。”答曰：“臣以拍张，故得三公，不可忘拍张。”时以为名答。俭寻以本官，领太子詹事，加兵三百人。时皇太子妃薨，左卫将军沈文季经为宫臣，未详服不。俭议曰：“汉魏以来，宫僚先备臣隶之节，具体在三。存既尽敬，亡岂无服？昔庾翼丧妻，王允、滕含犹谓府吏宜有小君之服，况臣节之重。宜依旧君之妻，齐衰三月而除。”上崩，遗诏以俭为侍中、尚书令、镇军。每上朝，令史恒有三五十人随。上咨事辩析，未尝壅滞。褚彦回时为司徒、录尚书，笑谓俭曰：“观令判断甚乐。”俭曰：“所以得厝私怀，实由禀明公不言之化。”武帝即位，给班剑二十人，进号卫将军，掌选事。时有司以前代嗣位，或仍前郊年，或别为郊始。晋宋以来，未有画一。俭议曰：“晋明帝太宁三年南郊，其年九月崩。成帝即位，明年改元，亦郊。简文咸安三年南郊，其年七月崩。孝武即位，明年改元，亦郊。宋元嘉三十年正月南郊，二月崩。孝武嗣位，明年亦郊。此二代明例，差可依放。今圣明系业，幽显宅心，言化则频郊，非嫌语事，则元号初改，燎登配，孝敬兼遂。”谓明年正月宜飨礼二郊，虔祭明堂。自兹以后，依旧间岁。有司又以明年正月上辛应南郊，而立春在上辛后，郊在立春前为疑。俭曰：“宋景平元年，正月三日辛丑南郊，其月十一日立春。元嘉十六年正月六日辛未南郊，其月八日立春，此近世明例。”并从之。永明二年，领丹杨尹。三年，领国子祭酒，又领太子少傅。旧太子敬二傅同，至是朝议接少傅以宾友礼。宋时国学颓废，未暇修复。宋明帝泰始六年，置总明观以集学士，或谓之东观。置东观祭酒一人。总明访举郎二人。儒、玄、文、史四科，科置学士十人，其余令史以下各有差。是岁，以国学既立，省总明观，于俭宅开学士馆，总明四部书充之。又诏俭以家为府。四年，以本官领吏部。先是宋孝武好文章，天下悉以文采相尚，莫以专经为业。俭弱年便留意《三礼》，尤善《春秋》，发言吐论，造次必于儒教。由是衣冠翕然，并尚经学，儒教于此大兴。何承天《礼论》三百卷，俭抄为八帙，又别抄条目为十三卷。朝仪旧典，晋宋来施行故事撰次，谙忆无遗漏者。所以当朝理事，断决如流。每博议引证，先儒罕有其例。八坐丞郎，无能异者。令史满事，宾客谘席，俭应接铨序，傍无留滞。十日一还，监试诸生，巾卷在庭，剑卫令史，仪容甚盛。作解散帻，斜插簪，朝野慕之，相与放效。俭常谓人曰：“江左风流宰相，惟有谢安。”盖自况也。武帝深委仗之，士流选用，奏无不可。五年，俭即本号开府仪同三司，固让。六年，重申前命。先是诏俭三日一还朝，尚书令史出外谘事。上以往来烦数，诏俭还，尚书下省，月听十日出外。俭启求解选，上不许。七年乃上表固请，见许，改领中书监，参掌选事。其年疾，上亲临视。薨，年四十八。诏卫军文武及台所给兵仗，悉停侍葬。又诏追赠太尉，加快葆鼓吹，增班剑为六十人，葬礼依太宰文简公褚彦回故事。谥文宪公。俭寡嗜欲，唯以经国为务，车服尘素，家无遗财。手笔典裁，为当时所重。少便有宰臣之志，赋诗云：“稷契匡虞夏，伊吕翼商周。”及生子，字曰玄成。取仍世作相之义。撰《古今丧服集记》，并文集并行于世。梁武帝受禅，诏为俭立碑，降爵为侯。俭弟逊，宋升明中为册阳丞，告刘彦节事，不蒙封赏。建元初，为晋陵太守，有怨言。俭虑为祸，因褚彦回启闻，中丞陆澄依事举奏。诏以俭竭诚佐命，特降刑书，宥逊远徙永嘉郡，于道伏诛。长子骞嗣。
　　【齐书】
　　《列传》上坏宋明帝紫极殿，以材柱起宣阳门。俭与褚渊及叔父僧虔连名上表谏曰：“臣闻德者身之基，俭者德之舆。春台将立，晋卿秉议；北宫肇构，汉臣尽规。彼二君者，或列国常侯，或守文中主，尚使谏诤，在义即悦。况陛下圣哲应期，臣等职司隆重，敢藉前诰，窃乃有心。陛下登庸宰物，节省之教既昭；龙衮璇极，简约之训弥远。乾华外构，采椽不断。紫极故材为宣阳门，臣等未譬也。夫移心疾于股肱，非良医之美；畏影迹而驰骛，岂静处之方？且又三农在日，千畛咸事。辍望岁之勤，兴土水之役，非所以宣昭大猷，光示遐迩。若以门居宫南，重阳所属，年月稍久，渐就沦胥，自可随宜修理。而合度改作之烦，于是乎息。所启谬合请付外施行。”上手诏酬纳。其年俭固请解选，表曰：“臣远寻终古，近察身事，邀恩幸藉，未见其伦。何者？子房之遇汉后，公达之逢魏君，史籍以为美谈，君子称其高义。二臣才堪王佐，理非曲私，两主专仗威武，有伤宽裕，岂与庸流之人，凭含弘之泽者，同年而语哉？预在有心，胡宁无感。如使倾宗殒元，有益尘露，犹当毕志驱驰，仰洲万一。岂容稍在形饰，以徇常事。九流任要，风猷所先，玉石朱素，由斯而定。臣亦不谓文案之间，都无微解。至于品裁臧否，特所未闲。虽存自冒力，识不副意。兼窃而任，彼此俱壅。专情本官，庶几仿佛。且前代掌选，未必具在代来，何为于今，非臣不可。倾心奉国，匪复退让之与；预同休戚，宁俟位任为亲。陛下若不以此理赐期，岂仰望于殊春。频冒严威，分甘尤戾。”见许，加侍中，固让。复散骑常侍。先是诏俭三日一还朝，尚书令史出外谘事，上以往来烦数，复诏俭还，尚书下省，月听十日出外。俭启求解选，不许。七年，乃上表曰：“臣比年辞选，具简天明。款言彰于侍接，丹诚布于朝野，物议不以为非，圣人未垂矜纳。臣闻知慧不如明时，求之微躬，宽允斯义。妄庸之人，沉浮无取，命偶休泰，遂践康衢。秋叶辞条，不假风飚之力；太阳跻景，无俟萤爝之晖。晦往明来，五德递运。圣不独治，八元亮采。臣逢其时，而叨其位。常总端右，亟管铨衡。事涉两朝，岁绵一纪。盛年已老，孙孺巾冠。人物徂迁，逝者将半。三考无闻，九流寂寞。能官之讠永，辍飨于当时；《大车》之刺，方兴于来日。若夫珥貂衣衮之贵，四辅六教之华，诚知匪服，职务差简，端揆虽重，犹可勉励。至于品藻之任，尤惧其阻。夙宵罄竭，屡诚无庸。岁月之久，近世罕比。非唯悔吝在身，故乃惟尘及国。方今多士盈朝，群才竟爽。选众而授，古亦何人。冒陈微翰，必希天照。至敬无文，不敢烦黩。”见许，改领中书监，参掌选事。其年疾，上亲临视。薨，年三十八。吏部尚书王晏启，及俭丧，上答曰：“俭年德富盛，志用方隆，岂意暴疾，不展救护，便为异世。”奄忽如此，痛酷弥深。其契阔艰运，义重常怀，言寻悲切，不能自胜。痛矣奈何！往矣奈何！诏卫军文武及台所兵仗，可悉停待葬。又诏曰：慎终追远，列代通规，褒德纪勋，弥峻恒策。”故侍中中书令、太子少傅，领国子祭酒，卫军将军，开府仪同三司，南昌公俭，体道秉哲，风宇渊旷。肇自弱龄，清猷自远。登朝应务，民望斯属。草昧皇基，协隆鼎祚。宏谟盛烈，载铭彝篆。及赞朕躬，徽绩光茂。忠图令范，造次必彰。四门允穆，百揆时序。宗臣之重，情寄兼常。方正位论道，永厘衮职。弼兹景化，以赞隆平。天不心来犬遗，奄焉薨逝。朕用震恸于厥心，可追赠太尉。
　　【宋秦观淮海集】
　　《王俭论》：臣闻，君子之论人，观其终身之大节。大节丧矣，虽有一时之美，一日之长，足以夸污世而矫流俗，君子无取焉。史称王俭尝谓江左风流宰相，惟有谢安。盖自况也。以臣观之，俭实安之罪人也，岂可同日而语哉！何则？自晋以阀阅用人，王谢二氏，最为望族。江左以来，公卿将相，出其门者十七八。子为主婿，女为王妃，布台省而列州郡者不可胜数。亦犹齐之诸田、楚之昭屈景氏，皆与国同其休戚者也。安之仕晋，始于桓温司马孝武之世。政由温出，扌晋绅顾望，不知所为，而安与王坦之尽忠王室，蔑有二心。至于屡改袁宏之文，以寝九锡之命，可谓以身许国，社稷之臣者矣。俭之仕宋，袭封选尚。其为清贵，固非安之比也。萧公虽有异志，而谢月出、褚彦回之属，初无从意。齐室之建，俭实发之。至引梁王鲁国之事，使臣珥貂，所居称殿，何异取六艺以文奸言者？安之于晋，其大节如彼；俭之于宋，其大节如此。臣故曰：俭实安之罪人也。至于该洽经史，明习故事，工词令，妙威仪，动为名流之所称，所谓一时之美，一日之长，夸污世而矫流俗者也，君子何取焉！安之少有重名，累年辟召不至。其后虽受朝寄，而东山之志，始末不渝，形于言色，则安之功名，出于无意者也。俭少时志在宰执，见于所赋之诗。及生子，字曰元成，取仍世作相之义。则俭之富贵，取于有心者也。夫无意之与有心，相去远矣，岂可同日而语哉！宋初受命，陶潜自以祖侃、晋世宰辅耻复屈身，授劾而归，躬耕于浔阳之野。其所著书，自义熙以前，题晋年号。永初以后，但称甲子而已。以此论之，则俭之为人，盖可见也。
　　【黄庭坚豫章集】
　　《题任日方论王俭后》：任日方称王俭在物斯厚，居身以约。玩好绝于耳目，布素表于造次。室无姬姜，门多长者。立言必雅，未尝显其所长；持论从容，未尝言其所短。弘长风流，许与气类。虽单门后进，必加善诱。冒力以丹霄之价，弘以青冥之期。诠品人伦，各尽其用。居后者不矜其多，处薄者不怨其少。余尝玩斯文，不能释手。作人如此，安往而不得其所哉？故书以遗静翁，或有补于智者千虑之失。
　　【韵语阳秋】
　　王俭少年以宰相自命，尝有诗云：“稷契康虞夏，伊吕翼商周。”又字其子曰元成，取仍世作相之义。至其孙训，亦作诗云：“旦康世功，萧曹佐讠民俗。”大率追俭之意而为之，后官亦至侍中。
　　【习学记言】
　　王俭自负经术，其作相也，不能协辅时主，光弘道化。立规垂训，庶乎久成。区区炫耀耳目，以家为馆，孩抚后进，蹇肆成风。盖儒者之学，坠于是矣。而史臣以为家寻孔教，人诵儒书，执卷欣欣，此焉为盛。殆见其外耶。
永乐大典
卷之六千八百三十八
卷之六千八百三十八
　　十八阳王
　　王通
　　【司马光文中子补传】
　　文中子王通，字仲淹，河东龙门人。六代祖玄则，仕宋，历太仆国子博士。兄玄谟，以将略显，而玄则用儒术进。玄则生焕，焕生蚪。齐高帝将受宋禅，诛袁粲，蚪由是北奔魏。魏孝文帝甚重之，累官至并州刺史，封晋阳公，谥曰穆。始家河汾之间，蚪生彦，官至同州刺史。彦生杰，官至济州刺史，封安康公，谥曰献。杰生隆，字伯高。隋开皇初，以国子博士，待诏云龙门。隋文帝尝从容谓隆曰：“朕何如主？”隆曰：“陛下聪明神武，得之于天。发号施令，不尽稽古。虽负尧舜之资，终以不学为累。”帝默然，有间曰：“先生朕之陆贾也，何以教朕？”隆乃著《兴衰要论》七篇奏之。帝虽称善，亦不甚达也。历昌乐、猗氏、铜川令，弃官归，教授卒于家。隆生通。自玄则以来，世传儒业。通幼明悟好学，受《书》于东海李育，受《诗》于会稽夏王典，受《礼》于河东关朗，受《乐》于北平霍汲，受《易》于族父仲华。仁寿三年，通始冠，西入长安，献《太平十二策》。帝召见，欢美之，然不能用。罢归，寻复征之。炀帝即位，又征之。皆称疾不至，专以教授为事，弟子自远方至者甚众。乃著《礼论》二十五篇，《乐论》二十篇，《续书》百有五十篇，《续诗》三百六十篇，《元经》五十篇，《赞易》七十篇，谓之《王氏六经》。司徒杨素重其才行，劝之仕。通曰，汾水之曲，有先人之弊庐，足以庇风雨，薄田足以具衍食粥。愿明公正身以治天下，使时和年丰，通也受赐多矣，不愿仕矣。或讠赞通于素曰，彼实慢公，公何敬焉？素以问通，通曰：“使公可慢，则仆得矣；不可慢，则仆失矣。得失在仆，公何预焉？”素待之如初。右武候大将军贺若弼，尝示之射，发无不中。通曰：“美哉艺也。君子志道，据德依仁。然后游于艺也。”弼不悦而去。通谓门人曰，夫子矜而复，难乎免于今之世矣。纳言苏威好蓄古器，通曰：“昔之好古者聚道，今之好古者聚物。”太学博士刘炫问《易》，通曰：“圣人之于《易》也，没身而已矣。况吾侪乎？”有仲长子光者，隐于河渚。尝曰：“在险而运奇，不若宅平而无为。”通以为知言，曰：“名愈消，德愈长。身愈退，道愈进。”若人知之矣，通见刘孝标《绝交论》曰，惜乎举任公而毁也。任公不可谓知人也。见《辩命论》曰，人事废矣。弟子薛收问恩不害义，俭不伤礼，何如？通曰，是汉文之所难也。废肉刑，害于义，省之可也。衣弋绨，伤于礼，中焉可也。王孝逸曰：“天下皆争利而弃义，若之何？”通曰：“舍其所争，取其所弃。不亦君子乎？”或问人善，通曰：“知其善则称之，不善则对曰，未尝与久也。”贾琼问息谤，通曰：“无辩问。”止怨，曰不争。故其乡人皆化之，无争者。贾琼问群居之道。通曰：“同不害正。异不伤物。古之有道者，内不失真，外不殊俗，故全也。”贾琼请绝人事，通曰：“不可。”琼曰：“然则奚若？”通曰：“庄以待之，信以应之。来者勿拒，去者勿追。汛如也，则可。”通谓姚义能交，或曰简。通曰：“兹所以能也。”又曰广，通曰广而不滥，兹又所以为能。又谓薛收善接，小心远而不疏，近而不狎，颓如也。通尝曰：“对禅非古也。其秦汉之侈心乎？”又曰：“美哉，周公之志深矣乎。宁家所以安天下，存我所以厚苍生也。”又曰：“易《乐》者必多哀，轻施者必好夺。”又曰：“无赦之国，其刑必平。重敛之国，其财必贫。”又曰：“廉者常乐无求，贪者常忧不足。”又曰：“我未见得诽而喜，闻誉而惧者。”又曰：“昏而论财，夷虏之道也。”又曰：“居近而识远，处今而知古，其唯学乎。”又曰：“轻誉苟毁，好憎尚怒，小人哉。”又曰：“闻谤而怒者，谗之阶也。见誉而喜者，佼之媒也。绝阶去媒，谗佞远矣。通谓北山黄公善医，先饮食起居而后针药。谓汾阴侯生善筮，先人事而后爻象。大业十年，尚书召通蜀郡司户，十一年，以著作郎，国子博士，征皆不至。十四年病终于家，门人谥曰“文中子”。二子，福郊，福田寺。二弟，疑绩评曰，此皆通之世家。及《中说》云尔。玄谟仕宋，至开府仪同三司。绩及福，田寺之子，面力，剧，勃，皆以能文著于唐世，各有列传。余窃谓先王之六经，不可胜学也，而又奚续焉？续之庸能出于其外乎？出则非经矣。苟无出而续之，则赘也，奚益哉？或曰：彼商周以往，此汉魏以还也。曰，汉魏以还，迁固之徒，记之祥矣。奚待于续经，然后人知之。必也好大而欺愚乎？则必不愚者，孰肯从之哉？今其六经皆亡，而《中说》亦出于其家。虽云门人薛收，姚义所记。然余观其书，窃疑唐室既兴，凝与福田寺辈，依并时事，从而附益之也。何则？其所称朋友门人，皆隋唐之际。将相名臣，如苏威，杨素，贺若弼，李德林，李靖，窦威，房玄龄，杜如晦，王王圭，魏征，陈叔达，薛收之徒，考诸旧史，无一人语及通名者。《隋史》唐初为也，亦未尝载其名于儒林隐逸之间，岂诸公皆忘师弃旧之人乎？何独其家以为名世之圣人，而外人皆莫之知也。福田寺又云，凝为监察御史，劾奏侯君集有反状。太宗不信之，但黜为姑苏令。大夫杜淹奏凝直言非辜。长孙无忌与君集善，由是与淹有隙，王氏兄弟皆抑不用。时陈叔达方撰《隋史》，畏无忌，不为文中子立传。按，叔达前宰相，与无忌位任相埒，何故畏之。至没其师之名使无闻于世乎？且魏征实总《隋史》，纵叔达曲避权戚，征肯听之乎？此余所以疑也。又淹以贞观二年卒，十四年君集平高昌，还而下狱，由是怨望，十七年谋反诛。此其前后参差不实之尤著者也。如通对李靖圣人之道曰，无所由，亦不至于彼。彼道之方也，必无至乎。又对魏征以圣人有忧疑退语。董常以圣人无忧疑，曰，心迹之判久矣，皆流入于释老者矣。夫圣人之道，始于正心修身，齐家治国。至于安万邦，和黎民，格天地，遂万物，功施当时，法垂后世，安在其无所至乎？圣人所为，皆发于至诚，而后功业被于四海。至诚心也，功业迹也，奚为而判哉？如通所言，是圣人作伪以欺天下也。其可哉？又曰：“佛圣人也，西方之教也，”中国则泥。又曰：诗书盛而秦世灭，非仲尼之罪也。虚玄长而晋室乱，非老庄之罪也。齐戒修而梁国亡，非释迦之罪也。苟为圣人矣，则推而放诸南海而准，推而放诸北海而准。乌有可行于西方，不可行于中国哉？苟非圣人矣，则泥于中国，独不泥于西方邪？奏焚诗书之文，诗书之道盛于天下，秦安得而灭乎？庄老贵虚无而贱礼法，故王衍阮籍之徒，乘其风而鼓之，饰谭论，恣情欲，以至九州覆没。释迦称前生之因果，弃今日之仁义，故梁武帝承其流而信之，严斋戒，施政刑，至于百姓涂炭。发端唱导者，非二家之罪而谁哉？此皆议论不合于圣人者也。唐世文学之士，传道其书者，盖独李翱以比《太公家教》。及司空图，皮日休，始重之。宋兴，柳开，孙何，振而张之，遂大行于世，至有真以为圣人可继孔子者。余读其书，想其为人，诚好学笃行之儒。惜也其自任太重，其子弟誉之太过。使后之人，莫之敢信也。余恐世人讥其僭而累其美，故采其行事于理可通，而所言切于事情者，著于篇，以补《隋书》之阙。
　　【能改斋漫录】
　　司马文正示康节以《王通传》，康节赞之曰：“小人无是，当世已弃君子。有非万世，犹讥录其所是，弃其所非。君子有归，因其所非，弃其所是，君子几希。惜哉！仲淹寿不永乎？非其废是，瑕不掩瑜。虽未至圣，其圣人之徒欤？”
　　【元一统志】
　　王通，字仲淹，龙门人也。隋开皇四年，文中子始生。铜川府君筮之，遇坤之师，曰：“是子必能通天下之志。”遂名之曰通。仁寿三年，文中子既冠，慨然有济苍生之心。西游长安，见隋文帝，奏《太平十二策》，尊王道，推霸略，不用而归。杨素劝之仕，文中子曰，读书谈道，足以自乐。愿公正身以治天下，使时和年丰。通也受赐多矣。不愿仕。大业元年，又征不至。乃读《诗》，正《礼》《乐》，修《元经》，讠赞《易》道，九年而六经大就。门人自远而至，赵郡李靖，清河房玄龄，钜鹿魏征等，咸称师北面，而受王佐之道焉。隋季文中子之教，兴于河汾，雍雍如也。及江都难作，文中子有疾，召门人谓曰，吾梦颜回称孔子之命，曰归休乎。此殆夫子召我也，吾不起矣。疾七日而终，门弟子数百人会议云，易曰，黄裳元吉，文在中也。谥以文中子。
　　【河中县志】
　　文中子王通，按家谱河汾人。今县南三十里有通化村，集贤里。县北五十里龙门山顶，有石洞尚存。盖文中子避隋乱，所居之地也。
　　【司空表圣文集】
　　《文中子碑》：道，制治之火器也，儒守其器者耳。故圣哲之生，受任于天，不可断之以就其时。仲尼不用于战国，致其道于孟荀而传焉。得于汉，成四百之祚。五胡继乱，极于周齐。天其或者生文中以致圣人之用，得众贤而廓之，以俟我唐，亦天命也。故房卫数公为其徒，恢文武之道，以济贞观治平之盛，今三百年矣。宜其俾圣恢之柄，授必有施，巨敖之积，济亦厥时。予惟善守，赋而不私。克辅于我，实为贞休之期。
　　【皮日休文集】
　　《文中子碑》：天不能言，阴隙乎民，民不可纵，是生圣人。圣人之道，德与命符，是为尧舜。性与命乖，是为孔颜。噫，仲尼之化不及于一国，而被于天下；不治于一时，而霈乎万世。非删《诗》《书》，定《礼》《乐》，赞《易》道，修《春秋》乎？故孟子叠踵孔圣而赞其道，京乎千世而可继孟氏者，复何人哉？文中子王氏，讳通，生于陈隋之间。以乱世不仕，退于汾晋。序述六经，敷为《中说》以行教于门人。夫仲尼删《诗》《书》，定《礼》《乐》，赞《易》道，修《春秋》，先生则有《礼论》二十五篇，《续诗》三百六十篇，《元经》三十一篇，《易赞》七十篇。孟子之门人，有高弟者，公孙丑，万章焉。先生则有薛收，李靖，魏征，李绩，杜如晦，房玄龄。孟子之门人郁郁于乱世，先生之门人赫赫于盛时。较其道，与孔孟岂徒然哉？设先生生于孔圣世，余恐不在游夏亚，况七十子欤？惜乎德与命乘，不及睹吾唐受命而殁。苟唐得而用之，贞观之治，不在于房杜褚魏矣。后先生二百五十余岁，生曰皮日休，嗜先生道业，先生文，因读《文中子》后序，尚阙于赞述。想先生封随在所，因为铭曰，大道不明，天地沦精。俟物圣教，乃出先生。百氏黜迹，六艺腾英。道符真宰，用失阿衡。先生门人，为唐之祯。差肩明哲，接武名卿。未逾一纪，致我太平。先生之功，莫之与京。
　　【宋释契嵩铎津文集】
　　《文中子碑》：原天下之善者，存乎圣人之道；文天下之理者，存乎圣人之才。有其才而不有其道，教不及化也；有其道而不有其才，化不及教也。尧舜得圣人之道者也。禹汤文武周公得圣人之才者也。兼斯二者，得于圣人，孔子仲尼者也。故曰，夫子贤于尧舜远矣。仲尼殁百余年而有孟轲氏作，虽不及仲尼，而启乎仲尼也。孟轲没而有荀卿子作，荀卿没而杨子云继之。荀与杨赞乎仲尼者也，教专而道不一，孟氏为次焉。去仲尼千余年，而生于陈隋之间，号文中子者。初以十二策，探时主志。视不可与为，乃卷而怀之，归于汾北，大振其教。雷一动而四海寻其声，来者三千之徒，肖乎仲尼者也。时天下失道，诸侯卿大夫不能修之。独文中子动率以礼，务正人拯物。尝曰：“天下有道，圣人藏焉。天下无道，圣人章焉。”返一无迹，庸非藏乎？因二以济，能无章乎？昔二帝三王之政，正而未记；诸侯五伯之政，失而未辩。仲尼文之为六经，备教化于后世也。后两汉有天下，杂用王霸，治至其政之正者几希矣。魏三国抵南北朝，纷纷乎而人道失极。或作拯字往者不可追，来者犹可规。先王之道，月无月无将明夷于地。文中子忧后世无法，且曰，千载已下，有治仲尼之业者，吾不得而让矣。固采汉魏与六代之政，文之为《续经》，广教化于后世也。非有圣人之道，圣人之才，而孰能与于此乎？文中之于仲尼，犹日而月之也。唐兴得其弟子辈，发文中之经以治天下，天下遂至乎正。礼乐制度，炳然四百年，比隆于三代。噫，仲尼之往也，几百年而教祸于秦。弟子之行其教而仕，不过为列国陪臣。文中子之弟子为天子将相，其教也播及于今，何其盛哉！高示远迈之如此也，天其以仲尼之德，假乎文中子耶？吾不得而知之。读《王氏世家》，爱文中之所得，大矣哉！故碑云，六经后兮，治道不精。大伦庞兮，权谲兴行。文中作兮，颓波澄清。六经续兮，天下化成。孔子如日兮，文中两明。弥万世兮，莫之与京。《书文中子传后》读《东皋子王绩集》，如王氏果有续孔子六经，知房玄龄，杜如晦，李靖，董常，温彦博，魏征，薛收，杜淹等，果文中子之弟子也。读刘煦《唐书?王勃传》，知文中子乃勃之祖。果曾作《元经》矣。绩死于正观十八载，去其兄之世近，能言其事也。慨房杜温魏王勃皆不书一字，以传文中子之贤，而《隋书》复失书之。后世故以文中子之事不足信。及韩子文兴天下，学士宗韩。以韩愈不称文中子，李翱又薄其书，比之太公家教而学者，盖不取文中子也。然王氏能续孔子六经，盖孔子之亚也，识者宜以圣人之道较而正之。其文中子之道，苟与孔氏合，乃孔子之嗣也。而书传之有无，不足为信。随人爱恶之情。或作私字欲篾其圣贤，可乎？孟轲岂不曰，尽信书，不若无书。吾视《中说》，其《续诗》曰四名五志。《续书》曰四制七命。《元经》则曰晋宋齐梁陈。亡其五以祸其国，而善其立法，有圣人之道。嗟乎，不见其六经，姑书此以遗学辈。
　　【资治通鉴】
　　《隋高祖纪》：仁寿三年，龙门王通诣阙，献《太平十二策》。上不能用，罢归。通遂教授于河汾之间，弟子自远至者甚众。累征不起，仆射杨素甚重之，劝之仕，通曰，通有先人之弊庐，足以蔽风雨，薄田足以具衍食粥。读书谈道，足以自乐。愿明公正身以治天下，时和岁丰，通也受赐多矣，不愿仕也。或谮通于素曰，彼实慢公，公何敬焉？素以问通，通曰，使公可慢，则仆得矣。不可慢，则仆失矣。得失在仆，公何预焉？素待之如初。弟子贾琼问息谤，通曰：“无辩。”问止怨，曰不争。通尝称无赦之国，其刑必平。重敛之国，其财必削。又曰，闻谤而怒者，谗之也。见誉而喜者，佞之媒也。绝去媒，谗佞远矣。大业末，卒于家，门人谥曰文中子。
　　【孔平仲杂说】
　　隋王通，所与门人答问，薛收姚义集而名之曰《中说》，唐杜淹为序，宋朝阮逸注。宋咸以文中悉模论语句，迹仲尼事。且谓李靖，陈叔达，房魏诸公未尝师事。作过《文中子》，说凡二十二事，共十卷。《王福田寺记》正观初，杜淹问王凝曰，子圣贤之弟也，有闻乎？仲父曰，凝亡，兄尝讲道于河汾，亦尝预于斯。六经之外无所闻也。淹曰，昔人咸有记焉。盖薛收姚义缀而名之曰《中说》，兹书天下之昌言也。微而显，曲而当。旁贯大义，宏阐教源。门人请问之端，文中行事之迹，则备矣。子盍求之家仲父。曰，凝以丧乱以来，未遑及也。退而求之，得《中说》一百余纸。大抵杂记，不著篇目。首卷及序，则蠹绝磨灭，未能诠次。十九年仲父被起为氵名州从事，又以《中说》授予曰，先兄之绪言也。余再拜曰《中说》之为教也，务约致深，言寡理大。其比《论语》之记乎？孺子奉之，元使失坠。因而辨类分综，编为十篇。
　　【郑内翰郧溪集】
　　王氏《中说》所载门人，多正观时知名卿相，而无一人能振师之道者，故议者往往致疑。其最所称高弟曰程仇董薛，考其行事，程元仇璋董常无所见，独薛收在《唐史》有列传纵迹，甚为明白。收以父道，衡不得死于隋，不肯仕。闻唐高祖兴，将应义举。郡通守尧君素觉之，不得去。及君素东连王世充，遂挺身归国。正在丁丑戊寅岁中。丁丑为大业十三年，又为义宁元年。戊寅为武德元年。是年三月，炀帝遇害于江都，盖大业十四年也。而杜淹所作《文中子世家》云，十三年江都难作。子有疾，召薛收谓曰，吾梦颜回称孔子归休之命。乃寝疾而终。殊与收事不合，岁年亦不同，是为大可疑者也。又称李靖受诗，及问圣人之道。靖既云丈夫当以功名取富贵，何至作章句儒，恐必无此也。今《中说》之后，载文中次子福田寺所录云，杜淹为御史大夫，与长孙太尉有隙。予按淹以正观二年卒，后二十一年，高宗即位，长孙无忌始拜太尉，其不合于史如此。故或者疑为阮逸所作，如所谓薛收《元经》，传亦非也。
　　【紫阳宗旨】
　　问王通，曰，隐德君子也。当时有些言语，后来被人传会，不可谓全书。若论其粹处，殆非荀扬所及也。若续经之类，皆非其作。
　　【朱子语略】
　　王文中《中说》，与杨子云相若。虽有不同，其归一也。又皮陆尊王通宋咸遇文中子，或曰皮日休，陆龟蒙，以文名唐世。于道也，又得为之未至耶？然且尊乎通矣。曰，以文而名唐世，徒盖繁然，蹈道之切至，淳乎淳者，惟退之一人而已，子厚乃其亚。如皮陆于韩之门，几何升堂而未入于室也。故皮尝有书，请以退之配享焉。是皮乃学韩而未至者。且退之柳子厚之文行于世，亦可详而观。当时如孟东野，张藉辈，善一诗则或为书为歌于当涂之门，而称之，然未尝开言垂字，以扬乎通。何则？盖退之子厚能知通有莫大之过焉。以韩柳不扬，而皮陆尊之益明。夫皮也陆也，乃孙汉公王翰林类焉。则通之罪，又岂皮陆可得而知耶？宜乎其尊之。
　　【朱子语续录】
　　张毅然漕试回。先生问曰，今岁出何论题？张曰，论题出《文中子》。曰，如何做？张曰，大率是骂他者多。先生曰，他虽有不好处，也须有好处。故程先生言他虽则理会成书，其间或有格言，荀杨道不到处。岂可一向骂他。友仁请曰，愿闻先生之见，先生曰，文中子他当时要为伊周事业；见道不行，急急地要做孔子。他要学伊周，其志甚不毕。但不能胜其好高自大欲速之心，反有所累。二帝三王却不去学，却要学两汉，此是他乱道处。亦要作一篇文字，说他这意思。友仁文中子，其间有见处。也即是老氏，又其间被人夹杂也，今也难分别。但不合得出来做人，有许多事全似孔子。孔子有荷篑等人，它有许多人，但是庄点出来。又其间论文史，却及时事，世变煞好。今世浙间英迈之士，皆宗之。南升徐问文中子好处与不好处，曰，见得道理透，后从高视下，一目了然。今要去揣摩不得。淳文中子议论，多是中间暗了一段无分明。其间弟子问答，姓名多是唐辅相，恐亦不然，盖诸人更无一语及其师。人以为王通与长孙无忌不足故，诸人惧无忌而不敢言，亦无此理。如郑公岂是畏人者哉？七制之主，亦不知其何故。以七制明之，此必因其续书中，曾采七君事迹，以为书而名之曰七制。如二典体例，今无可考，大率多是依仿而作之。如以董常为颜子，则是以孔子自居。谓诸弟子，可谓辅相之类，皆是撰成。要安排七制之君，为他之尧舜。考其事迹，亦多不合。刘禹锡作《歙池江州观察王公墓碑》，乃仲淹四代祖，碑中载祖讳多不同。及阮逸所注，并载关朗等事，亦多不实。王通大业中死，自不同时，如推说十七代祖亦不应，辽远如此。唐李翱已自论《中说》，可比《太公家教》，则其书之出，亦是已久矣。伊川谓文中子有些格言，被后人添入坏了。看来必是阮逸诸公，增益张大，复借显显者以为重耳。为今之伪书甚多，如镇江府印《关子明易》，并《麻衣道者易》，皆为伪书。《麻衣易》，正是南康戴绍韩所作。昨在南康，观其言论，皆本于此。及一访之，见其著述，大率多类麻衣文体。其言险侧轻佻，不合道理。又尝见一书名曰《子华子》，说天地阴阳，亦说义理人事，皆支离妄作。至如世传《繁露玉杯》等书，皆非其实。大抵古今文字，皆可考验。古文自是庄重。至如孔安国书序并注中语，多非安国所言。盖西汉文章，虽分鹿亦劲。今书序只是六朝软慢文体。因举《史记》所载《汤诰》，并武王伐纣处，言辞不典，不知是甚底齐东野人之语也。谟文中子，看其书忒装点，所以使人难信。如说诸名卿大臣，多是隋末所未见有者。兼是他言论大纲杂霸，凡事都要硬做。如说礼乐治体之类，都不消得从正心诚意做出。又如说安我所以安天下，存我所以厚苍生，都是为自己张本，做杂霸钅兹基。黄德柄问《续书》，天子之义，制诰志策有四。大臣之义，命训对讠赞议诫谏有七。如何？曰，这般所在极肤浅。中间说话大纲如此。但看世俗所称道，便唤做都不识。如云晁董公孙之对据道理，看只有董仲舒为得，如公孙已是不好，晁错是个甚麽。又如自叙许多说话，尽是夸张。考其年数，与唐煞远。如何唐初诸名卿皆与说话。若果与诸名卿相处一个人，恁地自扌票致，史传中如何都不见说？贺孙文中子《中说》，被人乱了。说治乱处之类，并其他好处甚多。只是向上事，只是老释。如言非老庄释迦之罪处等说，可见扬云过法言，先生云大过之。
　　【朱子语类】
　　问文中子如何？田渠极识世变，亦有好处。但大浅决，非当时全书。如说家世数人，史中并无名。又关朗事兴通年纪甚悬绝。可学谓可惜续经已失不见。渠所作如何？曰，亦何必见。只如《续书》有桓荣之命明帝，如此则荣可知。使荣果有帝王之学，则当有以开导明帝，必不至为异教所惑。如秋风之诗，乃是末年不得已之辞，又何足取。渠识见不远，却要把两汉事与三代比隆。近来此等说话极胜，须是于天理人欲处，分别得明。房杜于河汾之学，后来多有议论。且如《中说》，只是王氏子孙自记。亦不应当时开国文武大臣尽其学者，何故尽无一语言及其师。兼其余所记，皆家世事。考之传记，无一合者。
　　【山堂考索】
　　仲舒本领纯正，文中子论治体处，高似仲舒而本领不及，类似仲舒而纯不及。黄立之又问文中子先生曰，其书多为后人添入，真伪难见。然世变因革，说得极好。
　　【黄氏日抄】
　　王仲淹生乎百世之下，读古圣贤书，而粗识其用于道之未尝亡者，盖有意焉。于明德新民之学，不可谓无志。然未尝深探其本，尽力于实，以求得夫至善而止之。乃挟其窥觇想像之仿佛，谓圣所以圣，贤所以贤，与所以修身治人及天下国家者，举不越此。一见隋文《陈十二策》，不招而往，不问而告。轻其道以求售，不遇而归，亦未为晚。若反之于身，求所未至，使明德之方，新民之具，皆得其至善而止之，则得君行道，安知不逮古人。或不得已而笔于书，亦必有以发经言，开后学。乃不胜其好名欲速之心，以著书立言为己任，切取近似依仿六经，牵挽而疆跻之，傲然自谓足以承千圣而诏百王，而不知初不足供儿童之一戏。又以是自纳于吴楚僭王之诛，终不能无恨于此。若荀卿杂于申商，子云本于黄老，著书姑托空文，非如仲淹之学，颇近于正，而粗有可用之实也。
　　【龚鼎臣东原录】
　　王氏续经说，谓二帝三王之治，诗书六艺之文，后世莫能及之。非功效语言之不类，乃本心事实之不侔也。王氏一见隋文而陈《十二策》，既不自量其力之不足为伊周，又不知其君之不可为汤武。及不遇而归，复捃舍两汉以来文字，言语之陋，依仿六经，次第采辑。既不自知其学之不足为周孔，又不知两汉之不足为三王。圣人未尝绝后世，而王通续经，独得孔子之意。以道观世，则世无适而非道。愚恐汉恶元魏，未必真得唐虞三代之道。王通续经，亦未必真得孔子之意。水心若旷然，大观混精粗诚伪而不问，固无不可者。若以道观世，则道固未尝无剂量其间也。
　　【贾氏谭录】
　　文中子，隋末隐于白牛溪。著《王氏六经》。北面受学者，皆当时伟人。国初，多居佐命之列。自贞元后数年间，文明继理。而王氏六籍，寝而不行。元和初，中山刘禹锡常撰《宣州观察王赞神道碑》，盛称文中子王通，能治明王道，以大中立言。游其门者，皆天下后杰。自后儒士大夫拟议，及诸史笔，未有言及文中子者。
　　【吴箕常谈】
　　孔子不喜与人辩，孟子好与辩是非。文中子复不喜与人辩，其学孔子之道者欤？或曰，孟子之时，亦其可与辩者则辩之，冀以明其教也。文中子遭乱世而退河汾，宜乎不为之辩也。
　　【杨龟山语录】
　　隋文，方奖用奸邪，废嫡立庶，父子相鱼肉。王通乃诣阙献《太平十二策》，不几于于时求进乎？其不用也宜哉。
　　【程氏遗书】
　　文中子事迹，略见于《唐书?王绩王勃传》。文中子为隋蜀郡司户书佐，大业未弃官归，后卒。门人薛收等谥之曰。文中子，绩其弟也。文中子二子，曰福田寺，福祚。福田寺仕唐，为雍州参军。勃乃福田寺之子也。勃杀人，福田寺坐勃左迁交趾令。勃往省，度海溺水卒。勃兄面力，，万岁通天中以诛死。勃，面力，，时号王氏三株树。
　　【史子朴语】
　　王通之《中说》十篇，学者尊高之，以为孟子之徒。或曰圣人也。予尝考其书，求其所以为孟子与圣人者，盖未得之也。岂以通纯剽论语，遂以为圣人耶？盗者之得儒衣冠而服之，即谓之儒者，可乎？庄周列御寇墨翟鬼谷管子之徒，学者所不道，然其说乃各出乎己，亦不相为剽。通之甚怪者，不惟剽其说，至并孔子之迹而剽之。孔子有颜回最贤而早死，通亦有董常为最贤而早死。孔子有荷条艹丈人晨门者，通亦有北山丈人，河上丈人。孔子见耦耕者，使子路问津焉。耕者曰，执舆者为谁？曰，为孔丘。通亦有牧豕者，薛收问途焉，牧者曰，从谁与？曰，从王先生。孔子之病，谓子贡曰，吾梦坐奠于两楹之间，盖寝疾七日而没。通之病，亦谓薛收曰，吾梦颜回来召我，亦寝疾七日而终。如此类孔子者甚多，不为甚怪者。与圣贤之迹偶相符者，不过一二。而通动辄类孔子，此非通之妄，则福田寺辈必欲使通似孔子，故伪增就云耳。其最妄而甚明者，李德林卒于开皇十二年。通时才八九岁，固未有门人。而其说乃有德林请见，归而有忧色，援琴而鼓荡之什，门人皆沾襟。关子明，在太和中见魏孝文。如存于开皇间，亦一百二三十岁矣。而其说有问礼于关子明，是二者其为妄，决不疑矣。繇是而及于它，则其甚怪者，盖亦类此。或曰，然则通书可废乎？曰不然。马牛卜相之书，今有传者，况通乎。吾特恶其为孟子与圣人，疾夫世之不知言者也。通之解经析义，往往有胜处。其文则俚，盖亦然者也。李翱谓如《太公家教》者近之矣。曰续经如何？曰《讠赞易》，《元经》，《礼论》，《乐论》，后世不可必其是非者，又孰御焉。乃以两汉制诏，续尧舜禹汤周公之书，可乎？两汉容其近雅，乃以晋宋梁陈之诗章，以续商周之雅颂，又可乎？然通之说《元经》曰，和殇之后，君子并心一气以待也。故假之岁时。太康之始，帝制可作而不克振。永熙之后，君子息心焉。故《元经》始于惠帝，其说《春秋》亦然。繇孔子去平王二百余年，孔子何待耶？然其说抑有原矣。董生不曰，天心之爱人君，先出灾异以谴告之。不知自省，又出怪异以警惧之。尚不知变，而覆败乃至。此出董生矣，则不惟吾孔子被剽，至剽于董生，凡世之为剽者，窘而后为耳。则通者其不为窘者与？
　　【容斋续笔】
　　史子曰，荀扬王韩，其一时之大儒欤？或曰，然。则有疵乎？曰，有。请问疵，曰，荀卿驳，扬雄拘，王通侉，韩愈浅。
　　【贤良进策】
　　言仁义礼乐，必归于唐虞三代，儒者之功也。言仁义礼乐，至唐虞三代而止，儒者之过也。仁义礼乐，三才之理也，非一人之所能自为。三才未尝绝于天下，则仁义礼乐何尝一日不行于天下。古之圣人由之而知，后之君由之而不知。知之者，以其所知与天下共由之；而不知之者，亦以其所不知与天下共由之。是则有差矣，然而仁义礼乐未尝亡也。儒者之术道，至秦汉以下，则阙焉。其意以为唐虞三代之圣人能自为之欤？善哉乎王通氏，其知天下之志乎？其有能为天下之心乎？何以知之？以其能续经而知之。孔子之为《书》也，至《秦誓》，为《诗》也，系鲁；为《春秋》也，因鲁以存义道之所在。仁义礼乐之所行，不专于一人也，不私于一姓也。岂断是经而遂已乎？作之于前，当时蒙其治；述之于后，万世垂其道。作者不废，则述者不息矣。后世之儒者，以为六经孔氏之私书而已；仁义礼乐，唐虞三代之所独有而已。训释之参究之竭，其终身之力，于此而不能至也，何暇及于当时之治乱乎？稽之于古，恍焉其若存，凛乎其若追，浩浩然言之而弗离。验之于今，懑然而不能知，邈乎其不可继而为也。岂其徇其名而执其迹乎？世主必曰，儒者不足用，以为天下是未必然也。其所以致此言者，则其始矣。故独治唐虞三代之遗文，以折当世。举当世之不合也固矣。举当世而不合，又将以遗后世。然则后世其何为也？将遂有尽复之于数千载之上，使无一不如唐虞三代者乎？抑亦顺三代之理，因当世之宜，举而措之而已矣。此王通氏之所以独得于孔子之意也。夫通既退不用矣，于是续《书》以存汉晋之实，续《诗》以辨六代之俗，修《元经》以断南北之疑，赞《易》道，正《礼》《乐》。其能以圣人之心，处后世之变者乎？其见仁义礼乐之未尝不行于天下者乎？其言曰，《续诗》可以讽，可以达，可以荡，可以独处。入则孝，出则悌。多识治乱之情，渊乎哉！其明于道者之言乎？以道观世，则世无适而非道，后世之自绝于唐虞三代也。是未有能以道观之者也。《诗》有四名五志，《书》有天子之四范，大臣之七业，其所去取者，不可得而见矣。推是以观后世，庸有不可为者乎？达制命者得变化之心，达志事者得仁义之几，上下之言通而天治矣。善哉，圣人复起，必从之矣。举三代而不遗两汉，道上古而不忽方来，仁义礼乐，绳绳乎其在天下也。兼三王以施四事，是无不可矣。虽然，以续经而病王氏者，举后世皆然也，夫孰知其道之在焉。
　　【群书足用】
　　事对。续《易》续《诗》讲道劝义，乐天知命。事启问易。事实。道德。杨素使谓子曰，盍仕乎？子曰，疏属之南，汾水之西，有先人之弊庐在，可以避风雨，有田可以具饣粥。弹琴著书，讲道劝义，自乐也。愿君侯正身以统天下，时和岁丰，则通也受赐多矣。不愿仕也。《事君篇》越公初见子，遇内史薛公曰，公见王通乎？薛公曰，乡人也。是其家传七世矣，皆有经济之道。云云陈叔达谓子曰，吾视夫子之道，何其早成也。子曰，通于道有志，又焉取乎早成邪？《礼乐篇》子曰，吾于天下，无去无就，惟道之从。董常曰，夫子之道，与物而来，与物而去。《天地篇》孟子，荀卿，翼传孔道，以至于文中子。文中子之未降，及正观开元，其传者杂，其继者浅。文中子之道，旷百祀而得室授者？唯昌黎文公之文。唐皮日休《请韩文公配享书》仇璋曰，夫子杖一德，秉五常，扶三才，控六艺。吾安得后而不往哉？遂舍职从之。《魏相篇》学业。心若醉六经，目若营四海。《事君篇》开皇十八年，文中子有四方之志。盖受《书》于李育，学《诗》于夏王典，问《礼》于关子明，正《乐》于霍汲，考《易》于族父仲华。不解衣者六岁，其精志如此。《世家》礼乐。子曰，吾于礼乐正失而已。如其制作，以俟明哲。必也崇贵乎。《礼乐篇》子居家，不暂舍《周礼》。门人问子，子曰，先师以王道极是也。如有用我，则执此以往通也。宗周之介子，敢忘礼乐乎？《魏相篇》教学。叔恬曰，文中子之教兴，其当隋之季世，皇家之未造乎？将败者，吾伤其不得用；将兴者，吾惜其不得见。其志勤，其言证，其事以苍生为心乎？《天地篇》隋季文中子之教，兴于河汾。杜淹撰《世家》言语。韦鼎请见子，三见而三不语，恭恭若不足。鼎出语门人曰，夫子得志于朝廷，有不言而化，不杀之严矣。《王道篇》志勤言证。见《教学》著书。子谓董常曰，吾欲修《元经》，稽诸史论，不足证也，得皇极谠议焉。吾欲续《书》，考诸集记，不足证也，吾得时变论焉。吾欲续《诗》，按诸载录，不足证也，吾得政大论焉。子曰，天下无赏罚三百载矣，元经可得不兴乎？《王道篇》子曰，吾于讠赞《易》也，述而不敢论。吾于《礼》《乐》也，论而不敢辩。吾于《诗》《书》也，论而不敢议。《事君篇》大业元年召又不至。谓所亲曰，道之不行，欲安之乎？退志其道而已。乃续《诗》《书》，正《礼》《乐》，修《元经》讠赞《易》道，九年而六经大就。门人自远而至，董常，姚义，杜淹，李靖，程元，窦威，薛收，贾琼，房玄龄，魏征，温大雅，陈叔达等，咸称师，北面受王佐之道焉。往来受业者，盖千余人。《世家》献策。董常曰，子之十二策，奚禀也？子曰，有天道焉，有地道焉，有人道焉，此其禀也。董常曰，噫，三极之道，禀之而行，不亦焕乎？子曰，十二策若行于时，则六经不续矣。《述史篇》子谒见隋祖，一见而陈十二策，编成四卷。薛收曰，辩矣乎。董常曰，非辩也，理当然尔。《魏相篇》文中子西游长安，见隋文帝，帝召见，因奏太平十有二策。尊王道，椎霸略，稽古验今，恢恢乎运天下于指掌矣。帝大悦，曰，得生几晚矣，天以生赐朕也。下其议于公卿，公卿不悦。文中子知谋之不用，作东征之歌而归焉。《世家》不仕。家传七世矣，而位不逢。《礼乐篇》不愿仕也。《见道德》通类董常曰，夫子居汾阳，然后三才五常各得其所。文中子曰，余服先人之义，稽仲尼之心，天人之事，帝王之道，昭昭乎！《王通篇》子在绛，程元因薛收而来。子与之言六经，元退谓牧曰，夫子造彝伦，一正皇极。征夫子，吾其失道左衽矣。《天地篇》魏征问薛收曰，明王不作而夫子生，是三才九畴属布衣也。《公篇》董常死，子哭之，终日不绝。门人曰，何悲之深也？曰，吾悲夫天之不相道也。之子殁，吾亦将逝矣。明王虽兴，无以定礼乐矣。魏征曰，圣人有忧乎？子曰，天下皆忧，吾独得不忧乎？问疑。子曰，天下皆疑，吾独得不疑乎？征退，子谓董常曰，乐天知命，吾何忧。穷理尽性，吾何疑。《问易篇》子闲居俨然，其动也徐，若有所虑；其行也方，若有所畏；其接长者，恭恭然如不足；接幼者，温温如有就。《事君》既终，门弟子会议曰，吾师其至人乎？自仲尼以来，未之有也。仲尼既没，文不在兹乎？易曰，黄裳元吉，文在中也。请谥曰文中子。《世家》天其或者生文中子，以致圣人之用。
　　得众贤以广之，以俟我唐，亦天命也。故房卫诸公为其徒，恢文武之道，以济正观治平之盛，今已三百年矣。司空图《文中子碑》比拟。圣人之修者也，孟轲之徒欤？非诸子流矣。《文中序》反说。盖房杜诸公，不能臻师之美，大宣其教，故王氏续经，抑而不振。《文序》体题。河汾大贤。结人亚圣。圣人孔中。慕说。赋偶。志述于孔教兴自隋。续礼乐诗书之旧，明仁义道德之言。三才九畴，既我属矣；五常六艺，伊谁责焉。赋隔。且吾旅，莫如叔起振。文之叹谅，世家是撰，杜淹备正乐之辞。
　　【拦江纲】
　　体子。哲人至人。续经讲道。大贤亚圣。河汾吉吉人。孝弟仁义。经济献策。劝义谮易。比拟。窃比仲舒。《魏相篇》文中子曰，问则对，不问则述，窃比我于仲舒。
　　【赵时韶诗】
　　“一脉斯文系大儒，干戈满地独诗书。南风有操无人识，身在汾亭心在虞。”
　　【刘后村诗】
　　当时三晋地，已有圣人生。不晓河汾氏，为惰策太平。王顺真仙通鉴：顺，采药于终南山得道。今终南山有王顺峰，灵应昭彰，至今不绝。王贾真仙通鉴：贾，在东海山中，诣神仙胡母丘力君，受太极上元年纪之术，服朱草灵芝得仙。其山在海中，望之甚近，而不可到。山上多木芝，灵木，神草，苍灵，龙龟，天地奇物不可名字，洞中有《河洛元命历》等书。王叔明真仙通鉴：叔明，不知何所人也。少好道，居华阳山北，与鲍元治同志修道，不知感遇何仙，修习何术，未显其事，皆得仙去。
　　王梵志
　　【桂苑丛说】
　　梵志，卫州黎阳人也。去黎阳城东十五里，有王德祖者，当隋之时，家有林檎树生瘿大如斗。经三年，其瘿朽烂。德祖见之，乃撤其皮，遂见一孩儿抱胎而出，因收养之。至七岁能语，问曰，谁人育我？复何姓名？德祖具以实告。因曰，林木而生，曰梵天，后改曰志。我家长育，可姓王也。作诗讽人，甚有义旨，盖菩萨示化也。
　　王薄
　　【通鉴纲目】
　　隋炀帝大业七年，王薄，张金称，高士达，窦建德等兵起。帝自去岁，谋讨高丽。诏山东置府，令养马以供军役。又发民夫运米塞下，车牛往者皆不返，士卒死亡过半。耕夫失时，谷价踊贵，于是始相聚为盗。邹平民王薄拥众据长白山，剽掠齐济之郊，自称知世郎，言事可知矣。又作《无向辽东浪死歌》，以相感劝，避征役者多往归之。平原东有豆子卤亢，负海带河，地形深阻，群盗多匿其中。
　　王德仁
　　【通鉴纲目】
　　大业十年，汲郡王德仁，起兵据林虑山，拥众数万。
　　王须拔
</div>
    <div class="pagination">
<a href="永乐大典残卷_page135.html">上一页</a><span>...</span><a href="永乐大典残卷_page131.html">131</a><a href="永乐大典残卷_page132.html">132</a><a href="永乐大典残卷_page133.html">133</a><a href="永乐大典残卷_page134.html">134</a><a href="永乐大典残卷_page135.html">135</a><span class="current-page">136</span><a href="永乐大典残卷_page137.html">137</a><a href="永乐大典残卷_page138.html">138</a><a href="永乐大典残卷_page139.html">139</a><a href="永乐大典残卷_page140.html">140</a><a href="永乐大典残卷_page141.html">141</a><span>...</span><a href="永乐大典残卷_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
