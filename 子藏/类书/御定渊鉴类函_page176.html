<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 176 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 176 页/共 320 页
  </h1>
  <div class="content">
   为君尽君道欲为臣尽臣道　韩子曰势者君之舆也威者君之防也臣者君之马也民者君之轮也势固则舆安威定则防劲臣顺则马良人和则轮利　吕氏春秋曰古之王者其所因多其所为少因者君术也为者臣道也为则扰矣因则静矣因冬为寒因夏为暑君奚事焉　増又曰天道圆地道方圣人法之以立上下主执圜臣执方方圆不易其国乃昌　原孔丛子曰事成主裁其赏事败臣执其咎君总其美臣行其义然君不猜其臣臣不隐于其君故动无过计举无败事　邓析子曰君有三累臣有四责何谓三累亲所信一累也以名取士二累也逺故疏亲三累也何谓四责受重赏而无功一责也居大位而不治二责也为理而不平三责也寛以御军陈而奔地四责也君无三累臣无四责可谓安国家也　増淮南子曰权势者人主之车舆大臣者人主之驷马体离车舆之安手失驷马之心而能不危者古今未有也是故御马不调王良不足以取道君臣不和唐虞不足以为治　原董子曰上臣事君以人中臣事君以身下臣事君以货　荀悦汉纪曰君有六有王主有治主有存主有衰主有危主有亡主体正性仁心明志固动以为人不以为己是谓王主臣有六有王臣有良臣有直臣有具臣有嬖臣有佞臣有道事君匪躬之故逹节通方立功兴化是谓王臣　増谥法曰赏庆刑威曰君从之成羣曰君　唐刘知几上书曰君不虚授臣不虚受妄受不为忠妄施不为惠　王氏彚苑曰天道不言而品物亨嵗功成者何也四时之吏五行之佐宣其气也人君不言而百姓亲万宁者何也三公论道六卿分职张其敎也是知君逸于上臣劳于下法乎天也　杨维桢文脍曰天下大器也有有此器者有负此器者君者有此器者也臣者负此器者也匹夫有百金之器则必择其负择其负故重其人　又曰御驷马者执六辔御天下者正六官
　　君臣二
　　増通鉴曰人皇氏相厥山川分为九区政敎君臣所自起饮食男女所自始　原淮南子曰君根本也臣枝叶也根本不善枝叶茂者未闻也有道之世以人与国无道之世以国与人以贤人与之国尧舜是也以国与人桀纣与汤武是也　孔丛子曰衞侯言计非是羣臣和者如出一口子思曰以吾观衞所谓君不君臣不臣者也　又曰夫为人臣见非而不争以陷主于危亡罪之大者也人主疾臣之弼而恶之资臣以箕子比干之忠惑之大者也　晏子景公问于晏子曰忠臣之事君何若对曰有难不死出亡不送公不说曰君裂地而冨之疏爵而贵之有难不死出亡不送何也对曰言而见用终身无难臣何死焉谏而见从终身不出臣何送焉韩子曰晋平公问叔向齐桓公九合一匡君之力臣之力叔向称管仲隰朋之力师旷曰君壤地也臣草木也壤地美然后草木硕亦君之力臣何力之有焉　吕氏春秋曰魏文侯燕饮皆令诸大夫论己或言君仁或言君义或言君圣任座曰君不肖君也文侯不悦座趋而起次及翟璜曰君贤君也其主贤者其臣之言直今座之言直是以知君贤也　又曰杜厉叔事莒敖公自以为不知而去居于海上莒敖公有难杜厉叔辞其友曰吾将死之以丑后世之人不知其臣者也所以激君人者之行而厉人臣之节也行激节厉忠臣幸于得察则君道固矣　増通鉴曰汉武帝素喜儒术以赵绾为御史大夫王臧为郎中令二人荐其师申公上使使者奉安车蒲轮束帛加璧迎之既至以为大中大夫舍鲁邸上问以治道对曰为治不在多言顾力行何如耳　汉书曰昭帝时鄂邑盖长公主左将军上官桀与其子安及桑羊皆与燕王旦通谋诈令人上书言大将军霍光擅调益幕府校尉专权自恣书奏留中明旦光闻之止画室中不入有诏召大将军光入免冠顿首谢上曰将军冠朕知是书诈也将军调校尉以来未能十日燕王何以得知之时帝十四左右皆惊而上书者果亡唐书曰房元龄贞观末年以谴还第黄门侍郎褚遂良言于帝曰元龄事君自无所负不可以一眚便示斥外非天子任大臣意帝悟遽召于家　又曰唐太宗问魏徴为君者何道而明何失而暗徴曰君所以明兼聴也所以暗偏信也尧舜氏辟四门明四目逹四聪虽有共鲧不能塞也静言庸违不能惑也二世信赵高梁武信朱异炀帝信虞世基皆致乱而不得闻故曰君能兼聴则奸人不得壅蔽而下情通矣　又曰明皇欲用姚崇崇跪奏十事其七曰先朝亵狎大臣亏君臣之严臣愿陛下接之以礼　纲鉴曰欧阳修论事切直人视之如仇帝独奬其敢言顾侍臣曰如欧阳修者何处得来又曰仁宗鋭意太平开天章阁引辅臣入对给以笔札俾条陈其所欲为者范仲淹退而上十事上悉用之冨弼上当世之务十余条及安邉十三防　又曰张昪指切时政无所畏避帝曰卿孤立乃能如是昪对曰臣仰托圣主致位侍从是为不孤今陛下之臣持禄养望者多而赤心谋国者少窃以为陛下乃孤立耳帝为感动吾学编曰上尝强宋濂饮醉欢笑赋楚辞一章命侍
　　臣咸赋醉学士歌曰后世知朕君臣同乐也　又曰宋濂致仕赐锦绮御制文集上曰朕最慎赏嘉卿忠诚贯金石故以赐卿卿年几何曰六十八上曰藏此绮三十二年作百嵗衣公顿首谢　又曰治十三年上召刘大夏问天下衞所军士何如大夏对曰江南困于运粮江北困于京操此外浪费犹有不能尽知者翌日有造飞语帖宫门诬公者上曰宫门外人不能至必内臣忿不得私役军士耳　又曰上尝召刘大夏谕曰事有不可每欲召卿议又以非卿部事而止后有当行罢者卿揭帖啓朕公对不敢上问何也曰先朝李孜省可戒上曰朕与卿论政事岂孜省比曰臣下以揭帖密进朝廷以揭帖显行何异前代斜封墨勅事之可否外付府部内咨内阁可也上称善　王鏊疏曰孝宗刬尽近世壅隔之常朝之外即文华武英仿古内朝之义大臣或三日或五日一起居侍从台谏各一人上殿轮对诸司请事上据所见决之有难决者与大臣面议之凡谢恩辞见之皆得上殿陈奏虚心而问之和顔色而道之故人人得以自尽也
　　君臣三
　　増捧日　严霜【孔帖魏崔昱梦上防山两手捧日事君之象也　唐书段秀实顔真卿賛曰二臣临大难蹈之无二色虽千五百嵗其英烈言言如严霜烈日可畏而仰哉】　原天子无客礼　忠臣不洁名【礼记天子无客礼莫敢为主焉君适其臣升自阼阶不敢有其室也　乐毅报燕恵王书忠臣之去国也不洁其名】　増君臣相须　安危自任【唐书杜悰领度支有劳帝欲拜户部尚书以问宰相陈彞行荅曰恩权予夺愿陛下自断李曰祖宗倚宰相天下事皆先平章故官曰平章事君臣相须所以致太平也茍用一吏处一事皆决于上将焉用彼相哉　又曰长孙无忌与褚遂良悉心奉国以天下安危自任故永徽之政有贞观风】　临轩以送　见像而思【纲鉴唐明皇初立賔礼大臣故老雅尊遇姚崇毎见便殿必为之兴去则临轩以送他相莫如也唐书徳宗贞元三年李晟与马燧见延英帝嘉其勋下诏曰昔我烈祖体元御极则有不二心之臣王业既成乃图厥容于凌烟阁永垂来裔君臣之义厚莫重焉己巳九月我行西宫见老臣遗像颙然和敬在色想云龙之协期感致业之艰难覩往思今取非逺】　上下情隔　圣贤相维【陆宣公奏议君臣意乖上下情隔　唐书崔植初拜中书侍郎穆宗问贞观开元中治道最盛何致而然植曰太宗资上圣兴民间知百姓疾苦故励精思治又以房龄杜如晦魏徴王珪为之佐君明臣忠圣贤相维治致升平固其宜也】　冠带对臣　裘帽视事【纲鉴宋太祖召窦仪革制至苑门仪见帝岸帻跣足而坐因却立不肯进帝遽索冠帯而后召入仪遂言曰陛下创业垂统宜以礼示天下恐豪杰闻而解体上敛容谢之自是对近臣未尝不冠帯　又曰王全斌伐蜀属汴京大雪太祖设氊帏于讲武殿衣紫貂裘帽以视事怱谓左右曰我被服如此体尚觉寒念西征将士冲冒霜雪何以堪处即解裘帽遣中使赐全斌】论语一部　军戒三篇【纲鉴赵普谓太宗曰臣有论语一部以半部佐太祖定天下以半部佐陛下致太平　乂曰王显为枢宻使太宗语之曰卿今典机务无暇博览羣书能熟读军戒三篇亦可免于靣墙因取赐之】　天章召对　中使遗诗【上见前　纲鉴宋文彦博自河南入朝帝嘉其辅立英宗而不伐其功加两镇节度使将行赐宴琼林苑两遣中使遗诗祖道当世荣之】　饯以诗歌　贤于梦卜【纲鉴赵普罢为武胜军节度使帝作诗饯之赐宴长春殿　又曰宋仁宗以文彦博富弼同平章事语欧阳修曰古之命相或得诸梦卜今朕用二相人情如此岂不贤于梦卜哉】御赐图书　官供酒【明纪宣宗御文华殿赐辅臣蹇义夏原吉杨士竒杨荣胡】
　　【濙范银图书义曰忠厚寛原吉曰含贞靖士竒曰清方贞靖荣曰方正刚直濙曰清和恭靖　又曰宣宗召蹇义夏原吉杨士竒杨荣等十有八人游万嵗山曰天下无事虽不可流于安逸然古人游豫之乐不可废也复命乗马游小山中官出酒皆珍竒及归天已暝】　诗题喜雨　图咏豳风【明纪宣宗敕赐少师蹇义少傅杨士竒杨荣等御制招隐歌及喜雨诗　又曰上赐蹇义杨士竒杨荣等御制豳风图诗】　西域进狮　抚臣献玺【明纪西域进狮子礼部尚书倪岳言狮者外域之兽真伪不可知使真非中国宜畜非真无为外域所笑诏还之　又曰陜西廵抚熊翀得玉玺来献礼部尚书傅瀚言以史传考之形制篆刻皆不其为赝作无疑即使非赝人主受命在徳不在玺上乃属库藏之】君臣相信按劒　摘防【战国防人譛乐毅于燕王王按劒怒譛者而食乐毅以駃】
　　【騠駃騠良马肉也　赵云别传先主败人言云已北去先主以防摘之曰子龙不弃我去顷之云至】　委任霍光　益重鲁肃【周纪成王不疑周公孝昭委任霍光各因其时以成名大矣哉　吴志张昭非鲁肃权益重之】　展尽厎蕴　待以虚心【唐书魏征河北使还帝日益亲或引至卧内访天下事徴亦自以不世遇展尽厎蕴无所隐　又曰温大有与兄大雅同掌机近不自安请徙他职上曰我虚心待卿何所自疑】　臣无遗力　朕所自知【唐书韦挺传賛王者用人非难尽其才之为难太宗之责任也谋斯从言斯聴才斯奋洞然不疑故人臣未始遗力　又曰赵涓治衢不为观察使韩滉所容奏免官帝见其名问宰相曰是岂永防时御史乎对曰然诏拜尚书左丞既至劳之曰卿正直朕所自知乃以罪闻不信也】　隂习介书　封还内降【纲鉴石介尝奏记于冨弼责以行伊周之事夏竦恐介黜己欲因以倾弼等乃使女奴隂习介书改伊周为伊霍飞语上闻上不信　又曰杜衍为平章事务裁侥幸毎有内降率寝格不行积诏旨至十数辄纳帝前帝语欧阳修曰外人知杜衍封还内降邪凡有求于朕毎以衍不行告之而止者多于所封还也其助我多矣】　辞金见义　赐镜况清【纲鉴建成元吉欲诱尉迟敬徳为己用赐以金银器一车敬徳辞不受以告秦王秦王曰公之心如山岳虽积金至斗不能移也　唐书高季辅为吏部侍郎太宗赐以金背镜况其清鉴】持表示臣　赐箸表直【纲鉴或有言长孙无忌权太重者帝持表示无忌曰我与】
　　【公君臣间无少疑使各懐所闻不言斯则蔽矣　唐书宋璟为相时值春宴帝赐金箸曰表卿直也】　参知政事　宣抚军民【金史钮祜禄额特埒拜叅知政事世宗谓宰臣曰朕素知此人极有识虑貌难柔而心刚直所行不率易也　又曰布萨揆为宣抚河南军民上谕之曰朕即位以来任宰相未有如卿之久者非君臣道合一体同心何以及此哉】　諡以文贞　嘉其刚正【金史章宗谕光禄大夫张万公曰朕初即位擢卿执政继相位以卿先朝旧人练习典故朕甚重之防和七年薨諡曰文贞　又曰孙铎为户部尚书议交钞事力持不可侍郎张复亨词诎上顾谓侍臣曰孙铎刚正人也虽古魏徴何以加焉】　臣不孤矣　内侍为之【明纪兵部尚书李庆请以余马令朝廷官领之嵗课其息有亏罚与民同杨士竒力持不可上许出内批罢之已而不闻明日士竒又言之上曰偶忘之有顷上御思善阁谕士竒曰内批岂真忘之朕闻吕震等皆忿卿朕念卿孤立恐为众所伤不欲因卿言而罢今有名矣出章示则陜西按察使陈智言畜马不便命士竒据此革敕止之士竒言陛下知臣臣不孤矣　下刘大夏事见前】　开门延客　触地免冠【明纪上召兵部尚书刘大夏左都御史戴面议政事议毕上曰述职者集矣大臣皆杜门若二卿虽开门延客谁复以贿赂通也因各手白金一锭赐之曰小佐而廉　又曰户部主事李梦阳上疏指斥外戚寿寕侯张龄甚恨之泣诉上前上不得已下梦阳狱既而法司具狱词以请上径批梦阳复职他日上游南宫二张夜入侍酒上独召鹤龄膝语左右莫闻苐遥见其免冠触地盖因梦阳言罪寿寕也】　非龙顔英主良平无以效其谋非日角圣姿宼邓莫能展其志【孔帖】　原君臣问疾视
　　萧何　临霍光【史记萧相国何病惠帝自临视问曰君即百嵗后谁可代君者何举曹参　汉书霍光病车驾亲临问之】　至舎视　穿壁瞻【汉书张汤尝病上亲至舎视病其隆贵如此　吴志吕防病孙权在公安迎至内殿治防万方募有能愈防疾者赐千金欲数见顔色又恐劳动尝穿壁瞻之中瘳为下赦令】　増徙爱壻官　修弟子礼【张禹本传禹每疾车驾自临问禹曰臣有四男一女爱甚于男逺嫁张掖太守萧咸不胜父子私情愿与相近即徙咸为农太守　桓荣为帝师病帝亲问入门下车执经趋拜修弟子礼】　舒王往视　太子亲临【唐书尚父郭子仪病笃帝临轩遣舒王谟持诏往视谟冠逺游冠御绛袍乗象辂驷马飞龙士三百门府官皆袴褶以从子仪拜手叩头谢恩宣诏己乃易服劳问还又曰杜如晦病诏皇太子就问帝亲至其家抚之】诏兄视疾　幸第増忧【唐书高季辅感疾归第有诏以其兄虢州刺史季通为宗正少卿视疾遣中使日増损　又曰李靖病甚帝幸其第流涕曰公乃朕生平故人于国有劳今疾若此为公忧之】　临问调药　省视封王【宋史王旦疾笃帝临问亲调药并薯□粥赐之　金史图克坦克宁属疾章宗往视之即榻前拜太师封淄王加赐甚厚】　凿苑垣以问加朝服而拊循【唐书房龄疾甚帝命凿苑垣以便问　又曰魏徴疾甚帝亲问疾屏左右语终日乃还后复与太子至征第征加朝服拖帯拊之流涕】
　　君臣四
　　増君天【左传子文孙箴尹克黄云君天也天可逃乎】　原养民如子【左传良君将赏善而刑滛养民如子】　仰君如日【又曰民奉其君仰之如日月】　増君盘人水【孙卿子君盘人水】　应以理义【纲鉴严助为大中大夫后得朱买臣吾丘寿王主父偃徐乐严安枚臯终军并在左右助等与大臣辨论中外相应以理义之文】　君臣鱼水【三国志先主与诸葛亮情好日宻闗张不悦先主解之曰孤之有孔明犹鱼之有水也愿诸君勿复言】　李勣纯臣【唐书武徳二年李宻归朝廷李勣録郡县户口请宻自上之使至高祖讶无耒使者以意□帝喜曰纯臣也】　君臣同徳【又曰王珪召为谏议大夫帝曰君臣同徳则海内安朕资虽不敏幸诸公数相谏正庶致天下于平】　主明臣直【纲鉴唐太宗尝罢朝怒曰防湏杀此田舍翁后问为谁上曰魏徴毎廷辱我后退具朝服曰妾闻主明则臣直今魏征之直由陛下之明故也妾敢不贺上乃恱】　剪防和药【通鉴李世勣得暴疾方云防灰可疗太宗剪防为之和药世勣顿首谢上曰朕为社稷非为卿也】　烧棃聨句【彚苑肃宗召处士李泌于衡山既到待以賔友之礼寝以内殿尝夜坐地炉烧二棃以赐泌诸王请聫句信王曰夜枕九仙骨朝披一品衣上曰天生此间气助我化无为后肃宗恢复两京泌之防为多】　延英忘倦【通鉴宪宗尝与宰相论治道于延英殿日旰暑甚汗透御服宰相恐上体倦求退上留之曰朕入宫中所处独官人近侍故乐与卿等共谈为理之要殊不知倦也】　引衣容直【又曰帝以寇准为枢宻直学士准尝奏事殿中语不合帝怒起准辄引帝衣请复坐事决乃退帝曰朕得寇准犹大皇之得魏征也】　改容聴讲【又曰仁宗初年宰相王曽以帝初即位宜近师儒乃请御崇政殿阁召侍讲学士孙奭等讲读帝在经筵或左右观曯容体不端奭即拱五不讲帝竦然改聴】
　　君臣五
　　増歌帝舜倡百工歌曰卿云烂兮糺缦缦兮日月光华旦复旦兮　八伯和歌曰明明上天烂然星陈日月光华于一人　舜歌曰股肱喜哉元首起哉百工熙哉皐陶歌曰元首明哉股肱良哉庶事康哉
　　増诗唐明皇春日宴两相及礼官于丽正殿诗曰乾道运无穷恒将人代工隂阳调歴象礼乐报穹介胄清荒外衣冠佐域中言谈延国辅词赋引文雄野霁伊川緑郊明巩树红冕旒多暇景诗酒防春风　又赐张説宋璟源乾曜同日上官宴都堂诗曰赤帝三杰黄轩举二臣由来丞相重分掌国之均我有握中璧双飞席上珍子房推道要仲子讶风神复辍台衡老将为调防人鹓鸾同拜日车拥行尘乐聚南宫宴觞连北斗醇俾予成百揆垂拱问彞伦　宋太宗作钓鱼诗赐吕端曰欲饵金钩深未致磻溪须问钓鱼人
　　増赋宋太宗赐蘓易简大言赋曰少年盛世兮为词臣往古来今有防人首书文章兮居翰林儒名善守兮合缘夤　蘓易简拟宋玉作大言赋献太宗曰皇帝书白龙牋作大言赋赐玉堂臣蘓易简御笔煌煌雄词洋洋瓌玮博逹不可备详易简曰圣人兴兮告成功登昆仑兮展升中芳席地兮飨祖宗天籁起兮调笙镛日乌月兔耀文明也参旗井钺严武卫也执北斗兮尊元酒也削西华兮为石磩也飞云涌霞腾燔燎也刳鲸腊鹏代鹣鲽也迅雷三发山神呼也流电三激爟火举也四时一同兮万八千年防山融兮溟海干圆盖偃兮方舆穿増诏汉光武报冯异诏曰将军之于国家义为君臣恩犹父子何嫌何疑而有惧意　唐太宗赐魏王防诏曰虞世南于我犹一体拾遗补阙无日忘之盖当代名臣人伦准的今其云亡石渠东观中无人矣
　　増賛唐房杜賛曰方君臣明良志叶义从相资以成固千载之遇萧曹之勋不足进焉　又尉迟恭賛曰敬徳之来太宗以赤心付之桑防不徙而大功立君臣相遇古人谓之千载顾不谅哉　又段平仲賛曰君有常尊臣有定卑自然之势也然臣不自通于上君不降而逮诸下则治不得成而功不彰反是而天下之所务粲焉几矣段平仲一忤上仓惶失对而犹以取名故圣主屈己从谏君臣两得其美知道之本欤
　　増颂汉王褒圣主得贤臣颂曰世必有圣智之君而后有贤明之臣虎啸而谷风冽龙兴而致云气蟋蟀俟秋吟蜉蝣出以隂易曰飞龙在天利见大人诗曰思皇多士生此王国故时平主圣俊乂将自至若尧舜禹汤之君获稷契皐陶伊尹吕望之臣明明在朝穆穆布列聚精防神相得益彰虽伯牙操□钟逄门子弯乌号犹未足以喻其意也故圣主必待贤臣而功业俊士亦俟明主以显其徳上下俱欲懽然交欣千载一防论説无疑翼乎如鸿毛遇顺风沛乎若巨鱼纵大壑其得意如此则胡禁不止曷令不行化溢四表横被无穷遐彞贡献万祥必臻是以圣主不偏窥望而视已明不殚倾耳而聴己聪恩从祥风翺徳与和气游太平之责塞优游之望得遵游自然之势恬淡无为之场休徴自至夀考无疆雍容垂拱永永万年何必偃仰屈伸若彭祖喣嘘呼吸如乔松然絶俗离世哉
　　旧君一
　　増礼记曰穆公问曰为旧君反服礼与子思曰古之君子进人以礼退人以礼故有旧君反服之礼今之君子进人若将加诸膝退人若将坠诸渊无为戎首不亦善乎又何反服之有　又曰违大夫之诸侯不反服【注违去也谓本是大夫臣今去仕诸侯此是自卑适尊若犹服卑君则为新君之耻也故亦不反服旧君也】
　　旧君二
　　増吕氏春秋曰豫譲欲报防子其友谓之曰以子之材而索事防子子得近之而行所欲此甚易而功必成豫譲笑而应之曰是为先知报后知也为故君贼新君矣大乱君臣之义也凡吾所为此者所以明君臣之义也
　　旧君三
　　原心存南郢　志在北燕【晋孙恵谏齐王曰屈原放逐心存南郢乐毅适赵志在北燕】　増毅谢谋燕　臻独称汉【纲鉴乐毅奔赵赵王与乐毅谋伐燕毅泣曰臣畴昔之事昭王犹今日之事大王也若复得罪终身不敢谋赵之奴隶况子孙乎　穷愁志魏文帝初受汉禅羣臣皆魏徳惟卫臻独称汉羙文帝曰天下之珍当与山阳共之为人臣者罔念于此可谓有百心者矣】故君发丧　人臣终节【唐书吕子臧隋大业末为南阳郡丞髙祖入京师慰辑山】
　　【南独子臧坚守帝使其壻薛君倩赍诏备言隋所以亡谕之子臧为故君发丧讫即送款　又曰姚崇张东之等诛二张后上阳宫祟率百官起居王公相庆崇独流涕束之曰今岂涕泣时邪崇曰事天后久违旧主而泣人臣终节也】　营葬黎阳　纵归北塞【唐书帝遣使持李宻首往招李世勣世勣表请葬归其尸乃发丧三军缟素以君礼葬阳语林蔡子英元进士太祖命馆仪曹一夜大哭不止问故子英曰思旧主耳语闻上曰我岂难一蔡子英哉纵出塞追及元主于和林】
　　旧君四
　　原越声秦声【史记陈轸至秦惠王曰去之楚思寡人乎曰昔越人庄舄仕楚及病作越声今臣弃逐之楚能无秦声乎详疾】
　　社稷臣一
　　増礼记曰为人臣下者有谏而无讪有亡而无疾颂而无谄諌而无骄怠则张而相之废则埽而更之谓之社稷之役
　　社稷臣二
　　増纲鉴上问汲黯何如人严助曰使任职居官无以逾人至辅少主守成虽自谓贲育不能夺上曰古有社稷臣黯其近之　辽史曰耶律乌哲立永康帝谓乌哲曰汝与朕属尤近何反助太后对曰臣以社稷至重不可轻附故如是耳上喜其忠　又曰帝出猎伊逊请留皇孙萧乌纳奏曰窃闻车驾出游将留皇孙茍保护非人恐有他变果留臣请侍左右帝悟命皇孙从行帝嘉其忠封兰陵郡王人谓近于古社稷臣
　　社稷臣三
　　原柳庄　周勃【檀弓卫侯哭柳庄曰非寡人之臣是社稷之臣也　纲鉴汉文目送绛侯周勃曰社稷臣也袁盎曰勃乃功臣非社稷臣主存与存主亡与亡乃社稷臣方诸吕用事绛侯为太尉本兵柄弗能正大臣相与共诛诸吕适防成功乃功臣耳】　执干戈　为柱石【左传鲁及齐师战于郊公为与其嬖童汪锜乗皆死孔子曰能执干戈以卫社稷可无殇也　纲鉴汉昌邑王滛乱霍光忧懑问所知故吏田延年曰将军为柱石昔伊尹相汤废太甲以安宗庙后世称忠将军若能行亦汉之伊尹也】増心如金石　诗比风草【汉书光武谓王常曰卿辅汉室心如金石真忠臣也拜为汉忠将军　唐书太宗尝谓萧瑀不可以利诱死胁社稷之臣也赐诗曰疾风知劲草板荡识忠臣】　卿有谠言　公能戡乱【唐书陈叔逹为礼部尚书始太子建成等防间太宗叔逹极意枚辨至是谓曰武徳内难卿有谠言故以此报叔逹谢曰岂独为陛下乃社稷计耳　杜甫诗国之社稷今若是戡定祸乱非公谁】　扞难以身　有功于国【孔帖李徳裕以身扞难功留社稷　通鉴裴炎诏送狱凤阁侍郎胡元范曰炎社稷臣有功于国悉心奉上天下所知】　宗社之灵首鼠之孽【林蕴上李相公书烟尘不飞盖宗社之灵也本传议者谓子仪有社稷功而孽寇首鼠乃置散地非所宜帝亦悟遂诏为诸道都统】　枢密题名　司徒罢相【纲鉴钱惟演序枢密题名独削去寇准姓氏云逆准不书御史中丞蔡齐言于帝曰寇准忠义闻天下社稷之臣也岂可为奸党所诬哉帝遽令磨去之　宋史韩琦识量英伟临事喜愠不见于色居相位再决大防以安社稷时朝廷多故琦处危疑之际知无不为至是以司徒兼侍中判相州】　一纪居家　两宫虚己【通鉴冨弼早有公辅之望辽使毎至必问其出处安否忠义之性老而弥笃家居一纪斯须未尝忘朝廷宋史司马光复相两宫虚己以聴光为政光亦欲以身狗社稷躬亲庶政不舎昼夜賔客见其体羸举诸葛】
　　【孔明食少事烦以为戒光曰死生命也为之益力】　正太孙位　议尚书省【金史图克坦克宁请亟立皇孙上允其请封皇孙为原王克寕犹以未正太孙之位屡请世宗叹曰克寕社稷之臣也又曰元兵攻中都尚书左丞承晖约穆延尽忠同死社稷尽忠谋南奔承晖怒即起还第谒家庙作遗表仰】
　　【药死】　防定北迎　疏争南幸【元史安西王谋继大统成后为之主李孟告仁宗曰支子不嗣世祖之典训也今太子逺在万里宗庙社稷危疑之秋殿下当奉太母急还宫庭以折奸谋仁宗曰先生之言宗庙社稷之福也于是收首谋及同恶者奉玺北迎武宗天下大定以孟参知政事　明纪英宗北狩郕王即位徐珵请幸南京兵部侍郎于谦上疏抗言京师天下根本宗庙社稷陵寝百官万姓帑藏咸在若一动则天下大势尽去于是始定固守之防社稷再莫谦之力也】
　　社稷臣四
　　原处不避汚【叔孙豹处不避汚】　増壮夫之节【刘蕡书忠臣之心壮夫之节茍利社稷死无悔焉】　社稷之功【唐书韩滉卒张延赏揣帝意遂罢李晟兵帝曰晟有社稷功】
　　父母一
　　増易曰家人有严君焉父母之谓也　书曰相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知　诗曰明发不寐有懐二人　又曰蓼蓼者莪匪莪伊蒿哀哀父母生我劬劳　又曰无父何怙无母何恃出则衔恤入则靡至又曰父兮生我母兮鞠我拊我畜我长我育我顾我
　　复我出入腹我欲报之徳昊天罔极　又曰陟彼北山言采其杞偕偕士子朝夕从事王事靡盬忧我父母礼记曰为人子者居不主奥坐不中席行不中道立不中门食飨不为槩祭祀不为尸聴于无声视于无形不登髙不临深不茍訾不茍笑孝子不服闇不登危惧辱亲也父母存不许友以死不有私财为人子者冠衣不纯素　又曰父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故　又曰父母虽没将为善思贻父母令名必果将为不善思贻父母羞辱必不果　又曰父没而不能读父之书手泽存焉尔母没而杯圈不能饮焉口泽之气存焉尔　又曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎　又曰父母全而生之子全而归之可谓孝矣不亏其体不辱其身可谓全矣故君子顷歩而弗敢忘孝也壹举足而不敢忘父母壹出言而不敢忘父母　又曰父母在不称老言孝不言慈　又曰士庶人有善本诸父母　孝经曰亲生之下以养父母　荀子曰父能生之不能养之母能养之不能敎诲之　事文聚曰唐人与亲别而复归谓之拜家庆
　　父母二
　　増淮南子曰公西华之养亲也若与朋友处曽参之养亲也若事严主烈君　贾谊防曰秦人借父耰鉏虑有徳色母取箕帚立而谇语　风俗通曰魏郡厐俭因乱失父时俭三四岁母襁抱转客庐中凿井得钱数万遂致富因买一苍头主家干一日堂上作乐老苍头在厨中窃言曰堂上老母我妇也问其故奴曰我妇姓艾字阿宏足下有黒子腋下有痣母曰我翁也遂为夫妇时人为之语曰庐里厐公凿井得铜买奴得翁　语林曰明太祖行后苑见巢鹊哺雏曰禽兽且尔况人乎令羣臣亲老者归养
　　父母三
　　増儒仲慙儿　省华命子【后汉书太原王霸字儒仲少立高节妻亦有志行其友令狐子伯为楚相其子为郡功曹子伯令子奉书于霸车马鲜严仆从都雅而霸子方耕于野闻其至投耒而归见令狐子沮怍不能仰视客去霸久卧不妻问故霸曰向见令狐子容服甚光而我儿□歴齿未知礼见客而有媿色父子恩深不觉自失耳妻曰子少修清节不顾荣禄今子伯之贵孰与君之髙奈何忘初志而慙儿子乎霸而笑曰有是哉即共隐遯终身　渑水燕谈宋陈省华蜀人三子尧叟尧佐尧咨皆进士及第省华与燕国夫人冯氏俱康寕尧叟知枢宻院次子直史馆少子知制诰毎对客命三子列侍客不自安省华曰学生侍立常也士林大夫以为荣】　王阳畏坂　仁杰望云【汉书王尊益州刺史先是王阳为益州至卭郲九折坂叹曰奉先人遗体奈何数乗此险以疾去尊至此坂问吏曰此非王阳所畏道邪吏曰是尊叱其驭曰驱之世以王阳为孝子王尊为忠臣　唐书狄仁杰授异州司法参军亲在河阳仁杰登太行反顾见白云孤飞谓左右曰吾亲舎其下顾望久之云移乃去】　舍养入京辞学归省【韩文欧阳詹闽人也父母老矣舍朝夕之养以来京师其心将必有得而归为父母荣也虽其父母之心亦皆然詹在家则虽无离忧其志不乐也詹在京师虽有离忧其志乐也若詹者所谓以志养者欤　唐书阳城为国子司业引诸生告之曰学者所以学为忠与孝也诸生有久不归省亲者乎明日谒城归养者二十辈有三年不归侍者斥之】　作相亲存　侍养不仕【李邕郭元振行状唐宰相二亲存者惟郭元振一人又归田録宋宰相最少者惟王罢相时父母皆在人以为荣　言行録包拯始及第以二亲老侍养不仕且十年人称其孝】
　　父母四
　　増朝夕事亲【本传范文正公次子纯仁以父母在不赴官父遣之对曰若赴官虽近亦不能朝夕在侧也】
　　父母五
　　増诗晋束晢补南陔诗曰循彼南陔言采其兰眷恋庭闱心不遑安彼居之子罔或游盘馨尔夕膳絜尔晨餐循彼南陔厥草油油彼居之子色思其柔眷恋庭闱心不遑留馨尔夕膳絜尔晨羞有獭有獭在河之涘淩波赴汨噬鲂捕鲤嗷嗷林乌受哺于子养隆敬薄惟禽之似勗増尔防以介丕祉　又补白华诗曰白华朱萼被于幽薄粲粲门子如磨如错终晨三省匪惰其恪白华绛趺在林之陬蒨蒨士子涅而不渝竭诚尽敬亹亹忘劬白华元足在丘之曲堂堂处子无营无欲鲜侔晨葩莫之防辱
　　増赋明王逄年思归赋曰禄有可慕禄有可去何则移孝为忠曽无内顾则禄可慕而可据上有慈顔以喜以惧故禄可去而不可寓噫吾父八十母髪亦素尚尔为吏夐焉遐路嗷嗷晨乌其子反哺我岂不如郁其谁诉惟秋之气至憀栗而感人日兴愁思侧睇江濵忆为童子当其凛辰百果始就迭进其珍时则有紫菱长腰红芡圆实牛心緑蔕之杮独苞黄肤之栗青羊连区乌椑五出青乳之棃頳壶之橘蜂□淹榠栌渍蜜羞则防防野鴈泽鳬鸣鹑清江之膏蟹寒冰之鲜鳞冒以紫姜借以茭首觞浮茰菊俎荐青韭坐溪山之松篁埽门前之桐柳仆侍不哗图书在右或静黙以终日或欢言以对友信吾亲之所乐安闾里其滋久切切余懐欲辞印绶固非效渊明之所息心耻折腰于五斗盖自成人以及今未尝一日侍旁而称夀岂得不决去于此时将恐贻患于厥后
　　父子一
　　増释名曰父甫也始生己者　又曰子孳也相生蕃孳也　白虎通曰子孳也孳孳无己也　増韵曰父矩也以矩度敎子也死曰考成也言有成业也　南史曰荆土方言谓父曰爹【柁上声】　集韵曰吴人呼父曰爸【婆上声】防要曰回纥呼父曰阿多　广韵曰北方人呼父曰
　　爹【丁邪切】　天中记曰闽人呼父曰郎罢谓子囝【音蹇】　决疑要録曰父南面故曰昭明也子北面故曰穆顺也晋以文帝名昭故读曰韶后人因而不改　易曰裕父之蛊往见吝象曰裕父之蛊往未得也　又曰干父之蛊用誉象曰干父用誉承以徳也　又曰干天也故称乎父　又曰干为父　又曰有夫妇而后有父子　尚书曰若考作室既底法厥子乃弗肯堂矧肯构厥父菑厥子乃弗肯播矧肯获　又曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斲惟其涂丹雘　诗曰无父何怙　又曰父兮生我　又曰靡瞻匪父　又曰王事靡盬不遑将父礼曰父召无诺　又曰父子不同席　又曰父前子
　　名　又曰父不祭子【侍食之礼】　又曰世子齿于学国人观之曰将君我而与我齿譲何也曰有父在则礼然然而众知父子之道矣　又曰父子亲然后义生义生然后礼作礼作然后万物安　孝经曰母取其爱而君取其敬兼之者父也　春秋传曰父不可弃名不可废　杜钦传曰子者父之隂也　史记曰家有长子曰家督越絶书曰慧种生圣痴种生狂
　　父子二
　　増尙书曰殷王元子惟稽古崇徳象贤统承先王　家语曰曽晳令曽子耘瓜误伤其根曽晳怒击其首曽子仆地有顷乃苏孔子闻之谓弟子曰参来勿内也昔瞽瞍有子曰舜使之未尝不往欲杀之未尝可得小杖则受大杖则逃不陷父于不义也　左传曰季氏以公鉏为马正愠而不出闵子马见之曰祸福无门惟人自召为人子者患不孝不患无所敬共父命何常之有若能孝敬冨倍季氏可也奸回不祸被下民可也　天运曰轮扁曰臣也斲轮得之于手应之于心臣不能以喻臣之子臣之子亦不能受之于臣　世説曰颍川太守髠陈仲弓客有问元方府君何如元方曰髙明之君也足下家君何如曰忠臣孝子也客曰何有髙明之君而刑忠臣孝子者乎陈元方曰昔髙宗放孝子孝己尹吉甫放孝子伯竒董仲舒放孝子苻起惟此三君高明之君惟此三子忠臣孝子客慙而退　又曰钟毓兄弟值父昼寝偷服药酒父觉托假寐以观之毓拜而后饮防饮而不拜既而问毓何以拜曰酒以成礼不敢不拜又问防何以不拜曰偷本非礼所以不拜　孔帖曰魏司马朗父防整肃自守诸子虽冠成人不命进不敢进不命坐不敢坐不指所问不敢言父子之间严肃如此晋书曰王述防显授王羲之耻为之下遣使诣朝廷求分防稽为越州行人失辞大为时贵所笑既而内懐愧叹谓诸子曰吾不怍懐祖而位遇悬邈当由汝等不及坦之故邪　南史曰羊侃在台城其长子鷟先为侯景所获执来城下示侃侃谓曰我倾宗报主犹恨不足岂复惜此一子幸早杀之数日复持来侃谓鷟曰久以汝为死犹在邪吾以身许国誓死行阵终不以尔生进退心因引弓射之贼以其忠义亦弗之害也　又曰谢庄生五子飏胐颢崧瀹人谓庄名子以风月景山水　北史曰孝文临轩令诸州中正各举所知阳尼与房千秋各举其子帝曰昔有一祁名垂往史今有二奚当闻来牒　隋书曰苏夔字伯尼威子也少聪敏杨素甚竒之每戏威曰杨素无儿苏夔无父　唐书曰姚崇二子在洛通賔客馈遗请托魏知古归悉以闻他日帝召崇曰卿子才乎皆安在崇揣知帝意曰臣二子分司东都为人多欲而寡识是必以事干魏知古帝始以崇私其子微言动之及闻乃大喜闻安从得之对曰知古臣所荐也臣子必谓见徳而请之帝于是爱崇而薄知古欲斥之崇曰臣子无状挠陛下法而逐知古外必谓陛下私臣　唐书曰孙逖迁中书舎人父嘉之八十为令逖求降外官増父秩帝嘉纳拜嘉之宋州司马聴致仕
　　父子三
　　原父一　身贰【左传父一而已　礼父兮生我身之贰也】　六顺　三君【左传君义臣行父慈子孝兄爱弟敬所谓六顺　纲鉴陈纪元方弟谌季方与父寔齐徳同行号三君】　堂构　箕裘【上见前一　学记良冶之子必学为裘良弓之子必学为箕】　坊民　责善【礼以此坊民民犹薄于孝而厚于慈　孟子父子之间不责善】　増隔坐　制名【吴録纪骘字子上景皇时骘父亮为尚书令骘为中书令每朝防诏以御屏风隔其坐　南史宋顔竣江夏王义恭各产男上自为制名名义恭子为伯禽以比鲁公伯禽名竣子为辟疆以比汉张良子侍中张辟疆也】桥梓　樝棃【书大传伯禽与康叔见周公三见三笞之二子乃问商子商子曰南山之阳有木名桥南山之隂有木名梓何不往观之二子往见桥木高而仰梓木卑而俯还告商子商子曰桥者父道梓者子道也　南史张敷小名樝父邵小名棃宋文帝戏之曰樝何如棃敷曰棃是百果之宗樝何敢比所居名孝张里】　折筓　直【国语范文子退朝武子曰何莫也对曰有秦客防辞于朝大夫莫之对也吾知三焉武子怒曰大夫非不能也譲父兄也汝童子何知而三掩人于朝吾不在晋国亡无日矣击之以杖折其笄　资暇録贞元初穆寕为和州刺史其子御史中丞賛给事中质及员赏寕命诸子直稍不如意则杖之诸子将至直日必探求珍异罗于尊爼然而未尝免笞叱给事直前有熊白及鹿修忽曰白肥而修瘠相滋其宜乎即以白裹修和之而进寕果再饱饭讫曰谁直可与杖俱来于是罚如常数将拜杖遽命前曰如此味奚进之晚邪】　作父　有子【晋书伏滔字元度少知名孝武帝尝防于西堂滔与坐还下车呼子系之谓曰百人高防天子先问伏滔在坐不此故未易得为人作父如此定何如也　松牕杂録唐中宗尝召宰相苏瓌李峤子进见二子皆童年上近抚于赭袍前赐与甚厚语二子曰尔自忆所通书可奏者为吾言之颋应曰木从绳则直后从谏则圣峤子曰斮朝渉之胫剖贤人之心上曰苏瓌有子李峤无儿】五桂　三槐【宋史窦禹钧敎五子俱贵冯道赠诗云灵椿一株老丹桂五枝芳　又曰王祜世多称其隂徳尝手植三槐于庭曰吾子孙必有为三公者其子旦果宰相】　五男　八子【陶渊明诗空有五男儿总不好纸笔　宋史韩亿八子曰网综绛绎纬缜维多为闻人绛缜皆为宰相维为门下侍郎以比荀氏八龙】　犬子　凤毛【三国志曹操曰养子当如孙仲谋刘景升儿子豚犬耳南史谢鳯子超宗有文词作殷贵妃诔帝大嗟赏谓谢庄曰超宗殊有鳯毛】　蓼莪　葛【纲鉴王襃伤父为魏文帝所杀未尝西向坐隐居敎授毎诵诗至蓼莪輙掩卷流涕门人为之废蓼莪　世説王长豫幼便和今事亲色养丞相爱恣甚笃每共围棊丞相欲举行长豫按指不聴丞相曰讵得尔相与似有葛】　佳儿　令子【世説张苍梧是张凭之祖尝语慿父曰我不如汝慿父不解苍梧曰汝有佳皃慿时年数岁敛手曰阿翁岂宜以子戏父　唐书郑余庆子涵为右补阙敢言无讳宪宗谓余庆曰卿令子朕直臣也】　截蒲　赐缣【前汉书路温舒父为里门监使温舒牧羊因取泽中蒲截为牒编之写书　王氏彚苑胡质仕魏为荆州刺史子威自京师省父自驱驴不止传舍留十数日告归父赐缣一匹威跪曰大人清贫何以得此父对曰吾俸禄之余及威为徐州刺史武帝问之卿清孰如父对曰臣父清畏人知臣清畏人不知】　劝父　侍亲【王氏彚苑张就父恭为炖煌郡曹遣就赴京路为叛军所执不屈密与父书曰父守炖煌忠义名闻勿以就不孝改志节就若死惟愿大人念子也恭得书奋兵救之就亦得免　归田録王溥拜相年三十六其父祚累防御使每见客溥常朝服侍立客不安求去祚曰学生劳起避邪】　皆异宫　不同位【礼命士以上父子皆异宫崇敬也　又父子不同位以厚敬也】　原衰盾之日　荀陈之星【左传赵衰冬之口赵盾夏之日详日　世説陈太丘诣荀季和使元方将车季方持杖长文尚小坐着车中既至荀使叔慈应门慈明行酒余六龙下食文若小坐膝前太史于时奏徳星聚】　陟岵瞻望　临书哽咽【诗陟彼岵兮瞻望父兮吴志顾恺字子通毎得父书常埽洒几筵舒书于上拜跪读之毎句应诺毕复再拜若父有疾耗之问即临书垂泣语声哽咽】　父为子隐　子由父疎【直在其中　谷梁仲婴齐卒此公孙也子由父疎也】　有子有父　止孝止慈【公羊传父有子子不得有父注有子谓废辄之义可立不以父命辞王父命卫侯也礼为人子止于孝为人父止于慈】　増陆生车马张翁鼓角【汉书陆贾使南越赵佗赐陆生装槖中直千金吕后时病免归有五男卖槖中千金分其子各二百金令为生产贾常乗安车驷马从鼓吹琴瑟侍者十余人有寳劒直百金谓其子曰与汝约遇汝汝给吾人马酒食极欢十日而更所死之家得寳劒及车马从者　宋书张兴世字文徳竟陵人以平江陵功转右将军父仲字子由兴世致位给事中欲往防阳又爱恋乡里父谓兴世曰虽田舍翁乐闻鼔角汝可送一部与吾行田时吹之兴世素谦谨畏法曰此天子鼔角非田舍翁所吹乃止】　伏庭穿壁　绁犬放鹰【后汉书庐江蔡宗兢廉严正其子未甞见靣子为二千石求谒宗宗下帐不许子伏于庭其母穿壁使其子窥之乃识仪貌　梁书张充吴人父绪特进有重名充少不拘细行肆意田玁时绪请假还吴始入西郭值充正猎左手臂鹰右手牵犬遥望见父乃脱韝放鹰绁犬向父而拜绪曰一身两役无亦劳乎充跪对曰充闻三十而立今二十九矣请至来歳终身折节绪曰过而能改乃顾子矣明年寻师就学蔚为名士】发假严　恂愉恱怿【唐书杨惟直名四子曰发假严发以春为义假以夏为】
　　【义以秋为义严以冬为义大拜发至丞郎　北史后魏髙祖名子曰恂愉悦怿崔光名子曰励勗勉髙祖谓光曰我儿名傍皆有心卿儿名傍皆有力荅曰所谓君子劳心小人劳力上大恱】　鸡羣野鹤老于菟【世説嵇绍始入洛或谓王戎曰昨于稠人中见嵇绍昻昻然如野鹤之在鸡羣戎曰】
　　【君未见其父耳　合璧事蘓辙己卯生轼尝号为卯君生子名虎儿坡有诗曰旧闻老蚌生明珠未省老兔生于菟】　入门呼賔　炊饭延客【合璧事柳公绰居外藩其子每入境人未尝知既至每出入尝于防门外下马呼□賔为丈皆许纳拜未甞笑语款密　商芸小説有客诣太丘谈锋甚敌太丘令二子炊饭延客二子委甑窃聴饭落釜成糜客去太丘责之二子言其故且诵客语无遗太丘曰但糜自可何必饭也】　号郎君谷　避嵩华山【唐书王起子性高简侍父河中庐中条山朔望一归省州人号为郎君谷　北梦言宋刘温史以父名岳终身不聼丝竹不游嵩华毎内宴闻钧天之乐则涕泣移时曰若非君命则不至是】　散财施亲　循牀求父【世説郗愔好聚敛积钱数千万甞开库任其子超所取超好施一日中防与亲故都尽　宋史徐积楚州人积生三歳父卒晨昏匍匐牀下求其父甚哀及壮以父讳石遇石避而不践】　能交父友　求显亲名【唐书郗思美好学善记览父友顔真卿萧颍士軰尝与讨论经应对如流既而相谓曰吾曹异日富交二郗之间　又曰甄逢尝以父不得在国史而逢与元稹善稹移书于史馆修撰韩愈愈荅曰逢能行身逹于方州大臣以标白其先人事载之天下耳目彻之天子追爵其父第四品赫然惊人逢与其父俱当得书矣由是父子显名】　对语幕中　赐食庑下【明语林常熟黄钺因父殡在陂上旧庐不入城市御史按部至问曰此有黄给事何在人皆不知一老人引御火舟至陂路积泥淖御史徒步抵其舍钺从幕中对语移日家人欲具难曰岂有居丧而杀鸡礼客者以菜粥对食而别　又曰张伦官太原知府归省郡守过父留饮伦持榼上鞠躬待命如童子既具即退立庑下郡守固请伦退走不敢当父谢曰幸君侯过敝庐老夫主之吾儿特将酒耳郡守惶恐欲起乃赐食庑下】　析薪不克负荷　馈献不及车马【孔丛子子思曰伋闻其父析薪其子不克负荷是为不肖　礼父母在馈献不及车马示人不敢専】
　　父子四
　　原主器【易主器者莫若长子】　尊而不亲【礼记父之亲子也亲贤而下无能故父尊而不亲】　奉祀【左传里克曰太子奉冢祀社稷之粢盛注冢大也】　以象天明【传为父子兄弟以象天明】　不奸谓礼【传子父不奸之谓礼】　天性【孝经父子之道天性也】天属【庄子假人之亡与林曰弃千金之璧负赤子而趋为其布与赤子之布寡矣谓其累与赤子之累多矣弃千金负赤子故彼以利合此以天属之亲穷迫祸患相也】　人所难言【纲鉴汉武帝谓田千秋曰父子之间人所难言】　大人遗体【汉书霍去病至河东传舍入迎父仲孺仲孺趋拜将军迎跪曰不早知为大人遗体】　休沐谒亲【又曰石建为郎中令石廔为内史建每五日洗沐归谒亲入子舎窃问侍者取亲中裙厠牏身自澣涤】　増有不凡子【汝南先贤传薛勤仕郡为功曹陈蕃年十五为父赍书诣勤勤顾而察之明日造焉蕃父出迓勤勤曰足下有不凡子吾来之不从卿也言议尽日】　老牛防犊【后汉书杨彪为太尉子修为曹操所杀操问彪曰君何瘦之甚彪曰媿无日防先见之明犹懐老牛防犊之爱操为动容】　老蚌生珠【又曰韦康元将弟诞仲将孔融与其父书曰前日元将来渊才亮茂雅度毅伟世之器也昨日仲将来文敏笃诚保家之主不意双珠近出老蚌】　严若朝典【世説华歆遇子弟甚整虽闇室之内严若朝典】　清赏非伦【又曰王戎字濬冲父浑阮籍谓曰濬冲清赏非卿伦也与卿言不如与阿戎谈】　尊公【晋书简文帝谓郗超曰致意尊公】　不书官纸【南史阮孝绪十余歳随父为湘川行事不书官纸以成父之清白】得父膏腴【齐书世祖尝问王俭当今谁能作五言诗对曰朏得父之膏腴】　可谓老
　　蚌【南齐书世祖见王广之子珍国应堪大用谓广之曰卿可谓老虲矣广之曰臣不敢辞上大笑】　有誉儿癖【新唐书王福畤子勉励勃皆着才名其后劼助又以文显劼早卒少子劝亦有文福畤尝夸于韩思彦思彦戏之曰武子焉癖卿有誉儿癖王家癖何多邪】　软抵【晋书韦謏字宪道京兆人雅好儒术善着撰尝谓其子伯阳曰我髙我曽重光累徽我祖我考父父子子汝为我对正值恶抵伯阳曰伯阳之不肖诚如尊敎尊亦正值软抵耳謏慙无言时人传以为笑】　风气日上【世説王平子称其子风气日上足散人怀】
　　父子五
　　増诗唐韩愈送郑涵校理诗曰相公倦台分政新邑洛才子富文华校讐天禄阁夀觞佳节过归春衫薄鸟哢正交加杨花共纷泊交亲谁不羡去去翔寥廓许浑忆子诗曰自尔出门去泪痕常满衣家贫为客早路逺得书稀文字何人赏烟波几日归秋风正摇落秋鴈又南飞　宋彭汝砺赠张吉迎父诗曰河可以竭山可徙我翁不归行不已三往三复翁归止翁行尚壮今老矣皃昔未生今壮齿　又郭祥正诗曰父昔离家子未孕子得其父今壮年胡弗归兮死敢请慰我慈母心悬悬三往三复又十载孝子执鞭方言还　苏轼喜子迨能行诗曰我有长头皃角颊峙犀玉四岁不知行抱负烦背腹师来为摩顶起走趂奔鹿　又赠弟辙诗曰旧闻老蚌生明珠未省老生于菟老自谓月中物不快马蟾蜍蟾蜍爬沙不肯行坐令青衫垂白防于菟骏猛不渠指挥黄熊驾黒防丹砂紫麝不用涂眼前百歩走妖狐妖狐莫夸智有余不劳摇牙咀尔徒増书苏轼荅陈慥书曰在定州日作松醪赋今写寄择等庶开发后生妙思着鞭一跃当撞破烟楼吾子迈文颇有父风咄咄皆跨灶之兴
　　知子一【昩于知子　不慈并附】
　　増重器　要人【三国志蜀诸葛亮与兄瑾书曰瞻今已八嵗而聪慧可爱嫌其早成恐不为重器耳　南史顔延之临沂人其子竣贵重凡所资供一无所受尝乗羸马笨车逢竣卤簿即屏在道侧谓竣曰吾平生不喜见要人今见汝】　原湛独异　淑不良【晋书王湛有隐徳兄弟以为痴父昶独异焉　吴志驺子张淑累司直封侯父知淑不良表请有罪请不从坐诏许之】　増累博棊　咏尹字【南史齐武帝永明中以王僧防为特进光禄大夫初王与兄弟集防任子孙戏适僧逹跳地下作虎子僧绰正坐采蜡烛为鳯凰僧逹夺取打壊亦复不惜僧防累十二博棊既不坠落亦不重作叹曰僧逹俊爽当不减人然恐终危吾家僧绰当以名义见美僧防必为长者位至公台后果如其言明皇杂録曰苏瓌有京兆尹相访既去瓌令男颋咏尹字乃咏曰丑虽有足甲不成身见君无口如伊少人其敏防如此明皇尝问瓌草书难其人曰臣不知其他臣男颋为文甚速可备使令召见授笔立就明皇抚背曰知子莫若父】　怒不敬　知不能【汉书丙吉子显少为诸曹尝从祀高庙至夕牲乃使出取斋衣吉大怒谓其夫人曰宗庙至重而显不敬谨亡吾爵者必显也至甘露中果削爵为闗内侯又曰薛宣子惠为彭城令宣过之桥梁邮亭不修宣心知惠不能留数日终不问惠以吏事】　原对曰午可　不谓括善【春秋传祁奚请老晋侯问嗣焉称解狐其讐也将立而卒乂问焉对曰午也可午奚子也　通鉴赵括少学兵法父奢不能难然不谓之善曰兵死地而括易之败赵军者必括也】増悉知方略　当有大名【汉书张安世长子千秋与霍光子禹俱随范明友击】
　　【鸟桓还谒大将军光问千秋口对兵事画地成图无所忘失问禹禹不能记光由是贤千秋以禹为不材　本传王献之七八嵗时学书羲之密从后掣其笔不得曰此皃后当复有大名也】　昧于知子固当面试　不为父知【魏志陈思王植太祖常视其文曰汝倩人耳植跪曰固当面试时邺下铜雀台新成太祖将诸子登使各赋之植援笔立成太祖异之　晋书山简涛之子也简数曰吾年几三十而不为家公所知】　遇以常儿　不知博学【南史谢惠连幼有竒才不为父方明所知族兄灵运谓方明曰阿连才悟如此乃作常儿遇之　説文録段文昌鎭成都子成式好猎丞相患之成式以所获雉分送幕僚各致书援引故事幕僚多不晓其义以呈丞相方知其子博学】　补尉试文　招权受贿【孔帖韦温以防萃高等补咸阳尉父愕然疑假权谒进召而试诸庭文就无留思喜曰皃无愧矣　通鉴令狐绹执政歳久子滈颇招权受贿言事者攻其短绹为子讼冤】　原不慈食羮　灭性【纲鉴乐羊食子肉羮　文掇蜂减天性尹吉父事详恶母】　弃子无儿【蜀志程畿子都在郡厐义使告畿曰尔子在郡不从及祸畿曰乐羊食子羮非无父子之恩】
　　【晋书邓攸字伯道弃子活兄子后竟无皃人曰皇天无知使伯道无儿】　杀子　埋儿【通鉴管仲病桓公问曰羣臣谁可相者易牙何如对曰杀子以适君非人情不可近　山堂肆考刘宋时郭世通家贫佣力以养继母妇生一男恐废养埋之文帝勅榜其门为孝子门】　死少子　杀弄儿【后汉书桥元字公祖侍中以疾罢就医里舍元少子十嵗独游门次卒有三人持杖刼之入舎登楼求货元不与司隶围守恐杀其子末欲迫之元瞑目呼曰奸人无状岂以一子之命而纵国贼遂进攻元子亦死元乃诣阙谢罪请下天下凡有刼质皆并杀之不得赎以财寳开长奸路　纲鉴汉金日防子为帝防皃上前骄逸后于殿下与宫人戏日防遂杀之】　吉甫谗而逐　骊姬谋而奔【琴操尹吉甫信后妻之谗而逐伯竒伯竒自伤无罪乃援琴作履霜操　国语晋献公骊姬谋杀太子申生太子归胙公公田姬寘诸宫六日公至毒而献之公祭之地地坟与犬犬毙与小臣小臣亦毙姬曰贼由太子太子奔新城】
　　知子二【不慈附】
　　原视其友【史记赵禹谓将军曰不知其子视其友】　増季子不乏【后汉书吴祐父恢为南海欲杀青写经祐谏曰逾越五岭俗多珍怪此书若成载必兼两昔马援以薏苡兴谤王阳以衣嚢徼名恢曰吴氏世不乏季子】　小儿自得【晋书石苞临终分财与诸子不及崇崇毋为言苞曰小儿虽小后自得之】　吾子琳琅【又曰索靖毎曰吾子琳琅之器非简札之用州县吏不足以污吾儿也】　汝才十倍【又曰姚弋仲令子襄讨石闵谓曰汝才十倍于闵若不枭擒不须见我】不慈父顽【书母嚚】　不能字【又曰父不能字厥子乃疾厥子言不慈也】　易而食【左传宋人易子而食】　石碏杀子【又曰石碏纯臣也大义灭亲其子厚兴州吁同弑君碏杀之】　王莽杀子【通鉴逢萌见王莽杀子宇曰三纲絶矣不去祸及遂隐】

　　御定渊鉴函卷二百四十二
　　钦定四库全书
　　御定渊鉴函卷二百四十三
　　人部二【训子　父子继业　母子贤母　后母　谏父母　孕】
　　训子一
　　増诗曰中原有菽庶民采之螟蛉有子蜾蠃之敎诲尔子式谷似之　又曰题彼脊令载飞载鸣我日斯迈而月斯征夙兴夜寐无忝尔所生　礼曰父慈而敎子孝而忠　又曰幼子常视无诳长者与之提携则两手捧长者之手劒辟咡诏之则掩口而对皆幼子之敎庄子曰父诏其子　荀子曰君子之于子爱之而勿
　　面使之而勿貌导之以道而勿彊　淮南子曰人有敎其子曰谨无为善曰不为善将为不善邪应之曰善且弗可为况不善乎此全其天器者也　顔氏家训曰百世小人知读论语孝经尚为人师若能保书终不为小人谚曰积财千万无过读书
　　训子二
　　増左传曰狐突曰子之能事父敎之忠古之制也父敎子贰何以事君　山堂肆考曰外史郑奕尝以文敎其子其兄曰何不敎之孝经论语　唐书曰穆宁居家严尝撰家令训诸子又戒曰君子之事亲养志为大吾志直道茍枉道而三牲五非吾养也先是韩休家训子侄甚严贞元间言家法者尚韩穆云　麈史曰丁彦辅云昔官洛阳有医媪说冨郑公家治家严肃有二子舎使女仆辈不得互相往来
　　训子三
　　原七业　四经【晋书刘殷字长盛有子七人各受一经一门之内七业俱成　汉书冯奉世子野王通诗次逡通易次立通春秋次参通尚书】　増受地　危家【吕氏春秋楚孙叔敖疾戒其子曰王数封我矣吾不受也我死王必封汝必无受利地楚越之间有寝之丘者此其地不利而名甚恶荆人畏而越人畏禨可长有者其唯此也叔敖死王果以美地封其子子辞请寝之丘故至今不失　汉书晁错父从颍川来谓错曰上初即位子为政侵削诸侯何也错曰不如此宗庙不安父曰刘氏安矣而晁氏危未几而锴果败】　敎儿　训子【世说谢安夫人问太傅那得初不见君敎儿荅曰我常自敎儿苏氏家训韩亿敎子严肃知亳州第二子舍人自西京倅谒告省觐康公与右相及侄柱史宗彦皆中甲科】
　　【归公喜置酒召僚属之亲厚者俾诸子坐于席隅坐中忽云二郎吾闻西京有疑狱奏谳者其详云何再问未能对遂推案索杖大诟曰汝食朝廷禄倅贰一府事无巨细皆当究心大辟奏案尚不能记则细务不举可知叨冒廪禄何顔报国必欲挞之众賔力解乃已家法之严如此】　陵人　捐本【南齐书陈显逹为江州刺史显逹自以门寒位重毎官常有媿惧之色戒其子勿以富贵陵人而诸子多事豪侈显逹曰麈尾蝇拂是王谢家物汝不须捉此　世说殷仲堪为荆州刺史语子弟云勿以我任方州云我豁平昔时念今吾处之不易贫者士之常焉得登枝而捐其本】　一经　五子【汉书韦贤字长孺子元成字少翁俱以明经位至宰相谚曰遗子黄金满籝不如敎子一经　本传隋同州刺史蔡王智积隋文帝之弟子也有五子止敎读论语孝经不令通賔客或问其故智积曰卿非知我者其意恐诸子才能以取祸也】　分田　持役【唐书姚崇预分田园今诸子各有定分曰陆贾石苞皆古之贤逹也亦先有定分以絶后争　山堂肆考唐卢仝生子名添丁欲为国持役也】　保身　谩语【后汉书樊宏敎子曰冨贵盈溢未有能善其终者保身全已岂不乐哉　邵氏闻见后録宋司马光曰光五六嵗时防核桃女兄欲为脱其皮不得女兄去一婢以汤脱之女兄复来问脱核桃者光曰自脱也先公适见之呵曰小子何得谩语光自是不敢谩语】　识字　勤学【唐书张靖戒子弟曰今天下无事汝辈徒挽两石弓不如识一丁字　五代史唐刘賛父玭为县令賛始就学衣以青布衫襦毎食则自肉食别以蔬食賛牀下曰肉食君之禄也汝欲之则勤学以干禄吾食非汝食也由是賛力学举进士】　原邓禹一艺　诸葛八务【后汉邓禹子十三人各使守一艺敎养子孙为后世法　魏氏春秋诸葛亮作八务七识六怒五惧皆有条章诫励诸子】　石碏义方　孙盛宪【左传石碏曰臣闻爱子敎之以义方　晋书孙盛年老还家性方严有宪虽子孙班白庭训逾峻】　优于严君　不就师傅【万石君别传居家自相朂道岂不优于严君邪礼子既生不免于水火母之罪也成童不就师傅父之罪也】　増小斋防食　屏风集书【唐书柳公绰华原人最名有家法中门东有小斋毎平旦辄出至小斋诸子仲郢等皆束帯晨省于中门之外公绰与弟公权及羣从弟再防食自旦至暮不离小斋烛至则命子弟一人执经史躬读一过乃讲议居官治家之法或论文或聴琴至人定钟声起然后归寝诸子皆昏定于中门之内　唐书房龄恐诸子骄奢集古今家诫书于屏风令各取一具曰留意于此可以保躬】　怒子坐车　诲儿让路【汉书石奋一门父子五人皆以驯行孝谨官二千石景帝号奋为万石君万石君以上大夫禄归老于家子孙有过不诮让为便坐对案不食诸子相责肉袒谢罪改之乃许少子庆为内史尝醉归入里门不下车万石君闻之不食庆恐肉袒谢罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆后庆及诸子入里门趋至家　唐书朱仁轨尝诲其子弟曰终身让路不枉百歩终身让畔不枉一段】　王防命名　柳玭戒子【魏纪魏王防名其子侄曰黙曰沉曰浑曰深戒之曰吾欲使汝曹顾名思义不敢陨越　本传柳玭戒其子曰凡门地髙可畏不可恃立身行己一事有失则得罪重于他人门髙则骄心易生族盛则为人所妒懿行实才人未信之少有疵累人皆指之】　僧防诲子　文定勉儿【南齐书王僧防诲其子曰吾门中优者为龙凤劣者为虎豹失防之后岂龙虎之谓哉况吾不能为汝防正应各自努力耳　闻见録胡文定公勉子曰立志以明道希文自期待立心以忠信不欺为主本行己以端庄清静见操执临事以明敏果断辨是非】　贤愚系于汝　穷逹各有命【闻见録邵尧夫四十余始娶生男有诗　湘山野録唐介自政府归语诸子曰吾备位政府知无不言桃李固未尝栽培而荆棘则甚多矣然汝等穷逹各有命惟自勉而已】
　　训子四
　　原刑国【自家刑国】　不敎吏职【汉书薛宣不问其子惠以吏事惠知不称宣意使送宣令进见自从其所问宣以不敎诫惠吏职之意宣笑曰吏道以法令为师可问而知若能与不能自有资材何可学也】　不训诸子【后汉书马廖不训诸子友人杨终戒之廖曰皎皎练丝在所染也】康成之戒【又曰郑元戒子益恩曰吾年七十自非拜国君之命问亲疾之忧展敬坟墓何尝扶杖出门乎家事大小汝一承之尔防防无同生之相依其朂求君子之道】　王丹挞子【又曰王丹子同门生遭丧在山中请往吊之丹怒挞之令遗缣而已人问之丹曰交友之道未易言也全者鲜矣】　范滂告子【通鉴范滂被诬下狱谓其子曰吾欲使汝为恶恶不可为使汝为善我亦不为恶行路闻之莫不流涕】　増无絶文种【本传裴度训其子曰凡吾辈但令文种无絶中间有成功能致身于万乗之相者则天也】　无断书香【山堂肆考宋黄庭坚云四民皆坐世业士大夫子弟能知忠信孝友斯可矣但不可使读书种子断絶】
　　训子五
　　原诗晋陶渊明命子诗曰嗟予寡陋瞻望弗及顾慙华影只立三千之罪无后为急我诚念哉哌闻尔泣又曰卜云嘉日占亦良时名汝曰俨字汝求思温恭
　　朝夕念兹在兹尚想孔伋庶其企而　又曰厉夜生子遽而求火凡百有心奚特于我既见其生实欲其可人亦有言斯情无假　又曰日居月诸渐免于孩福不虚至祸不易来夙兴夜寐愿尔斯才尔之不才亦已焉哉増又责子诗曰白被两肌肤不复实虽有五男
　　儿緫不好纸笔阿舒已二八嬾惰故无匹阿宣行志学而不爱文术雍端年十三不识六与七通子垂九龄但觅棃与栗天运茍如此且进杯中物　杜甫示宗武诗曰觅句新知律摊书解满牀试吟青玉案莫羡紫罗囊暇日从时饮明年共我长应须饱经术已似爱文章十五男儿志三千弟子行曽参与游夏达者得升堂　韩愈训子诗曰木之就规矩在梓匠轮舆人之能为人由腹有诗书诗书勤乃有不勤腹空虚欲知学之力贤愚同一初由其不能学所入遂异闾两家各生子孩提巧相如少长聚嬉戏不殊同队鱼年至十二三头角稍相疎二十渐乖张清流映污渠三十骨骼成乃一龙一猪飞黄腾踏去不能顾蟾蜍一为马前卒鞭背生虫蛆一为公与相潭潭府中居问之何因尔学与不学欤金璧虽重寳费用难贮储学问藏之身身在则有余文章岂不贵经训乃菑畬潢潦无根源朝满夕已除人不通古今马牛而襟裾行身陷不义况望多名誉时秋积雨霁新凉入郊墟灯火稍可亲简编可卷舒岂不旦夕念为尔惜居诸恩义有相夺作诗劝踌躇　宋邵雍生男诗曰我今行年四十五生男方始为人父鞠育敎诲诚在吾夀夭贤愚系于汝我若夀年七十嵗眼前见汝二十五我心欲汝成大贤未知天意肯从否
　　原书汉刘向诫子书曰汝未有厚徳防恩甚厚将何以振董生有云吊者在门贺者在闾言有忧则恐惧敬事敬事则必有善功而福至也又曰贺者在门吊者在闾言受福则骄奢骄奢则祸至故吊随而来齐顷公之始借霸者之余威轻侮诸侯亏跋蹇之容故被鞍之祸遯服而亡所谓贺者在门吊者在闾也兵败师破人皆吊之恐惧自新百姓爱之诸侯皆归其所夺邑所谓吊者在门贺者在闾也　后汉司马徽诫子书曰闻汝充役室如悬磬何以自办论徳则吾薄说居则吾贫勿以薄而志不壮贫而行不髙也　蜀汉诸葛亮诫子曰夫君子之行静以修身俭以养徳非淡泊无以明志非宁静无以致逺学须静也才须学也非学无以广才非志无以成学慆慢则不能励精险懆则不能治性年与时驰意与岁去遂成枯落悲叹穷庐将复何及　魏王修诫子书曰人之居世忽去便过日月可爱也故禹不爱尺璧而爱寸隂时过不可还若年大不可少也欲汝早之未必读书并学作人欲令见举动之宜观髙人逺节志在善人左右不可不慎善否之要在此际也行止与人务在饶之言思乃出行详乃动皆用情实道理违斯败矣父欲令子善唯不能杀身其余无惜也　吴姚信诫子曰古人行善者非名之务非人之为心自甘之以为己度崄易不亏始终如一进合神契退同人道故神明祐之众人尊之而声名自显荣禄自至其势然也又有内折外同吐实懐诈见贤则暂自新退居则纵所欲闻誉则惊自饰见尤则弃善端凡失名位恒多怨人而害善怨一人则众人疾之害一善则众人怨之虽欲陷人而进已不可得也祗所以自毁耳顾真伪不可掩褒贬不可妄舍伪从实遗已察人可以通矣舎己就人去否适防可以矣贵贱无常唯人所逹茍善则匹夫之子可至王公茍不善则王公之子反为凡庶可不勉哉晋羊祜诫子书曰吾少受先君之敎能言之年便召以典文年九岁便诲以诗书然尚犹无乡人之称无清异之名今之职位谬恩之加耳非吾力所能致也吾不如先君逺矣汝等复不如吾谘度伟恐汝兄弟未之能也竒异独逹察汝等将无分也恭为徳首慎为行基愿汝等言则忠信行则笃敬无口许人以财无传不经之语无聴毁誉之语闻人之过耳可得受口不得宣思而后动若言行无信身受大谤自入刑论岂复惜汝耻及祖考思乃父言纂乃父敎各讽诵之　殷褒书曰大道也者易寻而难穷易知而难行也故京房之徒考歩吉凶之变而不能自见其祸更为姚平所诫此道之难知也省尔之才不及于房而吾之言过于平矣昔正考父三命滋恭晏平仲久而敬之曽顔之徒有若无实若虚也况尔析薪之智欲弹射世俗身为谤先怨祸并集使吾懐朝夕之忧为范武子所叹亦非汝之美也若朝益暮习先人后已恂恂如也则吾闻音而识其曲食旨而知其甘永终吾余年矣复何恨哉古人有言思不出其位尔其念之　陶潜诫子书曰少来好书偶爱闲静开卷有得便欣然忘食见树木交防时鸟变声亦复欢然有喜尝言五六月中北牎下卧遇凉风暂至自谓是羲皇上人汝等虽不同生当思四海皆兄弟之义鲍叔敬仲分财无恡情归生伍举班荆道旧遂能以败为成因丧立功他人尚尔况共父之人哉　増范宗瀚责彭乗训子书曰王氏之子琪珪玘瓘器尽璠璵韩氏之子综绛缜维才皆经纬非防而得由学而然　朱子训子书曰勿妄与人接只是勤俭循之而上有无限好事吾不敢言而窃为汝愿之反之而下有无限不好事吾不欲言而未免为汝忧之
　　父子继业一
　　原俱至丞相　并为司徒【汉书韦贤字长孺子元成字少翁俱以明经位至丞相诗缁衣美郑武公父子并为周司徒善于其职也】　増柱国让父　西平有子【隋书杨元感与父素俱为柱国朝防则齐列文帝命元感降一等谢曰不意陛下宠臣之甚许以公庭展私敬唐书徳宗狩梁州李晟自东渭桥以精万人破贼朱泚率残卒西走余党悉降乃拜晟行营副元帅徙王】
　　【西平郡子愬以防补官宪宗讨吴元济以为节度防大雨雪半夜擒吴元济故曰惟西平有子惟我唐有臣】继为宰相　代作刺史【唐书苏颋与宋璟同当国璟尝曰我与苏氏父子同为宰】
　　【相仆射长厚自是国器献可替否事至即行公不顾私则今丞相过之　事词竒韦康字元将代父端为荆州刺史父出止传舍康入官时人荣之】　世有文辞　继掌诰命【谢鳯事见父子类　明皇杂録明皇幸蜀传位贾至譔册进稿上曰昔先皇诰命乃父为之今兹辞命乃出尔手两朝盛典出卿父子真可谓继美矣至顿首流涕】　嗣为学士　继作刺史【唐书蒋乂父子为学士儒者荣之　北史毕众敬拜兖州刺史子元賔继之父子相代为本州刺史当时荣之】　俱勅行军　同日受命【平淮西碑吴元济反皇帝曰韩汝以卒万二千属而子公武往讨之曰汝其以节都綂诸军　东轩笔録王安石及子雱同修经义经成加安石左仆射雱龙图阁直学士同日受命元绛贺诗曰陈前舆服同桓傅拜后金珠有鲁公】　父子同仕同列禁垣　对管华近【唐书苏瓌子颋给事中拜中书舎人时瓌同中书门下三品父子同在禁垣朝廷荣之　又曰温大雅黄门侍郎而彦博亦为中书侍郎对管华近帝尝从容谓曰我起晋阳为卿一门耳】　父子同拜　班次在前【唐书李宗闵进中书舎人父防为华州刺史父子同拜世以为荣　宋史吴育在二府父待问以列卿奉朝请父子在廷士大夫以为荣育踧踖不安自言子班父前非所以示人以法不敢以人子私乱朝廷之制愿得罢去不聴】　门生出迎　参军在逺【唐书杨嗣复领贡举父于陵自洛入朝率门生出迎置酒新昌里第中于陵坐堂上嗣复与诸生坐两序始于陵在考功擢浙东观察使李师稷及第时亦在焉人谓杨氏上下门生世以为美　乂曰王方庆为相时子为眉州司士参军武后曰君在相位何子之逺对曰庐陵陛下爱子今尚在逺臣子庸敢相近耶】　子能承父是父是子　臣笔臣文【子石奋石建父子之美也无是父无是子无是子无是父南史顔延之少有令名宋文帝尝问以诸子才能延之曰竣得臣笔测得臣文防得臣义跃得臣酒何尚之曰谁得卿狂荅曰其狂不可及】　一絶承父　五子知名【唐书宋令文冨文史工书有力絶人世称三絶后之问以文章显弟之悌以骁勇闻之逊精草隶世谓皆得父一絶　晋书王羲之有子七人其知名者五人曰元之凝之徽之操之献之】　克承骁勇　并着功名【北史逹奚震骁勇走及奔马周文曰非此父不生此子　合璧事宋韩忠宪亿子献肃绛门下侍郎维尚书右仆射缜韩忠献琦子门下侍郎忠彦范文正仲淹子忠宣纯仁并以勲业着曹武惠彬子武穆玮髙武烈琼子穆武继勲并以武功着】　仲郢风矩　苏氏文章【唐书柳公绰子仲郢牛僧孺辟武昌幕府有父风矩僧孺叹曰非积习名敎安及此邪　宋史嘉祐间苏洵与其二子轼辙至京师欧阳修得洵书二十篇谓贾谊刘向不能过以其书献诸朝二子轼辙同登制科一日父子隐然名动京师苏氏文章遂擅天下】　原父子同戮皆伏诛　乃自刎【汉书周纾字文通为沛郡守为人酷虐后坐事父子皆伏诛　史记石奢相楚行县有杀人者追之乃其父也纵其父还而自拘曰杀父立政非孝也废法纵罪非忠也臣当死乃自刎而死】　赎子罪　代父死【后汉书公孙贺为丞相子敬声为太仆敬声有罪贺请捕朱安世以赎子罪安世曰丞相祸及宗矣　详前】　假子憎何晏　爱秦朗【魏略太祖纳何晏母晏养宫中服饰拟太子文帝憎之谓之假子　献帝春秋秦朗父为张飞所杀太子纳其母爱朗谓人曰岂有爱假子如孤者】
　　父子继业二
　　原拜前拜后【尚书周公拜前鲁公拜后】　坐卧易处【汉书社延年为御史大夫以居父官不敢当父旧位坐卧皆易其处】　复为司隶【后汉书世祖令鲍昱封降胡□问有所怪否昱曰通官文书不着姓怪司隶下着姓世祖曰吾欲令天下知忠臣子复为司隶也】　三代司隶【又曰赵兴三代为司隶】　昔为彼郡【魏志刘馥为扬州太守恩化大行子靖为庐江守诏曰卿父昔为彼郡可谓克负荷也】　亦为衞尉【魏志辛毗为卫尉卿子敞亦为卫尉】　复临此郡【魏略张奂为武威太守时猛母方孕梦印绶登楼而歌旦告奂奂讯占梦占梦曰夫人生男复临此郡必死官乎及生猛建安中为武威太守杀刺史邯郸商州兵围之猛急耻见禽曰岂使我头过华隂歴先君之墓乎乃登楼自烧而死】　并业书【晋书王义之子献之并能书谢安问献之君书何如君家君荅曰固当不同】
　　母子一
　　増释名曰母冒也含生己也　说文曰母牧也　又曰江淮之间谓母曰媞蜀谓母曰姐　集韵曰齐人呼母曰防迷吴俗呼母曰防淮南呼母曰媣　増韵曰母慕也婴儿所慕也死曰妣嫓也谓嫓配于父也　易曰九二干母之蛊不可贞象曰干母之蛊得中道也　又曰坤地也故称乎母　又曰坤为母　诗曰王事靡盬不遑将母　又曰母氏劬劳　又曰母氏圣善　礼曰子既生不免于水火母之罪也　又曰妇人从人者也嫁从夫夫死从子　又曰不独子其子注各子其子　孝经曰母取其爱　汉文纪注曰列侯妻称夫人列侯死子复为列侯乃得称太夫人　淮南子曰东家母死其子哭之不哀西家子见之归谓其母曰社何爱速死吾必悲哭社注云江淮谓母为社　张衡曰报母恩曰思大义顾复之报　文曰懐袖之恩即母懐抱也懐袖靡依言死也　彚苑曰慈母多格男
　　母子二
　　増诗曰鲁侯燕喜令妻夀母　左传曰晋败齐师于鞍齐请平晋人曰必以萧同叔子为质对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也　又曰郑子展子产帅车七百乗伐陈宵突陈城遂入之陈侯扶其太子偃师奔墓遇司马桓子曰载余曰将廵城遇贾获载其母妻下之而授公车公曰舍尔母辞曰不祥与其妻扶其母以奔墓亦免　公羊传曰桓何以贵母贵也母贵则子何以贵子以母贵母以子贵也　后汉书长沙王毖汉末为上计诣京师既而吴魏隔絶毖在内国更娶生子昌毖死后为东平相始知吴之母亡便情系居重不摄职事　汉书曰金日防母敎诲两子有法度上闻嘉之病死诏图画于甘泉宫日防每见画常拜向之涕泣　通鉴曰徐庶母为曹公所得庶谓备曰本欲为明公效愚款今失老母方寸乱矣备遂聴庶降曹公　晋书曰桑虞字子深魏郡阳人五代义居闺门雍穆青州刺史苻彤甚重之尝诣虞家升堂拜母时以为荣　南史曰沈攸之为荆州刺史招集才力之士随郡人双防贞有干力召不肯来攸之遣二十人披甲追之防贞射杀数人欲过家将母去事迫不获单身走入蛮中追者既失之録其母去防贞既失母乃自归攸之不罪曰此孝子也赐钱一万转补队主其抑情待士如此　又曰盾有至性尝随父宿直廷尉府母刘夜暴亡盾左手中指忽痛不得寝及旦宅信报凶问　唐书曰狄仁杰为并州参军司法郑崇质母老且病当充使絶域仁杰谓曰太夫人有危疾而公逺使岂可贻亲万里之忧诣长史蔺仁基请代行仁基与司马李亷不协相语曰吾等独无媿邪由是相待如初　因话録曰唐宪宗以柳宗元为柳州刺史刘禹锡为播州刺史柳以刘须侍亲播州最为恶处请以柳州换上不许宰相对曰禹锡有老亲上曰但要与恶郡岂系母在裴度进曰陛下方侍太后不合发此言上有媿色既而语左右曰裴度终爱我切禹锡遂改授连州又曰王稚川调官京师母老留州久不归侍尝阅
  </div>
  <div class="pagination">
   <a href="御定渊鉴类函_page175.html">
    上一页
   </a>
   <span>
    ...
   </span>
   <a href="御定渊鉴类函_page171.html">
    171
   </a>
   <a href="御定渊鉴类函_page172.html">
    172
   </a>
   <a href="御定渊鉴类函_page173.html">
    173
   </a>
   <a href="御定渊鉴类函_page174.html">
    174
   </a>
   <a href="御定渊鉴类函_page175.html">
    175
   </a>
   <span class="current-page">
    176
   </span>
   <a href="御定渊鉴类函_page177.html">
    177
   </a>
   <a href="御定渊鉴类函_page178.html">
    178
   </a>
   <a href="御定渊鉴类函_page179.html">
    179
   </a>
   <a href="御定渊鉴类函_page180.html">
    180
   </a>
   <a href="御定渊鉴类函_page181.html">
    181
   </a>
   <span>
    ...
   </span>
   <a href="御定渊鉴类函_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
