<!DOCTYPE html>
<html>
<head>
    <meta charset="UTF-8">
    <title>初学记 - 第 53 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 53 页/共 84 页</h1>
    <div class="content">　　【捣网 持花】张华《博物志》曰：汉桓帝时，桂杨人蔡伦，始捣故鱼网造纸。孙放《西寺铭》曰：长沙西寺，层构倾颓，谋欲建立。其日有帝子持纸花插地，故寺东西相去十余丈。于是建刹，正当花处。
　　【残行 分句】干宝表曰：臣前聊欲撰记古今怪异非常之事，会聚散逸，使同一贯。博访知之者，片纸残行，事事各异。张翰《诗序》曰：永康之末，疾苦痿瘵，故人颇侯之。常以闲静为著诗一首，分句改纸，各有别读。
　　【尚方 秘府】《东观汉记》曰：《蔡伦传》云：伦典作尚方作纸。虞预表曰：秘府有布纸三万余枚。
　　【缥红 青赤】《东宫旧事》曰：皇太子初拜，给缥红纸各一百枚。桓玄《伪事》曰：诏命平准作青赤缥绿桃花纸，使极精，令速作之。
　　【藤角 桃花】范甯教曰：土纸不可以作文书，皆令用藤角纸。桓玄《伪事》曰：诏命平准作青赤缥绿桃花纸，使极精，令速作之。
　　【别驾函 右军库】魏武令曰：自今诸掾属侍中别驾，常以月朔各进得失，纸书函封。主者朝常给纸函各一。裴启《论林》曰：王右军为会稽令，谢公就乞笺纸。库中唯有九万枚，悉与之。桓宣武云：逸少不节。
　　【蔡伦遗业 唐季残笺】盛弘之《荆州记》曰：枣阳县百许步蔡伦宅，其中具存，其傍有池，即名“蔡子池”。伦，汉顺帝时人，始以鱼网造纸。县人今犹多能作纸，盖伦之遗业也。《先贤行状》曰：延笃从唐溪季受《左传》，欲写本无纸。季以残笺纸与之。笃以笺记纸不可写，乃借本诵之。

　　赋
　　【晋傅咸《纸赋》】盖世有质文，则理有损益，故礼随时变，而器与事易。既作契以代结绳兮，又造纸以当策。夫其为物，缺美可珍；廉方有则，体洁性真。含章蕴藻，实好斯文，取彼之淑，以为已新。揽之则舒，舍之则卷；可屈可伸，能幽能显。

　　诗
　　【梁江洪《为傅建康咏红笺诗》】杂彩何足奇，唯红偏可作；灼烁类蕖开，轻明似霞破。镂质卷芳脂，裁花承百和；不遇精华人，岂入风流座。
　　【后梁宣帝《咏纸诗》】皎白犹霜雪，方正若布棋；宣情且记事，宁同鱼网时。
　　【隋薛道衡《咏苔纸诗》】昔时应春色，引渌泛清流；今来承玉管，布字改银钩。

　　表
　　【晋虞预《请秘府纸表》】秘府中有布纸三万余枚，不任写御书，而无所给。愚欲请四百枚，付著作吏，书写《起居注》。

　　启
　　【梁刘孝威《谢赍官纸启》】臣与谢嘏，俱惭基圣；臣之冲梯，实愧鲁般之巧。嘏之城垒，时无禽子之守；攻弱侮亡，其劳甚薄。策勋行赏，为渥过深，虽复邺殿凤衔。汉朝鱼网，平准桃花，中宫谷树，固以惭兹靡滑，谢此鲜光。
　　
　　○ 砚第八

　　叙事
　　《释名》曰：砚者，研也，可研墨使和濡也。《从征记》曰：鲁国孔子庙中，有石砚一枚，盖夫子平生时物。《汉书》云：宣帝微时，少与张彭祖同砚席书。《後汉书》云：王充于室内门户墙柱，各置笔砚，著《论衡》八十五篇。魏武《上杂物疏》云：御物有纯银参带圆砚，大小各一枚。《晋书》云：武帝与刘弘同年，少同砚书。《东宫故事》云：晋皇太子初拜，有漆砚一枚，牙子百副，纪有漆书砚一，则其事也。

　　事对
　　【晋银 孔石】萧方等《三十国春秋》曰：永嘉六年，刘聪引上入宴。上谓曰：“卿为豫章王时，朕与王武子相造，卿赠朕以柘弓银砚，卿忆否？”聪曰：“安敢忘之？且恨尔日不得早识龙颜。”伍缉之《从征记》曰：夫子床前有石砚一枚。作甚古朴，盖夫子平生时物。
　　【溪源 石穴】《永嘉郡记》曰：砚溪一源，中多石砚。刘澄之《宋永初山川今古记》曰：兴平石穴，深二百许丈，石青色，堪为砚。
　　【银带 金池】魏武《上杂物疏》曰：御物三十种，有纯银参带砚一枚，纯银参带圆砚，大小各一枚。傅玄《砚赋》曰：即方圆以定形，锻金铁以为池；木贵其能软，石美其润坚；加采漆之胶固，舍冲之德清玄。
　　【御筵 置柱】繁钦《砚颂》曰：钩三趾于夏鼎，象辰宿之相扶；供无穷之秘用，御几筵之优游。谢承《後汉书》曰：王充于室内门户墙柱，各置笔砚而作《论衡》。
　　【方员 班散】繁钦《砚赞》曰：或薄或厚，乃员乃方；班采散色，沤染毫芒；点黛文字，耀明典章。
　　【生翰墨 含清玄】繁钦《砚赞》曰：顾寻斯砚，乃生翰墨。自昔颉皇，传之罔极。傅玄《砚赋》曰：木贵其能软，石美其润坚；加采漆之胶固，含冲德之清玄。
　　【夺刺史 借府君】谢承《後汉书》曰：杨班为荆州刺史，赵凯横奏槛车征，夺其笔砚。《刘道士传》曰：刘根，字君安，能召鬼。张府君语曰：“闻君能使人见鬼，可使形见，不者加戮。”根曰：“借府君前笔砚。”因书奏以扣几。须臾，五百鬼缚府君死父母至。
　　【篇籍永垂 谗邪无污】李尤《砚铭》曰：书契既造，砚墨乃陈；篇籍永垂，纪志功勋。太公《金匮砚之书》曰：石墨相著而黑，邪心谗言，元得污白。　
　　【魏后数用 晋帝少同】王沉《魏书》曰：甄后九岁喜书，数用诸兄弟笔砚，谓曰：“汝当习女工而学书，当作女博士耶！”后曰：“古贤女皆览前代成败，以为已戒。不知书，何因见之？”梁元帝《忠臣传》曰：刘弘，沛国人也。弘寓居洛阳，与晋武帝同年，少同砚书。

　　赋
　　【晋傅玄《砚赋》】采阴山之潜朴，简众材之攸宜；即方圆以定形，锻金铁而为池；设上下之剖判，配法象乎二仪。木贵其能钦，石美其润坚；加采漆之胶固，含冲德之清玄。

　　诗
　　【杨师道《咏砚诗》】圆池类璧水，轻翰染烟华；将军欲定远，见弃不应赊。

　　颂
　　【魏繁钦《砚颂》】有般亻垂之妙匠兮，睨诡异于遐都；稽山川之神瑞兮，识璇之内敷。遂萦绳于规矩兮，假卞氏之遗模；拟浑灵之肇制兮，效羲和之毁隅。钩三趾于夏鼎兮，象辰宿之相扶；供无穷之秘用兮，御几筵而优游。

　　赞
　　【魏繁钦《砚赞》】方如地象，圆似天常；班彩散色，沤染毫芒。点黛文字，曜明典章；施而不德，吐惠无疆；浸渍甘液，吸受流光。

　　铭
　　【魏王粲《砚铭》】爰初书契，以代结绳；人察官理，庶绩诞兴。在代季末，华藻流淫；文不为行，书不尽心。淳朴浇散，俗以崩沉；墨运翰染，荣辱是若。念兹在兹，惟正是宅。
　　
　　○ 墨第九

　　叙事
　　《释名》曰：墨，晦也，言似物晦黑也。《续汉书》云：守宫令主御笔墨。《汉书》云：尚书令仆丞郎，月赐渝糜大墨一枚，小墨一枚。《魏官仪》云：尚书郎，试诸郎故孝廉能文案者。先试一日，宿召会都坐，给笔墨以奏。《东宫故事》云：皇太子初拜，给香墨四丸，则其事也。

　　事对
　　【喷纸 点缯】葛洪《神仙传》曰：班孟不知何许人也，嚼墨一喷，皆成字，竟纸各有意义。王充《论衡》曰：论者既不知累害所从生，又不知被累害者行贤洁也。以涂抟泥，以墨点缯，孰有知之。清受尘，白取垢；青蝇之污，常在绢素。
　　【二螺 九子】陆云《与兄书》曰：一日上三台，曹公藏石墨数十万斤，云烧此消复可用。然不，兄颇见之不，今送二螺。郑氏《婚礼谒文赞》曰：九子之墨，藏于松烟；本性长生，子孙图边。
　　【吐鱼 画掌】葛洪《神仙传》曰：葛玄见卖大鱼，谓曰：“暂烦此鱼往河伯处。”鱼主曰：“鱼已死。”玄曰：“无苦。”乃丹书纸内口中，投水。有顷鱼化，腾跃上岸，吐墨书，青色如木叶而去。王子年《拾遗记》曰：张仪、苏秦二人同志，递剪发以相活，或佣力写书。行遇圣人之文，无题记，则以墨画于掌内及股里；夜还，更折竹写之。
　　【惠葛龚 投庚亮】葛龚《与梁相书》曰：复惠善墨，下士所无。摧骸骨，碎肝胆，不足明报。萧方等《三十国春秋》曰：王隐始成《晋书》，合八十八卷。家贫无纸，未成其志。遂南游，投陶侃于荆州；又江州投庚亮，乃获其纸墨，始书就焉。
　　【伐薪买 祷石祠】何法盛《中兴书》曰：葛洪好学，常伐薪卖买纸墨。干宝《搜神记》曰：益州之西有祠，自称黄石公。初祷者持一百纸，一双笔，一丸墨。先闻石室中有声，便言吉凶，遂不见形。
　　【天雨 松烟】《灾祥集》曰：天雨墨，君臣无道谗人进。曹植《乐府诗》曰：墨出青松烟，笔出狡兔翰；古人感鸟迹，文字有改判。
　　【致夫 赐令】《妇人集》曰：汲太子妻《与夫书》曰：并致上书墨十螺。蔡质《汉官》曰：尚书令仆丞郎，月赐渝糜大墨一枚，小墨一枚。
　　【筑阳山 怀化堑】盛弘之《荆州记》曰：筑阳县有墨山，山石悉如墨。顾微《广州记》曰：怀化郡掘堑，得石墨甚多，精好可写书。戴延之《西征记》曰：石墨山北五十里，山多墨，可以书。
　　【供岁时 合朱麝】《东观汉记》曰：和熹邓后即位，万国贡献悉禁绝，惟岁时供纸墨而已。韦仲《将墨方》曰：合墨法，以真朱一两，麝香半两，皆捣细，后都合下铁臼中，捣三万杵。杵多愈益。不得过二月九月。

　　铭
　　【後汉李尤《墨研铭》】书契既造，研墨乃陈；烟石附笔，以流以申。　
　　卷二十二 武部
　　
　　○ 旌旗第一

　　叙事
　　《释名》曰：旌，精也，言有精光也；旌，期也，言与众期于下也。按《列子》：黄帝与炎帝战，以雕鹰鸢为旗帜，盖旌旗之始也。《周官》：司常掌九旗之物，名各有属，以待国事。日月为常，交龙为旗，通帛为旃，杂帛为物，熊虎为旗，鸟隼为，龟蛇为，全羽为┸，析羽为旌。龙九ヵ，以象大火也；鸟七ヵ，以象鹑火也，熊旗六ヵ，以象伐也，龟蛇四ヵ，以象营室也，弧旌枉矢，以象弧也。（《释名》曰：九旗之名，日月为常，画日月于其端；天子所建，言常明也。交龙为；，倚也，画作两龙相依倚，通以一赤色为之，无文采，诸侯所建也。通帛为旃；旃，战也，战战恭已而已；三孤所建，象无事也。熊虎为旗；旗，期也，言与众期于下；军将所建，象其猛如熊虎也。鸟隼为；，誉也；军吏所建，急疾趋事，则有称誉也。杂帛为物；一作旆，以杂色缀其边为燕尾；将帅所建，象物杂也。龟蛇为；，兆也，龟知气兆之吉凶；建之于后，察度事宜之形兆也。全羽为┸；┸，顺滑貌，析羽为旌，注旄竿首。）又《广雅》云：天子之旌高九仞，诸侯七仞，大夫五仞，士三仞。则《礼含 文嘉》曰：天子之旗九仞，十二旒曳地；诸侯七仞，九旒齐轸；卿大夫五仞，七旒齐较；士三仞，五旒齐首，是也。又牙旗者，将军所建也。黄帝《出军决》曰：有所攻伐，作五采牙幢。青牙旗引往东，赤牙旗引往南，白牙旗引往西，黑牙旗引往北，黄牙旗引往中，此其义也。

　　事对
　　【招虞 警众】《孟子》曰：齐景公招虞人以旌，不至，将杀之。《礼记》曰：前有水则载青旌。郑玄注曰：载，所谓举于旌首，所以警众者也。
　　【举皮 析羽】郑记王赞问曰：“举于旌首，当皆以皮邪，尽之也？”郑答曰：“皆俱举皮置于首，不尽。”《周礼》曰：析羽为旌。
　　【载青 尚黑】载青见上。《史记》曰：秦并天下，以水德之始，于旄节旗皆尚黑。
　　【翼明 鸟集】《天文要集》曰：翼星明，旌旗用。《赵氏兵书》曰：有鸟集将军旌上，将军增秩录。
　　【表门 设道】《周礼》曰：掌舍为帷宫殿旌门。注曰：树旌以表门。《汉书 文帝诏》云：朝有进善之旌。应劭注曰：尧设五达之道，令人进善也。
　　【在浚 沿河】《毛诗》曰：孑孑干旌，在浚之城。《後魏书》曰：太祖进师临河，连旌沿河千余里。
　　【九名 五法】《周礼》曰：司常掌九旗之物名。《河图》曰：风后曰：“予告汝帝之五旗：东方法青龙曰旗，南方法赤鸟曰鼠，西方法白虎曰典，北方法玄蛇曰，中方法黄龙曰常。”
　　【九仞 六ヵ】并见上。
　　【翠凤 玄蛇】《史记》：李斯上书曰：“今陛下建翠凤之旗，树灵鼍之鼓。”玄蛇见上。
　　【法鸟 拟虹】法鸟见五法注。王沉《饯行赋》曰：曳招摇之修旗，若蜿虹之垂天。
　　【喜史 胜气】郝萌占曰：旗上有光，人主大喜，延年益寿。黄帝《出军决》曰：始立牙之日，吉气来应，旗幡指敌，是谓堂堂之陈，正正之旗，此大胜之征。
　　【设黄 尚赤】周迁《东服杂记》曰：晋元皇始制五牛之旗，设青在左，黄在中。《史记》曰：沛公祠黄帝尤于沛庭，旗帜皆尚赤。
　　【举青 悬赤】《军令》曰：闻雷鼓音，举白幢丝旗，大小船皆进战，不进者斩；闻金音，举青旗，船皆止，不止者斩。《王孙子》曰：桀纣或身放南巢，或头悬赤旗，斯无他，不节财而暴人也。
　　【五牛 四兽】五牛事见上注。《礼记》曰：行，前朱雀而后玄武，左青龙而右白虎，招摇在上，急缮其怒。注曰：以此四兽为军陈，象天也；画招摇星于旌旗上，以起居围劲军之威怒。
　　【骇军 指敌】《诗 推度灾》曰：上出号令而化天下，震雷起而惊蛰。睹旗鼓，动三军，骇观其前，动化而天情可见矣。黄帝《出军决》曰：始立牙之日，喜气来应，旗幡指敌，或从风来，此大胜之征。
　　【赐黄鸟 法青龙】《墨子》曰：赤鸟衔书降，曰：“命周文王伐殷，天赐武王黄鸟之旗。”法青龙见上注。

　　赋
　　【吴胡综《大牙旗赋》】黄初八年，黄龙见，孙权称号，因瑞改元，作黄龙大牙旗。常在军中，进退视其所向，命综为赋，曰：狼弧垂象，实惟兵精；圣人观法，是效是营。始作器械，爰求厥成，四灵既布，黄龙处中。周制日月，实曰太常；杰然特立，六军所望。

　　祭文
</div>
    <div class="pagination">
<a href="初学记_page52.html">上一页</a><span>...</span><a href="初学记_page48.html">48</a><a href="初学记_page49.html">49</a><a href="初学记_page50.html">50</a><a href="初学记_page51.html">51</a><a href="初学记_page52.html">52</a><span class="current-page">53</span><a href="初学记_page54.html">54</a><a href="初学记_page55.html">55</a><a href="初学记_page56.html">56</a><a href="初学记_page57.html">57</a><a href="初学记_page58.html">58</a><span>...</span><a href="初学记_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
