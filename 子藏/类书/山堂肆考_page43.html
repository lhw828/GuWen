<!DOCTYPE html>
<html>
<head>
    <meta charset="UTF-8">
    <title>山堂肆考 - 第 43 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 43 页/共 632 页</h1>
    <div class="content">　　许由弃瓢
　　箕山在眞定府唐县西北其峯若箕形即许由隐处上有许由墓弃瓢岩洗耳溪巢父答问碑
　　兼道吹笛
　　赵宋隐士刘兼道游武夷山夺秀亭刘善吹笛有穿云裂石之声因名亭曰銕笛亭
　　晋文纪过
　　史记世家晋文公闻介之推入緜上山中于是环緜上山中而封之以为介推田号曰介山以纪吾过且旌善人杜预曰西河介休县名緜上
　　秦始颂功
　　史记秦始皇即位三年东廵郡县祠邹峄山刻石颂秦功徳按邹县本邾国鲁穆公改作邹属山东兖州府元鲜于枢峄山诗东方巨镇穪岱宗羣山列侍臣妾同西南崛起一万仭却立不屈如争雄何年天星下天宫坠地化作青芙蓉外如刻削中空洞阆风圃遥相通
　　郝甑
　　郝甑山在徳安府城西后周以此山名县山有郧溪景云潭潭侧有唐甑山公郝处俊钓鱼台宋蔡确诗矫矫名臣郝甑山忠言直节上元间钓防芜没知何处叹息思公依碧湾
　　支硎
　　支硎山在吴县西晋僧支遁道林隐此且山多平石遂名支硎上有石窟温泉放鹤亭马路石皆支遁盘桓处
　　韩信追项羽
　　韩山在淮安沭阳县东北世传韩信追项羽于此南有楚王庙
　　去病击匈奴
　　汉应劭曰祁连山本名天山盖匈奴呼天曰祁连也汉霍去病以骠骑将军击匈奴至祁连山获首虏三万后去病薨上悼之发蜀甲军阵自长安至秣陵为塜象祁连山按西河旧事祁连山在张掖酒泉二郡界去焉支山北可千里初匈奴失此二山乃歌曰亡我祁连山使我六畜不蕃息失我焉支山使我妇女无顔色
　　诸葛出猎
　　驹骊山在句容县东北呉诸葛恪出猎此山见有物如小儿伸手引人恪令持去故地即死叅佐问之恪曰此事在白泽图曰两山之间有精如小儿名曰傒囊
　　浮丘炼丹
　　黄山在寕国府太平县南当宣徽二郡界有三十二峯二十六源二十四溪十八洞八大石黄帝与浮丘伯尝炼丹扵此又广西梧州北流县界有勾漏山石峯千百皆矗立特起其岩穴勾曲穿漏故名山有寳圭洞洞有石室石池葛洪炼丹灶
　　焦先隐
　　焦山在镇江江中汉处士焦先隐此故名旁有海门二山上有焦山寺罗汉岩宋理宗书三大字揭之有防曰炼丹洞曰三诏因先三诏不起故名崖下有瘗鹤铭防辍耕録所载此铭乃华阳真逸撰词曰相此胎禽浮丘着经乃徴前事我传尔铭余欲无言尔其藏灵雷门去鼓华表留形义惟彷佛事亦微防尔将何之解化惟寕后荡洪流前固重扄右割荆门厯下华亭奚集真侣瘗尔作铭后又题云丹阳僊尉江隂真宰刻下镇江焦山顽石上潮落方可手摸相传为晋王右军书宋黄睿又曰为陶隐居书今文格字法殊类陶景盖景自号华阳隐居也今号真逸岂其别号欤欧阳文忠又以为不类王右军法而类顔鲁公又疑真逸是顾况道号
　　袁京居
　　袁山在江西袁州府东北昔髙士袁京居此故名有大小二袁山唐人诗袁山大小双螺竝秀水东西二带横
　　卞和石室
　　荆山在防阳府南漳县西北山海经其山阳多鐡其隂多赤金山顶有池旁有石室相传为卞和宅上有抱玉岩又鳯阳府懐逺县西南亦有此山山东有卞和洞又名抱璞岩唐胡曾诗抱玉岩前桂叶稠碧溪寒水至今流空山落日猿声急疑是荆人哭未休
　　安贞石牀
　　衢州府龙游县东有龙丘山汉龙丘苌隐居于此与严子陵友善终年百嵗山际有二叠岩穴外如牖中有石牀唐徐安贞读书处此山亦名九峯岩
　　许掾便登
　　世説许掾好逰山水体便登陟时云许非徒有胜情实有济胜之具
　　宗元乆厌
　　栁子厚尝作囚山赋晁无咎曰仁者乐山自古逹人有以朝市为樊笼者矣未闻以山林为樊笼也盖宗元谪南海乆厌山林不可得而出朝市不可得而复故赋囚山
　　灵运造幽
　　宋谢灵运好登山陟岭必造幽峻常着大屐上山则去前齿下山则去后齿
　　子厚履险
　　宋章子厚与苏子瞻逰南山抵僊逰潭之上絶壁万岸甚狭子厚推子瞻下潭书壁子瞻不敢子厚乃履险而下以漆墨濡笔大书石壁上曰苏轼章惇来此子瞻抚子厚背曰子厚必能杀人子厚曰何也子瞻曰能自命者必能杀人子厚大笑
　　谢安别墅
　　金陵东南有土山一名东山晋谢安旧隠会稽之东山后居金陵乃筑土山拟之山上营立楼馆杂植竹树毎携妓及中外子侄游集苻坚入冦与侄围棋赌别墅至夜乃还即此宋朱存诗云镇物髙情济世才欲随猿鹤老山隈山花处处红妆面彷佛如初拥妓来
　　藏用防径
　　唐睿宗召天台山道士司马承祯问以隂阳术数对曰道者损之又损以至扵无为安肯劳心以学术数乎上曰理身无为则髙矣如理国何对曰国犹身也顺物自然而心无所私则天下理矣上叹曰广成之言无以过也承祯固请还山上许之尚书左丞卢藏用指终南山谓承祯曰此中大有佳处何必天台承祯曰以愚观之此乃仕宦之防径耳藏用始隠终南晩狥权利则天时又就徴为諌议故承祯讽之藏用字子潜
　　匡俗结庐
　　豫章旧志匡俗字君孝父平野王与鄱阳令呉芮佐汉定天下而亡汉封俗于鄱阳曰越庐君兄弟七人皆好道术寓精扵洞庭之山故世谓之庐山一说匡俗结庐于此故名山在南康府西北山下有深洞幽防旁逹约数十里号朱明真曜洞天上有大小石楼相去五里皆孤髙峻秀邈出云表重檐四柱宛如楼阁山之东南有香炉山孤峯突起防气笼其上则氤氲若烟西南有石门山其状似双阙壁立千仭而瀑布流焉天将雨则庐山上有白云冠峰岩谓之山不出三日必雨神僊董奉曾种杏扵此唐白居易尝于香炉峰下立草堂有诗云倚石攀萝歇病身青邛杖竹白纱巾他时畵出庐山障便是香炉峰上人黄鲁直诗南康南麓江州北五百僧房缀宻脾尽是庐山佳絶处不知何处合题诗
　　周颙立舍
　　齐周颙于金陵钟山之西岩立隠舍遇休沐则归又河南嵩县有陆浑山唐元徳秀爱其佳山水乃定居焉
　　栾巴求酒
　　酒香山在岳州府城西南山上有美酒饮者即为僊汉武帝遣栾巴来求果得酒未进东方朔窃饮之帝怒欲杀之对曰酒有验茍杀臣臣亦不死臣死酒亦无验遂赦之土俗相传毎春时徃徃闻山中有酒香寻之莫见其处
　　羊公作浆
　　搜神记羊公雍伯洛阳人性笃孝父母终葬无终山遂居焉山八十里上无水公汲水作义浆扵阪头行者皆饮之三年有一人就饮以石子一斗与之使至髙平善地有石处种之当生美玉并得好妇公如言种之数嵗玉子果生有北平着姓徐氏者女甚有名公试求之徐氏戏云以白璧一双来当听为婚公至种石中得白璧五双以为贽徐氏大惊遂以女妻公天子异之拜为大夫名种石地为玉田
　　机云比玉
　　昆山在苏州府昆山县西北境上晋时陆机陆云生扵此时人比之昆山出玉因名昆山
　　管鲍分金
　　鲍山在济南府城东世传鲍叔牙管仲分金扵此山下有鲍叔城盖叔牙食邑也
　　马迁望湖
　　姑苏山在苏州府城西一名姑胥姑苏台在其上汉司马迁尝云登姑苏台以望五湖即此
　　余奭凿路
　　南昌府寕县南有毛竹山按图经此山路塞至宋治平间有余奭者出赀募人凿至烂泥坪始通徃来













　　山堂肆考卷十六
<子部,类书类,山堂肆考>
　　钦定四库全书
　　山堂肆考卷十七　　　　明　彭大翼　撰地理
　　山
　　石公
　　石公山在苏州府西南山根有石如老翁立水中涸不露潦不没唐陆龟防有诗
　　麻姑
　　麻姑山在江西建昌府城西南周围四百里即三十六洞天之一世传麻姑于此得道刘禹锡诗云盖青山龙卧处日临丹洞鹤归时
　　药主
　　药主山在南昌府奉新县南唐文箫防鸾僊去留药一粒与其主人因以名山
　　桐君
　　桐君山在严州府桐庐县东有异人扵此采药求道结庐于桐木之下人问其姓名则指桐以示之因号山为桐君山
　　崆峒问道
　　广成子轩辕时人隠居崆峒山石室中黄帝造焉问以至道之要答曰至道之精窈窈防防至道之极昏昏黙黙无视无听抱神以静形自正必静必清毋劳尔形毋揺尔精毋俾尔思毋虑营营乃可长生山在平凉府城西上有问道宫山之东岩北别峰之隂有广成子洞
　　具茨受图
　　阳城记黄帝登具茨之山升扵洪隄之上受神芝图于黄盖童子山在开封府新郑县西南
　　僊人劝合
　　昔有二山相连后一山名敖山自南而北一山名不返自北而南誓不相合后有一僊人和合劝之二山复相连今人以比媒人
　　巨灵擘开
　　郭縁生述征记华山与首阳山本同一山河神巨灵擘开以通河流故掌迹至今存焉
　　士人望拜
　　长沙府善化县西南有岳麓山即衡山七十二峯之一也上有岳麓书院宋张栻尝徃来其间下有石方而且平士人于此望拜南岳因名拜岳石
　　畵工写归
　　纲目金主亮尝宻隠画工扵奉使中俾冩临安呉山以归为屏风而图已之像防马扵呉山絶顶题诗其上有防马呉山第一峰之句
　　秭归
　　秭归县即古防国今归州是也有秭归山袁松尝曰屈原此县人既被流放忽然暂归其秭亦归因名其地曰秭归秭即姊也
　　仙奕
　　仙奕山在栁州城南上有穴穴有屏有室有宇登者得石枰扵上黒肌赤脉十有八道可以奕因名
　　天姥
　　天姥山在绍兴府新昌县名十六福地即季先生修道处
</div>
    <div class="pagination">
<a href="山堂肆考_page42.html">上一页</a><span>...</span><a href="山堂肆考_page38.html">38</a><a href="山堂肆考_page39.html">39</a><a href="山堂肆考_page40.html">40</a><a href="山堂肆考_page41.html">41</a><a href="山堂肆考_page42.html">42</a><span class="current-page">43</span><a href="山堂肆考_page44.html">44</a><a href="山堂肆考_page45.html">45</a><a href="山堂肆考_page46.html">46</a><a href="山堂肆考_page47.html">47</a><a href="山堂肆考_page48.html">48</a><span>...</span><a href="山堂肆考_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
