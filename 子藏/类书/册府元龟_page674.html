<!DOCTYPE html>
<html>
<head>
    <meta charset="UTF-8">
    <title>册府元龟 - 第 674 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 674 页/共 736 页</h1>
    <div class="content">    卢芳字君期安定三水人也。居左谷中王莽时天下咸思汉德芳繇是诈称武帝曾孙刘文伯增祖母匈奴谷蠡浑邪王之姊为武帝皇后生三子遭江充之乱太子诛皇后坐死中子次卿亡之长陵小子回卿逃於左谷霍将军立次卿迎回卿回卿不出因居左谷生子孙卿孙卿生子文伯尝以是言诳惑安定间向栩性卓诡不伦後时徵拜赵相及之官时人谓其必当脱素从俭而栩更乘鲜车御良马世疑其始伪魏李丰子韬以选尚公主虽外辞之内不甚惮也。晋会稽王道子为桓玄所害安帝义熙中以临川王宝子之为道子嗣尊妃王氏为太妃义熙中有称元显子秀熙避难栾中而至者太妃请以为嗣，於是之归於别第宋高祖意其诈而按验之果散骑郎滕羡奴勺药也。竟坐弃市太妃不悟哭之甚恸。
    宋何法盛时何高平郗绍亦作晋中兴书数以示法盛法盛有意图之谓绍曰：卿名位贵达不复俟此延誉我寒士无闻于时如袁宏干宝之徒赖有著述流声於後宜以为惠绍不与至书成在斋内厨中法盛诣绍绍不在直入窃书绍还已无复兼本，於是遂行何书。
    王僧达为太子洗马在东宫爱念军人朱灵宝及出为宣城灵宝已长僧达诈列死亡寄宣城左求之籍注以为己子改名元序启太祖以为武陵国典卫令。又以补竟陵国典书令建平国中将军孝建元年春事发加禁固上表陈谢言不能因依左右倾意权贵帝愈怒焉。
    黄回竟陵郡军人也。初为臧质队主随质於梁山败走向豫章为台主军谢承祖所录付江州作部卒遇赦得原回因下都於宣阳门与人相打诈称江夏王义恭马客鞭二百付右尚方。
    後魏崔光为车骑大将军仪同三司光初为黄门则让宋弁为中书监让汝南王悦为太常让刘芳为少傅让元晖穆绍甄深为国子祭酒让清河王怿任城王澄为车骑仪同让江阳王继。又让灵太后父胡国珍皆愿望时清议者以为矫饣希。
    曹庄帝永安中为大学博士兼尚书郎而尝徒步上省以示清贫忽遇盗大失绫缣时人鄙其矫诈綦携出帝时为左光禄大夫性多诈贺较胜出镇荆州遇携别因辞携母携故见败毡弊被胜更遗之钱物。
    山伟前废帝时为秘书监仍著作郎尔朱兆之入雒官守奔散国史典书高法显密埋史书我不遗落伟自以为仁诈求伟挟附尔朱世隆遂封东阿县伯而法显止获男爵。
    刘仁轨为著作郎兼中书令外示长者内怀矫诈其对宾客破弊席食粝冷菜衣服故败乃过逼下善候当途能为诡激每於稠人广众之中或挝一奸吏纵一孤寡大言自尔炫已高明矜物无知浅识皆称其美公能之誉动过其实。
    後周宗懔南阳人仕梁为元帝。《荆州记》室累迁吏部尚书初父高之先为南台治书侍御史犯宪懔愿父释罪当终身菜食高之理雪故懔菜食乡里称之元帝府中多言其矫至是大进鱼肉国子祭酒沛国刘让之曰：本知卿不忠犹谓卿孝今日便是忠孝并无懔不能对。
    郭贤为车骑大将军历广勋安陵四州刺史衣服饮食虽以俭约自处而居家丰丽室有馀赀时论讥其诈。
    隋刘炫直门下省以待顾问时牛宏奏请购求天下遗逸之书炫遂造书百卷题为连山易鲁。《史记》等录上送官取赏而去後有人讼之经赦免死坐除名归于家。
    唐杜淹弱冠有美名与韦福嗣为莫逆之交隋开皇中相与谋曰：上好谋遁苏威以幽人见徵擢居美职盍效之共入太白山中阳言隐逸隋文帝闻而恶之谪戍江表。
    苏世长幼简率嗜酒无威仪历官疏猛正谏以直闻及为陕州不能驭点部内多犯法世长莫能禁乃责躬引咎自挞於都街五相嫉其诈鞭之见血世长不胜痛大呼而走观者咸以为笑是後议者乃称其诈孙承景为监察御史则天万岁通天二年承景监清边军战还画战图以奏每阵必画承景躬当矢石先锋御贼之状则天叹曰：御史乃能尽诚如此擢拜右肃政台中丞令侍御史张仁愿叙录承景下立功人仁愿未发都先问承景对阵胜负之状承景身实不行问之皆不能对。又虚增功状仁愿庭奏承景罔上之罪，於是承景左迁崇令擢仁愿为右肃政台中丞捡扌交幽州都督。
    李子矫玄宗开元十四年诈称皇子入驿居止子矫云：生於潞州母曰：赵妃生一岁舅尝奴携至雒阳以患目疾不得入门後数岁遇杨驸马舅挟出北游灵夏因至太原今十七岁太原尹张嵩以闻帝以为矫妄敕嵩杖杀囚下制曰：如闻在外诸州多有矫称敕使诈乘傅驿或托采药物言将贡献或妄云：追人肆行威福如此等色尤须禁断。若缘别使皆发中使以此参察固易区分宜令州县严加捉搦勿容漏网萧文晟诈妄人也。元和九年与其党四人诈称知内枢密梁守谦语故泾原节度使苏光荣子巨论云：将拜为节度使许钱六万贯文为人所告文晟俯伏内决重杖处死巨论流峡州。
    柳泌本姓杨名仁昼习方术後更姓名动作诈诞自言能致灵药并黄白术时宪宗末年锐於服饵诏天下搜访奇士皇甫李道古乃荐泌及僧大通等待诏翰林宪宗颇奇因盛言天台多灵草群仙所会臣尝知之而力不能致愿假郡县之权以求之宪宗以为然乃授台州刺史赐服金紫或谏曰：方士不当假以州郡之政宪宗怒曰：烦一郡之力而致神仙不死之事臣下於吾何惜焉繇是不敢复谏泌到州驱使人於山谷间声言采药鞭挞惨急岁馀一无所得惧诈发获罪遂挈其家潜入山谷本道观察使捕之送京师与道古保明其能。又诏直翰林院宪宗服泌药日益躁渴竟为所误大通自云：一百五十岁有不死药田佐元凤翔虢县人亦自言有奇术能变瓦砾为黄金自白衣授本县令其馀皆迎相荐引罔上惑众故及於罪初柳泌系於京兆府吏人或问曰：何苦虚诈如此泌曰：皆道古教我。且令我自言四百岁时人，或谓将死自能隐化及解衣就刑讫无他异唯炙灼之痕浃体而已。
    萧洪者本代北人父名荣初文宗母萧太后有一弟在外求访未获洪十岁随商人後为户部茶网卖罗锦於东市估人赵缜为引见於太后姊徐国夫人女胥吕璋因得见夫人云：太后之弟夫人亦不能认识帝方穆亲以皇太后一弟喜有所得洪以诈御遂见之命为金吾将军河阳节度等使复为坊节度使先是有自神策军出为方镇者军中多资其行装至镇三倍偿之故有自左军出为坊者兹钱未偿而卒乃徵於洪宰相李训初知洪非真太后弟洪惧弥缝之乃奏训兄仲京为从事故洪恃与训通不与所偿。又徵於卒者之子洪俾其子以状投训训判绝之左军中尉仇士良衔之有萧本者复称皇太后之弟至是因士良以进遂发其事既而御史台奏推勘前坊节度使萧洪诈冒称皇太后亲弟事诏曰：萧洪起自细微恣为狡妄假我外家之族冒居元舅之尊累忝重官再叨雄镇作伪无状从古未闻不处极刑犹为宽典宜长流州百姓洪男恪女胥万缜徐国夫人女胥吕璋并决杖流岭南崖象等州洪至中路赐自尽。
    萧本故福建人太后有真异母弟孱弱不能自理本知之就求得其内外族氏名讳上闻复有权亻幸交证之帝果不疑其诈以为赞善大夫。又诏赠其亡曾祖亻太保亡祖聪太傅亡父俊太师曾祖母陇西李氏晋国太夫人亡祖母吴兴姚氏楚国太夫人亡母陇西李氏凉国太夫人帝既斥萧洪而。又得萧本即谓其真旬月之内赐与巨万。
    萧宏泉州晋江县民也。开成二年十月福建观察使唐扶差人押送宏并男大资称是国亲诏付御史台勘问御史台奏萧宏通款状诈认太后与节目不同诏令迎归本贯仍不用锢身皇太后少离本家不熟旧事故特宥宏之罪庶获本宗开成四年七月癸酉昭义节度使刘从谏上表其略曰：臣闻造伪以乱真者匹夫知之尚不可况天下皆知乎！执疏以为亲者在匹夫之家尚不可况处大国之朝乎！臣受国恩深奉公心切知有此危安敢不言伏惟皇帝陛下仁及万方孝敦九族而推心无党唯理是求微臣将以不避直词切论深事伏见金吾将军萧本称是皇太后亲弟受此官荣今讠宣然国都殆开藩府自上及下异口同音皆言萧宏是真而萧本为伪臣傍听众论遍察群情咸思发明以正名分今年二月萧宏忽投臣本道求臣上闻亦自言比者福建观察使唐扶及监军刘行立具审根源已曾论奏其时属萧本得为外戚来自左军台司既不敢研穷圣意遂勒还乡里自兹议论转益沸腾臣亦令赞问左军推论大体而士良推至公之道发不党之言盖萧本自度孤危妄者有凭恃伏以名居国舅位列朝行而真伪不分中外所耻切虑皇太后受此罔惑以有恩情。若含垢于一时终取笑于千古伏乞陛下起萧宏赴阙与本对推细穷根源以正真伪诏以御史中丞高元裕刑部侍郎孙简大理卿崔郇为三司使鞫萧本萧宏之狱十一月乙酉诏曰：恭惟皇太后族望远承齐梁之後侨寓流滞久在闽中庆灵锺集早归椒掖终鲜兄弟尝怀咨嗟朕自临御以来使遣寻访冀得诸舅以慰慈颜而奸滥之徒探我情抱因缘州里之近附会祖先之名觊幸我国恩假托我外戚萧洪之恶迹未远萧本之覆辙相寻宏之本末尤更乖戾三司推鞫曾无似是之踪宰臣参验甚见难容之状文款继入留中久之朕当侍膳之时颇有咨禀恭闻处分唯在真实丐沐坠桑既无可验凿空作伪岂得更容据其罪状合当极法尚为含忍投之荒徼凡百庶士宜体朕怀萧本今宜除名配流爱州萧弘配儋州萧本及弟侄男等凡六十并除名流於岭外家资田产并令没官前时萧洪诈称国舅凡十数年尚授旄钺宠贵崇极天下之人皆知其伪萧本因中尉仇士良为之助遂告洪之诈洪既流殛本骤历荣显曾未周岁众知本亦诈伪萧宏复告之帝命三司使对鞫得其情实故有是命本之罪名止於流窜时议以为贷法。
    陈文巨泉州晋江人应乡贡明经伪称官阶哀帝二年招状罪款付南河府决重杖一顿处死。
    後唐许光义自言礼部侍郎孟容之孙也。光义天初将同姓人谯县主簿名衔选授亳州蒙城簿累历州县职官。
    萧康为考城县令同光二年康伪作嘉禾合穗勒停见任。
    张德温陕州百姓也。德温诈称官付河南府处死。
    张演河北转运司前行也。明宗长兴元年七月镇州奏演伪出宣头支钱三贯令外甥交领。又搜得蜡印一面。
    周李知损为谏议大夫知损除名迎送沙门岛知损将行谓所亲曰：余尝遇善相者言我三逐之後当入居相位余自此而三矣。子姑待我後岁馀卒於海中其庸诞也。如此。
    高绍基延州节度使高允权子也。允权卒绍基匿丧久之屡奏边事以要承袭朝廷初闻其丧即令六宅使张仁谦往巡捡绍基不能匿以十五日卒闻丘称前邢州观察推官广顺二年经中书乞官宰臣以此来除任邢州职事无此姓名面讯之占对失次送开封府鞫问所称职名及绯鱼并虚谬敕杖脊二十长流沙门岛历任官牒并毁之。
    陈权前为泰州清水县令广顺二年追夺官牒仍长流房州以权居许州舞阳县与邻里署争地诈埋石为记及揩改契内文字既伏其罪故有是责。
    李图广顺三年伪称莱州别驾配北海县重役。
    ○总录部　饣希非
    夫言伪而辨虽口给之为能欲盖而彰固心劳而愈拙况夫学古从政委质自公固宜德以润身言以顾行改过不吝择善而从，岂有毁信废忠庸回慝不式典礼怠弃官司任长恶而靡悛但诡辞而自饣希君子所以恶利口王者所以远佞人盖以是夫。
    仲由字子路孔子弟子也。子路使子羔为费宰孔子曰：贼夫人之子（子羔学未熟习而使为政所以为贼害）子路曰：有民人焉有社稷焉何必读书然後为学（言治民事神，於是而习文也。亦学）子曰：是故恶夫佞者（疾其口给应遂已非而。又无实）。
    冉求字子有为季氏宰季氏将伐颛臾冉有季路见於孔子曰：季氏将有事於颛臾（颛臾伏羲之後风姓之国本鲁之当时臣属鲁季氏贪其土地将伐而取之冉有与季路为季氏臣来告孔子）孔子曰：求无乃尔是过与（冉求为季氏宰相其室为之聚敛孔子疑求教之）夫颛臾昔者先王以为东蒙主（使主内祭蒙）。且在邦域之中矣。（鲁七百之封颛臾为附庸在其域中）是社稷之臣也。何以伐为（已属鲁为社稷之臣何用伐之焉）冉有曰：夫子欲之吾二臣者（谓冉有季路也。）皆不欲也。（归咎於季氏）孔子曰：求周任有言曰：陈力就列不能者止（周任古之良史言当陈其才力度已所任以就其位不能则当止）危而不持颠而不扶则将焉用彼相矣。（言辅相人者当能持危扶颠。若不能则当止）。且尔言过矣。虎兕出於柙龟玉毁於椟中是谁之过与（柙槛也。椟匮也。失虎毁玉，岂非典守之过邪）冉有曰：今夫颛臾固而近於费（固谓城郭完坚兵甲利也。费季氏邑）今不取後世必为子孙忧孔子曰：求君子疾夫（疾如汝之言）舍曰：欲之而必为之辞（舍其贪利之说而更作他辞是所疾也。）。
    季子皋孔子弟子也。葬其妻犯人之禾（高子孟氏之邑成宰或氏季犯踬也。）申祥以告曰：请庾之（申祥子张子庾偿也。）子皋曰：孟氏不以是罪予（时借侈）朋友不以是弃予（言非人故）以吾为邑长於斯也。买道而葬後难继也。（恃宠虐民非也。）。
    汉主父偃武帝时为中大夫尊立皇后及发燕王定国阴事偃有功焉大臣皆畏其口赂遗累千金，或谓偃曰：太横矣。主父曰：臣结游学四十馀年身不得遂（遂犹达也。）亲不以为子昆弟不收宾客弃我我死日久矣。丈夫生不五鼎食死则五鼎亨耳（五鼎食牛羊豕鱼麋也。诸侯五卿大夫三五鼎亨之谓按金之亨殊）吾日暮途远故倒行逆施之（莫言齿耳老也。倒行逆施谓不遵常礼所行也。）。
    杨恽丞相敞子也。封平通侯为诸吏光禄勋坐事免为庶人恽既失爵位家居治产业起室宅以财自娱岁馀其友人安定太守西河孙会宗知略士也。与恽书谏戒之为言大臣废退当阖门惶惧为可怜之意（阖闭也。）不当治产业通宾客有称誉恽宰相子少显朝廷一朝ㄙ昧语言见废内怀不服报会宗。《书》曰：恽材朽行秽文质无所底（底致也。音之礼反）幸赖先人馀业得备宿卫遭遇时变以获爵位终非其任卒与祸会足下哀其愚蒙赐书教督以所不及殷勤甚厚然切恨足下不深惟其终始而猥随俗之毁誉也。言鄙陋之愚心。若逆指而文过默而息乎！恐违孔氏各言尔志之义後会有日食变驺马猥佐尚书告恽骄奢不悔过日食之咎此人所致章下尉按验得所与会宗书宣帝见而恶之廷尉当恽大逆无道要斩。
    严延年字次卿为河南太守与京兆尹张敞善敞治虽严然尚颇有纵舍闻延年用刑刻急乃以书谕之曰：昔韩卢之取兔也。上观下获（书良犬之取兔仰观人主之意而获之谕不妄杀）不甚多杀愿次卿以缓诛罚思行此术延年报曰：河南天下喉咽二周馀氓（喉咽言其所在要犹人体之有喉咽也。二周东西周君国也。咽一千反）莠盛苗秽何可不锄也。（莠比所生也。苗粟苗也。莠音诱）自矜伐其能终不衰止。
    原涉字巨先为谷口令後自劾去官郡国诸豪及长安五陵诸为气节者皆归慕之涉遂倾身与相待人无贤不肖阗门（阗字与宾字同音大千反）在所闾里尽满客或讥涉曰：子本吏二千石之世结自修以行丧推财礼让为名正复雠取仇得不失仁义何故遂自放纵为轻侠之徒应曰：子独不见家人寡妇邪始自约敕之时意乃慕宋伯姬及陈孝妇（伯姬鲁宣公女嫁於宋恭公恭公卒伯姬寡居至景公时伯姬之宫夜火左右曰：夫人少避火伯姬曰：妇人之义保傅不离夜不下堂遂见拾火而死陈孝妇者其夫当行戎属孝妇曰：幸有老母吾。若不来汝善养我母孝妇曰：诺夫果死孝妇养姑愈固其父母将取嫁故欲自杀父母惧而不取遂使养姑淮阳大守以闻朝廷高其义赐黄金四十斤复之终身号曰：孝妇）不幸壹为盗贼所污遂行氵失（失读曰）知其非礼然不能自还吾犹此矣。
    晋邓粲长沙人少以高洁著名南阳刘ら之南郡刘尚公同志友善并不应州郡辟命荆州刺史桓冲卑辞厚礼请粲为别驾粲嘉其好贤乃起应召ら之尚公谓粲曰：卿道广学深众所推怀忽然改节诚失所望粲笑曰：足下可谓有志於隐而未知隐夫隐之为道朝亦可隐市亦可隐初在我不在於物尚公等无以难之然粲亦於此名誉减半矣。
    宋周郎孝武时为庐陵内史郡後荒芜颇有野兽母薛氏欲见猎郎乃合围纵火令母观之火绕烧郡廨郎悉以秩米起屋偿所烧之限称疾去官追为州司所纠还都谢孝武曰：州司举臣愆失多有不允臣在郡虎食人虫鼠犯稼以此二事上负陛下帝变色曰：州司不允或可有之虫虎之灾宁关卿小物。
    王字景文明帝时为安南将军江州刺史景文在江州不能洁已景文与帝幸臣王道隆。《书》曰：吾虽寡於行已庶不负心既愧殊效誓不上欺明主窃闻有为其贝锦者云：营生乃至巨万素无此能一旦忽致异术必非平理唯乞平心精捡。若此言不虚便宜肆诸市朝以正风俗脱其妄作当赐思罔昧之繇吾逾忝转深足以致谤念此惊惧何能自测区区所怀不愿望风容贷吾自子不作偷犹如不作贼故以密白想为申启。
    北齐杜弼为中书军将军仪同窦泰扌总戎西伐诏弼为泰监事及泰失利自杀弼与其从六人走还陕州刺史刘贵锁返晋阳高祖诘之曰：窦中尉此行吾前具有法用乃违吾语自取败亡尔何繇不一言谏争也。弼对曰：刀笔小生唯文墨薄技便宜之事议所不及高祖益怒赖房谟谏而获免焉左迁下灌镇司马。
    ●卷九百二十五
    ○总录部　谴累
    《传》曰：君子不党。又曰：君子周而不比盖党比者其有谴累之患乎！叔末浇竞礼义陵迟爱憎之情作而党与之风起故庠序之下绅之间至有各树朋徒互相讥揣干钩党之议舀禁锢之法亦有结豪侠狱起而辞及附会权贵势穷而[C260]至亲族不道以服属而从坐交游抵禁因雅素而被谴将儆于後咸著于篇然而君子中立不倚正直不回疏不令之亲绝非益之交宜乎！全身而远害也。
    汉邳离侯路博德武帝太初元年坐兄之子犯逆不道罪免。
    宜乡侯冯参天汉二年坐匿朝鲜亡虏下狱死。
    後汉范滂汝南征羌人太守宗资请署功曹委任政事後牢修诬滂钩党坐系黄门北寺狱狱吏谓曰：凡坐系皆祭皋陶滂曰：皋陶贤者古之直臣知滂无罪将理之於帝如其有罪祭之何益众人繇此亦止狱吏将加掠考滂以同囚多婴病乃请先就格遂与同郡袁忠争受楚毒桓帝使中常侍王甫以次辨诘滂等皆三木囊头暴於阶下馀人在前或对或否忘滂於後越次而进王甫诘曰：君为人臣不惟忠国而共造部党自相褒举评论朝廷虚构无端诸所谋结并欲何为皆以情对不得隐饰滂对曰：臣闻仲尼之言见善如不及见恶如探汤欲使善同其清恶同其谓王政之所愿闻不悟更以为党甫曰：卿更相拔举迭为唇齿有不合者见则排斥其意如何滂乃慷慨仰天曰：古之修善自求多福今之善身陷大戮身死之日愿埋滂於首阳山侧上不负皇天下不愧夷齐甫愍然为之改容乃得并解桎梏建宁二年遂大诛党人诏下急捕滂等督邮吴导至县抱诏书闭传舍伏床而泣滂闻之曰：必为我也。即自诣狱县令郭揖大惊出解印绶引与俱亡曰：天下大矣。子何为在此滂曰：滂死则祸塞何敢以罪累君。又令老母流离乎！其母就与之诀滂白母曰：仲博孝敬足以供养滂从龙舒君归黄泉存亡各得其所唯大人割不可忍之恩勿增感戚母曰：汝今得与李杜齐名死亦何恨既有令名复求寿考可兼得乎！滂跪受教再拜而辞顾谓其子曰：吾欲使汝为恶则恶不可为欲使汝为善则我不为恶行路闻之莫不流涕时年三十三。
    杜密为北海相去官後桓帝徵拜尚书令迁河南尹转太仆党事既起免归本郡与李膺俱坐而名行相次故时人亦称李杜焉後太傅陈蕃辅政复为太仆明年坐党事被徵自杀。
    夏馥陈留圉人桓帝初举直言不就馥虽不交时宦官然以声名为中官所惮遂与范滂张俭等俱被诬陷诏下州郡捕为党魁及俭等亡命经历之处皆被收考辞所连引布遍天下馥乃顿足而叹曰：孽自已作空污良善一人逃死祸及万家何以生为乃自剪须变形入林虑山中隐匿姓名为冶家佣亲突烟火形貌毁瘁积二三年人无知者後馥弟静乘车马载绢帛追之於涅阳市中遇馥不识闻其声乃觉而拜之馥避不与语静追随至客舍共宿夜中密呼静曰：吾以守道疾恶故为权宦所陷。且念营苟全以庇性命弟奈何载物相求是以祸见追也。明旦别去党禁未解而卒。
    魏朗为河南太守蕃所荐徵为尚书会被党议免归朗性矜严闭门整法度家人不见惰容後窦武等诛朗以党被急徵行至牛渚自杀。
    李膺为司隶校尉是时朝廷日乱纲纪颓弛膺坐党事免归乡里顷之灵帝崩陈蕃为太傅与大将军窦武共秉朝政连谋诛诸宦官故引用天下名士乃以膺为长乐少府及陈窦之败膺等复废後张俭事起收捕钩党乡人谓膺曰：可去矣。对曰：事不辞难罪不逃刑臣之节也。年已六十死生有命去将安之乃诣诏狱考死妻子徙边门生故吏及其父兄并被禁锢尹勋为汝南太守上书解释范滂袁忠等党议禁锢寻徵拜将作大匠转大司农坐窦武等事下狱自杀巴肃为议郎与窦武陈蕃等谋诸阉宦武等遇害肃亦坐当禁锢中常侍曹节後闻其谋收之肃自载诣县县令见肃入阁解印绶与俱去肃曰：为人臣者有谋不敢隐有罪不逃刑既不隐其谋矣。又敢逃其刑乎！遂被害刺史贾琮刊石立铭以记之张升仕郎为纲纪以能出守外黄令遇党锢去官後更见诛年四十九。
    羊陟为河南尹会党起免官禁锢卒於家。
    荀叔兄子昱字伯条昙字元智昱为沛相昙为广陵太守兄弟皆正身疾恶志除阉宦其支党宾客有在二郡者纤罪必诛昱後共将军窦武谋中官与李膺俱死昙亦禁锢终身。
    羊续辟大将军窦武府及武败坐党事禁锢十馀年幽居守静及党禁解复辟太尉府灵帝光和二年四月大赦天下诸党人禁锢小功以下皆除之（时上禄长和海上言党人锢及五族有乖典训帝从之）。
    陈翔补御史中丞坐党事考黄门北寺狱以无验见原卒於家。
    孔昱字元世太尉举方正对策不合乃辞病去後遭党事禁锢。
    刘儒为侍中上封事十条极言得失出为任城相顷之徵拜议郎会窦武事下狱自杀。
    张奂为太常与尚书刘猛刁韪卫良同荐王畅李膺可参三公之选而曹节等弥疾其言遂下诏切责之奂等皆自囚廷尉数日乃得出并以三月俸赎罪司隶校尉王寓出於宦官欲借宠公卿以求荐举百僚畏惮莫不许诺唯奂独拒之寓怒因此遂舀以党罪禁锢归田里。
    延笃为京兆尹以病免归後遭党事禁锢。
    何夔字叔龙汉末阉宦用事夔从父衡为尚书有直言由是在党中诸父兄皆禁锢夔叹曰：天地闭贤人隐故不应宰司之命。
    符融陈留浚仪人少为都官吏耻之委去州郡公府连辟皆不应会有党事亦遭禁锢。
    魏文钦字仲。若父稷为骑将有勇力少有材武及魏讽反钦坐与讽辞语相连及下狱掠笞数百当死太祖以稷故赦之。
    晋裴楷为侍中子瓒娶杨骏女及骏诛楷以姻亲收付廷尉赖侍中傅祗救护得免犹坐去官。
    卞粹为右军将军张华之诛粹以华胥免官。
    陆耽者机之弟为平东祭酒亦有清誉与同遇害。
    刘敫为司隶校尉长沙讨齐王ぁ敫豫谋封朱虚县公。又死坐免宋沈怀文为隋王诞後军主簿诞尝为广州怀文固辞南行帝不悦弟怀远纳东阳公主养女王鹦鹉为妾元凶行逆坐巫蛊鹦鹉预之事泄怀文因此失调为治书侍御史。
    谢述子综约纬皆有才名综坐与舅范晔谋反伏诛约亦坐死纬尚太祖第五女长城公主素为所憎免死徙广州。
    邓琬为辅国将军南海太守率军伐萧简於广州攻围逾年乃克以臧质反为广州刺史宗壳所执值赦原免弟琼与臧质同逆质败从诛琬弟环亦坐死琬在远。又有功免死远徙仍停广州。
    後魏李敷父顺为宁西将军高平公卒皇兴初以敷贵赠太尉公高平王敷为南部尚书中书监见侍於孝文献文弟奕。又有宠於文明太后後为李列其隐罪二十馀条遂诛之削顺位号为庶人敷奕与从弟显德妹夫广平宋叔珍等皆坐开乱公私同时伏法敷长子伯和次仲良良与父俱死伯和走窜岁馀为人执送杀之。
    宋翻为河阴令弟道先为冀州京兆王愉法曹行参军愉反逼道为官翻与弟世景俱囚廷尉道後弃愉归罪京师犹坐身死翻世景除名。
    甄琛为太子少保黄门中正高肇既死琛以肇之党与谓不宜复参朝政出为营州刺史。
    李仲尚少以文学知名起家京兆王愉行参军坐兄伯尚与咸阳王禧谋反诏赐死仲尚与弟李凯沉敏有识量坐伯尚事与母弟俱徙边久之会赦免遂寓居於晋阳沉废积年。
    郑思明为直阁将军坐弟思和同咸阳王禧逆徙边会赦卒於家郑义为给事黄门侍郎司徒左长史以从弟思和同咸阳王禧之逆与弟通直常侍道昭俱坐缌亲出禁拜太常少卿。
    邢晏为司徒东阁祭酒宣武初为与广平王怀游宴左迁郑县令未之官除给事中。
    崔体字叔义孝庄时为尚书库部郎坐兄<巾犬>（音弗）铸钱事发合家逃逸数日叔义见执获时阳城王徽为司州牧临淮王，或以非其身罪骤为致请徽不从乃杀之。
    刘藻为黎阳太守孝静天下坐子尚书郎洪业入关中率众侵扰伏法。
    北齐祖字君信涉猎书史多谙杂艺位兼通直散骑常侍为陆太姬排毁解侍中仆射出为北徐州刺史君信亦见废免。
    隋文振为太仆卿突厥犯塞文振以行军总管拒之遇达头可汗於汝野击破之文振先与王世积有旧初文振北征世积遗以驰马北还世积以罪被诛文振坐与交关功遂不录。
    唐狄士文从妹为齐氏嫔有色齐灭後赐薛公长孙览览妻郑氏妒讠替之文献后后令览离绝士文耻之不与相见後应州刺史唐君明居母忧聘以为妻由是君明士文并为御史所劾士文性刚在狱数日愤恚而死。
    宇文善仕周官至上柱国许国公高祖受禅遇之甚厚拜其子[A13C]为上仪同及弟忻诛善及[A13C]并废于家忻弟恺为莱州刺史有能名亦坐忻除名于家久不得调。
    韩僧寿为上柱国有京兆人达奚通妾王氏能清歌朝臣多相命观之僧寿亦豫焉坐是除名。
    陆爽为太子洗马子。《法言》敏学有家风释褐承奉郎初爽为太子洗马尝奏高祖云：皇太子诸子未有嘉名请依春秋之义更立名字帝从之及太子废帝追怒爽云：我孙制名宁不自解陆爽乃尔多事扇惑於勇亦由此人其身虽故子孙并宜屏除终身不齿。《法言》竟坐除名。
    卢太翼善占候历之术开皇时隐於白鹿山皇太子勇闻而召之太翼知太子必不为嗣谓所亲曰：吾拘逼而来不知所税驾也。及太子废坐法当死高祖惜其才而不害配为官奴父之乃释其後目盲以手摸书而知其字。
    高为仆射後被诛其子盛道官至莒州刺史徙柳城而卒次宏德封应国公晋王府记室次表仁封渤海郡公并徙蜀郡。
    杨恭仁为吏部侍郎恭仁弟性和厚颇有文学历义州刺史淮南郡太守及父薨起为司隶校尉辽东之役杨玄感反其弟玄纵自帝所逃赴其兄路逢避人偶语久之司隶刘体文奏之时恭仁将兵於外帝寝其事忧发病而卒。
    虞绰炀帝时为著作佐郎恃才任气礼部尚书杨玄感称为贵踞虚襟礼之与结布衣之友绰数从之游其族人虞世南诫之曰：帝性猜忌而君过厚玄感。若与绝交者帝知君改悔可以无咎不然终当见祸绰不从寻有告绰以禁内兵书借玄感帝甚衔之及玄感败後籍没其家妓妾并入官帝因问之曰：玄感平常时与何人交往其妾以虞绰对帝令大理卿郑善果穷治其事绰曰：羁旅薄游以玄感文酒谈款实无他谋帝怒不解坐徙边。
    潘徽为京兆尹博士杨玄感兄弟甚重之数相来往及玄感败凡所交关多罹其患徽以玄感故人为帝所不悦有司希旨出徽为西海郡威定县主簿意甚不平行至陇西发病卒。
    王胄为朝散大夫礼部尚书杨玄感虚襟与交数游其第及玄感败与虞绰俱坐徙边胄遂亡匿潜还江右为吏所捕遂坐诛。
    王仁恭为光禄大夫会杨元感作乱其兄子武贲郎将仲伯预焉仁恭由是坐免。
    梁文谦领武贲郎将为卢龙道军副会杨玄感作乱其弟武贲郎将玄纵光禄文谦玄感反问未至而玄纵逃走文谦不之觉坐是配防于桂林而卒。
    唐房玄龄仕隋补隰城县尉汉王谅为逆徙坐除名徙於上郡郁郁不自得唯以讽读为务。
    高士廉仕隋为奉礼郎兼通事舍人从征辽东时斛斯政为兵部侍郎当途任事尤亲士廉数邀入幕同床而寝言谈中多会政以猜嫌惧罪内不自安亡奔高丽士廉与交游讠为交朱鸢县主簿。
    刘宏基贞观初为并钺将军李希尝长孙安业之谋逆也。坐与交游除名。
    宇文节为侍中兼太子詹事平昌县公房遗爱薛万彻柴令武坐谋反伏诛遗爱弟遗直及母卢氏薛万彻弟万备柴令武兄哲威并以勋旧特免配流遗直贬春州铜陵尉万备配流交州哲威流邵州寻皆卒於徙所节及特进太常卿江夏王道宗左骁卫大将军驸马都尉安国公执失思力并坐遗爱等交结流岭外。
    张文琮为户部侍郎从母弟房遗爱以罪贬授房州刺史文琮作诗祖饯及遗爱诛坐是出为建州刺史韦待价为左迁牛备身及江夏王道宗得罪待价即道宗之胥也。缘坐左迁卢龙府果毅。
    王勃高宗时为虢州参军有官奴曹达犯罪为勃所匿。又恐事泄杀达以灭口事觉当死会赦除名时勃父福时为雍州司功参军坐勃左迁交令。
    魏玄同为司列大夫西台侍郎上官仪被诛玄同坐与仪文章属和配流岭外。
    薛元超拜东台侍郎岁馀西台侍郎上官仪伏诛坐与文章款密配流州。
    邓玄挺少解属文有名当代历迁比部员外郎左史与上官仪善出为顿丘令。
    宗秦客为捡校内史坐赃降授镇州遵化县尉内史邢文伟坐附会秦客贬授珍州刺史。
    贺兰敏之天后姊子为兰台左侍极当时咸倾附之有罪徙岭外尚书右丞兼捡校沛王府长史皇甫公义以附敏之长流横州太子中允刘懿之弟右史之知情配州蕲州司马徐齐冉前任王府椽与敏之交往左道除名长流岭外前泾城令李善曾教敏之读书专为左道长流州。
</div>
    <div class="pagination">
<a href="册府元龟_page673.html">上一页</a><span>...</span><a href="册府元龟_page669.html">669</a><a href="册府元龟_page670.html">670</a><a href="册府元龟_page671.html">671</a><a href="册府元龟_page672.html">672</a><a href="册府元龟_page673.html">673</a><span class="current-page">674</span><a href="册府元龟_page675.html">675</a><a href="册府元龟_page676.html">676</a><a href="册府元龟_page677.html">677</a><a href="册府元龟_page678.html">678</a><a href="册府元龟_page679.html">679</a><span>...</span><a href="册府元龟_page675.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
