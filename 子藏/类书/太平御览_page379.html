<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 379 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 379 页/共 737 页
  </h1>
  <div class="content">
   《礼统》曰：所以制灵台何？以尊天重民，备燥聩害，豫防未然也。夫王者当承顺天地，节御阴阳也。夏所以为清台何？明明相承，太平相续，故为清台。殷为神台、周为灵台何？质者据天而王，天者称神。文者据地而王，地者称灵。是其异也。
《孝经援神契》曰：灵台考符居高显，圣王所以宣德察微。
《五经通义》曰：王者受命而起，所以立灵台。灵台何以为在於野中国之南？附近辟雍，依仁宫也。灵台制度奈何？师说之，积土崇增，其高九仞，上平无屋。高九仞者，极阳之数；上平无屋，望气显著。
《续汉书□祭祀志》曰：明帝即位，郊祀五帝於明堂。卒事，遂升灵台，以望□物。
崔鸿《十六国春秋□後赵录》曰：建武二年，置女大史灵台，仰观灾祥，以考中外太史，验察虚实。
《唐书》曰：乾元元年，於永宁坊张守宅置司天台。制曰：建邦设都，必稽玄象；分列曹局，皆应物宜。灵台二星，主观察□物天文，位在太微西南。今兴庆宫，上帝延也，考符之所，合置灵台。
《三辅故事》曰：汉作灵台於城东，周作灵台在沣水永东。常以四孟之月，登台而观。
《述征记》曰：长安宫南有灵台，高十仞，上有铜浑天仪，又相风铜鸟，或云此鸟遇千里风乃动。
《六韬》曰：文王既出里，召周公旦筑为灵台。
《新序》曰：周文作灵台及池沼，掘得死人骨。吏以闻於文王。文王曰：“更葬之。”天下闻之，皆曰：“文王贤矣！泽及朽骨，而况於人乎！”
班固《东都赋□灵台诗》曰：乃经灵台，灵台既崇。帝勤时登，爰考休征。三光宣精，五行布序。习习祥风，祁祁甘雨。百蓁蓁，庶草蕃庑。屡惟丰年，於皇乐胥。
潘岳《闲居赋》曰：灵台杰其高寺，窥天文之秘奥，究人事之终始。
学校
《毛诗□国风》曰：《子衿》，刺学校废也。乱世则学校不修焉。青青子衿，悠悠我心，（青衿，青领也。学子之所服。）纵我不往，子宁不嗣音。
《尚书大传》曰：□已藏，岁事欲毕，馀子皆入学。十五始入小学，见小节，践小义；十八始入大学，见大节，践大义。
《周礼□地官下□师氏》曰：师氏以三德教国子：一曰至德，以为道本；二曰敏德，以为行本；三曰孝德，以知逆恶。又教三行：一曰孝行，以亲父母；二曰友行，以尊贤良；三曰顺行，以事师长。（郑玄注曰：德行，外内之言也。在心为德，施之为行。）居虎门之左，司王朝，凡国之贵游子弟学焉。
《礼记□学记》曰：君子如欲化民成俗，其必由学乎。（所学圣人之道在方策。）玉不琢，不成器；人不学，不知道。是故古之王者，建国君民，教学为先。
又《学记》曰：古之教者，家有塾，党有庠，术有序，国有学。比年入学，中年考校。一年视离经辩志，三年视敬业乐群，五年视博习亲师，七年视论学取友，谓之小成；九年知类通达，强立而不反，谓之大成。
《左传□襄六》曰：郑人游于乡校，（杜预曰：乡之学校。）以论执政。然明谓子产曰：“毁乡校，如何？”（恐於中谤议国政也。）子产曰：“何为？夫人朝夕退而游焉，以议政之善否。其所善者，吾则行之；其所恶者，吾则改之。是吾师也，若之何毁之。”
《论语谶》曰：学者，织也。
《五经通义》曰：三王教化之宫，总名为学。夏为校，校言教也。
《汉书》曰：郡国曰学，县、道、邑、侯国曰校。校、学置经师一人。
《续汉书□礼仪志》曰：明帝永平中，始帅群臣养三老、五更於辟雍，郡国县道行饮酒礼於学校。
《後汉书》曰：桓荣车驾幸太子学，会诸博士论难於前。荣被服儒衣，温恭有蕴藉，（蕴藉，犹言宽博有馀也。蕴音於问反。）辩明经义，每以礼让相厌，不以辞长胜人。儒者莫之及。（厌，服也。）特加赏赐。又诏诸生雅吹击磬，尽日乃罢。（吹管奏《雅》《颂》也。）
《东观汉记》曰：光武建武五年，初起太学宫。诸生吏子弟及民以义助作。上自齐归，幸太学，赐博士弟子有差。
《宋书□礼志》曰：汉献帝建安二十二年，魏国作泮宫于邺城南。魏文帝黄初五年，立太学于洛阳。《魏名臣奏》曰：蒋济奏太学堂上，官为置鼓。《礼》曰：“入学鼓箧，逊其业也。”凡学受业，皆当须十五以上。公卿大夫子弟在学者，以年齿长幼相次，不得以父兄位也。学者不恭肃、慢师、酗酒、好讼，罚饮水三升。
《晋诸公赞》曰：惠帝时，裴为国子祭酒，奏立国子太学，起讲堂，筑门阙，刻石写经。
《晋令》曰：诸县率千馀户置一小学，不满千户亦立。
《宋书□礼志》曰：晋征西将军庾亮在武昌开置学宫，教曰：“人情重交而轻财，好逸而恶劳，学业致苦而禄答未厚，由捷径者多，故莫肯用心。洙泗邈远，风雅弥替，後生放狂，不复宪章典谟。临官宰政者，务目前之治，不能闲於典诰，遂令诗书荒尘，颂声寂寞。仰瞻俯省，能不叹慨！”
《南史》曰：宋时国学颓废，未暇修复。明帝泰始六年，置总明观以集学士，或谓之东观。置东观祭酒一人，总明访举郎二人，儒玄文史四科置学士千人，其馀令史下各有差。是岁以国学既立，省总明观於王俭宅，开学士馆，以总明四部书充之。
《三辅旧事》曰：汉太学在长安门东书社门，立五经博士员弟子万馀人。学中有市有狱。光武东迁，学乃废。
任预《益州记》曰：文翁学堂在大城南，昔经灾火，蜀郡太守高朕修复缮立。其栾栌椽节，制犹古朴，即今堂基六尺，厦屋三间，通皆图画圣贤古人之象及礼器瑞物。堂西有二石屋。又以为州学。（郡更于夷里桥道东起学也。）
《述征记》曰：太学在国子学东二百步。学堂里有《太学赞碑记》曰：建武三十七年立太学堂，永建六年制下府缮治，并立诸生房舍千馀间。阳嘉元年毕刊子碑，有太尉庞参、司徒刘琦、太常孔扶、将作大匠胡广答记制。
《黄图》曰：《礼》，小学在公宫之南，太学在城南，就阳位也。去城七里。王莽为宰衡，起灵台，作长门宫。南去堤三百步，起国学於郭内之西南，为博士之宫。寺门北出，王於其中央为射宫。门西出，殿堂南向为墙，选士肆射於此中。此之外为博士舍三十区周环之。此之东为常满仓，之北为会市，但列槐树数百行为隧，无墙屋。诸生朔望会此市，各持其郡所出货物及经书、传记、笙磬乐相与买卖，邕邕揖让，或论议槐下。其东为太学宫。寺门南出，置令丞吏诘奸究理辞讼。五博士领弟子员三百六十六；经三十博士，弟子万八百人；主事、高弟、侍讲各二十四人，学士司舍，行无远近，皆随檐，雨不涂足，暑不暴首。
《决疑要注》曰：汉初置博士而无弟子，後置弟子五十人，又增满五百。汉末至数千人。魏之务学者始诣太学为门人，二岁，通二经者，补文学掌故；满三岁，通三经者，擢为太子舍人。
挚虞《宜立学事》曰：河内太守鲁夔，使民二百家共立一学，未成，而司隶奏以违法。尚书郎中骑都尉臣挚虞驳：“夔为近畿大都，朝所委任，亲临民物，足识事宜。累表仍上，求二百家立一学，是其留心学校，必欲有成也。”
崔瑗《南阳文学颂》曰：昔圣人制礼作乐也。将以统天理物，经国序民，立均出度，因其可利而利之，俾不失性也。故观礼则体敬，听乐则心和，然後知反其性而正其身也。
梁元帝召学生教曰：阁下，昔楚王好《诗》，沛王传《易》，犹且传之不朽，以为盛美。吾亲承天旨闻方，欲化行南国，被於西楚。
卷五百三十五　礼仪部十四
庠序
《礼记□王制》曰：有虞氏养国老於上庠，养庶老於下庠。夏后氏养国老於东序，养庶老於西序。殷人养国老於左学，养庶老於右学。周人养国老於东胶，养庶老於虞庠。
又《学记》曰：古之教者，家有塾，党有庠，术有序，国有学。（术当为遂。万二千五百家为遂也。）
《五经通义》曰：三王教化之宫，总名为学。夏为学校。校之言教也。殷为庠，周为序，周家又兼用之，故乡为庠，里为序，家为塾。
《白虎通》曰：乡曰庠，里曰序。庠者，礼仪也；序者，序长幼也。
《汉书》曰：乡序庠置《孝经》师一人。
又《儒林传》曰：三代之道，乡里有教，夏曰校，殷曰庠，周曰序，所以劝善惩恶也。
《南史》曰：梁武帝修建庠序，别开五馆。其一馆在袁宪宅西。宪常招引诸生，与之谈论新义，出人意表，同辈咸嗟服焉。
释奠
《礼记□月令□仲春》曰：是月也，命乐正习舞。（为将释奠。）上丁释奠於国学，（释谓置也。谓置牲币之奠於文宣王。）天子及公卿、诸侯、大夫亲往视之，（观其礼也。）命有司上戊释奠於太公庙。（亦用牲币之奠。）
又《月令□仲秋》曰：是月也，命乐正习吹，（春夏尚舞，秋冬尚吹，习之为将释奠。）上丁释奠於国学，天子乃率公卿、诸侯、大夫亲往视之，（礼仪同仲春。）是月也，命有司上戊释奠於故公庙。（礼仪同仲春。）
又《文王世子》曰：凡始立学，必先释奠於先圣先师。及行事，必用币。天子亲学，大昕鼓惩，所以警众也。
《晋书□礼志》曰：昔武王入殷而封先代之後，盖追思其德也。孔子大圣，终於陪臣，未有封爵。至汉元帝时，孔霸以帝师号褒成侯，奉孔子後。魏黄初三年，以议郎孔羡为宗圣侯，奉孔子祀。魏齐王正始二年，使太常释奠，以太牢祀孔子於辟雍，以颜回配。
《宋书□礼志》曰：魏齐王正始中，每讲经，使太常释奠先圣先师於辟雍。晋惠帝、明帝之为太子，及愍怀太子讲经竟，并亲释奠於太学。太子进爵於先师，中庶子进爵於颜渊。成、穆、孝武三帝亦皆亲释奠。
又《礼志》曰：元嘉二十二年，太子释奠，采晋故事。官有其注，祭毕，太祖亲临学宴会，太子以下悉预。
《唐六典》曰：仲春上丁，释奠於孔宣父，以颜回配焉，其七十二弟子及先儒并从祀。仲秋之月亦如之。仲春上戊，释奠於齐太公，以留侯张良配焉。仲秋之月亦如之。凡州县皆置孔宣父庙，以颜回配。仲春上丁，州县官行释奠之礼，仲秋上丁亦如之。
《唐书》曰：开元七年十一月，以贡举人将谒先师质问疑义，敕曰：“皇太子及诸子，虽年未志学，而道在尊师，宜行齿胄礼。”
又曰：开元七年，皇太子入国学，行齿胄礼，谒先圣。皇太子初献，其亚献、终献并以胄子。常侍褚无量开讲《孝经》及《礼记□文王世子》篇。
又曰：归崇敬议：春秋释奠文宣王，祝板御署北面揖，以为其礼太重。按《大戴礼》师尚父授周武王丹书，武王东面而立。今置祝板，请准武王东面之礼，轻重庶得其中。晋博士成洽议曰：“释典奉先师惟皇太子，业终乃礼，不然则废。”
晋《尚书大事》曰：尚书符太常曰：“按洛阳图宫南自有太学，国子、辟雍不相预也。舍辟雍以太学，辟雍便为无事虚诞。汉魏旧事，皆言释奠祠先圣於辟雍，未有言太学者。又咸和中，成皇帝释奠於中堂之前台中，故事亦曰辟雍。是为汉魏之世初自两立，至释奠便在辟雍犹存。今废辟雍而立二学，中兴以来相违。”太常王彪之答：“魏帝齐王使有司释奠于辟雍，此是魏之大事，非晋书旧典。太始、元康释奠太学，不在辟雍；太始五年、元康五年二行飨礼，皆於辟雍，不在太学。是则释奠于太学，行飨于辟雍，有晋已行之，准也。中朝有辟雍，犹在太学，况无辟雍，惟有太学，更当不在太学乎！”宰相从太常所答。
晋范坚书问冯怀曰：“汉氏以来，释奠先师惟仲尼，不及公旦，何也？”冯答曰：“若如来谈，亦当宪章尧、舜、文、武，岂惟周旦乎！”
挚虞《释奠颂》曰：如彼泉流，不盈不运。讲业既终，礼师释奠。升觞折俎，上下惟善。邕邕其来，肃肃其见。
立庙（附）
《锺离意别传》曰：意为鲁相，修孔子庙。孔子教授堂下，床首有悬瓮，意召守庙孔问曰：“此何等瓮？”曰：“夫子瓮。背有丹书，自夫子亡後，无敢发者。”意乃发，索得书焉。
《宋书□礼志》曰：晋清河人李辽表曰：亡父先臣回绥集邦邑，归诚本朝，以太元十年遣臣奉表，路经阙里，过觐孔庙，庭宇倾颓，轨式颓圮，万世宗匠，忽焉沦废，仰瞻俯慨，不觉涕流。既逵京辇，表求兴复圣祀，修建讲学。至十四年，奉被明诏，采臣鄙议，敕兖州鲁郡准旧营饰。
《北齐书》曰：天保元年，诏封崇圣侯邑一百户，以奉孔子之祀，并下鲁郡，以时修治庙宇，务尽褒崇之至。
《唐书》曰：武德中，制祠典，释奠於太学，以周公为先圣，孔丘配飨。房玄龄及朱子奢议云：公旦、尼父俱是圣人。庠序置奠，本缘夫子。故鲁宋至於梁陈，爰及隋大业故事，皆以孔丘为先圣，颜回为先师，历代所行，古今通允。请停祭周公，升夫子为先圣，以颜回配飨。
又曰：上元中制曰：定祸乱者必先於武德，极生灵者谅在於师贞。周武创业，克宁区夏，惟师尚父，实佐兴王。况德有可师，义当禁暴，稽诸古昔，爰崇典礼，太公望可追封为武成王。有司依文宣王置庙，择古今名将，置亚圣及十哲，享祭之典，一同文宣。
又曰：开元十九年，始於两京置齐太公庙，以张良配。上元初，特加封太公为武成王，以历代名将从其祀。然有其制而未之行，祠宇日荒。至是，宰臣卢杞、京兆尹卢甚以卢者齐之裔，乃鸠其裔孙若卢、崔、丁、吕之族，合钱以崇饰之。请复旧典，兼择自古名将，如孔门十哲，皆配飨。诏下史官，乃定张良、穰苴、孙武、吴起、乐毅、白起、韩信、诸葛亮、李靖、李配焉。
养老
《礼记□祭义》曰：食三老、五更於太学，天子袒而割牲，执酱而馈，执爵而，所以教诸侯之悌也。
蔡邕《月令章句》曰：五更当为五叟。叟，长老之称也。其字似更，书有转误，嫂字，女傍叟，今皆以为更矣。
《孝经援神契》曰：天子亲临辟雍，尊事三老，兄事五更。三者，道成於三；五者，训於五品。言其能以善道改已也。三老、五更，皆取有妻、男女完具者。
《续汉书》曰：三老、五更玉杖，长九尺，端以鸠为饰。鸠者，不噎之鸟，欲老人之不噎也。
华峤《後汉书》曰：熙平中，天子引袁逢为三老，赐玉仗。
应劭《汉书》曰：天子父事三老，兄事五更。天子亲割，三公设几，九卿正履。
《魏志》高贵乡公诏曰：夫养老兴教，三代所以树风化、垂不朽也。必有三老、五更，以崇至敬，乞言纳诲，着在史，然後六合承流，下观而化。宜妙拣德行，以充其选。关内侯王祥，履仁秉义，雅志淳固；关内侯郑小同，温恭孝友，师礼不忒。其以祥为三老，小同为五更。车驾亲率群司，躬行古礼焉。
王隐《晋书》曰：王祥字休征。魏帝高贵乡公入学，命祥为三老。祥南面几杖，以师道自居。帝北面乞言。祥於是陈明王圣帝之轨，君臣政化之要，俯以训帝。於时百辟卿士闻其格言，莫不砥砺。
《後魏书》曰：孝文帝以前司徒尉元为三老，前鸿胪卿游明根为五更。皇帝再拜肃拜五更，乞言毕，乃赐步免一乘，诏曰：“三老可给上公之禄，五更可食九卿之俸。”
《後周书》曰：高祖保定三年，乃下诏集太保燕公为三老。
又曰：武帝以太傅燕国公于谨为三老，赐延年杖；太师宇文护设几，司寇豆卢宁正舄。
又曰：孝闵践祚，于谨以年老乞骸骨，诏报不许。有司宜断表启，遂诏谨为三老。有司具礼，择日，又赐延年杖。高祖幸太学以食之。三老入门，皇帝迎拜门屏之间，三老答拜。有司设三老席於中楹，南向。太师晋公护升阶，设几於席。三老升席，南面，凭几而坐，以师道自居。大司寇楚公宁升阶正舄。皇帝升立於斧之前，西面，有司进馔，皇帝跪设酱豆，亲袒割。三老食讫，皇帝又亲跪受爵以。有司彻讫，皇帝北面立，访道。三老乃起，立於席後。皇帝曰：“猥当天下重任，自惟不才，不知政治之要，公其诲之。”三老答曰：“木受绳则正，后从谏则圣。自古明王圣主，皆虚心纳谏以知得失，天下乃安。惟陛下念之。”又曰：“为国之本，在守忠信。是以古人云去食去兵，信不可失。国家兴废，莫不由之。愿陛下守而勿失。”又曰：“治国之道，必须有法。法者，国之纲纪。纲纪不可不正，在於赏罚。若有功必赏，有罪必罚，则为善者日益，为恶者日止；若有功不赏，有罪不罚，则天下善恶不分，人无所措手足矣。”三老言毕，皇帝再拜受之。三老答拜焉。礼成而出。
《隋书》曰：後齐仲春令辰陈养老礼。先一日，三老、五更齐於国学，皇帝进贤冠、玄纱袍至辟雍，入总章。堂列宫悬，王公已下及国老名定位。司徒以羽仪、武贲、安车迎三老、五更於国学，并进贤冠、玄服、黑舄、素带。国子生黑介帻，青衿单衣，乘马从之。至，皇帝释剑执班，迎於门内。三老至门，五更去门十步，则降车以入。皇帝拜，三老、五更摄斋答拜。皇帝揖进，三老在前，五更在後，升自右阶，就筵。三老坐，五更立。皇帝升堂，北面。公卿升自左阶，北面。三公授几杖，卿正履，国老、庶老各就位。皇帝拜三老，群臣皆拜，不拜五更。乃坐。皇帝西向，肃拜五更，进珍馐酒食，亲袒割，执酱以馈，执爵以。以次进五更。又设酒醴於国老、庶老。皇帝升御坐。三老乃论五孝六顺、典训大纲。皇帝虚躬请受。礼毕而还。又都下及外州人年七十已上，赐鸠杖、黄帽。
卷五百三十六　礼仪部十五
封禅
《河图真纪钩》曰：王者封太山，禅梁父，易姓奉度，继兴崇功者七十二君。
《尚书中候》曰：维岁二月，候在东馆，（郑玄注曰：维，辞也。候齐桓公馆舍。）叹曰：“於戏仲父！寡人闻古霸王封太山，刻石纪号，立显象。今寡人名为何君？”管子曰：“卫困於狄，案兵须灭，乃存之。仁不纯，名为霸君。昔古圣王功成道洽，符出，乃封太山。今比目之鱼不至，凤凰不臻，麒麒遁，未可以封。”
《礼记□礼器》曰：是故因天事天，（天高，因高者以事也。）因地事地，（地下，因下者以事也。）因名山升中于天。（名犹大也，中犹成也。谓巡狩至于方岳，燔柴祭天，告以诸侯之成功也。《孝经》说曰：“封乎泰山，考绩燔燎，禅乎梁甫，刻石纪号也。”）升中於天而凤皇降，龟龙假。（功成而太平，阴阳气和而致象物。）
《礼记逸礼》曰：三皇禅云云，盛意也；五帝禅云云，特立於身也；三王禅梁父，连延不绝，父死子继也。
《春秋汉含孳》曰：天子受符，以辛日立号，宰奉图，帝人共观九日，悉见後世之过，方来之害，以告天。（受符谓应期之人当起者之符代行其录运者也。）曰：请封禅，到岱宗，昼期过数告诸命。（封，封太山；禅，禅梁父。）
《孝经钩命决》曰：封乎太山，考绩燔燎；禅乎梁父，刻石纪号；焕炳巍巍，教化显著。
《五经通义》曰：易姓而王太平，必封太山、禅梁父何？天命已为王，使理群生也。或曰：封，以黄金为泥，以银为绳。经无明文，以义说之。所以止封岱，太山者，五岳之长，群神之主，故独封於太山，告太平于天，报群神之功也。禅梁父者，太山之支属，能配太山之德也。
《史记□封禅书》曰：齐桓公既霸，会诸侯於葵丘，而欲封禅。管仲曰：“古者封太山禅梁父者七十二家，而夷吾所记者十有二焉。昔无怀氏封太山，禅云云；宓羲封太山，禅云云；神农封太山，禅云云；炎帝封太山，禅云云；黄帝封太山，禅亭亭；颛顼封太山，禅云云；帝喾封太山，禅云云；尧封太山，禅云云；舜封太山，禅云云；禹封太山，禅会稽；汤封太山，禅云云；周成王封太山，禅社首，（应劭曰：山名，在博县。晋灼曰：在钜平南卜三里也。）皆受命然後得封禅。”桓公曰：“寡人北伐山戎，过孤竹；西伐大夏，涉流沙，束马悬车，上卑耳之山；南伐至邵陵，登熊耳山以望江汉。兵车之会三，而乘车之会六。九合诸侯，一匡天下，诸侯莫违我者。三代受命，亦何以异乎？”於是管仲相桓公，不可穷以辞，因设之以事，曰：“古之封禅，高阝上之黍，北里之禾，（应劭曰：高阝上，山也。高阝音霍。苏林曰：高阝上、北里皆地名。）所以为盛；江淮之间，一茅三脊，所以为藉也。东海致比目之鱼，西海致比翼之鸟，然後物有不召而自至者十有五焉。今凤皇麒麒不来，嘉不生，而蓬蒿藜秀茂，鸱枭数至，而欲封禅，无乃不可乎！”桓公乃止。
又曰：始皇既并天下，即位三年，东巡狩郡县，祠邹峄山，颂秦功业。於是征齐鲁之儒生博士七十人，至於太山下。或议曰：“古者封禅，为蒲车，恶伤山之土石草木。扫地而祭，席用菹秸，言其易遵也。”始皇闻此议各乖异，难施用，由此绌儒生。遂除车道，上自太山阳，至巅，立石颂秦始皇帝德，明其得封也。从阴道下，禅於梁父。其礼颇采太祝之祀雍上帝所用，而封藏皆秘之，世不得而记也。始皇之上太山，中阪遇风雨暴至，休於大树下，因封其树为五大夫。
又曰：今天子即位，尤敬鬼神之祀。元年，汉兴以六十馀岁矣。天下安，绅之属皆望天子封禅，改正度也。而上向儒术，招贤良，赵绾、王臧等以文学为公卿，欲议古立明堂城南以朝诸侯，革巡狩、封禅、改历、服色，事未就，会窦太后治黄老言，不好儒术，诸所兴为皆废。是时李少君亦以祠灶、道、却老方，见上，上尊之。少君言上曰：“祠灶则致物，致物而丹砂可化为黄金；黄金成，以为饮食器，则益寿；益寿而海中蓬莱仙者乃可见，见之以封禅则不死，黄帝是也。”上与公卿诸生议封禅。封禅用希旷绝，莫知其仪礼，而群儒采封禅《尚书》、《周官》、《王制》之望祀射牛事。上於是乃令诸儒习射牛，草封禅仪。群儒既不能辩明封禅事，又牵拘於《诗》《书》古文而不能骋，於是上尽罢诸儒。遂东幸缑氏，礼登中岳太室。从官在山下，闻若有言“万岁”云。於是以三百户封太室奉祠，遂东巡海上。四月，还至奉高。上令诸儒及方士言封禅，人人殊，不经，难施行。天子至梁父，礼祠地主。乙卯，令侍中儒者皮弁荐绅，射牛行事。封太山下东方，如郊祀太一之礼。封广丈二尺，高九尺，其下则有玉牒书，书秘。礼毕，天子独与侍中奉车子侯上太山，亦有封。其事皆禁。明日，下阴道。丙辰，禅太山下趾东北肃然山，如祭后土礼。天子皆亲拜见，衣上黄而尽用乐焉。江淮间一茅三脊为神藉，五色土益杂封。纵远方奇兽蜚禽及白雉诸物，颇以加礼。兕牛犀象之属不用。皆至太山祭后土。封禅祠，其夜若有光，昼有白□起封中。天子从禅还，坐明堂，群臣更上寿。
《汉书》曰：公孙弘议欲仿古巡狩封禅之事，诸儒对者五十馀人，未能有所定。先是，司马相如病死，有遗书颂功德，言符瑞足以封太山。上奇其书，以问倪宽。对曰：“陛下躬发圣德，统揖群臣，宗祀天地，荐礼百神，精诚所向，征兆必报，天地并应符瑞，帝王之盛节也。宜顺承天庆，垂万世之基。”上然之。乃自制仪，采儒术以文焉。
又《郊祀志》曰：初，上欲治明堂奉高旁，未晓其制度。济南人公玉带上黄帝时明堂图。於是上令奉高作明堂汶上，如带图。及是岁，修封，则祠太一、五帝於明堂上坐，令高皇帝祠坐对之。公玉带又曰：“黄帝时虽封太山，然风后、封玄、歧伯令黄帝封东太山，（韦昭曰：别有小太山在阴，一名介山。臣瓒曰《郑克》朱虚界中有小太山是也。汾阴子推所焚，故名介山也。不以介为大也。）禅凡山，合符，然後不死。”天子既令设祠具，至东太山，太山卑小，不称其声，乃令祠官礼之而不封焉。其後令带奉祠候神物。复还太山，修五年之礼如前，而加禅祠石闾。石闾者，在太山下趾南方，方士言仙人闾也，故上亲禅焉。其後五年，复至太山修封，还过祭恒山。自封太山後，十二岁而周遍于五岳、四渎矣。後五年，复至太山修封。武帝五修封。
又曰：太初元年十二月禅蒿里。（服虔曰：山名。在太山下。）太初三年春正月，东巡海上。夏四月，还修封太山，禅石闾。天汉三年，受计还幸北地，祠常山，瘗玄玉。（邓展曰：瘗，埋也。）
又曰：太始四年春，三月甲申，修封。丙戌，禅石闾。夏四月，幸不其，（如淳曰：其音基。不其，山名，因以为县。）祠神人於交门宫，（应劭曰：神人，蓬莱仙人之属也。晋灼曰：琅琊县有交门宫，武帝所造。）若有向坐拜者，作交门之歌。（师古曰：如有神人景象，向祠坐而拜也。）
又曰：司马相如既病免，家居茂陵，天子曰：“相如病甚，可往从悉取其书。若不然，後之矣。”使所忠往，而相如已死，家无遗书。问其妻，对曰：“长卿未尝有书也。时时着书，人又取去。长卿未死时，为一卷书，曰：有使来求，当奏之。”其遗札书言封禅事，所忠奏焉。天子异之。
《续汉书□祭志》曰：建武中，群臣上言。即位三十年，宜封禅太山。诏书曰：“即位三十年，百姓怨气满腹，吾谁欺，欺天乎？曾谓太山不如林放，何事太山七十二代之编录！”三月，上幸鲁，过太山。太山守以上过故，承诏祭太山及梁父。时虎贲中郎将梁松议封禅事，上许松等奏，乃求元封时封禅故事，议封禅所施用。有司奏当用方石，再累置坛中，皆方五尺一枚，厚一尺，用玉牒书藏方石。牒厚五寸，长尺三寸，广五寸。有玉牒十枚，列於方石旁，东西南北各三，皆长三尺，广一尺，厚七寸。检中刻三处，深四寸，方五寸，有盖。检用金缕五周，以水银和金为泥。刻玉玺，一枚方寸一分，一枚方五寸。石四角有距石，皆再累。一枚长一丈，厚一尺，广二尺，皆在坛上。其下用距十八枚，皆高三尺，厚一尺，广二尺，如小碑，环坛立之。去三步，距石下皆有石附，入地四尺。又用石碑，高九尺，广三尺五寸，厚尺二寸，立坛丙地，去坛三尺，以刻书。上以用石功难，语覃及二月封，故诏松因故封石空检，更加封而已。松上疏争之，以为“登封之礼，今告功皇天，垂後无穷，以为万民也。丞之之敬，章图书之瑞，尤宜显著。今因旧封窜寄故石下，恐非重命之义。受命中兴，宜当特异，以明天意。”遂使太山郡及鲁趣石工，直取完青石，无五色。时以印工不能刻玉牒，欲用丹漆书之。会求得刻玉者，遂刻书。书秘，刻方石中，令容玉牒。二月，上至奉高，遣御史与兰台令史，将工先上山刻石碑文。二十二日辛卯晨，燎祭天於太山下南方，群神皆从，用乐皆如南郊。诸王、王者二公、孔子後褒成君，皆助祭在位。毕，将升封。或曰：“太山虽已从食于柴祭，今亲升告功，宜有礼祭。”於是使谒者以一特牲於常祠太山处。告祠太山，如亲耕、ァ刘、先农、先虞故事。至食时，上御辇升山，曰後到山上。即位於坛南，北面，群臣以次陈後，西上，毕，帝升坛。尚书令奉玉牒检，皇帝以寸二分玺亲封之。讫，太常命人发坛上石，尚书令奉藏玉牒已，复石覆讫，尚书令以五寸印封石检。事毕，皇帝拜，群臣称万岁。令人立所刻石碑，乃复道下。二十五日甲午，禅祭地於梁阴，以高后配，山川群神从，如元始中北郊故事。
  </div>
  <div class="pagination">
   <a href="太平御览_page378.html">
    上一页
   </a>
   <span>
    ...
   </span>
   <a href="太平御览_page374.html">
    374
   </a>
   <a href="太平御览_page375.html">
    375
   </a>
   <a href="太平御览_page376.html">
    376
   </a>
   <a href="太平御览_page377.html">
    377
   </a>
   <a href="太平御览_page378.html">
    378
   </a>
   <span class="current-page">
    379
   </span>
   <a href="太平御览_page380.html">
    380
   </a>
   <a href="太平御览_page381.html">
    381
   </a>
   <a href="太平御览_page382.html">
    382
   </a>
   <a href="太平御览_page383.html">
    383
   </a>
   <a href="太平御览_page384.html">
    384
   </a>
   <span>
    ...
   </span>
   <a href="太平御览_page380.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
