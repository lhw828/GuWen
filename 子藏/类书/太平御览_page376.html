<!DOCTYPE html>
<html>
<head>
    <meta charset="UTF-8">
    <title>太平御览 - 第 376 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 376 页/共 737 页</h1>
    <div class="content">又曰：贞元中，德宗方有事于郊庙，诏以皇太子为亚献，亲王终献。上令问柳冕当受誓戒否。冕奏准开元礼并以前七日，受誓戒词云：“各扬其职，不供其事，国有常刑。”冕以誓皇太子，更其词云：“各扬其职，肃奉常仪。”
又曰：宪宗元和中，南郊阴气凝闭，浃旬不开，宰臣议请改日。上曰：“郊庙事重，吾斋戒有日，岂可废乎？”至享献之际，景物澄清，人情大悦。
《鬼谷子》曰：周有豪士，居鬼谷，号为鬼谷先生。苏秦张仪往见之。先生曰：“吾将为二子陈言至道，子其斋戒，择日而学。”後秦、仪斋戒而往。
《庄子》曰：颜回曰：“吾无以进矣，敢问其方。”仲尼曰：“斋，吾将语若。”颜回曰：“回之家贫，惟不饮酒、不茹荤者数月矣。若此则可以为斋乎？”曰：“是祭祀之斋，非心斋也。”回曰：“敢问心斋？”仲尼曰：“若一志无听之以耳，而听以心，无听之以心，而听之以气，惟道集虚，虚者，心斋也。”
又曰：梓庆削大木为锯。锯成，见者惊，犹鬼神。鲁侯曰：“子一何巧矣！何术以至此？”曰：“臣工人，何术之有。虽然，有一焉。臣为锯，未尝敢以耗气也，必斋以静心。器之所以凝神者，其是与。”
又曰：祝宗人玄端以临牢，说曰：“汝奚恶死？吾将三月牺。汝十日戒，十日齐，藉白茅加汝肩，尻于绸俎之上。”
《韩子》曰：燕王欲巧，卫人请以棘刺之端为猴。成，功人曰：“君欲观之，半岁不入宫，不饮酒食肉，雨霁日出视之，晏阴之间，而棘刺之，母猴乃可见也。”燕王固养之，不能观也。
《搜神记》曰：王业，和帝时为荆州刺史，每出行部，沐浴斋洁以祈于天地，当启佐愚心，无使有枉百姓。在州七年，惠风大行，苛慝不作。
傩
《礼记□月令》季春日，命国傩，九门磔攘，以毕春风。（《洪范传》曰：言之不从，则有大祸。犬属金也，故磔之于九门，所以抑金扶木，毕成春功。东方三门不磔，春位不杀，其盛德所在无所攘。）
又《月令□仲秋》曰：天子乃傩，以达秋气。（此傩之阳气，恐阳暑至此不衰，害亦将及，故傩以通秋气。方欲助秋，故不磔犬。）
又《月令□季冬》曰：命有司大傩，旁磔以送寒气。（大傩为岁终逐阴除疫以送寒气，故周官命方相氏率百隶索室驱疫以逐之。旁谓王城四旁十二门也。磔谓磔犬于门也。春磔九门，冬礼大，故遍磔于十二门，所以扶阳抑阴之义。犬属金，冬尽春兴，春为木，故杀金以助木气。）
又《郊特牲》曰：卿人裼，（裼，强鬼也。谓时傩索室驱疫逐强鬼也。裼或为献，或为傩。）孔子朝服立于阼，存室神也。（神依人也。）
《礼记外传》曰：方相氏之官，岁有三时，率领群隶，驱索疠疫之气于宫室之中，亦攘送之义也。天以一气化万物，五帝各行其德，余气留滞则伤後时，谓之不和，而灾疫兴焉。大傩者，贵贱至于邑里，皆得驱疫。命国傩者，但于国城中行之耳。（名之傩者，取群为傩傩之声。）
《周礼□夏官》曰：方相氏掌蒙熊皮，黄金四目，玄衣朱裳，执戈扬盾，帅百隶而时傩，以索室驱疫。（蒙，冒也。冒熊皮者，以惊驱疫疠之鬼，如今头也。时傩，四时作，方相氏以傩却区恶也。《令》：季冬命国傩。索，搜也。）
《续汉书》曰：先腊一日大傩，谓之逐疫。其仪选中黄门子弟十二已下，百二十人为亻辰子，皆赤帻皂制，执大鼗。方相氏服如周制。及十二兽裳，衣毛角。中黄门行人冗从、仆射将之以逐恶鬼于禁中。设桃梗、郁垒、苇茭毕，执事者皆罢苇戟桃枝，以赐公卿、将军、特进、诸侯。
《礼纬》曰：颛顼有三子，生而亡去，为疫鬼。一居江水，是为虐鬼魅鬼；一居人宫室区隅，善惊人小儿。于是常以正岁十二月，令礼官方相氏掌熊皮，黄金四目，玄衣裳，执戈扬盾，帅百隶及童子而时傩，以索室而驱疫鬼，以桃弧苇矢工鼓且射之，以赤丸五谷播洒之，以除疫殃。
《後魏书》曰：高宗和平三年十二月，因岁除大傩之礼，遂耀兵武。更为制令，步兵陈于南，骑士陈于北，各击锺鼓，以为节度。其步兵所衣，青赤黄黑，别无部队槊矛戟，相次周回转易，以相赴就，有飞龙腾蛇之变。为函箱鱼鳞四门之阵，凡十馀法，跽起前却，莫不应节。阵毕，南北二军皆鸣鼓角，众尽大噪，各令骑将交去来挑战，步兵更进退以拒击。南败北捷，以为盛观。自後踵以为常。
《唐书》曰：旧驱傩亻辰子等，金吾将军并具栏笏，引入阁门。谨按大傩者，所以驱除群厉，合资威武，盛其光仪。栏笏之制，常参朝服。旧制未称，今请各依锦绣，具帑袜带仪刀部引出入。
《建康实录》曰：孙兴公尝着戏为傩，至桓宣武家。宣武觉其对不凡，推问之，乃兴公。
《宣城记》曰：吴时洪臣为庐陵太守，有清称。征还，船轻，皆载土。时岁暮除，逐人就乞，见土而去。
《庄子》曰：游岛问雄黄曰：“今逐疫出魅，击鼓呼噪，何也？”雄黄曰：“黔首多疫，黄帝氏立巫咸，使黔首沐浴斋戒，以通九窍；鸣鼓振铎，以动其心；劳形趋步，以发阴阳之气；饮酒茹葱，以通五藏。夫击鼓呼噪，逐疫出魅鬼，黔首不知，以为魅祟也。”
张衡《东京赋》曰：卒岁大傩，驱逐群厉；方相秉钺，巫觋操；亻辰子万童，丹首玄裳；桃弧棘矢，所发无臬；飞砾雨散，罡刂殚毕毙；惶火驰而星流，逐赤疫于四裔。然後凌天地，绝飞梁，囚耕父于清泠，溺女魅于神潢。
廉品《大傩赋》曰：于吉日之上戊，将大蜡于腊。先兹日之酉久，宿洁静以清澄。乃班有司，聚众大傩。天子坐华殿，临朱轩，凭玉几，席文旃，率百隶之亻辰子，群鼓噪于宫垣。
卷五百三十一　礼仪部十
宗庙神主
宗庙
《易□萃卦》曰：王假有庙。（假，至也。王以聚至有庙也。）
又《涣卦》曰：风行水上，涣。先王以享于帝，立庙。
《尚书逸篇》曰：呜呼，七世之庙，可以观德。（天子立七庙，有德之主则为祖宗，其庙不毁，故可观德。）
《毛诗□文王□绵》曰：乃召司空，乃召司徒。俾立室家，其绳则直。缩板以载，作庙翼翼。
又《宫》曰：新庙奕奕，奚斯所作。
又《清庙》曰：清庙，祀文王也。周公既成洛邑，朝诸侯，率以祀文王焉。（清庙者，祭有清明之德者之宫也。谓祭文王也。天德清明，文王象焉，故祭之而歌此诗也。庙之言貌也。死者精神不可得而见，但以生时之居，立宫室家貌为之耳。成洛邑，居摄五年时。）于穆清庙，肃雍显相。（于，叹辞也。穆，美。肃，敬。，和。相，助也。笺云：显，光也，见也。于乎美哉，周公之祭清庙也！其礼仪敬且和，又诸侯有光明著见之德来助祭。）
《周礼□春官上》曰：小宗伯之职，掌建国之神位，右社稷，左宗庙。
《礼记□曲礼》曰：君子将营宫室，宗庙为先，厩库为次，居室为後。
又《曲礼》曰：问国君之年，长曰能从宗庙社稷之事矣；幼曰未能从宗庙社稷之事也。
又《王制》曰：天子七庙，三昭三穆与太祖之庙而七；诸侯五庙，二昭二穆与太祖之庙而五；大夫三庙，一昭一穆与太祖之庙而三；士一庙，庶人祭于寝。
又《礼器》曰：礼有以多为贵者。天子七庙，诸侯五，大夫三，士一。
又《文王世子》曰：五庙之孙，祖庙未毁，虽及庶人，冠、娶必告，死必赴，不忘亲也。
又《明堂位》曰：山节，藻，复庙，重檐，刮楹，达乡，反坫，出尊，崇坫康，疏屏，天子庙饰也。（山节，刻薄栌为山也。藻画侏儒柱为藻文也。庙，重屋也。重檐，承壁材也。刮，摩也。乡，牖属，谓夹户窗也。每室八窗为四达。反坫，反爵之坫也。出尊，当尊南也。惟两君为好，既献，反爵于其上，礼君尊于两楹之间也。祟，高也。康读为亢龙之亢。屏谓之树，今思也，刻之为云气虫兽，如今阙上为之矣。）
又《杂记》曰：成庙则衅之，其礼：祝宗人、宰夫、雍人，皆爵弁纯衣。雍人举羊升屋，中屋南面，羊血流于前，乃降。门、夹室，皆用鸡。凡宗庙之器，其名者，成则衅之以豚。
又《祭法》曰：天下有王，分地建国，置都立邑，设庙、祧、坛、单、而祭之，乃为亲疏多少之数。是故王立七庙，一坛一单。曰考庙，曰王考庙，曰皇考庙，曰显考庙，曰祖考庙，皆月祭之；远庙为祧，有二祧，享尝乃止；去祧为坛，去坛为单，坛单有祷焉祭之，无祷乃止；去单曰鬼。诸侯立五庙，一坛一单。曰考庙，曰王考庙，曰皇考庙，皆月祭之；显考庙，祖考庙，享尝乃止；去祧为坛，去坛为单，坛单有祷焉祭之，无祷乃止；去单为鬼。大夫立三庙二坛。曰考庙，曰王考庙，曰皇考庙，享尝乃止；显考祖考无庙，有祷焉，为坛祭之；去坛为鬼。适士二庙一坛，曰考庙，曰王考庙，享尝乃止；显考无庙，有祷焉，为坛祭之；去坛为鬼。官师一庙，曰考庙，王考无庙而祭之，去王考为鬼。庶士、庶人无庙，死曰鬼。（庙之言貌也。宗庙者，先祖之尊貌也。桃之言超也，超上意也。封上曰坛，除地曰单。《书》曰：三坛同单。）
又《中庸》曰：武王缵大王、王季、文王之绪，壹戎衣而有天下，身不失天下之显名。尊为天子，富有四海之内。宗庙飨之，子孙保之。
又《祭法》曰：天下有王，分地建国，置都立邑，设庙、祧、坛、单而祭之。
《左传□桓公》曰：宋华父督已杀孔父，而杀殇公，召庄公于郑而立之，以亲郑，以郜大鼎赂公。夏四月，取郜大鼎于宋。戊申，纳于太庙，非礼也。
又《桓公》曰：清庙茅屋。（以茅饰屋，著俭也。清庙，肃然清静之称。）
又《僖上》曰：震夷伯之庙，罪之也。于是展氏有隐慝焉。
又《文公下》曰：太室之屋坏，书不恭也。
又《成公三年》曰：甲子，新宫灾，三日哭。（宣公神主新入庙，故谓之新宫。书“三日哭”，善得礼，宗庙亲之，神灵所凭，居而遇灾，故哀而哭之。）
又《襄二》曰：吴子寿梦卒，临于周庙，礼也。（周庙，文王庙也。周公出文王，故鲁立其庙也。）凡诸侯之丧，异姓临于外，同姓临于庙。是故鲁为诸姬，临于周庙。
《公羊传□文公》曰：世室屋坏。世室者何？鲁公之庙也。周公称太庙，鲁公称世室，群公称宫。
《梁传□成公》曰：新宫灾，三日哭。新宫者，祢宫也。（祢，父也。成公之父宣公之宫也。）
《孝经》曰：宗庙致敬，不忘亲也。
又曰：为之宗庙，以鬼享之。（宗者，尊也。庙者，貌也。先祖之尊貌所居中宫何？以为人死精魂归乎天，形体不藏，存之即存，不存则亡，明先祖神死依人也。）
《孝经援神契》曰：庙所以尊祖也。
《论语□八佾》曰：子入太庙，每事问。或曰：“孰谓邹人之子知礼乎。入太庙，每事问。”子闻之曰：“是礼也。”
《家语》曰：孔子在齐，景公造焉。左右白曰：“周使至，言先王庙灾。”景公曰：“何王庙？”孔子曰：“此必厘王庙。夫厘变文武之制，而作玄黄华丽之饰，故天殃其庙焉。”有顷，左右报所灾者厘王庙。景公曰：“善哉！圣人之智过人远矣。”
又曰：孔子曰：“吾于甘棠，见宗庙之敬也甚矣。思其人，犹爱其树；尊其人，必敬其道也。”
《史记》曰：秦始皇巡陇西北地，出鸡头山，过回中，（应劭曰：回中在安定高平。孟康注曰：回中在北地。）作信宫渭南。更命信宫为极庙，象天极。庙道通骊山，作甘泉，前殿筑甬道。
又曰：高祖崩，群臣皆曰：“高祖起细拨乱，令郡国诸侯各立高祖庙，以岁时祠。及孝惠五年，思高祖之悲乐沛，以沛宫为高祖原庙。（徐曰：《光武纪》曰：“上幸丰，相高祖于原庙。”る谓：原，再也。先既已立庙，今又拜立，故谓之原也。）
《汉书》曰：惠帝为东朝长乐宫。及间往，数跸烦民，作复道。方筑武库南。叔孙通奏事，因请间曰：“陛下何自筑复道高帝寝，衣冠月出游高庙？子孙奈何乘宗庙道上行哉？”惠帝惧曰：“急坏之。”通曰：“人主无过举。今已作，百姓皆知之。愿陛下为原庙渭北，衣冠月出游之，益广宗庙，大孝之本。”上乃诏有司立原庙。惠帝尝出游离宫，通曰：“古者有春尝果，方今樱桃熟，可献，愿陛下出。因取樱桃献宗庙。”上许之。诸果献由此兴。
又曰：文帝作顾城庙。（服虔曰：庙在长安城南。文帝作，还顾见城，故名之。应劭曰：文帝自为之。制度界狭、若顾望而成，故曰顾城。贾谊曰：目顾城之庙为天下，太宗与汉无极。或曰地名也。如淳曰：身存而为庙，若《尚书》“顾命”也。高祖庙曰原庙，文帝庙曰顾城庙，景帝庙曰德阳，武帝庙曰龙渊，昭帝庙曰徘徊，宣帝号里裎，元帝庙曰长寿，成帝庙曰成阳。）
又曰：梅福上书谏曰：“武王克殷，未下车存五帝之後。封殷于宋，绍夏于杞，明著三统，示不独有也。是以姬姓半天下。迁庙之主出于户，所谓存人自立也。
又曰：宣帝即位，尊孝武庙为世宗。所行巡狩，郡国皆立庙，告祠世宗庙。有白鹤集後庭，以立世宗庙告祠。孝昭寝，有雁五色集殿前，西河筑世宗庙，神光兴于殿旁。有鸟曰鹤，前赤後青，神光又兴于房中，如烛状。广川国世宗庙殿上有锺音，房卢大开，夜有光，殿上尽明。
又曰：王莽以宗庙未修，张邯说莽曰：“德盛者文缛。宜崇其制度，宣示海内，且令万世之后，无以复加也。”莽乃博征天下工匠、诸图画及吏民，以义入钱助作者，骆驿道路。坏彻城西苑中，建章、承光、包阳、大台、储元宫及平乐、当路、阳禄馆，凡十馀所，取其材瓦，以起九庙。
《帝王世纪》曰：汉景帝庙名德阳，宣帝庙名里裎，武帝庙名龙渊，文帝庙名顾成，昭帝庙名徘徊。
《东观汉记》曰：中元元年十月，甲申，使司空冯鲂告祠高祖庙，吕太后不宜配食，以薄太后配。迁吕太后于园，四时止祭。
又曰：永初六年，皇太后入宗庙，与世宗庙与皇帝交献荐，如光烈皇后故事。
又曰：建初四年八月，上以公卿所奏明德皇后在世神庙坐位驳议示东平宪王苍，苍上言：“文、武、宣、元袷食高庙，皆以后配，先帝所制，典法设张。《大雅》曰：‘昭哉来御，从其祖武。’又曰：‘不愆不忘，率由旧章。’明德皇后宜配孝明皇帝。”
袁山松《後汉书》曰：天子自洛阳迁都长安。初，长安遭赤眉乱，宫室焚尽，惟有高庙，遂居之。
《汉杂事》曰：光武弃天下，以再受命，复汉祚，更起庙，称世祖。孝明临崩，遗诏遵俭，无起寝庙，藏主于世祖庙，孝章不敢违。是後遵奉藏世祖庙，如孝明之礼，而园陵皆自起寝，孝明庙曰显宗，孝章曰肃宗。是後踵前，孝和为穆宗，孝安曰敬宗，孝顺曰恭宗，孝桓曰威宗。今洛阳诸陵，皆晦望二十四气伏社蜡及四时上饭，太官送用物，园令食监典省。其亲陵一所，宫人随鼓漏理被枕、具盥水、陈严具天子以正月五月供毕後，上原陵，以次周遍，公卿百官皆从。四姓小侯诸家妇，凡与先君有瓜葛者及诸侯王大夫、郡国计吏、匈奴朝者、西国侍子皆会。尚书官属西除下在先帝神坐後，大夫计吏皆当前，下占其郡国价、四方改异，欲先帝魂神具闻之也。遂于亲陵各赐计吏而遣之。
《魏书》曰：辛酉，有司奏造二庙，立文皇帝庙，与高祖合祭，亲尽以次毁。特立武皇帝庙，四时享祀，为魏太祖，万载不毁。
《吴录□地理志》曰：会稽有禹庙，始皇配食。王郎为太守，黜之。
王隐《晋书》曰：太康十年，太庙成，迁神主于新庙，赐王公以下至司马督子弟官，赐作庙者帛。
《帝王世纪》曰：汉景帝庙名德阳，宣帝庙名里裎，武帝庙名龙渊，文帝庙名顾成，昭帝庙名徘徊。
《汉晋阳秋》曰：武帝改营太庙，南致荆山之木，西采华山之石，铸铜柱十二，涂以黄金，镂以百物，填以丹青，缀以珠玉。
《晋书□礼志》曰：武帝太始三年，有司奏置七庙，诏宜权立一庙。群臣议：上古清庙一宫，周制七庙，舜承尧禅，受终文祖，则虞氏不改唐庙。因仍旧宫，可依有虞故事。
《宋书□礼志》曰：晋太始二年，有司奏天子七庙，宜如礼营建。帝重其役，诏宜权立一庙。于是群臣议奏，上古清庙一宫，尊远神祗。逮至周室，制为七庙，以辨宗祧。圣旨深弘，远迹上世。
《後魏书》曰：武定六年二月，将营齐献武王庙，议定室数形制。兼度支尚书崔昂等议：按《礼》，诸侯五庙，太祖亲庙四。今献武王为始封之君，便是太祖，既通在亲庙，不容立五室。且帝王亲庙，亦不过四，今宜四室，二间两头一颊室，厦头徘徊鸱尾。又按《礼图》，诸侯庙止开南门，而二王後附。《祭仪注》云，执事者列于庙东门之外。既有东门，明非一门。献武礼数既隆，备物殊等，惟据今庙宜开四门，内院南面开三门，馀及外院四面皆一门。
《齐书□礼志》曰：世宗梦太祖曰：“宋氏诸帝尝在太庙，从我求食，可别为吾祠。”上乃敕豫章王妃庾氏，四时还青溪宫旧宅处内舍堂，奉祠二帝二后，牲牢服章，用家人礼。
《晋起居注》曰：武帝太安中诏曰：往者，仍魏氏旧庙处立庙，既壅翳不显，材木弱小，至今中间有跌桡之患。今当修立，不宜在故处。太仆寺南临甬道，地形显敞，更于此营之，主者依典礼施行。
《晋书》曰：桓玄篡，问众曰：“朕其败乎？”曹靖之对曰：“神怒人怨，臣实惧焉。”玄曰：“人或可怨，神何可怒？”对曰：“移晋宗庙，飘泊无所，大楚之祭，不及于祖，此其所以怒也。”
《白虎通》曰：礼圣王所以制宗庙何？曰生死殊路，故敬鬼神而远之。所以有屋何？所以象生之居。
又曰：臣待放于郊，君不绝其禄者，以其禄三分之一与其妻长子，使得祭其宗庙。赐之环即还；赐之则去。
又曰：王者立宗庙何？缘生以事死，敬亡若事存，欲立宗庙而祭之，此孝子之心，所以追继养也。
《释名》曰：庙，貌也。先祖形貌所在。寝，寝也，所寝息也。
《三辅故事》曰：光武至长安，宫阙烧尽，徙都洛阳，取十二陵合为高庙，作十二室。太常卿一人，别治长安，主知齐祠事，谓之高庙。
《汉武故事》曰：宣帝立孝武庙于河东。告祠日，见一人骑马，马异于常马，持尺一札，赐将作函，文曰：“汝绩克成，赐汝金一斤。”因忽不见，札乃变为金一斤。
《蜀王本纪》曰：禹生于石纽，禹母天珠孕禹，坼副而生禹于涂山，娶妻生子名启。于今涂山有禹庙，亦为其母立庙。
《三辅黄图》曰：王莽于长安城南作九庙。
又曰：太上皇庙在长安香街南。
《墨子》曰：昔三苗大乱，天命殛之，雨血三朝，龙生于庙。
《说苑》曰：卫孙文子问王孙贾曰：“吾先君之庙小，欲更之，可乎？”对曰：“古之君子以俭为礼，今之君子以大易之。”
桓谭《新论》曰：王莽起九庙，以铜为柱，甍带金银，错镂其上。
王婴《古今通论》曰：夏曰世室，世世祭祀之也。殷曰重屋，重夏为屋四ニ。周曰宗庙，尊其生存之貌，示不死之，故致之于更。
《楚辞□天问□序》曰：屈原放逐，彷徨山泽，仰天叹息。楚有先王之庙及公卿祠堂，图画天地山川神灵，琦玮谲诡，及古贤圣怪物行事。周流罢倦，休息其下，仰见图画，因书其壁，呵而问之。
《晋诸公赞》曰：王凌字彭祖，为幽州刺史。寻洛阳破，後承制建行台，以宗庙焚毁，设坛望祀七室及功臣配食。
神主
《礼记□曲礼》曰：措之庙，立之主，曰帝。
又《檀弓下》曰：爱之斯录之也，敬之斯尽其道焉耳。重，主道也。殷主缀重焉，（缀，连也。殷人作主而连其重，悬诸庙也。）周主撤重焉。
</div>
    <div class="pagination">
<a href="太平御览_page375.html">上一页</a><span>...</span><a href="太平御览_page371.html">371</a><a href="太平御览_page372.html">372</a><a href="太平御览_page373.html">373</a><a href="太平御览_page374.html">374</a><a href="太平御览_page375.html">375</a><span class="current-page">376</span><a href="太平御览_page377.html">377</a><a href="太平御览_page378.html">378</a><a href="太平御览_page379.html">379</a><a href="太平御览_page380.html">380</a><a href="太平御览_page381.html">381</a><span>...</span><a href="太平御览_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
