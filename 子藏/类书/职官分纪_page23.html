<!DOCTYPE html>
<html>
<head>
    <meta charset="UTF-8">
    <title>职官分纪 - 第 23 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>职官分纪 - 第 23 页/共 52 页</h1>
    <div class="content">　　宋百官志廷尉一人丞一人掌刑辟凡狱必质之朝廷与众共之之义兵狱同制故曰廷尉舜摄帝位咎繇作士即其任也周大司防为秋官掌邦刑秦为廷尉汉景帝中六年更名大理武帝建元四年复为廷尉哀帝元寿二年复为大理汉东京初复为廷尉廷尉正一人廷尉监一人正监并秦官本有左右监汉光武省右犹云左监魏晋以来直云监廷尉评一人汉宣帝地节二年初置左右评汉光武省右犹云左评魏晋以来直云评正监评并以下官礼敬廷尉卿正监秩千石评六百石廷尉律博士一人魏武初为大理后复为廷尉置律博士
　　隋百官志后魏置少卿司直后齐九寺置卿少卿丞各一人各有功曹五官主簿録事等员又大理寺掌决正刑狱正监评各一人律博士四人明法掾二十四人槛车督二人掾二人狱丞掾各二人司直明法各十人隋九寺置卿少卿各一人各置丞主簿録事等员大理寺不统署又有正监评各一人司直十人律博士八人明法二十人狱掾八人
　　唐百官志大理寺【古谓掌刑为士又曰理汉景帝加大字取天官贵人之牢曰大理之义后汉复改为廷尉魏为大理南朝又名廷尉梁改名秋卿北齐隋为大理加寺字龙朔改为详刑寺光禄为司刑神龙复故】卿一员正二人丞六人主簿二人府二十八人史五十六人狱丞四人狱史六人亭长四人掌固八人问事一百四十八人司直六人评事十二人
　　六典大理寺卿一人从三品【尚书云帝曰咎繇汝作士五刑有服孔安国注云士理官也周官为司冦韩诗外传云晋文公使李离为理理谓察理刑狱也两汉卿秩中二千石魏晋宋齐梁陈俱为第三品后魏第二品上太和以后降为第三品隋正三品皇朝降为从三品】少卿二人从四品上【后魏置为第三品上太和以后降为第四品上北齐为四品隋因之皇朝置二人降从四品上】国朝大理寺掌鞫狱定刑断内外六品以下官并诸军校罪犯及诸州军应奏公案详决疑议之事凡职务左断刑则评事司直按法评断丞议正审右治狱则丞专推劾主簿掌案籍少卿分领其事而卿总焉
　　贵人之牢【史天官书斗魁四星贵人之牢曰大理】
　　廷尉
　　古文尚书咎繇作士正五刑士狱之长也
　　春秋元命苞王者置廷尉谳疑刑者官之平下之信也尉者尉民心抚其实也安立字士垂一人诰屈折者为廷示戴尸首以寸者为言寸度治法数之分示帷尸稽于寸合则法有分故为尉示与尸寸宋均注曰士事也垂系也尸人死也人死不可无乃戴之者示天下不可无死也
　　前汉百官表
　　后汉百官志【并见大理门】
　　汉官宰尹下古者聴狱于棘木之下因言兵狱同制故称廷尉
　　晋职官志
　　宋百官志【并见大理门】
　　隋百官志梁廷尉卿梁国初建曰大理天监元年复改为廷尉有正监平三人元防廷尉三官与建康三官皆法官衣朝服以监东西中华门手执方木长三尺方一寸谓之执方四年置胄子律博士位视员外郎后魏职令廷尉少卿第四品上用恩理平断明识刑法者天下之平【前汉张释之为廷尉文帝出尝有人从渭桥下走乘舆马惊于是捕之属廷尉释之奏其犯跸当罚金上怒释之曰法者所与天下共也且方其时使立诛之则已今既下廷尉廷尉天下之平也今因一事而天下用法皆为之轻重人安所措其手足乎后又有盗高庙座前玉环者文帝欲族之释之奏当弃市上大怒释之曰法如是也今盗宗庙器而族之假令愚人取长陵一杯土陛下何如以加其法乎】持议平【释之为廷尉时条侯周亚夫与山都侯王恢咸见释之持议平乃结为亲友张廷尉由此天下称之】不循三尺法【杜周为人少言为廷尉其治大抵仿张汤而善伺上所欲客有让周曰君为天下决平不循三尺法专以人主意防为狱狱者固如是乎周曰三尺安出哉前主所是者着为律后主所是者疏为令当时为是何古之法乎至周为廷尉诏狱亦益多矣二千石系者新故相因不减百余人诸郡吏大府举之廷尉一岁至千余章其大者连逮证案数百小者数十人逺者数千里近者数百里】一岁千余章【上】舞文巧诋【张汤为廷尉为人多诈舞智以御人上意所欲罪予监吏深刻者即上意所欲释予监吏轻平者所治即豪必舞文巧诋即下戸赢弱时口言虽文致法上裁察于是往往释汤所言】正卿【汤以更定律令为廷尉汲黯数责汤于上前曰公为正卿上不能褒先帝之功业下不能抑天下之邪心安国富民使囹圄空虚何乃空取高皇帝约束纷更之为而公以此无种矣】张汤以倪寛为奏谳掾【寛善属文然懦于言口弗能发明也时张汤为廷尉廷尉府尽用法律之吏而寛以儒生在其间见谓不习事不署为从史之北地视畜数年还至府上畜簿防廷尉时有疑奏已再见却矣吏莫知所为寛为言其意掾吏因使寛为奏成读之皆服以白廷尉汤汤大惊召寛与语乃竒其才及上寛所奏即时得可异日汤见上问曰前奏非俗吏所及谁为之者汤曰倪寛上曰吾固闻之久矣汤由是以寛为奏谳掾以古法义决疑狱甚重之】民自以为不寃【于定国字曼倩少学法于父及为廷尉其决疑平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以为不寃】天下无寃民【上】请谳精明【定国饮酒至数石不乱冬月治狱请谳益精明】高门【始定国父于公其闾门壊父老方共治于公谓曰可高大其门令容驷马高葢车我治狱多隂徳子孙必有兴者至定国为丞相于公东海人也为郡曹决狱称平】治天下第一【文帝初立河南守呉公治天下第一故与李斯同邑乃徴呉公为廷尉】賔客填门【下邽翟公为廷尉賔客填门及去位门可设雀罗后复为廷尉客欲往翟公大署其门曰一死一生乃知交情一贫一富乃知交态一贵一贱交情乃见】丹笔【盛吉为廷尉每至冬节罪囚当断夜省刑状其妻执烛吉执丹笔夫妻相向垂泪】多所生全【后汉郭躬字仲孙父为郡决曹掾断狱至三十年用法平郡内比之东海于公躬少传父业讲授徒众常数百人后为廷尉躬家世掌法务在寛平及典理官决狱断刑多依矜恕乃条诸重文可从轻者四十一事奏之事皆施行着于令躬奏谳法科多所生全】七人【郭氏自后数世传法律子孙至公者一人廷尉七人侯者三人刺史二千石侍中郎二十余人侍御史正监平者众即郭躬之家也】三世【河南呉雄字季高顺帝时为廷尉以明法律断狱平起自孤寒致位司徒雄少时家贫防母营人所不封土者择葬其中防事輙办不问时日毉巫皆言当族灭而雄不顾及子防孙恭三世为廷尉以法名家】以法名家【上】人頼其平【陈宠字昭公代郭躬为廷尉性任矜及为理官数议疑狱常亲自为奏每附于轻典务从寛恕帝輙从之济活者甚众其深文刻敝于此少哀故本传賛曰陈郭主刑人頼其平】手笔作议【宠为廷尉有疑狱輙手笔作议所活甚多】谳平天下狱【朱博字子元迁廷尉职典决狱当谳平天下狱博恐为官属所诬视事召见正监典法掾吏谓曰廷尉本起于武吏不通法律幸有众贤亦何忧然廷尉治郡断狱且二十年亦独耳剽日久三尺律令人事出其中吏试与正监共条前世决事吏议难知者数十事持以问廷尉为诸君覆意之正监以为博茍强意未必能然即共条白焉博皆召掾吏并坐而问为平处其轻重十中八九官属咸服博之疏畧材过人每所到輙出竒谲以明示下为不可欺者】结袜【前汉王生者善黄老言尝召居廷中公卿尽防立王生老人曰吾袜解顾谓释之为我结袜释之前跪而进之既退或让王生独奈何廷辱张廷尉如此王生曰廷尉方为天下名臣吾故聊使结袜以重之诸公闻之贤王生而重释之】治狱之吏【应劭汉官仪宣帝元鳯中路温舒为廷尉吏上言臣闻秦有十失其一尚存治狱之吏是也夫狱天下之命也今治狱吏以刻为明深者获功名平者多后患故治狱之吏皆欲人死非憎人也自安之道在人之死俗语曰画地为狱势不可入刻木为吏议不可对此皆疾吏之风悲痛之辞也唯陛下除诽谤之罪招切直之言开天下之目广箴谏之路扫亡秦之失尊文武之业上善其言】世非法家【后汉杨赐为尚书令数日出为廷尉赐自以世非法家上言曰三后成功惟殷于民臯陶不与焉葢吝之也遂固辞】达法理有张释之风【谢承后汉书张禹少作九府吏给廷尉为北曹吏每断法决处事执平为京师所称明帝以其达法理有张释之之风起拜廷尉】垂念寃结【傅贤字仲舒迁廷尉常垂念寃结务从轻刑贤素亷正每至断狱迟囘流涕在位治狱称平】治狱称平【上】决三男娶一妻生四子【谢承后汉书范延夀宣帝时为廷尉时燕赵之间有三男共娶一妻生四子长各求离别争财分子至闻于县县不能决断至于廷尉于是延夀决之以为悖逆人伦比之禽兽生子属其母以子并付母尸三男于市奏免郡太守长等无师化之道天子可其言】墙面充伍【风俗通顷廷尉率皆墙靣茍充兹伍而已】不以喜怒毁法【魏志高柔字文惠为廷尉时猎法甚峻真阳典农刘于禁内射兔其功曹张京诣校事言之帝匿京各以付狱柔表请告者名帝大怒柔曰廷尉天下平也安得以至尊喜怒而毁法乎重奏帝乃下京名即还讯各当其罪】臣子得为理谤【建安中钟繇为大理迁相国魏文践阼复改廷尉聴君父已殁臣子得为理谤及士为侯其妻不复改嫁毓所创也】务在寛恕【王殷为大理务在寛恕与钟毓以治狱见称】一朝决数年囚【司马岐为陈留相梁郡有囚数年不决请移狱于岐囚至诘之皆莫敢诈匿一朝决竟遂超为廷尉】材不为三公【晋书袁甫曰圣王使人必先以器廷尉之材不为三公自昔然也】法合人情【王隐晋书孔坦迁廷尉多所平正当法合人情而时势要自以爱憎为断坦意不得皆行也】施一恩开万怨【苑坚为廷尉奏主典吏部邵广盗官布四十疋依律弃市广息云宗二人自没为官奴婢以赎父尚书议可坚駮之曰此为施一恩于今闻万怨于后显宗从之正广刑】清正有法理【臧荣绪晋书咸亨五年诏刘颂贞固清正有法理鉴识其以颂为议郎守廷尉卿】张释之以来复见斯事【晋中兴书王彪之迁廷尉时扬州刺史殷浩劾永嘉太守谢毅付廷尉彪之执法不受诰遂发诏彪之又上疏执据时人云张释之以来复见斯事】天下称其有恩【盛吉拜廷尉卿性多仁恩务在哀矜每冬月罪囚当断夜省刑状其妻执烛吉手持丹笔夫妻相对垂泣妻尝谓吉曰君为天下执法不可使一人滥罪令殃流子孙所当平决若无继嗣者令其妻妾得入经营使有遗类视事十二年天下称其有恩】靣决当时之事【防稽后贤孔坦迁廷尉狱多囚繋坦到官躬执辞状口辨曲直小大以情不加楚挞每台司録狱无所顾问皆靣决当时之事】不为宣武曲笔【齐游肇为廷尉卿肇儒者动存名教准绳所举莫非伤风败俗持法以平断狱务于仁恕齐宣武帝常敕肇有所降恕执而不从曰陛下自能恕之岂足令臣曲笔】平星执法正于纲纪【天文録平星主廷平注平天下之狱事若今廷尉之象故星讃曰平星执法正于纲纪】孟秋之月祀臯陶【挚虞新礼议故事祀臯陶于廷尉寺日以社新礼改以孟秋之月以应秋令】箴【雄廷尉箴殷以刑颠秦以酷败狱臣司理敢告执谒】诗【伯梁诗廷尉曰平理请谳决嫌疑】寺中二絶【北史宋世轨为廷尉少卿洺州人众结欲刼吏捕案之世轨判其事唯杀魁首余从坐悉舎焉大理正蘓珍之亦以平干知名寺中语曰决定嫌疑蘓珍之视表见里宋世轨时人以为寺中二絶】
　　大理卿【判事】
　　前汉百官表廷尉秦官景帝中六年更名大理
　　隋百官志梁廷尉卿梁国初建曰大理天监九年复为廷尉有正监平三人元防廷尉三官与建康三官皆法冠衣朝服以监东西中华门手执方板长三尺方一寸谓之执方后齐九寺置卿少卿丞各一员隋置卿少卿各一人
　　唐百官志大理寺卿一员【从三品】少卿二员【从四品上】卿之职掌邦国折狱详刑之事少卿为之贰
　　六典卿一人从三品少卿二人从四品上【见大理门】以五聴察其情一曰气聴二曰色聴三曰视聴四曰声聴五曰词聴以三虑尽其理一曰明慎以谳疑狱二曰哀矜以雪寃狱三曰公平以鞫庻狱国朝建隆三年以窦仪兼判大理寺事故事台省长官兼判他司得言判某官事如晋左丞崔祝兼判太常卿事是也若止言寺事则少卿正丞之事皆兼之矣周显徳中翰林学士中书舎人窦俨兼判太常寺事至是仪又兼判大理寺非旧典也元祐官品令大理寺卿从三品
　　天下无虐刑【文子昔臯陶尝为大理天下无虐刑有贵乎不言也】释令尹族【説苑楚令尹子文之族有干法者廷理拘之闻其令尹之族释之子文召廷理而责之遂致其族人于廷理曰不是刑也吾将死廷理遂刑其族人成王闻之不及履而至于子文之室曰寡人防少置廷理失其人以失子之意于是黜廷理而尊子文使及内政】刎头而死于廷【新序楚昭王有士曰石奢者公正好义王使为大理于是廷有杀人者奢追之即其父也遂反于廷曰杀人者父也以父成政不孝不行君法不忠弛罪废法而伏其辜仆之所守也伏斧锧命在君君曰追而不及庸有罪乎子其治事矣石奢曰不私其父非孝也不行君法非忠也以死罪生非亷也君舎之上之惠也臣不敢失法下之行也遂不离斧锧刎头而死于廷】过聴杀人请死【晋文公使李离为大理过聴杀不辜自系曰臣之罪当死文公令之曰官有上下罚有轻重是下吏之罪也非子之过也离曰臣居官为美不与下吏让位受爵为多不与下吏分利今过聴杀无罪臣之罪当死遂伏剑而死】孔子善子羔【家语子羔为卫士师刖人之足俄而卫有乱子羔逃刖也者守门谓羔曰彼有缺羔曰君子不逾又曰彼有窦羔曰君子不隧又曰于此室乃入焉既罢羔问曰吾亲刖子之足而子逃我何也刖者曰曩者君理人以法令先君后臣欲臣之免也臣知之临当论刑君愀然不乐见于顔色臣又知之君岂私臣哉天生君子其道故然此臣之所以説君也孔子闻之曰善哉为吏其用法一思仁恕则树徳加严暴则树怨公以行之其子羔乎】曲尽事情一无遗误【隋杨注守大理卿视事二日帝将亲省囚徒将繋囚二百余人注通宵究审诘朝而奏曲尽事情一无遗误帝甚嘉之】所断非寃滥【唐唐临为大理卿高宗尝亲録死囚前卿所断者悉号叫称寃临所入者独无言帝怪问状囚曰唐卿所断既非寃滥所以絶意尔】旬日决遣疑事四百余条【张文瓘为大理卿至官旬日决遣疑事四百余条人无怨言文瓘尝有疾系囚相与斋祷愿其视事当时咸称其执法平恕比戴胄焉拜侍中大理诸囚一时恸哭其感人心如此】失出获大罪【刘徳威为大理卿太宗尝问徳威曰近来刑网稍密其过安在徳威奏言诚在主上不由臣下人主好寛则寛好急则急律云失入减三等失出减五等失入则反是无辜失出则便获大罪所以吏各自爱竞执深文非有教使之然畏罪之所致耳陛下但舍所急则寜失不经复行于今日矣太宗深然之】异笔断斩【李朝隐授大理丞神龙中功臣敬晖桓彦范为武三思所搆讽侍御史奏请诛之敇大理结其罪朝隐以晖等不经推穷未可即正刑名时裴谈为大理卿异笔断斩朝隐由是忤防中宗令贬岭南李峤奏曰朝隐素称清正断狱亦甚当事一朝逺徙岭表恐天下疑其罪中宗意解出为闻喜令】因已之泰利人之否【张道源拜大理卿时何稠士澄得罪家口籍没仍以赐之道源叹曰人有否泰葢亦是常安可因已之泰利人之否取其子女以为仆妾岂近仁者之心乎皆舍之一无所取】保所长弃所短【贞观八年上谓大理卿窦诞曰法官卿为之长也武徳之时为息隐王所嘱使回改文案茍事曲从此卿之短也朕以至公临天下法之所行无舍亲昵卿当保所长而弃所短无阿朕意以亏宪典】畴日相委故授卿此任【高祖尝问大理唐临狱系囚之数临对曰见囚五十余人惟二人合死上□囚数不多怡然形于顔色谓临曰昔东宫卿已事朕朕登大位卿又居近职以畴日相委故授卿此任然为国之要在于刑法刑急则人残法寛则失罪务令折中称朕意焉】系囚悲歌【大理卿袁仁敬暴卒系囚闲之皆恸哭系囚曰天不防若人兮何夺我慈亲兮有理无申兮虽有理痛我安诉陈兮】不能茍容于宰相【国朝至道二年判大理寺先是　　　罪者诏多贷其死　　奏事上谓小人不　　　近有贷命流配固与死无异佖对曰先王立法葢为小人君子固不犯矣上黙然曰卿言是也令鞫陈廷山谋叛狱具大理正李润之断廷山谋叛未行发觉当绞中书刑房吏李文方用事润之附防之佖掌廷尉不预议法又不见案牍文方遣小吏就取印行用佖初付之因不甘上疏言其事上大怒召宰相吕蒙正责让正称文方所定为允佖以为廷山谋反当斩与谋反未上有异因言曰臣祗能尽心于陛下不能茍容于宰相以曲法尔】在廷尉四十年用法平允【剧可久拜大理卿建隆三年致仕卒可久性沈毅方正在廷尉四十年用法平允以仁恕称】对奴从良赐主姓【东斋记事太祖时雷徳骧判大理寺因奏事问以律奴从良赐主姓如何或以为文误是否对曰不然葢虑后世或通婚姻故也太祖拱手荘色曰是也乃诏异日如衩衣不得奏事】号为明习法令【仁宗时陈太素中进士第为大理详断官审刑详议官权大理少卿又判大理寺号为明习法令】
　　少卿【沿革并见卿门】
　　撼大木【隋赵绰性质刚毅为大理少卿时有刑部侍郎辛亶尝衣绯裩俗云利官上以为厌蛊将斩之绰曰据罪不当死臣不当奉诏上怒甚曰卿惜辛亶不自惜也命左仆射高颎将斩之绰曰陛下寜可杀臣不可杀辛亶至朝堂解衣将斩上使人谓绰竟如何对曰执法一心不可惜死上拂衣入良久乃释之明日谢绰劳之赐物三百段时上禁行恶钱有二人在市以恶钱易者武候执以闻上令悉斩之绰曰此人当杖杀之非法上曰不关卿事绰曰陛下不以臣愚暗置在法司欲妄杀人岂得不关臣事上又曰撼大木不动者当退对曰臣望感天心何论动木复曰啜羮者热则置之天子之威欲敢挫耶绰拜而益前诃之不肯退上遂入侍御史栁彧复上奏切谏上乃止】据律奏卫士当徒【源师帝即位拜大理少卿帝在显仁宫敕卫士不得輙离所守有一主帅私令卫士出外帝付大理师据律当徒帝令斩之师奏曰此人罪诚难恕若陛下初便杀之自可不关文墨既付有司义归常典脱宿卫近侍者更有此犯将何以加之帝乃止】免校尉死【唐戴胄迁大理少卿时吏部尚书长孙无忌尝被召不解佩刀入东上閤门右仆射封徳彛议以监门校尉不觉罪当死无忌误帯入罚铜二十斤上从之胄駮曰校尉不觉与无忌带入为误尔臣子至于尊极不得称误陛下若録其功非宪司所决校尉縁无忌以致罪于法当轻若止论其误则为情一也而生死顿殊敢以固请上嘉之竟免校尉死】犯顔执法【胄为少卿犯顔执法甚多】随方指讁言如泉涌【胄所论刑狱皆事无寃滥随方指讁言如泉涌】事无寃滥【上】不能顺防诡辞以求茍安【徐有功迁司刑少卿谓所亲曰今身为大理人命所悬必不能顺防诡辞以求茍免故前后为狱官以諌奏枉诛者三经断死而执志不渝酷吏由是少衰时人比汉之于张焉或曰若狱官皆然刑措何逺】比汉于张【上】方于定国【有功为少卿时周兴来俊臣等罗告天下衣冠遇族者数千百家有功司刑平反者不可胜纪时人方于定国】定律令【韩瑗父仲良武徳初为大理少卿受诏与郎楚之等掌定律令仲良言于高祖曰周代之律其属三千秦汉以来约为五百若逺依周制繁紊更多且官吏至公自当奉法茍若徇已岂顾刑名请崇寛简以允维新之望高祖然之于是采定开皇律行之时以为便】用心存法无过戴胄者【唐新语太宗尝谓侍臣曰大理之职人命所悬当须妙选正人用心存法无过戴胄者乃以为大理少卿】
　　正
　　礼记成狱辞史以狱成告于正正聴之【郑注云于周礼乡师之属今汉有正平丞秦所置也】
　　前汉百官表廷尉有正秩千石
　　后汉百官志廷尉正一人
　　魏志廷尉三官通视南台侍书旧尚书郎下迁
　　晋职官志廷尉属官有正
　　隋百官志梁天监元年廷尉有正监评三人【炀帝増为六人判狱事】
　　后齐大理寺正一人
　　唐百官志大理寺正二人【从五品下】掌参议刑辟详正科条之事凡六丞断罪不当则以法正之
　　六典大理正二人从五品下【秦置廷尉正一人汉因之与监及平谓之廷尉三官秩千石魏氏第六品晋置二人宋齐梁陈并一人品同魏氏后魏第六品上北齐及隋并正第六品帝増置六人皇朝置二人龙朔二年改为详刑大夫咸兴元年改大理正光宅年改司刑正神龙初复旧】掌同唐志
　　国朝元祐官品令大理正从七品
　　持法平【前汉宣帝在民间时知百姓疾苦吏急闻黄霸持法平召以为廷尉正数决疑狱称平允】济活千数【后汉何敞六世祖比干学尚书于晁错武帝时为廷尉正与张汤同时汤持法深而比干务仁恕数与汤争虽不能尽得然所济活者以千数何氏家传云祖父比干字少卿经明行修兼通法律为汝隂县狱吏决曹掾平活数千人后为丹阳郡尉狱无寃囚淮汝号曰何公征和三年三月天大隂雨比干在家梦贵客车骑满门觉以语妻语未已而门有老姥可八十余头白来寄辟雨雨甚而衣履不沾渍雨止送至门乃谓比干曰公有隂徳今天锡君策以广公之子因出懐中符防状如简长九寸凡九百九十板以授比干子孙佩印授者当如此筭比干年五十八有六男又生三子本始元年自汝隂徙平陵代为名族】明律令【陈琳桥表琳明律令徴拜廷尉正】宥所疑以隆易从之义【魏志司马芝字子华迁大理正有盗官绢置诸厠上者吏疑女工收以付狱芝曰刑罪之失失在苛暴今賍物先得而后讯其辞若不胜掠或至诬服诬取之情不可以折狱且简而易从大人之化也不失有罪庸世之治耳今宥所疑以隆易从之义不亦可乎太祖从其议】南土秀望【晋中兴书顾荣字彦先入洛以南土秀望累迁廷尉正】冬服单薄【南史顾协初为廷尉正冬服单薄寺卿蔡法度欲解襦与之惮其清严不敢发口】寺署台按【北史苏琼为廷尉正时毕义云为御史中丞以猛暴任职理官忌惮莫敢有违琼推察务在得情雪者甚众寺署台按始自于琼也】上应正论【唐王志愔为大理正尝奏言法令者人之隄防不立则人无所禁窃见大理官员多不奉法以纵罪为寛恕以守文为苛刻遂表上应正论以见正】寺中二絶【见廷尉门】
　　监
　　前汉百官表廷尉有左右监秩皆千石
　　后汉百官志廷尉左监一人
　　魏志【见正门】
　　晋职官志【见正门】
　　隋百官志【见正门】
　　后齐大理寺监一人
　　六典【见正门】
　　治巫蛊【前汉邴吉字少卿稍迁廷尉监治巫蛊】多所全活【谢承后汉书陈咸为廷尉监执狱多恩议入常从轻比多所全活皆称其恩】増筑讯堂【晋起居注廷尉监陆鸾上表求増筑讯堂图画先贤象诏许之】
　　丞
　　隋百官志后齐九寺置丞各一人各有功曹五官主簿録事等员帝即位多所改革大理寺丞改为勾检官増正员为六人判狱事
　　唐百官志大理丞六人【从六品上】掌分判寺事
　　六典丞六人从六品上【晋武帝咸寜中曹志上书请廷尉置丞自此始也宋齐梁各一人第七品陈第八品后魏第七品大业三年改丞为勾检皇朝置六人増为从六品】
　　国朝元祐官品令大理丞正八品
　　大寳箴【唐张蕴古太宗初即位上大寳箴太宗嘉之赐以束帛除大理寺丞初河内人李好徳素有风疾而语涉妄妖蕴古究其狱称好徳癫病有征法不当坐御史权万纪劾蕴古情在阿纵奏事不实太宗大怒曰小子乃敢乱吾法耶令斩于东市太宗寻悔因发制凡决死皆命所司五覆奏自蕴古始】岁断狱万七千人无寃诉者【狄仁杰字怀英仪鳯中为大理丞周岁断滞狱一万七千人无寃诉者时武卫大将军权善才坐误斫昭陵柏树仁杰奏罪当免职髙宗即令诛之仁杰曰陛下必欲变法请从今日为始臣不敢奉制杀善才防陛下于不道帝意稍解善才因而免】遇徐杜必生遇来侯必死【杜景佺徐有功为司刑丞与来俊臣侯思止同理狱人称之曰遇徐杜必生遇来侯必死】寛平无寃滥【李日知天授中累迁司刑丞时用法严急日知独寛平无寃滥尝免一死囚少卿胡元礼请断杀之与日知往复至于数四元礼怒曰元礼不离刑曹死囚终无生理荅曰日知不离刑曹此囚终无死法竟以两状列上日知果直】上十策陈边事【自契丹通和而天下弛武备边候不谨天圣中大理寺丞石延年上书陈十策乞选练兵级言西夏必叛朝廷不以为然及元昊反上思其言召见稍用乞奉使河东籍兵囬称防上曰朕知卿有才久矣但闻卿好饮酒醉恐不能了事所以未用卿延年奏曰臣非好饮不得志而以自释尔然臣虽醉其于临事愈于不醉之人上喜其言赐五品服】言太后不当聴政【延年迁大理寺丞上书言天子春秋已盛太后不当聴政及奉使河东囬得秘阁校勘】
　　司直
　　六典司直六人从六品上【后魏永安三年御史中尉髙穆奏置司直十人视五品廷尉位在正监上不署曹事唯覆理御史检劾事北齐及隋因之并置十人从第五品下皇朝置六人降为从第六品上】司直评事掌出使推按凡承制而出推长吏据状合停务及禁锢者先请鱼书以往据所受之状鞫而画之若词有反覆不能首实者则依法拷之凡大理断狱皆连署焉
　　国朝元祐官品令大理司直正八品
　　评事
　　前汉百官表宣帝地节三年初置左右评四人秩皆六百石
　　后汉百官志左平一人六百石本注曰掌评决诏狱【缺】
　　禄薄其为【缺】　　员
　　四人其务平之涿郡太守郑昌上言圣王之法明刑者非以为理救衰乱之起也今明主躬垂明聴不置廷评狱将自正若开后嗣不若删定律令律令一定愚人之所避就奸吏无所弄今不正其本而置廷评以理其末政衰徳怠则廷评将招权而为乱首矣宣帝置左右评而三辅决録注云何比干汉武时为尉右评谬矣晋职官志廷尉属官有评
　　隋百官志梁廷尉有评后齐评一人隋大理寺右评一人
　　唐百官志大理评事十二人从八品下
　　六典评事十二人正八品下【隋改曰评事皇朝因之天寳九载敕大理评事今后朝要子弟及至亲中有未歴畿望县者不得注授元和十五年敕减二人以増六丞之俸】掌同司直国朝元祐官品令大理评事正八品
　　狱无寃民【三辅决録茂陵何比干汉武帝时丞相公孙举为廷尉平狱无寃民号曰何公】行能髙洁【前汉马宫字游卿行能髙洁迁廷尉平】济者甚众【晋中兴书顾荣迁廷尉平时赵王伦欲诛淮南王元允官属下廷尉议罪荣具明刑理不宜广滥伦意解頼荣济者甚众】上便宜十事【臧荣绪晋书何攀字惠兴上便宜十事除廷尉评诸葛冲见攀改蜀之志心有不悦及决断疑狱冲乃服】同恶相济共为罗织【唐则天时左台御史中丞来俊臣司刑评事康晬卫遂忠等同恶相济令人告事共为罗织】公清之士何以劝【杜暹授郑尉以清节见知华州司马杨孚公直士也深赏重之寻而孚迁大理正暹坐公事下法司结罪孚谓人曰若此尉得罪公清之士何以劝矣特荐之于执政由是擢拜大理评事】反覆诘对执政无以夺【唐新语敬昭道为大理评事时沂州有反者诖误坐者四百余人将于司寇未即路繋在州狱昭道授赦文判而免之时宰相责大理奈何免反人家口大理郡官失色引昭道以见执政怒而责之昭道曰赦云见禁囚徒反者家口系在州狱缺也反覆诘对至于五六执政无以夺诖误者悉免】言语【缺】

　　主簿
　　隋百官志【见丞门】
　　唐百官志大理寺主簿二人【从七品上】掌印省署抄目勾检稽失
　　六典主簿二人从七品上【晋魏宋齐梁陈大理皆有主簿晋至陈俱二人正七品上皇朝因而降之】





　　职官分纪巻十九
　　钦定四库全书
　　职官分纪卷二十
　　宋　孙逢吉　撰
　　鸿胪
　　周礼大行人掌大賔客之礼【又有象胥干寳注云若晋鸿胪也】
　　前汉百官表典客秦官景帝中六年更名大行令武帝太初元年更名大鸿胪属官有行人译官别火三令丞及郡邸长丞武帝太初元年更名行人为大行令王莽改大鸿胪曰典乐典属国秦官掌蛮夷降者武帝元狩三年昆邪王降复増属国置都尉丞千人属官九驿令成帝河平元年省并大鸿胪
　　后汉百官表大鸿胪卿一人中二千石丞一人比千石大行令一人六百石治礼郎四十七人右属大鸿胪晋职官志大鸿胪统大行典客园池华林园钩盾等令又有青宫列丞邺武苑丞及江左有事则权置无事则省
　　宋百官志大鸿胪掌賛导拜授诸王鸿大也胪陈也晋江左初省有事则权置事毕则省
　　沈约宗书南北客馆各一人永初初置主四方賔客事汉曰传邸魏曰客馆
　　隋百官志后齐九寺置卿少卿丞各一人各有功曹五官主簿録事等员鸿胪寺掌蕃客朝防吉防吊祭统典客典寺司仪等署隋置鸿胪寺统典客司仪崇三署各置令典客署又有掌客司仪有掌仪等员【髙祖三年废鸿胪入太常十二年复置】
　　唐百官志鸿胪寺【周曰大行人秦曰典客景帝曰大行令武帝曰大鸿胪梁承齐卿去大字署为寺后周曰賔部隋曰鸿胪寺龙朔改曰同文寺光宅曰司賔寺神龙复】卿一员少卿二员丞二人主簿一人録事二人府五人史十二人亭长四人掌固六人
　　六典鸿胪寺【胡广汉官解诂云鸿声胪传也所以传声賛导九賔也隋鸿胪寺统典客司仪崇三署开皇三年省并太常十二年复旧皇朝龙朔改同文咸亨元年复旧光宅元年改司賔神龙元年复旧旧属官有崇署开皇二十五年改宗正寺】
　　国朝鸿胪寺掌賔客防葬及封袭祭飨之事
　　卿
　　前汉武帝以苏武为典属国宣帝甘露二年以常惠为典属国
　　百官表典属国【见鸿胪门】
　　后汉百官志大鸿胪卿一人中二千石本注曰掌诸侯及四方归义蛮夷其郊庙行礼賛导请行事既可以命羣司诸王入朝当郊迎典其礼仪及郡国上计四方宾客亦属焉皇子拜王賛授印绶及拜诸侯诸侯嗣子及四方夷狄封者台下鸿胪召拜之王薨则使吊之及拜王嗣丞一人比千石
　　东观汉记大鸿胪汉旧官建武元年复置属有丞一人大行丞一人有礼员四十七人主斋祀傧賛九賔之礼韦昭辨释名腹前肥者曰胪言以京师为腹心王侯外国为四体以养之也辨云鸿胪本故典客掌賔礼鸿大也胪陈序也欲以大礼陈序賔客也
　　汉官解诂鸿声也胪传也所以传声賛导九賔也又曰昔唐虞賔于四门此则賔礼之制也与鸿胪之任亦同后魏职令鸿胪少卿第四品上第二清用雅学详富明枢达理者
　　隋百官志【见鸿胪门】
　　唐百官志鸿胪卿一员【从三品周曰大行人中大夫秦曰典客汉曰大鸿胪梁加卿字后周曰賔部中大夫隋官从三品龙朔为同文正卿光宅改曰司賔】少卿二人【从四品上】卿之职掌賔客及防仪之事领典客司仪二署以率其官属供其职务少卿为之贰
　　唐百官志鸿胪卿位视尚书右丞掌导护賛拜
　　六典鸿胪寺卿一人从三品【梁天监七年象四时置十二卿除大字鸿胪寺为次卿第二品上太初二十二年九卿并第三品北齐因之后周有大賔部中大夫隋鸿胪寺卿一人正第三品帝降为从三品皇朝依焉】
　　国朝元祐官品令鸿胪卿从四品
　　连擒大奸【汉书田序字子公连擒大奸徴为大鸿胪】卿惭长【后汉陈寔为大丘长以沛相赋敛违法乃解印绶去累徴命不起闭门县车栖迟养老时三公每缺议者归之子纪亦以至徳称为平原相徴为尚书令建安初袁绍为太尉让于纪纪不受拜大鸿胪卒于官子羣为魏司空天下以为公慙卿卿慙长】遣小黄门就问经传【谢承后汉书商仁字季卿徴拜大鸿胪卿以年老乞骸骨诏赐牛酒米帛若经传有疑使小黄门就问之】病乞骸骨许还家【奚徴拜大鸿胪以病乞骸骨许请还家】大鸿胪小鸿胪【魏志韩宣明帝时为大鸿胪数岁卒宣前后当官在能否之间然喜以已恕人始南阳韩暨以宿徳在宣前为大鸿胪暨为贤人及宣在后亦称职故鸿胪中为之语曰大鸿胪小鸿胪前后治行曷相如】治行相如【上】移书炖煌【崔林为大鸿胪兹王遣侍子来朝朝廷嘉逺至褒余国各遣子来朝间使连属林恐所遣或非其真的权取疏属贾胡因通使命利有印绶而道路防送所损兹多劳所养之民资无益之事为夷狄所笑此曩时之患也乃移书炖煌喻指并録前世传遇诸国丰约故事使有常】静黙少言【蜀志杜琼字伯瑜后主立为大鸿胪为人静黙少言阖门自守不与世事】有出境之才【呉志张俨弱冠知名早歴显位以博文多识拜大鸿胪使于晋呉主孙皓谓俨曰南北通好以君有出境之才故相屈行对曰皇皇者华臣其荣无古人延誉之羙磨锋淬锷思不辱命既至车骑将军贾充尚书令裴秀侍中荀朂等欲傲以所不知而不能屈尚书仆射羊祜尚书何祯并结缟带之好】不任賔賛还官【汉杂事萧由为陈留太守入为鸿胪卿不任賔賛还官】鸿臣司爵【雄大鸿胪箴荡荡唐虞经通该极陶陶百王天工人力画为上下该罗百职人有材能官有级差迁能于官各有攸宜主不以废官不以隳文不可武武不可文大小上下不可夺伦鸿臣司爵敢告在伦】才任专对【崔鸿十六国春秋前凉録晋使者俞归至张重华识张鍳才任专对拜典客令归责鍳礼供给薄鍳曰敝国僻小隔絶皇风行台抚临万里倾跃今大义未崇先存口实非昭徳示训之谓也归改容谢之】职主胡事【山涛啓事鸿胪职主胡事前后为之者率多不善今缺当选御史中丞刁修不审可不】亡秦之官称于上国【北史李安世为主客令齐使刘纉朝贡安世奉诏劳之安世美容貌善举止纉等自相谓曰不有君子其能国乎纉等呼安世为典客安世曰何亡秦之官称于上国纉曰异世之号有几安世曰周谓掌客秦改典客汉名鸿胪今曰主客君等不欲影响文武而殷勤亡秦乎】采树为樵【唐刘世龙髙祖时从平京师累转鸿胪卿仍改名义节时草创伊始倾竭府藏以赐勲人而国用不足义节进计曰今义师数万并在京师樵薪贵而布帛贱若采街衢及苑中树为樵以易布帛岁收数十万疋立可致也又藏内缯绢疋疋截之使申截取剰物以供杂费动盈十余万疋矣髙祖并从之大收其利】
　　少卿
　　六典少卿二人从四品下【魏后太和十五年九卿各置少卿一人第三品上二十二年降为正四品上北齐因之后周有賔部下大夫一人隋依北齐帝加置二人降为从四品皇朝武徳中置一人贞观中加置二人龙朔咸亨光宅神龙随寺改复】
　　国朝元祐官品令鸿胪少卿正六品
</div>
    <div class="pagination">
<a href="职官分纪_page22.html">上一页</a><span>...</span><a href="职官分纪_page18.html">18</a><a href="职官分纪_page19.html">19</a><a href="职官分纪_page20.html">20</a><a href="职官分纪_page21.html">21</a><a href="职官分纪_page22.html">22</a><span class="current-page">23</span><a href="职官分纪_page24.html">24</a><a href="职官分纪_page25.html">25</a><a href="职官分纪_page26.html">26</a><a href="职官分纪_page27.html">27</a><a href="职官分纪_page28.html">28</a><span>...</span><a href="职官分纪_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
