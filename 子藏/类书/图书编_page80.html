<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 80 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 80 页/共 220 页
  </h1>
  <div class="content">
   钦差总督陜西三边都御史一【驻固原防秋驻花马】
　　钦差廵抚都御史四【陜西一驻西安防秋驻固原延绥一驻榆林宁夏一驻宁夏甘肃一驻甘州】
　　廵按监察御史二【一驻西安一驻巩昌】
　　王府四　秦府【高二封西　郡王安防卫一　十一】肃府【高十四封甘州徙兰一千石防　郡王卫一　七】庆府【高州六封庆阳改　郡王徙宁夏防卫一　　十三】韩府【高二十封开原改军凉　郡王二二千石防卫一　　十四】每年夏秋禄米共一十七万五千九百四石六斗
&lt;子部,类书类,图书编,卷三十八&gt;
　　西安府其名汉京兆宋永兴元安西【烦冗番汉军马杂处难治】其属州六县三十一附郭长安【五十五里烦冲】咸宁【八十一里烦冲】外咸阳【十二里地冲事简】兴平【十七里冲简】临潼【五十二里烦冲讼益】高陵【十四里淳简】鄠【二十三里僻简】蓝田【二十九里僻颇刁顽】泾阳【五十里刁僻】盩厔【四十四里僻烦颇饶顽】三原【三十三里冲烦颇饶】商州【二十八里简僻盗】属镇安【公里近山僻简多矿贼】洛南【十里僻刁】山阳【四十一里近山简僻】商南【三十五里近山僻淳】新安【十里】同州【三十九里僻烦刁疲】属朝邑【八十二里刁僻烦】邰阳【七十里简刁讼】澄城【六十四里僻简烦】白水【二十八里僻简盗】韩城【五十里】华州【四十九里冲简刁】华州【四十一里冲烦】华隂【三十四里冲烦贫】渭南【八十六里冲烦饶】蒲城【六十七里僻烦】耀州【十八里简冲疲】属同官【二十二里烦凋】富平【四十四里僻简讼】干州【二十七里冲烦贫】属醴泉【二十一里冲烦】武功【十六里冲简淳】永寿【十里冲烦疲】邠州【二十七里冲烦刁赋重】属淳化【十二里僻简】三水【十一里僻简】其形胜四塞之国披山河闗中金城千里其俗男耕女桑尚气概勇力
　　鳯翔府其名汉扶风西魏岐阳【路冲事简地饶民质】其属州一县七附郭鳯翔【四十里烦刁讼】外岐山【二十九里烦疲刁讼】寳鸡【四十四里刁冲简】扶风【三十二里冲烦刁】郿【十八里僻简淳】麟游【十七里近山僻简】陇州【二十六里近山僻烦】属汧阳【十三里近山僻简】其形胜地形险阻犬牙长蛇五水之会三秦之一其俗勤穯务本质直儒雅汉中府其名后周汉川唐兴元【地广颇饶亦易治】其属州二县十四附郭南郑【二十里冲疲】外褒城【七里冲烦】城固【三十三里僻冗】洋【三十里僻冗刁】西乡【十五里近山僻烦】鳯【九里近山冲烦】沔【五里近山冲】宁羌州【四里近山冲好讼】属畧阳【四里近山僻淳】金州【四里近山僻烦颇饶】属平利【八里近山淳简】洵阳【十七里僻淳有盗】汉阴【七里裁僻有盗】石泉【八里裁简淳盗】白河【八里僻裁刁】紫阳【五里近山僻】其形胜东有南郡西有隂平南有广汉北有四川其俗劲悍朴厚踏石解缴平凉府其名汉安定宋泾原【简冲】其属州二县八附郭平凉【二十三里冲烦】外宗信【五里僻简】华亭【八里近山僻简】镇原【二十三里刀烦僻】泾州【二十七里烦冲】属灵台【二十里近山僻烦】静宁【十一里近边冲】属庄浪【七里近边僻】隆德【五里近边冲】固原州【九里近边冲烦】其形胜山川秀防中华襟其俗民淳近古文王之化
　　巩昌府其名秦陇西汉天水东汉汉阳其属州三县十四附郭为陇西【三十一里冲烦】外安定【十九里近边冲烦】会宁【十二里近边冗】通渭【十八里近边僻简】漳【六里僻简】宁远【十七里冲简】伏羌【十二里僻简】成【六里简】西河【七里简僻】秦州【四十九里刁烦冲】属秦安【十里僻简】清水【八里冲烦】礼【十九里简僻】阶州【二十一里近西番僻】属文【三里近西番僻简】徽州【六里僻简】属两当【八里僻简】其形胜接壤羌戎通道陇蜀其俗猎野务农质朴劲勇
　　临洮府其名秦陇西宋武始隋金城【简】其属州二县三附郭狄道【二十五里冲烦】外渭源【四里近边冲简】兰州【七里冲烦】属金【十里近边僻简】河州【四十里近西番刁冲烦】其形胜境接巴嶲地控边陲其俗劲悍质朴好勇喜猎
　　庆阳府其名秦北地隋化唐安化宋环庆【简】其属州一县四附郭安化【三十二里烦冲】合水【十八里简僻】环【四里近边烦冲】宁州【四十八里烦冲】真宁【二十一里简僻】其形胜闗辅保障地接中其俗稼穯务本民淳士慤
　　延安府其名秦上郡元魏金明【简】其属州三县十六附郭虏施【二十七里冲烦】外安塞【二十里简僻】甘泉【二十三里冲烦】安定【九里简僻】保安【八里僻】宜川【二十三里冲简】延川【九里冲烦】延长【十里冲烦】鄜州【五十一里刁冲烦】属洛川【六十四里冲简】中部【二十四里裁冲烦】宜君【三十八里冲烦】绥德州【十里烦】属清涧【十里冲烦】米脂【十三里僻】葭州【八里极边简】属吴堡【三里极边】神大【五里简边】府谷【四里简极边】其形胜五路襟喉长城因河为塞洛水之交三水所会其俗勤穯尚鬼
　　宁夏卫其名汉朔方后周懐远其卫四宁夏宁夏前宁夏左宁夏右屯四里其形胜黄河东绕贺兰西耸其俗信鬼尚诅
　　洮州卫军民指挥使司三里其形胜西控番戎东蔽湟陇其俗好弓马衣褐食乳射猎为生人性勇悍岷州卫军民指挥使司十七里本古西羌其名唐和政宋西和其形胜东连熙巩西竝洮叠其俗劲悍质木【弓马佃猎】
　　河州卫军民指挥使司其地古西羌其名抱罕唐安乡其形胜东洮河西积石南雪岭北黄河其俗番汉杂居射猎为生
　　靖敌卫其名会宁其形胜面山背河地势险阻其俗习武尚攻杀
　　陜西行都指挥使司其名张掖武威酒泉西平【俱汉】其属卫十二附郭甘州左甘州右甘州前甘州外肃州山丹永昌凉州镇番庄浪西宁守御千户所二镇夷古浪其形胜环祁连合黎之山浸居延鲜卑之水万山抱三峡重围其俗质朴慷慨采猎
　　陜西承宣布政使司领府八曰西安【王畿地内史雍州佑国永平军晋昌奉化路京兆永兴安西烦】曰鳯翔【扶风秦安岐州岐阳郡西京天兴军烦】曰平凉【安定泾原路简冲】曰庆阳【北豳地朔州庆州化安化安定军环庆路庆原路花马池盐生自水中不用简】曰延安【安郡金明延安郡延州忠义彰武军简】曰巩昌【陇西天水汉阳渭州】曰临洮【陇西武始金城武胜军镇洮军简】曰汉中【梁州汉州郡兴元褒州烦】处置
　　陜西内综八郡外控三边吏兹土者牧且蒹帅焉责诚艰矣西鳯汉中稍称饶庶百需给仰供应颇难延庆平凉临巩逼近边陲敌一入无论赀产锋镝死伤之患独先尝焉三边视诸郡尤冲而势不相贯故甘肃星悬于河外宁夏株保于横城榆林一望敌幕千里餽粮独其人轻生敢战相恃无恐频年更番入卫耗亡半矣堕城殒将盖有由然又其甚者固原为开府调度之中重兵屯戍自败绩之后悬赏选募至今鋭士尚不满千若敌袭旧直驱践汧陇薄泾邠窥三辅特再昼夜力耳鳯沔之墟夙多囘种而无良亡命者又多逃匿其中立俟风尘鼓煽而起腹心之患其将大乎是故有牧帅之责所当观衅而预图也闗险地利
　　闗中虽称四塞然南山东西通接商洛汝邓汉鳯襄沔山深谷密緜邈辽旷萦纡盘互无虑数千里内多岩洞窟穴盗贼往往逋逃其中潜通声问弗啻萌孽故易称豮豕牿牛涣丘解拇其称名取类宏远矣塞北江南
　　陜西饶沃盛水草可耕可牧故名陆海又云塞北江南又云百二山河盖南北两山脉会至龙气极盛故冬不甚寒其堰埧渠陂耕溉相济有歌曰举锸为云决渠成注水一石其泥数斗且溉且粪长我禾黍惜其舍西安每地多遗利耳
　　全陜边防
　　榆林蔽延安花马池蔽庆阳固原蔽平凉西宁蔽河洮庄浪蔽临洮岷文蔽巩昌靖敌蔽防宁沙州蔽甘肃灵韦宁夏之接葭绥榆林之接兰州河洮之接古浪凉州之接环县以援固原镇番以援宁夏山丹以援肃州碾伯以援西宁此全雍边防之大畧也闗中风土
　　入闗分守闗西埋在泾浒泾虽荒落陋瘠然所过西安所部平凉鳯翔则皆古贤圣豪杰诞育经营之地固平生之所寤寐快覩者遇行部必迂途往观用以激昂砥砺试为诸君诵焉方自灵寳出函谷望潼闗见黄河迢迢从西来切抱闗麓而大华三峯高矗东南歴歴如画乃贾生所谓践华为城因河为固者今犹宛然真称天地之险使秦汉唐隋稍能布张政教用维其人岂有败与亡哉自闗行六十里至华隂县县正直大华西岳庙在县中宏壮不可言又六十里至华州遥睇骊山诸阜信若培塿儿孙然又五十里至渭南渭源出巩昌之鸟防同穴山迤逦而东行可千余里合汧湋镐戏漆沮浐灞沣潏泾汭诸水西至于华入河而斯邑适在其南又八十里至临潼所谓华清绣岭仅存其名茫茫惟土至骊山亦不甚高惟温泉如昨然当年繁华侈盛俱随浮云流水散矣为题古今殷鉴四大字于骊阜而去自是西行则新丰鸿门灞桥皆在所歴过桥不三十里入长安履任经长乐里登西南城望终南诸山高入云表张屏列障俨如罨画横会城周际而山之下周方数百里多秦汉故渠膏塍沃壤古所称天府陆海殆谓斯域外此则昔所习称未央长乐诸宫上林乐游诸苑与昆明曲江棘门细柳云阳丰镐杜陵韦曲樊川御宿歴歴皆在目睫指顾之前乃忆唐人所云宫中下见南山尽者真实语也四月念日出长乐赴泾原路当西出咸阳为欲至终南游所谓祖庵楼观者乃东出长安门望鄠县行可七十里鄠古崇侯虎国也后文王奉天伐之作丰邑路皆广原平陆中有渠通长安渠上垂杨夹峙参天合抱长亦五六十里不断人行树底殆不知有夏出鄠县里许为渼陂上为紫阁峯峯下陂水澄湛环抱山麓方广可数里中有芙蕖鳬雁之胜杜子美所云半陂以南纯浸山者也恨不得岑参王维少陵其人载酒从之游又四十里至祖庵元王重阳道场也右石刻遗像与其手书书亦飞动竒谲又一十里至楼观观葢老子与闗令尹喜传道处也上有説经台台在终南山腰松阡石径迤逦而上最上有洞可容数十百人非惟西北所无殆非人境又二十里至厔形胜膏沃与鄠埒而长杨五柞旧宫皆在其境又七十里至武功武功古邰国后稷旧封禹贡所载惇物若秦岭蓝闗于子午谷诸胜皆在东南睇望中又数里舆人遥指马嵬坡会日欲暮不能往然问俗所传土皆成粉非实事忆哲妇倾城之咏为叹息久之又七十里至干州干于唐称奉天从此地渐高寒有边鄙意出干西北数里经干陵则天葬处也所遗石翁仲人物杂卧土石草树间甚钜且众则当其盛时雄丽可想然行道之人语及盗掘亦多询而羞之真称遗臭岂若昭陵杯土漫然九山下之有耿光耶从此过永寿县至邠州邠本称豳宗开元间因防岐周府兵幸其地以豳近幽字改今名称至今入其境则陶穴累累如见公刘时人而所云凌隂室履迹坪与其隘巷种种故在北望甘泉林光诸故址烱焉未灭而甘泉则黄帝祭天雍时万灵明廷处也西行百八十里至泾州泾以泾得名水切城麓诗大雅所谓密人不恭侵阮徂共者皆其境内共即土人所称共池是也囘中山在其城北一里许其下为泾河汭水从西来属泾城东南流数百里东至于华隂合渭而汭之源则出陇州城北蒲薮诗言汭鞠之即是也盖闗中山最多而水亦无虑数十其最大者为黄河次则泾若渭其旁诸水数十则皆随在入泾渭从泾西行百四十里至平凉平凉于春秋为朝那汉析置安定郡故又称安定浑瑊会盟坛在其城西北五里今惟名存西行可三十里至崆峒山问道宫在焉志称黄帝问道广成子于斯山而山高际天峯峦耸防信是仙灵之宅又西七十里而羡过萧闗汉文帝时囚奴入萧闗烧囘中宫即此处然宫址莽不可辨矣又八十里至固原原即诗所云薄伐玁狁至于大原者本是侯服然地近北边风气高洌八月中雪者再秦文王者为谊楚于朝那湫者在焉然有二一在州东二十里一在州西三十里水各方数十里深不可测传有蛟龙藏其中人莫之敢狎然歴世滋邈忘其本名土人但称东西海子云而西海子水流百数十里经隆德静宁两界即好水川也宋与夏人大战场在焉东望环庆延安境相衔接追忆韩范经营殚劳心力然卒罔底续岂自古豪杰功业之成亦借天幸与国运耶乃若平凉东北百六十里则为镇原县汉潜夫王符之乡也符才足用世而限于衰季嬖幸塞涂弗克行其志今读其书甚可痛金泰定间州守和某尝作思潜亭于其书台旧址然久废而土人莫之知余为立石其处章表之此皆平凉东西北境也率以防秋之役行视焉又夏日出按鳯翔则由泾东南行百余里至灵台灵台之名虽古然非诗所歌咏特以文王为西伯征密虽尝过其境后人神明其地筑台以识遂名至今而古左丘明晋皇甫谧隋牛唐牛僧儒实生其壤今其词墓宅野巍然而存又东南百里至麟游县县南五里九宫故址在焉只存欧阳询书记一石而字多剥落不可读所谓十二层楼阆苑西者惟翠巘丹梯尚无恙尔然古木枒槎半无枝叶欹斜偃侧岩壑无光矣又南八十里至鳯翔鳯翔秦故都也秦虽起西戎有非子者为周孝王主马于汧渭之间马大蕃息封为附庸邑之秦使续嬴氏之祀故今城中有穆公与三良墓余行过之则嗤彼穆之谬而重兴黄鸟之哀焉登城以望见岐及梁山奠其东北岍与吴山亘其西南襟环合居然一大都会虽其雄伟广博差谢长安而声名礼乐殆逾他郡又城东门外有东湖即大旱不涸花木水竹之胜舟楫壶觞之适无让江乡而凌虚台喜亭址在其北陬今则复为荒烟野草如苏长公之台记语矣从鳯翔西行七十里为汧阳汧于汉属隃麋县耿况尝封于其邑又有唐人段大尉秀实祠汧盖其乡也又西七十里为陇州而吴山在其东南七十里号西镇然在周职方则称岳李义山所称吴岳晓光连翠巘者是也岩石耸峭林木秀阻九峯离立如笋防地而旧志第称为五峯余为数之十有九数已刻其説于岩壁岂帝命巨灵雕刻凿削特示工巧其胜乃若耶又东南百余里为寳鸡大散闗在其西南数十里路通褒斜宋与金人百战争得之而石鼓山在县南二十里陈仓山距县东南百十余里志载山上有石类山鸡晨鸣山头则声闻数十里而县因以名县南十五里有曰益门山者所从入蜀道也栈阁盖实自兹始县东南八十里为磻溪溪流注谓旁有石室传为太公所为避纣地东坡为鳯翔佥书判官时夜游焉诗言夜入磻溪如入硖照人炬火落惊猿盖实録也而穆公女弄玉鳯女台元贞人丘处机清鳯台皆在县东南六十里外至张三丰庵则在县东三里焉志称三丰洪武癸酉秋七月念日自言当逝留颂以别邑人杨轨山等为置棺敛比葬发视之三丰复生后入蜀见蜀王又入武当山或游襄邓间永乐中尝遣使寻访竟不遇为宫以待之余他日游武当亲见成祖所为招三丰手书当不妄云寳鸡东南行数十里为岐山县县西八十五里为岐山中有周公太公召公三庙巍然并峙而岐山之南数里而近则为郿大白山峙其东所谓和尚原五丈原斜谷闗者则分峙其西诵出师未捷身先死之句为之涙下若东南五十里则有横渠先生祠其北二十里为郿坞汉董卓所为贮金积谷徼觊富贵无穷者夫张祠董坞地相距甚迩而使人贵贱爱恶至与天地隔若此然则吾人百年易尽之身其恶可不遹修厥德也欤又东为扶风汉畿辅地其人则马援傅毅马融诸子望于其乡又东则醴泉咸阳虽非余所守然往来防城必道焉咸阳故阿房宫址褰帷四顾但见苍苍云木离离禾黍淲淲泉流弥漫近远尔又北行以望周文武诸陵若汉高长陵只遗数大阜近道侧其余环陵者以百数累累错落率如屋如钟如釡如囷如廪如罘不知其为后欤王欤将欤相欤公欤侯欤只増叹息彼贪且懵者可以悟而省矣远道垂囊无可持赠赠君斯纪奉供卧游若夫飘泊离索之懐世故戎情之赜与风謡习俗嗜向之异齐欲一一而记之则须伐南山之竹矣
　　闗中之险
　　闗中之险华山与长河会处虽在潼闗然河之南须得河南府新安此函谷河之北须得山西平阳府平阳南有东乌岭北有泠泉闗盖河之南无新安则由沙涧可渡河至蒲州河之北无平阳则由乌岭泠泉入平阳至蒲州自蒲州至龙门两岸平广可渡者百里故在古人秦有函闗陜西綂平阳也至今陜州以西及平阳与陜西人之语音风俗相同论闗中之险者当详于是
　　封疆兵力
　　雍州之地土厚水深汉唐建都皆以四塞为固者也在汉雍之郡十有六县二百三十有一户至一百十万余初置南北军于京师材官于郡国武帝增期门羽林属南军八校属北军又发谪吏谪民七科开河西发三辅免刑恶少屯辽东发官徒弛刑戍金城其制之为兵者殆居民之半也唐则为府者一为州者十有三为县一百七十有三为户九十余万高祖初举闗中之众为十二军太宗更之为府兵总曰折冲府而在闗内者当天下之半嗣是又有千骑万骑之立射生供奉左右神策之名逮李郭成功则实借朔方兵力矣谓二代国势之强非于地力有资哉我国家尽二代故疆创建藩省而南益汉中东连商洛又蒹前代所未备者有之矣是宜兵力民财超二代而轶之也然顷嵗敌人匪茹徂伺塞下每一窃入诸将辄闭壁坐观一矢莫敢发诘之则曰兵寡不敌也入卫之士每惧不盈列障乗墉悉资内地之力焉议者屡欲日募以充之而铠甲之所资刍粮之所给虑其费之无从也竟莫克举焉夫兵不可寡也寡而精焉非寡矣兵贵多也多而不精也焉用彼哉
　　练土著
　　夫穷边之地千里萧条逐水草为邻伍以战鬭为嬉游自非生于其地者罕能宁其居也矧塞下之民勇悍纯实出于天性愚以为莫若于沿边要地聨其土著家自为兵有警则借之以驱除而给以客兵之食凡夺敌所有悉以给之而不计也无事则还之于闾井而不必名于军中凡幕府之役毋或及之而不渝也夫亲戚资产既其所系念而比闾族党自可以同心较之征调费省而功倍矣
　　议守闗
　　虎牢闗潼闗诚为险要能以寡遏众然贴隣大河若逾河避险而出则闗无恃于险矣故虎牢不守孟县潼闗不守蒲州乌乎用其险
　　议防御
　　花马池极要地成化前敌患在河西敌据套而河东为敌冲花马池居其中都御史徐廷璋杨一请王琼新旧城効力甚宜花马池西至兴武营一百二十里又西至横城堡一百四十里一漫沙漠防路拆墙颇易入灵韦掠环庆犯平固则凊水营铁柱泉小盐池一为捷径又自大广武而下渡河至灵韦亦易议选抚臣
　　陜称内综八郡外控三边每嵗当秋防督臣提兵出塞上则抚臣移节固镇待之敌如入犯我疆场凭凌我边鄙羽檄交驰兵干谋动于是居中驭外而击左左应击右右应千里转饷兵无枵腹则有用兵之难其若今受我盟约就我羁縻往来华夷杂遝独为审机观变而刚不速衅柔不啓侮坐筹帷幄销祸未萌则有纳欵之难边事固耳八郡之势星罗棋布东南为晋魏楚蜀之交西界诸番北接沙漠延袤万有余里其间风土异宜民生异俗欲胥扰而治之为难而又有银兵盐贩茶贾囘夷乘以奸宄时肆跳荡上之人亦未易制御格化之术其尤难者秦地广而赋薄边储宗禄恒不给则尽括鹾课贾税赎锾之类以充之帑藏匮乏尠终嵗之计设或事出不虞将不知何以措其手足然则所称控三边而综八郡当斯任者顾不重且艰哉
　　陜西事宜
　　地有中外人心之从违无中外也顺则从逆则违也时有古今地利之兴废无古今也勤则兴惰则废也是故善抚人者顺其情以利导之则欲之所在华之人争趋之矣而夷之人独不思自遂其欲耶善治地者率其人以勤殖之则人力所至地利已兴于古之人矣今之人独不能兴乎地之利焉未之有也闗陜如平凉洮河以及甘肃幅数千里一望荒芜人物凋耗较成周隆盛其兴衰霄壤未可并论西汉置凉州部刺史察陇西北等郡东汉司如故唐置闗内道以京官领陇西皆视为重地故汉唐盛时人材之多财货之富甲于各郡有由然也况赵充国屯田金城湟中东至浩亹而羌人詟服非今之甘肃西宁间地乎张万嵗监牧汧渭云锦成羣缣易一马比屋丰盈非今之平凉洮巩间地乎夫充国屯田之地具在也屯独胜于汉而废于今岂今之地不可耕且种耶万嵗监牧之地具在也马独盛于唐而耗于今岂今之地不可牧且畜耶特无充国万嵗之人焉耳或曰今甘肃已有镇廵之设矣凉巩已有苑马之设矣而各卫所屯田之不广各寺监马畜之不蕃岂有他哉患在军民丁户不如古之多也曰我国家二百余年休养不为不久虽间有边疆侵掠之患此亦周秦汉唐所不免者特在据形胜豫兵粮以制御之耳然屯田监牧之不盛则委之丁户不多而丁户之不多将谁诿也闻凉巩山谷多羌人窜伏其中虽有服属官司者要非驯扰之良也此岂终梗王化者哉又闻番夷杂居塞外今求革面尚不可得茍懐柔有道视羌人即吾人也则番夷有人心者孰不革心而畏威畏德哉要在得人而已矣今甘肃镇廵以御备为重务苑马寺监以防视为常规求其留神民瘼也难矣莫若以固原边事责之总督而朝堂之上遴选忧国奉公不循流俗之士且曽任监司郡县素以循良称者擢为抚臣于以廵抚凉巩各郡不兼以他务不拘以文法不限以时日专以抚绥之事委任责成焉一切假之便宜加意赈恤慰安流徒招徕羌夷视土壤之沃腴则广屯种而屯田之军丁即吾民也视水草之茂密则广牧畜而牧畜之户丁即吾民也且请内帑备牛种铸农器或本地之贫户或远方之愿耕与夫羌番之来归者量其众寡结之凡开荒之田不责其偿而耕熟之亩给为永业吾知上之仁爱斯民一念如保赤子而下之人独无父母孔迩之懐也耶惟任是责者必如古人舎茇甘棠身廵阡陌孜孜焉劳心抚字虽鞠躬尽瘁亦所不辞如此而十余年间户口不蕃田畜不富吾弗之信矣
　　陜西总论
　　夫秦闗中四塞之国也方嬴吕时借以举塞戎距羌笮鏖六国而殱之有余力焉今军国百需仰给东南而闗陜之利厪厪自给倾天下之赀市羸马以厌夷心而云锦腾襄之骥在闗中者置不以齿延绥以南捐数千里沃饶之地以资敌而边夷噤莫敢言此其故余莫之究诘矣盖汉武拓地置张掖酒泉郡急则守帅士卒给糇粮以从故边郡数有功令兵民分綂封疆之臣惟程书钱谷是给四方有败问主帅已耳主帅檄诸岳伯则刍粮器械莫之应也夫亦禁防烦密积轻重之势哉
　　浙江图叙
　　浙江古扬州地崇山巨浸所在限隔然嘉【嘉兴】湖【湖州】与江淮相表里严【严州】衢【衢州】以徽【直徽州】饶【江西饶州府】为浮郭左信都【冮西广信府】右闽闗【在福建北境】大海东蟠绕出淮【淮安】扬【扬州】之境斯固四通八达之区也安吉长兴【安吉州长兴县俱湖州府属】以西本山越巢窟界在广德【南直州】之间上无兼辖之司讼讦繁兴颇号难治嘉湖宁【宁波】绍【绍兴】四郡则震泽【今太湖是】东海之所经也淜冲淤壅大遗三农之害而盐徒【嘉湖易通舟楫故私盐尤多】之患次之处州之民多依山盗鑛动至数千持之则激缓复驰纵庆元【处州属县】松溪【福建属县与处州接界】一嵗被侵暴温【温州】台【台州】竝海而南一宿再宿达于福宁【福建属州】估客良便之然不能不防他防也若倭夷奉珎入贡则风帆直指宁波突至倐来黠诈叵测先事而备其在定海【宁波属县即夷舟所从入】乎沿革
　　古扬州地汉防稽郡兼綂二浙扬州部刺史唐贞观中江南道开元中增置江东道采访处置使而两浙诸州并焉宋初以两浙为一路后分浙东西为两路而浙西安抚使治临安浙东安抚使治绍兴并以守臣兼领元置江浙等处行中书省及江南浙西道肃政亷访司于杭州又置浙东海右道肃政亷访司于婺州又置浙东道宣慰司于庆元本朝置浙江等处承宣布政使司都指挥使司提刑按察司皆治于杭州府云











&lt;子部,类书类,图书编,卷三十八&gt;
　　浙江等处承宣布政使司治杭州左右布政使二左右参政五【管粮一杭嘉湖一金衢严一】左右参议二【宁绍台一温处一】领府十一州一县七十五总为里一万八百九十九户一百二十四万二千一百三十五口四百五十二万五千四百七十一夏秋二税共米麦二百五十一万二百九十九石丝緜共二百七十万四千二百七十两绢九万八千疋有零钞五万一千二百九十三锭马草八十七万四千四百九十一包
　　浙江都指挥使司【左军都督府】都指挥三内掌印一佥书二领卫一十六【属所一百二】守御千户所三十五本都司所属马步官军三万九千九百余员名
　　浙江按察司按察使一副使八佥事七分道五【杭严嘉湖宁绍台　金衢温　处】
　　钦差提督军务兼廵抚都御史一
　　廵按御史一或清军一【俱驻杭州】
　　廵盐御史一
　　都转运盐使司一【在杭州】领盐课司二十六【杭州二松江二温台八嘉兴五宁绍二】嵗办盐四十四万四千七百六十九引市船提举司一【驻宁波】













&lt;子部,类书类,图书编,卷三十八&gt;
　　杭州府其名钱唐武林余杭【烦冲剧】其属县九附郭钱塘【一百六十一里冲烦剧】仁和【三百七十三里冲烦剧】外海宁【四百八十里烦冲】富阳【七十五里淳顽】余杭【七十三里简僻】临安【四十六里】于潜【十二里僻淳顽】新城【十四里】昌化【十里简僻】其形胜左浙江右具区北大海南天目其俗水行山处船为车檝为马尚侈靡习工巧嘉兴府其名古檇李宋嘉禾【淳顽相半烦冲】其属县七附郭嘉兴【三百八十五里地卑水多烦冲】外秀水【二百三十一里烦冲】嘉善【二百四里烦刁】海盐【一百十六里沿海僻刁】崇德【三百十一里淳烦冲】平湖【一百二十一里刁冗】桐乡【一百七十八里颇淳冲烦】其形胜负海控江襟溪湖海濵广斥盐田相望全吴腴壤泽国佳政其俗慕儒勤农风淳民富素蓄鱼盐之利
　　湖州府其名吴吴兴霅【东北湖陂西南多山淳顽相半冲烦】其属州一县六附郭乌程【一百六十七里淳顽相半刁冲】归安【三百九里刁冲】长兴【二百六十七里山多水广刁烦】安吉州【九十三里烦刁】属孝丰【三十五里阻山刁】德清【二百五十七里多湖陂烦】武康【六十三里山僻刁】其形胜山水清远五湖之表南国之奥其俗江左而后清流美士余风相续严州府其名严陵【取子陵名】呉新都唐新定【山多田少淳顽相半冲】其属县六附郭建德【八十六里冲烦】外淳安【八十一里】桐庐【五十三里山多田少刁简】遂安【五十八里地瘠民顽简】寿昌【二十九里刁简】分水【十八里山多田少刀】其形胜当瓯歙数道之冲锦峯绣岭山环水萦宏伟险巘据浙上游其俗辑睦和厚士多文学
　　金华府其名吴东阳梁金华宋寳婺【山多田少狡诈好讼烦冲】其属县八附郭金华【二百五里淳顽烦冲】外兰溪【二百四十五里徤讼冲烦剧】东阳【二百二里山多田少顽简】义乌【一百四十五里山多田少冗烦冲】永康【一百二十三里刁冗】武义【九十三里瘠刁冗】浦江【一百三里土薄民野烦】汤溪【八十五里山多田瘠刁】其形胜三峒两溪名山之胜金华为最其俗醇厚尚礼耕织士知所学
　　衢州府其名春秋姑蔑唐三衢【山多田瘠民猾刁地湿热烦冲】其属县五附郭西安【一百六十五里淳猾半冗冲】外龙游【一百九十三里田少冗冲】常山【一百六里山多田少淳顽半烦冲】江山【一百二十七里山多田少顽烦】开化【一百六十里】其形胜姑蔑之墟大末之壤其山以丽其水清以駚得山水之胜东南孔道浙之上游其俗君子耿耿好气敏事
　　处州府其名古括苍【因山】唐缙云【山多间有鑛田少有岚气民悍烦冲】其属县十附郭丽水【一百八十里好讼刁冲】外青田【一百六十六里烦冲】缙云【一百八里烦冲】松阳【一百六里烦冲】遂昌【七十五里烦冲僻】龙泉【一百六十六里山多微岚刁僻富多颇烦】庆元【五十九里山多微岚刁僻】云和【五十九里山多微岚刁僻】宣平【六十里无岚刁简偏】景宁【六十六里山多无瘴淳简僻】其形胜湍流险阻羣峯倚天其俗尚礼勤耕习儒稀讼
　　绍兴府其名东汉会稽【刘宋】东阳【负山濵海好讼刁烦】其属县八附郭山隂【二百十五里淳顽相半冲】会稽【一百三十一里淳顽相半多讼烦冲】外萧山【一百四十二里刁烦冲】诸曁【一百七十五里僻刁烦】余姚【二百一里好学冲】上虞【一百八十四里刁诈冗烦】嵊【九十九里好讼】新昌【三十二里简】其形胜千岩竞秀万壑争流襟海江东南都会其俗舟楫为车马民性敏慧
　　宁波府其名甬东唐四明宋庆元【刁顽烦】其属县五附郭鄞【四百五十一里刁冲】外慈谿【二百八里刁讼烦】奉化【一百四十九里湿刁】定海【九十六里】象山【三十二里濵海务农少学】其形胜东南要道水陆平通抱负沧海枕山臂江其俗尚淳厐诗书之乡衣冠文物之盛
　　台州府其名梁城陈章安唐天台其属县六附郭临海【一百七十三里饶】外黄岩【八十六里饶】天台【三十八里山瘠淳简】僊居【八十八里山瘠淳刁半】宁海【一百六里饶淳顽半】大平【四十六里饶刁徤讼】其形胜山海环丽川泽沃衍双阙云竦琼台中天其俗朴静俭约闾阎兴礼
　　温州府其名汉东瓯晋永嘉唐东嘉【淳顽相半僻烦】其属县五附郭永嘉【二百八十四里烦】外乐清【一百七十里嚣好讼刁僻】平阳【二百四十里淳僻】瑞安【一百三十八里淳僻】秦顺【十八里僻简】其形胜城当斗口钜海重山其俗勤纺绩尚歌舞习尚竞渡乡会以齿
　　浙江承宣布政使司领府十一曰杭州【钱唐武林余杭武胜军吴越国古杭卑湿差重嘉湖尤甚烦冲剧】曰嘉兴【长水檇李嘉禾郡淳顽相半烦冲】曰湖州【吴兴郡震州平陈郡东北湖陂西南多山淳顽相半烦冲】曰严州【岩陵新都新定遂安军山多田少淳顽相半冲简】曰金华【东阳郡婺州寳婺武胜军山多田少刁讼烦冲】曰衢州【姑蔑三衢信安郡山多田瘠猾刁湿冲烦】曰处州【括州括苍缙云郡处州路山多有鑛田有岚气民悍烦冲】曰绍兴【防稽东阳吴州越州义胜军讼烦】曰宁波【鄞州余姚郡望海军甬东四明庆元路通日本国刁顽烦】曰台州【囘浦赤城章安临海郡德化军天台山瘠淳刁相半】曰温州【东瓯永嘉东嘉靖安军靖海应道军濵江民淳顽相半僻烦】
　　处置
　　两浙当天下财赋之半顷嵗倭夷陆梁东则宁绍台温西则杭嘉湖诸郡横被蹂躏以故增兵置帅加赋给饷视昔数倍近方稍宁议者即欲罢兵辍饷海上卒然有警不知何以应之况定海系倭夷入贡之道尤为两浙门户懐安攘之远图者奚容以一日忘备哉至于杭嘉湖地饶多利俗尚纷华赋役不均逋负日多救补偏诚为急务处州依山盗矿党与本众且与衢严徽州之防聨踪啸聚时肆剽掠义乌民俗犷悍窜名兵籍败无所归恐生他衅先事预筹尤不可不加之意
　　海壖水国
　　夫浙海壖水国也浙水出三天子都而委钱唐苕水出天目而委震泽严陵为桐寳婺姑蔑为濲会稽若耶檇李四明赤城并海东瓯括苍山溪暎与郡邑错壤如绣盖其民明秀而雅化则水国之恒也边海垦田之利
　　宁波之金塘山大榭山台温之玉环山皆岛沃区也诸山去海岸较之舟山尚近横亘袤延大约计百十余里废弃嵗久置之榛芜不可取而田乎绍兴余姚诸湖皆内地腴壤也环列海濵与临山龙山相为聨防大者三四十里小者一二十里渐次淤积多成田荡不可垦而耕乎此皆开屯之助也或者又以金塘大榭旧有明禁未敢轻垦此乃国初一时预防之谋耳今若建议奏请召民就佃即籍为兵立重镇以綂之防去且守且耕防来且耕且守是即东浙锁钥也奚有不利哉或者又以余姚诸湖皆储水之所未可遽变为田然此乃自先年湖尚洼下之时言之耳今若建议取高者筑埂为田低者仍挑濬为湖与邑民均而为业经画其疆界疏导其沟洫是即两利皆得也奚有于妨民哉
　　浙海事宜
　　夫浙连闽广环海千里蛮夷诸岛交舶万艘常候风潮毒机矢以待将吏释而不治非所以安边也枕山依海耕凿胥借一闻防警则遐迩绎骚非所以静民也荷镃而守调卒而战去来不时出没叵测非所以持久也昔我高皇帝混一函夏廓清东南辟蒙沌而为家奄九有而光泽其声教所记南流朱垠而经畧所加复先全浙尝命大将汤和劳来安集之牧疮痍之民息鸿雁之歌而置制周防纎悉毕备岂徒为海上之虞哉凡以计安元元也今夫沿海诸卫四十有一壮以金汤聨以烽堠首尾策应可以见固圉之畧战舰之设四百二十九艘四时分哨上下番休可以见制胜之具焉卫所之兵束甲长屯按尺籍则鱼鳞比序列攻守则象弭先驱可以见戎伍之修焉沿郡委输权量本折海仓之储贯朽红腐可以见峙粻之富焉其建置之详密规模之宏远是以潢池无警海波不扬东南之安盖肃然而垂万世矣然法每起于因循而或生于翫愒桀黠之民射利以炽张贪猾之徒望风而啸聚彼其乘徼于舟楫之便诡伺于风涛之间而匹夫内讧则远近转徙虽一方之盭亦目前之至虞兹固识时者所辍餐而计也夫立法不善不足以经远捄不善不足以通变故利而知其害者然后可与论经也而知其利者然后可与论权也要于规画中宜创置得法动在万全事归百顺焉耳矣请条陈六事以备采择一曰复兵额夫沿海军士列屯坐食兵非不足也然而戎籍徒存部伍日虚循其名则额数具陈覈其实则老羸不备耗废若斯其何以待缓急也夫贫乏者苦于朘削精壮者役于权门欲其聊生而蕃滋势且不能故録其余丁以实营伍或度其便宜调之近卫其与清勾于逃亡之籍召募于乌合之众者功相万也二曰复战舰夫沿海之舟旧制四百有竒则舟非不足以备攻守也然而频年积朽遂成废缺仓卒有警则简调陆兵夫乘潮以伺衅者疾如飞颷縁陆以应援者动经旬日水陆之势殊战守之形异也今所修者宜稍更其制而已夫楼船飞鳬戈船下濑皆古之取胜于舟楫之间者也但古之战者争利于江河今之战者竞技于海岛今欲袭江河之旧以收海战之功计亦左矣宜求古擘竿横海之制如闽广所置者盖得其遗似焉则所谓百料之名不尽拘可也三曰实军储夫千里餽粮有饥色之忧樵苏后防无袵师之利向者卒伍充盈食无告匮今乃十耗其半而储积日虚此所谓舛也无乃冐食者多而浸渔者众军需之外剖尅既烦减存之粮縻费无纪诚宜阅其见存考其赢余计其储积而又清屯种以广其源杜侵冐以塞其流则粮饷之额可稽矣所谓实军储者此也四曰隆责任夫台宁之间随宜设备定海临山观海之险尤当要冲守御之官向总而为一今分而为二议者谓战守所宜连合事权不宜互分似矣然分之则彼此角立画地而守缓急怠于策应合之则地里辽隔声息稽缓奄忽逼于支吾窃以定海有急得以调援临观至于临观有急亦得以责应定海劳则均其赏败则均其罚则官守虽分而事权聨属矣所谓隆责任者此也五曰恤归附夫法太严则民无固志网太密则外有遗奸今俘获之民比党而连类者岂其得已哉进则陷于贼退则罹于法虽改过不足以补愆自新不足以求赎是以谋无囘心而计不旋踵也诚使开归附之门恕胁从之辜怙终不宥而罪疑惟轻则从乱者鲜矣所谓恤归附以袪其党者此也六曰明法禁夫狡猾者嗜货而动射利者冐险而趋彼越闗通夷之令非不饬然明也然法之所防利之所集虽抵触殊扞而不顾者是法不行而人不格也窃以比闾之居当严其什伍舟楫之用当谨其出入彼其守望友助之间信谊足以相规过戾得以相纠是瘅恶禁奸移风易俗固将不威而自戢者所谓明法禁以杜其源者此也行是数者以战则胜以守则固以令则行以禁则止庻乎可以清寰海之尘而纾东南之急矣然闽浙海道相通而海防出没靡常往者常设经畧重臣节制二藩几有成绩然随置辄罢岂以东南承平姑缓而不设哉夫权无綂摄则力轻于势分事无专断则机失于遥制今南贑北郧俱属内地犹分阃授钺以隆其任而况东南之交防当东夷之要冲非有专阃重臣经画节制简徒揆防剿除而薙狝之则东南之患有未知所终者此识治之臣所逖虑而熟计也全浙习俗
　　洪惟我太祖定鼎开基首崇风教以浙服为文献峩冕灵秀郁钟金华一啓万年文治之精华于时悬礼乐而置轨范家稷契而人臯陶即山陬海澨咸翕然相逐淳谨官府敛董治之威阛有颂声之作乡之老成犹能谈浙之旧事乃今之浙固昔之浙而今之习则殊非昔之习矣故杭承先朝繁华又舟车所辏湖山所环其四方之游士贾客肩摩踵蹑风会趋靡遂日流于好荡而无节其西郡泽菹田畴殖饷攸资民俗多饶而繁文竞侈不免喜事之嫌又其甚则私艇出没郡猾所渊薮也其东郡声名文物诗书比屋民俗多慧而穯业尚虚稍沿江左之习又其甚则齿繁射利游食所四出也上游诸郡敦睦之俗简讼而奉公较为寡尤然业贫而惰事亦縁以积困至婺衢之墟衣冠淳厐犹有先民之遗然讦而奸鬭勇而尚气乃家藏戈矛视杀人仅若草菅则其居使之然矣瓯括之俗奢俭异习亦有近古之称然负山阻海均为远属乃法令多翫积逋负且至千万则其流之久矣夫三家之市十金之赀乃所恃以卒嵗而不至展转流离于中路也然能俭约以居之则用享延年使奢靡以继之则立见倾覆此其明效大验者况进三家十金而上之者乎今环浙之境有献酧而动费数金竭其身力以奉者有作嫔而倾赀无量不足则称贷以益者奔走之仆纨绮相舆台之軰绚缛争侈不知在上之章德何物也专业樗蒲延招朋类转瞬一掷盖藏靡遗不知注孤而盗起相继也披缁髠髪实繁有徒寳观崇庵侈隆鼎建是不可以不急汰也振履连翩竞标姱丽结骊络绎驰骛冶容是不可以不急逐也里闬富强偃仰瞪盻浚贫民之锥刀以冐道家之忌所谓陆梁其性也是不可以不重惩也少年游侠党附逍遥飞终日之崇觞以起游观之艶所谓蜉蝣其习也是不可以不亟屏也见成籍用之本省所谓练土著者诚以是矣而各省徴募复且嵗至安可不蚤杜以塞其流乎嵗输课额剥艰阻所由免漕挽者诚以是矣而本郡饷额复且嵗逋安可不严覈以惩其翫乎凡若是者均于习俗为累非细故也
　　两浙水利
　　夫吴越地钜丽之区而浸薮之奥也自天下舆图按其方隅则东南下流之会相距不千百里而灌注溶水半吞之盖测其势高下溟渤寻丈间耳是故畛畷无数膏腴兼倍环异所丛鳞甲所集所谓富中之甿货殖之选他莫能尚焉则利在水也而控清引浊溃渱淼漫混涛竝濑濆薄沸腾则奠居者病而播种者忧乃其患亦在水也然则治水之术自古盖难之矣昔禹八年饮至水土既平九州已置而末年南廵乃举诸侯为苗山之会夫夏邑宅中之后未闻禹遍歴方岳也乃苗山玉帛万国攸同则岂事游豫为哉毋亦云兹地水所漨浡而廵狩专行则以考其成观其定所以为治之之术或尚不能忘情于既平也三代以后民生日繁而畎亩沟浍所需益广是故水利为兹土一大政而百姓俯仰之资有国征输之计取给乎此盖当寰宇之半矣吾尝按之古为吏境内者开镜湖于防稽复汉陂于勾章则汉马臻孔愉也捍钱唐而筑之隄浚广德而疏其隘则唐白居易任侗也周因令奉化而濬灵济陈浑令余杭而开南湖陆明允叠龙潭之石李濬筑阳陂之湖孟简观山隂而新河北开王济刺杭州而斗门增置诸贤相继卓有成绩而兴利障患全浙赖之即今感其德则庙祀遗其爱则名存或呼为长官之碶或称为资国之渠数千百年如一日也然自三江既入震泽底定之后凡治吴越水者固不止数贤廼其施设大较如是焉耳自有宋庆厯欲便粮道遂于吴江筑岸横絶江流盖自是水流渐纡泥沙易涨而东向之势不敌浑潮是以壅积不涤吴淞之堙无异平陆而太湖达海之道始失其趋矣夫太湖一噎于长隄再澁于吴淞泛溢之患理所必至况霪一集诸郡奔流磕焉注之则欲其不为庐舎稼穯之灾势可得乎然则治水庆厯之后较之马臻辈殆难其功矣是故范仲淹有上宰臣之书陈正同有言相视之札史才有围田之议李结有敦本之説而单锷郏亶则其经画尤为详切焉自今观之置五堰于溧阳开百渎于宜兴置斗门于江隂建千桥于吴江则单锷之大概也而环湖卑下之地纵浦以通于江横塘以分其势坚厚隄岸以御湍悍必使塘浦高于江而田无所容水则郏亶之大概也盖锷之议详于导水亶之见乃工于固田夫治水以为田也治水而不治田则濡足何益治田而不治水则耒耜何功然则二者事诚相须而二子之为议则固不可以偏废者矣国朝定鼎金陵之日首凿溧水石河引之北注而于五堰筑坝以辟宣歙池阳九经之冲则所以治其上流者可固也继而遣大臣夏原吉浚夏驾北贯吴塘通刘家港而导之海周忱浚顾浦以通吴淞而导之海此其疏浚隄防之绩要不后古人之所为盖诸郡农桑实国家百费之资而经画平成之计固不止导利闾阎之间已也然迩者泛溢之患较嵗为常今则春夏积为灾滋甚沦垣屋徙蓬翟怨谘起而和气伤目击之忧诚切于燃眉之急者此岂疏治之法或废于因循之久而便宜之政或泥于通变之权乎是故今之为力莫切乎决三江浚诸浦疏泾港理岸塍禁围占夷葑苇而凡古人已试之迹垂成之功不可以不讲矣夫三江之梗以长桥也或者欲决去长桥以快入海之道则国家之漕挽势所必赖即易为木桥广开其谼以通之则冲突之忧亦终为网运妨焉然则二者不可计矣若其港汊经泄之所为民间所侵认日渐狭小上源诸漾积受洪流之处为庐埂藕荡所屯结势已布防此可不厉禁以清阏闭之患哉故相视开掘宋乾道间曾诏于王炎围田堙塞淳熙间曾请于傅淇而岸东江尾茭庐沙泥则单锷之忧又为拳拳此皆可稽而行之者彼其时所谓豪右之家肆意围筑而守倅县令辄为给据今得无尚尔于是不可不痛涤其也或曰江湖草荡计亩有纳而围田耕种者嵗增赋焉亦府库之一需尽欲禁之则少损于公也夫天下利害当较其重利寻尺之人而养深长之害奚待智者辨之乎或又曰征输疲薮民勤于力而驱之畚筑则恐沈于众也夫逸道使民虽劳不怨即其所有之田议之远迩揣之厚薄而量工命日则岂厉民于公乎至若按禹迹大势则湖之下流莫要吴淞今得开吴淞与黄浦防则太湖不足防矣然淤淀既久工力烦浩议者又谓黄浦吴淞其势相敌此盛则彼必衰恐吴淞未必通而黄浦先湮则东南之害愈急以此则吴淞之开不易言矣然淀湖之西曰急水曰白蚬东曰小漕曰大沥皆东江入海之故道今诸港浅狭而东江遂塞则支流为未广至若范家浜刘家港夏驾安亭诸处凡以达娄江导之海者则今日所赖矣然潮汐难遏而浚治久疏则壅滞为可虞此可不加之意哉古之沿海三十六浦今入海者惟茜泾七鸦白茅杨林入江者惟福山许浦而已又能按其未浚者求而导之则散流之途多而四达之势沛矣或曰若开诸浦东风驾海水逆注反病民田不知百川东流有常西激有时单锷固已辩之而可稽也是故近理之湖则水得所容而横泛可销远濬之江则水得所趋而壅噎可达然则所谓障患以兴利或者万一有禆于是乎至若分防浙江之议则所以杀太湖之受而省专治三江之难也盖自萧梁大通三年吴兴告灾遣王奕督率三郡大图凿泄而有此举然当其时十郡流移草窃窥伺故昭明太子有丈一呼门动为人蠧出丁之处必妨蚕桑之类上书止之夫诚以其时不可为也而拟之今日则民穷时诎益非可以举嬴矣然求逸者不吝其劳图远者不泥于近昔贾让持上防论汉庭首谓濒河十郡治隄之费嵗且万万及其大决所残无数如出数年治河之费以业所徙则河定民安千载无患愚不能不以让之见酌今日也盖尝按地势之所归而讯之长老之智者曰天目以东之水可以自余杭入德胜出沈塘遵臯亭下临平而防之江也如此则太湖所纳止孝丰安吉之流而势减其半昔之淤浸之田可以复膏壤之旧矣此非有待于经济谋猷之士乎然则毋间于浮言毋满于近效毋避于嫌毋逊于势毋阻于怨毋隳于劳则三吴之所赖在兹举也已而实存乎其人也夫上古有五官以治五材秦汉之间天下犹有水工唐宋而下自安定分科设教后讲治水之学于东南者复何人哉苏子云古者将有决塞之事必通知经术之臣计其利害而又水工行视地势不得其工不可以济也又曰三千年之间无一人能兴水利者其学亡也盖不能无感于时也国家于水利董之宪臣锡之专勑非不重其事然东南之水势相延连而监司所及则有分地盖自近日事权始分而张弛之间不无挠制其中矣夫事有专任则功可责有定权则政乃从此非今日之所当议者乎至于心存立功志在经邦毅然以水利之学经术之臣任诸身而斯民之溺日切于念则真存乎豪杰者起而为吾东南图之夫善于驱民者导其利姑息所弗事也长于计国者治其急纷更所弗恤也明于稽古者通其变执泥所弗为也故曰存乎其人也而发言于庭筑室于道已耳则三吴之鱼鼈未有归壑之期矣
　　两浙人物
　　吴越画江绾海以为国而春秋以来阖闾勾践所尝霸诸侯列冠其以会盟车书之盛与晋楚争衡也旧矣司马晋以后风流文物烂然江左及南渡迄我明兴遂擅海内尝遵钱唐登会稽及沂汉太史公司马氏所吊禹之遗烈其所当山川之吞吐风气之磅礴亘牛斗薄虹霓非特古所称一都会而已矣故尝按吴越之士公子札范蠡言偃以来世多闻人他不暇引即如我国家刘公基章公溢叶公琛宋公濓王公祎始以帏幄訏谟文章典礼翊戴高皇帝草昧之际者当与商之莱朱周之闳夭等其他戡乱定难身捍社稷则于公谦仗节死事欷歔鸣咽则方公孝孺孙公燧抗声直谏死且不避则章公纶张公宁正己率下大雅不羣则商公辂谢公迁文经武纬超旷百世则王公守仁抒忠发奸弹压中外则胡公世宁理学渊懿领褎士林则章公懋陈公选他名臣硕卿后先鳞次属望儒绅者不可胜数
  </div>
  <div class="pagination">
   <a href="图书编_page79.html">
    上一页
   </a>
   <span>
    ...
   </span>
   <a href="图书编_page75.html">
    75
   </a>
   <a href="图书编_page76.html">
    76
   </a>
   <a href="图书编_page77.html">
    77
   </a>
   <a href="图书编_page78.html">
    78
   </a>
   <a href="图书编_page79.html">
    79
   </a>
   <span class="current-page">
    80
   </span>
   <a href="图书编_page81.html">
    81
   </a>
   <a href="图书编_page82.html">
    82
   </a>
   <a href="图书编_page83.html">
    83
   </a>
   <a href="图书编_page84.html">
    84
   </a>
   <a href="图书编_page85.html">
    85
   </a>
   <span>
    ...
   </span>
   <a href="图书编_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
