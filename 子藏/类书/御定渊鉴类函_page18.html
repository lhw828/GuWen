<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 18 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 18 页/共 320 页</h1>
    <div class="content">









　　御定渊鉴函卷一
　　钦定四库全书
　　御定渊鉴函卷二
　　天部二【日】
　　日一【灾蚀附】
　　原周易曰日月丽乎天　又曰离为日　又曰日中则昃月盈则食天地盈虚与时消息而况于人乎况于神乎　增又曰日昃之离不鼓缶而歌　又曰阴阳之义配日月　又曰悬象着明莫大乎日月　又曰日月运行一寒一暑　又曰日月之道贞明者也　又曰日月得天而能久照　又曰日往则月来月往则日来日月相推而明生焉　又曰日以暄之　原毛诗曰日居月诸胡迭而微　增又曰其雨其雨杲杲出日　又曰嗈嗈鸣鴈旭日始旦　又曰出自东方照临下土　又曰春日迟迟　书曰寅賔出日平秩东作日中星鸟以殷仲春　又曰寅饯纳日平秩西成　原礼记曰天子黑冕端而朝日于东门之外　增又曰二月中和祀
　　朝日于东郊　又曰天无二日土无二王　又曰季冬是月也日穷于次月穷于纪　又曰五月中气是月也日长至十一月日短至　又曰大司徒以土圭之法测土深正日景以求地中日南则景短多暑日北则景长多寒　原左传曰赵衰冬日之日也赵盾夏日之日也　增又曰夏日可畏冬日可爱　原説文曰日者实也太阳之精字从○一象形也又君象也　增又曰日径四百里周千二百里至地髙二万五千里循黄道而行形如丸悬空运转本不附着于天　原尔雅曰觚竹北户西王母日下谓之四荒距齐州以南戴日为丹穴东至日所出为泰平西至日所入为泰　家语曰楚王渡江得萍实大如拳赤如日　广雅曰日名朱明一名耀灵一名东君一名大明亦名阳乌　又曰初出为旭日昕曰晞【大明曰昕诗曰匪阳不晞晞干也言日所干湿物也】日温曰煦日在午曰亭午在未曰昳日晚曰旰日将落曰薄暮日西落光反照于东谓之反景在上曰反景在下曰倒景煦日温也晧日昼也晖日光也旰日晚也翌日明也晓日白也　又曰日御曰羲和　增又曰日一名朱光　原易坤灵图曰至徳之萌日月若连璧　京房易传曰日月大光天下和平上下俱昌延年益寿长世无极　增又曰日月如弹丸照处则明不照处则闇　易传曰圣王在上则日光明而五色备　易参同契曰日为流珠青龙之俱　原春秋内事曰日者阳徳之母　增春秋感精符曰人主兄日姊月　春秋内事曰阳燧见日则然而为火　春秋元命苞曰日左旋周天二十三万里原礼斗威仪曰政理太平则时日五色　增又曰政颂平则日黄中而赤晕政和平则日黄中而黑晕政象平则日黄中而白晕政升平则日黄中而青晕　礼统曰日者实也形体光实人君之象　周礼春官曰眡祲氏掌十煇之法以观妖祥辨吉凶一曰祲谓隂阳五色之气祲淫相侵或曰抱珥背璚之属如虹而短是也二曰象如云气成形象云如赤乌夹日以飞之是也三曰鑴日旁气刺日形如童子所佩之鑴也四曰监谓云气临在日上也五曰闇谓日月蚀或日光暗也六曰瞢谓瞢瞢不光明也七曰弥谓白虹弥天而贯日也八曰叙谓气若山而在日上或曰冠珥背璚重叠次序在于日旁也九曰隮谓晕气也或曰虹也诗所谓朝隮于西者也十曰想谓气五色有形想也青饥赤兵白防黑忧黄熟或曰想思也赤气为人兽之形可思而知其吉凶尚书考灵曜曰日合天统　又曰仲春仲秋日出于卯入于酉仲夏日出于寅入于戍仲冬日出于辰入于申又曰日光照四十万六千里　又曰日出于列宿之
　　外万有余里　孝经援神契曰天地至贵精不两明天精为日地精为月　又曰日中则光溢　又曰日神五色明照四方　又曰七政度日月明　原瑞应图曰日月扬光者人君之象也君不假臣下之权则日月扬光五经通义曰日中有三足乌　增又曰日在牵牛则
　　寒在东井则暑牵牛水宿宿外逺人故寒东井火宿宿内近人故暑　原白虎通曰日行迟月行疾者君舒臣劳也日月所以悬着何助天行化昭明下地也日月径千里　增又曰日行一度月行十三度十九分度之七太经曰日一北而万物生日一南而万物死　又
　　曰日动而东天动而西天日错行阴阳更巡　原汉书曰文帝时新垣平言臣候日再中居顷之日却复中乃更以十七年为元年　增又曰日有中道中道者黄道也　后汉书曰青白黑赤各一道其交必于黄道故为九道春东从青道夏南从赤道秋西从白道冬北从黑道　又云阴阳往来驯积而变日南至其行最急急而渐损以至春分及中而后迟迨日北至其行最舒舒而渐益以至秋分及中而益急　晋书曰日去地常八万里　原淮南子曰日出于旸谷浴于咸池拂于扶桑是谓晨明登于扶桑之上爰始将行是谓朏【斐】明【朏明将行也】至于曲阿【曲阿山名】是谓朝明临于曾泉【曾重也早食时在东方多水之地故曰曾泉】是谓早食次于桑野是谓晏食臻于衡阳是谓禺中对于昆吾【昆吾丘在南方】是谓正中靡于鸟次【鸟次西南方之山名】是谓小迁至于悲谷【悲谷西南方之大壑】是谓晡时回于女纪【女纪西方隂也】是谓大迁经于泉隅是谓髙舂【言尚未冥上先舂曰髙舂】顿于连【烂】石是谓下舂【连石西北山名言将欲冥下悉舂故曰下舂】爰止羲和爰息六螭是谓悬车【日乗车驾以六龙羲和御之日至此而薄于虞泉羲和至此而回六螭】薄于虞泉是谓黄昏沦于谷是谓定昏日入崦【淹】嵫【音兹亦曰落棠山】经于细栁入虞渊之池曙于谷之浦【防谷蒙汜之水】日西垂景在树端谓之桑榆【言其光在桑榆树上】　又曰积阳之热气生火火气之精者为日　又曰日中有踆乌【踆趾也谓三足乌也】　增又曰都广众帝所自上下日中无景盖天之中【髙诱曰都广南方山名日中时直无晷故曰地中今河南阳城县有影台】　又曰若木在建木西末有十日其华照地【髙诱注曰末端也若木端有十日状如连珠华光照其下地】　又曰日者阳之主是以春夏则羣兽除角庄子曰日出东方入于西极有目有趾者待是而成功又曰日积气之中有光耀者　文中子曰日出于地万
　　物蕃息　尸子曰少昊金天氏邑于穷桑日五色互照穷桑　又曰日五色阳之精象君徳也五色照君乗乗土而三　又曰圣人以日光盈尺光满天下圣人居室而所烛弥纶六合　又曰圣人身犹日也夫日圜尺光盈天地圣人之身小其所烛逺矣　符子曰盛魄重轮六合俱照非日月能乎　范子曰日者寸也寸者制万物阴阳之长短也　又曰日者火精也火者外景主昼居昼而为明处照而有光　又曰日者行天日一度终而复始如环无端　原贾谊书曰汤曰学圣人之道譬其如日静居而独思譬其若火夫人舍学圣人之道而静居独思譬其去日之明于庭而就火之光于室也然可以小见不可以大知　增又曰周文王问鬻子曰敢问君子将入其职则于其民何如对曰君子将入其职则于其民也旭旭然如日之始出也既入其职则于其民暵暵【音汉】然如日之正中也既去其职则于其民暗暗然如日之已入也故君子将入而旭旭者义先闻也既入而暵暵者民保其福也既去而暗暗者民失其教也文王曰受命矣　原论衡曰儒者论日旦出扶桑暮入细栁扶桑东方之地细栁西方之地　增又曰日不入地也譬人把火夜行平地去人十里火光藏矣非灭也原应劭汉官仪曰泰山东南名曰日观日观者鸡鸣
　　时见日始出长三丈　增帝王世纪曰灰野之山有树青叶赤华名曰若木日所入处正昆仑西鸟防山西南曰崦嵫　又云大荒之中旸谷上有扶桑九日居下枝一日居上枝皆载乌　原皇甫谧长厯曰日者众阳之宗阳精外发故日以昼明名曰曜灵　增徐增长厯曰众阳之精上合为日径千里周围三千里下于天七千里　原山海经曰猗天山苏门山日月所出　增又曰钟山之神名曰烛阴视为昼瞑为夜吹为冬呼为夏又名烛龙　又曰天不足西北无阴阳消息故有龙衔火精以照天门　又云长留之山其神白帝少昊居之是神主司反景【日西入则景反东照】　又云明星山日月所出　原楚辞曰暾将出兮东方照吾槛兮扶桑　又天问曰角宿未旦曜灵安藏【角东方星也曜灵日也言东方未旦之时藏其精光也】　又曰羿焉彃日乌焉解羽　又招魂曰十日并出流金铄石增张衡灵宪曰日宣明于昼纳明于夜　又曰日者
　　阳精之宗积精成象象成为禽金鸡火乌也皆三足表阳之其数竒　王子年拾遗记云郁华【日精】又名郁仪奔日之仙故曰郁仪与日同居　古今占云日月行房三道其政太平行上道升平行中道霸世行下道可视瞻之短于厯旧影为行上道与厯合为行中道长于旧厯为行下道　闻见録云有人登泰山絶顶行四十里东望天际已明其下尚暗久之自暗中日轮涌出正红色腾起数千丈至明处全无光其下亦尚暗　杂占书曰日冠者如半晕也法当在日上有冠又有两珥尤吉説苑曰师旷对晋文公曰少而学者如日出之光壮
　　而学者如日中之光老而学者如炳烛夜行　望气经曰日有黄气君喜下有黄气君永福　邓析书曰君者当如冬日之阳夏日之阴万物归之　崔豹古今注曰汉明帝为太子乐人作歌诗四章一曰日重光云天子之徳光明太子比徳焉故云重也　周髀曰日光外照径八十一万里　物理论曰日者太阳之精也夏则阳胜阴衰故昼长夜短冬则阴胜阳衰故昼短夜长气引之也行阳之道长故出入邜酉之北行阴之道短故出入夘酉之南春秋阴阳等故日行中平昼夜等也　地説书曰日照地四十五万里　汲书曰彻甲居于河西天有妖孽十日并出又言本有十日迭次而运照无穷　真诰云方朱山真人皆呼日为圆罗耀　书曰乃季秋月朔辰弗集于房瞽奏鼓啬夫驰庶人走　原礼记曰男教不修阳事不得谪见于天日为之食故日食则天子素服而修六官之职荡天下之阳事　增谷梁传曰天子救日置五麾陈五兵五鼓诸侯置三麾三兵三鼓大夫撃柝凡有声皆阳事也以厌阴气也　汉尚书令黄香曰日蚀皆从西月蚀皆从东无上下中央者春秋鲁桓三年日蚀贯中上下竟黑疑者以为日月正等月何得小而见日中郑元云月正掩日日光从四边出故言从中起也　南齐书旧説曰日有五蚀谓起上下左右中央是也　管子曰日掌阳月掌隂星掌和阳为徳阴为刑和为事是故圣王日蚀则脩徳月食则脩刑彗星见则脩和　春秋正义曰日月之防自有常数每一百七十三日有余日月之道一交则日月必食董仲舒日食祝曰炤炤大明纎灭无光奈何以阴侵阳以卑凌尊　决疑要注凡救日食皆着赤帻以助阳也春秋元命苞曰麟鳯鬭日月薄蚀孔演图曰麒麟鬭
　　而日无精光宋均曰麒麟少阳之精鬭作于地则日月亦将争于上元淮南子曰麒麟鬭而日月蚀许慎注曰麒麟大角之兽故与日相动　晷原释名曰晷规也如规画也説文曰晷日景也　增诗曰定之方中注云揆日出入以知东西南视定北准极以正南北　又曰既景乃冈相其阴阳【公刘传曰考其日影是也】　周礼曰日至之景尺有五寸谓之地中凡建邦国以土圭土其地而制其域【注郑司农云夏至日立八尺之表其景适与土圭等谓之地中今颍川阳城为然】　易通卦验曰冬至晷长三尺【郑注曰晷者所立入地表阴也三尺长之极也】春分晷长七尺二寸四分夏至晷长尺有四寸八分秋分晷长二寸四分　又曰冬至之日树八尺之表日中视其晷晷如度者则嵗美人民和顺晷不如度者则嵗恶人民为伪言政令不平晷进则水晷退则旱
　　日二
　　增春秋考异邮曰黄帝将兴有黄雀赤头立于日傍黄帝曰黄者土精赤者火荣爵者赏也余当立大功乎异苑曰诹訾氏生而发与足齐堕地能言及为髙辛帝室梦日而生八子皆贤世号八元　拾遗记曰帝喾之妃邹屠氏之女也常梦吞日则生一子凡经八梦则生八子　原山海经曰东南海之水甘泉之间有羲和国有女子曰羲和为帝俊之妻是生十日常浴日于甘泉故日为羲和之子尧因是立羲和之官以主四时　淮南子曰尧时十日并出草木焦枯尧命羿仰射十日其九乌皆死堕羽翼　增王充论衡云夏桀之时费昌之河上见二日在东者烂烂将起在西者沉沉将灭若疾雷之声问于冯夷曰何为夏何为殷冯夷曰西夏东殷于是昌徙族归殷　吕览曰桀为无道汤令伊尹往视旷夏听于末嬉末嬉言曰今者天子梦西方有日东方有日两日相与鬭西方日胜东方日不胜伊尹乃告汤乃令师从东方出于国西以进未接刃而桀走　拾遗记曰傅説赁舂于深岩梦乗云绕日而行嵗余殷以为阿衡　原帝王世纪曰周文王梦日月着其身　增列子曰穆王驾八骏之乗西观日所入处　原又曰孔子东游见两小儿辨鬭问其故一小儿曰我以日始出去人近日中时逺也一儿曰我以为日初出时逺而日中时近一儿曰日初出大如车轮及其中才如盘盂此不为逺者小而近者大乎一儿曰日初出沧沧凉凉及其中如探汤此不为近者热而逺者凉乎孔子不能决淮南子曰鲁阳公与韩构难战酣日暮援戈而挥之日反三舍　增燕丹子曰燕太子丹质于秦王遇之无礼急欲求归秦王谬与誓曰使日再中天雨粟乃得归太子仰天叹之日为再中天雨粟秦王不得已遣之　战国防曰聂政刺韩相荆轲刺秦王并白虹贯日　三齐略云秦始皇作石桥于海上欲过海观日所出处有神人驱石下海石去不速神人鞭之皆流血今石桥犹赤色　望气经曰汉文帝时日中有王字　汉武内传曰汉景帝梦神女捧日以授王夫人夫人吞之十四月而生武帝　原风俗通曰汉成帝问刘向俗説文帝被徴后期不得立日为再中向曰文帝少即位不容再中增后汉书曰张重字仲笃明帝时举孝廉帝曰何郡
　　小吏对曰臣日南吏帝曰日南郡人应向北看日对曰臣闻鴈门不见垒鴈为门金城郡不见积金为郡臣虽居日南未尝向北看日　后汉后纪灵帝王羙人数梦负日而行四年生献帝　谈薮曰魏文帝为王时梦日坠地分为三已得一分而内懐中　晋阳秋曰建武元年三日并出　晋书王敦将举兵内向明帝密知之乃乗巴滇骏马微行至于湖阴察敦营垒而出敦正昼寝梦日环城惊起曰此必黄须鲜卑奴来也帝母荀氏燕代人故云　谢绰宋拾遗録云袁愍孙世祖出为海陵守梦日堕身上寻而追还典机密　北史后魏辽西王当英梦日堕所居黄山下水中村人以牛车挽致不出英独抱戴而归闻者异之　魏髙后传孝文皇后髙氏幼梦在堂内立而日光自中照之灼之而热后东西避之光犹斜照不已如是数夕以白其父飏飏以问闵宗宗曰此异徴也后懐宣武梦为日所逐化为龙而绕后遂生世宗　南史曰陈武帝尝梦天开数丈有四人朱衣捧日而至纳之帝口及觉腹内犹热帝心独喜又曰陈文帝梦两日鬭一大一小大者光灭堕地色正黄其大如斗帝三分取一懐之　宣室志曰杨炎未仕时梦陟髙山巅仰见瑞日在咫尺举手捧之解者曰此登相位而辅人君之祥后果叶　又曰郑光防昌六年梦自御大车中载瑞日光烛天地自执靷行通衢中月余拜尚书淄青节度　又曰新罗每以元日拜日月为神　又曰天竺属国数十有泇没路国其俗开东门以向日　唐书曰贾林扈徳宗于行在至卧内奏曰臣尝梦日坠以首承之帝曰非朕耶乃令纠察行在　稽神録曰呉毛贞辅累为邑宰应选之广陵梦吞日既寤腹犹热以问侍御史杨廷式杨曰此梦至大非君所能当若以君而言当得赤乌场官也果如其言　五代史曰契丹贵日每月朔旦东向而拜日　元史图罕传曰钦察国去中国三万余里夏夜极短日暂没即出　异域志云沙弼茶国向无人至者祖葛尼曾到因立文字其国系日西没之地至晚日入声若雷霆国王每于城上聚千人吹角鸣锣撃鼓混杂日声不然则小儿惊死灾蚀原左传昭公十七年六月日食祝史请用币季
　　平子不许太史曰日过分而未至【注云过春分未夏至谓四月正阳月】增又庄公二十五年夏六月辛未朔日有蚀之鼓用牲于社非常也唯正月之朔慝未作日有蚀之于是乎用币于社伐鼓于朝　公羊传曰六月辛未朔日有蚀之以朱丝禜社或曰协之或曰为暗恐犯之故禜之社者土地之主日者土地之精上敷于天而犯日故朱丝禜之助阳抑阴　汉书曰哀帝元寿元年正月辛丑日有蚀之不尽如钩与惠帝七年同月日鲍宣上言今日食于三始诚可畏惧小民正月朔日尚恐毁败器物况日亏乎　国史纂曰唐太史李淳风校新厯太阳合朔当食既于占不吉太宗不悦曰日或不食卿将何以自处曰如有不食臣请死之及朔帝候于庭谓淳风曰吾放汝与妻子别对以尚早一刻指表影曰至此则蚀如言而食不差毫发　唐明皇时日食帝素服俟变録囚多所贷遣宋璟曰月食修刑日食脩徳或言分野之变冀有揣合臣谓君子道长小人道消止女谒放谗夫此所谓脩徳也囹圄不扰兵甲不凟官不苛治军不轻进此所谓脩刑也陛下常以为念虽有亏食将转而为福又何患乎帝嘉纳　宋史曰仁宗寳元元年正月丙辰朔日食六月戊子日官杨惟徳等言来闰十二月则庚辰正月朔日当食请移闰于庚辰则日食在前正月之晦帝曰闰所以正天时而授民事其可曲避乎不许又曰嘉祐六年六月壬子朔日食司天言当食六分
　　之半食四分而雨时议称贺同判尚书礼部司马光上言臣愚以为日之所照周徧华夷云之所蔽至为近狭今若太阳实亏而有浮云翳塞虽京师不见四方必有见者此乃天戒至深不可不察也人主尤宜侧身戒惧忧念社稷而羣臣乃相率称贺岂得不谓之上下相诬防大谴哉又所食不满分数者厯官术数之不精当治其罪亦非所以为贺也　晷增正义曰周公度日景置五表今阳城是周公度景之处古迹犹存　汉造太初厯立晷仪　又续厯志云章帝晷漏与天相应　山海经曰交州去洛九千余里昔主簿孙悚云立表效景景在表南岂古郡以日南为名者其斯义乎
　　日三
　　原丽天　出地【上详日一　文子曰日出于地万物蕃息】　合璧　连珠【汉书曰太初厯晦朔望皆最密日月如合璧　淮南子曰若木在建木西末有十日其华照地髙诱注曰末端也若木端有十日状如连珠华光照其地下】　两珥　重轮【杂兵书曰日冠者如半晕也法当在日上有冠文有两珥者尤吉　管子曰盛魄重轮六合俱照非日月能乎】　火精　阳徳【范子计然曰日者火精也火者外景主昼居昼而为明处照而有光　下详日一】　再中　三舍【并详日一】　分隂　寸晷【王隐晋书曰陶侃少长勤整自强不息常语人曰大禹圣人乃惜寸隂至于凡俗当惜分隂　潘尼诗曰尺璧信易遗寸晷难可逾成名非我事所説琴与书】　麟鬭鹿解【上详日一　淮南子曰日者阳之至是以春夏则羣兽除角礼记曰日冬至而麋角解日夏至而鹿角解】　鞠陵　蒙谷【山海经曰大荒之中有山名曰鞠陵于天东极离瞀日月所出　下详日一】　髙舂　下枝【并详日一】　测景　步晷【周礼曰大司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多隂　陆士衡拟连珠曰仪天步晷而脩短可量临川揆水而浅深难测】　建木　拒松【吕氏春秋曰白水之南建木之下日中无影盖天地之中也　山海经曰大荒之中有方山上有青松名曰拒格之松日月所出入】贯白虹　夹赤鸟【汉书曰邹阳上书说梁孝王曰昔荆轲慕燕丹之义白虹贯日太子】
　　【畏之　左传曰哀公元年楚有云如众赤鸟夹日以飞三日】　夸父弃杖　鲁阳挥戈【山海经曰夸父逐日渴饮河渭不足北饮大泽未至道渴而死弃其杖化为邓林郭璞注曰夸父神人言能反日景下详日一】　似骐步　鳬飞【王充论衡曰日昼行千里夜行千里骐昼日亦行千里然则日行舒疾与骐步相　又曰日月一日一夜行二万六千里与冠鳬飞相似】　长安近　车轮逺【刘劭幼童传曰晋明帝讳绍元帝太子也初元帝为江东都督镇扬州时中原防乱有人从长安来元帝问洛下消息澘然流涕帝年数嵗问泣故具以东渡意告之因问帝汝意谓长安何如日逺答曰不闻人从日边来只闻人从长安来居然可知元帝念之明日集羣臣宴防设以此问明帝又以为日近元帝动容问何故异昨日之言答曰举头见日不见长安以是知近帝大悦　下详日一】　增飞鷰　浴鸦【唐史天文志干徳三年日中有若飞鷰　六朝诗扶桑复浴鸦日出也】　驰晖　沉彩【谢胱诗过客无留轨驰晖有奔箭文选日下壁而沉彩日落也】　射九分三【俱详日二】　原互照　重光【俱详日一】　司景　负暄【上详日一列子曰宋国有田夫常衣黂过冬春东作曝日于野美之不识广厦绵纩之属谓其妻曰吾负日之暄以献】
　　【吾君必获重赏】　白驹　赤羽【魏豹传人生如白驹过隙谓日影也　子路曰愿得赤羽若日白羽若月】　戈挥　劒指【上详日一　淮南子曰虞公与夏战日欲落公以劒指日日退不落】增无影　有字【上详日三下详日二】　梦捧　夹飞【魏书程昱少时常梦】
　　【上太山两手捧日昱私异之以语荀彧及兖州反赖昱得完三城于是彧以昱梦白操操曰卿当终为吾腹心昱本名立操乃加日字于其上更名昱也　纲目狄仁杰赞曰取日虞渊洗光咸池濳授五龙夹日以飞】施光　吐气【周髀曰日犹火月犹水火则施光水则含影　淮南子曰天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化】　飞谷　经天【日所行道也飞泉之谷日行经半天逝矣经天日】　龙照　鸡鸣【上详日一　桃都山大树有天鸡日出即鸣天下鸡皆鸣】　龙驾　行【上详日一下详前似步小注】　流金　连璧【俱详日一】　半规　两珥【上详日一下详日三】　火精　阳主【俱详日一】　赤晕　朱明【南齐天文志曰永明五年十一月丁亥日日出三竿黄色赤晕日名详日一】　黄道　红轮【俱详日一】　四陆　八砖【韵府云日行四陆春东陆夏南陆秋西陆冬北陆　孔帖云翰林学士李程性懒入署视日影为候日过八砖乃至时号八砖学士】　气盈　朔虚【书传日丽天而少迟故日行一度日亦绕地一周而在天为不及一度积三百六十五日九百四十分日之二百三十五而与天防三百六十者一嵗之常数也多者为气盈月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百五十四日九百四十分日之三百四十八嵗有十二月月有三十日少者为朔虚合气盈朔虚而闰生焉】　再中　无二【上详日二天无二日】　闻钟　揣籥【苏东坡文集曰生而眇者不识日问之有目者或告之曰日之状如铜槃扣槃而得其声他日闻钟以为日也或告之曰日之光如烛扪烛而得其形他日揣籥以为日也日之与烛籥亦逺矣而眇者不知其异以其未尝见而求之人也】　羲和驭　郁仪奔【俱详日一】　司徒测　宫女揆【上详日一唐宫中以女工揆日长短冬至后以红线量日晷增一线之长】　小儿辨　真人呼【上详日二下详日一】　穷桑邑　不夜城【上详日一　解道康地记云齐有不夜城盖古者有日夜照于东境故春秋时莱子立此城以不夜为名】　頳玉盘　黄绵袄【李长吉诗云东方发红照推捍赤玉盘　玉露曰何斯举云正月雨雪连旬忽开霁日翁媪相贺曰黄绵袄子出矣因作诗纪之曰日暖如着黄绵袄】　呉牛苦　蜀犬吠【风俗通曰呉牛苦于日故望月而喘　韩文蜀中山髙少日每日出则犬吠之又世説陈文子市行或以佞言讥之文子曰不闻蜀犬有吠日之声乎】五色备　万国明【上详日一　宋太祖时王师围金陵唐使徐来朝盛称其主秋月】
　　【之篇为天下传诵太祖大笑曰寒士语吾不道也吾微时自秦中归醉卧田间觉而日出有句云未离海底千山暗才到中天万国明大惊上殿称寿】　铜钲　金轮【苏东坡诗云岭上晴云如擘絮树头初日挂铜钲　刘禹锡罗浮夜半见日诗曰阴阳迭用事乃俾夜作晨咿喔天鸡鸣扶桑色昕昕赤波千万里拥出黄金轮】　近人逺人　南行北行【按地居天之中地平不当天之半地上天多地下天少是以日出日落时见日大近人也日中时见日小逺人也日初出时见日大宜暖热而尚寒凉者隂凝而阳未盛也日中时见日小宜寒凉而反暖热者阳盛而隂已消也申未时愈热者阳积而盛也　广海冬热者由冬日南行正当戴日之下故热朔北夏寒者夏日虽北行然朔北直当隂山之背处日光斜及故寒由此观之南北寒热亦由于日也又日月光之所照经八十一万里至冬日南行三万里至夏日北行三万里春秋东西之行亦如之日月之光不至则万物寝息】　灾蚀原告凶　过分【诗云日月告凶不用其行下详日二】　不为灾　非所哭【二至二分日有食之不为灾日月之行也分同道也至相过也注曰二分日夜等故日月同道二至长短极故日月相过　左传叔輙哭日食注云志在于忧灾也昭子曰子叔将死非所哭也言天灾常道不足忧也子叔輙字也】　增伐鼓于朝　以丝禜社【俱详日二】　景祐纯阳　熈宁正旦【归田録宋仁宗景祐元年四月日有食之正阳之月自古所忌按四月为纯阳故谓之正阳之月　宋神宗熈宁四年正旦日食】　黄琬对　淳风占【上详日四下详日二】　晷原铜仪度日土圭正景【张衡浑仪论曰以铜仪度之日晷可知也　下详日一】　增平四气正两仪　下压坤徳　上罗干纬【范荣测景台赋】
　　日四
　　原羣阳之精【刘氏正厯云日者羣阳之精众贵之象也】羣阳之宗【刘氏洪范传云日者羣阳之宗也】　阳精【范子计然云日者太阳之精】天使【淮南子曰四时者天之吏也日月者天之使也星辰者天之期也】　离象【易曰日昃之离谨按离为日象九三处下卦之极故曰日昃之离】幽精【陆机漏赋云测日月之幽精】　君象【后汉书曰日者太阳之精人君之象】神司【山海经曰泑山神蓐收居之是山也西望日之所入其气员神红光之所司也注曰气员日形员故其气象亦员也】　悬象【周易曰悬象着明莫大乎日月】着形【説苑云日月着形于天】　贞明【周易曰日月之道贞明者也注云言日月以明正之道照物】继照【周易云明两作离大人以继明照于四方】宿舍【説苑云宿日月五星所宿舍也】栖枝【见傅诗】　傅天【后汉书云日月傅天】照
　　月【物理论云极南为太阳极北为太隂月与星有形无光日照之乃有光】　右廻【张衡灵宪云凡文耀丽乎天其动者日月五星是也周旋右廻】西匿【王粲登楼赋云步栖迟以徙倚兮白日忽其西匿】五色【太经云盛哉日乎昺明离章五色浮光注云言日昺然明朗光耀离散于天下】重晖
　　【陆机诗曰魏王禅代奄宅九围帝在洛邑光配紫微八风应律日月重晖】　宣明【详日一】隆照【尚书考灵曜云日光隆照注云隆盛也】　错行【详日一】易落【陆机感时赋云悲夫冬之为气亦何憯懔以萧索夜绵邈其难终日晼晚而易落】　照四极【尚书考灵曜曰日有九光光照四极】行九州【淮南子曰日行九州七舍有五亿万七千三百九里注曰自旸谷至虞渊凡十六次为九州七舍也】　环无端【范子计然云日行天一度周而复始如环之无端】色无主【京房易传曰日者内明元黄五色无主不可以一色明】　径千里【春秋元命苞云日径千里】行一度【白虎通云日日行一度月日行十三度】　浴温谷【山海经云日浴温源谷上于扶桑】照秦楼【乐府歌云日出东南隅照我秦氏楼】　含丹晖【傅诗云青天敷翠采朝日含丹晖】驰清晖【又乐府诗云青天含翠采素日驰清晖】　含虚所出【山海经云大荒之中有山名曰含虚日月所出】鸟攸生【傅拟天问云景日曜灵鸟攸生月惟隂水白兔成形】　围三千里【徐整长厯云日径千里周围三千里下于天七千里】嵗一周天【左传隐公三年二月日有蚀之注曰日行迟一嵗一周天月行疾一月一周天一嵗凡十二交防正阳之月君子忌之故有伐鼓用币之事】常盛无亏【春秋元命苞云日尊故满满故明明故精在外日满者常盛无亏也】常满有节【白虎通云日之为言实也常满有节】　曜灵舒光【傅乐府诗云太白星见飞芒曜灵照照舒光】若华何光【楚词】　生东【大明生东】在北【左传曰在北陆而藏冰】　炎精【日号】王字【日中有王字瑞】　重光【详日一】五色【瑞日】　就之【尧纪就之如日】实也【説文】　斯迈【诗我日斯迈】未融【明而未融】　久照【周易日月得天而能久照】并明【天子与日月并明明照四海】　九芒【日彩九芒】双丽【文选日月双丽】　揭行【如揭日月而行】走【庄子挟宇宙日月】　桑榆【暮景】葵藿【倾心向日】　寅賔【出日】寅饯【纳日】　杲杲【出日】迟迟【春日】　正日【书协时月正日】祭日【王宫】　出东方【出自东方照临下土】在西陆【日在西陆而出冰】　万物归【详日一】半规【谢灵运游南亭诗云密林含余清逺峯半规】　冯相致日【周礼冯相氏冬夏致日春秋致月以齐四时之序】师尹惟日【书】　王者日兄【礼王者以日为兄】天子日官【诸侯日御】　火徳明辉【丙为火为日】阳精正色【日中乌阳精也】　可畏可爱【左传注冬日可爱夏日可畏】不缩不盈【土圭测景不缩不盈】　冠三光之首【日月星】为七曜之先【五星与日月也】　朱炎艶于建阳【何晏景福殿赋云开建阳则朱炎艶日】神州耀乎灵景【左太冲咏史诗皎天舒白日灵景耀神州】　东方未晞　下土是冒　夕沦蒙谷　朝隮嵎夷　元徳动天祥光生日　曝儒士之腹【郝隆】炙野人之背　增阳灵晨光　朱炎　阳景　扶光　炎晖　朱羲　夕霏
　　【日气】　倾羲【落日】藻景【日光有文】　景炎【日光】灵景【日景】　皓日【白昼】乌【素日】　阳旭【春日】南羲【夏日】　灵乌【日名】东旭【晓日】　丹曦【落日】瑞景【瑞日】　华晷【春日】熹微【日欲出也】　元英【冬日亦曰爱日】朝暾【朝日】　翔阳逸骇【翔阳言日出夜也翔阳逸骇于扶桑之津】登光辨色【文选谓日光初上始辨晓色也】苍生仰照【晋书太阳下同万物苍生何由仰照】　动法于日【李徳裕云人君动法于日故出而视朝入而燕息】苗训观日【通鉴苗训善观天文见日下复有一日黑光相摩荡久之宋太祖兴】　灾蚀原伐鼓于社【责羣隂也】　天子不举【凡日食天子不举去盛馔】诸侯用币【诸侯用币于社社尊于诸侯请救而不敢责】　三辰有灾【日月相侵又犯星宿故三辰皆为灾】百官降物【素服】　慝未作【正月之朔慝未作注云正阳之月慝隂气也】避移时【君不举避移时谓避正寝过日食时也】　何损【于明】外壤【谷梁曰日有食之何也吐者外壌食者内壌注曰凡所吐出者其壌在外所吞者其壌入于内又阙然不见其壌有食之者注曰今日阙损不知壌所在必有物食之】　日月之眚【非日月之眚不鼓注云月侵日为眚阴阳顺逆圣贤所重故特鼔】君子之过【如日月之食】　如月之初【蜀志日食黄琬曰日食之余如月之初】能无旱乎【日食叔孙昭子曰日过分而阳犹不克克必甚能无旱乎】呉入郢乎【日食史墨曰六年及此月呉入郢乎】　增阴蔽阳明【孔光传曰阴道盛强侵蔽阳明则日食应之又杜钦曰日食地震阳微阴盛也】　臣壅君明【唐书曰日君道也无朏魄之变月臣道也逺日益明近日益亏望与日轨相防则徙而浸逺逺极又徙而近交所以注人臣之象望而正于黄道是谓臣干君明则阳斯食矣朔而正于黄道是谓臣壅君明则阳为之食矣若过而未分月或变行而避之或五星潜在日下御侮而救之或涉交数浅或在阳厯阳盛隂微则不食或徳之休明而有小眚则天为之隐虽交而不食此四者皆徳教所由生也】　应亏不亏【唐开元二年二月庚寅朔太史奏太阳应亏不亏姚崇表贺请书之史册】当食不食【唐开元十二年七月戊午朔于厯当食半强自交趾至朔方候之乃不食十二月庚戌朔于厯当食大半时东封泰山还次梁宋间皇帝彻膳不举乐不盖素服日亦不食羣臣与八荒君长来助祭者皆奉寿称庆肃然臣服然后知徳之动天不俟终日】　晷原反景【详日一】倒景【汉书谷永上书曰登遐倒景注曰景在日月上日月反从下照故云倒景】　增土圭致晷　周髀作则【卢肇云周公之为政也土圭致晷周髀作则】　据河洛之要　创造化之工　嚢括众巧　网罗羣艺【俱范荣测景台赋】
　　日五
　　原诗魏刘桢诗曰仰观白日光皎皎髙且悬兼烛八纮内物无颇偏　晋张载诗曰白日随天廻暾暾圆如规踊跃汤谷中上登扶桑枝　又诗曰十日出汤谷弭节驰万里经天曜四海倐忽潜蒙泛　晋傅诗曰汤谷发清曜九日栖髙枝愿得并天御六龙齐玉羁　梁李镜逺诗曰始临东岳观俄升若木枝萍实讵俦彩合扇且慙规北林耿初曜员鉴早曦照庭余雪尽映檐溜滴垂徘徊匝花树煜爚满春池栁阴裁靡靡帘影复离离曾泉岂停舍桑榆忽在斯廻戈安得中长绳不可羁冲情爱景落清宴惜光驰温晖徒己荷深心窃自知梁刘孝绰咏日应令诗曰弭节驰汤谷照耀出扶桑
　　园葵一何幸倾叶奉离光　梁简文帝咏朝日诗曰团团出天外煜煜上层峰光随浪髙下影逐树轻浓　陈徐陵日华诗曰朝晖烂曲池夕照满西陂复有当昼景江上铄光仪时从髙浪歇乍逐细波移一在雕梁上讵比扶桑枝　隋康孟咏日应赵王教诗曰金乌升晓气玉槛漾晨曦光泛扶桑海反照若华池洛浦全开镜衡山半隐规相欢承爱景共惜寸隂移　唐太宗赋秋日悬清光赐房龄诗曰秋露凝髙掌朝光上翠微参差丽双阙照耀满重闱仙驭随轮转灵乌带影飞临波无定彩入隙有圆晖还当葵藿志倾叶自相依　又赋得白日半西山诗曰红轮不暂驻乌飞岂复停岑霞渐渐落溪阴寸寸生藿叶随光转葵心逐照倾晚烟含树色栖鸟杂流声　虞世南奉和咏日午诗曰髙天浄秋色长汉转曦车玉树阴初正桐圭影未斜翠盖飞圆影明镜发轻花再中良表瑞共仰璧晖賖　褚亮奉和咏日午诗曰曦车且停午浮箭未移晖日光无落照树影正中围草萎看稍靡叶燥望疑稀昼寝慙经笥暂解入朝衣　董思恭咏日诗曰沧海十枝晖圃重轮庆蕣华发晨楹菱彩翻朝镜忽遇惊风飘自有浮云映更也人皆仰无待挥戈正　增李峤咏日诗曰旦出扶桑路遥升若木枝云间五色满霞际九光披东陆苍龙驾南郊赤羽驰倾心比葵藿朝夕奉尧曦　耿湋咏秋日诗曰照耀天山外飞鸦几共过微红拂秋汉片白透长波影促寒汀薄光残古木多金霞与云气散漫复相和　白居易咏负冬日诗曰杲杲东日出照我屋南隅负暄闭目坐和气生肌肤初似饮醇醪又如蛰者苏外融百骸畅中适一念无旷然忘所在心与虚空俱　柴宿初日照华清宫诗曰灵山初照日逺近见离宫影动参差里光分缥缈中鲜飇收晚翠佳气满晴空林润温泉入楼深复道通璇题生炯晃珠缀引胧鳯辇何时下朝朝此望同　王约赋得日暖万年枝诗曰霭霭彤庭里沈沈玉砌陲初升九华日潜暖万年枝煦妪光偏好青葱色转宜每因韶景丽长沐惠风吹隐映当龙阙氛氲隔鳯池朝阳光照处惟有近臣知　独孤铉日南长至诗曰玉厯颁新律凝阴发一阳轮辉犹惜短圭影此偏长度经南斗光流尽北堂乍疑同户耀可爱逗林黄积雪销微煦初萌动早芒更升台上望云物已昭彰　陈讽赋得冬日可爱诗曰寒日临清昼寥天一望时未消埋径雪先暖读书帏属思光难驻舒情影若遗晋臣曾比徳谢客昔言诗散彩宁偏照流阴信不追余辉如可就廻烛幸无私　郑谷夕阳诗曰夕阳秋更好潋潋蕙兰中极浦明残雨长天急逺鸿僧留半榻渔舸透疎篷莫恨清光尽寒蟾即照空
　　原歌后汉李尤九曲歌曰年嵗晚暮时已斜安得力士翻日车　晋傅日升歌咏曰东光升朝阳羲和初揽辔六龙并腾逸景何晃晃旭日照万方皇徳配天地神盟鉴幽荒　又三光篇曰三光垂象表天地有晷度声和音响应形立影自附素日抱元乌明月懐灵兔【此诗一作刘孝绰】　增宋杨万里羲娥謡歌曰羲和梦破欲起行紫金毕逋啼一声声从天上落人世千村万落鸡争鸣素娥西征未归去弄银盘浣风露一丸玉弹东飞来打落桂枝雪毛兔谁将红锦幕半天赤光绛气贯山川须臾却驾丹砂毂推上寒空碾苍玉诗翁已行十里强羲和早起道无双
　　原赞晋郭璞十日赞曰十日并出草木焦枯羿乃控仰落阳乌可为洞感天人悬符
　　增赋唐王捧珪日赋曰杲杲太阳升自扶桑既移晷而髙下亦候时而短长其没也天地为之黯色其出也逺近为之生光及夫春景初动寒威始歇煦百川以冰开暖千林而花发行乎赤道应其朱明煎緑潭而水沸烂青云而火生既而暑退凉进烟归雾返悬浄影以悠扬度斜晖而晼晚送秋景之已末属冬阴之方盛融晴雪而曭朗爆晨霜而温映故能明以成象髙以临空抱三足之灵乌挂五彩之轻虹鲁阳挥戈而三舍汉王握镜而再中曜凝霜而轻白带飞霞而淡红谁复知其动静安能察其始终徒美其委质上浮流光下济葵藿向之倾心旂常画以增丽匪杖防之能及岂长绳之可繋至若萤火聚燃鱼烛并爇明月髙映繁星逺列争散彩以炫晃竞腾晖以昭晰见白日之一临总光沉而影灭郑锡日中有王字赋曰至阳之精内含文明成命宥密神化阴隲倬元圣而纬天烁灵符之在日阴魄既没大明在东吐象成字昭文有融法科斗以为体并踆乌以处中冯相未觌畴人发其初见也昭昭彰彰流晶耀芒若神龙负图兮呈八卦于羲皇其少登也发色腾光乍见乍藏状灵龟衔书兮锡九畴于夏王蔽亏若木隐映扶桑曈昽五云之表辉焕重轮之旁临紫宸兮千门洞照出黄道兮八极增光岂徒色映合璧光连抱珥三舍廻鲁阳之戈再中羙汉文之志　日月如合璧赋【阙撰人姓名】曰万昭融四方清泰激朝晖之杲杲发夜色之蔼蔼悬异象于人间吐荣光于天外挺连城之价谁敢指瑕居匹夫之懐非同贾害金乌共色玉兔增鲜丽万室兮瑶台共羙泛千林兮琼树争妍变方流于斜汉叠圆影于遥天落照西流若欲抵于昧谷澄晖东上又如返于虞泉荧煌异质烛耀非一抱珥之彩潜消如圭之容闇失于以表元象明阴隲瑞至徳于尧年契昌期于汉日懿其经纪不忒明宵有程聮彩徘徊似有求于潘子双形宛转若可赐于虞卿既同道以脗合亦相推而运行　栁喜日浴咸池赋曰海日赫赫出旸谷以腾辉过咸池而浴色宛转波动廻还影侧昭晰兮泉源渐沸掩映兮津涯乍黑红光下射疑萍实之欲沉赤气上浮讶林云之不息当其良夜欲阑繁星渐没转红轮于沙砾濯朱辉于溟渤映龙川之华动照天坛而秀发逺岸烛燿而乍明长波蹙缩而未歇观其荡水府涤踆乌重轮辉焕而增润双翼翩翻而尽濡势动云端运规规而未止影摇波底潜赫赫而不渝碧浪沸腾罢洗贞明之质洪涟弥漫难留畏爱之辉时也天地渐分云霞屡改违细栁而已逺拂扶桑而犹在聊将出地辞润泽于波澜从此丽天布辉华于寰海　康僚日中乌赋曰相彼乌矣超然不同不振羽于域上自呈形于日中仪鳯肯慙信五色而都混髙天已及岂三年之始冲懿此生成贯乎今昔东西必随于运动升降宁离于赫奕俯黄人而更助金光映王字而偏疑鸟迹既乃腾凌霄汉披拂云霓那楚幕而堪处匪霜台之足栖分明而不似笼中固非仙鹤髣髴而还如镜里岂是山鸡曷九雏之莫对乃三足而长在黑羽虽同于不黔白头讵得而终待始来何地谁见入于重轮爰止何年孰可闻于真宰　熊曜琅琊台观日赋曰秦门之东天地一空直见晓日生于海中赤光浮浪如沸如铄惊涛连山前拒后却圜观上下影见寥廓焜煌天垂吞吐巨壑当其扶桑汹涌于云光阳徳出丽乎干刚汗漫翕纳将吞六合冲融青冥遥浸朱明羲和守驭夸父上征转心目苍黄性情倾地舆而通水府汲天盖而骇长鲸　纥干俞登天坛山望海日初出赋曰配乎地者惟山丽乎天者为日登岧嶤之峻极见曈昽之初出廓灵海百川之宗孕金乌千里之质泛圆光于沆瀁焕鲜耀而灔溢虽腾辉于碧浪之中讵侔色于红萍之实观夫烈霾曀赫炎精擘洪波歊太清冯夷骇跃防象奔惊照耀兮骊珠潜吐曭朗兮龙烛忽生愕羣仙于金镜惊天鸡于玉京危岫陵乎碧落日域辽乎沧海既登陟以遐观知蒙泛之浴彩晨光乍分夜色未改升黄道而将始临下土而有待昼明夕晦徒观其次之常出有入无孰测夫阴阳之宰气澄雾卷月落星残流晖电曜散彗虹攒将焕烂以下烛出浩淼而上干挂扶桑而杲杲升谷而团团敷九华而赩奕灿三山之峦　席夔冬日可爱赋曰冬实穷节日为至阳节穷而栗冽凝惨阳至而焜耀舒光观其升曭朗以自东荡沉阴于有北不赫矣以难向诚温然而可即依巢之鸟感微煦而和鸣带雪之林假余光而改色彼谷隐岩居之子无衣无褐之人照临遵夫和气偃曝得夫天真惨怛潜收戚戚之容咸革温仁逺被熈熈之化斯淳故得廓开曀霾洞逹遐徼融液氷渚依稀雪峤散九陌以无氛委千门以通照彼绳枢瓮牖既临砌而乐我无私虽熊席狐裘亦舍炉而欣夫有曜



　　御定渊鉴函卷二
<子部,类书类,御定渊鉴类函>
　　钦定四库全书
　　御定渊鉴函卷三
　　天部三【月附】
　　月一【灾蚀】
　　原释名曰月阙也满则阙也晦灰也月死为灰月光尽似之也朔苏也月死复苏生也月半之名也其形一旁曲一旁直若张弓也望月满之名也日月遥相望者也　增又曰朔月初之名也　易曰坎为月　书曰月经于箕则多风离于毕则多雨　又曰哉生明【哉始也始生明月三日也】又曰哉生魄【魄生明死十五日之夜】又曰星有好风星有好雨月之从星则以风雨　诗曰月离于毕俾滂沱矣又曰如月之恒　原礼记曰月者三日成魄三月而
　　成时是以有三让　增又曰大明生于东月生于西此阴阳之分夫妇之位也　又曰秋分之日祀夕月于西郊　又曰祭日于坛祭月于坎以别幽明以制上下又曰太阴之精上为月月者天地之阴金之精也　原
　　广雅曰夜光谓之月　增説文云朏月未成明也魄月始生魄然也【承大月月生二日谓之魄承小月月生三日谓之朏朏音斐】　原京房易飞候曰正月有偃月必有嘉王　增京房易传云晦而月见西方谓之朓【音挑】则侯王其舒　原易干凿度曰月三日成魄八日成光蟾蜍体就穴鼻始明【穴决也决鼻兔也】尚书大传曰朔而月见东方谓之朒亦谓之侧匿【朒缩】
　　【迟貌侧匿犹缩懦也亦迟貌】　增尚书考灵曜曰月合地统　原春秋孔演图曰仁义之道日月循纬　增又曰蟾蜍月精也　又曰月之为言阙也两设以蟾蜍与兔者阴阳双居明阳之制阴阴之倚阳　春秋感精符曰月者阴之精地之理　又曰人主兄日姊月　原礼含文嘉曰君致尊而制命则日月贞明　礼斗威仪曰政太平则月圆而多辉政升平则月清而明　增又曰政颂平则赤明政和平则黑明政象平则白明　又曰君乗土而王其政平则月圆而多晕　原五经通义曰月中有兔与蟾蜍何兔阴也蟾蜍阳也而与兔并明阴系阳也　史记天官书曰月行中道安宁和平　增汉书曰月穆穆以金波　又曰日月相推日舒月速当其同谓之合朔以速及舒光尽体伏谓之晦　又云月立春春分行东方青道曰东陆立夏夏至行南方赤道曰南陆立秋秋分行西方白道曰西陆立冬冬至行北方黑道曰北陆分则同道至则相过　晋书曰月行黄道内曰阴歴外曰阳歴北为内南为外　原尸子曰使星司夜月司时犹使鸡司晨也　淮南子曰月天之使也积阴之寒气大者为水水气之精者为月　又曰月者阴之宗是以月毁而鱼脑减　又曰画芦灰而月晕阙【许慎注曰有军士相围守则月晕以芦灰随晕环阙其一面则月晕亦阙于上】又曰方诸见月则津而为水【髙诱注曰方诸阴燧大蛤也熟摩拭令热以向月则水生铜盘受之下水数石也方名也诸珠也】又曰月御曰望舒亦曰纎阿【乐彦曰纎阿山名有女子处其岩月歴数度跃入其中遂为月御】　增又曰蛤蠏珠龟与月盛衰　又曰日不知夜月不知昼日月为明而不能兼也　又曰月之光可以逺望而不可以细书　又曰月中有物者山河影也其空处海影　原文子曰百星之明不如一月之光　增抱朴子曰王生云月不圆望之圆者月初生既及亏之后视之如三寸镜稍转大不当如破环渐渐满也　又曰俗士多云今月不及古月之朗　又曰月之精生水是以月盛满而潮涛大　又曰金华如丹其光上与日月相连丹金为盛椀以承日月得神液如方诸　又曰黄帝医经有虾蟇图言月生始二日虾蟇始生人亦不可针灸其处　范子曰月水精内影　又曰月行疾二十九日三十日间一与日合取日之度为月节　又曰月者尺也尺者纪度而成数也　原吕氏春秋曰月羣阴之本月望则蛤蚌实羣阴盈月晦则蚌蛤虚羣阴揫夫月形于天而羣阴化于渊　又曰月二十八宿　张衡灵宪曰月者阴精之宗积而成兽象蟾兔　物理论曰京房説月与星主阴也有形无光日照之乃有光如以镜照日而有影见　增又曰月水之精潮有大小月有亏盈　原皇甫谧年厯曰月羣阴之宗光内日影以宵曜名曰夜光　旧厯説曰日犹火也月犹水也火则施光水则含影故胐生于向日魄生于背日当日则光盈近日则明灭　山海经曰大荒之中有方山日月所自出也　增军图占候曰若月三珥者大臣有喜若月冠而复晕者天下有喜　孙氏瑞应书曰君不假臣下之权则月扬光　虞喜安天论曰俗传月中仙人桂树今视其初生见仙人之足渐已成形桂树后生焉　刘向七略曰月初光见西方望已后光见东方皆日所照也　王充论衡曰月行一日一夜行二万六千里与鳬飞相　地説书曰月照四十五万里　徐整长厯曰月径千里周围三千里下于天七千里　李寻曰月百里为品千里立表万里连纪【品同也言百里内度数同也千里则当立表度其景万里则测其本所起纪其宿度也】又曰月有九行黑道二出黄道北赤道二出黄道南白道二出黄道西青道二出黄道东天有四表日有三道圣人知之可以延年益寿　东方朔十洲记曰冬至后月养魄于广寒宫　拾遗记云瀛洲有金峦之观饰以众寳悬火精为日刻黑玉为乌以水晶为月削青瑶为蟾兔于地下为机棙以测昏明不亏望　灾蚀原易曰月盈则食　原礼曰妇顺不脩阴事不得谪见于天月为之食故月蚀则后素服而脩六宫之职荡天下之阴事　增淮南子曰麒麟鬭则日月食　又曰月望日夺其光月十五日与日相望东西中絶则月蚀夺光也　原楚辞曰夜光何徳死而又育厥利维何顾兔在腹又曰何泛滥之浮云歘拥蔽于日月思耿耿而愿见然阴曀而不达　傅咸拟天问曰月中何有玉兔捣药兴福降祉　文选曰月上轩而飞光
　　月二
　　增遁甲开山图解曰女狄暮汲纽山下泉水中得月精如鸡子爱而含之不觉而吞遂有娠十四月生夏禹宋书主癸之妃曰扶都见白气贯月意感以乙日生汤号天乙　原淮南子曰羿请不死之药于西王母姮娥窃之奔月宫姮娥羿妻也服药得仙奔入月中为月精张衡灵宪曰姮娥奔月是为蟾蜍　增洞防记曰汉
　　武帝于望鹄台西起俯月台台下穿池广千尺登台以眺月影入池中使宫人乗舟弄月因曰影娥池亦曰眺蟾台有游月船触月船　汉书曰汉元后母梦月入懐而生元后扬雄元后诔曰太阴之精沙麓之灵作合于汉配元生成　捜神记曰孙坚夫人呉氏孕而梦月入懐既而生策及权在孕又梦日入其懐以告坚坚曰日月者阴阳之精极贵之象吾子孙其兴乎　世説曰会稽王道子斋中夜坐于时天月明浄都无纎翳叹以为佳谢景重在坐答曰意谓乃不如微云防缀王因戏谢曰卿居心不浄乃复欲滓太清耶　南史梁元帝母石氏为帝采女梦月堕懐中而孕　龙城録云开元六年八月望夜明皇与申天师洪都客作术卧游月宫见一宫榜曰广寒清虚之府下视王城嵳峩若万顷琉璃之田有素娥十余人皆乗白鸾舞于广庭桂树之下音乐清丽归按其调作霓裳羽衣之曲　开元传信记曰明皇尝以手指上下按其腹髙力士曰岂圣体小不安耶上曰吾昨夜梦游月宫诸仙子娯以上清之乐其曲凄楚动人吾回以玉笛寻得之虑忽遗忘故寻之耳力士拜贺请奏并求其名上曰此曲名紫云回遂载于乐章刻石太常焉　逸史曰罗公逺为明皇掷杖化银桥至月宫　酉阳杂爼曰翟干祜与弟子玩月江岸或问此中何有翟曰可随吾指观之弟子中两人见月规半天琼楼金阙满焉数息间不复见　宣室志曰长庆中有王先生者农晦之闻其术往谒焉留之宿乃八月十二也先生召其女七娘谓之曰汝为吾刻纸状今夕之月置于室东之垣上有顷七娘以纸月施于垣上忽月光洞然一室毫髪尽辨晦之惊叹不测　酉阳杂爼曰周封云长庆中有人玩八月十五夜月光属于林中如匹布其人寻视之见一金背虾蟇疑是月中者　宣室志云太和中有周生者有道术次广陵寺中时中秋夜与客会月色方莹有説明皇游月宫事者生笑谓坐客曰我能挈月置之懐袂因命虚一室取筯数百条绳而驾之曰我将梯取此月俄见天地曛晦因开室曰月在某衣中因以手举衣懐中取月寸许忽一室尽明寒入肤骨　酉阳杂爼曰太和中有人游嵩山见一道人卧丛薄中因就问之笑曰君知月乃七寳合成乎月势如丸其影日烁其凸处常有八万三千户修之我其一也因以斤凿示之　又曰月桂髙五百丈下有一人常砍之树创随合其人姓呉名刚西河人学道有过谪令伐树　三水小牍曰赵知微有道术皇甫元真等师事之咸通庚寅中秋自朔霖霪至望元真谓同门生曰堪惜良宵而值苦雨知微忽命侍童曰可备酒果登天柱峰玩月众窃有不然者既出门长天朗浄皓月如昼扪萝援篠吟饮山岭至寒蝉隐于逺岑方归山舍既各就榻而凄风飞雨宛然　辽史曰耶律徳希幼慧常牧羊熟寝梦人持日月以食之已食月啗口方半为父所触而觉后为魏王　灾蚀原鉴曰庆忌勇猛之将被要离谋杀以剑自刎感彗星袭月　説苑曰胡亥立日月薄蚀荧惑袭月　增荆州占云月食后自提鼓阶前把槌撃鼓者三中良人诸御者宫人皆撃柝救之月已蚀后乃入斋服缟素三日不从乐以应其祥此先王之所以免天地之诛而解四境之患也
　　月三
　　原水气　金精【俱详月一】　观蓂　视桂【抱朴子曰昔轩皇候鳯鸣以调律唐尧视蓂荚以知月　下详月一】　合璧　破环【上详日三下详月一】　金兔　瑶蟾【上详刘孝绰林下映月诗　下详月一】　圆璧　破镜【庾肃之玉台赞曰圆璧月镜璆琳星罗结秀蓝田擢真荆和　古诗曰藁砧今何在山上复有山何当大刀头破镜飞上天】　三珥重轮【上详月一　崔豹古今注曰汉明帝作太子乐人歌四章以赞太子之徳其一曰日重光二曰】
　　【月重轮三曰星重曜四曰海重润】　似钩　如璧【枚乗月赋曰猗嗟明月当心而出隐圆岩而似钩蔽脩堞而如镜　何偃月赋曰逺日如鉴满月如璧】　方珠　缺晕【俱详月一】金波　璧光【上详月一　尚书中候曰甲子冬至日月若悬璧何偃月赋曰日月虽如璧以光为形】　北堂　西园【上见陆机诗　曹植诗曰清夜游西园飞盖相追随明月澄清影列宿正参差】　居蠩　顾兔【俱详月一】　似纨扇　如玉钩【班婕妤怨歌行曰新裂齐纨素鲜洁如霜雪裁为合欢扇圆似明月　鲍照诗曰始见西南楼纎纎如玉钩末映西北墀娟娟似蛾眉】　鉴阮帷　照潘室【阮籍诗曰夜中不能寐起坐弹鸣琴薄帷鉴明月清风吹我衿潘岳悼亡诗曰皎皎中月照我室南端清商应秋至溽暑随节阑】　呉牛喘　魏鹊
　　飞【世説曰满奋畏风在武帝坐北作琉璃屏风实密似疎奋有难色帝笑之奋曰臣犹呉牛见月而喘魏武帝短歌行曰月明星稀乌鹊南飞绕树三匝无枝可依】　蟾兔并　麟鳯鬭【并详月一】　主夜　应潮【俱详月一】　入牖　照牀【陆机诗曰明月入我牖　魏文帝短歌行曰明月皎皎照我牀星汉西流夜未央】　方澄浴　灵娥奔【山海经云大荒之中有山名曰日月山天枢也有女子方澄浴月帝俊之妻常羲生月十有二此始浴之　郭璞诗云翩翩寻灵娥悠然上奔月】　增生明　养魄【俱详月一】　占姓　见名【上详月二呉会稽先贤传曰阚泽字徳润年十三梦见名字炳然在月中】　入懐　置袖【俱详月二】学扇　堕环【杜诗月生初学扇　白乐天诗稀星防银砾落月堕金环】　金镜
　　玉盘【宋晁补之咏月词曰青烟幕处碧海飞金镜李白朗月行曰小时不识月呼作白玉盘】　乗舟　捉月【夏禹未遇时梦乗舟月中过　李白长流于夜郎因过采石江酒醉见月在江中以手弄之失水而死后人谓其捉月】　登楼　泛渚【世説庾亮镇武昌秋夜诸僚佐登南楼玩月俄而亮至众欲走避亮曰诸君小住老子于此兴复不浅遂据胡牀啸咏逹旦　晋书曰袁宏孤贫运租自业谢尚时镇牛渚秋夜乗月泛江宏在舫中讽咏遣问得其咏史之作尚迎至舟与谈至旦自此名誉日茂】悬弓　偃瓦【侯鲭録新月占雨説月如悬弓少雨多风月如偃瓦不求自下】　譲璧烧银【梁戴嵩月重轮诗浮川疑譲璧入户烧银】　吞精　窃药【俱详月二】　取水　撤灯【周礼秋官司烜氏以燧取明火于日以鉴取明水于月　苏颋掌文诰八月十五禁中直宿与诸学士玩月时长天无云月色如昼苏曰清光可爱何用灯烛遂令撤去】　剪纸　读书【俱详月二】　君姊　月妃【礼记王者兄事日姊事月韩愈曰日君月妃焕赫婐妮】　掷杖　筑台【上详月二　开元遗事云明皇中秋与贵妃临太液池凭栏玩月不尽帝意遂勅令左右于池西别筑髙台与妃子来年玩月后经禄山之乱不复置焉】　阳蟾　燋兔【上详月一　西域记云婆泥斯国有三兽塔劫初有狐猿兔异相悦时天帝释化一老夫诣三兽求食于是狐衔鲤猿采果俱来惟兔空还自伤卑劣乃投火充餐时老夫收取燋兔叹谓狐猿曰吾感其心不冺其迹寄之月轮传乎后世咸言月中之兔因斯而有】　广寒府　太液池【上详月二　宋太祖幸后池对新月置酒召当直学士卢多逊使赋诗多逊请韵太祖曰用儿字多逊诗云太液池边看月时晚风吹动万年枝谁家玉匣开新镜露出清光些子儿太祖大喜尽以坐间饮食之器赐之】　水气精　山河影【俱详月一】　孺子戏　李白诗【世説徐孺子年九嵗常月下戏人语之曰若令月中无物当极明耶孺子曰不然譬如人眼中有瞳子无此必不明　李白闻禄山反作诗云太白入月敌可摧后果验】　昙迁食　无忌名【续髙僧传北齐释昙迁常感心疾専凭三寳不以医术纒情夜梦月落入懐擘而食之脆如冰片甚讶香羙觉罢所苦痊复　史封禅书注云乐彦引老子道徳经云月中仙人宋无忌按白泽图火之精曰宋无忌】　寳镜匣　玉帘钩【宋闺秀曹希孟新月诗云禁鼓初闻第一敲坐看新月出林梢谁家寳镜新磨出匣小参差盖不交　梁刘媛诗云仙宫云箔卷露出玉帘钩清光无所赠相忆鳯凰楼】　随落日　数秋毫【王介甫诗云追随落日尽还生防缀浮云暗又明　杜工部诗云此时瞻白兔直欲数秋毫】　灾蚀原告凶　薄蚀【上详日三　日月薄蚀天地之灾】　脩刑　撃鉴【李栖筠会月食帝问其故栖筠曰月食脩刑今防上行私者未得天若以儆陛下耳　六帖长安城中每当月食士女取鉴向月撃之名为救月】
　　月四
　　原水精【详月一】阴长【汉书李寻上书曰月者众阴之长后妃大臣诸侯之象也】　上【杨泉物理论云上月从下侵】连璧【易坤灵图云至徳之世日月若连璧】　逺望【详月一】运行【易繋辞云日月运行一寒一暑】　照戸【李陵诗云明月照户枢想见余光辉】照轩【嵇康诗云开户肃清朗月照轩】　皎皎【傅元诗云皎皎明月光灼灼朝日辉】胧胧【潘岳诗云嵗寒无与同朗月何胧胧】　歩朗【李颙步朗月诗序云潘安仁为步朗月之文经荒乱失之想其清晓良可惜也】仰明【楚辞曰仰明月而太息兮步列星而极明】　含光【潘岳秋兴赋云月朣胧而含光露凄清而凝冷】流光【曹植诗云明月照髙楼流光正徘徊】　重晖【陆机诗云八风应律日月重晖】清晖【傅元诗云团圆三五月皎皎濯清晖】　径千里【详月一】有九行【详月一】　禀日光【张衡灵宪云夫月端其形而洁其质向日禀光】主纪度【范子计然曰月居夜为明主纪度而成数】出灵崖【左思诗云明月出灵崖皎皎流素光】照鸾台【傅元诗云夜静微风起明月照鸾台】光生于日【旧厯説云月无光也光生于日】梦着其身【帝王世纪云文王梦日月着其身】生而盈阙【古诗云三五明月满四五蟾兔阙】梦见公卿【梦书云月者太阴之精也】
　　【梦见月者旦见公卿也】　坎徳【易云坎为月】阴灵【月赋曰月以阴灵亦曰金精】　丽天【易】离毕【诗】　从星【月之从星则以风雨】悬象【易悬象着明莫大乎日月】　斯征【诗云而月斯征】则食【易云月盈则食与时消息】　入懐【月赋云委照而呉业昌沦精而汉道融注云梦月入懐生子为帝王】盈手【揽之不盈手】　皎兮【诗云月出皎兮】出矣【庄子曰日月出矣】　蛾眉【鲍照诗见月三】蟾魄【三日成魄】　代照【日月代照】迭微【日居月诸胡迭而微】　皆仰【人皆仰之】具瞻【人皆具瞻】　必毁【有盈必毁天之道也】代明【日月代明】　照临【照临下土】廻环【谓廻环天上也】　三七【三辰三光七曜并月居其一】三五【三五而生三五而缩】　如珪【秋月如珪】如恒【诗如月之恒恒月生上而就盈】　玉台【月如明照】瑶彩【月色】　以为量【礼记】哉生魄【书】　汉东蚌　淮南灰【幷见庾肩吾咏月诗】　生于西【礼记】落于东【扬子法言曰月之望则魄落于东】度南端【北齐邢子才诗风音响北牖月影度南端】出东岭【陶濳诗白日沦西河素月出东】
　　【岭遥遥万里辉迢迢空中影】　卿士惟月【书】冯相致月【详日三】　谢譓对饮【详月一】阚泽见名【详月三】　王郎之善歌一曲【世説王昙善歌谢公欲闻之而王乃名家少年无由得闻后公出东府上山作妓乐遇昙出庾家墓竹中作一曲于时秋月王因举头看北林卒曲而去诸妓白谢曰此乃王郎歌也】徐勉之不论五官【徐勉门客有虞嵩者求五官詹事勉正色答曰今夕只可谈风月不宜及公事时人服之】　玉兔　金兔阴兔　兔　素娥　蟾光　蟾腪　圆魄　金魄徳闻皇天　庆见瑞月　水徳之明晖　金精之正色增华【增华台室】扬彩【扬彩轩宫】　曲钩【骆賔王初月诗既能明似镜何用曲如钩】初
　　【杜诗光细欲上影斜轮未安】　愬月【愬皓月而长歌】扇影【月影圆也】　颓魄【缺月頽魄不再圆】飞光【月上轩而飞光出江淹赋】　委照　沦精【委沦皆落也精光也】金波【委波金不定照席绮逾依　杜诗】玉涛【舒亶诗沙岸金笼树澄汀玉涌涛】　若英【若木之英嗣菉英于西宴】曲景【入室之光也】　吐清规【僧齐道诗空碧无云露湿衣众星光外吐清规】破黄昏【李若水诗一眉新月破黄昏】　碎荆玉【李构诗月影碎荆玉波光委蜀罗】卧浮图【东坡诗山下白云横匹素水中明月卧浮图】　僊人弄影【唐上官仪应诏诗中用影娥池学士无解其意者祭酒令狐徳棻召张柬之等十余人求出处柬之曰洞冥记汉武帝于望鹄台西起俯月台穿影娥池月影入池如仙人乗舟笑弄月影】崔咸乗月【崔咸乗月吟啸】　举杯邀月【唐李白月下独酌诗花下一壶酒独酌无相亲举杯邀明月对影成三人】停杯问月【李白问月诗青天有月来几时我今停杯一问之人攀明月不可得月行却与人相随】　令人和悦【苏东坡在汝阴堂前梅花大开月色鲜霁王夫人曰春月色胜于秋月色秋月令人凄惨春月令人和悦东坡大喜因作减字木兰花词云不似秋光只与离人照断肠】随人逺近【梁朱超诗唯余故楼月逺近必随人】　方晖　圆影【沈约咏月诗方晖竟户入圆影隙中来】　西斋长忆【李频月夜惜别诗云早晚更看呉苑月西斋长忆月当不知明夜谁家见应照离人隔楚江】南借看【黄山谷诗开尽南借月看】　月御案节【言天帝降使月御为之案节星驱为之扶轮】雪凝水镜　霜缟冰净【皆言月色之光彩也照地如凝雪照天如水镜庭除皆如】
　　【冰霜之洁】　胐魄示冲【明生得宜以示人主谦冲之徳】朒朓警阙【视此可以警防人主之阙徳也】　琼楼玉宇【东坡词只恐琼楼玉宇髙处不胜寒】破环碎璧【破环投积草碎璧聚流杯】　夜光　素舒【皆月名】　末垂【月之将尽】圆景【圆景光未满】流月【月行如流】月波【月光似波】　月眉【新月】月轮【丹轮殊未圆】　归月【落月】飞月【疾行如飞】　倾魄【落月】却月【半月也横却月于天汉】　寳月【寳月两重圆】萝月【萝月寡色】　卿月【卿月升金掌】月午【谓天中也】　灾蚀原谪见于天【见月一】则维其常【诗彼月而食】　荧惑袭月　彗星袭月【并见月二】　增食以气【日之食也以形月之食也以气月受日之光不受日之精相望中则光为之食至于太阳乃火之精也火正当气焰之上必有黒晕以月正对此黒晕中日必食也】食以交【月一年十二会十二望有食有不食者交则食不交则不食也然日食少而月食多者盖日月行有常度一月必一会但月体小日体大故虽行度差路交闗茍非相掩太多则日常不食月则稍有交闗相射则必食食且既也】痴虾蟇【卢仝诗】黑水精【月蚀诗详后】　光常不合【灵宪云当日之冲光】
　　【常不合是谓闇虚在星则星微遇月则月食】月体自若【荆大声云月体自若而星居月上此为星食月月遇之而星隐不见此为月食星】
　　月五
　　原诗晋陆机诗曰安寝北堂上明月入我牖照之有余辉揽之不盈手　宋孝武帝斋中望月诗曰褰幕荡暄气入夜渐流清微微风始发暧暧月初明思因往物深悲以归云盈　宋鲍照翫月诗曰蛾眉蔽珠栊玉钩隔琐三五二八时千里与君同夜移衡汉落徘徊帷幌中　齐虞羲咏秋月诗曰影丽髙台端光入长门殿初生似玉钩裁满如团扇泛滥浮阴来金波时不见倘遇赏心者照之西园宴　梁简文帝望月诗曰流辉入画堂初照上梅梁形同七子镜影九秋霜桂花那不落团扇与谁装空闻北弹未举西园觞　又望月诗曰今夜月光来正上相思台可怜无逺近光照悉徘徊梁元帝望江中月影诗曰澄江涵皓月水影若浮天风来如可泛流急不成圆秦钩断复接和璧碎还聮裂纨依岸草斜桂逐行船即此春江上无俟百枝然　梁邵陵王纶咏新月诗曰霜氛含月彩霭霭下南楼雾浓光若昼云驶影疑流　梁沈约咏月诗曰月华临静夜夜静灭氛埃方晖竟户入圆影隙中来髙楼切思妇西园游上才网轩映珠缀应门照緑苔洞房殊未晓清光信悠哉　又八咏望秋月诗曰秋月明如练照耀三爵台徘徊九华殿九华玳瑁梁华榱与璧珰以兹雕丽色持照明月光凝华入黼帐清晖悬洞房先过飞鷰户却映班姬牀湛秀质兮似规委清光兮如素照愁轩之蓬发影金阶之轻步居人临此笑以歌别客对之伤且慕经衰圃映寒丛凝清夜带秋风随庭雪以偕素与池荷而共红照玉墀而皎皎含霜霭之蒙蒙隐岩崖而半隔出帷幌而才通散朱庭之奕奕入青琐而玲珑　梁何逊望初月诗曰初宿长淮上破镜出云明今夕千余里双蛾映水生的的与沙净灔灔逐波轻　梁庾肩吾和徐主簿望月诗曰楼上徘徊月中愁思人照雪光偏冷临花色转春星流时入晕桂长欲侵轮愿以重光曲承君歌扇尘　又望月诗曰桂殿月偏来留光引上才圆随汉东蚌晕逐淮南灰渡河光不湿移轮辙讵开此夜临清景还承终宴杯　梁萧子范望秋月诗曰河汉东西阴清光此夜出入帐华珠被斜筵照寳瑟霜惨庭上兰风鸣檐下橘独见伤心者孤灯坐幽室　梁虞骞视月诗曰清夜未云疲珠帘聊可发泠泠玉潭水映见蛾眉月靡靡露方垂晖晖光稍没佳人复千里余影徒挥忽　梁刘瑗县中庭看月诗曰移榻坐庭阴初时复临侍儿能劝酒贵客解弹琴柏叶生鬟内桃花出髻心月光移数尺方知夜已深　梁刘孝绰望月有所思诗曰秋月始纎纎微光垂步檐朣胧入牀簟髣髴鉴帘帘萤隐光息帘虫映光织玉羊东北上金虎西南昃长门隔清夜髙堂梦容色如何当此时懐情满胷臆　又林下映月诗曰明明三五月垂影当髙树攒柯半玉蟾裛叶彰金兔兹林有夜坐啸歌无与晤侧光聊可书含毫且成赋　又望月诗曰轮光缺不半扇影出将圆流光照漭瀁波动映沦涟　梁鲍泉江上望月诗曰客行钩始悬此夜月将川澄光尚动流驶影难圆苍苍随逺色瀁瀁逐漪涟无因转还泛廻首眷前贤　梁朱超舟中望月诗曰大江濶千里孤舟无四邻唯余故楼月逺近必随人微风光绕晕薄雾急移轮若教长似扇堪拂艶歌尘　梁戴暠月重轮行诗曰皇储属明两副徳表重轮重轮非是晕桂满月恒春海珠含更减阶蓂翳且新媫妤比团扇曹王譬洛神浮川疑譲璧入户烧银从来看顾兔不曾闻鬪麟北堂岂盈手西园偏照人陈张正见薄帷鉴明月诗曰长河上桂月澄彩照髙
　　楼分帘疑碎璧隔幔似垂钩外光恒满帷中影暂流岂及西园夜长随飞盖游　周王褒闗山月诗曰闗山夜月明愁色照孤城半形同汉阵全影逐胡兵灰寒色转白风多晕欲生寄言亭上吏游客解鸡鸣　又咏月赠人诗曰月色当秋夜斜晖映薄帷上如半璧初魄似蛾眉度云光忽驶中天影更迟髙阳懐许掾对此益相思　隋江总赋得三五明月满诗曰三五兔辉成浮云冷复轻只轮非战返团扇少歌声云前来往色水上动摇明况复髙楼照何嗟揽不盈　周庾信舟中望月诗曰舟子夜离家开船望月华山明疑有雪岸白不闗沙天汉看珠蚌星桥视桂花灰飞重晕缺蓂落独轮斜唐太宗辽城望月诗曰元兔月初生澄辉照辽碣映
　　云光暂隐隔树花如缀魄满桂枝圆轮亏镜彩缺临城却影散带晕重围结驻跸俯九都伫观妖氛灭　唐董思恭咏月诗曰北堂未安寝西园聊骋望玉户照罗帏珠轩明绮障别客长安道思妇髙楼上所愿君莫违清风时可访　增骆賔王秋月诗曰云披玉绳浄月满镜轮圆裛露珠晖冷淩霜桂影寒漏彩含疎薄浮光漾急澜西园徒自赏南飞终未安　杜审言望月有懐诗曰明月髙秋迥愁人独夜看暂将弓并曲翻与扇俱团露濯清辉苦风飘素影寒罗衣一此鉴顿使别离难　沈佺期月诗曰忌满光恒缺乗昏影暂流既能明似镜何用曲如钩　又闗山月诗曰汉月生辽海膧胧出半晖合昏元菟郡中夜白登围晕落闗山迥光含霜霰微将军听晓角战马欲南归　李峤月诗曰桂生三五夕蓂开二八时分辉度鹊镜流彩入蛾眉皎洁临疎牖朦胧鉴薄帷愿陪北堂宴长赋西园诗　张九龄望月诗曰清迥城边月流光万里同所思如梦里相望在庭中皎洁青苔露萧条黄叶风含情不得语频使桂华空　又望月懐逺诗曰海上生明月天涯共此时人情怨遥夜竟夕起相思灭烛怜光满披衣觉露滋不堪盈手赠还寝梦佳期　李白金陵城西楼月下吟诗曰金陵夜寂凉风发独上西楼望呉越白云映水摇秋光白露如珠滴秋月月下长吟久不归古今相接眼中稀解道澄江浄如练令人却忆谢元晖　又把酒问月诗曰青天有月来几时我今停杯一问之人攀明月不可得月行却与人相随皎如飞镜临丹阙緑烟灭后清辉发但见宵从海上来宁知晓向云间没白兔捣药秋复春姮娥孤栖谁与邻今人不见古时月今月曾经照古人古人今人若流水共看明月皆如此所愿当歌对酒时月光长照金罇里　又古朗月行诗曰小时不识月呼作白玉盘又疑瑶台镜飞上五云端仙人垂两足桂树何团团白兔捣药成问言谁与餐蟾蜍蚀圆影大明夜已残羿昔落九乌天人清且安阴精此沦惑去去不足观忧来其如何凄怆摧心肝　杜甫月诗曰天上秋期近人间月影清入河蟾不没捣药兔长生只益丹心苦能添白发明干戈知满地休照国西营　又月诗云四更山吐月残夜水明楼尘匣元开镜风帘自上钩兔应疑鹤发蟾亦恋貂裘斟酌姮娥寡天寒奈九秋　又新月诗曰光细欲上影斜轮未安微升古堞外已隐暮云端河汉不改色闗山空自寒庭前有白露暗满菊花团　又月圆诗曰孤月当楼满寒江动夜扉委波金不定照席绮逾依未缺空山静髙悬列宿稀故园松桂发万里共清辉　钱起裴廸书斋玩月诗曰夜来诗酒兴月上谢公楼影闭重门静寒生独树秋鹊惊随叶散萤逺入烟流今夕遥天末清辉几处愁　刘禹锡八月十五夜玩月诗曰天将今夜月一遍洗寰瀛暑退九霄浄秋澄万景清星辰譲光彩风露发晶英能变人间世翛然是玉京　杨巨源月宫词曰宫中月明何所似如积如流满田地迥过前殿曾学眉廻照长门惯催泪昭阳昨夜秋风来绮阁金铺清影开藻井浮花共凌乱玉阶零露相徘徊稍映明河泛仙驭满犹在更衣处管弦廻烛无限情环佩凭栏不能去皎皎苍苍千里同穿烟飘叶九门通珠帘欲卷畏成水瑶席初陈惊似空复值君王事欢宴宫女三千一时见飞盖愁看素晕低称觞愿清辉遍江上无云夜可怜冒沙披浪自婵娟若共心赏风流夜那比髙髙太液前　张祜中秋月诗曰碧落桂含姿清秋是素期一年逢好夜万里见明时絶域行应久髙城下更迟人间繋情事何处不相思　羊士谔褒城驿池塘玩月诗曰夜长秋始半圆景丽银河北渚清光溢西山爽气多鹤飞闻坠露鱼戏见增波千里家林望凉飇换緑萝　白居易新月诗曰万里清光不可思添愁足恨绕天涯谁人陇外久征戍何处庭前新别离失宠故姬归院夜没蕃老将上楼时照他几许人肠断玉兔金蟾逺不知　又八月十五夜禁中对月寄元九诗曰银台金阙夕沉沉独宿相思在翰林三五夜中新月色二千里外故人心渚宫东面烟波冷浴殿西头钟漏深犹恐清光不同见江陵卑湿足秋阴　又山中问月诗曰为问长安月谁教不暂离昔随飞盖处今照入山时借助秋懐旷流连夜卧迟如归旧乡国似对好亲知松下行为伴谿头坐有期千岩将万壑无处不相随又客中月诗曰客从江上来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水流暮入长安陌不知今夜月又作谁家客　元稹月三十韵诗曰蓂叶标新朔霜豪引细辉白眉惊半隐虹势讶全微凉魄潭空洞虚弓鴈畏威上何汲汲佳色转依依绮幕残灯敛妆楼破镜飞玲珑穿竹树岑寂思幈帏坐爱规将合行看望已几绛河冰鉴朗黄道玉轮巍迥照偏琼砌余光借粉闱泛池相皎洁压桂共芳菲的的当歌扇娟娟逐舞衣慇懃入懐什恳欵堕云圻素液传烘盏鸣琴荐碧徽椒房深肃肃兰路霭霏霏翡翠通帘影琉璃莹殿扉西园筵瑇瑁东壁射蛜蝛老将占天阵幽人钓石矶荷锄元亮息廻棹子猷归迢逓同千里孤髙浄九围从星作风雨配日丽旌旗麟鬪宁徒设蝇声岂浪讥司存委卿士新拜出郊畿今古虽云极亏盈不易违珠胎方夜满清露忍朝晞渐减嫦娥面徐收楚练机卞疑雕璧碎潘感竟牀稀捐箧辞班女濳波蔽宓妃氛埃谁定灭蟾兔杳难希须遣圆明尽良嗟造化非如能付刀尺别为创璿玑　李商隐新月诗曰池上与桥边难忘复可怜帘开最明夜簟卷已凉天流处水花急吐时云叶鲜姮娥无粉黛只是逞婵娟　又月夕诗曰草下阴虫叶下霜朱栏迢逓压湖光兔寒蟾冷桂花白此夜姮娥应断肠　又姮娥诗曰云母屏风烛影深长河渐落晓星沉嫦娥应悔偷灵药碧海青天夜夜心　李羣玉初月诗曰艶艶流光浅娟娟泛雾轻云间龙爪落帘上玉钩明桂树枝犹小仙人影未成欲为千里别倚幌独含情　司空图中秋月诗曰闲吟清景外万事觉悠悠此际若无月一年空过秋　张乔对月诗曰盈缺青冥外东风万古吹何人种丹桂不长出轮枝　又对月诗曰圆魄上寒空皆言四海同安知千里外不有雨兼风　又月中桂诗曰与月转洪蒙扶疎万古同根非生下土叶不坠秋风每以圆时足还随缺处空影髙羣木外香满一轮中未种丹霄日应虚白兔宫如何当羽化细得问神功　方干新月诗曰入夜天西见娥眉冷素光潭鱼惊钓落云鴈怯弓张隐隐临珠箔微微上粉墙更怜三五夕仙桂满轮芳康庭芝咏月诗曰天使下西楼光含万里秋台前疑
　　挂镜帘外似悬钩张尹将眉学班姬取扇俦佳期应借问为报在刀头　徐敞圆灵水镜诗曰浮光上东洛扬彩满圆灵明灭沦江水盈虚逐砌蓂不分沙岸白偏照海山青练色临牖蟾光霭户庭成轮疑璧影初魄弓形逺近凝清质依微出众星　蒋防赋得秋月悬清辉诗曰秋月沿霄汉亭亭委素辉山明桂花发池满夜珠归入户人偏揽临枝鹊正飞影连平野浄轮度晓云微　又中秋对月诗曰暮云收尽溢清寒银汉无声转玉盘此生此夜不长好明月明年何处看　宋刘子翚咏凉月诗曰凉月未出山浮云半空白徘徊步轩宛若待佳客经林漏飞辉映溆生华泽及兹秋景清吾庐更幽寂　又赏月诗曰微风浄郊原暮色含清夏层巅月欲上炯炯木叶罅丰姿一发亏爽气千毫射流光不着地黄抺溪西舍翩然释峤飞云浪鳞鳞化常恐螺气青失此骊珠挂竒观天所吝老眼得屡借不嫌神太清跣立髙梧下故人肯留连一笑偶良夜浊醪未虚杯庭缟醉可借　元马祖常赋海月诗曰江月照人近海月涵太清大地积微尘何能翳其明遡光俪阳耀阴魄独含精况尔朝夕驰呼吸成虚盈持兹烛元造万无遁情彭君忽起揖子以知言名　明建文帝赋新月诗曰谁将玉指甲抓破碧天痕影落江湖上蛟龙不敢吞明宣宗咏洞庭秋月诗曰洞庭秋水清彻底岳阳楼头月初起巴山落影半湖阴金波倒浸芙蓉翠须臾素景当瑶空寒光下烛冯夷宫云梦微茫冰鉴里沅湘浩荡玉壶中霜华初飞风浪急万籁无声夜方寂彷佛湘灵汗漫游虹桥直跨天南北但见鸥汀与鹭洲折苇寒沙带浅流缟衣纶巾湘中老髙卧取醉岳阳楼回看月下西山去湖水悠悠自东注洞庭咫尺西南陬赤岸银河万里秋　附唐卢仝月蚀诗曰烂银盘从海底出出来照我茅屋东天色绀凝不流冰光交贯寒朣胧初疑白莲花浮出龙王宫八月十五夜比并不可双此时怪事发有物吞食来轮中轮如壮士斧斫壊桂似雪山风拉摧百链镜照见胆平地埋寒灰火龙珠飞出脑却入蚌蛤胎捶环破璧眼看尽当天一搭如煤炲磨踪灭迹须臾间便似万古不可开又闻古老説蚀月虾蟇精径圆千里入汝腹如此痴騃阿谁生须臾痴蟇精两吻自决拆初露半个璧渐吐满轮魄众星尽原赦一蟇独诛磔腹吐忽脱落依旧挂穹碧光彩未苏来惨淡一片白奈何万里光受此吞吐厄
　　原赋宋周祗月赋曰二气理化精者能镜阳得一以朗旦月代终而夕映其状也气融洁而照逺质明润而贞虚弱不废照清不激污　宋谢灵运晓月赋曰卧洞房兮当何悦灭华烛兮弄晓月昨三五兮既满今二八兮将缺浮云褰兮收泛灔明舒照兮殊皎洁墀除兮镜鉴房栊兮澄澈　宋谢庄月赋曰陈王初防应刘端忧多暇悄焉疚懐不怡中夜于时斜汉左界北陆南白露暧空素月流天沉吟齐章殷勤陈篇抽毫进牍以命仲宣仲宣跪而称曰臣闻日以阳徳月以阴灵擅扶光于东沼嗣若英于西溟引兔于帝台集素娥于后庭若夫气霁地表云敛天末洞庭始波木叶微脱菊散芳于山椒鴈流哀于江濑升清质之悠悠降澄晖之霭霭列宿掩缛长河韬映柔只雪凝圆灵水镜连观霜缟周除冰浄歌曰羙人迈兮音尘阙隔千里兮共明月临风叹兮将焉歇川路长兮不可越　增唐王冷然初月赋曰观乎皎皎新月含虚惊阙伺海蛤而齐生候阶蓂而俱发既与物而盈偃亦随时而兴歇故其清光未满斜轮半空依稀破镜髣髴悬弓离毕坠雨绕晕生风散微华于粉壁集轻照于兰丛尔其为状也皎皎的的镜丹霄而灼烁鲜鲜绵绵防清汉而连娟逢轻云而暂蔽杂华星而共妍写边城之羁目监珠箔之娇思闺女之披幌弄舟人于叩舷若乃断山风入中天气清云彻暮景霞开晚晴望頽阳之西落见微月之孤生出烟郊而漫漫映江浦之亭亭凝碧台以光浄度青楼以色明虽予情之斯得伫搴揽而不盈俄而凉夜未几低轮半倾坠斜光于森木落余照于严城临玉墀而不见望亭阁而杳冥　郑遥初月赋曰初生微月若无若有出城中兮才广于眉入堂上兮不盈于手若乃金壶稍滴银汉将流暗鹊惊夜寒蛩送秋天清晕灭露白光浮临皓壁而添粉映朱帘而半钩纎光润海重明表壑的的飞上娟娟未落衔破镜而飞斜抱弯弓而势却蓂稀叶少桂短花新无箧笥之团扇有虚空之半轮怅徘徊以将失情郁结而莫伸　陆贽月临镜湖赋曰月包阴以成象水禀月而为精色皎洁而秋天愈静波演漾而宵风乍轻泗濵之磬见疑合浦之珠明至明洞幽至清无垢轻霭不起纎尘莫过沉璧彩而为镜碎金辉以成波皓质未判空闻田鹤之唳香风乍度暗传莲女之歌万象皆总湛清光而不动极望靡穷凝虚皓而如空照同心千里之外洞游鳞百丈之中棹影乍浮如上天边之汉桂花不定多因苹末之风　李程破镜飞上天赋曰何新月之婵娟如破镜之在天微茫而桂树犹短髣髴而菱花不全皓色减去清光独悬谓是云非开玉匣而长在自无而有指金波而未圆象则凌虚名何责实伊酷似其素影若同分于丽质莫测濳化空惊迥出怜此夕以孤飞念谁家而暗失况夫微明海澨逺挂闗山感重轮而易缺思鞶带而莫攀姮娥掩色嫮女分顔意迢逓而难明半生象外岂别离之可赠余在人间霁景澄寂泬寥凝碧匪廻辉而照胆徒向晦而沦魄洞房未掩过台上而不归斜汉欲低入中而犹隔　欧阳詹秋月赋曰白露下降鸿鴈来征野防防而木落天寥寥而气清独孤亭之不寐见凉月兮东生上迢迢之霄汉掩冽冽之恒星出江山之磅礴豁阊阖之峥嵘皎皎摇摇晶晶盈盈映阶墀以歴歴对戸以亭亭虽他时之并照何斯夕之为明异夫白鹤翩翻不分其色寒泉洒落空闻其声乃遥夜以虚烛实纯风之至精于是照曜必周通冥洞幽其色也润林峦之卉物其影也莹江湖之乱流益亭池之寂寂增气候之飕飕起离家之逺恨生去国之繁忧岂谓征客懐归徘徊于黄榆之塞佳人怨别萧条于红粉之楼　赵蕃月中桂树赋曰圆月如霜有仙桂兮宛在中央映澄澈之素彩逗葳蕤之冷光杳杳低枝拂孤轮而挺秀依依密树侵满魄而含芳观其皓尔方凝翛然不改同蟾蜍之片影似濯瑶池异瑚之幽丛徒生沧海埃壒初歇闗山正秋空泬寥而逾浄色冉弱而弥幽望玉露之初垂遥疑滴沥听金风之乍起逺若飕飗皎皎孤悬亭亭相向才分杳霭之质微辨轮囷之状嘉其竦本无地分辉有余转低影于穹碧擢幽姿于颢初讶姮娥之绘成文逾靃靡并秦镜之照出势自萧疎夹余霞而暂丹经斜汉而弥白临紫极而天香不散指北斗而仙花可摘况其逺象朣胧桂子冥空惜迢逓而遐想况婵娟而内融素色不雕自挺霜雪之外清阴廻泛频移霄汉之中何必咏招隐卧幽丛庶髙枝兮可折愿逍遥于蟾宫














　　御定渊鉴函卷三
<子部,类书类,御定渊鉴类函>
　　钦定四库全书
　　御定渊鉴类函卷四
　　天部四
</div>
    <div class="pagination">
<a href="御定渊鉴类函_page17.html">上一页</a><span>...</span><a href="御定渊鉴类函_page13.html">13</a><a href="御定渊鉴类函_page14.html">14</a><a href="御定渊鉴类函_page15.html">15</a><a href="御定渊鉴类函_page16.html">16</a><a href="御定渊鉴类函_page17.html">17</a><span class="current-page">18</span><a href="御定渊鉴类函_page19.html">19</a><a href="御定渊鉴类函_page20.html">20</a><a href="御定渊鉴类函_page21.html">21</a><a href="御定渊鉴类函_page22.html">22</a><a href="御定渊鉴类函_page23.html">23</a><span>...</span><a href="御定渊鉴类函_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
