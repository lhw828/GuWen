<!DOCTYPE html>
<html>
<head>
    <meta charset="UTF-8">
    <title>清稗类钞 - 第 108 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 108 页/共 432 页</h1>
    <div class="content">　　朝裙

　　朝裙，礼服也，着于外褂之内，开衩袍之外，朝贺、祭祀用之。

　　士子初服襕衫

　　国初，士子初入庠，服襕衫。盖明初秀才襕衫，前后飞鱼补。骑驴，有伞，绢用青色，止一围，门斗随之，是实沿用明服也。

　　蟒袍

　　蟒袍，一名花衣，明制也。明沈德符《野获编》云：「蟒衣为象龙之服，与至尊所御袍相肖，但减一爪耳。正统初，始以赏虏酋。其赐司礼大珰，始于太祖时之刚丙，后王振、汪直诸阉继之。宏治癸亥二月，孝宗久违豫，大安时，内阁为刘健、李东阳、谢迁，俱拜大红蟒衣之赐，辅弼得蟒衣始此。」按此知今之蟒袍，即为明之蟒衣无疑也。

　　凡有庆典，百官皆蟒服，于此时日之内，谓之花衣期。「如万寿日，则前三日后四日为花衣期。」花衣期内，官署皆停止刑事。大臣递遗疏及请恤等事，亦不得于期内递进，违者严责。光绪时，邓承修有声谏垣，以总兵陈国瑞功多获罪，谴戍，殁于戍所，奏请念劳复官，宣付史馆。中旨报可，仍以花衣期内违犯体制，下吏议夺官，诏原之。

　　文官之蟒袍，一品至三品，九蟒五爪；四品至六品，八蟒五爪；七品至未入流，五蟒五爪，均不拘颜色。至蟒袍之金彩织绣，则各从其便，不论品级。

　　武官之蟒袍，一品至三品，九蟒五爪；四品、五品，八蟒五爪；六品、七品，五蟒五爪。

　　金黄蟒袍

　　皇子得服金黄蟒袍，诸王则非特赐者不能服。干隆初，诸王蒙赐者过半。及末叶，惟定、怡二王特赐之，时以为荣。及仁宗亲政，荣恪郡王亦蒙赐焉。

　　麒麟蟒袍

　　嘉庆初，绵州李鼎元雨村曾充册封琉球国王副使，赐一品麒麟蟒袍。相传此项品服，自陛辞之日始，至复命之日止，皆得用之，所以示威重也。

　　团龙褂

　　团龙褂者，惟皇帝朝服襞积前后团龙各九，后服五爪金龙八团，皇太子用五爪三爪龙缎、满翠八团龙等缎，皇子福晋用五爪正十四金龙四团，其它非奉上赐，不得用五爪龙团花。

　　礼亲王曰：「惟皇上御服朝衣，于腰阑下前后绣龙团各四，诸王以下，皆用素缎数则以为辨别。后南中所绣朝服衣料，无论品级，皆用龙团各四，初无以素者。」

　　四团龙补褂

　　旧制，亲王服四正龙补服，郡王服二正行龙补服。干隆时，傅文忠公恒以为与御服无别，乃奏改亲王二行龙二正龙补服，郡王服四行龙补服，以为定制。诸王有特赐四正龙者许服用，若异姓，则初无赐四团龙者。雍正朝，特赐年羹尧以四正龙补服。然文忠以椒房优宠，兆文毅公惠以平定西域功，阿文成公桂以平定两金川功，福文襄王康安以平定台湾功，皆赐四团龙补服。孙文靖公士毅以入安南功，亦赐之。嗣以溃闻，遂缴还。惟文忠每入署办事及其家居，仍用公爵补服，示谦也。

　　改团龙为六合同春

　　光绪朝，孝钦后六旬万寿，内务府人员定制礼服，改团龙为六合同春，形亦圆，一鹿一鹤一松枝。盖六之音，南人读之同鹿，合之音同鹤，春之音近松也。鹿鹤皆享遐龄，松亦四时常青，于以颂扬万寿耳。朝士从风而靡，团龙遂不入时矣。

　　八团

　　八旗妇人礼服，补褂之外，又有所谓八团者，则以绣或缂丝，为彩团八，缀之于褂，然仅新妇用之耳。

　　外褂

　　褂，外衣也。礼服之加于袍外者，谓之外褂。男女皆同此名称，惟制式不同耳。

　　翻毛外褂马褂

　　皮外褂、马褂之翻穿者，曰翻毛，盖以炫其珍贵之皮也，达官贵人为多。其皮大率为海龙、玄狐、猞猁、紫貂、干尖、倭刀、草上霜、紫羔。而有丧者之所衣，则为银鼠、麦穗子。

　　草上霜为羊皮之一种，质类乳羔，以其毛附皮处纯系灰黑色，而其毫末独白色，圆卷如珠，故名。以为裘，极贵重，外褂、马褂皆有，俗称青珠儿，又曰青种羊。虽可翻穿以为裘，然本非吉服也。干隆某岁元旦，高宗偶御之，自是而遇喜庆宴会之事，皆服之矣。

　　御前大臣翻穿之皮外褂，有上下两截以两种皮联缀而成者，远望之，第见其颜色不同，不易审定其皮之品类也。

　　定例，紫貂马褂，为皇上打围时所御之衣，虽亲王、阁部大臣等，不能僭用。然道、咸以降，京官之翰詹科道，及三品外官与有三品衔或顶戴者，亦无不翻穿以自豪矣。

　　羊皮贵羔而贱老，而口外有一种曰麦穗子者，皮软毛长，形如麦穗，价值最贵，俗又名之为萝葡丝。大僚奉差口外，必以此为裘。盖口外风高，非此不足以御寒也。

　　带膆貂褂

　　带膆貂褂，胸及两肩均有白色毛，即貂之膆皮也。咸、同间，得蒙恩赐者仅二人，一徐相国郙，南斋供奉，上解以赐之，酬其笔墨之劳也。一李文忠公鸿章，则以穆宗题主，文忠襄提于侧，故叨异数。至光绪朝，则孝钦后常以之赏赐臣下矣。

　　马褂

　　马褂较外褂为短，仅及脐。国初，惟营兵衣之。至康熙末，富家子为此服者，众以为奇，甚有为俚句嘲之者。雍正时，服者渐众。后则无人不服，游行街市，应接宾客，不烦更衣矣。

　　黄马褂

　　凡领侍卫内大臣、内大臣、前引十大臣、护军统领、侍卫班领，皆服黄马褂，巡幸扈从銮舆，藉壮观瞻。其御前、干清门大臣、侍卫及文武诸臣，或以大射中候，或以宣劳中外，必特赐之，以示宠异。及粤、捻乱定，文武勋臣得之者甚多矣。

　　对襟马褂

　　得胜褂，为马褂之一种，对襟方袖。初仅用之于行装，俗称对襟马褂。傅文忠征金川归，喜其便捷，平时常服之，名曰得胜褂，由是遂为燕居之服。

　　大襟马褂

　　马褂之非对襟而右袵者，便服也。两袖亦平，惟襟在右。俗以右手为大手，因名右襟曰大襟。其四周有以异色为缘者。

　　琵琶襟马褂

　　马褂之右襟短缺而略如缺襟袍者，曰琵琶襟马褂，或亦谓之曰缺襟。袖与袍或衫皆平。

　　卧龙袋

　　卧龙袋，马褂之窄袖而对襟者也。其身较对襟、大襟之马褂略长，亦曰长袖马褂，河工効力之人员常以之为正式之行装。相传某相国尝随驾北征，其母夫人忧其文弱，不胜风寒，为纫是衣，取其暖而便也。相国感母恩，常服之不去身。一日，急诏论事，未遑易衣。帝问所衣何名，因直陈其事。帝褒其孝，命得服以入朝。当时名之阿娘袋，后误为卧龙袋，久之，又称为鹅翎袋矣。

　　诏使之衣冠

　　大军入燕，奄有天下，明督师史可法等，拥立弘光帝于金陵。时南北消息不通，江、浙之间，依然有巢燕安居之乐。相传是年五月五日，江苏之无锡方举行竞渡戏，万人空巷，游览河干。忽而人声大哗，咸称异事。向之诘讯，则云：「顷见有人服对襟长衣，袖作马蹄式，头戴一帽，形如覆碗，上矗白石磋成之巨珠，背荷黄布包袱，骑快马飞驰入城，径向县署而去。」闻者互相猜异，莫测其由，亟往县署探询，始知本朝定鼎，下敕书于南中各郡，令民人剃发，其人盖驰送诏书之差弁也。所形容衣冠情形，即本朝新定之服色耳。

　　写真用明代衣冠

　　德清新市李翁之没也，其子某慕风雅，倩人绘跨马出郊行看子。绘者以其貌清癯，绘为明代衣冠。传神酷肖，喜付装池。次日喧传，有人訾其装束违时者。某惧滋事，令人索还，则又有人以黄涂其缰，谓其僭越踰制，数人居为奇货，非徒手所能取矣。方议贿以钱，则新市巡检突遣役数人至，谓已有人首之官，不可以私息矣。及凂人关说巡检，许多金，方允免究。则县役又至，谓此事业经县中访闻，克日提讯，非巡检所能了结矣。仅一小照，而公私需索费至数千金，始得无事。

　　高望公冠履

　　新会高俨，字望公，尝以赭石染布为野人服，冠履俱与时异，见者无不知其为先辈高望公也。时又因其姓称为高士望公。

</div>
    <div class="pagination">
<a href="清稗类钞_page107.html">上一页</a><span>...</span><a href="清稗类钞_page103.html">103</a><a href="清稗类钞_page104.html">104</a><a href="清稗类钞_page105.html">105</a><a href="清稗类钞_page106.html">106</a><a href="清稗类钞_page107.html">107</a><span class="current-page">108</span><a href="清稗类钞_page109.html">109</a><a href="清稗类钞_page110.html">110</a><a href="清稗类钞_page111.html">111</a><a href="清稗类钞_page112.html">112</a><a href="清稗类钞_page113.html">113</a><span>...</span><a href="清稗类钞_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
