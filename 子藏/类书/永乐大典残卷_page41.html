<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 41 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 41 页/共 331 页</h1>
    <div class="content">　　【新城志】：西湖，在水壶口之西，方广数十丈，上有龙王央。
　　华县西湖
　　【华县志】：西湖，见《郡志图》。去县西二里，晋为陆瑁养鱼池，宋为放生池。由晋迄元，水汪汪无变易。南有一洲，上建书院，《元知府张之干记》有曰：若唇之吐，鳌之贞，龙之居。泰定以后渐至湮塞，而为平陆。至正末筑城，遂横亘其上。名虽存，而故道不可迹矣。已上自官绍塘急水港，至此系之，近年所考。
　　邛州西湖
　　【元一统志】：西湖，在邛州大邕县，距城八里，中峰下四九坳石。安期诗云：先生宴坐西湖曲，水上青山削寒玉。日光浮动山影来，酿作一壶春酒绿。
　　宝庆府西湖
　　【舆地纪胜】：西湖，在宝庆府。湖上有罗汉寺。郡守史化尧，有十咏西湖诗。
　　邵阳西湖
　　【邵阳志】《太守郑安恭探梅过西湖》：郊一到眼偏明，古寺寂无钟磬声。共上篮舆寻胜事，独先冠盖愧双旌。探梅载酒成幽趣，纵步登山喜晚晴。自愿遨头最哀老，不才何幸守边城。知县张栋次韵：亭亭冰质照溪明，氵虢氵虢如闻环声。初讶玉妃游月地，但无他仗引霓旌。使君再约殷勤赏，天意从教烂熳晴。诗律清严谁敢犯，七言今始见长城。金方正位凿平湖，物景堪将入画图。两岸雨垂杨柳重，一汀沙立鹭鸶孤。泓澄良夜摇明月，潋滟高秋蘸碧芦。寓目潇湘徒有约，残阳归去独踌躇。
永乐大典
卷之二千二百六十四
卷之二千二百六十四
　　六模湖
　　西　湖
　　【唐白居易诗】《湖上春行》：孤山寺北古亭西，水面初平云脚低。几处早莺争暖曙，谁家新燕啄春泥。乱花渐欲迷人眼，浅草才能没马蹄。最恨湖东行不足，绿杨阴里白沙堤。湖上春来古画图，群峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。《湖亭夜归》：尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。《湖上夜饮》：郊外迎人月，湖边醒酒风。谁留使臣饮，红烛在舟中。《湖中自照》：重重照影看容须，不见朱颜见白丝。失却少年无觅处，泥他湖水欲何为。《湖上招客送春泛舟》：欲送残春招酒伴，家中谁最有风清。两瓶箬下初求得，一曲霓裳始教成。排比管弦行翠袖，指麾船舫点红旌。慢牵好向湖心去，恰似菱花镜上行。《西湖留别》：征途行色惨风烟，祖帐离声咽管弦。翠黛不须留五马，皇恩只许住三年。绿藤阴下铺歌席，红藕花中泊妓船。处处回头尽堪恋，就中难别是湖边。《早春西湖闲游，怅然兴怀，忆与微之同赏，因思在越官重事殷，镜湖之游或恐未暇，偶成十八韵寄微之》。上马复呼宾，湖边景气新。管弦三数事，骑从十余人。立换登山屐，行携漉酒巾。逢花看当妓，遇草坐为茵。西日笼黄柳，东风荡白频艹。小桥装雁齿，轻浪鱼鳞。画舫牵徐转，银船酌慢巡。野情遗世累，醉态任天真。彼此年将老，平生分最亲。高天从所愿，远地得为邻。云树分三驿，烟波限一津。翻嗟寸步隔，却厌尺书频。浙右称雄镇，山阴委重臣。贵垂长紫绶，荣驾大朱轮。出动刀枪队，归生道路尘。雁惊弓易散，鸥怕鼓难驯。百吏瞻相面，千夫捧拥身。自然闲兴少，应负镜湖春。
　　【元稹诗】《酬乐天早春闲游西湖，颇多野趣，恨不得与微之同赏，因思在越官重事殷，镜湖之游或恐未暇，因成十八韵见寄乐天。前篇到时，适余亦宴镜湖南亭，因述目前所睹以成酬答。末章亦示暇诚，则势使之然。亦欲粗为恬之赠耳》：浙江时作雁思欲回宾，风声乍变新。各携红粉妓，俱伴紫垣人。水面波疑谷，山腰虹音降似巾。柳条黄大带，菱叶绿文茵。雪尽才通屐，汀寒未有频艹。向阳偏晒羽，依岸少游鳞。浦屿崎岖到，林园次第巡。墨池怜嗜学，丹井羡登真。逸少墨池稚川丹井，皆越中异迹雅欢游方盛，聊非意所亲。白头辞北阙，沧海是东邻。问俗烦江界，搜畋想渭津。故交音讯少，归梦往来频。独喜同门旧，皆为别郡臣。三刀连地轴，一苇碍车轮。尚阻青天雾，空胜白玉尘。龙因字识，犬为送书驯。胜事无穷境，流年有限身。懒将闲气力，争斗野塘春。
　　【宋百纳诗】《同友游西湖》：露浓烟重草萋萋，选胜逢君叙解携。灵隐寺前天竺后，孤山路北贾亭西。风生湖面波初动，春入城阴柳渐低。往事悠悠成浩欢，王孙犹自醉如泥。
　　【吴融诗】《篱岐下题西湖》：送夏迎秋几醉来，不堪行色被蝉催。身随渭水看归远，梦挂秦云约自回。雨细若为抛钓艇，月明谁复上歌台。千波万浪西风急，更为红蕖把一杯。
　　【朱庆余诗】《送唐中丞开淘西湖，夏日游泛，因书示郡人：萍岸新淘见碧霄，中流相去忽成遥。空余孤屿来诗景，无复横槎碍柳条。红旆路幽山翠湿，锦帆风起浪花飘。共知浸润同雷泽，何虑川源有旱苗。
　　【方玄英诗】《侯郎中新置西湖》：远近利民因智力，周回润物像心源。菰蒲纵感生成惠，鲔那知广大恩。潋滟清辉吞半郭，萦纡别派入遥村。砂泉绕石通山脉，岸木粘萍是浪痕。已见澄来连镜底，兼知极处浸云根。波涛不起时方泰，舟楫徐行日易昏。烟雾未应藏岛屿，凫亦解避旌幡。虽云桃叶歌还醉，却被荷花笑不言。孤鹤必应思凤诏，一作沼凡鱼岂合在龙门。能将盛事添元化，一夕机谟万古存。
　　【李绅诗】《重别西湖东去，日前别湖中。双溪鸟来鸟翡翠早梅等三题，及西来，则溪鸟来鸟翡翠悉皆翔失，梅衰秋叶，重起前欢耳》：浦边梅叶看凋落，波上双禽去寂寥。吹管曲传花易失，织文机学羽难飘。雪欺春早摧芳萼，隼励秋深拂翠翘。繁艳彩毛无处所，尽成愁欢别容桥。
　　【宋欧阳文忠公集】《西湖戏作示同游者》：一作初泛菡萏香清，一作绿芰红莲画舸浮，使君宁一作不复忆杨州。都将二十四桥月，换得西湖十项秋。
　　【元宪公集】《闰三月再到西湖花卉已过，春余夏早景物亦佳，因复留连日夕忘返》：再求湖上已春残，物物随时亦强欢。紫叶抽荷疑弄橐，翠皮包竹好裁冠。惊桡野鹜移沙渚，贪饵鲜鳞荐客盘。尽日临流忘吏事，须知名世六条宽。《重展西湖作》二首：绿鸭东陂已可怜，更因云窦注西田。凿开鱼鸟忘情地，展尽江河极目天。向夕旧滩都浸月，过寒新树便留烟。使君直欲称渔叟，愿赐闲州不计年。又：西北云波逗异津，两陂相合到城。桥横断岸才通舫，路转新洲不踏尘。倒影剩容霞底日，暖光平展鉴中春。催颓病守时无用，堪与鸥鹇作主人。《新岁雪霁到西湖作》三首：新年城曲坐溪台，密霰初收晚冻开。无限禽声兼柳意，欲催春色过湖来。又：水华烟态厌回汀，衰客无情亦有情。芳草不须缘短梦，一番新绿满塘生。又：闲拂苔矶弄钓纶，幽怀先赏氵共田滩春。沙欧似来知余意，惊舞时时错避人。
　　【程明道先生集】《西湖》：氵共田水桥边鸭子陂，楼台只在郡城西。烟波乍见心先快，岛屿将寻路欲迷。尽日无风横舴艋，有时经雨饮虹霓。如何咫尺尘埃地，能使游人意不齐。
　　【蔡端明集】《寒食西湖》：山前雨气晓才收，水际风光翠欲流。尽日旌旗停曲岸，蒲潭钲鼓竞飞舟。浮来烟岛疑相就，引去沙禽好自由。归骑不令歌吹歇，万枝灯烛度花楼。《四月清明西湖》：千顷平湖绿一遭，空城游乐自奢豪。画船争胜飞江鹘，翠都浮戴海鳌。芳草堤边裙带短，柔桑陌上髻鬟高。楼前尽日闻歌笑，不啻秋风卷怒涛。《西湖》：湖上山光一笋青，佛宫高下岩扃。烟收水曲开尘匣，春送人家入画屏。竹气更清初霁雨，梅英犹细欲残星。吴越棹知何处，柳拂长堤月蒲汀。
　　【景文公集】《上春晦日到西湖呈转运叔文学士》：春偏西湖上，湖漪绿胜醅。惊鱼迎濑跃，斗鸭拥波来。柳已绿烟重，花仍赴暖开。侧汀烟媚筱，卧石水御苔。岸转横杠度，川穷饮舫回。暗浮虫聿役，闲立鹭毡。野畔平如界，林蹊润不埃。光浮好云日，影倒静楼台。山色乘晴露，霞容著螟催。溪行凡几曲，恨乏昔人才。《忆与唐公西湖》：红鲜高下照横溪，勃含情欲上堤。手揽缃茎那忍折，戏鱼长在叶东西。荷花深处放舟行，棹触荷珠碎又成。莫道使君迷醉曲，分明忍得采莲声。时席上唱《渔家傲》，子省是临川公《荷花曲》。又古乐府有《采莲曲》、《使君迷》。《西湖席上呈张学士》：野菊班班岸蓼红，使旗同驻赏秋风。斜阳更助凭栏胜，高下楼台波影中。
　　【林和靖诗】《西湖》：混元神巧本无形，匠出西湖作画屏。春水净于僧眼碧，晚山浓似佛头青。栾棂粉堵摇鱼影，兰杜烟丛阁鹭翎。往往鸣榔与横笛，斜风细雨不堪听。《泛舟入灵隐》：水天相映淡溶，隔水青山无数重。白鸟背人秋自远，苍烟和树晚来浓。桐庐道次七里濑，彭蠡湖间五老峰。辍棹迟回归未得，上方精舍动疏钟。《西湖晚归》：水痕秋落蟹螯肥，闲过黄公酒舍归。鱼觉船行沉草岸，犬闻人语出柴扉。苍山半带寒云重，丹叶疏分夕照微。却忆青溪谢太傅，当时未解惜衣。《西湖独泛》：水气并山影，苍茫已作秋。林深喜见寺，岸静惜移舟。疏苇先寒折，残虹带夕收。吾庐在何处，归兴起渔讴。《西湖泛雪》：浩荡迷空阔，霏霏接水氵贲。舟移忽自却，山近未全分。冻轸闲清泛，温炉揖薄熏。悠悠咏招隐，何许欢离群。《湖上初春偶作》：梅花开尽腊亦尽，晴暖便如寒食天。春色半归湖岸寺，人家多上郭门船：文离相并映短暮，翠潋欲生浮嫩烟。几处酒旗山影下，细风时已弄繁弦。《湖楼写望》：湖水混空碧，凭栏凝睇劳。夕寒山翠重，秋静鸟行高。远意极千里，浮生轻一毫。丛林数来偏，杳霭隔渔。《和谢秘校西湖马上》：表里湖山极目春，据鞭时此避埃尘。苍苍烟树悠悠水，除却王维少画人。《湖上晚归》：卧枕船舷归思清，望中浑恐是蓬瀛。桥横水木已秋色，寺倚云峰更晚晴。翠羽湿飞如见避，红渠香袅似相迎。依稀渐近诛茅地，鸡犬林萝隐隐声。《西湖春日》：争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳熏，湿飞双翠破涟漪。人间幸有兼笠，且上渔舟作钓师。《酬画师西湖春望》：笛声风暖野梅香，湖上凭栏日渐长。一样楼台围佛寺，十分烟雨簇渔乡。鸥横残蒋多成阵，柳映危桥未著行。终约吾师措芳草，静吟闲步岸华阳。
　　【刘公是先生集】《晚过西湖》：日暮无与适，缓带此消摇。湖光悦我心，步上西城桥。远烟被林莽，楼阁隐。归鸟先后飞，夕风正飘飘。怅然念远渚，兴尽复行谣。
　　【刘彭城集】《晚过西湖》：落日微雨好，浮云近水多。空乱林树，涵泳著星河。赏极兴不尽，迹归心更过。犹须明月夜，濯足弄金波。《泛舟西湖》二首：靡频艹萍合，寅缘岛屿深。操舟非有术，鉴水会清心。老树成重盖，初荷散万簪。名园皆有主，费日试幽寻。懒意适自强，旧游疑触新。如从剡溪客，忽悟武陵人。钟鸣高下寺，渔樵来去津。凉风水云合，天半是鱼鳞。《西湖独行》：画桥朱阁水东西，柳带花稍耸复低。欲上扁舟还借问，此中时有晋人迷。
　　【梅圣俞宛陵集】《依韵和马都官春日忆西湖寄陆生》：时望前湖倚玉梯，云山横绝路东西。只知远目穷芳草，不见高人在曲堤。画寻春应醉去，旧朋怀昔欲魂迷。海边燕子啼无数，愿托双飞寄短题。《王德言夏日西湖晚步十韵次而和之》：雨余残照在，塘静独行行。荷积水珠重，天收霓帔轻。倦禽依卧柳，聚蚓坳泓。帽侧林枝碍，裳褰野蔓萦。芡韬　客剥，蒲刃水袄惊。决决流泉活，夕雾平。榴房生蠹落，蛛网害虫成。坎黾无时怒，浑鱼自乐清。高台从兽窟，古道有根横。写景未能就，娟娟月上城。《同诸韩及孙曼叔晚游西湖》三首：晚日城头落，轻鞍竹下凉。野风衔水沫，舟子剥菱黄。木老识秋气，径幽闻草香。幅巾聊去检，不作楚人狂。烁电未成雨，凉风先入衣。青天忽开影，红日尚余晖。蛱蝶作团起，蜻蜓相戴飞。嘲谑不觉夕，跨马月中归。舟中演满意不浅，却坐林塘景欲昏。翠色晴蜓立菱蕊，青丝袅秣城根。《与道损仲文子华陪泛西湖》：水消湖已绿，渺渺鸭头春。学吴儿刺，吟稀楚老新。对山怜去鸟，隔树识游人。谁念沧江上，风柔采白频艹。
　　【李复水集】《晚至西湖，物意秋凄，若有怨思，遂作湖水欢》：岷山中断洮水来，分入西湖浸城址。一落城阴不复回，余波目转皋兰尾。阴风凄冽寒气早，愁雾惨澹边思起。谁言秋水澹无情，默观意亦有怨喜。天轩地辟沧滨开，百川东奔如激矢。龟龙受职日夜趋，万折必东效臣子。发源本愿盈科进，筑防岂期因坎止。日升不及浴云龙，泥润空能养佳艹苇。停波寂寞虽无语，物情得失应如此。淮阴野外乞余食，留侯圯下收堕履。当年或失龙准翁，冷落功名千古耻。我欲鸠工聚长锸，齐平决堤如决纸。直看惊湍万里潮，免嗟穷涸千山底。《送客至西湖》：湖亭独往客初归，春去春来尽不知。新竹出稍才放箨，断蒲经雨别生枝。山寒藏雪生云涩，风送飞鸥过水迟。却笑偷闲得忙事，自寻邻叟问钩丝。
　　【黄亚夫伐檀集】《次韵和雪霁游西湖》：雪会游人意，元朝变物华。醉乡银作界，诗客王为家。鱼影纹水，禽踪篆霰沙。余英恐消尽，目断夕阳霞。
　　【张子野集】《次韵清明日西湖》：新火飞烟上柳稍，天供好景助诗豪。江湖一处逢嘉月，溟海同时得巨鳌。白水更随春雨长，青云不及画楼高。千桡插羽鼙声动，十里惊雷夺暮涛。《次韵蔡君谟侍郎寒食西湖》：飞飞画楫绕花洲，霁雨浮花出岸流。谁广金明为水战，自来银汉有霓舟。紫极真人秉霓舟，吹箫于银河之上。行从使节春尤盛，住买吴山老未由。人迟归轩香接路，一分新月管弦楼。《九月望日同君谟侍郎泛西湖夜饮》：清歌曲曲酒巡巡，一举金蕉五十分。奉府坐者四人山影与天都在水，风光为月不留云。节回路口千门待，乐过湖心四岸闻。莫笑闲官奉欢席，自来蒿艾近兰薰。
　　【郑獬郧溪集】《忆泛西湖》：四面青山紫绣围，平湖万项碧罗衣。风摇酒面金鳞活，月弄波光王篆飞。醉客半眠红烛下，画船行唱采莲归。十年衣袖遮尘土，惆怅飞云满翠薇。
　　【苏东坡诗】《次韵仲殊雪中游西湖》：夜半幽梦觉，稍闻竹苇声。起续冻折弦，援曰：贾岛诗：坐闾西床琴，冻折两三弦。为鼓一再行。纟寅曰：《汉书》司马相如饮卓氏所，临邛令请奏琴相，如辞谢为鼓一再行。曲行天自明，玉楼已峥嵘。怀有二三子，落笔先飞。师曰：雪花，谓之英雨。见《韩诗外传》共为竹林会，师曰：阮籍山涛、向秀、刘伶、阮咸、王戎、嵇康、为竹林会。次公曰：游西湖者，岂合有七人乎？身与孤鸿轻。秀语出寒饿，身穷诗乃亨。师曰：欧阳永叔作《梅圣俞诗序》云：非诗能穷人，殆穷者，而后工也。禅老复何为，笑指孤烟生。我独念粲者，谁与予目成。援曰：诗如此粲者，何次公曰：《楚河》《大司命》云：满堂兮美人，忽独与予亏目成。又：宝云楼阁闹千门，师曰：宝云寺名。林静初无一鸟喧。闭户莫教风扫地，卷帘疑有月临轩。水光潋滟犹浮碧，山色空已敛昏。乞得汤休奇绝句，次公曰：汤休以比仲殊。宋僧惠休，姓汤氏，有诗名于世。始知盐絮是陈言。纟寅曰：《谢安内集》谓子侄曰：白雪纷纷何所似？兄子朗曰：撒盐空中差可拟。道蕴曰：未若柳絮因风起。《怀西湖，寄晁美叔同年》尧卿曰：名端彦。西湖天下景，游者无愚贤。浅深随所得，谁能识其全。嗟我本狂直，早为世所捐。独专山水乐，传与宁非天。三百六十寺，幽寻遂穷年。子仁曰：李白诗：幽寻事随去。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧，安肯为君妍。胡不屏骑从，《高日欧阳永叔游石子涧诗》云：使君厌骑从，车马留山前。暂借僧榻眠，读我壁间诗。清流洗烦煎，策杖无道路。直造意所便，应逢古渔父。苇间自夤缘，纟寅曰：《庄子》《渔父篇》载：渔父之去孔子也。曰：夤缘苇间，问道若有得，买鱼莫论钱。东坡连日与王忠玉，张全翁，游西湖访北山清顺道潜二诗僧，登垂云亭饮。参寥泉，最后过唐州陈，使君夜饮，忠玉有诗次韵答之：北山非自高，千仞付我足。西湖亦何有，万象生我目。云深人在坞，风静响应谷。与君皆无心，信步行看竹。竹间逢诗鸣，次公曰：韩愈《送孟东野序》云：东野始以其诗鸣。今以言二诗僧也。眼色夺湖渌。百篇成俯仰，二老相追逐。次公曰：二老指言王忠王张全翁也。故应千项池，养此一双鹄。山高路已断，亭小膝屡促。夜寻三尺井，次翁曰：三尺井，指言参寥泉也。渴饮半瓯玉。明朝闹丝管，寒食杂歌哭。使君坐无聊，狂客来不速。子仁曰：见《周易》载酒有鸱夷。纟寅曰：杨雄酒箴，鸱夷滑稽腹如大壶。尽日盛酒，人复借沽，常为国器，比于属车。扣门非啄木，次公曰：唐人诗云：闲闻啄木鸟，疑是打门僧。浮蛆滟金碗。翠羽出华屋，须臾便陈迹。援曰：王羲之云：俯仰之间，已为陈迹。觉梦那可续。及君未度江，过我勤秉烛。次公曰：晋谣有：五马浮渡江。又古诗：何不秉烛游。一笑换人爵，援曰：孟子修其天爵，而人爵从之。百年终鬼录。厚曰：魏文帝书有曰：观其姓名，已为鬼录。又：春来濯濯江边柳，秋后离离湖上花。不羡千金买歌舞，一篇珠玉是生涯。又西湖戏作信民曰：诗文发源云：杭有西湖，而颖亦有西湖，皆为游赏之胜。东坡连守二洲，其到颖，有谢执政启云：入参两禁，再玷北扉之荣。出典二邦，辄为西湖之长。一士千金未易偿。次公曰：子贡曰：宁丧千金，无失士心。则一士比千金为多矣。我从陈赵两欧阳，举鞭拍手笑山简。纟寅曰：李白《襄阳歌》：襄阳小儿齐拍手，拦街争唱白铜。路人若问笑何事？笑杀山翁醉似泥。有并州一葛疆。厚曰：晋《山简传》：郡民有佳园池，简每出嬉游，多之池上置酒，辄醉。名曰高阳池。时有儿童歌曰：山公出何许？往至高阳池。日夕倒载归，酩酊无所知。时时能骑马，倒着白接篱。举鞭向葛疆，何如并州儿。《夜泛西湖五绝》：新月生魄迹未安，次公曰：杜甫《初月诗》影斜轮未安。才破五六渐盘桓。今夜吐艳如半璧，次公曰：《卢全诗》是夕吐艳，如长虹，又云：初露半个璧，渐吐满轮魄。游人得向三更看。三更向阑月渐垂，欲落未落景特奇。明朝人事谁料得，厚曰：武元衡诗：无因驻清景，日出事还生。看到苍龙西没时。次公曰：苍龙角亢之七宿夜半而没。苍龙已没牛斗横，东方芒角升长庚。次公曰：曹子建云：斗没参横。又诗云：东有启明，西有长庚。渔人收筒及来晓，船过惟有菰蒲声。坡曰：湖上禁渔，皆盗钓者也。菰蒲无边水茫茫，荷花夜开风露香。渐见灯明出远寺，更待月黑看湖光。湖光非鬼亦非仙，风恬浪静光蒲川。须臾两两入寺去，就视不见空茫然。《次韵刘景文周次元寒食同游西湖》：絮飞春减不成年，次公曰：杜诗：一片花飞减却春。倬曰：丘豫见庭中花落。谓友人曰：飞此一片减却青春色，不赴行乐，复待何时耶！老境同乘下濑船。次公曰：《汉武帝纪》有下濑将军，而注引《伍子胥书》有下濑船。蓝尾忽惊新火后，坡曰：乐天《寒食诗》三杯蓝尾酒，一棵胶才饧。遨头要及浣花前。坡曰：成都太守自正月十日出游，至四月十九日浣花乃止。山西老将诗无敌，次公曰：以言刘景文。《前汉赞》云：山西出将。洛下书生语更妍。次公曰：以言周次元。谢安传云：能为洛下书生咏。共向北山寻二士，次公曰：二士，言清顺道潜也。尧卿曰：魏僧法度，法绍，游学北山，综习三藏灵迹异事，世皆先闻，世号曰：北山二圣。画桡鼍鼓聒清眠。《次韵曹子方运判雪中同游西湖》：词源艳艳波头展，倬曰：隋《文艺传》曰：笔有余力，词无渴源。清唱一声岩谷满。未容雪积句先高，岂独湖开心自远。器先曰：陶渊明心远地自偏。云山已作歌眉浅，山下碧流清似眼。樽前有酒只新诗，何异书鱼餐蠹简。《和蔡准郎中邀游西湖》：夏潦涨湖深更幽，西风落木芙蓉秋。飞雪暗天云拂地，新蒲出水柳映洲。湖上四时看不足，惟有人生飘若浮。解颜一笑岂易得，主人有酒君应留。君不见，钱塘游宦客，朝推囚暮决狱，不因人唤何时休。城市不识江湖幽，如与蟪蛄语春秋。试令江湖处城市，却似麋鹿游汀洲。高人无心无不可，得坎且止乘流浮。公卿故旧留不得，遇所得意终年留。君不见，抛官彭泽令，琴无弦，巾有酒，醉欲眠时遣客休。田间决水鸣幽幽，插秧未遍麦已秋。相携烧笋苦竹寺，脚下踏藕荷花洲。船头斫鲜细缕缕，船尾炊玉香浮。浮临风饱食得甘寝，肯使细故胸中留。君不见，壮士憔悴时，饥谋食，渴谋饮，功名有时无罢休。《饮湖上初晴后雨》：朝曦迎客艳重冈，晚雨留人入醉乡。此意自佳君不会，一杯当属水仙王。水光潋滟晴方好，山色空漾雨亦奇。欲把西湖比西子，淡妆浓抹总相宜。《去杭州十五年复游西湖》：我识南屏金鲫鱼，重来抚槛散齐余。还从旧社得心印，似省前生觅手书。葑合平湖久芜漫，人经丰岁尚凋疏。谁怜寂寞高常侍，老去狂歌忆孟诸。沈谏议约游西湖，明日得双莲于北山，沈和小诗因用其韵：湖上棠阴手自栽，问公更得几回来。水仙亦恐公归去，故遣双莲一夜开。《诏书行捧缕金笺，乐府应歌相府莲。莫忘今年花发处，西湖西畔北山前。湖上同述古饮》：喜逢门外白衣人，欲会湖中赤玉鳞。游舫乍妆吴榜稳，舞衫初试越罗新。欲将鱼钓追黄帽，未要靴刀抹绛巾。芳意十分强半在，为君先踏水边春。《早到湖上，二令先在》：城头月落尚啼鸟，鸟榜红舷早满湖。鼓吹未容迎五马，水云先已双凫。映山黄帽螭头舫，夹道青烟鹊尾炉。老病逢春只思睡，独求僧榻寄须臾。《次韵刘景文西湖席上》：二老长身屹两峰，常撞大吕应黄钟。将辞邺下刘公干，却见云间陆士龙。白发怜君略相似，青山许我定相从。吾今官已六百硕，惭愧当年邴曼容。《与莫同年雨中饮湖上》：到处相逢是偶然，梦中相对各华颠。还来一醉西湖雨，不见跳珠十五年。
　　【司马温公传家集】《西湖》：佳丽三吴国，湖光荡日华。鱼惊动频艹叶，燕喜掠杨花。云过山腰黑，风驱雨脚斜。烟波遥尽处，仿佛见渔家。
　　【苏魏公集】《次韵苏子瞻学士腊日游西湖》：腊日不饮独游湖，如此清尚他人无。唱酬嘉句如连珠，况复同好相应呼。君常听事嗟罪孥，虽在乐国犹寡娱。是社稷臣鲁颛臾，直道自任心不纡。最爱灵山之僧庐，彼二惠者清名孤。案上梵夹床龙须，炉销都梁馔伊蒲。洁行自欲敦薄夫，长吟拥褐忘昕晡。坐客不设毡氍毹，对境如看方舆图。君怀经济才有余，名声妖孽惩颜笛。且来山林寻遁逋，更玩四营兼参摹。《次韵奉酬签判吕殿丞燕集西湖》：江海为藩地绝尘，湖山寻胜坐邀宾。销除袢暑忘三伏，追忆曾游隔五春。极望林峦横紫翠，旋供肴核剥清皴。常时欲到喧嚣阻，偶得相倍似宿因。王沂公喜延宾客，尝与一道人清话甚久。公曰：平居尝苦少暇，今得相倍终日无事，亦似宿昔因缘耳。《西湖》：椒泽疏源势不休，远城冰玉湛寒流。凫容与菰蒲乱，占得江湖一望秋。
　　【遗风集】：范文诗《春日游湖》：湖边多少游湖者，半在断桥烟雨间。尽逐春风看歌舞，几人着眼到青山。
　　【僧惠洪冷斋集】：东坡尤爱西湖，其诗曰：“若把西湖比西子，淡妆浓抹总相宜。”余宿孤山下，读林和靖诗，句句皆西湖写生。时天姿自然，不施华尔。作诗书其壁云：长爱东坡眼不枯，解将西子比西湖。先生诗妙真如画，为作春寒水墨图。自南游多崇冈陵峻岭，略见西湖秀色，用和靖语作长短句云：山径晚樵还，深壑孱颜孙。山背后泊船看，手把遗编披白，剩却清闲，篱落竹丛寒。渔业凋残，水痕无底照秋宽。好在夕阳凝睇处，数笔秋山。
　　【陈后山诗】《西湖》：小径才容足，《列子》曰：泰豆乃立木马涂，仅可容足。张湛注云：才得安脚。寒花只自香。老杜诗：寒花只暂香。官池下凫雁，老杜有官池春雁诗。《汉昭帝纪》：黄鹄下建章宫太液池中。《文选》刘公干诗：方塘含白水，有凫与雁。荒冢上牛羊。古乐府曰：今日牛羊上丘陇，有子吾甘老，东坡诗：有子万事足。老村诗：吾老甘贫病。无家去未量。老杜诗：无家问消息，作客在乾坤。三年哦五字，草木借光辉。老杜诗：拥别借辉光。
　　【赵清献公集】《陪前人游西湖兼简坐客》：悠管喧喧拥画船，澄澜上下照红莲。一樽各尽十分酒，四老共成三百年。北阙音书休忆念，西湖风物且留连。杭民夹道焚香看，白发朱颜长寿仙。再用前韵：共泛湖光范蠡船，持杯欢客倒金莲。此时朋契偕行乐，何日君恩许引年。照水暗知华发改，倚楼高与紫云连。安车盛暑盘桓好，况是人间一散仙。《次韵前人怀西湖之游》：昔时唐预英雄，今独湖山幸会逢。谪宦青钱曾万选，谓林希孙恩白手是三公。谓赵概龙山我念经年别，虎榜君曾昔日同。老守七章还印绶，俞音朝暮出宸衷。
　　【张舜民画墁集】《和王正夫大夫游西湖》：雨过花开一郡忙，紫微山影照湖光。东风不费舟力，暖日能添罗绮香。已扌弃今朝须尽醉，预愁明日又辞乡。饱闻冯翊无花草，唯有城头至乐堂。
　　【苏颖滨集】《游西湖》：闭门不出十年久，湖上重游一梦回。行过闾阎争问讯，忽逢鱼鸟亦惊猜。可怜举目非吾党，谁与开樽共一杯。归去无言掩屏卧，古人时向梦中来。
　　【文同丹渊集】《忆西湖旧游》：西湖晴碧晚溶溶，与客常来坐好风。记得有人歌小玉，月明犹在画船中。《和子山陪使君游西湖》三首：柳色绕堤金粉明，湖光浮岸玉烟轻。风柔日薄恰新霁，正好访春来此行。游骑翩翩从使君，娱宾亭上宴西曛。座中不用频辞酒，明日青春已一分。满眼垂杨照绿波，就中春意此先多。不将歌管酬佳景，拟柰漪堂上何。又《西湖》：丞相淹回地，光容满落晖。池塘存旧梦，城郭欢前非。烟霭阴晴出，凫鸥远近归。松风殊有意，犹欲下金徽。
　　【曾文清公诗】《次韵陈鲁山正字社日同游西湖》：昔在儿童岁，湖山入眼新。只今余白发，何以报青春，日暖繁游子，年丰乐社神。诸公勤载酒，四事每参辰。鬓发垂领白，尘埃迎面红。相从林下寺，一洗水边风。写物诗无敌，蠲愁酒有功。夕阳应更好，可惜在城中。
　　【彭汝砺鄱阳集】《西湖》：篇章芜漫不中看，误得先生一解颜。明日何为投暗室？阳春不意在穷山。平时借以齿牙论，今日见之眉睫间。自笑尸鸟鸠为计拙，谁知鸿雁及时还。
　　【范纯仁诗】《秋晴思西湖寄少师》：楼阁参差霜叶红，湖光秋色画图中。移船影动波心月，横笛声随水面风。当日席间先醉客，如今塞上独衰翁。思君情绪兼归兴，暗逐汾川日夜东。《和王乐道西湖席上》：春湖景物画图中，朱阁偏宜翠柳笼。上客纵谈髯奋白，催人醉舞脸舒红。铺张锦绣花边日，堆叠琉璃水面风。民俗欢游鱼鸟乐，主人才合代天工。《西湖四时曲》：白鹭文鸳鉴里飞，红桥朱阁影参差。疏林密雪皆堪赏，不特寻芳避暑时。万顷琉璃蹙翠鳞，日迟风暖物革新。千花百草游人路，应谓壶中别有春。深堂高阁启清风，舟泛荷香柳影中。日月待公逃暑饮，官无拘检是琳宫。持国微之，皆领崇福官。夕阳照水晚登楼，皎月涵波夜泛舟。珍重前贤开展意，中年长愿守闲州。守相诗：愿赐闲州不计年。
　　【陈了斋集】《送致政郏丈赴张杭州西湖之约》：丈人八十身尤健，心似闲云恣舒卷。故人邀作武林游，拿舟不道江湖远。澄波万顷冲融间，尘埃洗尽光阴闲。登临不倦谢太傅，好与共寻窗外山。梵刹琳宫绕飞阁，霭色岚光日参错。遥岑并入眼中来，却爱清秋有摇落。酒价在逐秋风高，一倒百壶诗正豪。潮落潮生几人老，我独世累如鸿毛。兴来即是烟波客，兴尽欲归归便得。疏巾藜杖日相随，不许征途有南北。天南天北屡经过，不独丈人清兴多。欲棹小舟同一醉，手边朱墨奈忙何。
　　【张紫微先生集】《次韵石用之春晴游西湖》：春晴结客出城隅，无数僧坊论给孤。红贴马蹄花底路，绿笼船背柳边湖。逍遥各自从鹏晏鸟，断续宁须较鹤凫。端立一丘为老计，移文何谢北山逋。
　　【邹道乡诗】《戏舜俞游西湖》：湖光收尽只芙渠，决眦飞来白鸟孤。相见城南葛藤老，又将心境示妻孥。
　　【苏迈斜川集】《与范箕叟避暑西湖》：快哉楚王风，庶人安得共！西陂浩无价，不计吾侪用。永日不可暮，穷居压尘门共。出门有佳诣，咫尺窥潭洞。危楼俯木杪，大厦森高栋。户牖交梧楸，蒲荷接频艹葑。闲持枕簟往，遽起江湖梦。醒然凉肺肝，习习吹衣动。世间贱易得，清风谁与重？劳生不自觉，至乐那容众。北窗与君享，世网念少纵。肉食固肥甘，轻尘没飞。《次韵晁无与叶少蕴重开西湖唱酬之诗》：凿开北渚涨痕收，倚杖波吞立鹭洲。稍觉蒹葭相与永，直疑汴泗看交流。寿公且吸杯中月，清夜频移鉴里舟。虽走蓬莱通帝籍，邦人且欲冠公留。危构飞空旧奂轮，澄光爽气压城。下临曲水山阴禊，不障西风庚亮尘。谩拟江南入图画，只凭诗匠扫芜堙。少陵有句真堪咏，翠竹江村月色新。自分锄毕此生，不须穷达问君平。黄粱正与梦俱熟，环堵真无爨欲清。晚客强陪金谷侣，小诗聊学候虫鸣。空怀老骥心千里，憔翠穷途敢顿缨。
　　【范石湖大全集】《次韵会客湖上》：西湖冰泮绿生鳞，料峭春风欲恼人。花片不禁寒食雨，鬓丝犹带涌金春。江山契阔诗情在，京洛追随客梦新。唤取歌声逐愁思，为看流水引杯频。《次韵韩无咎右司上巳泛湖》：日吉辰良不待晴，径称闲客此闲行。春衫欺雨任他冷，病眼得山元自明。抹黛浓岚围坐晚，揉蓝新绿没篙清。栖鸦未到催归去，想被东风笑薄情。《六月十五泛西湖风月温丽》：暮槎金龟潭，追随金夕凉。波纹挟月影，摇荡舞船窗。夜久四山高，松桂黯以苍。长烟界岩腹，浮空余剑芒。棹夫三弄笛，跳鱼翻素光。我亦醉梦惊，解缵濯沧浪。多情芙蕖风，溺溺吹鬓霜。会心有奇赏，天涯此何方。清润不立尘，空明满生香。过情难久留，俯仰堕渺茫。
　　【葛立方归愚集】《八月二十日，与馆中同舍，游西湖作》：匏系坐蜗舍，秋光只檐楹。悬知西湖佳，颇困官事婴。今日复何日，彩舟天外横。木落山骨露，千螺倒澄瀛。神仙勿浪求，玉京仍五城。系舟孤山脚，曳杖聊意行。三贤已仙去，丹青俨南荣。由来作诗苦，鼎峙太庾生。碑板摘奇艳，银钩出金声。湖山久寂寥，谁能作斯人。跨马绿杨堤，左右临无地。鞭影堕清，乌帽入苍翠。老龙拿半空，九里作青吹。闻声类击竹，心与景相值。许由厌瓢鸣，渠未领真意。下马冷泉亭，懿此丹壑幽。泓澄粲玉砾，半亩如泼油。岩坳起三板，轰雷溅涛头。向来澄止面，怒沫喧山丘。莫作动静观，止性元不流。天竺古浮屠，孤云一鸟径。去天真尺五，峻步欲乘兴。石壁半空立，略约引危嶝。山底禽衔花，石罅僧入定。请从三昧起，林外有疏磬。不障庾公尘，那有刘舆腻。堂堂七丈夫，草木一臭味。跻攀亦云足，赏适兴犹未。却呼三翼舟，击汰舞绡翠。苇蒲纷已扫，奁鉴莹新剂。持此寿诸公，空缸一沉醉。
　　【葛元承诗】《谢韩次公赵献可践西湖约》出入韵：渺渺钱塘路，相携秋色新。马蹄沙尾雨，舟楫渡头云。世道已非古，交情此是真。羁栖正愁绝，得尔张吾军。《袁宫讲饮西湖》：时就试临安。重吟坡老芳鲜句，饮客西湖半醉中。一段风光带秋色，瘦荷疏柳嫩芙蓉。又，《西湖》：年年春色客中看，不管今年行路难。行到西湖春正好，万重杨柳傍栏干。杨柳芙蓉旧日栽，近来堂宇更安排。湖光接得全天趣，莫遣游人鼓吹来。又《四月八日永嘉卢子高醵西湖》：远近山光浓淡中，晓云零乱越湖风。飞来几点浴佛雨，湿住杨花粘落红。
　　【汉滨先生集】《同诸乡人泛临安西湖》：短棹夷犹处，湖平酒满觞。荷深迷去路，波浅涩归航。落日山头暗，西风水面凉。今朝一尊共，相对恍江乡。
　　【王之道相山集】《次韵同年蔡仲平察院游西湖》：朝日不受雾，晴光似晖晖。忽然快我心，清风为解围。坐见九里松，旌幢碧相依。天竺了在圣，上有祥云微。西湖一千顷，圆荷覆青衣。轻舟竞游览，往往俗客稀。幸及新雨霁，欣逢露初。水光与山色，高低映郊畿。佳哉气葱，观阙何巍巍。谁云门庭远，咫尺承天威。诸公萃俊杰，高论玉尘挥。载酒旨且多，不醉无庸归。余欢到献酢，滟滟双鸳飞。新诗烂锦段，想见劳心机。顾我虽百拙，续貂重相违。明年若重来，种种当如几。《次韵毕少董游西湖》：西湖春晚未全热，湖上山光互明灭。往来冠盖竞骈阗，断续笙箫共伊咽。我怜湖山山见怜，波间涌出佳入钿。太真一去不复返，圆荷万点胭脂钱。船头美眄珠的，不必洞房深处觅。忽然相值更相呼，嫩蓝衫子山争碧。肠断骚人一轴诗，细看烟柳想腰枝。明年我亦西湖去，迟日光风二月时。《西湖游次韵赵见烛》：山镇在越泽在吴，东南形势凭江湖。不知弱水竟何处，恍若员峤连方壶。海门潮至飞雪涌，天竺雨过遥青纡。十年不见看愈好，正复妙笔那能图。苍松摇风翠盖偃，芳草藉地柔茵铺。僧舍朝游恣登览，酒楼夕醉争歌呼？去曷来俯仰春又晓，对花无语空长吁。作诗既非拙者事，强欲写书编泽蒲。伟哉得志佐明主，进退百辟称鸿儒。应怜伺候牛牛牛走辈，终日趑趄仍嗫嚅。
　　【周紫芝大仓米集】《闻西湖梅尽桃花已有开者》：不到西湖忽换年，今朝欲挂杖头钱。催成柳色遽如许，落尽梅花最可怜。日日湖边踏浅沙，西湖久住已成家。刘郎去后空肠断，忆着玄都观里花。《西湖月夜》月到中天火未流，水边风露已含秋。问谁乞取西湖角，红藕花中著钓舟。吴中小女结烟鬟，自打青腰唱采莲。欲趁歌声过南浦，藕花深处不通船。湖天无尽月如霜，露湿荷花别是香。何处渔郎解吹笛，并头惊起两鸳鸯。《次韵林梅卿西湖载酒时仆以病不赴》：西湖岂复是人间，付与瀛洲学士闲。百满倾桑落酒，两高聊作道家山。一年春事方三月，万里烽烟散入蛮。白发可怜欹病枕，兰舟空想棹歌船。《次韵张元明司边郎中游西湖，二君讲同年之好，有此游》：十里春波翠染衣，小寻鱼鸟共追随。船头风急何妨醉，湖上山多尽入诗。藜杖偶来飞絮里，芦鞭犹忆看花时。两公人物如连璧，同上金銮亦未迟。三月二十日，同游西湖，诸公有诗次韵：水绕青山寺，人携白玉觞。晴春方烂熳，醉眼自微茫。舟稳欺风软，杯深送日长。谁家载歌管，红袖立斜阳。
　　【喻良能香山集】《二月二十四日，杨廷秀郎中诸丈约游西湖，余以小疾不至，分韵得子字》：都城西头二月尾，湖水平堤纹起。南北山光罨画中，浅深草色裙腰里。群仙领客泛，黄帽劈波惊鲤。中流剧谈闻两岸，阖坐题诗动盈纸。如渑自足醉朋从，余沥犹能沾走史。当年曲水迹已陈，此日陂欢莫拟。蹇予小疾独不至，诗伯索诗殊未已。笔已老矣何能为，但诵西湖比西子。《次韵杨廷秀郎中游西湖十绝》：湖波万项泻溶银，妙句群能欠李绅。桡影缓随红蓼岸，荷香细着白纶巾。萧萧竹迳细通幽，小刹明窗沦茗瓯。夏木阴阴可人处，黄鹂飞上碧枝头。裴园亭榭水之滨，草树云烟满目横。尽日对山仍把酒，兹游绝胜若耶行。与世从来最阔疏，年来况复味潜虚。添园不嗜濠梁乐，人自人兮鱼自鱼。忆昔孤山和靖家，风光霁月总输他。几多水草连烟草，无限频艹花杂藕花。谁云骑马似乘船，摇拽中流即水仙。香绣几屏波底影，烟绡千幅望中天。湖堤楼阁剧蜂房，楼上争看湖上航。万柄芙蓉清冉冉，临风新折麝脐香。一时谈笑总名流，十里西湖满意游。熟醉侧身窥翡翠，狂歌左手把蝤蛑。袢暑浑如深甑炊，凉一饷最先知。凭谁为觅丹青手，尽我谈诗剥芡时。湖边幽胜满青莲，到处时时泊画船。竟日涟漪吟不足，欲归重看水中天。《丙午仲春，西湖舟中作》：春阴将近一百六，絮擘晴云新雨足。烟边芳草碧如茵，篱畔海棠红映肉。相携逗晓出城西，城西风景如杜曲。两岸云中罨尽浓，一湖春水蒲萄绿。坐中豪俊杂吴蜀，磊落群书纷拄腹。掀髯一笑浪波间，淋漓衣袂寻棋局。他年想像此风流，应作生绡图一幅。
　　【韩元吉南涧集】《西湖绝句戏题》：浅白深红几树花，波光浮动竹交斜。怪来诗思清人骨，知是西湖处士家。流水当阶山对门，拟寻茅屋住荒村。谁怜九里松间路，犹有人间市井喧。人道西湖一曲屏，只应真色画难成。柳堤竹坞无穷意，更着荷花百媚生。
　　【孙烛湖先生集】《赵唐卿邀游西湖即席赋十二韵》：春风客皇州，积雨不得晴。倚楼望西湖，想见烟水平。芳时谅难负，胜侣欣来并。杖藜一萧散，唤船弄空明。浮云为我开，好鸟为我鸣。青山次第出，桃李正鲜荣。华屋何煌煌，缥缈连重城。都人竞时节，酒舫各斜横。而我得舒眺，缅然起深情。风景自千古，扰扰何所营。大钧实爱物，无使可怜生。尧民保同乐，吾其获归耕。《和李季章校书西湖即事》三首：风日都门外，楼台十万家。西湖春事足，不话洛阳花。舴艋填芳渚，秋千闹粉墙。人争桃李节，吾忆藕花凉。忽忽清明了，能余几许春。花开更风雨，肠断惜春人。《独出视早初行邑西湖》：双湖带山郭，三岁甫来过。猎猎葭芦老，飞飞鸿雁多。晨晖明野树，晚思渺烟波。怀我孤山下，归欤具一。《杭都西湖》：十年身不到西湖，把酒临风省故吾。万里山川发天巧，三朝宫苑富皇都。溪桥无处寻君后，诗帐令人忆大苏。尚许萧然尘外客，小舟终日卧水壶。
　　【李壁雁湖集】《游西湖分韵得栖字》：深居独痴坐，愁听巢寅啼。起寻尘外游，绿阴已连畦。撑舟泛湖去，万顷青玻璃。天风振云杪，飞步凌丹梯。同游金玉人，旷荡追阮嵇。更擒江鲍思，杰句竞吐霓。刘侯冥鸿侣，松菊思故栖。岂为稻梁谋。如彼凫与。维之永今夕，胜游共攀跻。行将著清班，奇字从君稽。沙上翩翩两白鸥，西风想见芰荷秋。晚来十幅水纨净，断取潇湘一片愁。
　　【郭印云溪集】《和张方回西湖》：房公巧栽植，花发四时春。有竹能环水，无风不动频艹。人亡留粉像，客至谢红尘。梅柳年年色。相看白发新。丛篁深翳景，草木未知春。晴漏林间日，寒生水上频艹。萦纡通邃径，寂历远嚣尘。更渡长桥去，无边物色新。
　　【洪文安公小隐集】《忆西湖》：忆昔西湖上，芳醪手自斟。龟游低芰乱，鱼闯小萍沉。意远山犹迥，心清水共深。三秋未许见，聊向梦中寻。
　　【赵蕃诗】《伯玉夜过，因谈西湖石笋峰旧游，用初三日韵》：相识欣佳士，常谈厌老生。湖山游息处，风月笑言情。岂但沈愈，能令老眼明。无嫌数呼唤，政尔一殷兄。《西湖雪后》：行到湖边却笋舆，眼中浑似画屏纡。梅花又作临风笑，亦有高人似旧无。
　　【王灼颐堂集】《长孺幼安作西湖之游，不以告某与元受，明日二公有诗，元受率次韵》。满城扑面战黄尘，躐屐故寻湖上春。千顷烟波初弄日，四年鱼鸟恰知人。二公旅食四年矣。有时览胜缘搜句。无术驱愁但饮醇。可笑山王今不数，敝裘索寞走天津。《初到西湖》：西湖声价甲天下，梦想平生初识之。十里垂鞭几多恨，不及见渠全盛时。古来三百六十寺，春入颓基草木荒。解作高人无尽供，只余山色与湖光。
　　【曾巩诗】《西湖二月二十日》：平生拙人事，出走临东藩。纷此狱讼地，欣秉刀笔闲。漾舟明湖上，清镜照衰颜。春风随我来，扫尽冰雪顽。花开满北渚，水渌到南山。鱼鸟自翔泳，白云时往还。吾亦乐吾乐，放怀天地间。顾视彼夸者，锱铢何足言。《西湖》二首：左符千里走东方，喜有西湖六月凉。塞上马归终反覆，秦山鸱饱正飞扬。懒宜鱼鸟心常静，老觉诗书味更长。行到平桥初见日，满川风露紫荷香。又：湖面平随苇岸长，碧天垂影入清光。一川风露荷花晓，六月蓬瀛燕子凉。沧海桴浮成旷荡，明河槎上更微芒。一作茫何须辛苦求人外，自有仙乡在水乡。
　　【胡铨澹庵集】《小西湖》：沙鸥无数作群眠，乱荇萦风翠带牵。波静不忧无蒂木虏，心清聊溉不毛田。湖边日日枕流眠，却笑风波百丈牵。无限烟光堪我老，不须投表乞归田。
　　【林季仲竹轩集】：萧德起诸人约游西湖，小疾不赴。倚杖月瞿然一病夫，羡君联骑出西湖。若逢佳处能相忆，寄与新诗作画图。
　　【曹勋松隐集】《题董亨道画西湖》：湖上秋山翠作堆，湖光千顷漾涟漪。晓云贴水菰蒲冷，正是吴江枫落时。
　　【陈密学襄诗】《和苏子瞻通判在告见寄》：郊原芳意动游人，湖上晴波见跃鳞。闲逐牙旗千骑远，暗惊梅萼万枝新。寻僧每拂题诗壁，邀客仍将滤酒中。寄语文园何所苦，且来相伴一行春。《和子瞻沿牒京口忆西湖寒食出游见寄》：乞得湖山养病身，花时曾共忆行春。嘤鸣幽鸟还迁木，角咸沸清泉复采芹。皂盖寻芳丘有李，彩楼观戏巷无人。锦袍公子归何晚，独念沟中莱色民。时子瞻沿漕檄赈济常润饥民。春阴漠漠燕飞飞，可惜春光与子违。半岭烟霞红旆入，满湖风月画船归。缑笙一关人何在，辽鹤重来事已非。犹忆去年题别处，鸟啼花落客沾衣。
　　【僧参寥子诗】《秋日西湖六首》：两山斜抱翠逶迤，一水中间似漾陂。孤榜独来还独往，鸬鹚莫相疑。然一叶堕空庭，似唤幽人梦欲醒。斜倚东屏褰翠幔，沈香烟吐博山青。南山爽气对朝扉，竹露吹风更湿衣。可是吟魂怯清景，何妨着履步苔矶。飞来双鹭落寒汀，秋水无痕玉镜清。疏蓼黄芦宜掩映，沙边危立太分明。欲跨高楼旷远情，无端秋雨苦冥冥。峥嵘日脚漏云处，瞥见遥山一抹青。西湖夜半卷庭槐，卧听邻翁晓圃开。稚子相呼入林去，应知病叶落莓苔。《同苏文饶主簿西湖夜泛》：凤山头暮霭空，月娥飞出广寒宫。初登桂楫横湖去，似觉银河有路通。掠草飞萤星点点，眠沙宿鹭玉丛丛。从来江总文多妙，请付毫端刻画中。赵循道诗《秋日泛西湖》：湖光山色共争秋，一点尘埃无觅处。沉沉水底见青天，画舸直疑天上去。《泛湖晚归》：日脚掩西山，四面烟光起。片月落湖心，照破琉璃髓。水面天光阔，孤烟瞑不收。休瞻一钩月，挂起旅人愁。
　　【刘景文诗】《西湖泛舟呈东坡》：西湖春意胜当年，公领笙箫泛画船。锦绣一林生水面，衣冠万堵立山前。仁恩在物禽鱼遂，喜气随人草木妍。半醉插花风调别，写真须是李龙眠。
　　【赵忠简公诗】《和郑有功游西湖》二首：放舟越淮楚，更作三吴游。尚余魂梦怖，敢动乡邦愁。湖山自清绝，鉴中螺髻浮。况复得夫子，一笑忘幽忧。时时作清言，中有湖山秋。却念无家客，坎止而乘流。何当与俱归，岁晚邻一丘。晚觉身名误，悠悠定孰亲。却回苕水棹，来看武林春。避地将安往，寻山莫厌频。百钱挑竹杖，云外踏嶙峋。
　　【高孝公诗】《留题西湖》：朱帘白舫乱湖光，隔岸龙舟舟羲夕阳。今日欢游复明日，便将京洛看钱塘。见《魏鹤山跋》。
　　【高菊歹旬诗】《西湖暮归》：风荷百顷占涟漪，烟树溟乳鸭飞。买断小舟休唤客，暗穿萍叶载诗归。《西湖杂兴》二道：城中无处听蝉鸣，短策轻鞋晚出城。行到柳阴松影下，恰才闻得两三声。十三楼寺朝餐饭，六一泉亭晚咏歌。坐断竹风无暑气，乳禽鸣处绿阴多。《忆西湖》：西湖春二月，结客少年游。骏马黄金勒，长身紫绮裘。爱花论担买，嗜酒满船浮。两载缘何事，台州又越州。
　　【曾兰墅诗】《西湖夜景》：闲窗放入四山青，古篆无烟气自清。风不鸣条花着露，一湖春月万蛙声。
　　【姜白石诗】《湖上寓居》：湖上风恬月澹时，卧看云影入玻璃。轻舟忽向窗边过，摇动青芦一两枝。处处虚堂望眼宽，荷花荷叶过栏干。游人去后无歌鼓，白水青山生晚寒。
　　【魏了翁诗】《领客泛西湖客赋诗次韵》：鸣鞘踏月大堤长，鼓穿云落日黄。十里青漪菱草荡，四山红雨杏花冈。客从民气觇春事，人在枝头看艳阳。长使舟平风色好，世间何处有羊肠。
　　【杨诚斋诗】：西湖雨中泛舟坐上二十人，用迟日江山丽四句，分韵赋诗，余得融字云：正月一度游玉壶，二月一度游真珠。是时新霁晓光初，西湖献状无遗余。君王予告作寒食，来看孤山海棠色。海棠落尽孤山空，湖山摹糊眼中黑。夜来三更湖月明，群仙下堕嬉殊庭。东坡和靖相先后，李成郭熙在左右。惠崇捧砚大如箕，犬年落笔疾如飞。磨墨为云洒为雨，湖波掀舞山倾欹。尽作西湖烟雨障，今晨挂在孤山上。同来诸彦文章公，不数钱起兼吴融。何如玉船一举百分满，一笑千峰烟雨散。《游西湖》：苏公堤远柳生烟，和靖园深竹映关。船入芰荷香处去，人从云水国中还。似寒如暖清和在，欲雨翻晴顷刻间。能为蓬莱老仙伯，一杯痛快吸湖山。《泛舟赏荷》：凤城鱼钥晓开银，国子先生领缙绅。山水光中金凿落，芙蕖香里葛头巾。小步深登野寺幽，古松将影入茶瓯。铃声忽起九天半，有塔危峰最上头。岸岸园亭傍水滨，裴园飞入水心横。傍人莫问游何许，只拣荷花闹处行。船开便与世尘疏，飘若乘风度太虚。坐上偶然遗饼饵，波间无数出龟鱼。西湖旧属野人家，今属天家不属他。水月亭前且杨柳，集芳园下尽荷花。小泛西湖六月船，船中人即水中仙。外铺云锦千弓地，中度琉璃百摺天。城中檐上买莲房，未抵西湖泛野航。剩折荷花剥莲子，露为风味月为香。故人京尹剩风流，走送厨珍佐胜游。青李林禽沈，去声冰雪，黄金白玉斫蝤蛑。人间暑气正如炊，上了湖船便不知。湖上四时无不好，就中最说藕花时。游尽西湖赏尽莲，玉壶落日泊楼船。莫嫌当处荷花少，剩展湖光几镜天。诚斋同君俞季永步至普济寺，晚泛西湖以归，得三绝句：阁日微阴不拟晴，杖黎小倦且须行。湖山有意留侬款，约束疏钟未要声。烟艇横斜柳港湾，云山出没柳行间。登山得似游湖好，却是湖心看尽山。西湖虽老为人容，不必花时十里红。卷取郭熙真水墨，枯荷折苇小霜风。曲曲都城缭翠微，鳞鳞湖浪动斜晖。天寒日暮游人少，两岸轻舟星散归。《庚戍正月三日，约同舍游西湖》：不到西湖又两年，西湖风物故依然。道傍松桧俱无恙，笑我重来雪满巅。春光欲动意犹迟，未许游人浪见伊。只有梅花藏不得，隔篱穿竹出横枝。黄金榜揭集芳园，只隔墙头便是天。西母云车寒未降，莺儿作意办新年。南北高峰巧避人，旋生云雾半腰横。纵然遮得青苍面，玉塔双尖分外明。下竺泉从上竺来，前波后浪紧相催。泉声似说西湖好，流到西湖不要回。补种杉松迳已成，泥乾尘净政堪行。草芽并作伤心碧，只欠先生屐子声。上竺诸峰深复深，一重一掩翠为衿。只言人迹无来路，动地钟声与梵音。家家砌下遏清泉，寺寺云边占碧山。走马来看已心醒，更教选胜住中间。树生石上土全无，只见青苍不见。好在冷泉亭下水，为渠凭槛数游鱼。闸住清泉似镜平，闸开奔浪作潮声。放开一板还收去，依旧穿沙绕石行。
　　【胡仲弓苇航漫游藁】《西湖怀古》：水拍平堤欲蘸天，濯缨人在小桥边。古今尘迹知多少，沧海桑田几变迁。驼勋名无竹写，孤山衣钵有梅传。谁能撰取西湖传，持到玉皇香案前。《晚过西湖》：独坐过湖船，凉生欲暮天。鸥眠汀草乱，鱼跃浪花圆。足迹烟霞外，吟声风月边。万缘无所欠，只欠买山钱。《春日过西湖》：百花如锦柳如绵，妆点西湖二月天。便道过从来四圣，扁舟旖旎访三贤。钱塘门外苏堤上，丰乐楼前芝寺边。筒里万般俱索价，惟余风月不论钱。初篇乃弱冠初入京时作也，今附于此。
　　【袁起岩东塘集】《和魏南伯县丞寒食西湖韵》：红尘久压人，湖山猛从事。巾车出西关，触目饱幽致。聊从吸鲸饮，发我涌泉思。松鸣当丝竹，山肴胜肉味。爱此天地宽，无复名利觊。淡妆与浓抹，晴雨盖一类。车马几驰逐，簪珥颇遗弃。稍出鹭行，来与鸥鸟缀。归来灯火近，忽枉珠玉遗。三复已醒然，袭藏有巾笥。《春日怀钱塘西湖》：只今春色满皇州，料得西湖已纵游。出郭竞联城下骑，寻堤同上柳边舟。恨无两翼从渠去，曾有诸公念我不？到底长安风物外，远方何敢诧遨头。《和董显之留西湖韵》：开门喜得故人音，访我浮生一旅亭。老大区区惊岁月，功名落落负簪缨。有谁知已头空白，举世如君眼独青。羡子百篇诗在手，湖山相望不胜情。《和忠父于先生西湖韵》：先生摆脱世间缘，老去犹堪十万钱。气节向来投匦意，风流今识咏梅篇。饱闻东阁抡材久，未许西湖对客眠。圣主如天怀谠论，只今此席为君前。
　　【王初寮集】《湖山纪游》：吴山东南秀，葱盘帝城。西湖据其趾，御气通波心。余膏被草木，蔚眼皆欣荣。今晨天宇穆，惠风汛初晴。春色正妍妙，放怀共扬。中流入汗漫，旷阔无埃氛。湖光挟山绿，倒射玻璃青。丝竹响空翠，楼观森峥嵘。献酬杂歌啸，烂熳纷醉醒。取乐固莫并，兴怀一何深。缅惟昔三贤，精爽日以沉。但余画像在，尚想鸣佩襟。希古秉微尚，崇雅摅恬情。羌子翳蓬，无复企组缨。澹泊自有得，荣华非所欣。舍舟纵散策，逸兴生。白云引遐眺，碧岫延深登。幽期浩无涯，忽到静者门。长松有令姿，流水无俗声。绝磴猿可呼，出谷莺始鸣。乃知物外境，兹象本不惊。逝耶初无将，至耶亦无迎。便将谢尘鞅，兹焉攴颓龄。山鸦接晚翅，落日催行胜。归欤赋新篇，聊复记吾曾。
　　【汪元量湖山类藁】《西湖旧梦》：南高峰对北高峰，十里荷花九里松。烟雨楼台僧占了，西湖风月属吾侬。如此湖山正好嬉，游人船上醉如泥。黄莺不入垂杨柳，却立海棠花上啼。红桡绿舫荡清波，露脚斜飞湿芰荷。回首涌金门外望，里河犹自沸笙歌。嵯峨云髻簇金钿，血色罗裙湿晓烟。陌上相逢通一笑，第三桥下是奴船。溶溶漾漾碧粼粼，船去船来不碍人。日午中官传上旨，内家宣赐玉堂春。月香水影逋梅白，雨色晴光坡柳青。一个销金锅子里，舞裙歌扇不曾停。帝城官妓出湖边，尽作军装斗尽船。夺得锦标权遗喜，金银关会赏婵娟。王孙挟弹打鸳鸯，红藕花前世界凉。揭起蓬窗弄湖水，潜螭双眼射金光。芙蓉照水桂香飘，车马纷纷度六桥。锦幔笼船人似玉，隔花相对学吹箫。六花飞舞似鹅毛，丞相身穿御赐袍。不念长安有贫者，下湖打鼓饮羊羔。
　　【陈造江湖长翁集】《同徐吕二子游西湖，复次前韵五首》：老去胡宜誓酒卮，兴来破戒为君持。自今排日花间醉，报答春光已后时。林仙金骨门必丘墟，松自萧森鹤自孤。灵魄在天联傅说，遗书落世仰潜夫。仙祠佛舍碧山边，扶路逢人有醉颠。火急向渠分此乐，徐郎多病我衰年。酴芍乐借春回，似解商量陆续开。安得玄霜着花骨，不交容易染苍苔。天分天上灵河水，围作钱塘千项湖。未有风亭花月观，已夸胜境世间无。《步西湖次韵徐南卿》载酒幽寻地，乘闲得再临。丽黄啼晓霁，魏紫笑春深。抚事挥犀管，他时梦鹤林。心期更阗寂，物理付升沉。杨园骞绝岭，万象赴窥临。坐久岚霏润，来时翠碧深。莺花自佳处，鱼鼓亦丛林。谁在飞埃外，芸芸付陆沉。山寺曾题竹，寻诗记所临。缘云俯空旷，扪石探幽深。倦鸟低平野，蔫花下碧林。沙头催唤渡，空水远沉沉。水月春犹浅，携壶记此临。云烟澹闲寂，鱼鸟媚清深。堤路俄人海，侯家或肉林。高楼下金弹，帘影渺深沉。水月赵国名徐子学诗苦，砚池宁暂临。课功初贝贝负，著语遽精深。更积岁月力，傥陪俊英林。人生才业地，渠辈分平沉。徐郎小隐处，爱我许迂临。多话岁晚，言归忘夜深。祛愁倚诗酒，结伴卜山林。更喜檀栾旧，风烟挺绿沉。《清明西湖再次韵》：苏公旧堤东，增筑更千步。右为萦回溪，夹以葱青树。晴湖映碧山，诗客独多助。醉卿赴新约，书痴悔前误。况此好清明，酒随果意具。向来计追欢，几为阴雨阻。今者成清游，仍免俗子污。斜阳不无情，似恋花柳住。春光念报答，襞笺须好句。此笔付此人，游客半鸳鹭。时朝士多在湖上。《四月望再游西湖》十首：前时小舫冒氛昏，重到轻桡破曲尘。湖面风烟饱姿态，一番到眼一番新。杰屋修垣著书图，连连胜士逸人居。乘闲我亦无羁束，竹杖芒鞋信所如。畴昔相期被来，饭余归意类挤排。苹风萝月孤清夜，仅见山间结夏斋。充老要宿山间，以事不果流。杖挑初日闯云关，忽报充师早下山。煮茗谭诗有贤子，免教题凤怅空还。十字街头托孟盂，雁鹅食口待朝晡。我来欲序睽违意，要问杨州米价无。定结诸山粥饭缘，每归留得杖头钱。穿云更欲携君去，布水多烦为我先。穿云布水俗语。堆青泛碧放船篷，万里风前鹤发翁。绝境满前官不禁，此身未省欢涂穷。春光陆续委东流，看到湖边安石榴。更与苏堤鸥鹭约，办舟来赏牡丹秋。俗目芙蓉秋牡丹歌呼浩渺翠霏间，只苦诗才老坐悭。安得观音母陀手，为人千纸写湖山。横逵纵径平如水，无复冲泥傍险人。傥使人心尽包叟，世间何向不通津。是日游灵庵，庵主包道人砌南山街，略遍。又《暮春泛西湖，次口号韵呈程待制十首》：客舟日日野芳前，鸣时始息肩。无絮可漂花可藉，良辰乐事属明年。湖山引兴尚能长，小贷诗愁放酒狂。蝴蝶应怜落春后，无聊时近绿樽傍。重到西湖可更回，前年待得水芝开。凭君问取闲鸥鹭，亲见跳珠溅客来。几饭南山佛老宫，诗昌谭胜每春容。不妨重就山间宿，蔬笋香茶未阙供。何须履道写新图，不用悲歌缺唾壶。岩壑清奇皆我有，利名缰锁向来无。老来已谢著书忙，但向清游访睡乡。寄与深师与包叟，可无客枕假云堂。行行抚事念前贤，修竹祠西碧嶂前。不复船归下双鹤，空缘酒渴酌寒泉。已归觞咏了余龄，径自无何到大庭。左界何人与调护，酒星移近少微星。矮栏干锦绣筵，栏边仍泊女郎船。凭栏笑指元贞子，不是诗仙是酒仙。诗到双峰自一家，纷纶仙卉杂天葩。几时共载西湖去，千纸看公写物华。
　　【易士达诗】《闲步西湖》：西湖风景绝繁华，两岸荷香十万家。除却孤山林处士，后来谁肯种梅花。
　　【陈文惠公集】《有怀杭州西湖一绝》云：桥影飞虹跨碧潭，熙熙亭畔柳毵毵。扁舟载酒渔翁唱，记得闲过处士庵。自注云：林君高节不仕，退隐湖上岩下。
　　【陈宗之芸居贵藁】《同毛谊夫喻可中夜汛西湖》：又复移舟践旧盟，喜随师友挹湖光。一番雨势生秋意，几处蝉声送夕阳。亭榭家家增藻饰，星河岁岁曜文章。断桥向午蟾方出，载月乘风更举觞。《过西湖》：鹊巢犹挂三更月，鱼板惊回一片鸥。吟得诗成无笔写，蘸他春水画船头。《湖上曲》：秋千索外阑干侧，一曲凝云花影直。玉瓶风暖醉忘归，春水不分杨柳色。
　　【黄裳演山集】《泛舟钱塘西湖》五首：去留南北须看景，聚散朝昏莫问时。但取紫元翁兴尽，一身明月是归期。归鹭悠悠一带长，白苹红蓼是家乡。夕阳临水间窥处，此意安知世累忙。望湖楼上与云齐，下视银河一道低。好是水边歌舞后，绮罗人在画栏时。芡出波间千颗软，蟹从秋后两螯肥。且呼玉友来相伴，等候蟾光与夕晖。俄起谷风斜撼竹，骤来时雨碎敲篷。回头已见烟云合。点检天边失数峰。
　　【滕元秀诗】《游西湖五首》：白浪吹船投跨浦，黄尘扑帽走沙河。若无西湖一慰眼，奈此客中劳悴何。雪寒映湖湖水明，西子淡妆仍浅颦。不会吴儿底心性，冒寒湖上去寻春。林君庐不存已久，苏公堤比旧尤佳。绝怜夹堤柳渐暗，谁见傍庐梅正花。乍来乍去堤边鹭，似有似无烟里山。何人为展古书轴，尘暗缣绡浓淡间。丰乐楼头沸管弦，拍床唤酒记当年。而今寂寞空栏，楼下涟漪自宛然。
　　【苏洞诗】《与曾亨仲曹六二兄买小舟游西湖》：贪忙安得似偷闲，十日红尘倦往还。买得小舟真似叶，败荷丛底看孤山。《西湖早秋》：明知有热不多时，可喜秋清又可悲。四十九年蘧伯玉，西湖一阵桂风吹。《重到西湖》：都下重来百事非，故人相见少相知。绝怜水减西湖瘦，更喜兵强北虏衰。顾虑每怀医国计，仓黄犹忆过家时，书生老矣都无用，自卷波澜入小诗。
　　【吴子虚呓集】《西湖》：故都日日望回銮，锦绣湖山醉里看。恋着销金锅子暖，龙沙忘了两宫寒。孙何师钱塘柳永作《望海潮》词赠之，流播金国完颜亮闻：三秋桂子，十里荷花。遂起投鞭渡江之心。时诗云：谁把杭州曲子讴，荷香十里桂三秋。那知卉木无情物，牵动长江万里愁。南渡驻跸，留连为歌舞之场，遂忘中原。悲夫！
　　【张侃拙轩集】《游西湖》：夜来雨足半篙水，西湖荷花纷锦绮。扁舟载酒作清游，香入衣襟风缓起。西湖之景天下无，万句千言空满纸。山依华屋屋依山，湖光渺渺相回环。因思古人比西子，又见今人比贤士。东坡诗句脱尘凡，不比今人较形似。今时亦自有诗人，毫端无穷契天理。楼攻女鬼比西湖为贤士。
　　【许纶涉斋集】：六月十五日，西湖夜泛，高炳如集客赵临安蟠老致饷，同游者：陈可行，杨少云，李元德，王顺伯，何绍彭，张宗尹，杨氏子弟。侍僧方与马次炳如韵：西湖著明月，万象各偃伏。夙昔湖上游，赓酬动盈束。未有夜泛诗，此诺吾屡宿。剥啄闻招呼，纵臾戒行速。读君纸三过，洗我愁万斛。行行正作意，在在堪刮目。山光真起予，过雨俨新浴。精蓝憩深幽，疏篁庇条绿。棋声节风瓯，参差自成曲。睡乍味觉甜，语软气能馥。老僧与容忘，谛纟由楞严轴。小立水花净，一堤良意足。方舟晓兴动，篙人听回复。薰风散金波，心境两愁独。是中有妙句，万古无管属。诗家高书记，前赵今鲍叔。归来要推敲，遣饷到林谷。陈榻初解悬，膺门契仍笃。不遗太学蕃，王杨共高躅。陆笑阿戎谈，足以侍几牍。支郎更可人，啖蔬如啖肉。而我厕髯张，形骸愧珠玉。敢逃清白眼，仅免朱丹毂。明朝软红中，清游梦应续。未叹终滞淹，湖山已收录。
　　【卫宗武诗】《钱竹湖招泛西湖，值雨即事》：西湖成久别，岁月不可记。竹君秩豆笾，扮友集簪履。放船及中流，烟霭渺无际。宛类太极初，混沌但一气。浩浩云常浮，垂垂雨不止。楼观列画图，黯淡微茫里。素妆红姿态，于此见施子。才入西陵桥，林峦得近似。缓步香月堂，循山历其趾。逋仙去何之，千古俨清致。淋漓雨珠仙，一一浴未起。粲然间红妆，脸霞泪如洗。余芳袭壶觞，暗馥散襟袂。十里花柳堤，六桥风月地。暝色压红舷，游屐不可至。昌翔度里湖，两山浓滴翠。中有白鸟闲，翩翩自游戏。几年阻行乐，谓有公闾第。栋宇半苍苔，遗污渍清。兴亡成古今，感忾重嘘唏。转迤迩城堤，觥筹犹未既。风生语笑高，云遏歌声曳。斯游属晏阴，乐事亦足纪。何时可重来，风日待清美。
　　【陆放翁诗】《夜泛西湖示桑甥世昌》：嗟我客上都，忽已见暮春。骑马出暗门，眯眼吹红尘。西湖为贾区，山僧多市人。谁令污泉石，只合加冠巾。黄冠更可憎，状与屠沽邻。酒肉气，吾辈何由亲。少须一散，境寂鸥自驯。举手邀素月，移舟采青苹。钟从南山来，殷殷浮烟津。鹤发隐者欤，长歌收钓缗。畏冷不竟夕，恨此老病身。明发复扰扰，吾诗其绝麟。《闰二月二十日游西湖》：西湖二月游人稠，鲜车快马巷无留。梨园工教坊优，丝竹悲激杂清讴。追逐下上暮始休，外虽狂醒乐则不？岂如吾曹淡相求，酒肴取具非预谋。青梅苦笋助献酬，意象简朴足镇浮。尚渐一官自拘囚，未免走马从两驺。南山老翁亦出游，百钱自挂竹杖头。《与儿辈泛舟游西湖，一日间晴阴屡变》：逢着园林即款扉，酌泉鬻笋欲忘归。杨花正与人争路，语还催雨点衣。古寺题名那复在，后生识面自应稀。伤心六十余年事，双塔依然在翠微。
　　【廖行之省斋集】《代游西湖分韵得香字》：永嘉有儒宗，学古源流长。未施经国手，姑绾祠岳章。岂惟礼秩重，正遣文教昌。从游者谁子？秀异推荆杨。潜君春秋学，三传可束藏。君章湘中杰，况有今黄香。群贤集董帷，幸甚同翱翱。吾邦一何遇，石鼓分余光。坐令士气振，闻者皆激昂。今朝过封胡，三英璨琳琅。乘兴访萧寺，草草罗酒浆。吾侪亦纵臾，十驾随飞黄。亢宗赖季子，未数彦道狂。读礼不敢过，养晦须名扬。旁观且袖手，代斫愧不臧。聊补分韵篇，一笑薰风凉。
　　【周文璞诗】《西湖即事》：闲看浮栖曲渚，倦随奔鹿上荒陵。松门雨过长廊静，一架藤花供病僧。
　　【陈舜俞集】《西湖》：古山泻仙源，坤舆凿虚境。宝势相回环，穴阑清倒影。群冰人无惊，泛泛华浆并。山上放歌行，不少有遗景。谁意注灵波，溉田三万顷。
　　【高耻堂存藁】《次韵养源避暑西湖》：墙拥千竿竹，帘萦一蕙香。避暄情散朗，怀悲意悲凉。小簟琉璃色，新醅琥珀光。梦回闻剥琢，浑欲懒衣裳。
　　【宛陵群英前集】《刘得之游西湖诗》：胜地留连久，西湖得再游。芰荷围书舫，杨柳护红楼。风月苏堤夜，烟云葛岭秋。买鲜沽美酒，且莫计觥筹。
</div>
    <div class="pagination">
<a href="永乐大典残卷_page40.html">上一页</a><span>...</span><a href="永乐大典残卷_page36.html">36</a><a href="永乐大典残卷_page37.html">37</a><a href="永乐大典残卷_page38.html">38</a><a href="永乐大典残卷_page39.html">39</a><a href="永乐大典残卷_page40.html">40</a><span class="current-page">41</span><a href="永乐大典残卷_page42.html">42</a><a href="永乐大典残卷_page43.html">43</a><a href="永乐大典残卷_page44.html">44</a><a href="永乐大典残卷_page45.html">45</a><a href="永乐大典残卷_page46.html">46</a><span>...</span><a href="永乐大典残卷_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
