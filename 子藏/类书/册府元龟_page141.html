<!DOCTYPE html>
<html>
<head>
    <meta charset="UTF-8">
    <title>册府元龟 - 第 141 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 141 页/共 736 页</h1>
    <div class="content">羊少与武帝通门甚相亲狎及帝践阼累迁中护军典禁兵放恣犯法每为有司所贷其後司隶校尉刘毅劾之应至重刑武帝以旧恩直免官而已寻以侯白衣领护军顷之复职（又云：武帝与羊接筵同席尝谓帝曰：若富贵见用任领护各十年帝戏而许之及帝为抚军命参军事帝即王位後擢为左卫将军封甘露亭侯帝践阼累迁中军加散骑常侍在位十二年典禁兵豫机密宠遇甚厚）。
何邵字敬祖少时与武帝同年有扌角之好帝为王太子以邵为中庶子及即位转散骑常侍甚见亲厚郑默为散骑常侍初武帝以贵公子当品乡里莫敢与为辈求之州内，於是十二郡中正佥共举默文帝与其父袤《书》曰：小儿得厕贤子之流愧有窃贤之累及武帝出祠南郊诏使默骖乘因谓默曰：卿知何以得骖乘乎！昔州里举卿相辈常愧有累清谈遂问政事。
华异少为武帝所礼累迁侍中南中郎将都督河北诸军事坐事免官与陈勰共造猪阑於宅侧帝尝出视之问其故左右以实对帝心怜之帝後。又登陵台望见异苜蓿园阡陌甚整依然感旧太康初大赦乃得袭封久之拜城门校尉迁左卫将军数年以为中书监。
刘弘有略政事之才少家雒阳与武帝同居永安里。又同年共研席以旧恩起家太子门大夫累迁率更令转太宰长史。
元帝太兴三年七月丁亥诏曰：先公武王先考恭王临君琅邪四十馀年惠泽加於百姓遗爱结於人情。
朕应天符命创基江表兆庶宅心襁负子来琅邪国人在此者近有千户今立为怀德县统丹阳郡昔汉高祖以沛为汤沐邑光武亦复南顿优复之科一依汉氏故事。
唐帝初封琅琊王及即位诏琅琊国及府吏进位各有差。
穆帝以王洽为中书令固让表疏十上帝曰：敬和清裁贵令昔为中书郎吾时尚少数呼见意甚亲之今所以用为令既机任须才。且欲时时相见共讲文章待以友臣之义而累表固让甚违本怀其催洽令拜洽苦让遂不受。
後魏道武天赐元年追录旧臣加以封爵各有差明元即位初问左右曰：旧臣之中为先帝所亲信者有谁时新息公王雒儿对曰：有李先者为先帝所知帝召先引见问曰：卿有何功行而蒙先帝所识先对曰：臣至愚细才行无闻以忠直奉上更无异能帝曰：卿试言旧事先对曰：臣闻尧舜之教化民如子三王任贤天下怀服今陛下躬秉劳谦六合归德士女能言莫不庆忭。
文帝在东宫时贾秀为太子中庶子及即位掌吏曹事帝以秀东宫旧臣进爵阳都子加振威将军。又以谷洪为散骑常侍南部长李灵为平阳将军雒州刺史李为仪曹尚书领中秘书赐爵扶风公加安东将军洪灵洽字敬和皆授帝经以旧恩拜。又赠母孙氏为容城君帝谓群臣曰：朕始学之岁情未能专既总万机温习靡暇是故儒道有阙焉岂惟予咎抑亦师傅之不勤所以爵赏仍隆者盖不遗旧也。免冠拜谢献文与陆定国自襁褓同处及践阼拜定国散骑常侍特赐封东郡王加征南将军定国以承父频辞不许。又求以父爵让弟遂乃听之俄迁侍中仪曹尚书孝文延兴二年十二月诏以代郡事同丰沛代民先配边戍者皆免之宣武景明初自皇太子即位诏宫臣增位一级。
前废帝普泰初卢同除侍中进号骠骑将军左光禄大夫同时久病强牵从务启乞仪同初同之为黄门也。与帝俱在门下同异其为人素相款至是帝以旧恩许之除仪同三司馀官如故。
出帝永熙二年平东将军致政董徵卒帝以徵昔授父业故优赠散骑常侍都督相殷沧三州诸军事车骑大将军仪同三司尚书左仆射相州刺史谥曰：文烈。
後周太祖时侯莫陈顺少豪侠有志度从征伐有功累迁骁卫将军从魏孝武入关顺与太祖同里素相友善。且弟崇先在关中太祖见之甚欢。
明帝为公子时与少司马蔡祜特相友善及即位礼遇弥隆御膳每有异味辍以赐祜群臣朝宴每别被留或至昏夜列炬鸣笳送祜还宅。
武帝及齐王献之在襁褓也。以避忌不利居宫中太祖令於瓜州刺史李贤家处之六载乃还宫因赐贤妻吴姓宇文氏养为侄女赐与甚厚及武帝西巡幸贤第诏曰：朕昔冲幼爰寓此州使持节骠骑大将军开府仪同三司大都督瓜州诸军事瓜州刺史贤斯土良家勋德兼著受委居朕辅导积年念其规弼功劳甚茂食彼桑椹尚怀好音矧兹惠人其庸可忘今巡抚留此不殊代邑举目依然益增旧想虽无属籍朕处之。若亲凡厥昆季乃至子侄等可并预宴赐，於是令中侍上士尉迟恺往瓜州降玺书劳贤赐衣一袭及被褥并御所服十三环金带一腰中厩马一匹金装鞍勒杂彩五百银钱一万赐贤弟申国公穆亦如之子侄男女中外诸孙三十四人各赐衣一袭。又拜贤甥库狄乐为仪同贤门生昔经侍奉者二人授大都督四人授帅都督六人别将奴已免贱者五人授军主未免贱者十二人酬替放之。
宇文孝伯安化公深之子其生与武帝同日太祖甚爱之养於第内及长。又与武帝同学後帝从容谓之曰：公之於我犹汉高之於卢绾也。乃赐以十三环金带。
隋高祖少时与雒阳元谐同授业於国子甚相友爱後以军功累迁大将军及高祖为丞相引致左右谐白高祖曰：公无党援譬如水间一堵墙大危矣。公其勉之尉迟迥作乱遣兵寇小乡令谐击破之及高祖受禅顾谐笑曰：水间墙竟何如也，於是赐宴极欢进位上大将军封乐安郡公食邑千户。
郭徽初仕後魏大统末为同州司马与高祖有旧徽後官至洵州刺史安城县公及高祖受禅拜太仆卿宇文庆初仕周历延宁二州总管高祖为丞相复以行军总管南征江表次白帝徵还以劳进位上大将军高祖与庆有旧甚见亲待令督丞相军事委以心腹寻加柱国开皇初拜左武卫将军进位上柱国数年出除凉州总管岁馀徵还不任以职初帝潜龙时尝从容与庆言曰：天元实无积德视其相貌寿亦不长加以法令繁苛耽恣声色以吾观之殆将不久。又诸侯微弱各令就国曾无深根固本之计羽翮既剪何能及远尉迟迥贵戚早著声望国家有[C260]必为乱阶然智量庸浅子弟轻佻贪而少惠终致亡灭司马消难反覆之虏亦非池内之物变在俄顷但轻薄无谋未能为害不过自窜江南耳庸蜀险隘易生艰阻王谦愚蠢数无筹略但为人所误不足为虞未几帝言皆验及此庆恐帝遗忘不复收用欲见旧恩顾具录前言为表奏之帝省表大悦下诏曰：朕言之验自是偶然公乃不忘弥表诚节深感至意嘉尚无巳自是帝每加优礼。
李谔初仕周为天官都上士开皇中累迁治书侍御史高祖谓群臣曰：朕昔为大司马每求外职李谔陈十二策苦劝不许朕遂决意在内今此事业谔之力也。赐物二千段累迁治书御史。
韦师初仕後周为宾部大夫高祖受禅拜吏部侍郎後兼晋王广司马从帝幸醴泉宫召师与左仆射高上柱国韩擒虎等於卧内赐宴令各叙旧事以为笑乐。
郑译初仕後周定策以高祖辅政开皇初有罪除名寻授开府隆州刺史请还治疾有诏徵之见於醴泉宫帝赐宴甚欢因谓译曰：贬退已久情相矜愍，於是复爵沛国公上柱国帝顾谓侍臣曰：郑译与朕同生共死间关危难兴言念此何日忘之译因奉觞上寿窦荣定初仕後周为雒州总管高祖受禅来朝京师帝顾谓群臣曰：朕少恶轻薄性相近者唯窦荣定而已赐马三百匹部曲八千户而遣之。
司马消难初仕後周为交州总管时高祖秉政消难与尉迟迥不受命遂奔陈初消难自北齐归周高祖父迎消难遂结为兄弟情好甚笃高祖每以叔礼事之至是陈平至京特免死配为乐户经二旬放免犹被旧恩。
长孙览初仕後周为大都督周武帝在藩与览亲善及即位弥加礼焉超拜车骑大将军每公卿上奏必令省读开皇中高祖尝命览与安德王雄上柱国元谐李充左仆射高右卫大将军虞庆则吴州总管贺。若弼等同宴帝曰：朕昔在周朝备展诚节但苦猜忌每致寒心为臣。若此竟何情赖朕之於公义则君臣恩犹父子朕当与公共享终吉罪非谋逆一无所问朕亦知公至诚特付太子宜数参见之庶得渐相亲爱柱臣素望实属於公宜识朕意其恩礼如此。又为蜀王秀纳览女为妃。
杨义臣代人本姓尉迟氏父崇仕周为大将军知高祖相貌非常每自结纳开皇初封泰兴县公岁馀从行军总管达奚长儒击突厥於周盘力战而死赠大将军豫州刺史以义臣袭崇官时义臣尚幼养於宫中年未弱冠奉诏宿卫如千牛者数年赏赐甚厚帝尝从容言及旧恩顾义臣嗟叹久之因下诏曰：朕受命之初群凶未定明识之士有足可怀义臣与尉迟迥本同骨肉既狂悖作乱邺城其父崇时在常山典司兵甲与迥邻接。又是至亲知逆顺之理识天人之意即陈丹款虑染恶徒自执有司请归相府及北夷内侵横戈制敌轻生重义马革言旋操表存亡事贯幽显虽高官大赏延及於世未足表松筠之志彰节义之门义臣可赐姓杨氏赐钱三万贯酒三十斛米麦各百斛编之属籍为皇从孙。
刘仕周尚公主官至柱国彭国公数为将帅位望显隆与高祖有旧及受禅甚亲任历左武卫大将军庆州扌总管。
郭荣初为高祖相府乐曹参军俄以本官复领蕃部大夫高祖受禅引为内史舍人以龙潜之旧进爵蒲城郡公。
卢贲开皇初为右将军与华州刺史张宾等谋黜高苏威事泄免死及为齐州刺史民饥米踊贵闭人粜而自粜之坐是除名为民後从幸雒阳帝从容谓贲曰：我始为大司马时卿以布腹心於我及总百揆频繁左右与卿足为恩旧卿。若无过者位与高齐坐与凶人交构繇是废黜言念畴昔之恩复当牧伯之位何乃不思报效以至於斯吾不忍杀卿是屈法申私耳贲俯伏陈谢诏复本官。
虞庆则与高祖有旧因观群臣宴射庆则进曰：臣蒙赉酒食令尽乐御史在侧恐醉而被弹帝赐御史酒因遣之出庆则奉觞上寿极欢帝谓诸公曰：饮此酒愿我与诸公等子孙常如今日世守富贵。
权武自高祖为丞相引之左右及受禅增邑五百户後六岁拜浙州刺史伐陈之役以行军总管从晋王出六合还拜豫州刺史在职数年以创业之旧进位大将军检校潭州总管。
炀帝大业二年七月壬戌擢藩邸旧臣鲜于罗等二十七人官爵有差九年冬十月乙酉诏曰：博陵昔为定州地居冲要先皇历试所基王化斯远故以道冠豳风义高姚邑朕巡抚氓庶爰届兹邦瞻望郊廛缅怀敬止思所以宣播德泽覃被下人崇纪显号式光令绪可改博陵为高阳郡赦境内死罪已下给复一年，於是召高祖时故吏皆量才受职。
赵才帝为晋王时以上仪同三司配事及为太子拜右虞候率帝即位转左备身骠骑後迁右骁卫将军帝以才藩邸旧臣渐见亲待才亦恪勤匪懈所在有声岁馀转右候卫将军。
张威虔炀帝为晋王时为刑狱参军及王为太子迁太子舍人帝即位授内史舍人仪同三司寻以藩邸之旧加开府寻拜谒者大夫。
达炀帝为晋王时为参军大业初以藩邸之旧拜左翊卫将军。
裴虔通河东人炀帝为晋王时以亲信从稍迁至监门校尉及即位擢旧左右授宣惠尉迁直阁。
独孤盛上柱国楷之弟也。性刚烈有胆气炀帝在藩盛以左右从累迁为车骑将军及嗣位以藩邸之旧渐见亲待累转为右屯卫将军。
诸葛[A13C]炀帝为太子时为药藏监及即位迁著作郎後录恩旧授朝请大夫帝尝赐[A13C]诗其卒章曰：参翰长洲苑侍讲肃成门名理穷研英华恣讨论实录资平允传芳道後昆其见待遇如此。
●卷一百七十二
○帝王部　求旧第二
唐高祖初为唐公克京师隋左亲卫窦靖德以亲故之恩见之甚悦历拜周大总管司马迁长史。
武德元年五月即位凡有宾客故吏咸加升擢率意进用不限阶资。
二年闰二月甲寅帝引见并州元从将校以下谓之曰：朕起义并州以救元元之命实诸君之力也。卿辈执羁勺从我已三岁矣。朕每念之无忘寝食待东都平定当放卿还故乡众皆曰：幸遇龙兴获展微效俱沾不次之赏今天下未定岂敢辞劳但陛下初发太原许定天下之後与臣辈同幸并州今銮舆未动臣下何能独去帝曰：昔有此言朕所以不忘，於是廪食其妻子。
是月己巳隋吏部侍郎杨恭仁进见帝为之兴引与同坐言畴昔为欢者久之。
三年二月辛丑隋殿内少监豆卢达自东都来奔与帝有旧引入卧内宴赐甚厚。
三月戊辰隋尚食奉御郭弘道自东都来归弘道字太宝帝初为殿中少监深喜之及践阼弘道在东京帝每遣门人访其在没闻其来也。遂遣使迎劳於道及此引见涕泣曰：臣识龙颜在天下之先今拜阙庭在众人之後臣之罪也，於是引入卧内言及畴昔夜久乃罢赏赐万计拜同州刺史在州思慕不肯理事徵拜卫尉卿尤蒙玩狎仍下优诏每参见奏事特令殿。
孔绍安隋末为监察御史监帝军深见接遇帝受禅绍安自雒阳间行来奔帝见之甚悦拜内史舍人陈政初仕隋为谒者兵曹宇文化及之逆以为太常卿委之御侮政数劝化及归国化及不能乃亡归长安化及失政之後三军夺气兵势益弱帝与之有旧闻其来也。大悦遣使迎劳及至赐宴极欢寻授内史舍人。
许绍初仕隋为夷陵郡通守後遣使归国拜陕州刺史封安陆郡公帝与绍有旧因下诏曰：昔在青衿同游庠序博士吴琰其妻姓仇追想此时宛然在目荏苒岁月遂成累纪。且在安州之日公家乃莅岳州渡辽之时伯裔。又同戎旅安危契阔累叶同之其间游处触事可想公追砚席之旧欢同通家之曩好，爰自荆门驰心绛阙览此忠至弥以慰怀。
张瑾隋末陷王世充及雒阳平诏徵瑾入朝以旧恩历右卫大将军军器太监帝哀其年老从容谓之曰：公筋力渐衰过尔劳曳无乃辛苦耶朕不惜官但恐相损瑾固请曰：幸遇明时愿得陪奉帝颔之及为羽林将军遇突厥来寇瑾不战保于幽州帝以其年老拜冠军将军优以散秩。
太宗以武德九年八月即位九月戊戌赐旧邸僚旧下逮胥吏帛各有差。又宴旧府佐及学士於弘教殿赐物各有差。
贞观十五年五月壬申并州道士及僧父老等二百人诣阙上表称太原王业龙兴之地明年登封已後愿时临幸（臣钦。若等曰：是年四月有诏封泰山故父老等有礼毕临幸之谓）帝赐宴于武成殿顾谓侍臣曰：朕少在太原喜群聚博戏暑往寒逝将三十年矣。因与旧识者陈说往事以为笑乐因谓之曰：他人之言或有面谏卿等朕之故人实以告朕即日政教於百姓何如人间得无疾苦耶故老咸稽首言四海太平百姓欢乐陛下之力也。臣等馀年日惜一日但眷恋圣化不知疾苦因固请幸并州帝曰：飞鸟过故林尚徘徊踯躅况朕於太原起义遂定天下永言怀旧诚所不忘俟东封还或与公相见耳各赐物而遣之其不来者仍降玺书存问之曰：昔隋末丧乱百姓凋残酷法淫刑役烦赋重农夫释耒工女下机徵召百端会盗蜂起人怀怨愤各不聊生水火之切未足为喻先朝不忍涂炭思济黎元朕禀承神奋剑南起与彼境英雄同心协力不顾躯命以救苍生，爰自晋阳兴兵立义雄锋接刃栉风沐雨除凶去暴布德行仁天下安戎车止息九夷八狄莫不来庭以至于今二十馀载岂子一人所能致此实赖天地之灵宗社之福贤人君子为朕股肱文士尽其才智武夫宣其武力朕端拱无为，庶几王道然汉祖悲歌尝思丰沛晋皇吟咏唯在温原此人情也。况并部之地创业之基与诸父老首立大事引领北望感慕兼深思与父老一日叙旧怀之在心所不忘也。但海内殷旷万机事多巡省四方未获周悉父老宜约勒乡党教导後生亲疏子弟务在忠孝必使风俗敦厚异於他方副朕此怀光示远迩使旌表门闾荣宠家国书名竹帛，岂不美乎！夏序甚热想各平安善自怡养动静闻奏故有此敕想见朕心。
十六年十一月甲子帝幸庆善宫召武功之邰城立节三时丰义四乡士女七十已上及居宫侧数百人赐宴焉帝谓之曰：朕幼遭隋乱栉风沐雨饥不遑食以救苍生百姓得无死亡二十馀年矣。今重还旧乡与父老相见此宫先皇所居朕之生处至此伤心触物增感因泣下г襟群臣莫不欷。又曰：今召父老言宴少自宽割耳。又谓群臣曰：人或时览物不能自知朕昔在隋朝五品初不可望公等其时多有未仕朕今君临四海公等并居高列君臣相遇千载一时朕与诸公岂各自知也。遂纵酒尽欢其父老中或宿经役事或旧媪仓头皆蹈舞劝醉争前上寿或因言屈滞者帝咸理之宴毕赐帛各有差其无官者并加泛级。
二十年帝征辽还幸并州引从官及太原父老宴赐物有差因下诏曰：太原之地兴运所阶全晋之人义深惟旧自朕恭膺宝历二纪于兹何尝不御长怀想崤陵之风雨临轩远感念大攀之雷当於此时乃忘身而拯溺实赖同德并羸粮而乐推役不逾年遂清区域谅繇成都之众讴讼阐虞帝之功战牧之徒歌舞兴周王之业仗兹协力竟至平怀彼勤劳何忘晷刻既因垂拱之暇再省创业之方周历郊原宛如畴昔访其父老已多长谢不见所识魏后遂以兴嗟┰彼故人汉高因而式宴前王是日哀乐交怀在朕深衷义符于此是用具陈广乐共申高宴取譬还谯之赏同彼幸代之情仍曲赦并州管内大辟罪已下系囚见徒皆赦除之常赦所不免者不在赦例。又以前银青光禄大夫辽山县伯温昂为金紫光禄大夫保晋阳之旧也。
二十一年开府仪同三司高士廉薨帝闻之流恸将往哭之房玄龄顿首谏曰：陛下久御药石不可临丧去岁圣躬不安康复甫尔臣等敢以死请帝曰：朕此行也。岂独君臣之礼欤兼以故旧情深恩戚义重一朝长逝忍而不哭之乎！卿等勿复言也。乃从数百骑出兴安门司徒长孙无忌哭於丧侧闻驾来驰往奉见涕泣马前谏曰：饵石临丧经方明忌臣之目见诚有所徵陛下含育黎元须为宗社珍爱臣亡舅士廉知将不救尝谓臣曰：至尊覆载恩隆不遗簪履亡没之後或致亲临生存虚荷荣班无酬圣德安可以北首夷衾辄回銮驾魂而有灵负谴斯及不愿亲临期於必遂其言甚切帝终不听无忌中道伏卧涕泣交流帝感之还入宫苑南望而哭雨泗沾衣从官无不屑涕。
载胄初仕齐为郑州长史帝克武牢而得之引为士曹参军武德末以藩邸之旧除兵部郎中。
薛万淑以屡有战功拜上柱国封武城郡公帝与之有旧引为护军及嗣位拜右领军寻镇黄龙检校东校尉。
崔善为尚书左丞後历大府大理司农陕秦二州所在之职皆名理虽频以罪失官然以相府僚旧旋被升用。
萧隋炀帝萧后之弟义宁中陷王世充为工部尚书帝之平东都也。引为谘议贞观中以藩邸僚き历黄门侍郎太子右庶子。
褚亮为通直散骑常侍致仕归于家帝行幸雒阳及成翠微宫赐亮诗每有隔阔想思之句及驾幸辽东亮子遂良为黄门侍郎诏遂良谓亮曰：昔兴师旅卿尝入幕今兹遐代君已悬车倏忽之间移三十载眷言畴昔我劳何如今将遂良东行想公於朕不惜一儿於膝下耳故遣陈离意善居加食亮奉表陈谢其为款旧如此及至倏疾诏令高手医将药救疗中使候问不绝卒时年八十八帝甚哀惜之再三言及流涕。
张後裔初在太原侍帝讲经史贞观初为燕王谘议从王入朝特被召见屡蒙裔顾问後因奏言陛下龙潜之日常问臣隋氏运终何族当得天下臣对曰：李姓必得拯厥横流实资仁圣公家德业天下系心。若於此首谋顺天而动黄河以北指可定然後长驱关右以图帝业万姓喁喁孰不幸赖帝曰：此事并记之耳因赐宴於月池言及平昔乃从容谓後裔曰：今日弟子何如後裔奏曰：昔孔子领徒三千达者无子男之位臣翼赞一人即为万乘之主计臣此功逾於先圣帝以为笑乐乃令群臣难问後裔《左传》谓之曰：朕昔就卿受春秋今犹不忘後裔谢曰：陛下天纵圣德禀自生知臣不敢贪天之功以为己力帝大悦赐以御马及诸物迁燕王府司马後为睦州刺史因入朝乞骸骨帝召问曰：朕与卿刺史资以自养何谓即求致仕後裔对曰：年老筋力不健望得还私第时见厥庭帝曰：卿力犹强欲何官也。後裔陈谢不敢帝曰：朕昔从卿读书卿今日从朕求官但言所欲不相违也。时国子祭酒缺後裔奏言之因授国子祭酒俄迁散骑常侍。又请致仕许之加金紫光禄大夫听朝朔望。
裴寂既流静州会山羌为乱寂率家僮破之帝思其佐命之旧徵入朝会卒帝闻而伤之赠相州刺史工部尚书河东郡公。
高宗在春宫时萧德言为侍读及嗣位以师傅恩加银青光禄大夫特令全给禄俸遣通事舍人就家致问仍令乘舆至肃章门引见优礼甚厚赐帛百疋因是晋府及东宫旧侍读许叔牙等身没者子孙并增秩赐物焉。
永徽二年十二月赠故中书令马周为尚书右仆射以东宫旧僚故也。
显庆二年十月幸郑州以高祖在隋尝牧荣阳有经事高祖任郡佐史布衣以上身见在即以名闻五年正月幸并州至泽州之长平顿帝以历试此境赐父老等布帛有差。
龙朔元年九月幸天宫寺以是高祖龙潜旧第赐绢五百疋度僧二十七人。
麟德元年九月丙子至自万年宫便幸旧宅停七日丁丑宴群臣赐物有差。
总章二年九月幸岐州以高祖仕隋为扶风太守故曲赦岐州仍赐高年衣物粟帛各有差。
中宗神龙元年四月宴房州父老於雒城南门各赐勋一级帛十五。又以卫尉卿同平章事魏元忠为兵部尚书韦安石为吏部尚书太子宾客平乡县公李怀远为右散骑常侍兵部尚书同中书门下三品酒泉县公唐休为辅国大将军中书令博陵郡公崔玄为特进检校益州都督府长史判都督事京师留守户部尚书同中书门下三品兼检校雍州长史弘农郡公杨再思兼检校扬州大都督府长史判都督事国子祭酒同中书门下三品祝钦明为刑部尚书仍并同中书门下三品帝在春宫元忠等继为左右庶子等官至是故有斯授。又追赠故文昌左相刘仁轨为太尉故太子詹事蒋俨为礼部尚书皆以春宫旧僚故也。
三年四月庚寅幸荐福寺其故吏用府官从至寺者各赐勋一转崔敬嗣则天初为房州刺史帝为庐陵王安置在州官吏多无礼惟敬嗣独申礼致敬。又供给丰赡帝常德之及登位有益州长史崔敬嗣既同姓名每进拟官皆御笔超拜之者数四後引与语乃知误访敬嗣已卒乃遣中书令韦安石授其子官。
睿宗景二年三月故吏部尚书张嘉福追复官爵嘉福神龙初为吏部尚书兼相府长史唐隆元年同中书门下三品河北道宣劳使嘉福昵宗楚客附悖逆庶人及楚客诛有制斩之使未至嘉福次怀州牒令禁锢司法遽杀之寻後敕放于岭表而嘉福已死帝即位以藩邸旧臣复官焉。
玄宗初在春宫褚无量为国子司业兼太子侍读及即位迁郯王傅兼国子祭酒寻以师傅恩迁左散骑常侍仍兼国子祭酒封国公赐实封三百户。
开元二年八月诏曰：朕闻士之生代始於事亲中於事君终於立身此其本也。若乃移孝成忠策名委质命有太山之重义犭旬则为轻事有疾风之力节全则为劲况君臣之相遇而故旧之不遗乎！银青光禄大夫殿中监楚国公姜皎簪革联华璋特秀宽厚为量深沉合谋静而安仁动能体国往居藩邸潜款风亦犹彭祖之同书子陵之共学朕尝游幸于外至长杨墟社之间皎於此时与之累宿私谓朕曰：太上皇即当九五王必为储副凡如此者数四朕叱而後止宁知非仆虽玩於邓晨可收护军遂诃於朱皎复言於朕兄弟及诸驸马等因闻彻太上皇太上皇遂奏於中宗孝和皇帝皇帝寻遣嗣虢王邕等鞫问皎保护无怠词意转坚李通之识记不言田叔之髡钳罔惮乃为宗楚客纪处讷等密奏谪皎炎荒中宗特降恩私迁润州长史谗邪每构忠恳逾深戴於朕躬忧存王室以为天。且有命预睹成龙之徵人而无礼尝怀逐鸟之志拖辞枉舀旋罹贬斥严宪将及殆见诛夷履危本於初心遭险期於不贰虽祸福之际昭然可图而艰难之中是所ム赖洎朕祗膺宝位。又共翦奸臣拜以宠光不忘挹敬爱之极神明所知造膝则曾莫诡随匪躬则动多规谏补朕之阙斯人孔臧而悠悠之谈嗷嗷妄作鬼正恶直窃生於谤考言询事益亮其诚昔汉昭帝之保霍光魏太祖之明程昱朕之不德，庶几於此矧夫否当其悔则灭宗毁族朕负之必深泰至其亨则如山如河朕酬之未补岂流言之足听而厚德之遂忘谋始有之图终可也。宣告中外咸令悉知。
九月诏曰：明王垂训则罪不相及善人惧罚则刑不可滥繇是母尝直言岂坐赵括鱼既从戮宁遗叔向古之道也。朕所务焉卫尉少卿崔涤竭诚奉国忘体事君曾同下杜之游颇。若中阳之旧诚表於先觉节全於後凋其兄素蓄异图交结凶党涤虽怀在原之急深忧阖室之刑动静则闻始终必尽为臣不隐唯涤有之言念厥功曷云：从坐况老父就殒诸兄继殁摇落变衰有足矜悯赏罚劝沮宜判忠邪涤家除兄一房外馀并不须为累（涤今名澄玄宗在藩邸与之同里而居繇是有旧景龙中宗之潞州宾友饯别者自国门而旋涤独从至于革及登极恩眷甚厚赏赐相继思渥之盛当时无比以其朝夕宫掖出入无间虑有所漏泄乃于涤笏上亲札慎密二字以诫之）。
五年七月制曰：西汉诸将多以权贵不全南阳故人宜以优自保观夫先後吉凶之数较然可知良有以也。太常卿上柱国楚国公监国史姜皎衣缨奕代忠谠立诚明识比於桥玄密私方於朱朕昔在藩邸早申款洽尝博我以不遗亦起予以自爱及膺大位屡赐崇班茅土列爵河山传誓备蒙光宠特冠等夷朕每欲其戒盈用克终言未。若避荣公府守靖私第自知高尚之风不涉嚣尘之境沐我恩贷庇尔子孙宜归田园以恣娱乐散官勋封并如故时皎弟晦为吏部侍郎兄弟当朝用事侍中宋以其权宠太盛恐非久安之道屡奏请消损之故有是命後坐漏泄禁中语配流於雷州死于中路帝思皎旧勋令递其柩还制曰：念旧饰终仰惟令典故衤必书监姜皎顷在屯难颇申诚绩运属光华遂延恩泽而过繇骄怠遽隔幽明言念往初有深矜悼宜宠泉穸以示不忘可赠泽州刺史。
六年二月以少府监齐景胄为益州大都督府长史充剑南道度支防御兼松常姚等州处置兵马使以隰州刺史兖国公陆象先为润州刺史岳州刺史燕国公张说为荆州大都督府长史海州别驾员外置同正员韦嗣立为陈州刺史沔州刺史张廷为苏州刺史洋州刺史贾曾为庆州刺史皆坐贬久之特恩甄叙为其旧也。
十一年正月幸潞州以历试旧宅为飞龙宫诏曰：朕巡狩晋阳观风问俗肆觐群后存问百年候於境者仰为故事今停跸潞州劳以牛酒其外州刺史及迎驾父老道士女道士僧尼等远来至此颇以艰辛宜并令预会刺史赐物四十疋父老以下各赐物三疋。又敕太原府境内其有沈沦草泽抱德栖迟及武德功臣子孙并元从子孙才堪文武所属官者并委府县搜扬具以名荐辛卯诏并州置北都改州为太原府癸巳亲制起义堂颂刻石纪功于太原府之南街二十年十月北狩至潞州敕曰：朕往在藩邸游历潞城岁月颇多人情亦厚今因巡省再过此邦初至欢呼皆有繇衷之感将去停立益知恋主之诚言念此心孰不能辨虽天下为一政有何殊而王者无私议不谓此特宜优异以纳群心其潞府百姓丁壮等免征行令其分番宿卫定名长从仍委长史韦虚心审问父老百姓等如此处置可否奏闻。
天宝七载正月制曰：哲王垂范既有宠於勋庸先圣立谋谅不遗於故旧赠泽州刺史姜皎身心敏识雅量通才夙怀经济之能。且著文辞之美往居藩邸早奉款诚及登宝位尝进忠谠汉高之念卢绾魏祖之重桥玄彼此一时我亦无愧永言徽烈岂忘褒崇宜加赠於八座更开封於百室可赠吏部尚书仍赐实封三百户与子孙永克享祀。
肃宗以至德元年七月即位於灵武诏东宫官属既会昌期合承宠命量加改转。
李泌自天宝末待诏翰林仍东宫供奉帝甚礼之泌为杨国忠所忌出蕲春郡及帝即位遣使访召会泌自嵩[A13C]间行至彭原郡谒见陈今古成败安危之机契於宸衷延至卧内动皆顾问泌称山人故辞禄秩以散官宠之特拜银青光禄大夫仍知元帅广平王行军司马事。
杜鸿渐为朔方节度判官龙帝承命北巡徵兵讨逆屯于灵武鸿渐得谒见及即位之际鸿渐以定策功迁中书舍人兼判兵部侍郎。
代宗宝应元年七月即位优诏东宫官僚并与改转愿守本官者亦听李进初为帝东征从事。又为皇太子元帅参佐後至兵部侍郎卒帝甚悼之制曰：朕在藩邸理兵西夏建于元子受律东郊时更否泰再同休戚其恩遇如此赠礼部尚书。
德宗即位初以国子博士翰林学士张涉为左散骑常侍仍为学士帝自居春宫涉尝为侍读及嗣位後庶政小大皆咨之恩礼甚崇多所弘益俄受前湖南观察使辛杲金事觉以恩旧不之罪废于家。
建中初帝以驸马都尉柳谭子成尝有砚席之旧日加渥泽。
兴元初赠尚书左丞赵涓礼部尚书左永泰初为御史禁中失火焚屋室数十间与东宫稍逼近代宗深惊疑之消时为巡使俾令即讯消周历ヂ囿按验证居乃上直官遗火所致也。推鞠明审颇尽事情既奏闻代宗甚嘉赏焉帝时在东宫尝感消之理消详细及为衢州刺史年老既深。又与观察使韩不相得奏请免其官帝见其名谓宰相曰：，岂非永泰初御史赵消乎！对曰：然即日拜尚书左丞俄知吏部选事扈从梁州而卒。
顺帝以贞元二十一年正月即位制以给事中冯伉为兵部侍郎以兵部员外郎史馆修撰归登为给事中修撰如故伉及登皆帝在东宫时侍读以师傅恩拜。
宪宗在藩邸张宿因军使张茂宗得出入东宫辩谲敢言洎监抚登位之际骤承顾幸擢居谏列以旧恩数召入禁中终谏议大夫。
武元衡仕德宗为御史中丞顺宗即位王叔文等不悦之罢为右庶子帝始册为皇太子元衡赞引因识之及登极复拜御史中丞。
穆宗以元和十五年正月即位闰月以驾部员外郎丁公著为给事中兵部郎中薛放为工部侍郎咸以东宫旧恩起奖初放为皇太子侍读及嗣位未听政间放多在左右密参机务帝尝谓放曰：小子初承大宝惧不克负荷先生宜为相以匡不逮放叩头曰：臣实庸浅不足当重任乞陛下授以能者帝尤用嘉叹赐以金紫加集贤殿学士虽事任非切而恩顾转隆转刑部侍郎礼部尚书兼学士如故。
二月御丹凤楼大赦诏东宫官及侍读普恩之外赐爵加阶仍并与进改。
三月以检校司空兼太子少师判国子祭酒事郑馀庆为检校司徒馀如故加太子少傅兼判太常卿事韩皋检校太仆射并以东宫师保之旧进秩也。以太子宾客李益为右散骑常侍太子詹事分司东都韦贯之为河南尹太子宾客田融为太子少保兼太子詹事依前留司益等亦以春宫旧僚进秩。
四月以前处州刺史韦绶为尚书左丞绶前为谏议大夫侍读东宫帝深礼敬至是以旧恩超擢未几复加集贤学士。
敬宗长庆四年正月即位三月以太子少保张弘靖为太子少师分司东都太子宾客令狐楚为河南尹兼御史大夫太子宾客李益为左散骑常侍太子宾客张贾为右散骑常侍并以宫僚加恩也。
文帝初封江王宝历二年十二月即位太和元年正月敕江王府官去年十二月已前在任者并与进改後唐庄宗同光元年十二月车驾在洛京丁丑太原耆老薛汉等八十人诣阙称庆见於嘉庆殿帝以丰沛之民亲自慰谕给赐有差。
二年六月赠故河东节度副使右谏议大夫李袭吉礼部尚书故河东节度副使礼部尚书苏循为尚书左仆射故河东节度副使户部侍郎卢汝弼为兵部尚书故河东管内观察判官检校尚书左仆射司马揆为司空故河东留守判官工部尚书李敬义为尚书左仆射皆河东旧僚也。
十一月赠故天雄军节度副使王缄为司徒缄燕人初为刘仁恭幕吏天四年仁恭遣缄使凤翔路繇太原及复命燕晋不通帝留之言不逊命系于狱寻脱之署巡官帝待之甚厚时有马郁者亦仁恭之幕宾也。三年冬仁恭令郁将兵三万会於晋阳攻潞州因兹亦留於晋帝以郁为留守判官郁缄俱有文才然郁博通多识才性朗俊下笔成章郁死军书墨制多出於缄初从定魏州为节度判官期年为副使帝宠顾甚隆及胡柳之役缄於辎重间为乱兵所杀帝闻之欷然曰：副使应至不测翊月得其丧以归至是追赠。
明宗在潜时同光中赐得梁租庸使赵岩雒中宅宅虽华以趋内远乃与罗周敬易其第诺之其第即周敬父绍威前唐时所建在福善里後帝即位一日梦中见一人仪形瑰秀。若素识者帝梦中曰：此得非前宅主罗氏乎！及寤访其子孙左右对曰：周敬见列明廷召至果符梦中所见帝谓侍臣曰：朕不欲使大勋之後久无土地因授左冯非承家为善何以致此天成元年七月中书门下奏太原潜龙宅请以积庆宫为名从之。
是月敕汉朝沛魏祖封谯当化家为国之时行奉先思孝之道卷惟应郡迹乃帝乡宜师古而建邦亦推恩而及物俾崇国本以洽人情其应州宜置彰国军节度仍以兴唐军为寰州隶彰国军九月己未幸前隰州刺史袁建丰之第帝在藩邸尝为副相得甚欢至是建丰风病沈废於私第以旧爱亲幸抚慰之。
二年四月赠故振武军节度使李嗣昭为太尉嗣昭天十五年卒於太原帝旧敦分义临御之後念深故人故有是诏。
十一月乙卯平卢军节度霍彦威天平军节度符习入觐召殿命乐举酒语及佐命决策之事欢话移时。
长庆元年三月以吐谷浑薛万通为岚州刺史与帝有旧故也。
十月北京留守冯ど谢恩赐母衣服银器初ど父在太原潜龙第为家老母出入第中恩意颇厚ど自宣徽使居守晋阳将之任ど母辞於宫中帝谓ど母曰：吾辈老矣。ど昨来纟角儿走吾前今日便得气力吾顷在太原为偏将视节度使富贵极矣。彼时吾不敢怀望将帅今ど为留守节度使耳姥更宜内训抚我乡里生民是日锡以金缯及至任每因中使往即慰问之。
三年二月以李从臻检校尚书右仆射右卫将军刘遂凝检校户部尚书右监门卫将军韩昭裔检校户部员外郎守太子左赞善大夫仍赐紫金鱼袋赵筠检校兵部尚书王再友检校刑部尚书胡漳检校国子祭酒史延韬检校右散骑常侍皆帝在藩旧参佐也。
</div>
    <div class="pagination">
<a href="册府元龟_page140.html">上一页</a><span>...</span><a href="册府元龟_page136.html">136</a><a href="册府元龟_page137.html">137</a><a href="册府元龟_page138.html">138</a><a href="册府元龟_page139.html">139</a><a href="册府元龟_page140.html">140</a><span class="current-page">141</span><a href="册府元龟_page142.html">142</a><a href="册府元龟_page143.html">143</a><a href="册府元龟_page144.html">144</a><a href="册府元龟_page145.html">145</a><a href="册府元龟_page146.html">146</a><span>...</span><a href="册府元龟_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
