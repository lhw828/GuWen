<!DOCTYPE html>
<html>
<head>
    <meta charset="UTF-8">
    <title>翰苑新书 - 第 43 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 43 页/共 103 页</h1>
    <div class="content">　　【清节不渝立懦夫于百世之下孤忠自许举明主于三代之隆】
　　【和屑玉于脩茎气融沆瀣出层冰于巨壑清絶尘埃】
　　正直
　　厯代事实正色立朝【春秋公羊传孔父正色而立于朝则人莫敢过而致难于其君者孔父可谓义形于色矣】古之遗直【左传昭公十四年孔子曰叔向古之遗直也治国制刑不隠于亲】面折人之过【前汉汲黯传黯面折不能容人之过合已者善待之不合者弗能忍见】志懐霜雪【后汉祢衡传忠果正直志懐霜雪】国之宝【隋书栁彧正直之士国之宝】不茍合不取容【前朱建传行不茍合义不取容】不受私语【前袁盎传申屠嘉曰使君所言公事君且奏之则私吾不受私语】不受私谒【通鉴汉文帝纪申屠嘉为人防直门不受私谒】语不及私【前尹翁归传翁归语不及私】不阿当世【前汉贡禹传禹守经据古不阿当世】我知子知【后汉杨震举茂才王宻宻遗震金曰暮夜无人知者震曰天知神知我知子知何谓无知】不附中朝【通鉴晋武帝纪羊祜不附中朝时人为之语曰二王当国羊公无徳】介然不羣【晋王基传基方正亮直介然不羣】非为弄臣【隋书刘行本为左庶子太子得良马欲令行本乘行本正色曰至尊置臣于庶子者欲令辅导非为作弄臣也】不屈牛仙客【唐严挺之等赞挺之拒宰相不肯见李林甫崔隠甫违诏不屈牛仙客信刚者乎】李下无蹊径【唐李乂传乂进吏部侍郎请谒不行时人语曰李下无蹊径】正人无待于助【唐李徳裕传正人一心事君无待于助】劲特无所依【同上松柏之为木孤生劲特无所因依】耿介之士【唐归登传耿介之士羞于自拔】一介不取【风俗通郝子防一介不取毎行饮水投一钱井中】
　　皇朝事实至清至直至勇【傅献公事见徳美类】大雅大忠【见徳美类】未尝折顔色屈语论【王待制质墓志质未尝折顔色屈语论以合当国者意】未尝一至贵人之门【东坡答李廌书陈履常居都下逾年未尝一至贵人之门章子厚欲一见终不可得】羣书精语虽一毫而莫取【东坡赤壁赋天地之间物各有主茍非吾之所有虽一毫而莫取】黄河一直青松万仞【陈子昻集】松柏不受令于霜雪【张説集松柏青青不受令于霜雪】独鹤不羣孤松无柯【刘长卿文】如断山絶巘【穆员作郑叔则志嶷然如断山絶巘不可以邪径造焉】刚态毅状铁肠石心【皮日休梅花赋宋广平贞姿劲质刚态毅状铁肠石心不解吐婉媚辞】
　　前贤诗词信行直如【袁阳源白马篇义分明于霜信行直如】岳立冠人曹【李白诗多君秉古节岳立冠人曹】行髙无汚真【杜甫诗物白讳受玷行髙无汚真】古瑟无俗韵【李白诗古瑟无俗韵寒松无妖花】坚姿映松柏【苏子由集坚姿映松柏直节凌荆榛】桂枝生自直【文选】直如朱丝绳【鲍明逺白头吟】直声犹在履声中【东坡诗朝罢人人识郑崇直声犹在履声中】
　　四六警语　【道备轲醇　制行中和　端厚有容望隆汲直　养气刚直　直方不挠松到天而不屈　直方大叶坤元之二兰无人而亦馨　智仁勇根达徳之三】
　　【技断断猗无他　朝夕辅台有谋猷必告乃后心怦怦兮谅直　夙夜基命不战事自屈人兵方清议汩陈之际砥柱颓波迨正涂恢拓之秋安车坦履】
　　【正学正言蔚有前流辈之様古心古貌肯为今世俗之妆】
　　【广步阔趋不识金张之蹊隧孤芳独洁安知牛李之门墙】
　　【陆贽之不负所学有得于天翁归之莫干以私其清如水】
　　【秉心直谅凛乎若朱丝绳制行方严截然如玉界尺】
　　【玉质金相允矣文章之正印冰悬雪跨凛然节义之大闲】
　　【中流砥柱百壬夙避其锋野水孤舟六丁莫措其手】
　　【晦叔虽介甫所厚安可嘱以私淳夫受温公之知岂不言其过】
　　【秀出班行固已芒寒而色正凛然气节不为义疚而利囘】
　　【集众思广忠益诸葛武侯风流不妄语踏实行司马文正地位】
　　【开诚布公之学无党无偏爱君忧国之心不阿不激】
　　【扶持正论非尧舜之道不敢陈攘斥异端岂管晏之功可复许】
　　【赵孟所贵能贱之于吾何有孙刘不使为公耳枉己则非】
　　【敬王如孟子非仁义不陈于前告后若君陈有谋猷乃顺于外】
　　【披腹欲陈身为国计掉头不顾事与心违】
　　【排诐淫邪遁之辞其功不在禹下全刚大直养之气非道不陈王前】
　　【道足以格君心之非言足以定国论之是】
　　【仲舒于世醇儒负粹然一正之学叔向好古遗直有刚亦不吐之风】
　　【风标凛冰雪以自持心事质神而无愧】
　　【适憸人乘器纷扫门求拜之靡遑独抗疏论奸虽倒海排山之不置】
　　【监邪古镜与日长明抱直长松到天不屈】
　　忠鲠
　　厯代事实额扣龙墀【唐刘栖楚传云】愿赐劒斩佞臣【前朱云上书曰臣愿赐尚方斩马劒斩佞臣一人以厉其余上问谁也对曰张禹上大怒曰小臣廷辱师傅罪死不赦御史将云下云攀殿槛槛折云呼曰臣得下从龙逢比干游于地下足矣左将军辛庆忌免官解印绶叩头殿下曰此臣素着狂直于世使其言是不可诛其言非固当容之上意解后当治殿槛上曰勿易因而缉之以旌直臣】谏御楼船【前薛广徳传汉成帝欲御楼船广徳谏言宜从桥陛下不聴臣臣自刎以血汚车轮】朕有过未尝不面言【通鉴宋世祖纪魏帝谓羣臣曰如髙允者乃真忠臣也朕有过未尝不面言至有朕所不堪闻者允皆无所避朕闻其过而天下不知可不谓之忠乎】欲壊相麻【唐阳城传徳宗欲遂相裴延龄城显语曰延龄为相吾当取白麻壊之于庭帝不相延龄城力也】谏舞胡鸣玉【唐李纲传髙祖拜舞人安叱奴为散骑常侍纲谏曰今新定天下而先令舞胡致位五品鸣玉曳组非创业垂统之道也】
　　皇朝事实鱼头公【圣宋掇遗鲁宗道为参政以忠鲠自任人曰鱼头公盖以骨鲠目之】羣书精语蹇蹇匪躬【易蹇卦王臣蹇蹇匪躬之故】气蕴逆鳞色形匪躬【唐文粹】纳忠为争臣之表【桞文】正拂时病磨切贵近【杜牧之文正拂时病磨切贵近罔有顾虑知无不为】谏舌切切【孙樵文谏舌切切上磨帝缺】忤龙鳞蹈虎尾【唐张説撰宋璟遗爱碑忤英主之龙鳞蹈奸臣之虎尾】
　　前贤诗词还追强项名【张説诗为负刚肠誉还追强项名】
　　四六警语　【孤忠贯日　经邦妙略　直道不囘一徳格天　许国精忠　孤忠自许
　　忠诚贯乎金石　以稷契之身自许志节薄乎苍旻　非尧舜之道不陈】
　　【忠足以格帝心　以重厚镇国家量足以容天下　以公忠安社稷】
　　【观其谔谔以昌言　自许臯稷忠嘉岂不凉凉而可畏　不下汉唐人物】
　　【不为曲道追臯防蹇蹇之忠自致昌言陋晁董区区之对】
　　【虽直道事人落落而难合然孤忠许国耿耿而自知】
　　【蔡公行正而言方维邦司直淳夫气和而色粹实上亲臣】
　　【众骛成羣立万牛而不动羣喑已痼耸一凤之孤鸣】
　　【当世之可忧者十其谁能言天子之嘉叹者三惟公至论】
　　【开国承家戒小人之勿用闭邪陈善闻君子之责难】
　　【鲠论危言兴起南渡积年之弱忠肝义胆对越列圣在天之灵】
　　【忠言寤主凛至论以囘天正色立朝肃羣邪而见晛】
　　【孤忠错落与秋霜烈日以争严伟望巃嵸等乔岳泰山而俱耸】
　　【义所当然一柱擎天屹立事如弗可万牛挽首莫囘】
　　【文饶之言皆予同宁复摇于异议子房之防殆天授顾独有于成功】
　　【惟股肱之寄在忠力则道徳之威成安强】
　　恬退
　　厯代事实无心图富贵【北史杨素善属文周武帝尝令为诏下笔立成词义兼美帝嘉之谓曰善自勉勿忧不富贵素应声曰但恐富贵来逼臣臣无心图富贵】避贤者路【史记石庆传庆为丞相乞骸骨归避贤者路】何能羁宦数千里【晋书张翰传翰曰人生贵得适志何能羁宦数千里以要名爵乎】闲居于洛【晋潘岳传岳迁博士辄去官免自弱冠涉于知命之年三迁而已于是退而闲居于洛之涘】推分澹如【通鉴晋纪王导能任真推分澹如也有识皆称善处兴废】以山水自娯【通鉴东晋海西分纪谢安少有重名前后徴辟皆不就寓居防稽以山水文籍自娱虽为布衣时人皆以公辅期之士大夫至相谓曰安石不出当如苍生何】三宜休【唐司空图传图名亭曰休休作文以见志曰量才一　宜休推分二宜休老而聩三宜休】浮沈为自安计【唐裴度本赞度晚节颇浮沈为自安计】五不可仕【邺侯家传肃宗既还京师泌辞去云臣有五不可仕臣遇太早陛下用臣太重恩太深功太髙而迹太奇】松菊主人【唐韦表微字子明授监察御史里行不乐曰爵禄譬滋味也人皆欲之吾年五十拭镜防白冒游少年间取一班一级不见其味将为松竹主人不愧陶渊明云】皇朝事实髙士难致【邹道乡集顷在广陵秦观少游为仆言彭城陈师道字无已号后山者髙士也其文絶妙当世而行义称焉傅公钦之闻其游京师欲与相见先以闻观观曰师道非持刺字俛顔色伺候乎公卿之门者殆难致也】礼招不见【陈后山集答秦少游书辱书谕以章公以礼见招公卿不下士尚矣乃特见于今幸孰大焉然先王之制士不贽为臣则不见于王公师道于公前有贵贱之嫌后无平生之旧公虽可见礼可去乎】尚廉退劝风俗【言行録苏颂字子容富郑公韩魏公为相务推尚防退有徳之士以劝风俗知公久次儒馆不千荣利屡问所欲惟力外求以便亲养遂知颍州后富公遗公书曰若吾子出处可谓真古君子矣】甄录静退【言行録韩维字持国公丁外艰服除阖门不仕宰相文彦博宋庠等言公好古嗜学安于静退乞加甄録以厚风俗】屡召不起【言行录晦庵先生龚茂良奏近奉诏防欲奬用恬退之士有朱熹其操行耿介屡召不起宜录用于是诏除秘书郎】羣书精语左弦右壶以自放【桞文不矍矍于进取左右壶乐以自放】前贤诗词长揖归田庐【左太冲咏史诗功成不受赏长揖归田庐】凤阁鸾台路【刘宾客集凤阁鸾台路从敎年少争】事了拂衣去【李白诗事了拂衣去深藏身与名】秋光都似宦情薄【张乖崖守蜀有录事参军老病求去诗云秋光都似宦情薄山色不如归兴浓】四六警语　【白日林泉　司马公之流水青天姑从独乐浮云轩冕　欧阳子之茅檐凉簟尚想玉堂
　　功名聴其自来　杖藜归去之田园荣贵付之素定　咳唾倘来之轩冕】
　　【惟其已重而物轻　于是非邪正之间皎如白日是以身退而名进　视用舎行藏之际轻若浮云进躐清华固皆以为不足退寻闲适亦岂所以自髙】
　　【生天成佛亦惟寓意于彼宗临水登山真若忘情于斯世】
　　【进退以道不易操于险夷卷舒惟时故冥心于欣慨】
　　【士如羣蚁之慕羶皇皇人爵公若飞鸿之避弋落落权门】
　　【直言无隠帝知汲黯之忠大道不容朝惜陆君之去】
　　【中年勇退有君实晦叔之风晚节后凋负元城了翁之望】
　　【退以洁身自养经论之用进而论事不知富贵之荣】
　　【退然自处方坚此志于丘园用之则行忍坠斯民于涂炭】
　　【要是进退出处之得其宜不以富贵爵禄而易其素】
　　【独行之操讵肯枉尺而直寻难进之风足以防顽而立懦】
　　【三谏不聴漠无干泽之私万钟何加惟有养恬之乐】
　　【急流勇退而天子不能挽之留髙飞逺举而国人莫不惜其去】
　　【众趋荣路骈肩守光范之门独厌软尘拂袖出平津之阁】
　　【羣仙指防宜顺风进蓬莱之舟丞相挽留乃拂袖去平津之阁】
　　【黄甲同年半已登风云之防青灯共夜依然为山泽之癯】











　　翰苑新书前集卷六十八
<子部,类书类,翰苑新书>
　　钦定四库全书
　　翰苑新书前集卷六十九
　　荐辟【提拔通用】
　　厯代事实举管库七十家【礼记赵文子所举于晋国管库之士七十有余家】荐白屋六十家【韩子赵武荐白屋之士六十余家】大士贡名【陈寿益部耆旧传严羽字子翼仕郡功曹刺史辟为从事郡举孝防曰大士贡名下士贡身赍函贡身非髙士也辞孝防取吏部除无锡长】贡之天朝【晋书何桢字元干为农郡守有杨嚣生为郡吏桢一见便待以不臣之礼遂贡之天朝】荐人起家【前田蚡传荐人或起家至二千　石上曰君除吏尽未吾亦欲除吏】推毂士【前郑当时传当时推毂士及官属常引以为贤于巳】齿牙余论【南史谢朓字元晖好奬人才防稽孔闿粗有才笔未贵时孔珪尝令草让表以示朓朓嗟吟良久手自折简荐之谓珪曰士子声名未立应共奬成无惜齿牙余论】李膺奇林宗【后汉郭林宗别传林宗游洛阳始见河南尹李膺膺大奇之遂相友善于是名震京师】钟皓识陈寔【通鉴汉质帝纪陈寔出于单微钟皓为郡功曹辟司徒府临辞太守问谁可代卿者皓曰明府必欲得人西门亭长陈寔可寔闻之曰钟君似不察人不知何独识我太守遂以为功曹】羊陟荐赵壹【后汉赵壹传河南尹羊陟造赵壹言谈至曛夕极欢而执其手曰良璞不剖必有泣血以相明者矣陟乃与司徒袁逢共称荐之名动京师士大夫想望其风采】下车辟文举【李白与韩朝宗书昔王子师为豫州未下车即辟荀慈明既下车又辟孔文举山涛为冀州甄拔三十余人或为侍中尚书】鸷鸟不如一鹗【后祢衡传孔融上疏曰窃见平原处士祢衡英才卓烁初涉艺文升堂覩奥目所一见辄诵于口耳所蹔闻不忘于心云云鸷鸟累百不如一鹗使衡立朝必有可观】对扬紫庭【刘琨荐任尤识量简大执心正固使其得对扬紫庭必能辅翼霜露増崇台曜料防亮采以急贤之义】珥笔丹墀【杜预贤良方正表案苏赞若珥笔丹墀必有谔谔匪躬之节】论道紫宫【陆云荐张赡曰若得垂缨玉陛论道紫宫诚帝室之瑰宝】増辉日月【续汉书陈蕃荐徐孺子姜肱若登三事必能増辉日月】白首一节【后汉呉良字大仪东平王苍辟为西曹荐良曰良资质敦固公方防恪躬俭安贫白首一节臣私慕公叔同升之义惧于臧文窃位之罪显宗以良为议郎】御二龙于长途【吴志刘繇字正礼兄岱字公山云云共荐繇欲令举茂才刺史曰前年举公山奈何复举正礼乎曰若明使君用公山于前擢正礼于后所谓御二龙于长途骋骐骥于千里】桃李悉在公门【通鉴武后纪秋仁杰为相荐张柬之有宰相才武后卒用为相又尝荐姚元崇等数十人悉为名臣或曰天下桃李悉在公门仁杰曰荐贤为国非为私也】拔十得五【蜀厐统字士元性好人伦毎所称述多过其才人问之曰拔十得五犹可崇迈世敎使人自励】不进不休【魏志荀令君之举善不进不休】一字拔人【晋蔡谟传父克未仕时河内山简尝与琅琊王衍书曰蔡子尼今之正人衍以书示众曰山子以一字拔人】卿我辈人【晋书石苞求为小县许允曰卿我辈人当相引在朝】不纳不止【宋书刘穆之为丹阳尹凡所荐达不纳不止】笔疏三十人【通鉴唐宪宗纪李吉甫同平章事谓中书舎人裴垍曰朝廷后进罕所接识君有精鉴愿悉为我言之垍取笔疏三十人数月之间选用略尽当时翕然称吉甫为得人】辟荀孔【见下车辟文举注】甄拔三十人【见辟文举注】罗温石【韩愈送温造处士赴河阳军大夫乌公以鈇钺镇河阳之三月以石生为才以礼为罗罗而致之幕下未数月以温生为才于是以石生为媒以礼为罗又罗而致之幕下东都虽多才士朝取一人焉拔其尤暮取一人焉拔其尤】表留幕府【杜如晦传髙祖平京师秦王引杜如晦为府兵曹参军徙陜州总管幕长属多外迁房龄如晦王佐才也表留幕府】三返乃应【唐薛戎传年四十余不仕江西李衡辟幕府三返乃肯应】辟为属【前孙宝传以明经为郡吏御史大夫张忠辟宝为属欲令授子经更为除舎宝自劾去忠固还之】诸府交辟【唐权徳舆传徳舆未冠以文章称诸儒间韩洄李兼杜佑裴胄交辟之】奏辟幕府【唐张建封传建封治徐性乐士贤不肖游其门者其礼必均故其往如归许孟容韩愈皆奏辟幕府】乞火曹相国【前蒯通传客谓通曰先生之于曹相国拾遗举过显贤进能知梁石君东郭先生何不进于相国乎通曰诺臣之里妇夜亡肉姑怒逐之里母即束缊请火于亡肉家曰昨暮犬得肉争鬬相杀请火治之亡肉家遽呼其妇归臣请乞火于曹相国乃见相国曰妇人有夫死三日而嫁者有幽居守寡而不出门者足下即欲求妇何取曰取不嫁者通曰于臣亦犹是也彼东郭先生梁石君齐之俊士也隠居不嫁未尝卑节下意以求仕愿足下使人礼之相国曰敬受命皆以为上宾】
　　皇朝事实荐韩维静退【东都事略韩维字持国笃志好学文彦博荐维好古嗜学安于静退】更荐范仲淹【东都事略范仲淹字希文晏殊荐一士为馆职王曽谓殊曰公知范仲淹舍不荐而他荐乎公宜荐范仲淹也殊从之遂用为秘阁校理】荐晦庵以诗【晦庵朱先生行状先生翫意圣贤之学慨然有不仕之意侍郎胡公铨素与先生无一面之雅特以诗荐于孝宗先生辞不赴】荐张载讲学【吕氏家传申公荐张载修身讲学为闗右士人师表且深知边境利害上特召对以为崇文院校书】以荐贤为务【童蒙训吕正献公之在侍从也专以荐贤为务如孙莘老觉李公择常王正仲存顾子敦临程伯淳颢张天祺戬等皆为一时显人】荐荥公自代【言行録吕希哲字原明号荥阳公丰相之初除礼部尚书郎荐荥公自代荐辞云具官吕希哲心与道潜湛然渊静所居则躁人化闻风则薄夫敦】荐张王以激风俗【吕氏家塾记欧阳公尝患士大夫少髙退之节乃荐正献公及张唐公王荆公韩持国欲以激励风俗又荐正献公与王荆公作谏官】以无书荐【言行録刘安世字器之司马温公荐充馆职因谓公曰知所以相荐否公曰获从公游旧矣公曰非也光居闲足下时节问讯不絶光位政府足下独无书此光所以相荐也】知名十余人【言行録富郑国文忠公弼平生所荐甚众尤知名者十余人如王质与其弟素余靖张瓌石介孙复吴奎韩维陈襄王鼎张显之杜杞陈希亮之流皆有闻于世世以为知人】许公荐包拯【巵史吕许公夷简闻包拯之才欲见之一日见班次有包拯名颇喜又闻知居同里巷意以拯便于求见无几报拯朝辞乃注一知县而出尤奇之遽使人追还遂荐之除里行自此擢用】李文正荐王文正【李文正公常期王文正旦必为相自小官荐进之谓其子弟曰此人后日必为太平宰相然东封西祀亦不能救也】祁公荐之翰【东都事略孙甫字之翰常从杜衍辟永兴军司录衍为枢宻副使又荐之得秘阁校理】十科求遗材【言行录司马温公以文学徳行吏事武略等为十科以求天下遗材命文臣升朝以上嵗举经明行修一人如进士髙选悉皆从之】吕相囊中【吕防正夹袋中有册子毎四方人谒见必问有何人才客去即疏之朝廷求贤取之囊中】古灵为藁【陈述古襄荐温公等三十三人列名为藁】
　　自叙法不敢私【狄青受命来广南有因贵近求从青行者青曰能击贼者往不能则军中法重青不敢私闻者遂沮】不为已利【言行録范文正公辟欧阳脩于幕下脩曰吾尝救范公岂以为已利竟不往】
　　羣书精语玉无翼而飞【刘子连城之璧瘗影荆山夜光之珠潜辉郁浦玉无翼而飞珠无胫而行扬声于华章之台炫燿于绮罗之堂者盖人为之举也】夜光之璧显价于和氏【艺文类聚载应璩荐和虑则牋夜光之璧显价于和氏之肆千里之足定功于伯乐之庭】翼灵凤于苍梧【晋陆士衡云赋翼灵凤于苍梧起滞龙于潢污】犹金玉生于沙砾【钟子刍荛论贤者之处犹金玉生于沙砾豫章产乎幽谷下不进之于上则无由而至矣】生其羽翼长其光价【唐文粹】汲引之恵如帆得风【李习之集】玉不韬辉兰无沈馨【唐吕温文网罗遗贤推毂羣英玉不韬辉兰无沈馨飞鸿出冥振鹭充庭】窃窃焉欲俎豆予于贤人之间【庄子】骥遇孙阳而得代【楚辞骥踌蹰于弊辇兮遇孙阳而得代孙阳伯乐姓名也】借説于先达之口【刘宾客集宋广平之沈下僚苏公味道为使者广平投以梅花赋苏盛称之自是方列于闻人之目是知英贤可外文字犹用片言借説于先达之口席其势而后能骧首当时矧碌碌者畴能自异】士非玉璧谈者为价【物理论】朝拔其尤暮拔其尤【见厯代事实类】奇宝横道侧【韩愈荐樊宗师于袁滋相公书诚不忍奇宝横弃道侧】厚地无际之阳春【欧阳行言文朝无一命之亲路无囘眸之旧犹孤根寄不食之田也人人耘耨所不及家家溉灌所不沾其濯乃条枚成乃华实者上天至仁之膏泽厚地无际之阳春乎相公为上天霖雨佐厚地无际之阳春发生者也何以处某焉】宰相不辱焉而荐之天子【韩退之上宰相书今若闻有以书进宰相而求仕者而宰相不辱焉而荐之天子而爵命之而布其书于四方枯槁沈溺魁闳寛通之士必且洋洋焉动其心峨峨焉缨其冠于于然而来矣】孜孜以进良士为己任【韩退之与祠部陆员外书执事好贤乐善孜孜以荐进良士明白是非为己任方今天下一人而已愈之获幸于左右其足迹于门墙之间陞乎堂望乎室者亦将一年于今矣】
　　前贤诗词寒谷借吹嘘【欧阳六一诗无盐烦刻画寒谷借吹嘘】韶光如见借【温飞卿诗折简能荣瘁遗簪莫弃捐韶光如见借寒谷变风烟】谁当假毛羽【韦应物诗谁当假毛羽云路相追夺】自愧扫门士【杜牧之诗自愧扫门士谁为乞火人】浮云亦有梯【杜甫诗巨海能无钓浮云亦有梯】青冥送吹嘘【韩退之荐士有穷者孟郊受材实雄骜寒酸溧阳尉五十几何耄圣皇索遗逸髦士日登造庙堂有贤相爱遇均覆焘况承归与张二公迭嗟悼青冥送吹嘘强箭射鲁缟】惟待吹嘘送上天【杜甫诗扬雄更有河东赋惟待吹嘘送上天】可能全忘未燃灰【罗隠诗宣室夜阑如有问可能全忘未燃灰】遗簪坠履应留念【罗隠诗遗簪坠履应留念门客如今只下寮】荷衣欲出却徘徊【南岳一昨闻公幕府开梦魂频绕陇头梅久抛鞾袴辞君去忽有弓旌扣户来茅舎相过争借问荷衣欲出却徘徊旧时檄草今焚弃辜负黄金百尺台】
　　四六警语　【忱恂推毂　心存奬善　以忠报国议论嘘枯　志在达人　用防取人人物指南　地望如山　胷中水镜　望重羣工文章司命　门庭似水　笔下化炉　眼髙四海士流泾渭　范世清规　缁衣好贤　大庇烝民人物权衡　铸人妙道　华衮褒善　并延髦士斯民先觉　王室股肱　佐王保极　羽仪圣代吾道主盟　时人耳目　为国惜才　冠冕儒流一洗炎凉之习　公今日之选抡大开寒畯之门　基一时之吐握】
　　【取人不得其全　谓弃鸡肋之可惜论士要归于正　如收马勃以无遗】
　　【宫商爨下之焦桐　正色拒公子之书黼黻沟中之断木　奋笔作巨源之啓】
　　【身拥綉衣以谦接物家传夹袋所至收材】
　　【翁归不受邑子之私大开公道林宗喜拔后进之士毕使成材】
　　【羊祜之举不容私谢孔光之荐尝恐人知】
　　【先觉觉后运作成士类之陶钧已逹达人开收拾英材之药笼】
　　【阁权要之笔而不敢舞禠苞苴之魄而不能伸】
　　【事君以人备见山公之啓事量材任事肯拘李相之同年】
　　【循循然善诱人俾皆有得断断猗无他技亦与兼容】
　　【布武膺门尽今日南州之选挂名祢牍皆异时东阁之储】
　　【转移风俗力可挽于万牛主张人才言足重于九鼎】
　　【执贽而见还贽而见亦多矣内举不避外举不避何间乎】
</div>
    <div class="pagination">
<a href="翰苑新书_page42.html">上一页</a><span>...</span><a href="翰苑新书_page38.html">38</a><a href="翰苑新书_page39.html">39</a><a href="翰苑新书_page40.html">40</a><a href="翰苑新书_page41.html">41</a><a href="翰苑新书_page42.html">42</a><span class="current-page">43</span><a href="翰苑新书_page44.html">44</a><a href="翰苑新书_page45.html">45</a><a href="翰苑新书_page46.html">46</a><a href="翰苑新书_page47.html">47</a><a href="翰苑新书_page48.html">48</a><span>...</span><a href="翰苑新书_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
