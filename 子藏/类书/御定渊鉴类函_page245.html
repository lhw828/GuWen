<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 245 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 245 页/共 320 页
  </h1>
  <div class="content">
   御定渊鉴类函卷三百六十
　　火部二【灯　烛　庭燎薪　炭　灰】
　　灯一
　　原说文曰锭谓之灯　吕静韵集曰无足曰灯有足曰锭　増汉赋金釭唐诗银釭及月釭星釭红釭等皆灯名　原汉书曰金枝秀华庶旄翠旌【金枝铜灯百二十枝秀华中主有光华也】　増又曰膏以眀自煎　金史章宗纪防和二年幸芳苑观灯　元史祭祀志太社太稷木灯笼四十绛罗灯衣百一十红挑灯十　孙子曰火光明天者灯烛何施焉　原淮南子万毕术曰取蚖脂为灯置水中即见诸物　増符子曰不安其昧而乐其明是犹夕蛾去暗赴灯而死也　原离骚曰娱酒不废沈日夜兰膏眀烛华铜错【言灯锭尽铜琢禽兽有华英也】　西京杂记曰汉髙祖入咸阳宫秦有青玉五枝灯髙七尺五寸下作蟠螭口衔灯然则鳞甲皆动焕炳若列星盈盈焉　王朗秦故事曰百
　　华灯树正月朔朝贺殿下设于三阶之间端门外设三尺五尺灯月照星明虽夜犹昼　张敞东宫旧事曰宫有铜駞【一作鸭】头灯二铜倚灯三供户外用夕供油七合太子纳妃有金涂四尺长灯一银涂连盘短灯二金涂连盘鸭灯一　洞冥记曰汉武然芳苡灯于阁上光色紫有白凤黑冠黑龙馵足来戏于阁　又曰丹豹髓白凤膏磨青锡为屑以淳苏油和之照于神坛夜暴雨火光不灭以麟须拂拂霜蛾赴灯者芳苡草出奔卢国霜蛾如蜂　増南越志曰昔有嬾妇睡机上姑怒之遂走投水化为竒兽一枚可得脂三四斛然之照纺绩则暗照歌舞则明嬾之性不革也　唐酉阳杂爼曰建中时光宅寺僧竭铸铜蟾为息烟灯天下传之　宋黄山谷与党伯舟书云欲作锡灯檠一枚髙七寸盘阔六寸足作三鴈足不须髙受盏圈径二寸半盏靣三寸盏傍作小圈如钗股屈之鴈足灯汉宣帝上林中灯制度极佳至今士大夫家有之　文献通考曰宋朝上元观灯楼前设露台台上奏教坊乐　续文献通考曰金世宗大定中广乐园灯山焚　又曰明永乐中増定卤簿有魫灯三对　胡应麟甲乙剩言曰余尝于灯市见一灯皆以卵殻为之为灯为盖为带为坠凡计数千百枚每殻必开四门每门必有欀拱窗楹金碧辉耀可谓巧絶帝京景物畧曰正月十一日至十六日乡村人缚秫稭作棚周悬杂灯地广二畞门径诘曲藏三四里入者误不得径即久迷不出曰黄河九曲灯　又曰灯市惟内臣秉笔朝臣阁部外臣计吏不得过市犹古罚帟幕盖帷遗意
　　灯二
　　増拾遗记曰周穆王设常生之灯以自照列璠膏之烛徧于宫内又有凤脑之灯氷荷以覆其上　原又曰海人乘霞舟以雕囊盛数升龙膏献燕昭王王坐通云之堂【亦曰通霞台】然龙膏为灯火色曜百里烟色如丹　说苑曰楚庄王赐羣臣酒日暮灯烛灭乃有人引美人衣者羙人挽絶其冠缨　汉武内传曰西王母遣使谓帝曰七月七日我当暂来帝至日埽除宫内然九光之灯汉书曰武帝思念李夫人不已方士齐人少翁言能致其神乃夜设灯烛帷幄而令帝居他帐望见好女如李夫人之貌而不得就视　西京杂记曰长安巧工丁缓作恒满灯九龙五凤杂以芙蓉莲藕之竒　王子年拾遗记曰董偃夜宴设琉璃屏风列金麻油灯于内外如无屏风　刘向别传曰待诏冯商作灯赋　増东观汉记曰上从长安东归过汧幸祭遵营士众作黄门武乐至夜御灯火　原风俗通曰郅伯夷宿亭止楼上数灯夜有魅来伯夷蹴杀之以灯照乃老狸也　汉书曰董卓然脐为灯　语林曰嵇中散灯下弹琴见一人黑衣康乃吹灯灭曰耻与魑魅争光　荀采传曰荀采爽女为隂□妻而夫蚤亡爽逼嫁与太原郭奕采入郭氏室暮乃去其帷帐建四灯敛色正坐郭氏不敢逼　邺中记曰石虎正旦会于殿前设百二十枝灯　増唐书曰皇甫无逸为益州长史尝夜宿人家遇灯炷尽主人将续之无逸抽佩刀断衣带以为灯　又曰睿宗好乐宗又善音律先天二年正月望日僧娑陁婆请夜开门然百千灯睿宗御延喜门观乐　天寳遗事曰韩国夫人造百枝灯【髙八十尺然之光照数里】　言行録曰范文正公门下多延贤士如胡瑗孙复石介李觏之徒与公从游昼夜肄业帐中夜分不寝后公贵夫人犹收其帐顶如墨色时以示诸子孙曰尔父少时勤学灯烟迹也　蒙求云陈彭年防好学母以一子特所钟爱禁其夜诵彭年辄篝灯密室不令母知　续文献通考曰辽圣宗统和元年十二月然万渔灯于双溪　元史曰张养浩济南人十嵗读书不辍父母忧其过勤而止之养浩昼则黙诵夜则闭户张灯窃读后拜礼部尚书英宗即位命参议中书省事会元夕帝欲于内庭张灯为鼇山即上疏于左丞相拜珠拜珠防疏入谏帝大怒既览而喜曰非张希孟不敢言即罢之　宋濂孙孝子传曰元李璮据益都孙明十嵗被掠至洪沟明夜遁父母亦避兵方归举灯索明不得相向哭灯忽作花复相慰曰我儿其反乎不然此花何征也言未讫忽闻叩门声啓视之明也亟挽以入　又王冕传曰元王冕七八嵗时依僧寺以居夜潜出坐佛膝上执防映长明灯读之琅琅达旦四友斋丛说明孝宗尝问内侍曰在京各衙门官每日早起朝参日间坐衙其同年同僚与故乡亲旧亦须防会那得工夫内侍荅云惟是夜间饮酒孝宗曰夜间饮酒骑马醉归何处觅灯烛今后各官饮酒回家逐铺皆要灯笼传送自是两京皆然虽风雪寒凛之夕夜半呼灯未尝缺乏
　　灯三
　　原豹髓　龙膏【上详前一下详前二】　駞头　凤脑【上详前一下详前二】芳苡　兰膏【上详前二下详前一】　铜倚　玉枝【并详前一】　葛笼荷盖【沈约宋书曰髙祖清简寡欲牀头有土障壁上有葛灯笼　下详凤脑注】　百枝　九光【傅朝会赋曰华灯若乎火树炽百枝之煌煌　下详前二】　蚖脂　凤膏【并详前一】恒满　常生【上详前一下详前二】　増红裳　青凝【异闻集云唐杨穆于】
　　【昭应寺读书每见一红裳女子一日诵诗曰金殿不胜秋月斜石楼冷谁是相顾人褰帷吊孤影杨问尔甚姓氏曰逺祖名无忌姓宋十四代祖因显扬释教封西明公开元中明皇与杨妃建此寺立经幢封妾为西明夫人因赐瑚寳帐居之自此防生蛾郎不复强暴矣后騐之乃经幢中灯也　开元遗事云宁王宫中帐前罗列木雕矮婢饰以防绘各执花灯自昏达旦名曰青凝】　列钱　衔壁【班固赋曰金釭衔壁是为列钱注曰灯盏列于室有似列钱】　朱烬　青光【庾信赋辉辉朱烬熖熖红荧又曰烬长宵久光青夜寒】　浮水　含光【元维则诗曰一灯浮水夜船归　谢朓诗含光似烛龙】长明　无尽【山堂肆考江宁县寺有晋时长明灯至隋平陈犹不灭　维摩经诸弟子有法】
　　【门名无尽灯譬如一灯然百千灯皆然】　琉璃形　玛瑙树【嵗时杂记陇西穷州卖药朱家灯号天下第一以琉璃为诸物之形　孔帖吐光罗永徽二年献玛瑙灯树髙三尺】　黄龙吐水　白鹭转花【又曰宗张临光宴白鹭转花黄龙吐水皆灯也】
　　灯四
　　増灯烬繁【杜诗曰头白灯明夜何须花烬繁】　灯影照【又曰灯影照无寐】　乞禁松明【笑林唐昭宗时财用窘乏李茂正用榷油以助军须俄有司言官油估卖不行多有松明搀夺乞行禁止盖民间然松明为灯故也优人张廷范曰更有一利便可并月明禁之茂正大笑其禁遂止】神灯【孔帖唐宗朝谒亳州太清上尊号是夜神灯见】　山灯【又曰于頔为襄阳山灯】影灯【广记开元初元夜结彩楼三十余间叶法善曰西凉府灯亦亚于此令宗闭目已在霄汉降而及地睹影灯亘数十里以铁如意易酒翼日使使騐之其事诚然非谬】　漆灯【江南野史沈彬居有一大树尝曰吾死可于是既穴之乃古冢其间一古灯台上有漆灯一盏圹头铜牌篆文曰佳城今已开虽开不埋漆灯犹未灭留待沈彬来】　灯火异常【续纲目宋理宗尝夜凭髙望西湖中灯火异常时语左右曰此必贾似道也明日询之果然】　挑残雨【元郭钰诗青灯昨夜挑残雨】　揺乡梦【又曰灯影揺乡梦】　荷叶灯【隩志燕市七月十五夜儿童争持长柄荷叶然灯其中绕街而走青光荧荧】
　　灯五
　　原诗晋习凿齿诗曰煌煌闲夜灯脩脩树间亮灯随风炜燿风与灯升降　齐谢脁咏灯诗曰发翠斜谿里蓄寳宕山峰抽茎类仙掌衔光似烛龙飞蛾再三绕轻花四五重孤对相思夕空照舞衣缝　梁简文帝咏笼灯诗曰动焰翠帷里散影罗帐前花心生复落明销君讵怜　纪少瑜咏残灯诗曰残灯犹未灭将尽更扬辉惟余一两爓裁得觧罗衣　王筠咏灯檠诗曰百华曜九枝鸣鹤映氷池朱光夲内照丹花复外垂流晖恱嘉客翻影泣生离自销良不悔明白愿君知　吴均灯诗曰昔在鳯皇阙七采莲花茎陆离防寳帐烂漫照文屏檐艳烟光转氛氲雾里轻能方三五夜桂树月中生　范靖妻沈氏咏灯诗曰绮筵日已暮罗帐月未归开花散四照含光出九微风轩动丹焰水宇淡清辉不轻蛾绕唯恐晓蝇飞　陈江总三善殿夜望山灯诗曰百花疑吐夜四照似含春的的连星出亭亭向月新采珠非合浦赠佩异江濵若任扶桑路堪言并日轮　増唐顔眞卿夜宴咏灯诗曰桂酒牵诗兴兰膏照客情讵惭珠乘朗不让月轮明破暗光初白浮云色转清带花疑在树比燎欲分庭顾已惭微照开帘识近汀　李颀寺中赋得纱灯送綦母三曰禅室吐香烬轻纱笼翠烟长绳挂青竹百尺垂红莲熠爚众星下玲珑双塔前含光待明发此别岂徒然　韩愈咏灯花同侯十一曰今夕是何夕花然锦帐中自能当雪暖那肯待春红黄里排金粟钗头缀玉虫更烦将喜事来报主人公　刘长卿寒釭诗曰向夕灯稍进空堂弥寂寞光寒对愁人时复一花落但恐明见累何愁暗难托恋君秋夜永无使兰膏薄　韦应物对残灯诗曰独照碧窗久欲随寒烬灭幽人将遽眠觧带翻成结　李商隐咏灯诗曰皎洁终无倦煎熬亦自求花时随酒逺雨后背窗休冷暗黄茅驿暄明紫桂楼锦囊名画掩玉局败棊收何处无佳梦谁人不隐忧影随帘押转光信簟文流客自胜潘岳侬今定莫愁固应留半焰回照下帏羞　韩偓咏灯诗曰髙在酒楼明锦幕逺随渔艇泊烟江古来幽怨皆销骨休向长门背雨窗　宋范致能上元纪吴下节物俳谐体诗曰筼筜仙子洞【坊巷灯以连枝竹缚成洞门多防数十里】菡萏化人城【莲花灯最多】樯炬疑龙见【舟人接竹危樯之表置一灯望之如星】桥星讶鹊成【桥灯】小家厖独踞【犬灯】髙闬鹿双撑屏展辉云母【琉璃屏风】帘垂晃水精【琉璃帘】万窗花眼宻【万眼灯以碎罗红白相间砌成工夫妙天下多至万眼】千隙玉虹眀【琉璃毬灯每一隙映成一花亦妙天下】薝卜丹房挂【栀子灯】葡萄緑蔓萦【葡萄灯】方缣繙史册【生绢糊方灯画史册故事图人喜防】圆魄缀门衡【月灯】掷烛腾空稳【小毬灯时掷空中】推毬滚地轻【大滚灯】映光鱼隠见【琉璃壶瓶贮水养鱼以灯映之】转影骑纵横【马骑灯】里巷分题句【每里门作花灯题好句其上】官曹别扁名【官府名额多以绢或琉璃照映】　元胡乘龙灯花给韵诗曰寸烬能偷造化权花开花落自黄昏岂凭根本栽培力暂借膏油养育恩隔幔乍疑笼日幄展屏聊当避风幡雕零满案无人问付与青娥淬鬓痕明唐顺之元夕咏氷灯诗曰正怜火树鬭春妍忽见清晖映夜防出海蛟珠犹带水满堂罗袖欲生寒烛花不碍空中影晕气疑从月里看为语东风暂相借来宵还得尽余欢
　　原赋汉刘子骏灯赋曰惟兹苍鹤修丽以竒身体剼削头颈委负斯明灯躬含氷池明无不见照察纤微以夜继昼烈者所依　魏殷臣鲸鱼灯赋曰横海之鱼厥号惟鲸普彼鳞族莫之与京大秦美焉乃观乃详写载其形托于金灯隆脊矜尾鬐甲舒张垂首俛视蟠于华房状欣欣以竦峙若将飞而未翔懐兰膏于胸臆明制节之谨度伊工巧之竒密莫尚羙于斯器因绮丽以致用设机变而罔匮匪雕文之足玮差利事之为贵永作式于将来跨千载而弗坠　晋夏侯湛釭灯赋曰殊珍寳器竒像妙工取光藏烟致巧金铜融冶甄流陶形定容尔乃隠以金翳疏以华笼融素膏于回槃发朱耀于绮窗宣耀兰堂腾明广宇焰煜爚于茵筵焕照烲乎屏组　孙惠百枝灯赋曰熠若云停烂似星布　范坚防灯赋曰尔乃旋闲房升玉榻列华盘铄凝防浮炷頴其始然秘闱于是乃阖旁映文楹仰晖丹桷赫如烛龙吐辉烂若翳阳复旭　梁简文帝列灯赋曰何觧冻之嘉月值蓂荚之尽开草含春而动色云飞采而来九微间吐百枝交布聚类炎洲疎同火树竞红蘂之晨舒丹萤之昏骛兰膏馥气芬炷擎心寒生色浅露染光沈江淹灯赋曰淮南王信自华淫命防女子饵丹砂而
　　学凤音紫霞没白日沈挂明灯散隂顾谓小山儒士斯可赋乎于是泛瑟而言曰若大王之灯者铜华金檠错质镂形碧为云气玉为仙灵双流百枝艳帐充庭照锦地之文席映绣柱之鸣筝恣灵修之浩荡心何疑而永平兹侯服之夸诩而处士所莫营若庶人之灯者非银非珠无藻无缛心不贵丽器穷于朴是以露冷帷幔风结罗纨萤已引桂蛾欲辞兰秋夜如嵗秋情若丝怨此懐抱伤此秋期必丹灯坐叹欲说忘辞至夫霜封园橘氷裂池荪云雪无际河海方昏冬膏旣凝冬箭未度悁连冬心寂歴冬暮亦复朱灯空明但为君故　周庾信灯赋曰九龙将瞑三爵行栖琼钩半上弱木全低窗藏明于粉壁栁助暗于兰闺翡翠珠被流苏羽帐舒屈膝之屏风掩芙蓉之行障卷衣秦后之牀送枕荆台之上乃有百枝同树四照连盘香添然蜜气杂烧兰烬长宵久光青夜寒秀华掩映蚖膏照灼动鳞甲于鲸鱼焰光芒于鸣鹤蛾飘则碎花乱下风起则流星细落况复上兰深夜中山醑清楚妃留客韩娥合声低歌着节游弦絶鸣辉辉朱烬焰焰红荣乍九光而连彩或双花而并明寄言苏季子应知余照情　増唐冯真素灯赋曰顾兹灯之燠保谦光于自荐推九华于洞房攅百枝于复殿光逶迤于舞袖影防胧于歌扇丝竹夜响绮罗春绚玉阶星列金釭花徧至若上客将欢中尊未防吐氤氲于玉宇流醘溢于金盘杂行月而浮桂乘流风而泛兰瑟韵諠兮逾炳更筹深兮转寒觉离筵之閴寂知别恨之良难别有荡子辽水贱妾空闺掩锦屏而绵叹下罗幔而长啼既婵姢于永夕亦委郁于孤栖花伴妆而共落烟绕思而俱迷况乃古人处否通道居幽门庭閴寂景物清秋愤书劒之无托意年华之不留抱枯简以锐想对寒灯而足愁及其遇晓韬晖乘昏吐耀明以利物光非自照希助羙于太阳岂争晖于庭燎虽寓词于感物终有类于体要　明钟惺灯花赋曰夫何连卷离竒之绛萼兮乃从寒焰而擢跗惟青莲之寄生于火中兮故锡以嘉名曰夜舒托银釭以为盎兮泻兰膏而作渠干寸藁之柔心兮俨碧筒之挺夫红芙于是初苞蕾以荧荧稍吐瓣之簇簇巨轮囷以象华苹细芬累其若金粟微晕匪风而荡曳轻光如雨而新浴虽蘂珠之流曜兮或结繁而翳乎太清乃忍微霭以养照兮抱晨星其犹未明戒佳人之误挑兮惧警条而落英背櫺隙之商飕兮虑乍防而忽惊俄魄苏而哉生兮终然华煜煜以敷荣愚彼寒蛾之贪明而搴芳兮斆游蜂之营营乃有余映残氛匪青匪緑中边萦带上下委属乍蔽乍亏若离若续疑矞云之承夫桂轮兮类朝霞之濯夫若木散幽蘤而结孤秀兮宛翠毦与金支缀春花于火树兮岂若独茎之秋持然青藜于杖头兮焉见夫夕秀之垂垂粲觧语以献笑兮怪夫烛何悲而泪滋重曰防辉吐欱台以楼兮寸宵荣谢春而秋兮油花可卜告我繇兮曰有逺期晤言遒兮
　　原赞晋支昙谛灯赞曰既明逺理亦近教千灯同辉百枝并曜飞烟清夜流光洞照见形恱景悟防测妙原铭汉李尤金羊灯铭曰贤哲勉务惟日不足金羊载耀作明以续　魏嵇康灯铭曰肃肃宵征造我友庐光灯吐耀华缦长舒　晋傅灯铭曰晃晃华灯含滋炳灵素膏流液元炷亭亭丹水扬辉飞景兰亭
　　烛一
　　増灯烛总论曰烛卷帛等物为心四向浇以蜡为之之光辉连属不息然有小大不等亦灯之别名也　原周礼曰司烜氏掌凡邦之大事供坟烛【坟麻烛坟大也】祭祀共眀烛【以燧取明火于日】　仪礼曰燕则庶子执烛于阼阶上司宫执烛于西阶上甸人执大烛于庭阍人为烛于门外礼记曰侍坐烛至起【异昼夜也】　又曰烛不见防【跋夲也烛尽则】
　　【去之嫌若烬多有厌倦也】　又孔子曰嫁女之家三夜不息烛思相离也　増又曰男子入内女子出门夜行以烛无烛则止　又曰童子隅坐而执烛　又曰凡饮酒为献主者执烛抱燋执烛不让不辞不歌　蜀志曰昼不操烛日有余光　唐国史补云京师嵗旦晓漏前宰相三司使大金吾皆以华烛百炬拥焉方布如城谓之火城　元史祭祀志天坛椽烛四皆销金绛纱笼自天坛至内壝外及乐县南北通道绛烛三百五十素烛四百四十皆绛纱笼御位椽烛六销金绛纱笼献官椽烛四杂用烛八百　原文子曰鸣铎以声自毁兰膏以明自销　増淮南子曰天下时有盲妄自失之患此膏烛之类也火愈然而消愈急　王符潜夫论曰隅烛之施明于幽室也前烛则尽照矣后烛而益明二者相因以成大光抱朴子曰慕恶者犹宵虫之赴明烛焉　又曰明烛宵举飞虫羣起　宋东莱子曰暮夜晦防羣慝并作茍无烛以代明则天下之目瞽矣　朱子曰日月或南北虽亦相近而日在内月在外则不蚀此正如一人秉烛一人执扇相交而过一人自内观之其两人相去差逺则虽扇在内烛在外而扇不能掩烛或秉烛者在内而执扇者在外则虽近而扇亦不能掩烛　原地镜图曰相玉见羙女子载烛行坛隂从其所出入处石中有玉矣増楚辞曰室中之观多珍怪兰膏明烛华容备　陆
　　元恪毛诗草木疏曰木蓼捣为烛明如胡麻烛　续文献通攷曰金法驾用笼烛三十二　又曰元祭祀有剪烛官
　　烛二
　　増左传曰陈公子完饮桓公酒乐公曰以烛继之　原尚书大传曰晋平公问师旷曰吾年七十欲学恐已暮师旷曰臣闻老而学者如执烛之明执烛之明孰与昧行公曰善　増史记曰顔叔子独居一室夜大雨比居舍崩舍女投之叔子令女执烛烛尽乃撤草续之至眀不二　原又曰始皇塜中以人鱼膏为烛　韩子曰郑人有遗燕相国书者夜书谓持烛者曰举烛而悮书举烛燕相受书曰举烛髙明髙明者举贤而任之　列女传曰齐女徐吾者东海上贫妇人其邻妇李吾之属合烛夜绩徐最贫而烛不属李吾曰徐吾烛数不属请无与夜绩徐吾曰妾以贫故起常先去常后埽陈席以待来者坐常防下为贫故也今一室之中益一人烛不为益眀去一人烛不为益闇何爱东壁余光莫之能应遂复与夜绩　増西京杂记曰闽越王献髙帝石蜜五斛蜜烛二百枝帝厚报遣其使　又曰匡衡勤学而无烛邻舍有烛乃穿壁引其光以书映而读之　原谢承后汉书曰巴祗为扬州刺史与客坐闇暝之中不然官烛晏春秋曰计君又授予司马相如传遂渉汉书读
　　匈奴传不识棠梨孙涂之字有一奴执烛顾而问之奴曰棠梨天子也言匈奴之号单于犹汉人有天子予于是旷然发寤　世说曰王君夫糖澳釡石季伦以蜡烛灼炊　増晋书云周顗弟嵩尝因酒以所执烛投之顗神色无忤徐曰阿奴火攻固出下策耳　齐书云竟陵王夜集刻烛赋诗约四韵刻烛一寸萧文琰曰何难之有乃与丘楷江洪共撃铜鉢为五韵诗响絶而成原后魏书曰世祖南伐刘义恭献蜡烛　増又曰髙祖尝幸清徽堂命黄门郎崔光邺郭雅邢峦崔休等赋诗言志烛至公卿辞退髙祖曰烛至辞退异姓之礼在宗载考宗族之义卿等且还朕与诸王宗室欲成此夜饮北齐书曰郎茂年十五师事国子博士河间权防受
　　诗易三礼象刑名之学至忘寝食家人恐成病恒节其烛　酉阳杂俎曰刘沔深入敌境月黒风冷意必毙矣忽有人授以双烛曰君方大贵但烛在即无忧也沔后拜将常见双旌上有两烛　唐书云令狐绹为翰林承防夜对禁中烛尽帝以乘舆金莲花炬送还院吏皆惊【吏以天子来及至乃绹故惊焉】　又云栁公权为翰林学士夜召书诏烛穷而诏未尽宫人以蜡液濡纸继之　天寳遗事云申王以龙檀木刻童子緑衣束带每遇夜集列执画烛谓之烛奴　开元遗事云宁王夜集有戏烛似蜡非蜡似脂非脂每酒酣狂作则昏翳否则大明谓之妖烛杜阳编云同昌公主病术士米賨献以香蜡烛其烛
　　方二寸上被五色文卷而之郁烈之气可闻百歩烟出其上即成楼台殿阁之状蜡中有蜃脂故也　涑水记闻云韩魏公帅定武时夜作书令一侍兵执烛于旁兵他顾烛然公须遂袖挥之而作书如故少顷回视已易其人公恐主吏鞭之亟呼勿易曰渠方觧执烛矣归田录云寇莱公自少不油灯虽厕溷间烛泪成堆杜祁公不然官烛与客相对油灯一炷　元杨仲集序仲与临江范亨父同为史官每同舍下直回翔留署或至见月月尽继烛相与刻苦寒暑不易　寓圃杂说明陈选崇尚道学为绣衣提学南畿惟以礼义防耻教化诸生读书必自小学始其来居必学舍夜则秉烛命诸生讲觧
　　烛三
　　原照壁　映书【战国防曰甘茂去秦之齐出关遇苏子曰江上处女有家贫无烛者处女相与语欲去之无烛者曰妾以无烛故常先至埽室布席何爱余光之照四壁者　下详前二】　絶缨陈席【司马彪战畧曰楚庄王赐羣臣酒日暮烛灭有引羙人衣者羙人援絶其冠缨告王王曰人醉失礼奈何欲显妇人之节而辱士乎乃命曰羣臣皆絶去冠缨然后上烛　下详前二】　益眀　坐闇【潜夫论详前一】　羙女戴　飞虫赴【并详前一】　武王晨举　少翁夜张【王充论衡曰武王伐商兵至牧野晨举脂烛权掩不备　下详灯】　以继　不操【左传详前一　蜀志详前一】　隅坐执　夜游秉【礼记详前一古诗曰昼短苦夜长何不秉烛游】　赋诗刻　奕棊执【齐竟陵王事详前一后魏书甄琛奕棊令苍头执烛睡加杖奴曰郎君若为读书不敢辞】　侍君息　留宾待【尚书大传曰后夫人将侍于君前息烛后举烛　长袖留宾待华烛】　灭烛留髠　执烛投顗【史齐威王问淳于髠饮防何髠曰合尊促坐男女同席堂上灭烛主人留髠而送客罗襦襟觧微闻芗泽当此之时能饮一石　晋书详前二】　非烛何见　无烛则止【礼记治国而无礼譬如终夜有求于幽室之中非烛何见　下详前一】　鹤焰　鱼形　増连枝　同心【李白捣衣篇连枝锦灯烛荧荧照孤寝　山堂肆考曰皇太子纳妃挂同心之烛】　检书　击毬【杜甫诗检书烧烛短　续世说五代淮南杨渥居防昼夜欢饮然十围之烛以击毬一烛费钱数万】　火城　烛围【国史补详前一又明髙季廸诗曰火城如昼夜寒销　开元遗事云杨国忠每家宴使每婢执一烛四行立呼为烛围韦渉家宴亦然】　龙涎　蜃脂【宋陆游避暑漫抄曰宣政宫中用龙涎沉脑屑和蜡为烛两行列数百枝艳明而香溢钧天所无也南渡后久絶此太后回銮复值称夀用宣政故事列数十炬杜阳编详前二】　兰膏　莲炬【合璧曰以兰渍膏取其香也　宋钱氏私志曰王岐公在翰苑时中秋有月召来赐酒宴罢月将西沉上命彻金莲烛令内侍扶掖归院】　然须揉纸【涑水记闻详前二栁公权详前二】　冷翠　爱红【李贺诗冷翠烛光彩　合】
　　【璧诗集曰更长爱烛红】　垂兰　吐日【李贺诗曰蜡蜜垂兰烬杜甫诗铜盘烧蜡光吐日】执烛奴　剪烛刀【申王事详前二　元祭祀志有剪烛刀二】
　　烛四
　　原明烛　银烛　龙衔【盘龙衔烛】　凤衔【铸鳯衔莲】　増致神张烛【山堂肆考曰汉武故事武帝所幸李夫人死甚思悼之齐人少翁言能致其神乃夜张眀烛上居他帐中遥见李夫人不得就视】　龙鳯烛【南唐近事曰韩夤亮偓之子常言偓亡之日温陵帅闻其家藏箱笥颇多使亲信发观惟得烧残龙鳯烛金缕红巾百余条】　发烛【彚苑详注曰杭州削松木为小片其薄如纸镕硫黄涂木片顶分许名曰发烛又曰焠儿盖以发烛及代灯烛用也周建徳六年齐后妃贫者以发烛为业岂即杭人之所制欤宋陶谷学士呼之为引光奴】　题诗【合璧曰题诗烛炬红】　黄烛【元史祭祀志曰黄烛二百杂用烛二百】
　　烛五
　　原诗齐谢脁咏烛诗曰杏梁宾未散桂宫明欲沈暧色轻帷里低光照寳琴徘徊云髻影灼烁绮疏金恨君秋月夜遗我洞房隂　梁孝元帝咏池中烛影诗曰鱼灯且灭烬鹤焰暂停辉自有衔龙烛青光入朱扉映水疑三烛翻池类九防入林如燐影度渚若萤飞河低扇月落雾上珠星稀章华终宴所飞盖且相追　又古意咏烛诗曰花中烛焰焰动帘风不见来人影回光持向空简文帝和诗曰花中烛似将人意同忆啼流膝上烛
　　焰落花中　庾肩吾烛影诗曰重焰垂花比芳树风吹水动俱难住春枝拂防影上来还杯绕客光中度　刘孝威和帘里烛诗曰开闗帘影出参差风焰斜浮光烛绮席凝滴污垂花　又禊饮嘉乐殿咏曲水中烛影诗曰火浣花心犹未长金枝宻焰已流芳芙蓉池畔涵停影桃花水脉引行光　王筠咏蜡烛诗曰执烛引佳期流影度单帷膧胧别绣被依稀见蛾眉荚眀不足贵焦烬岂为疑所恐防情改照君寻履綦　刘孝绰赋照棊烛诗曰南皮弦吹罢终奕且留宾日下房栊闇华烛命佳人侧光全照局回花半隐身莫辞纤手倦羞令夜向晨　唐太宗咏烛诗曰焰听风来动花开不待春镇下千行泪非是为思人　又曰九龙蟠焰动四照逐花生即此流髙殿堪持待月明　増李峤咏烛诗曰兔月清光隐龙盘画烛新三星花入夜四序玉调辰浮炷依罗幌吹香匝绮茵若逢燕国相持用举贤人　褚亮咏烛花诗曰兰径香风满梅梁暖日斜言是东方骑来寻南陌车靥星临夜烛睂月隐轻纱莫言春稍晩自有镇开花　郑谷蜡烛诗曰仙漏迟迟出建章宫帘不动透清光金围露白新裁诏画阁春红正试妆泪滴杯盘何所恨烬飘兰麝暗和香多情更有分眀处照得歌尘下燕梁　白居易因梦得题公垂所寄蜡烛因寄公垂诗曰照梁初日光相似出水新莲艳不如却寄两条君领取明年双引入中书　王建长门烛曰秋夜牀前蜡烛微铜壶滴尽晓钟迟残光欲灭还吹着年少宫人未睡时宋孙明复蜡烛诗曰六龙西奏入崦嵫寂寂华堂漏
　　转时一寸丹心如有用便为灰烬亦无辞　元萨都拉诗曰火尽无茶味更长过烛心　黄庚诗曰分茶醒酒客添烛了残棊　孙淑诗曰绣帘当雪卷银烛背风然明杨慎华烛引曰菖蒲传酒座欲防碧玉舞罢罗裳
　　单流云影射荆王枕晓露光揺汉帝盘
　　原赋晋傅咸烛赋曰余治狱至长安在逺多懐与同行夜饮以忘愁顾惟烛之自焚以致用亦犹杀身以成仁矣葢防清垂象匪日不光向晦入暝匪火不彰故六龙衔烛于北极九日登曜于扶桑日中则昃月亏于望时迈靡停昼不于常背三接之昭昭即旋开之有伤何逺寓之多懐患冬夜之悠长独耿耿而不寐待鸡鸣之未央徒伏枕以展转起然烛于闲房扬丹辉之炜燿炽朱焰之煌煌俾幽夜而作昼继列景乎朝阳慨顾景以増叹孰斯愁之可忘嘉湛露之愔愔遂命尊而设觞尔乃延僚属酌醇清讲三坟论五经髙谈既倦引满行盈乐饮今夕寔慰我情　梁简文帝对烛赋曰云母窗中合花毡茱茰幔里铺锦筵照夜明珠且莫取金羊灯火不须然下三更未有月中夜繁星徒依天于是挂同心之明烛施雕金之丽盘眠龙傍绕倒鳯双安转辟邪而取正推棂窗而畏寛绿炬懐翠朱烛含丹豹脂宜火牛膫耐寒铜芝抱带复缠柯金藕相萦共吐荷视横芒之昭曜见宻泪之蹉渐觉流珠走熟视綘花多宵深色丽焰动风过夜久唯烦铗天寒不畏蛾昌蒲传酒座欲防碧玉舞罢罗衣单影度临长枕烟生向果盘回照金屏里脉脉两相防　元帝对烛赋曰月似金波初映空云如玉叶半従风恨九重兮夕掩怨三秋兮不同尔乃传芳醁扬清曲长袖留宾待红烛烛烬落烛花明花抽珠渐落珠悬花更生风来香转散风度焰还防夲知龙烛应无偶复讶鱼灯有旧名烛火灯花一双炷讵照离人两处情　周庾信对烛赋曰龙沙鴈塞蚤应寒天山月没客衣单灯前桁衣疑不亮月下穿针觉最难刺取灯花持桂烛还却灯檠下烛盘铸鳯衔莲图龙并眠烬髙疑数剪心湿暂难然铜荷承泪蜡铁铗染浮烟夲知雪光能映纸复讶灯花今得钱莲帐寒檠窗拂曙筠笼熏火香盈絮傍垂细溜上绕飞蛾光清寒入焰暗风过楚人缨脱尽燕君书误多夜风吹香气随郁金苑芙蓉池秦皇辟恶不足道汉武胡香何物竒晩星没芳芜歇还持照夜游讵减西园月
　　原铭晋傅咸烛铭曰煌煌丹烛焰焰飞光取则景龙拟象扶桑照彼夜炳若朝阳焚形监世无隐不彰原啓梁刘孝仪谢女出门官赐纹绢烛啓曰孝仪啓左右袁文成奉宣防宜知臣私营发遣垂赐文绢二十匹烛二十挺臣家夲贫敝事多蹇阙桓室金缕夲非所宜孟姬作具犹若未周殊泽曲临珍华兼重制为羙服双绮易俦秉而不息三夜有待臣名品卑末事隔荣赐慈渥之坠寔见因心小人贱微岂能胜报不忘云云　陈徐陵谢敕赉烛盘赏荅齐国移文啓曰昔班彪草移阮瑀裁书驰誉当年遂无加赏非常大赉始自今恩虽贾逵之颂神雀窦攸之对鼫防汉臣射覆之言魏士投壶之赋方其宠锡独有光前官烛斯然更慙良吏霄光可学乃会耆年臣职居南史身典东观谨述私荣传之方策
　　庭燎一
　　原说文曰庭燎大烛也　増又曰火炬也　原毛诗曰庭燎羙宣王因以箴之曰夜如何其夜未央庭燎之光君子至止鸾声将将　増又曰夜如何其夜未艾庭燎晰晰君子至止鸾声哕哕　又曰夜如何其夜乡晨庭燎有煇君子至止言观其旂　原礼记曰庭燎之百由齐桓公始也　増周礼曰凡邦之大事共坟烛庭燎大戴礼曰天子百燎上公五十侯伯子男三十今侯国共百燎非礼也　原说苑曰齐桓公设庭燎为士之欲造见者期年而士不至东野鄙人有以九九之术见者桓公曰九九足以见乎对曰臣非以九九为足以见也臣闻主君设庭燎以待士期年而不至夫士所以不至者君天下贤君也四方之士皆自论不及君故不至也夫九九薄能耳而君礼之况贤于九九者桓公曰善礼之期月而士至　晋起居注曰成帝咸和八年十二月有司奏庭燎在公车门外今更集议旧在端门内施诏曰尚书奏九年庭燎当在端门内元眀帝时在公车门内可依旧安司徒录公命当率由旧章宜在端门内晋中兴书曰哀帝兴宁元年诏庭燎树端门内　赵书曰石勒造庭燎于橦末髙十丈上盘置燎下盘安人以待燎絙缴上下　増金史卤簿火燎一二人武弁绯寳相花大袖革带大口袴　原邺中记曰石虎正会殿庭中端门外阊阖前设庭燎皆二合六处皆六丈　増荆楚歳时记曰正月一日庭前爆竹俗人以为爆竹起于庭燎家国不应滥于王者　宋太平寰宇记不灰木注曰叶如蒲草束以为燎俗呼为万年火把　续文献通考曰仪鸾局给用太庙等处祭祀庭燎
　　庭燎二
　　原诗晋传庭燎诗曰元正始朝享万国执圭璋枝灯若火树庭燎继天光
　　増赋唐王起庭燎赋曰王者崇北辰之位正南靣之威赫朱燎以具举列彤庭而有辉助彼皇明可烛于夜色叶兹睿哲引曜于宵衣珠旒将出方熠熠以星悬防仗徐来已煌煌而电设九仪稍布六乐爰分代晨光之照曜杂佳气之絪緼腾辉于鹓鹭之行若离若合委照于熊罴之旅防友或羣昭昭彰彰紫气红光声明炜焕百物荧煌覩炎上之有赫知临下之无荒逺而望之谓焚裘之烟昭俭于晋帝迫而察之似流屋之火呈瑞于周王金釭莫齐银烛非竞长风乍拂髙焰弥盛华衮灿烂以相鲜猛簴攫拏而交映其容烈烈其明杲杲附寒者觉其春深假寐者疑其曙早昭其明也叶天鉴之清穆望而畏之契天威之咫尺旂渒渒而咸造鸾锵锵而可聆万宇又多士宁岂徒羙君子之至在宣王之庭　杨涛庭燎赋曰烘广庭之际赩以朱阳曜紫微之旁皎如白昼伊有烂之通照契无私之光覆功殊甸燎事羙兰薰焚五夜而幽明已辨辉九重而鹓鹭斯分息其焰而恒让朝日浮其烟而乍杂瑞云
　　原表魏王朗冬腊不得朝表曰拘守留职旷离车驾况乃践长于至迎始于腊履端于正连歴天人三朝之元庆而无缘只奉玉爵以献万寿宵梦庭燎之光晨想百华之耀
　　薪一
　　増薪蒸总论曰薪柴也所以供炊自茹毛饮血之俗易而斯人无不资火化以养生此薪木亦非一日所可阙也　山堂肆考曰大曰薪小曰蒸供燔燎曰槱　原易曰古之死者厚衣之以薪之中野　毛诗曰析薪如之何匪斧不克取妻如之何匪媒不得　増又曰翘翘错薪言刈其楚　又曰芃芃棫朴薪之槱之　原礼记曰问士之子长曰能负薪幼曰未能负薪　増周礼曰委人以式法供祭祀之薪蒸木材宾客供其薪刍防纪供其薪蒸木材军旅供其委积薪刍凡疏材共野委兵器【注野委谓庐宿止薪刍也】　又九式七曰刍秣之式　左传曰厥父析薪其子弗克负荷　原战国策曰苏秦之楚三日乃得见王说卒辞行楚王曰先生不逺千里而临寡人曽弗肯留愿闻其说对曰楚国食贵于玉薪贵于桂谒者难见于鬼王难见于帝今令臣食玉炊桂因鬼见帝其可得乎　増史记甯成为汉中尉严酷时人语曰谨上操下如束湿薪　原管子曰周容子夏以侈靡见桓公桓公曰侈靡可以为天下乎子夏曰可夫雕燎然后炊之雕卵然后瀹之所发积藏散万物也　邓析书曰譬犹拯溺而硾之以石救火而投之以薪　又曰抱薪救火燥者先着　増淮南子曰巨斧击桐薪不待利时良日然后破之　原论衡曰防伐薪于山轻小之木合而束之至于大木十围以上引之不能动推之不能移则委之于山林收所束之小木而去由此以论知能之大者其犹十围以上木也人力不能举荐其犹薪者推引大木也孔子周流无所留止非圣材不明道难行人不能用也　増唐六典曰虞部凡五岳及名山能蕴灵产异兴云致雨有利于人者禁其樵采　唐刘禹锡管城县驿记曰积薪就阳　又上宰相啓曰夫沟中之木与牺象同体追琢不至坐成枯薪　柳宗元霹雳琴赞曰桐生石上一夕暴震侧卧道上震旁之民稍柴薪之续文献通考曰金典给署掌宫中所用薪　又曰元
　　至元二十年以东宫位下军一百人采薪二月供内府嵗用　又曰明惜薪司供柴炭荆条等
　　薪二
　　原左传曰晋楚战于城濮楚左师溃狐毛设二斾而退之栾枝使舆曳薪柴而伪遁楚师驰之原轸郤溱以中军公族横撃之楚左师溃　吴越春秋曰季札去徐而归行道逢男子五月被裘采薪于道傍有委金季札见之谓薪者曰子来取此金薪者曰何子居之髙视之卑五月被裘采薪宁是拾金者乎　晏子曰景公游寿宫覩耆年负薪有饥色公喟然令吏养之　汉书曰汲黯谓武帝曰陛下之于羣臣如积薪后来者居上　又曰朱买臣字翁子吴人家贫好读书不治产业刈薪樵出卖以给食担束薪行且诵书　増山堂肆考曰汉王褒僮约奴日暮以归当送干薪二三束　后汉书曰王郎兵起光武至南宫遇大风雨引车入道旁空舍冯异抱薪邓禹爇火光武对灶燎衣异进麦饭兔肩　原又曰戴封拜议郎迁西华令大旱封祷无获乃积薪坐其上自焚火起而大雨至逺近嗟叹　晋中兴书曰范汪家贫好学然薪写书写书既毕诵读亦竟　汝南先贤传曰蔡顺以至孝称顺少孤养母尝出求薪有客卒至母望顺不还乃噬其指顺即心动弃薪驰归问其故母曰有急客吾噬指以悟汝耳　又曰侯瑾甚孤贫依宋人居昼为人佣赁暮辄然柴薪以读书　神仙传曰樵先日入山伐薪以布施从村头一家起而复始　世说曰荀公曽在晋武帝坐赐食荀进饭即谓坐人曰此是劳薪炊也坐者未之信帝密遣问外荅云实是故车脚捜神记曰谅辅广汉人也时旱以五官掾出祷积薪柴自焚须防而雨作　増晋记曰王质常采薪于信都石室山中遇二老人围棊石上质放柯于坐下观之一局未终老人曰子何不去质起视柯柯柄已烂矣乃下山归家门闾改换里之人俱不相识始觉围棊者乃仙人也后莫知其所终焉　山堂肆考曰唐毕諴夜然薪读书母防其疲夺火使寐竟不肯息　唐史韩思复以亲防鬻薪自给　髙丽传帝至渤错水阻淖八十里车骑不通长孙无忌等率万人斩樵筑道聮车为梁帝负薪马上助役十月兵毕度　孔帖曰杜甫至秦州负薪采橡栗自给　续文献通考曰唐许宣平负薪卖于市尝独吟曰负薪朝出卖沽酒日西归借问家何防穿云入翠微李白入山寻之不见乃题其庵以归是冬庵为火所焚遂不见后百余年有采薪者见之南山石上　又曰宋彭氏女从父入山采樵父为虎所攫女挺身乱斫虎父得不死　元郭钰集自序曰钰工于诗薪米不给不敢侥幸　元史曰董文蔚攻襄樊城南据汉江北阻湖水文蔚夜领兵士伐木拔根立于水实以薪草为桥梁顷之即成　又曰王初应漳州长泰人至大中从父樵刘岭虎抟其父初应抽镰刀刺虎鼻杀之
　　薪三
　　原刈楚　樵桑【诗详前一　又曰樵彼桑薪卬烘于煁卬我也】　棫朴　枯梧【诗详前一　列子曰枯梧树者邻父曰枯梧不祥伐之邻父因请为薪乃不恱】　击　徙【淮南子详前一　汉书曲突徙薪无恩泽】　虞守　有司收【传薮之薪蒸虞守之大曰薪小曰蒸　月令季冬命有司収秩薪柴以供郊庙及百祀之薪燎】　供祭祀　炙笔砚【周礼委人详前一　魏顔斐字文林为京兆守课人置薪两束当输租时纳备寒用炙笔砚】　増伤麟藏鹿【山堂肆考孔子夜梦三槐之间丰沛之邦有赤气驱车见刍儿伤麟之左足求薪覆之　列子】
　　【曰郑人有薪于野者遇骇鹿击而毙之恐人见之也遽而藏之隍覆之以蕉】　韫丘　谷口【韩诗外传子路与巫马期薪于韫丘之下　杜诗谷口樵归唱】　养母　随妻【萧子显齐书江淹年十三孤贫常采薪以养母曽于樵所得貂蝉一具将鬻以供母母曰此乃汝之休征也以儿才行若此岂长贫贱可留待得侍中着之后果拜侍中　朱买臣担束薪行其妻亦负戴相随详前二】　仰槐然桂【孔帖元稹诗落叶添薪仰古槐　又曰玉馔然薪桂】　蜡代　栁作【晋石崇以蜡代薪　张云叟诗灵川城下千株栁总被官军采作薪】　榾柮　樵苏【合璧曰榾柮树根也　又曰樵苏后爨】　刈蓍　樵水【韵府羣玉妇人哭曰刈蓍薪亡蓍簪吾所以悲不忘故也　宋濂元竹溪逸民传逸民尝谓人曰吾将渔于山樵于水矣】
　　薪四
　　原束薪【诗绸缪束薪】　不流束薪【诗】　无浸获薪【又曰有冽汍泉无浸获薪契契寤叹哀我惮人薪是获薪尚可载也哀我惮人亦可息也大东诗刺劳人也】　増卧薪【山堂肆考越勾践卧薪尝胆欲以报吴】　原束湿薪【史记详一】　伐鬼薪【汉法罪人徙者使伐鬼薪以供宗庙】　尺烬　増积薪寝上【汉书贾谊谓文帝曰譬如厝火于积薪之下而寝其上火未及然因谓之安】　积薪居上【汲黯谓武帝详前一】　林中薪【杜甫诗明然林中薪】　填道薪【孔帖负填道之薪则精感天地】　买尺薪【李白诗黄金买尺薪】　伐树为薪【孔帖刘义节从平凉师倾府库为军赏帑财太乏义节曰若伐苑街树为薪以易布帛嵗数十万可致矣】　燎薪【又曰杨行宻传朱瑾徙屯安丰汴将牛存节苦鬭会大雪士多冻死颍州刺史王敬荛燎薪属道汴军免者数千人】　生薪【合璧坡诗曰破灶郁生薪】　堕樵【又斯公诗稚子松间拾堕樵】　湿薪【又坡诗曰翰林湿薪爆竹声】
　　薪五
　　増诗唐陆蒙樵人十咏樵谿曰山髙谿且深苍苍但羣木抽条欲千尺众亦疑朴一朝剪伐万古辞林麓若遇燎穹微烟出云族　皮日休和曰何时有此谿应便生幽木橡实养山禽藤花涧鹿不止产蒸薪愿当歌棫朴君知天意无以此安吾族　陆樵家曰草木黄落时比邻相见喜门当清涧尽屋在寒云里山棚日才下野灶烟初起所谓顺天民唐尧亦如此　皮和曰空山最深处太古两三家云萝共夙世猿鸟同生涯衣服濯春泉盘餐烹野花居兹老复老不觧叹年华陆樵叟曰自小即胼胝至今雕鬓发所图山褐厚所爱山炉热不知冠葢好但信烟霞活富贵如疾颠吾从老岩穴　皮和曰不曽照青镜岂觧伤华发至老未息肩至今无病骨家风是林岭世禄是薇蕨所以两大夫天年为自伐　陆樵子曰生自苍崕边能谙白云养才穿逺林去已在孤峰上薪和野花束歩带山词唱日暮不归来柴扉有人望　皮和曰相约晩樵去跳踉上山路将花饵鹿麛以果投猿父束薪白云湿负担春日暮何不寿童乌果为所误　陆樵径曰石脉青霭间行行自幽絶方愁山缭绕更直云遮截争摧好林浪共约归时节不似名利涂相期覆车辙　皮和曰蒙茏中一径绕在千峰里歇处遇松根危中值石齿花穿枲衣落云拂芒鞵起自古行此涂不闻颠与坠　陆樵斧曰淬砺秋水清携持逺山曙丁丁在前涧杳杳无寻处巢倾鸟犹在树尽猿方去授钺者何人吾方易其虑　皮和曰腰间挿大柯直入深溪里空林伐一声幽鸟相呼起倒树去李父倾巢啼木魅不知仗钺者除害谁如此　陆樵担曰轻无斗储价重则筋力絶欲下半岩时忧襟两如结风髙势还却雪厚疑中折负荷诚独难移之赠来哲　皮和曰不敢量樵重唯知益薪束轧轧下山时弯弯向身曲清泉洗得洁翠霭侵来绿看取荷戈人谁能似吾属　陆樵风曰朝随早潮去暮带残阳返向背得清飇相追无近逺采山一何迟服道常苦蹇仙术信能为年华未将晩　皮和曰野船渡樵客来往平波中纵横清飇吹旦暮归期同苹光惹衣白莲影涵薪红吾当请封尔直作镜湖公　陆樵火曰积雪抱松坞蠧根然草堂深炉与逺烧此夜仍交光或似坐竒兽或如焚异香堪嗟宦游子冻死道路旁　皮和曰山客地炉里然薪如阳辉松膏作滫瀡杉子为珠玑响误撃刺閙焰疑彗孛飞傍边暖白酒不觉瀑氷垂　陆樵歌曰纵调为野吟徐徐下云磴因知负樵乐不减援琴兴出林方自转隔木犹相应但取天壤情何求郢人称　皮和曰此曲太古音由来无管奏多云采樵乐防说林泉一唱凝闲云再謡悲顾兽若遇采诗人无辞収鄙陋　元郭钰负薪女诗曰山下女儿双髻垂上山负薪哭声悲辛勤主家奉晨炊主翁头白诸郎痴干戈未觧骨肉离生来不识姸与媸长笑邻姬画娥眉金屏孔雀何光辉雕弓羽箭来者谁绿杨终日青骢嘶人生年少如驹驰鸳鸯翡翠皆双飞愁思百结心自知负薪拭泪背人挥黄昏四壁寒螀啼　明髙啓伐木词曰竹担挑多两肩赤砺斧时寻涧边石老夫气力秋渐衰易斫喜有枯林枝白云无人暗空谷逺声丁丁如啄木暮归待伴不独行前涂虎多荆棘生长年不曽到城府闻比山中路尤阻増赋唐李徳裕积薪赋此郡岩谷重复榛林郁盛采樵之子未尝辍音往往沿流而下诣予求售予因积薪于庭窃有所叹乃为积薪赋其畧曰交加积累髙下齐均矗若井干疉若龙鳞避汍泉而无浸先曲突以斯陈茍知防患之术终无焦烂之宾嗟长孺之昧道常喻此而求伸虽后来之髙处亦居上之先焚未若生幽崖之侧纠芳桂之轮不近野田之燎免罹匠者之斤冐霰雪以终歳齐天年于大椿
　　炭一
　　増说文曰炭烧木余也　总说曰炭烧木留性寒月供然火取暖者不烟不焰可贵也　周礼曰掌炭掌炭之征令以时入之权量受之供邦之用　礼记月令曰季秋之月草木黄落乃伐薪为炭　晋书曰王沉为豫州刺史下教直言之士主簿楮防【音畧】曰尧舜周公所以能致忠谏者以其款诚之心着也氷炭不言而冷热之质自明者以其有寔也若好忠直如氷炭之自然则谔谔之臣将济济而盈庭逆耳之言不求而自至矣　唐徳宗帝纪大厯十四年十月戊午罢九成宫贡立兽炭淮南子曰水胜故夏至湿火胜故冬至燥燥则防湿则重故先冬至夏至悬铁炭于衡各一端令适停冬至阳气至则炭仰而铁低夏至则炭低而铁仰也　桓谭新论曰举火夜作然炭干墙　抱朴子曰栁乃速朽者也而燔之为炭则亿载而不败　交州记曰灶头山越王炊爨之处掘得炭　齐地记曰东南卢水水侧有胜火木方人俗音曰挺木经野火烧之不死炭亦不灭　豫章记曰丰城悬葛乡有石炭二百顷可然以炊爨　唐开元遗事西凉国进炭百条各长尺余其炭五色坚如铁石名曰瑞炭烧于炉中无焰而有光　潜确类书曰金刚炭有司以进御炉围径欲及盆口自唐宋五代皆然方烧造时置式以受柴稍劣者必退之少炽一炉可以终日　宋陆游老学庵笔记曰北方多石炭南方多木炭西蜀又有竹炭烧巨竹为之易然无烟耐久亦竒物邛州出铁烹链利于竹炭炭皆用牛车载以入城予亲见之　又曰谢景鱼家有陈无已手简一编有十余帖皆与酒务官托买浮炭其贫可知浮炭谓投之水中则浮故也乐天诗曰日暮半炉麸炭火浮炭谓之麸炭续文献通考曰金典给署掌宫中所用炭　又曰元
　　至元中以东宫位下民一百户烧炭又马鞍山大峪等石炭煤窑办课奉皇太后位下　戒庵漫笔曰北京诸处多出石炭俗称为水和炭可和水而烧也　暖姝由笔曰朝廷内用炭俱圎木所烧浑沦一様长尺许两头磨光外有麻路恐爆用砻糠火煨热一筐三四十斤
　　炭二
　　増左传曰寺人栁有宠太子佐恶之太子居防栁炽炭于位太子将至则去之比又有宠【注欲其温暖】　史记曰窦皇后弟少君为人所畧卖为主人入山作炭暮卧崩岸百余人皆压死少君独不死　晋书曰孙登住宜阳山有作炭人见之知非常人与语登不应　神仙传曰严清会稽人也于山中作炭忽有人与清一卷素书曰汝骨应得道长生故授神书也　语林曰洛下少林木炭止如粟状羊琇骄豪乃捣小炭为屑以物和之作兽形召其徒共集乃以温酒火热既猛兽皆开口向人赫然人皆效之　异苑曰信安郑徽年少时登前桥彷徉见一老翁以小囊与徽云此是君命慎勿零落若有破碎便为凶兆言讫失所在徽密开看一铤炭乃密秘之虽家不之知也永初三年年六十病笃语弟子云吾齿尽矣可试啓此囊见炭碎折于是遂亡　唐杜佑兼盐铁使以木炭归司农　开元遗事杨国忠家以炭屑同蜜相和塑成双鳯至冬月则爇炉中　三贤典语曰李华烧三城絶品炭以龙脑褁芋魁煨之　品物类聚张燕公有石緑镜台得自胡川道士宗闻其异取炭精十车烧之不变乃已　元史贾进大同人大德九年民乏食进以炭米济之
　　炭三
　　原隂阳　轻重【贾谊鹏鸟赋隂阳为炭兮万物为铜　下淮南子详前一】　合氷炽位【淮南子曰譬如氷炭纽绳也何时而合注曰氷寒炭热无时得合　寺人栁详前二】　天帝装　林衡掌【越王勾践有宝劔五薛烛曰当造之时雨师洒埽雷公撃槖蛟龙捧炉天帝装炭周礼事详前一】　豫让吞　王莽禁【史记　王莽欲防人盗铸禁人不挟铜炭】　伐薪为　掘山得【并详前一】　増三斗　五色【孔帖曰杨徳干歴齐汴相四州刺史有威严时语曰宁食三斗炭不逢杨徳干　开元遗事瑞炭详前一】　双鳯　三城【杨国忠事详前二　李华事详前二】　归司农　掌勾盾【杜佑事详二　金典给署旧名勾盾署详前一】　胡桃文　鹁鸽色【潜确类书宋史供御炭用鹁鸽色胡桃文】
　　炭四
　　原蜃炭【左传华原乐举文公用蜃炭注以御湿也】　陈其隧炭【又楚获吴舟使随人守之环而堑之及泉盈其隧炭陈以待命】　废于炉炭【又曰邾荘公命执夷射姑弗得滋怒自投于牀废于炉炭废坠也】　兽炭【晋羊琇事详二】　増炭精【张燕公事详前二】　啖炭【栁宗元荅崔黯书凡人好辞攻书皆病僻也吾见病腹人有啖土炭嗜醎酸者不得则大戚正相类也】链炭【剧谈录洛下有豪子饮食鲜华有李使君为具召之曽不下箸至饭李曰此以炭炊豪子勉食】
　　【一匙曰凡以炭炊先链炭谓之链炭方始无烟气此亦非也】　□炭【五代史王彦章传晋取郓州末帝乃召彦章为招讨使驰两日至滑州隂遣人具舟于杨村命甲士六百人皆持巨斧载冶者具□炭乘流而下趍徳胜舟举锁烧断之】　产炭【山堂肆考丰城萍乡二县皆产石炭于山间掘土黑色可然有火而无焰作硫黄气既销则成白灰】　清泉香饼【归田录清泉香饼人以一箧遗欧公清泉地名也香饼石炭也用以焚香一饼之火可终日不灭】
　　炭五
　　増诗唐孟郊荅友人赠炭诗曰青山白屋有仁人赠炭价重双乌银驱却坐上千重寒烧出户中一片春吹霞弄日光不定暖得曲身成直身　白居易卖炭翁诗曰卖炭翁伐薪烧炭南山中满靣尘灰烟火色两鬓苍苍十指黑卖炭得钱何所营身上衣裳口中食可怜身上衣正单心忧炭贱愿天寒夜来城外一尺雪晓驾炭车辗氷辙牛困人饥日已髙市南门外泥中歇翩翩两骑来是谁黄衣使者白衫儿手把文书口称勅回车叱牛牵向北一车炭重千余斤官使驱将惜不得半疋红纱一丈绫系向牛头充炭直　宋苏轼石炭行曰君不见前年雨雪行人断城中居民风裂骭湿薪半束抱衾禂日暮敲门无处换岂料山中有遗寳磊落如防万车炭流膏迸乳无人知阵阵腥风白吹散根苖一发浩无际万人鼓舞千人看投风拨水愈光明烁玉流金是精悍南山栗林渐可息北山顽鑛何劳鍜为君铸作百链刀要斩长鲸为万段　金刘勲杜善甫乞炭诗曰笔口酸嘶觧说穷寒炉随手变春红因君大笑涪翁拙费尽竒香得马通
　　増赋唐蒋防兽炭赋曰彼好竒者巧与之俱揉煨烬兮是谋是度象猛兽兮为虎为防腹翕赩以凝电口喊呀而夺朱曳尾垂头似无心而暴物嘘烟吐焰若有齿而焚躯锯牙钩爪乍腾倚于寒灰隅目髙眶载光芒于烈火稽其状也成鸷兽之雄雄求其类焉笑形盐之琐琐稍顿足以狼顾时迸裂以豺声因炎上以委质殊槛中而狥生无野心以见诮非内热以自照威而不猛谓驯扰于中堂攫而莫前疑踡局于余燎髣髴枕籍爌晃依冯类火鼠兮炎丘是托比烛龙兮昆阆斯升此制也不惟资于玩好抑亦彰夫伎能
　　原啓梁庾肩吾谢赉炭啓曰识慙曼倩似见昆明之灰清懐伯鸾不复因人之热　刘孝威谢东宫赉炭啓曰洛城雪深不见海神之迹滹沱兵合无待王霸之觇聚而为岳大壮黑山称之以船将重牙兽炉生烽焰室满红光雉裘入而识奢鼠布焚而无汚
　　増颂宋范致能炭颂曰燔木不灰化为精坚是衷至阳维火之传雪霾六虚氷塞九渊环堵之室天不能寒有赫神物干流化甄尺璧寸珠罔工汗顔我维徳之莫之名言既燠既寒为之穷年
　　灰一
　　増说文曰灰死火余防礼记月令曰仲夏无烧灰史记商君之法禁弃灰于道续汉书曰以葭莩灰寔律之端按律而之其月气至则飞灰而管通　唐史食货志奉天卤池生水柏以灰一斛得盐十二斤利倍鹻卤文宗时采灰一斗比盐一斤论罪　庄子曰形固可使如稿木而心固可使如死灰乎　淮南子曰烂灰生蝇　又曰夫吹灰而欲无眯渉水而欲无濡不可得也　唐酉阳杂俎凡雕刻琉璃先以自然灰煑令软陈藏器曰灰生南海状如黄土可澣衣玉石以此灰霾之烂如泥　宋太平寰宇记曰不灰木俗多为铤子烧之成炭而不灰出胶州　续文献通考曰元至元九年以采伐材木炼石为灰征发夫匠一百六十三户置官以统之
　　灰二
　　増汉书武帝纪元狩三年于长安西南凿昆明池得黑灰问东方朔朔曰此非臣能知可问西域僧帝遣人往问僧曰此是天地劫灰之余　又曰韩安国字长孺坐枉法狱吏田甲辱之安国曰死灰独不复然乎甲曰然则溺之　魏畧曰文钦为庐江太守为都督王陵所奏钦诉曹爽爽谓曰陵责卿载灰两船何为乎曰闻足下起染舍故作此灰耳　韵府羣玉曰梁陶景幼以荻画灰学书　又曰陈抟以钱若水有仙风道骨坐中一僧以火筯画灰曰做不得
　　灰三
　　原环月晕　应律飞【淮南子画随灰而晕阙注云以芦灰环月阙其一靣晕亦随而阙续汉书详前一】　三斗洗肠　两船染舍【洗肠之用三斗下文钦事详前二】禁其弃道　死而不然【上商君事详前一　下韩安国详前二】　积而止水女娲取以救灾　散以从风杨琰用而破敌【淮南予云古往之时水浩荡不息于是女娲积芦灰以止水　后汉书杨琰为零陵太守时苍梧羣贼攻劫琰乃制车数十乘置灰车中従风散灰贼不得视因以败之】　増汰寳　錬石【孔帖曰文懿公主薨以金贝寓车廞服火之民争取煨以汰寳　元事详前一】　筯拨　炉委【钱若水详前二唐刘禹锡伤往赋寒炉委灰】　积荻　伐薪【抱朴子曰吴世姚光者有火术吴主试之积荻数千束裹之因猛火而燔荻了尽谓光当已化为烟烬而光端坐灰中振衣而起把一卷书吴主取而视之不能觧也　淮南子曰伐薪为灰燔草而为炭】　五百种　十二斤【抱朴子曰外国作水精盐寔是合五百种灰以作之今胶广多有其法　明事详前一】　赤犮氏　白檀铺【周礼赤犮氏掌除墙屋以蜃炭攻之以灰洒毒之　唐开元遗事杨国忠冬月以白檀灰铺炉底余灰不参雑也】
　　灰四
　　原心若死灰【庄子详一】　昆明劫灰【汉书详二】　増烂灰【淮南子曰烂灰生蝇】　自然灰【酉阳杂俎详一】　栁灰【续文献通考金时官奴尝以火鎗破敌其制以勅黄纸十六重为筒长二尺实以栁灰等物】
　　灰五
　　原诗隋岑德润咏灰诗曰图规晕不气改律还虚欲然愁狱吏弃道畏刑书未得逢彊阵轻举欲焉如　増唐韩愈诗曰周公所不堪洒灰垂教典　李白诗曰愁来饮酒二千石寒灰重暖生阳春　刘禹锡诗曰夷陵土黑有秦灰　宋范致能诗曰榾柮无烟雪夜长地炉煨酒暖如汤莫嗔老妇无盘饤笑指灰中芋栗香







　　御定渊鉴类函卷三百六十
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百六十一
　　珍宝部一【宝金】
　　宝一
　　増诗崧髙曰王遣申伯路车乘马锡尔介圭以作尔宝原尔雅曰琛宝也【美宝为琛】　増书盘庚曰无总于赀宝又旅獒曰分宝玉于伯叔之国时庸展亲弗宝逺物
　　则逺人格所宝惟贤则迩人安　原礼记曰南宫敬叔反必载宝而朝【敬叔鲁卿也失位去鲁得反载其宝以朝君】夫子曰若是其货也防不如速贫之愈也　増又曰天不爱其道地不爱其宝　又曰儒有不宝金玉而忠信以为宝　原左传曰晋荀息请以屈产之乘垂棘之璧假道于虞以伐虢公曰是吾宝也对曰若得道于虞犹外府也　又曰宋人得玉献诸子罕曰以示玉人玉人以为宝也故敢献之子罕曰我以不贪为宝尔以玉为宝若以与我皆防宝也不若人有其宝　増国语曰晋定公享王孙圉
　　赵简子鸣玉以相问圉曰楚之白珩犹在乎为宝也几何对曰未尝为宝也楚有观射父能作训辞以行诸侯有左史倚相能道训典以叙百物有泽曰云梦金木竹箭之所生也此楚国宝也若白珩先王之玩也何宝焉原史记曰梁惠王与齐威王田于郊惠王问曰王亦
　　有宝乎威王曰无惠王曰若寡人国小尚有径寸之珠照车前后各十二乘者十枚奈何以万乘之国而无宝乎威王曰寡人之宝与王异吾臣有檀子者使守南城则楚人不敢为寇东取泗上十二诸侯皆来朝吾臣有盼子者使守髙唐则赵人不敢东渔吾吏有黔夫者使守徐州则燕人祭北门赵人祭西门【齐之北门西门也言燕赵之人畏见侵伐故祭以求福】徙而从者七千余家吾臣有种首者使备盗贼则道不拾遗将以照千里岂特十二乘哉梁惠王慙不怿而去　増又曰秦逐客李斯上书陛下致昆山之玉有隋和之宝佩明月之珠服太阿之劔乘纎离之马建翠鳯之旗树灵鼍之鼓此数宝者秦不生一焉而陛下说之何也　唐书曰师子国在西海之中出竒宝商贾到则不见人但置宝物价值于洲上贾依价质之而去以能养师子故以为国名　元史多罗台疏曰为国以善为宝凡子女玉帛及羽毛齿革珍禽竒兽之类皆防徳防志之具今后回回诸色人等不许赍宝中卖以虚国用其辞剀切当时称之　老子曰我有三宝保而持之一曰慈二曰俭三曰不敢为天下先轻敌则几防吾宝　原管子曰玉起于禺氏金起于汝汉珠起于赤野先王为其从远其至之难故托用于其重以珠玉为上币黄金为中币刀布为下币　増吕氏春秋曰世皆以珠玉为宝宝愈多而民愈贫失其所宝也　陆贾新语曰圣人不用珠玉而宝其身也　原淮南子曰夫夏后氏之璜不能无考【考瑕累也】明月之珠不能无纇【纇丝结也】其小恶不足以妨大美也今志人所短忘人所长而求得贤乎天下则难矣　増阮子曰虽金玉满堂明珠满室饥不为宝非国之用　三辅黄图曰金宝一银二三贝四布宝五泉宝六凡宝货六种二十八品　原地镜图曰凡观金玉宝劒铜铁皆以辛之日待雨止明日平旦及黄昏夜半观之所见光白者玉也赤者金黄者铜黑者铁　増又曰视屋上瓦无霜其下有宝藏　晋郭璞奏曰臣以为珍竒靡丽之物诚是玩弄之所宝然非经国之至宝　续文献通考曰宋髙宗绍兴中谓辅臣曰近大将入觐有以宝货鞍马为献者惟马不可缺余皆却之　又曰元成宗时贾有献宝珠求售者议以六十万锭酬之曰此所谓狎忽大珠含之则不渇熨面而可使目有光左丞尚文曰一人含千万人不渇则诚宝也若一宝止济一人则用已微矣吾之所谓宝者米粟是也有之则百姓安无则天下乱以功用较之岂不愈于彼乎　又曰明穆宗隆庆中谕买猫睛琭宝石科臣魏时亮言猫睛无用物也而一颗价至百金孰非生灵之膏血乎上命罢之
　　宝二
  </div>
  <div class="pagination">
   <a href="御定渊鉴类函_page244.html">
    上一页
   </a>
   <span>
    ...
   </span>
   <a href="御定渊鉴类函_page240.html">
    240
   </a>
   <a href="御定渊鉴类函_page241.html">
    241
   </a>
   <a href="御定渊鉴类函_page242.html">
    242
   </a>
   <a href="御定渊鉴类函_page243.html">
    243
   </a>
   <a href="御定渊鉴类函_page244.html">
    244
   </a>
   <span class="current-page">
    245
   </span>
   <a href="御定渊鉴类函_page246.html">
    246
   </a>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <span>
    ...
   </span>
   <a href="御定渊鉴类函_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
