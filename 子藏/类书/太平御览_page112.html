<!DOCTYPE html>
<html>
<head>
    <meta charset="UTF-8">
    <title>太平御览 - 第 112 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 112 页/共 737 页</h1>
    <div class="content">《蜀志》曰：後主敬哀皇后，车骑将军张飞长女。章武元年，纳为太子妃。建兴元年，立为皇后。
小张后
《蜀志》曰：後主小张皇后，飞小女。随後主迁於洛阳。
吴孙坚吴后
《吴志》曰：孙坚吴夫人，权之母也。本吴人，徙钱塘，早失父母，与弟居。孙坚闻其才貌，欲娶之。吴氏亲戚嫌坚轻狡，将距焉，坚甚惭恨。夫人谓亲戚曰：“何爱一女以取祸乎？如有不遇，命也。”於是遂许为婚，生四男一女。及权少年统业，夫人助理国政，甚有补益。建安七年，临薨，引见张昭等，嘱以後事。
孙权步后
《吴志》曰：吴主孙权步夫人，临淮淮阴人也。以美丽得幸於权，宠冠後宫。性不嫉妒，多所推进，故久见爱。权为王及帝，意欲以为后，群臣议在徐氏，权依违者十馀年，然宫内皆称皇后，亲戚上疏称中宫。及薨，臣下缘权旨，请追正名号，乃赠皇后印绶。
二王后
《吴志》曰：吴主权王夫人，琅琊人也。夫人以选入宫，得幸，生孙和。权将立为后，而全公主素憎夫人，数加谮毁。及权寝疾，言有喜色，由是权深责怒，以忧死。
《吴志》曰：吴主权王夫人，南阳人也。生孙休。及和为太子，和母贵，诸姬有宠者，皆出居外。夫人出在公安，卒，因葬焉。休即位，遣使追尊曰敬怀皇后，改葬敬陵。
潘后
《吴志》曰：吴主权潘夫人，会稽句章人。父为吏，坐死。夫人与姊俱输织室，权见而异之，召充後宫。得幸，有身，梦有以龙头授己者，己以蔽膝受之，遂生孙亮。明年，立夫人为皇后。性妒媚容，自始至卒，谮害甚众。权不豫，夫人使问中书令张昭吕后专制故事。侍寝疲劳，因以羸病，诸人伺其昏卧，共缢杀之，托言中恶。後事泄，坐死者六七十人。权寻薨，合葬蒋陵。
谢妃
《吴志》曰：吴主权谢夫人，会稽山阴人也。权聘以为妃，爱幸有宠。後权纳姑孙徐氏，欲令谢下之，谢不肯，由是失宠，早卒。
徐妃
《吴志》曰：吴主权徐夫人，吴郡富春人也。初同郡陆尚，尚卒，权聘以为妃，使母养子登。後权以夫人妒忌，废之。以疾卒。
孙亮全后
《吴志》曰：孙亮全夫人，全尚女也。立为皇后。孙废亮为会稽王，随亮之国。
《吴录》曰：亮妻惠解有容色，吴平乃归。永宁中，卒。
孙休朱后
《吴志》曰：孙休朱夫人，朱据女。孙废亮，休立，夫人为皇后。休卒，群臣尊夫人为皇太后。孙皓即位月馀，贬为景皇后，称安定宫。
孙皓母何太后
《吴志》曰：孙和何姬，丹阳句容人也。父遂，本骑士。孙权尝游幸诸营，而何姬观於道中，权望见异之，命宦者召入，以赐子和。生男，权喜，名之曰彭祖。彭祖即皓也。后徙和居新都，遣使赐死，嫡妃张氏自杀，何姬曰：“若皆从死，谁当养孤？”遂抚育皓，及其三弟。皓即位，尊和为昭献皇帝，何姬为昭献皇后，月馀，进为皇太后焉。
孙皓滕后
《吴志》曰：孙皓滕夫人，故太常胤之族女也。胤夷灭，夫人父牧以疏远徙边郡。孙休即位，大赦，得还，以牧为五官中郎。皓既封乌程侯，聘牧女为妃。皓即位，为皇后，封牧高密侯，拜卫将军、录尚书事。时人以牧尊戚，颇推令谏争。而夫人宠渐衰，皓滋不悦，皓母何恒左右之。又太史言，“於运历中，后不可易”。皓信巫觋，故得不废，常供养平宫。长秋宫僚，备员而已，受朝贺表疏如故。皓内诸宠姬，佩皇后玺绂者多矣。天纪四年，随皓迁於洛阳。
前赵刘渊母呼延妃
崔鸿《三十国春秋□前赵录》曰：左贤王妃呼延氏，魏嘉平中祈子於龙门，俄而有一大白鱼，头有二角，轩髯跃鳞於而至於祭所，久之乃去。巫觋皆异之，曰：“此嘉祥也。”其夜梦旦所见鱼变为人，左手把一物，大如半鸡子，光影非常，授延氏曰：“此是日精，服之生贵子。”自是十三月而生渊。
刘渊张后
崔鸿《三十国春秋□前赵录》曰：刘渊皇后张氏，梦日入怀，寤而告渊，渊曰：“吉征也，慎勿言之。”自是十五月生聪。
刘聪呼延后
崔鸿《三十国春秋□前赵录》曰：刘聪皇后呼延氏，渊后之从父妹，有美色，恭孝称於宗族，渊后爱聪姿貌，故以配焉。每谓聪曰：“父终子绍，古今之大典，陛下自承高祖之嗣，太弟何为者哉？陛下百年後，粲兄弟必无种也，愿陛下深思之。”聪亦信之，曰：“然，吾当为计。”后曰：“事留变生，太弟见粲兄弟并大，必有不安之志矣；或有小人构间其中，未必不祸发于今日。妾常闻陛下说鲁隐公事，一何相似，窃为陛下寒心。”聪深其言，於是相图之计起矣。
大刘后
崔鸿《三十国春秋□前赵录》曰：刘聪皇后刘氏，殷长女也，字丽芳，以左贵嫔立为皇后。聪将起皇仪殿，廷尉陈元达谏，聪大怒，将斩之。后时在後堂，闻而密遣中常侍敕左右停刑，於是手疏启曰：“伏闻敕旨将为妾营殿，今四海未一，祸难犹繁，廷尉之言，社稷之计。当赏以美爵，而反欲诛之。陛下此怒，由妾而起；廷尉之祸，由妾而招。自古国败家丧，未始不由妇人。妾每览古事，忿之不忘，何意今日，妾自为之！後人观妾，犹妾之视前人，复何面目仰侍巾栉，请归死此堂，以塞陛下误惑之过。”聪览之色变，曰：“朕此来得微风之患，意怒不自由。元达，忠臣。”命其冠履就坐，引元达以刘后表示之曰：“外辅如公等，内辅如此后，朕亦何忧矣。”
小刘后
崔鸿《三十国春秋□前赵录》曰：聪后刘氏，殷小女，字丽华。童齿聪惠，肤异常，昼营女工，夜诵经传，母每止之，敦玩弥甚。与诸兄争论经义，理旨超然，诸兄常深叹谢。性孝友，善风仪，进止如璋焉。以贵嫔立为皇后。殷二女四孙，皆姿色超世，女德冠时。聪并纳之，自是六刘之宠，倾於後宫。建元中，流星起於牵牛，入紫微，龙形尾蛇，其光照地，落平阳北十里。视之则肉臭闻於平阳，肉旁常有哭声，昼夜不止，聪甚恶之。刘后产一蛇一虎，各害人而走，寻之不得，顷见陨肉之旁。刘后卒，伪谥武宣皇后。乃失此肉，哭声亦止。
刘曜刘后
崔鸿《三十国春秋□前赵录》曰：刘皇后，侍中岂女。年十三，长七尺八寸，手垂过膝，与身齐，姿色才德，迈於列后。
後赵石勒刘后
崔鸿《三十国春秋□前赵录》曰：石勒刘皇后，侍中闰之妹，後部胡人也。勒纳之于胡关，美色，有特宠。张枰反于襄城，后抽剑斩之，勒赖后济。后性惠，有略，助理军国之务，有吕氏辅汉之风，然严整贞婉容裕不妒忌过之也。石弘即位，尊为皇太后。与彭城王堪谋杀石虎，谋泄，虎杀之。
後燕慕容垂段后
崔鸿《三十国春秋□前赵录》曰：垂皇后段氏，字元妃，光禄大夫仪之女。后少而婉惠，有节操，尝谓妹季妃曰：“我终不能为庸人之妻。”季妃曰：“妹亦不为庸天之妇。”邻人闻而笑之。内黄人张定善相，见仪二女，大惊曰：“君家大兴，当由二女。”仪深异之，至年二十馀而不嫁。仪子麟谓仪曰：“张定何知，而拒求者。”仪曰：“吾女辈志行不凡，故且踟蹰，以择良配。”垂称燕王，垂纳元妃为继室，遂有殊宠。范阳王德亦聘季妃焉。姊妹俱为垂、德皇后，卒如其志。
宋刘裕臧后
沈约《宋书》曰：武敬臧皇后，讳爱亲，东莞人。后高祖，生会稽宣长公主。高祖以俭正率下，后恭敬不违。及高祖兴复晋室，居上相之重，而后器服粗素，不为亲属请谒。晋义熙四年正月甲午，卒於东城，时年四十八。追赠豫章公夫人，还葬丹徒。
胡婕妤
《宋书》：武帝胡婕妤，讳道安，淮南人。义熙初，为高祖所纳，生文帝。五年，被谴赐死，时年四十二。高祖践祚，追赠婕妤。太祖即位，上尊号曰章皇太后。
刘义隆袁后
沈约《宋书》曰：文帝袁皇后，讳齐妫，陈郡阳夏人，左光禄大夫湛之庶女也。太祖初拜宜都王妃，生太子劭及东阳献公主英娥。上待后恩礼甚笃，袁氏贫薄，后每就上求钱帛以赡与之，上性节俭，所得不过三五万、三五十匹。因此恚恨甚深，称疾不复见上。上每入，必他处回避。上数掩伺之，不能得。疾笃，上执手流涕问所欲言，后视上良久，乃引被覆面。崩於显阳殿，时年四十六。上甚悼痛之，诏永寿太守颜延之为哀策文，其文甚丽也。
刘骏母路后
沈约《宋书》曰：文帝路淑媛，讳惠男，丹阳建康人也。以色貌选入後宫，生孝武，拜为淑媛。年既长，无宠，常随世祖出藩。世祖入讨元凶，淑媛留守寻阳。上即位，有司奉尊号曰皇太后。弟休之并超显职。太后颇预政事，赐与休之等财物，家累千金，居处器服，与帝子相侔。寻崩，年五十五。迁殡东宫，改东宫门题曰崇宪宫。
刘骏王后
沈约《宋书》曰：孝武文穆王皇后，讳宪原，琅琊临沂人。元嘉二十年，拜武陵王妃。生废帝、山阴公主。世祖在藩，后甚有宠。上伐凶逆，与太后同还京都，立为皇后。大明四年，率六宫躬桑於西郊。废帝即位，尊曰皇太后，宫曰永顺。其年，崩於含章殿，时年三十八。葬景宁陵。
刘母沈婕妤
沈约《宋书》：文帝沈婕妤，讳容姬。纳後宫，为美人。生明帝，拜为婕妤。元嘉三十年，卒，时年四十。世祖即位，追赠湘东国太妃。太宗即位，上尊号为皇太后。
刘王后
沈约《宋书》曰：明恭王皇后，讳贞风，琅琊临沂人也。上尝宫内大集，而裸妇人，观之以为欢笑。后以扇障面，独无所言。帝怒曰：“外舍家寒乞，今共为笑乐，何独不视？”后曰：“为乐之事，其方自多，岂有姑姊妹集聚，而裸妇人形体以为乐。外舍之为欢，实与此不同。”帝大怒，遣后令起。废帝即位，尊为皇太后。元徽五年五月五日，太后赐帝玉柄毛扇，帝嫌其毛柄不华，因此欲加鸩害，已令太医煮药，左右止之曰：“若行此事，官家便应作孝子，岂复得出入交会。”帝曰：“汝语大有理。”乃止。孝建元年，薨於第，时年四十四。
陈妃
沈约《宋书》曰：明帝陈贵妃，讳妙登，丹阳屠家女也。太妃家在建康县东，家贫，有草屋两三间。上出行见之，赐钱三万，令起瓦房。尉自送钱与之，家人并不在，唯太妃在家，时年十二三。尉见其容质甚美，即以白世祖，於是迎入宫，赐太宗。始有宠，一年许衰歇，以乞将军李道儿，寻又还，生废帝。故民中皆呼废帝为李氏子。废帝践祚，号曰皇太妃，舆服一如晋孝武太妃故事，置家令一人，改诸国太妃曰大姬。
刘昱江后
沈约《宋书》曰：後废帝江皇后，讳简，济阳考城人。太始五年，太宗求太子妃，而雅信小数，名家女多不合。后弱小，门无强荫，卜筮最吉，为太子纳焉。太子即位，为后。帝既废，降为苍梧王妃。
刘准母陈昭华
沈约《宋书》曰：明帝陈昭华，讳法容，丹阳人也。太宗晚年，诸弟姬人有怀孕者，辄取入宫，及生男，杀其母，而与六宫所爱者养之。顺帝，桂阳王休范子也，以昭华为母焉。顺帝即位，进为皇太妃。
刘准谢后
沈约《宋书》曰：顺帝谢后，讳梵境，光禄大夫庄孙女也。明二年，立为皇后。顺帝禅位，降为汝阴王妃。
卷一百四十三　皇亲部九
齐萧道成母陈后
萧子显《齐书》曰：宣孝陈皇后，讳道正，临淮东阳人。后生太祖。太祖年二岁，乳人乏乳，后梦人以两瓯麻粥与之，觉而乳大出，异而悦之。宣帝从任在外，后常留家治事，教子孙。有相者谓后曰：“夫人有贵子而不见之。”后叹曰：“我三儿，谁当应之。”呼太祖小字曰：“正应是汝。”太祖虽从官，而家业本贫，为建康令时，高宗等冬月犹无缣纩，而奉膳甚厚，后每撤去兼肉，曰：“我于此过足矣。”殂于县舍，年七十三。建元元年，重追尊孝皇后。
萧道成刘后
萧子显《齐书》曰：高昭刘皇后，讳智容，广陵人也。父寿之，员外郎。后母桓氏梦吞玉胜生后，时有紫光满室。后寝卧，家人常见上如有□气焉。年十余，太祖，严整有礼法，家庭肃然。宋泰豫元年，殂。葬宣帝墓侧，今泰安陵也。门生王清与墓工始下锸，有白兔跳起，寻之不得，及坟成，兔还栖其上。建元元年，尊谥昭皇后。
萧昭业母王后
萧子显《齐书》曰：文安王皇后，讳宝明，琅琊临沂人。建元元年，为南阳王妃。四年，为皇太子妃，无宠。太子为宫人制新丽衣服及首饰，而后床帷陈设古旧，钗镊十馀枚，永明十一年，为皇太了太妃。郁林王即位，尊为皇太后，称宣德宫。
萧昭业何妃
萧子显《齐书》曰：郁林王何妃，名婧英，庐江人，抚军将军戢之女。后将拜，镜在床无因堕地。其冬，与太后同日谒太庙。后禀性淫乱，为妃时，与外奸通。左右杨珉之与同寝处如伉俪，又与帝相爱亵，故帝恣之。迎后亲戚入宫，赏赐人数十万，以世祖耀灵殿处后家属。帝被废，贬为王妃。
梁萧衍母张后
《梁书》曰：太祖献皇后张氏，讳尚柔，范阳方城人也。祖次惠，宋濮阳太守。后母萧氏，即文帝从姑。宋元嘉中，嫔于太祖，生长沙宣武王懿、永阳昭王敷，次生高祖。初，后尝于室内，忽见庭前菖蒲生花，光彩照灼，非世中所有。后惊视，谓侍者曰：“汝见不？”对曰：“不见。”后曰：“常闻见者当富贵。”因遂取吞之。是月，产高祖。将产之夜，后见庭内有若衣冠陪列焉。次生衡阳宣王畅、义兴昭长公主令慝。宋泰始七年，殂于秣陵县同夏里舍，葬武进县东城里山。天监元年五月甲辰，追上尊号为皇后，谥曰献。
萧衍郗后
高祖德皇后郄氏，讳徽，高平金乡人也。祖绍，宋国子祭酒，领东海王师。父烨，太子舍人，早卒。初，母寻阳公主方娠，梦人云：“当生贵子。”及生后，有赤光照于室内，器物尽明，家人皆怪之。巫言“此女光适有所妨”，乃于水滨祓除之。后幼而明慧，善隶书，读史传，女工之事，无不闲习。宋後废帝将纳为后；齐初，安陆王缅又欲结婚，郗氏并辞以女疾，乃止。建元末，高祖始聘焉。生永兴公主玉姚、永世公主玉琬、永康公主玉环。建武五年，高祖为雍州刺史，先之镇，後乃迎后至州。未几，殂于襄阳官舍，时年三十二。明年，归葬南徐州武进县。二年，齐朝进高祖位相国，封梁公，诏赠后为梁公妃。高宗践祚，追崇为皇后。
丁贵嫔
《梁书》曰：高祖丁贵嫔，讳令光，谯国人也，世居襄阳。贵嫔生于樊城，初产，有神光之异，紫烟满室，故以为名。相者云：“此女当大贵。”高祖临州，丁氏因人以闻。嫔时年十四，高祖纳焉。初，贵嫔生而有赤志在左臂，治之不灭，至是无何忽失所在。事德皇后小心祗敬，尝于供养经案之侧，仿佛若见神人，心独异之。高祖义师起，昭明太子始诞育，贵嫔与太子留在州城。京邑平，乃还京都。天监元年五月，有司奏为贵人，未拜；其年八月，又为贵嫔，位在三夫人上，居于显阳殿。
阮修容
高祖阮修容，讳令嬴，本姓石，会稽馀姚人也。齐始安王遥光纳焉。遥光败後，入东昏宫。建康城平，高祖纳为彩女。天监六年八月，生世祖。寻拜为修容，常随世祖出藩。大同六年六月，薨于江州内寝，时年六十七。归葬江宁县通望山，谥曰宣。世祖即位，追崇为文宣太后。
萧纲王后
《梁书》曰：太宗简皇后王氏，讳灵宾，琅琊临沂人也。祖俭，太尉南昌文献公。后幼而柔明淑德，叔父柬见之曰：“吾家女师也。”天监十一年，拜晋安王妃。生哀太子大器、南郡王大连、长山公主妙。大通三年十月，拜皇太子妃。太清三年三月，薨于永福省，时年四十五。其年，太宗即位，追崇为皇后，谥曰简。大宝元年九月，葬庄陵。
萧绎徐妃
《梁书》曰：元帝徐妃，讳昭佩，东海郯人也。祖孝嗣，齐太尉枝江文忠公。父绲，侍中、信武将军。妃以天监十六年十二月拜湘东王妃，生世子方等、益昌公主含贞。妃无容质，不见礼，帝三二年一入房。妃以帝眇一目，每知帝将至，必为半面装以俟，帝见则大怒而出。妃性嗜酒，多洪醉，帝还房，必吐衣中。既而贞惠世子方诸母王氏宠爱，未几而终，元帝归咎于妃；及方等死，愈见疾。太清三年，遂逼令自杀，妃知不免，乃投井死。帝以尸还徐氏，谓之出妻。葬江陵瓦官寺。
陈陈霸先章后
《陈书》曰：高祖宣皇后章氏，讳要儿，吴兴乌程人也。本姓钮，父景明，为章氏所养，因改姓焉。景明，梁代官至散骑侍郎。后母苏氏，尝遇道士以小龟遗己，光彩五色，曰：“三年有徵。”及期，后生而紫光照室，因失龟所在。后少而聪慧，美容仪，手爪长五寸，色红白，每有期功之服，则一爪先折。后善书计，能诵《诗》及《楚词》。高祖自广州南征交，命后与衡阳王昌随世祖由海道归於长城。侯景之乱，高祖下至豫章，后为侯景所囚。景平，高祖为长城县公，后拜夫人。及高祖践祚，永定元年，立为皇后。高祖崩，后与中书舍人蔡景历定计，秘不发哀，召世祖入纂。世祖即位，尊后为皇太后。下令黜废帝为临海王，命高宗嗣位。太建元年，册尊后为皇太后。二年三月景申，崩于紫极殿，时年六十。
陈沈后
《陈书》曰：世祖沈皇后，讳妙容，吴兴武康人也。父法深，梁安州录事参军。后年十馀岁，以梁大同中归于世祖。高祖之讨侯景，世祖时在吴兴，景遣使收世祖及后。景平，乃获免。高祖践祚，永定元年，后为临川王妃，世祖即位，立为皇后。
陈顼柳后
《陈书》曰：高宗柳皇后，讳敬言，河东解县人也。曾祖世隆，侯景之乱与弟盼往江陵依梁元帝，以长城公主之故，待遇甚厚。及高宗赴江陵，元帝以后配焉。承圣二年，后生後主於江陵。明年，江陵陷，高祖迁於关右，后与後主留穰城。天嘉二年，与後主还朝，后为安城王妃。高宗即位，立为皇后。后美姿容，身长七尺二寸，手垂过膝。初，高祖居乡里，先娶吴兴钱氏女，及即位，拜为贵妃，甚有宠幸。后倾心下之，每尚方供奉之物，其上者皆推于贵妃，而己御其次焉。高宗崩，始兴王叔陵为乱，後主赖后与吴媪救而获免。後主即位，尊后为皇太后，宫曰弘范。当此之时，新失淮南之地，隋师临江，又国遭大丧，後主病疮不能听政。其诛叔陵、供大行丧事、边境防守及百司众务，虽假以後主之命，实皆决之于后。後主疮愈，乃归政焉。陈亡，入长安。隋大业十一年，薨于东都，时年八十三。葬洛阳之芒山。
陈叔宝沈后
《陈书》曰：後主沈皇后，讳婺华，仪同三司宪侯君理之女也。母，高祖女会稽穆公主。主早亡，时后尚幼，而毁瘠过甚。服毕，每至岁时朔望，恒独坐泣涕，哀恸左右，内外咸敬异焉。太建三年，纳为皇太子妃。後主即位，立为皇后。后性端静，寡嗜欲，聪敏强记，涉猎经史，工书翰。初，後主在东宫，而后父君理卒，后居忧，处别殿，哀毁逾礼。後主遇后既薄，而张贵妃宠倾後宫，後宫之政并归之，后澹然未尝有所忌怨。而居处俭约，衣服无锦绣之饰，左右近侍才百许人，唯寻阅图史、佛经为事。陈亡，与後主俱入长安。及後主薨，后自为哀词，文甚酸切。隋炀帝每所巡幸，恒令从驾。及炀帝为宇文化及所害，后自广陵过江还乡里，不知所终。
张贵妃
《陈书》曰：後主张贵妃，名丽华，兵家女也。家贫，父兄以织席为业。後主为太子，选入宫。是时龚贵嫔为良娣，贵妃年十岁，後主见而悦焉，因得幸，遂有娠，生太子深。後主即位，拜为贵妃。性聪慧，甚被宠遇。後主每引见贵妃与宾客游宴，贵妃荐诸宫女预焉，後宫等咸德之，竞言贵妃之善，由是爱倾後宫。又好厌魅之术，假鬼神以惑後主，置淫祀于宫中，聚诸妖巫使之鼓舞。因参访外事，人间有一言一事，妃必知之，以白後主。由此益重妃，内外宗族，多被引用。及隋军陷台城，妃与後主俱入井，隋军出之，晋王广命斩妃于青溪中桥。
北齐高欢娄后
《北齐书》：武明皇后娄氏，讳昭君，赠司徒内干之女也。少明悟，强族多聘之，并不肯行。及见神武于城上执役，惊曰：“此真吾夫也。”乃使婢通意，又数致私财，使以娉己，父母不得已而许焉。神武既有澄清之志，倾产以结英豪，密谋秘策，后恒参预。及拜渤海王妃，阃闱之事悉决焉。后高明严断，雅遵俭约，往来外舍，侍从不过十人。性宽厚，不妒忌，神武姬侍，咸以恩待。神武尝将西讨出师，后夜孪生一男一女，左右以危急，请追告神武，后弗听，曰：“王出统大兵，何得以我故轻离军幕。死生命也，来复何为！”神武闻之，嗟叹良久。沙苑败後，侯景言请精骑二万，必能取之。神武悦，以告于后，后曰：“若如其言，岂有还理，得獭失景，亦有何利。”乃止。文襄嗣位，进为太妃。文宣将受魏禅，后固执不许，帝所以中止。天保初，尊为皇太后，宫宣训。济南即位，尊为太皇太后。尚书令杨等受遗诏辅政，疏忌诸王。太后密与孝昭及诸大将定策诛之，令废立。孝昭即位，复为皇太后。孝昭帝崩，太后又下诏立武成帝。大宁二年春，太后寝疾，衣忽自举，用巫媪言改姓氏。四月辛丑，崩于北宫，年六十二。合葬义平陵。
尔朱太妃
《北齐书》：彭城太妃，尔朱荣之女，魏孝庄后也。神武纳为别室，敬重逾于娄后，见必束带，自称下官。神武迎蠕蠕公主还，尔朱迎于木井北，与蠕蠕公主前後别行，不相见。公主引角弓仰射翔鸱，应弦而落；妃引长弓邪射飞鸟，亦一发而中。神武喜曰：“我此二妇，并堪击贼。”後为尼，神武为起佛寺。天保初，为太妃。及文宣狂酒，将无礼于太妃，太妃不从，遂遇祸。
高澄元后
《北齐书》曰：文襄敬皇后元氏，魏孝静帝之妹也。孝武帝时，封冯翊公主，而归于文襄。容德兼美，曲尽和敬。初生河间王孝琬，时文襄为世子，三日而孝静幸世子第，赠锦彩及布帛万匹，世子辞，求通受诸贵礼遗，于是十屋皆满。次生两公主。文宣受禅，尊为文襄皇后。
</div>
    <div class="pagination">
<a href="太平御览_page111.html">上一页</a><span>...</span><a href="太平御览_page107.html">107</a><a href="太平御览_page108.html">108</a><a href="太平御览_page109.html">109</a><a href="太平御览_page110.html">110</a><a href="太平御览_page111.html">111</a><span class="current-page">112</span><a href="太平御览_page113.html">113</a><a href="太平御览_page114.html">114</a><a href="太平御览_page115.html">115</a><a href="太平御览_page116.html">116</a><a href="太平御览_page117.html">117</a><span>...</span><a href="太平御览_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
