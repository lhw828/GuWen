<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 89 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 89 页/共 331 页</h1>
    <div class="content">　　赵圣人
　　【太平广记】
　　伪蜀赵温圭，占人灾祥无不中，蜀谓之赵圣人。武将王晖，使蜀有功，后为贵臣挤抑，王御之。一日入朝见赵，赵乃屏告曰：“君面有杀气，怀刃欲阴谋，但君将来当为三郡守一节制，不宜害人取祸。”王掷匕首于地曰：“今日不期逢君，为我开释。”王果迁秦州节度，赵言果验云。
　　真圣人
　　【宋史】
　　《李沆传》：沆与王文正公旦同在中书，日取四方水旱盗贼奏之。旦以为细事不足烦上听。沆曰：“人主少年，当使知四方艰难。不然血气方刚，不留意声色犬马，则土木甲兵祷祠之事作矣。吾老不及见此，此参政他日之忧也。”沆没后，真宗遂封岱祠汾，大修宫观，讲坠典，靡有暇日。旦亲见王钦若、丁谓等所为，欲谏则业已同之，欲去则上遇之厚。乃以沆先识之远，叹曰：“李文靖真圣人也。”当时遂谓之圣相。
　　【吕氏童蒙训】
　　范文正公与郑国文忠富公弼同在政府，富公尝叹曰：“范六丈真圣人，与吾浅见不同。”
　　【鲁忄造类说】
　　《鲁宗道》：明肃垂帘，将有志于天下之事。而朝臣默默无敢一言，宗道独抗直不挠。后尝拱手瞻礼而谓曰：“武后真圣人。”对曰：“有唐之罪人耳，陛下乃圣人也。”后曰：“何也？”曰：“武后几危唐社稷，岂非罪人乎？”后默然久之，僭右之心不复萌矣。仁宗幼冲，后将与同日诣慈孝神御，欲以大安辇先法驾，宰相不能对。宗道独曰：“妇人有三从，在家从父，出嫁从夫，夫死从子。”翌日后辇遂居其后。
　　西方圣人
　　【坦斋通编】
　　列子述孔子曰：西方有圣人。佞佛者以为指释氏而言，盖妄也。《国语》姜氏曰：西方之书有之，曰怀与安，实疚大事。注云：周诗：谁将西方，西归之人，皆谓周也。予谓孔子果有是言，谓昔文王也。于佛何与？至王通直指佛西方圣人，则其学可知矣。
　　【宋岳珂史】
　　尝得司马温公解禅偈。其义精深，真足以得儒释之同。偈言：文中子以佛为西方之圣人，则佛之心可知矣。今之禅者，好为隐语以迷后人，故作解禅偈。
　　【佛祖统纪】
　　东汉明帝永平七年，西方圣人丈六，项佩金花，飞行殿庭。旦问群臣，太史傅毅进曰：“臣闻周昭王时，西方有圣人者，其名曰佛，殆非人欤。”帝乃遣使迎之。
　　详汉字半个圣人
　　【五灯会元】
　　义忠禅师初参石巩，巩常张弓架箭接机。师诣法席，巩曰：“看箭。”师乃拨开胸曰：“此是杀人箭，活人箭又作么生？”巩弹弓弦三下，师乃礼拜。巩曰：“三十年张弓架箭，只射得半个圣人。”遂拗折弓箭。
　　详僧字一行真圣人
　　【唐一行传】
　　玄宗诏行，谓曰：“师有何能？”对曰：“颇记览。”帝以宫藉示之。行周览，覆本记念，如素习然。帝降榻稽首曰：“师实圣人也。”他日诏占灾福，若指如掌，帝嗟叹久之。邢和璞者亦术流，莫窥其际，谓尹曰：“一行和尚真圣人也。”及著《大衍历》，《唐书?历律志》以为不刊之典。
　　梦古圣人
　　【扪虱新语】
　　予尝梦至一处，殿宇甚严，有五人坐其中，皆具衣冠。予瞻仰甚久，因问彼中之人皆何人？答曰：“中坐者孔子，左坐者尧舜，右坐者汤武。”皆并肩而独坐，孔子差高。予因三叹古之圣人皆如此堂堂耶。时绍兴十四年甲子，六月二十四日夜，梦中颇讶孔子中坐，既寤而思之，遂得其说。予尝作《孔子论二篇》，一篇为此而设也。
　　善形容圣人
　　【程氏遗书】
　　孔子门人善形容圣人。
　　中圣人
　　【儒学警悟】
　　吾观魏武帝方禁酒，而徐邈私饮至于沉醉。从事赵达问以曹事，邈曰：中圣人。达告之武帝，武帝甚怒。将军鲜于辅进曰：“平日酒客谓酒清者为圣人，浊者为贤人，邈性修谨，偶醉言尔。”邈遂得免。
永乐大典
卷之二千九百九十九
卷之二千九百九十九
　　九真人
　　舞智御人
　　【汉书】
　　张汤与赵禹，共定律令，务在深文。拘定职之吏，而禹至少府，汤为廷尉，两人交驭如兄弟。禹志在奉公孤立，汤舞智以御人。
　　赵禹绝人
　　【牖闲评】
　　《前汉赵禹传》云：公卿相造请，禹终不行报谢，务在绝知友宾客之请。其意盖为禹几有造请者，禹不报谢，务在绝人故也。颜师古却于不行字下，注断报谢，乃属下文。又注云：以此意告报公卿。
　　才武绝人
　　【续后汉书】
　　《曹操传》：操尝私入中常侍张让室，让觉之。操舞手戟于庭，逾垣而出。才武绝人，莫之能害。
　　勇力绝人
　　【续后汉书】
　　《毋丘俭传》：俭与文钦起兵攻司马师，遣健步赍书至兖州，刺史邓艾斩之。将万余人兼道前进，先趋乐嘉城，作浮桥以侍师。俭使文钦将兵袭之，师自汝阳潜兵就艾于乐嘉。钦猝见大军惊愕，未知所为。钦子鸯，年十八，勇力绝人，谓钦曰：“及其未定，击之可破也。”于是分为二队，夜夹攻。鸯率壮士先至鼓，军中震扰。师惊骇，所病目突出，恐众知之。齿被皆破，钦失期不应。会明，鸯见兵盛，乃引还。师谓诸将曰：“贼走矣，可追之”。诸将曰：“钦父子骁勇，未有所屈，何苦而走？”师曰：“夫一鼓作气，再而衰。鸯鼓失应，其势已屈，不走何待？”钦将引而东，鸯曰：“不先折其势不得去也。”乃与骁骑十余，摧锋陷阵，所向皆披靡遂引去。师使左长史司马班，率骁骑八千翼而追之。鸯以匹马入数千骑中，取杀伤百余人，乃出。如此者六七，追骑莫敢逼。
　　【晋书】
　　《王济传》：济，字武子。少有逸才，风姿英爽，气盖一时。好弓马，
　　勇力绝人。
　　【旧唐书】
　　《庐江王瑗传》：武德元年，瑗历信州总管，封庐江王。朝廷以瑗儒忄大而，非边将才，遣右领军将军王君廓助典兵事。君廓故尝为盗，勇力绝人。瑗倚仗之，许结婚姻，以布心腹。
　　【言行龟鉴】
　　《李谦溥》：有将刘进，勇力绝人。数以少击众，并人患之。乃以蜡丸封书谗进，阳遗其兄。晋帅赵赞得之以闻，太祖即诏谦溥械送阙下，谦溥曰：“此友间也，愿以阖门保之。”太祖得奉，膂释进，厚赐金帛遣之。
　　膂力绝人
　　【续后汉书】
　　《周鲂传》：鲂子处，膂力绝人。好驰骋田猎，任侠恣肆，为乡曲患。
　　【隋书】
　　鱼俱罗，身长八尺，膂力绝人。
　　【新唐书】
　　《杜伏威传》：王雄诞，曹州济阴人，少缰果，膂力绝人。伏威之起，用其计战多克，署骠骑将军。
　　弓马绝人
　　【北史】
　　崔彭，仕周为骠骑将军。上谓之曰：“卿弓马固已绝人。”
　　武力绝人
　　【资治通鉴】
　　唐高宗咸亨四年，大将军李谨行，人突地稽之子也。武力绝人，为众夷所惮。
　　敏悟绝人
　　【新唐书】
　　《欧阳询传》：询父罪死，询当从坐，匿而免。江总以故人子私养之，貌寝佚，敏悟绝人。总教以书记，每读取数行同尽，遂博贯经史，仕隋为太常博士。《白居易传》：居易，字乐天，其先盖太原人。北齐五兵尚书建有功于时，赐田韩城，子孙家焉。又徙下，父季庚为彭城令。居易敏悟绝人，工文章，未冠谒顾况，况吴人，恃才少所推可，见其文自失曰：“吾谓斯文遂绝，今复得子矣。”贞元中擢进士，拔萃皆中，补校书郎。元和元年，对制策乙等，调屋尉，为集贤校理。月中召入翰林为学士，迁工拾遗。
　　才藻绝人
　　【太平广记】
　　李太白论诗云：梁陈已来，艳薄斯极。沈休文又尚以声律将复古道，非我而谁？玄宗闻之，召入翰林。以其才藻绝人，气识兼茂。
　　武艺绝人
　　【宋史】
　　董遵诲，太祖时为通远军使。遵诲不知书，豁达无崖岸。多方略，能挽强命中，武艺皆绝人。在通远国凡十四年，安抚一面，夏人悦服。毕再遇，武艺绝人，挽弓至二石七斗，北挽一石八斗，步附二石马射一石五斗。孝宗召见大悦，赐战袍金钱。
　　识虑绝人
　　【宋名臣言行录】
　　当郑公居洛，筑第与康节隐居相迩。公一日有忧色，康节问之，公曰：“先生度弼之忧安在？”康节曰：“凯以王安石罢相，吕惠卿恭知政事，惠卿凶暴过安石乎？”公曰：“然。”康节曰：“公无忧安石惠卿，本以势利合，惠卿安石势利相敌，将自为仞矣。不暇害他人也。”未几，惠卿果叛安石，公语康节曰：“先生识虑绝人远矣。”
　　聪敏绝人
　　【宋史】
　　《恭崇礼传》：崇礼妙龄秀发，聪敏绝人，高宗时为翰林学士。
　　力能绝人
　　【宋史】
　　《列传》：杨存中，代州崞县人，魁梧沈鸷。少警敏，诵书数百言。力能绝人，慨然语人曰：“大丈夫当以武功取富贵，焉用俯首为腐儒哉？”于是学孙吴法。善骑射。
　　拳力绝人
　　【宋史】
　　《赵葵传》：时兴讨李全加，葵直宝章阁，淮东提点刑狱，兼知滁州。赵范刻日与葵约，葵帅雄胜宁淮武定疆勇步，骑万四千，命王鉴扈斌胡显等将之。以葵兼恭议官显，颖之凡也。
　　拳力绝人。
　　鸷勇绝人
　　【宋史】
　　《列传》：韩世忠，风骨伟岸，目瞬如电。早年鸷勇绝人，能骑生马驹。
　　聪明绝人
　　【内翰谈苑】
　　院思道，子昌龄，长不满三尺。丑陋吃讷，其聪明绝人。善属文，年十七八，海州式海不扬波赋，即席一笔而成，文不加点。其警句云：收碣石之宿露，敛苍梧之夕云。又云：三山神阙，湛清影以遥连。八月灵槎，泛寒光而静去。全篇皆类此。人多讽诵，真奇才也。
　　多艺绝人
　　【三槐王氏杂录】
　　崇宁中，因语上仁厚之德，聪明多艺，绝人远甚。吕吉父曰：“大抵人君来处别，不可以世人语也。”余深然之。
　　警悟绝人
</div>
    <div class="pagination">
<a href="永乐大典残卷_page88.html">上一页</a><span>...</span><a href="永乐大典残卷_page84.html">84</a><a href="永乐大典残卷_page85.html">85</a><a href="永乐大典残卷_page86.html">86</a><a href="永乐大典残卷_page87.html">87</a><a href="永乐大典残卷_page88.html">88</a><span class="current-page">89</span><a href="永乐大典残卷_page90.html">90</a><a href="永乐大典残卷_page91.html">91</a><a href="永乐大典残卷_page92.html">92</a><a href="永乐大典残卷_page93.html">93</a><a href="永乐大典残卷_page94.html">94</a><span>...</span><a href="永乐大典残卷_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
