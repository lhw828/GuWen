<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 234 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 234 页/共 331 页</h1>
    <div class="content">　　【淮南子】
　　昏弧中，则务种谷。一月昏时弧星中于南方，朱鸟之宿也。大火中则种黍菽。大火东方苍龙之宿，四月建已，中南方也。菽豆也。虚中，则种粟麦。北方玄武之宿也，八月建酉中于南方也。又曰：古者民茹草饮水食树木之实，赢蚌之肉，多疹毒伤之患，患害。于是神农乃始教民播五谷，相土地原隰燥湿肥境高下百草之滋味，水朱甘苦，令民知避就当此之时，一日而七十毒。
　　又曰：文公种米。
　　【王充论衡】
　　后稷为儿，种艺为戏。
　　【汜胜之书】
　　曰：稗水旱无不熟之时，又特滋盛易得，芜秽良田亩得二三十斛宜种之，以备凶年。又稗中有米，熟时亦可捣取炊之，不减粢米，又可酿作酒。武帝时，令典农种之，一顷收二千斛，斛得米三升，大歉可磨食之。
　　又曰：三月榆英雨时，高地强土可种禾，薄田不能粪者，以原蚕矢杂禾种之，则禾不虫。
　　又曰：种伤湿热则生虫，取麦种候熟可获择穗大疆者，秆束顿场之高燥处，无令有白鱼。取干艾杂藏之，欲知岁所宜，以布囊盛粟诸物种平量，埋阴垣之下，冬至后五十日发取量之，息取多者岁所宜。
　　又曰：凡田种麦为首，伤于大稠者，锄而稀之。秋以锄用棘柴曳之，以垄麦根，故曰：子将欲富，黄金覆土，至春冻解，棘柴曳之，绝其干叶，到榆荚雨时，候土白复锄，如此收必倍。冬雨雪止掩，勿令从风飞去，雪复如此，麦能旱多实。春冻斛耕和土种游麦，麦生成茂大锄如宿麦也。
　　又曰：黍者暑也，尤忌天雨灌其心，必伤无实。初种时天雾，令两人对持长索戛去其露，日出乃止。种黍覆出锄治如禾法，欲稀于禾。
　　又曰：大豆保岁易为宜，古之所备凶年也。大豆生戴甲，而出种土不可厚，厚则折项不能上达，屈于土中则死。
　　又曰：种稻春冻解，地气和时耕，冬至后百三十日种大稻时也。
　　又曰：种麻预软和田，二月下旬，三月上旬，傍雨种其秕少。
　　又曰：种春冻解，耕治其土，春草生布粪田，复耕平摩之。
　　又曰：种小豆忌卯，稻忌辰，禾忌丙，黍忌丑，麻忌辰，秫忌未寅，小麦忌戍，大麦忌子，大豆忌甲，凡九谷忌日不种之，避其不可败伤诸事，忌禁日此非空言也。其道自然，若烧黍穰，则害瓠也。
　　【瓮牖闲评】
　　字说于种字韵中入种字，云：物生必蒙。故从童草木亦或种之，然必种而生之者禾也。故从禾，是王介甫亦以种为种字焉。艺苑雌黄云：种植种其字从童之用切种之种，其字从重，直容切，盖与此意同矣。
　　播种
　　【书】
　　稷降播种，农殖嘉谷。注曰：稷降播种以厚民生。人云：稷降播种养之也。
　　【帝王世纪】
　　炎帝始教民播种五谷，相土地之宜，耕种五谷而食，故黄帝述播种之利也。
　　【罗泌路史】
　　炎帝神农氏，神农灼其可以养民也。于是因天之时，分地之利伐土田差秽烧木麝净野，以教天下播种。注曰：神农氏因宜启田辟土种谷以振万民。
　　【史记】
　　曰：弃为儿时，其游戏好种麻菽。
　　【吕氏春秋】
　　后稷作稼，注云烈山氏子曰：柱能植百谷蔬菜，梁《陶洪序》。《本草序》曰：昔神农氏之王天下，造耕种以省谷也。
　　【温革琐碎录】
　　后稷癸巳日死，不宜播种必有损。
　　【汉书】
　　景帝三年春正月诏曰：农天下之大本也。黄金白玉饥不可食，寒不可衣，以为弊用不识其经始，间岁或不登意为末者众农民寡也。其令郡国务劝农桑益种树，可得衣食物。夫发民若取庸采黄金珠玉者，坐贼为盗二千石听者，与同罪。
　　【东汉书】
　　王莽篡位二年。兴神仙事，以方土苏乐言，起八月台于宫中。台成万金作乐其上，顺风作液汤。如淳言《艺文志》有《液汤经》，其义未闻。又种五梁禾于殿中，或曰：五色禾也。先鬻鹤髓，鬻音煮也。玳瑁玉二十余物渍种，计粟斛成一金，言此黄帝谷仙之术，以乐为黄门郎令主之。
　　【东观汉记】
　　范充为桂阳太守，俗不种桑，无蚕织丝麻之利，类皆以麻头着衣。民惰窳少粗履，盛冬皆以火燎，充令属县教民益种桑柘养蚕桑织履。复令种麻数年之间，人刺其利，衣履温暖。
　　【续后汉书】
　　苏则为金城太守，时丧乱之后吏民流散，户口损耗，则抚循之外，招怀芜胡，得其牛羊以养贫老，与分粮而食。旬月之间，流民皆归得数千家，亲教民耕种，其岁大获，由是归附者日多。
　　【马明叟实宾录】
　　汉张堪为渔阳太守，开稻田教民耕种，渔阳百姓以至丰富焉。
　　【新唐书】
　　《波斯传》：波斯气常热地，夷漫知耕种。
　　【续蒙求】
　　张希希崇幽州人，契丹攻陷平州，得希崇，居岁余，率其麾下南归。明宗嘉之拜汝州防御使，迁灵武节度使。灵州地接戎狄，戍兵饷道常苦抄掠，希崇乃开屯田教士耕种，军以足食，而省转馈。明宗下诏褒美之。
　　【元史】
　　武宗二年九月乙已，以盗多，徙都中都大都旧监于达达亦刺思等地耕种。
　　【吴会分地纪】
　　曰：卡山者，勾践于此山铸铜，铜不铄，埋之生马。棰勾践遣使者，取徒于南社种之，饰治之为马棰，献于吴。
　　【淮南子】
　　《耕种总说》：耕之为事也，劳织之为事也。扰劳之事而民不舍者，知其可以衣食也。不能耕而欲黍粱，不能织而喜缝裳，无是理也。深耕勤种犹有天灾，惰农自安何以为生？古语云：力能胜贫谨祸。盖勤可以不贫，谨身可以避祸。春以力耕，夏以强耘。又云：秋耕欲深，春夏欲浅，正月二月耕地，一工当五工。又云：初耕欲深，转地欲浅，地高处宜粟，平地宜粳米，最下者宜糯。《阴阳书》云：亥为天仓，耕之始。种植上时种谷。二月上旬为上时，三月上旬为中时，一亩用子一斗。四月上旬为下时，每亩用子一斗二升。农人以寻水浸谷种之收倍，仍不生虫，山居备用。
　　【王祯农桑通诀】
　　《播种篇》：《书》称黎民阻饥汝后稷，播时百谷，《诗》言降之种植稚菽麦，奄有下国俾民稼穑，盖言天相后稷之功也。后之农家者流，皆祖述之，以至于今其法悉备。《周礼》：司稼，掌巡邦野之稼，而辩其种之种，周知其名，与其所宜地以为法，而县于邑闾。按《农书》九谷之种黍稷秫，稻麻大麦，小麦大豆小豆，凡种郁，则不生，生亦寻死。种杂者，禾生早晚不均，春复减而难熟。特宜存意拣选，常岁别收好穗纯色者，劁，音谯刈悬之，又有粒，而或箪，或窖者，将种前二十许日，取出晒之，令燥种之，汜胜之日，牵马令就谷堆，食数口，以马践过为种，无虫于虫方等虫也。种或伤湿郁，则生虫也。或取马骨锉一石，以水三石煮之三沸，漉去滓，以汁渍附子五枚，三四日去附子，以汁和蚕矢羊矢各等分觉令洞，洞如稠粥。先种二十日，以溲种如麦饭状，当天旱燥时溲之立干，薄布数搅令干。明日复溲，阴雨则勿溲，六七溲而暴干，谨藏勿令复湿。至可种时，以余汁溲而种之，则禾稼不生虫也。无马骨亦可用雪汁，雪汁者五谷之精，使稼又耐旱也。多种宜与锉碎苍耳。或艾暑日暴干，热收藏以瓦器，顺时种之，无不生茂。凡欲知岁所宜谷，以布囊盛粟等诸物种平量之，以冬至日埋于阴地，冬至后五十日发取量之，息最多者岁所宜也。
　　又师旷《占术》曰：王木者五谷之先也。欲知五谷但视五木，择其木盛者来年多种之，万不失一。故《杂阴阳书》曰：禾生于枣或杨，大麦生于杏，小麦生于桃，稻生于柳或杨，黍生于榆，大豆生于槐，小豆生于李，麻生于杨或荆。《农书》云：种时之事，各有攸叙，能知时宜，不违先后之序，则相继以生成，相资以利用。种无虚日，收无虚月，何匮乏之足患？冻馁之足忧哉！正月种麻，二月种粟。脂麻有早晚二种，三月种早麻，四月种豆，五月中旬种晚麻，七夕以后种莱菔菘芥，八月社前即可种麦，经两社即倍收而坚好。如此则种之有次第，所谓顺天之时也。凡五谷上旬种者全收，中旬中收，下旬下收。又地势有良薄，山泽有异宜，故良田宜种晚，薄田宜种早。良田非独宜晚，早亦无害。薄田种晚必不成实，山田宜种强苗以避风霜，泽田种弱苗以求华实。《孝经》援神契曰：黄白土宜禾，黑坟宜麦与黍，赤土宜菽，污泉宜稻，所谓因地之宜也。南方水稻其名不一，大概为类有三，早熟而紧细者曰籼，晚熟而香润者曰粳，早晚适中米白而黏者曰糯。三者布种同时，每岁收种，取其熟好坚粟无秕，不杂谷子，晒干藏置高夹处，至清明节取出，以盆盎别贮浸之，三日漉出，纳草篱中，晴则暴暖，以水日三数，遇阴寒则以温汤，候牙白齐透，然后下种。须先择美田，耕治令熟，泥沃而水清，以既牙之谷漫撒，稀稠得所。身生既长，小满芒种之间分而莳之，旬日高下皆遍。北土高原本无陂泽，逐湾曲而田者纳种如前法，既生七八寸，拔而载之。凡下种之法，有漫种，耧种，瓠种，区种之别。漫种者，用斗盛谷种，挟左腋间，右手料取而撒之，随撒随行，约行三步许，即再料取。务要布种均匀，则苗生稀稠得所。秦晋之间皆用此法。南方惟种大麦则点种，其余粟豆麻小麦之类亦同漫种。北方多用耧种，其法甚备。《齐民要术》云：凡种欲牛迟缓行，种人令促步，以足蹑陇底，欲土实种易生也。今人制造砘车，随耧种之后循陇碾过，使根土相着，功力甚速。而当去声瓠种者，窍瓠贮种随行随种，务使均匀。犁随掩过，覆土既深，虽暴雨不至拍挞，暑夏最为耐旱且便于撮锄。今燕赵间多用之。区种之法：凡山陵近邑，高危倾阪，及丘城上皆可为区田，粪种水浇，备旱灾也。又按《食货志》云：种谷必杂五种以备灾害。五种，黍稷麻麦豆也。又曰：菜茹有畦，瓜瓠果殖于疆场，则是五种之外，蔬亦不可阔者，故谷不熟曰饥，菜不熟曰馑。《物理论》云：百谷者，三谷各二十种，蔬果各二十种，共为百谷。盖疏果之实，所以助谷之不及也。是故烹葵食瓜乃击之。《幽风?农桑之诗》：畜菜取蔬互见于月令，收敛之后，然地有肥瘠，能者择焉。时有先后，勤者务焉。若夫种莳之法，姑略陈之。凡种蔬必先燥爆其子，地不厌良，薄即粪之，锄不厌频，旱即灌之，用力既多，收利必倍。大抵蔬宜畦种，宜区种，畦地长丈余广三尺，先种数日起宿土，杂以蒿草火燎之，以绝虫类。并得为粪，临种益以他粪治畦种之。区种如区田法，区深广可一尺许，监种以熟粪和土拌匀纳子粪中，候苗出料视稀稠去留之。又有芽种，凡种子先用淘净顿瓠瓢中，履以湿中，三日后芽生长可指许，然后下种。先于热畦内以水饮地，匀掺芽种，复筛细粪土覆之，以防日曝。此法菜既出，草又不生，凡菜有虫，捣苦参根并石灰水泼之即死。苟能依上法种莳，非止家可足食，余者亦可为资生之利。昔龚遂勤农口，种葱五十本，薤百本，韭一畦，渤海之民缘是致足。夫养生必以谷食，配谷必以蔬茹，此日用之常理。而贫富所不可阙者，故于谷食之后以蔬茹继之，而成其百谷之数。今历论播种之法，庶农圃者择而用之。
　　瓠种
　　【农书】
　　瓠种窍瓠贮种量可斗许，乃穿瓠两头以木箪贯之，后用手执为柄，前用作觜。瓠觜中草篷通之以泻其种。泻种于耕过垅畔，畔田半也，恐太深则故种于陇畔。随耕随泻，务使均匀。人犁随掩过，遂成沟垅。覆土既深，虽暴雨不至拍，普格切挞，他达切暑夏最为能音耐旱且便于撮锄，苗亦蓖茂。燕赵及辽以东多用之。《齐民要术》曰：两耧种耕窍瓠下之，以批莫细切契苏结切继腰曳之，此旧制以余较之颇拙，于用故从今法。寡力之家，比耕耙耧砘，易为功也。《诗》云：休言瓠落只输，一窍中藏万粒春。啄舌不辞轮泻力，腹心元寓发生仁。农工未害兼瓠器，柄用将同秉化钧。更看沟田遗迹在，绿云禾黍一番新。
　　首种
　　【礼记】
　　月令孟春行冬令水潦为败，雪霜大挚，首种不入。《疏》云：考灵曜云，日中星鸟可以种稷，则百谷之内稷先种。先云，首种首即先也。蔡邕云，首种宿麦也。
　　开种
　　【元王恽秋涧集】
　　开种两淮地土状。
　　窃见黄河迤南，大江迤北，汉水东西两淮地面系在前南北边徼，中间歇闲岁久膏肥有余，虽有居民耕种，甚是稀少。宜设立大司，农司招集江南北无产业人民验丁力标拨顷亩，令一定住坐为主官给牛只农具，差税并不取要，若成就后别议定夺。如此不数年间开耕作熟，贫民既得济虚，又行内实，万一缓急以食以兵皆可倚用。
　　区种
　　【西汉博闻】
　　《刘般传》：显宗时，以郡国牛疫，通使区种增耕。注云：汜胜之书曰：上农区田法，方深各六寸，间相去七寸，一亩三千七百区，丁男女种十亩，至秋收区三升粟，亩得百斛。中农区田法，方七寸深六寸，间相去二尺，一亩千二十七区，丁男女种十亩，秋收粟，亩得五十一石。下农区田法，方九寸，深六寸，间相去三尺，秋收亩得二十八石，旱即以水沃之。
　　【金史】
　　泰和四年自春至夏，诸郡少雨，孟铸奏：今岁衍阳已近五月比至雨，恐失播种之期。可依种麻菜法，择地形稍下处，拨畦种谷，穿土作并，随宜灌溉。上从其言，区种法自此始。
　　刀耕火种
　　【云谷杂纪】
　　沅湘间多山农家，唯植粟且多在冈阜，每欲布种，时则先伐其林木，纵火焚之俟其成灰，即布种于其间，如是则所收必倍，盖史所谓刀耕火种也。
　　教民水种
　　【宋绩通鉴长编】
　　仁宗天圣三年二月乙丑，右谏议大夫权御史中丞薛奎罢为集贤院学士并州，既而秦州阙守，以奎屡官西边，习其土风即改奎知秦州仍给集贤学士。见秦州宿重兵，兵费常不足，奎务为节俭，教民水种，谨商，岁终廪粟积者三百万，征衍者三十万，覆隐田数千顷，复得刍粟数千顷。
　　【宋欧阳公集】
　　《薛侍郎墓铭》：公出并州，改知秦州，秦州宿重兵，兵常慊食。公为人勤俭，募民屯种，贷牛及种子济之积蓄，教民水种。
　　募民屯种
　　【金史】
　　慎徵权陕西诸路转运使，复修三白龙首等渠以溉田，募民屯种，贷牛及种子济之。深耕禾既种《前汉书》：朱虚侯深耕种，立苗欲疏。详见田字
　　案行令种
　　【东汉书】
　　安帝永初三年五月诏：长吏案行在所，皆令种粟麦蔬食，务尽地力，其贫者给种饷。
　　农家种
　　【宋史】
　　《五行志》：皇五年正月，狄青败侬智高子仁铺，初谣言农家种，籴家收。至是智高果为青所破。
　　种诸善根
　　【类说】
　　皋陶布种万民之德，而黎民归之，犹释氏所谓种之善根。
　　胡麻好种
　　【小学绀珠】
　　唐朱滔军日有一士人善诗，滔令作《寄内诗》，复令作《内答诗》，曰：篷须荆世所稀，布衣总是嫁时衣。胡麻好种无人种，正是归时君未归。
　　芒种
　　【闻见善善录】
　　陕州士人乐齐常云：二十四气其名皆可解，独小满芒种其说不一。小满芒种皆谓麦也。小满四月中谓麦之气至此，方小满而未熟。芒种五月节，种读如种类之种，谓种之有芒者，麦也。至是当熟矣。仆因记《周礼》稻人泽草所生种之芒种法。注云：谓草之所生其可种，芒种稻麦也。始知过五月节，则稻不可种。所谓芒种五月节者，谓麦至是而始可收，稻过是而不可种矣。
　　【瓮牖间评】
　　宋元长之为武昌太守时，郡田录以芒种为限，长之去武昌郡，代人未至，以芒种前一日解印绶去。余谓芒种可对爪期。
　　【宋韩涧泉集】
　　《芒种诗》：田家一雨插身时，成把檐禾水拍泥。分段排行到畦岸，背蓬浑不管归迟。
　　载勾明日问青黄，惜水修塍意更忙。少候根中新叶出，又看晴雨验朝阳。
</div>
    <div class="pagination">
<a href="永乐大典残卷_page233.html">上一页</a><span>...</span><a href="永乐大典残卷_page229.html">229</a><a href="永乐大典残卷_page230.html">230</a><a href="永乐大典残卷_page231.html">231</a><a href="永乐大典残卷_page232.html">232</a><a href="永乐大典残卷_page233.html">233</a><span class="current-page">234</span><a href="永乐大典残卷_page235.html">235</a><a href="永乐大典残卷_page236.html">236</a><a href="永乐大典残卷_page237.html">237</a><a href="永乐大典残卷_page238.html">238</a><a href="永乐大典残卷_page239.html">239</a><span>...</span><a href="永乐大典残卷_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
