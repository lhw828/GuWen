<!DOCTYPE html>
<html>
<head>
    <meta charset="UTF-8">
    <title>古今源流至论 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今源流至论 - 第 4 页/共 13 页</h1>
    <div class="content">　　干兴初年仁宗即位之始也而王曽首荐吕夷简之相【长编仁宗谋相王曽荐吕夷简】熙宁九年哲宗即位之元也而陈防首荐司马光之用【长编熙宁九年陈防荐司马温公而下三十三人】夫人主临御之初兴起事功寤寐人材毛发丝粟寸能不遗为人臣者不念公家榱桷之用徒为私门桃李之计宁不负初政侧席之意哉然尝论之人臣以报国为念则所荐无非公人臣以植恩为念则所荐无非私夫亲固可疑也茍有材之可举则不以亲而疑雠可嫌也茍有徳之可擢则不以雠而嫌吾以公而荐贤而谢恩私门则无也吾以贤而后荐而以求后举则无也此无他人臣以报国为念而他不暇顾矣夫茍公道不行于上而公论不明于下则短牍朝驰长牋暮进其举曰覔亲故交求彼此相荐其举曰互绸缪托契夙有恩惠其举曰私白昼大都与奸为市其举曰鬻此无他人臣以植恩为念而国不暇恤矣吾观国朝知人之明荐人之公为大臣者惟知荐贤报国为事为士夫者惟知行已律身为常上以公取下以公进葢不特如王曽陈防所荐也噫盛矣曹彬一代名将也教子登坛韬略世授卒以二子荐之【记闻曹彬将薨太宗亲问以后事对曰臣二子璨与玮材器皆堪为将又问其优劣曰璨不如玮】吕蒙正一代贤相也衣鉢相传勲业无愧卒以犹子夷简荐之【闻见録吕防正为相致仕真宗问诸子孰可用公曰臣子不足用有侄夷简宰相材也】是不以亲为疑也废后之事范仲淹尝攻吕夷简而夷简复荐仲淹【长编吕夷简景祐执政因仁宗废郭后事仲淹同孔道辅诸人扣门大呼攻夷简落职知饶州夷简入相言于仁宗曰仲淹贤者岂可但除旧职仲淹谢曰向以公事忤相公不意相公乃尔夷简曰夷简岂复以旧事为念哉】灯笼锦之事唐介尝劾文彦愽而彦愽复荐唐介是不以雠为疑也【言行録文彦愽为唐介灯笼锦所劾介出知潭州彦愽亦罢相后彦再入相首荐唐介复召用焉】李文正之用贤以为大臣之职业而不市私恩【言行録本传】王文正之防贤未尝显防一人而恐恩自已出【魏公别録韩琦言王公曽当国未尝显防一人范仲淹讽之曽曰恩自己出怨将谁归仲淹叹曰真宰相也】葢不敢树恩私门也吕文靖之荐包孝肃以其同巷而不求见【吕文靖与包拯同巷拯未尝一见文靖以此荐之】司马公之荐刘元城取其无书抵政府葢不待有求后举也【语録温公荐刘安世充舘职因谓白知所以相荐乎安世曰获从公逰旧矣曰非也光居闲足下时节问讯不絶位政府足下独无书此所以荐也】论荐若此其视祁奚之于午【祁奚请老晋侯问嗣焉曰午也可君子曰举其子不为比】解狐之于荆伯抑【赵简子问解狐孰可为上党守曰荆伯抑王曰非子之雠乎曰举贤不避仇雠】娄师徳之于狄仁杰【狄仁杰为相娄师徳实荐之仁杰不知数挤师德武后以告仁杰叹曰娄公盛徳我为所容】亦何愧哉不然李师锡乃王德用之甥而荐者凡三十余人【政要増释庆厯中流内铨引还人李师锡改京官其歴任荐者三十余人上曰此谁之子弟左右对曰王徳用外甥上曰荐之者多葢以德用之故且与循资】陈琪乃厐籍之壻而荐者至二十四人徒以权贵之故而荐也夫何取【至和二年流内铨引对雍丘县陈琪改京官上谓判铨贾黯曰琪虽无他过而歴三任皆因縁陈乞不由有司奏拟琪乃厐籍女壻今保荐者多至二十四人得非专欲谄附大臣故尔邪且与恭城县知县】王安国本荆公之亲弟也至托公以力荐之【王安国荆公之弟荆公荐之于上】吕惠卿本荆公之同已也至犯众怒以力荐之【吕惠卿巧憸附安石极论新法之便荆公荐之自代司马公极口排之以为江充李训之徒】徒以亲故之私而荐也夫何取嗟夫吕文穆谓我为相无能但有一能善用人【吕文穆防正曰我为相无能但有一能善用人耳】唐质肃言吾辅政何功惟荐二台官无愧耳【言行録】前辈之荐贤报国以此为称职之贤彼循权贵私亲故者不亦恧乎虽然荐贤者固无负国家而被荐者亦不曽负举主范仲淹之于晏殊葢有知己之恩也称寿一疏闻者缩颈而毎以不称为羞若此者可以受所荐【长编天圣七年上率百官上皇太后寿乃受朝仲淹奏亏君体损国威初晏殊荐仲淹为馆职闻之遂诘仲淹曰仲淹缪辱公举毎惧不称为知己羞不意反以忠直获罪殊愧谢】荆公之于文潞公亦有知己之恩也新法一奏识者称快而反以异已为嫌若此者适以负所荐【仁宗朝文彦愽荐韩维王安石张瓌防恬退后安石用事行新法文彦愽极谏其非王安石不听反斥彦愽补外】不然缪举同坐之令不愧国家宁不愧所知乎昔前辈有诗曰先收先生作栋梁其次收拾桷与榱愚敢诵此于初政急贤之世以为二三大臣勉【欧公赠胡安定诗】
　　举廉
　　虞朝设教曰简而廉周典计吏曰弊以廉夫廉者百行之本也以此律身以此正家以此化风俗此士夫职分之常而非卓絶之行尚何待教之弊之而后为哉大抵回天下之势者在机而不在力淑天下之心者在上而不在下葢千驷弗视万钟何加足以厉天下之风俗者固有之矣醉醲饱鲜倾囷倒廪者岂尽无也四知自惧一物不载足以激天下之节义者固有之矣乞墦取媚登垄罔利者岂尽无也是必新采芑之田兴孤竹之节者而后可以美士心严媢贿之诛儆殉货之刑而后可以回士心却羡余之贡推金钱之赐而后可以服士心不然则士心转移不以宫室之美妻妾之奉而为之则以人生之萍梗世运之污隆而为之可不畏哉尝怪文帝之举防而万家之县无有应令【本纪】武帝之举防而阖郡之广不荐一人【本纪】是何防吏之艰耶葢簠簋不饬既不如贾谊廉耻四维之劝【贾谊策】而犬马嬉游至使魏其武安穷力而肆为之【本传】则县不应而郡不荐也亦宜矣国家以节俭化天下以廉耻劝风俗即此一意已见于艺祖立国之初则人人稷契家家夷齐有不烦人言者且平蜀东归惟有图书沈伦之清节可贵也于是有枢宻之命【太祖初立命王全斌等伐蜀沈伦为水陆转运使诸将争取金帛子女伦清洁一无所取东归之日惟图书数卷太祖知之擢为户部侍郎兼枢密使】身平江南惟载图籍曹彬之廉洁可尚也于是有玉音之叹【曹彬平江南仓廪府库悉委转运司收籍检视彬一不问及归舟中无他物惟图籍衣被而已上叹赏之】惟其得劝廉之道则廉吏其不勉乎符彦卿之羡余未昜革也而必出粟以愧其心【太祖闻大名部民输租节度使符彦卿加量收其羡余诏命朝臣掌庾反出公粟赐彦卿以愧其心】王晋卿之贪黩未昜化也而必还锦以愧其心【干徳四年前陜州刺史王晋卿献重锦十匹白金十两上曰晋卿贪黩无厌此献不可纳亟还赐以愧之】惟其得律贪之道则贪吏其不愧乎是故有官鼎鼐无地楼台【闻见録莱公居家俭素所卧青帷二十年不易或以公孙刺之公笑曰彼诈我诚尚何愧魏野赠公诗曰有官居鼎鼐无地起楼台后辽使目公曰此无地相公耶或曰公颇奢纵非也葢公多典藩于公防宴设则甚盛亦退之所谓甔石之储常空于私室方丈之食毎盛于賔筵】何简薄也田园贫相惟富诗书何冲淡也【人有赠富郑公诗曰田园贫宰相图籍富诗书】身为中丞不受遗钱无贪心也【太宗在晋邸尝以五百千钱遗中丞刘温叟不敢辞贮于别室明年重午复以角黍遗之使人至见前所送钱扃锁如故还白其事上曰我钱尚不受况他人乎】身判棘寺不受赐钱无利心也【向敏中判大理寺时没入祖宗弼钱分赐法吏公引钟离意委珠事独不受云云】嗟夫食前方丈侍妾数百为卿相者谁独无是心哉而今也不贪不黩无愧于心其表厉之功多矣守杭之日愧市白集非矫俗也【干兴九年三月以李及知杭州及性清介所治简严恶钱塘风俗轻靡不事宴逰一日冐雪出郊众谓当置酒召客乃独造林逋清谈至暮而归居官数年未尝市吴物比去惟市白乐天集至后深以为悔】入蜀之时龟鹤自随非强清也【赵抃初在成都擕一龟一鹤以行其再任也屏去龟鹤止一苍头执事张公裕学士赠以诗云马谙旧路行来滑龟放长江不再回】出判端城不持一砚有善政也【包拯知端州嵗贡砚前守縁贡数十倍以遗权贵拯命制者仅足贡数嵗满不持一砚】出帅南海不载一物有清节也【余靖为广西安抚戒当任官吏不得市南药及公北归不载南海一物】嗟夫囊锦柜金笑与秩终为守令者谁独无是心哉而今也以昜虐难欺而自畏其劝勉之道至矣尝谓天下之廉吏有三曰自然之廉曰矫激之廉曰勉强之廉胡质之清惟恐人知自然之廉也时苗为令去官留犊矫激之廉也杨湛贪鄙闻薛宣之名而改节勉强之廉也噫矫激之廉君子不取自然之廉不可多得欲使天下之吏皆自勉于廉节葢必有虞之九徳周之六计以起其愧耻之心庶无歉于先正之髙风昔者隆兴初年玉音有曰收召贤士可擢廉洁以律贪鄙夫以我朝嗣服之初必拳拳于举廉之令者葢新天下之习俗一乗其机则有顽廉懦立之风一失其机则有噬脐不及事之悔今日新政首举廉吏其感动人心多矣细书一颁闻者兴起精白一意以承休德咏布衾之铭【司马公】歌无宅之诗【冦莱公】愚何幸亲见之
　　财计
　　利权宜合不宜分利源宜公不宜私此国朝建置三司之美意也夫敛散及时出纳由已此利权也若十羊九牧徒费事功则彼此不通矣视人犹已损上益下此利源也若丘夷渊实不知本末则上下俱困矣之二事者国朝讲之也审矣夫夏官之胄案秋官之磨勘衙司冬官之修造河渠自唐五代以来而他官皆所不与我国朝悉属三司故造作军器属之胄案土木之工属之修造河防之设属之河渠国家财用之出莫大于三者而三司皆得总焉【蔡官制唐地官设度支金部仓部户部唐末省官分置使五代专以盐鉄为理财之要分在三省之属今之金部也度支主用度户部主版籍故次之其子司磨勘在比部衙司乃今部官皆秋官胄案乃今库部属夏官修造乃今工部河渠乃今水部归正冬官地官不得统焉皇朝尽付三司者可见立功以实不以文也开折司兼管纲运衙司考所掌之财勘磨财用检察凭由悉归磨勘造作军器则胄案主行土木之功则修造河渠之役则河渠行之国家之费无大于三事而诸员必三司案之】外之诸道转运内之私帑储蓄自唐五代以来而地官未必尽焉我国朝悉归三司故漕臣督集财赋必由三司劝沮内库取索金帛必经三司出纳国家财用之入无要于此三者三司皆得统焉故曰利权宜合不宜分者此也【蔡官制本朝分路设漕运使副判官付以按核之权皆督集财赋集肄三司凡经费羡余转运官献之三司尽输都城积于左藏库别有科名次贮内库者皆三司所统之也】自昔计臣未有不兴利而富国者敛民房钱阉宦曰可而三司尧臣曰不可夫不以困民为念则国用宜乏今主计三年而偿前后所贷内库钱至数百万而财用沛然有余也【庆厯三年四月王尧臣为户部郎中权三司使事尧臣始受命言于上曰今国与民皆弊矣在陛下任臣者如何因请自择僚属上纳其言尧臣果以治办闻五月入内都知张永和建议请收民房钱十之三以给军费事下有司尧臣持不可因上言曰此衰世事唐徳宗所以致朱泚之乱者盐鉄副使林维畏永和势助之甚力尧臣奏维维议乃定尧臣主计凡三年前后姚仲孙借内藏钱数百万久不能偿尧臣悉按籍偿之而军国之用犹沛然有余葢未尝加赋于民也益梓夔三路转运皆乞増盐井课嵗可得钱十余万尧臣固不从上问其说曰西蜀僻逺恩泽鲜及而贡入常倍民力由此困朝廷既未有以恤之而又求益焉是重困也上善其说】河北榷盐廷臣曰可而三司张方平曰不可夫不以规利为重则国计难办今再任未朞而京师有五年之蓄而公帑愈厚也【庆厯六年十二月议榷河北盐张方平见上问曰河北再榷盐何也上曰始议立法非再也方平曰周世宗榷河北盐犯輙处死世宗北伐父老遮道泣诉愿以盐课均之两税而弛其禁世宗许之今两税盐钱是也岂非再榷乎上大悟曰卿语宰相罢之方平曰法虽未下民已知之当直以手诏罢之不可自有司也下诏河北父老相率拜迎于路及为佛老防七日以报上恩且刻诏书北京其后父老过其下必稽首流涕　又嘉祐元年八月张方平为三司使始方平主计京师有三年粮而马粟倍之至是马粟仅足一嵗而粮亦减半其财用大不及旧方平遂画漕运十四策宰相富弼读方平奏上前上太息称善弼曰此国计大本非常奏也悉如所啓施行其后未及朞年而京师有五年之蓄】自昔计臣未有不重租而榷民者景徳茶商所条三等使王涯处此未必不喜上等也三司宋太初取其公私之俱便而不取其榷利之太深异时公用足而民富者非公其谁与之【长编景徳二年茶商条三等茶租三司使宋太初不敢深取于民只从中等之说】庆厯议臣欲合税名为一使杨炎处此未必不厌其多名也三司程琳寕取其名件之繁碎而不肯盐麯之并合异时不至没旧名而増新额者非公其谁赖之故曰利源宜公不宜私者此也【景祐元年程琳为三司使先是三司并合田赋公纳诸名品为一物程琳谓借使牛皮仓盐地钱合为一谷麦豆合为一昜于勾校可也然后世有兴利之臣复有旧名増之是重困民无已时也】噫利权合矣利源通矣然不重其职而口谈元理者以财谷为迂手校鈆黄者以筹算为浼其肯尽职耶是以国朝吕申公之在禁掖必先除户部蔡文忠之叅大政必先除三司使此古者冡宰理财之意也【蔡官制祖宗旧制选除执政侍从必先歴钱谷蔡文忠公由进士第一亦尝自三司度支副使权拜起居舍人知制诰乃至翰林学士仁宗方亲决万机即欲权参大政尚书除权三司使数月乃拜枢密副使元祐宰相吕申公在政和间任馆阁礼官已有贤名嘉祐中朝廷欲寘中禁从按其歴任未尝经钱谷乃先除戸部判官居数月进修起居注】不久其任则求迁仕途者以公宇为传舍速化职任者以簿书为假途其肯究心耶是以国朝陈晋公之为三司使十有八年号真盐鐡李士衡之任筦计至二十年才智过人此古者仓库为民之意也【陈晋公恕为三司使十八年精于吏事晚年荐寇莱公自代真宗用莱公为三司使检寻晋公前后事件类为方册及所至榜示躬至其第请晋公判押自是计相无不循其旧贯　长编李士衡前后筦计之任至二十年才智过人】夫如是国用安得不裕民力安得不丰哉今之任财计者有祖宗家法在
　　荒政
　　救荒之政尚矣言者腐听者厌然君子审先后缓急之宜则以察时变为先以保民命为急以簿书期防之间为寛缓不急之故权度三者则荒政之论得矣夫隂阳之在天地间腾降而相推不能无所愆伏如人之一身有血气不能无所凝滞水旱流行势必代有故古者于三年之耕则余一年之食是于三年之间虑一年之必歉也其斯谓之察时变以三十年之通而凶荒水旱民无菜色甚者不举膳不祭肺马不食粟驰道不除上下皇皇相与并力以救之惟恐一民之不有其生也其斯之谓保民命至于文务调度之日上下文具之观则皆姑置之以俟时平无事然后可议其斯之谓知所缓急先后故天下之政非一而荒政独以救言夫谓之救则其势奚以异于焚溺之类也揖逊救焚无益于焚念虑不可缓也徐行救溺无补于溺讲画不可后也昔者尝读云汉之诗葢深悲宣王之遭时适变而亦深叹宣王之能捍灾御患也切想其于兢兢业业如雷如霆之时此心隐然于流离转徙之民不啻若已推之若夫朝廷上下尽瘁戮力曽不敢须防宁也其曰鞠哉庶士则庶官之长勤于事也其曰疚哉冡宰则大臣之尊劳于职也其曰趣马师氏则趣马不秣而师氏弛其兵也其曰膳夫左右则膳夫彻膳而左右置而不问也而又继之曰靡人不周无不能止呜呼尽之矣是无一人不周急于民也是无一不急之物不之去也夫如是上足以销天变下足以保民生王化复行非偶然之故也若酒榷盐铁可罢于民所疾苦之时而两府之士不以告至贻汝南次公之讥【前霍光传】税钱草粟可寛于闗中饥旱之时而羣臣之间未尝言至烦昌黎御史之奏【韩文集】呜呼陋矣汉唐君臣也其视周人之政逺矣祖宗勤恤民隐周行于平时无事之暇而捄灾美意不能自己于天变上闻之日且常平之法行于淳化之二年【淳化二年京师大穰分遣使臣于四门置塲増价以籴名曰常平以常叅官领之嵗饥即减价粜与贫民】义仓之法行于干德之元年【干德元年令州县置义仓所收税一石毎输一斗以备凶荒】救荒之策似矣而祖宗犹未也上供者国用所自出也吾宁恤于江淮而无恤于国用【祥符九年诏江淮运司留上供米五十万而备饥年赈济】军储者边备所需也吾宁恤于扬泗而无恤于边储【沈伦使吴越奏扬泗饥馑中军储尚有百万斛可贷于民即命发廪粜】救荒之策至矣而祖宗犹未也诸道租税悉从蠲免恐其有以困吾民【干徳元年诏水旱作沴民俗流离委诸道长吏预告有灾伤处并放今年租税】劒州群盗捕逐不置虑其有以扰吾民【雍熙二年西劒州谷贵诏以官粟赈民仍命使捕贼上曰盗贼之起皆由饥馑可预为防备】呜呼此其仁之至义之尽欤此特上人之责耳而群公百辟其能无上体爱民之意乎其任运使也漕两浙者则发廪减直以济贫民【祥符六年两浙运使陈尧佐言杭闰等州米斗钱六十葢江隂不稔行于贩鬻致有増价宜勿禁以济小民仍令发廪减其价粜之】漕梓州者则出禄米以赈饥民【扈称为梓州路运使嵗饥出禄米以赈民贫富家大族皆以米输官全活者数千人】其秉州麾也活青州四十万人则毎自喜言之【邵伯温言富郑公使辽功甚伟毎不自以为功至知青州活饥民四十余万毎自言之曰过于中书令二十四考矣】活京东百万口而人至今赖之【蔡齐治京东租弛其盐禁民得以贾昜人至今赖之皆曰使吾人百万之口活而不饥者蔡公也】诗曰靡人不周无不能止亦何慊于云汉之章虽然观祖宗之心于天变上闻之时不若观祖宗之心于平时无事之日赐贫妇以茶防赐耕者以茶防是无念而不在民也【政要仁宗驻驾观道左耕者赐以茶防天圣三年观刈麦闻民舍有机杼声召问之乃一贫妇因曰其勤如此赐以茶防】既观农刈麦又观农刈禾是无念而不在农也【政要増释开寳六年驾出观民刈麦刈禾八年又观种稻兴国二年幸景风门外观刈麦九月又出南薫门观稼】夫惟存于平居见于荒政闾阎疾苦上彻旒冕户庭洞达无间鳏寡此祖宗之心其尧汤之用心乎












　　古今源流至论前集卷九
　　钦定四库全书
　　古今源流至论前集卷十　　宋　林駉　撰
　　恤刑
　　淑气一动草木皆春旸谷方升万物仰照是知初政不可无恤刑之心上医调护元气流畅良农不力稂莠害禾又知初政不可无恤刑之吏夫当大化图新之初天下望泽之始穷阎蔀屋之下遐陬僻壌之所一动一植欣欣然有更生之愿况吾民乎然仁出于君心而入于人心岂自能发越而自能充满也哉推而广之而在下不可慼狭也勤而施之而在下不可废沮也爬搔其痛痒洗濯其疮痍如雨泽周流于焦涸之地如阳和宣畅于沍寒之谷则仁心仁闻浃洽弥匝而无匹夫不被其泽矣且舜于嗣位之始而申之钦哉恤刑之训孰不曰虞之恤刑者然民协于中之治则有由矣伯夷降典折民惟刑臯陶作士惟明克允此其充广好生之德也博矣成王于立政之初而发庶狱庶谨之训又孰不曰周之恤刑者然囹圄空虚之治则有由矣司冦苏公钦尔由狱君陈用辟尔惟厥中此其发达忠厚之仁也广矣或者且谓四凶之诛凛然秋霜之杀物妹邦之罚又雷霆之不及掩耳者似不免为帝王盛世之累呜呼孰知虞周深仁厚泽之意其在于此乎何者四凶不去则导其民于非善是纵奸也羣饮不执则滛斯民于非辜是滋恶也虞周之刑不施于民而施于吏正以警奉承宣布之职欤【并书】不然文帝后元元年即有决狱之问【本纪】太宗贞观初年而议决罪之诛【刑法志】其视虞周之初意葢异世而合辙者然释之守法力持寛恕方推广帝无穷之意【张释之传释之为廷尉持法平恕】而晁错刑名者流已蹙其脉矣【晁错传错习申韩刑名之学劝帝亲事法宫削七国】郑公仁义润泽生民方欲劝帝力行之功而德彞小人锲薄之习已截其轨矣【本传】吾观虞周忠厚之治而汉唐仅有几致之风此其刑之烦省吏之寛猛识者可以观世道之盛衰嗟夫虞周逺矣仁意间断五季苛虐民不见徳我太祖开国之初未遑他务一洗旧习而新之立折杖之法寛常刑之典【南丰太祖总序太祖立折杖法脱民榜笞死祸定着常刑一本寛大】法有纵故可罪也而缓其诛罪有误入可恕也则重其辟【奏议曽巩云宋兴以来所用者鞭朴之刑然犹详审反覆故于缓故纵之诛重议入之罪葢未尝用一刑也】猗欤休哉此帝王初政之用心然所以充吾仁心广吾德义者又有人矣京师鞫狱改用士人【长编开寳六年上留意听防专事钦恤畿左右军院典司案鞫开封府旧选牙校分掌其职上哀钦庶狱始诏改用士人】州郡重辟覆以刑部【长编建隆三年上谓宰臣曰五代诸侯防扈多枉法杀人朝廷置而不问刑部之职几废乃令诸州自今决大辟讫録按闻奏委刑部详覆之】上有寛明仁恕之心下有慈祥恻怛之念良法一定万代遵守是故仁宗即政四月庚子之诏一意恤刑然考之当时我仁宗不徒以恤刑之语见于诏令之空言狱有稽留无大过也而必劾其吏自今天下无滞狱矣【类苑仁宗尝问近臣曰比屡下约束州县令其能尽体朝廷恤刑之意乎王钦若曰狱事之重诸路使者职在按察其稽慢者自当纠劾仁宗曰卿言甚善更以此意戒之】谳有不当有常法也而不罪其吏自今天下无寃民矣【寳训天下有疑狱听奏谳大理厌其烦以不应奏坐之自是官吏不敢复谳上奏应大辟有疑皆令奏谳谳而不当官吏不坐】故休养生息一世于祥风和气之下而使田夫野叟吟咏于山林垄亩之间孝宗嗣位三月乙卯之诏详议寛恤然参之信史我孝宗不徒以寛恤之语见于十八事之颁【圣政嗣位三月下诏有寛恤十八条】巧持多端者必寘于罪【圣政乾道二年诏曰比年以来治狱之吏大率巧持多端随意援引而重轻之卿等其革因习之弊明审克之公使奸不隐情罚必当罪】奉行不防者警以常刑【乾道间诏部使者奉行上意不防定以常刑云云】故隆兴干淳之间东南之生齿繁庶吏称民安熙然有庆厯嘉祐之治是则恤刑不寛无以推仁心饬吏不严无以行仁政此祖宗拳拳于训敕之命也其亦我艺祖诒谋之善也主上新绍燕谋仁闻四达今日下诏恤刑明日下诏饬吏垂髫戴白鼓春风而沐和气然不知奉行之吏果无愧于诏防丁宁乎且酷暑隆冻按囚踈决法也今日秉宪节者奉法日少慢法日多不分牒于贰车则委责于丞佐按行分部而不问事情之曲折受成吏手而不知讼牒之始末其可憾一也毎嵗告终例行按察法也今之典狱讼者贤明日少酷虐日多髙下轻重而与吏为奸饥寒瘐死而簿厯不明其可憾二也有犯者固已伏辜必令妄及于无罪平民之家以为诛求之计私贩者不即疏决必令妄称兴贩于亭户富厚之室以为计嘱之媒其可憾者三也嗟夫六条有戒御制有铭汤汤乎江河之难犯昭昭乎日月之昭布士大夫其忍负之必也朝廷操信必之权台谏公耳目之寄监司任弹劾之责则朝纲以肃吏治以振民瘼以蘓将复见太平盛观书曰钦哉钦哉惟刑之恤哉圣天子已尽心矣又曰式敬尔由狱以长我王国士大夫盍自勉焉
　　新法
　　新作南门圣人所贬新开阡陌君子惧焉甚矣国家不可轻变法人臣不敢轻议法也愚尝拜观国史熟究新法未尝不抚卷而兴叹焉国家自建隆至嘉祐天下似有舒缓不振之势而根本所在则泰山而四维之犹之巨室焉上下和睦财用充足所少者屋宇未备器用未精臧获迟钝不及事而邻墙有时而肆侮闷闷之政诚有不快人意者【元城语録神庙必欲变法者葢有说矣祖宗以忠厚治天下至于嘉祐天下之事似乎舒缓委靡不振当时士大夫亦有厌之其实根本牢固至神庙即位天资絶人见朝廷州县多舒缓不及汉唐毎与大臣议论竦然有不悦色当时有识者以谓方今天下正如大富家上下和睦田园开辟屋宇牢壮财用充足但屋宇少设饰器用少精巧仆妾椎鲁不敢作过但有邻舍来相侵侮不免以物赠之其来已久遂不敢承当上意改革法度王金陵揣知上意以身当之】是时也何郯以总览威柄之说进【増释庆厯中何郯言今之政令不举葢失于寛之渐也以陛下圣明之资加有祖宗典法具在但当总览威柄以乾纲之防】余靖以自览威权之说进【増释余靖言当今为陛下计但能天子自览威权大臣公行赏罚沮蛮夷之气】宋绶曰览威柄绶犹郯也【长编明道二年宋绶言帝王御天下在总览威柄顷太后朝识者谓恩出太后今恩赏虽行又谓自大臣出非人臣罔工何以致此】欧阳修曰执威权修犹靖也【长编庆厯二年欧阳修言内外臣庶尊陛下如天若一旦猝然执威权以临之则万事皆办】我仁祖深执谦徳不敢自用其为天下根本虑也至矣熙宁大臣承事势委靡之余奋起而更张之未为不切时者然事之未举者举之而已矣势之未振者振之而已矣何至弃其本根而他图哉输钱免役以便民也而寛剰之求多则民始以为不便矣【熙宁四年十月颁募役法邓绾言利路役钱嵗用九万六千六百余缗而李瑜率十三万缗有竒均役本以裕民而瑜乃聚敛积寛剰】青苗取息似未病民也而抑配之过扰则民始告病矣【熙宁二年正月李常孙觉言敕防散青苗钱听民从便而提举官务以多散为功又民富者不愿取而贫者乃欲得之即令随户等髙下品配又令贫富相兼十人为保首民间諠然以为不便】保甲固民兵之遗意也而团教之妨农责罚之太峻果古意乎【元丰八年四月司马光乞罢保甲云云三四年来又令河东河北陜西置都教埸无问四时每五日一教时置使者提举一丁教阅一丁供送虽云五日而保正长托他事为名日聚教埸得赂则纵之不得则留之是三路耕耘收获稼穑之事尽废也】淤田固重农之美意也而激水以壊民田庐果古意乎【熙宁六年九月赐屯田员外郎侯叔献太常丞杨及府界淤田各十顷叔献等引河水淤田决清水淤畿县澶州间壊民田庐塜墓嵗被其患他州县淤田类如此而朝廷不知也云云】经义之法行而科举之法壊【熙宁四年中书言令定贡举新制进士罢诗赋帖经墨义各占治诗书昜周礼礼记一经兼以论语孟子毎试四埸初本经次兼经并大义十道务通经义理不须尽用注疏次时务策三道礼部五道】预买之法行而赋敛之法壊【国初买绢帛之类先以钱付民至熙宁行预买法而钱往往不付之民】彦愽曰祖宗之法不必更张太过也荆公曰祖宗不足法也【言行録熙宁初庆州军乱二府入议文彦愽曰朝廷施为务合人心以静重为先不宜偏听陛下即位以厉精求治而人情未安者更张之过耳祖宗法未必不可行但有废坠不举之处耳盖荆公知彦愽言为已发故力排之余见下】温公曰祖宗之法不可变也惠卿曰一年一变法也【长编迩英进读萧何曹参事司马公曰曹参不变何法得守成之道由此言之祖宗之法不可变也后数日吕惠卿进讲因言先王之法有一年一变者有五年一变者】王吕之言胜而文潞司马公之言不胜而祖宗之制度变更殆尽君子于此为之不满焉程明道同学于濂溪也以不乐新法而絶【程明道与介甫同学于濂溪后介甫用事行新法程谏之不从乞补外】韩维与荆公同受荐于潞公也以不合新法而踈【温公琐语皇祐中文潞公荐韩维曽公亮张瓌王安石四人恬退乞不次擢用　又韩维行状安石用事维极论新法不便不报乞补外】郑介夫师事于荆公钱景谌素交于荆公一论新法终身相弃【郑侠字介夫从学荆公后介夫极论新法神宗为罢青苗免役钱景谌因别头试解举本荆公考之后论新法不合遂相絶】苏子瞻素厚于荆公刘道原雅善于荆公一议新法屏迹不容【苏东坡与王安礼王安石素有文墨之契议论翰墨后荆公新法行东坡极诋之　又十国纪序王介甫与刘道原有旧深爱其才熙宁中介甫参大政欲引道原修三司条例道原固辞以不习金谷之事及吕献可得罪知邓州道原往见介甫曰公所以致人言葢亦有所未思因为条陈所更法令未便介甫大怒遂与之絶交】故老典刑参辰相絶平生胶漆矛盾不合而荆公所与共事者以章吕曽布为腹心张琥李定为爪牙刘孝孙张商英为鹰犬元绛陈绎为厮役惜哉【唐介言安石用事章吕曽布为腹心张琥李定为爪牙刘孝孙张商英为鹰犬元绛陈绎为厮役逆意者久不召还附同者虽不肖为贤又置市昜司都人有致饿死者以安石比李林甫卢杞】夫劝人主以讲学此荆公之本心也而三不足之惑上听胡为有两口舌耶【上谓安石曰昨阅卿所奏书至数遍言本朝事可谓精尽试为朕详言施设之方对曰愿陛下以讲学为事讲学既明则施设之方不言而自谕　又元城语録曰安石云天变不足惧祖宗不足法人言不足畏】谏人主以变风俗此荆公之素愿也而首擢不孝之小人胡为自相枘凿耶【熙宁元年二月庚子安石侍上曰朕仰慕卿道徳甚至卿所施设以何为先安石曰变风俗立法度最方今所急也凡欲美风俗在长君子消小人以礼义防耻由君子出故也　又熙宁三年六月诏令朱寿昌孝行赴阙先是言者攻李定不持母丧王安石立主定因忌寿昌及寿昌至但选审官院】祖宗出政安利元元此安石告君之言也而新法扰民冐行不顾公何忍为之【上问安石祖宗守天下能百年无大变以何道也安石曰云云其于发政出令之间一以安利元元为事余见上】屈已夷狄安逸边人此安石告君之论也而开边误国贻祸后来公又何忍行之【安石上书仁宗在位日久宁屈已弃财于夷狄终不忍加兵自夏人顺服蛮夷遂无大变边人父子夫妇得免于兵死而中国之人豫逸蕃息以至今日者未尝加兵之效也　熙宁三年又从王韶李师中开邉之议】推原其由安石所学者孔孟之书所友者直谅之士所谈者正大之言一旦弃置如许操戈入室者此皆小人从臾之罪也观福建子三字之书则知异日怨用小人之意【荆公为惠卿下石反相颠覆至晚年钟山题福建子三字葢愤惠卿也】观吾昔好交游今以国事相絶之叹则知晩年惜去君子之悔【闻见録曰田承君云荆公尝谓其侄访曰吾昔好交游甚多皆以国事相絶公居闲复欲作书相问访欣然为设纸笔案上公屡欲下笔辄长叹而止】噫亦晚矣又尝论之小人嗜利而附新法固可罪君子变节而附新法尤可咎方新法之始议也朝廷尚有疑贰之意常秩之聘正国论去取之机召至阙庭昌言其便而法遂行矣【熙宁二年诏举遗逸颍州荐常秩以职官起时王介甫方行新法常秩赐对盛言新法之便乃除谏官至待制介甫遂亦心知之】至新法之行也朝廷复有悔艾之举阅道之问又国事兴废之机安石自罢之言一入而法卒不废矣【王介甫因新法行众议不便介甫辞病神宗欲罢之因问赵阅道对曰安石自罢之遂不废】及新法之尽用也三五少年略无爱惜当时故老在朝仅有曽公亮耳傥能寛之一分则民受一分之赐亮也隂助力赞无毫发遗安石环顾无所忌惮此法终为误国蠧民之具矣【长编公亮隂助安石更张庶事一切听之】然则变法之祸此固安石之罪也尤小人之罪也固小人之罪也亦君子之罪也君子安得不为之浩叹吾观熙宁天子安石相误之语使安石闻之必不为也【神宗与王珪因论马监事神宗曰安石相误岂惟此一事】熙宁细民鬻妻卖子之怨使安石见之必不为也【郑介夫绘民间鬻妻卖子流离之状诣登闻院上疏】上欺其君下弃其民熙寕小人不得辞其咎元祐初元天意祚宋人曰父政不可改也君子曰东朝以母改子非以子改父也人曰神考不可改也君子曰天子改安石之政非改神考之政也罢保甲废市昜四患之除如救焚然君子方以元祐为嘉祐而不知绍圣又转而为熙宁矣【司马公行状曰二圣嗣位民日引领以观新政而进说者以为三年无改于父之道温公争之曰先帝之法其善者虽百世不可昜也若安石惠卿等所建为天下害非先帝本意者改之如拯溺救焚然况太后以母改子非子改父】噫元丰之变熙宁未尽变也而君子喜之何者意其必有元祐也绍圣之变元祐亦未至甚也而君子伤之何者意其必有崇观也【奏议陈莹中言自熙宁至今二十余年天下之事已经四更改熙宁改治平元丰改熙宁元祐改神考绍圣改宣仁凡所行之事各有先后】绍述一语更倡迭和莫助两图左次右列而天下之事去矣噫谁生厉阶至今为梗往者不可谏矣不愆不忘率由旧章君子深幸其有建绍之治
　　朝仪
　　君臣大分也固当严于视朝而尤严于平时朝防盛仪也固当谨于外朝而尤谨于内庭何者平时之际其情昜狎内庭之所其分昜亵茍溺于晏安而惮于礼法不乐于检束而自便于纵肆则上下相从事于茍且之文而近习预政之弊职此之由也尝观周礼一书而知周人之法度何其谨重详密耶夫外朝之仪朝士既掌之司仪又辨之而犹未也治朝之仪司士掌之宰夫又掌之而犹未也葢内朝燕佚必有师保正救之官而阉尹妇寺又皆属于冡宰之臣行之于宫庭寝处之间达之于朝庭宣布之际同此礼也亦同此心也岂必视朝而后严外朝而后谨哉汉唐之仪非不足观然内外几天渊之隔旦暮有圣狂之分汉之制朝防也谒者赞导郎中侠阶百官执防传警御史执法举不如仪若严矣【百官表上】然卧枕宦者而不顾排闼【髙帝枕宦者卧樊哙排闼入见之曰陛下桀纣王也】踞视将军而见至不冠【武帝踞厠视大将军卫青】则又何防也异时幸臣嫚朝之丑【申屠嘉传邓通宦者戯殿上嘉召通欲斩之帝遣使者赦通】权臣干政之弊是非内庭不谨而区区于外庭之文耶【末年王凤王莽权臣窃政】方唐之损益礼文也有两丞以辨其仪有典仪以赞其位赞辞则通事舍人正班序则御史台属若严矣【唐百官志】然乐工伎术之流皆得鸣玉【马周传】斜封墨敕之弊率由中出【武后纪】则又何防也异时大臣有离立之慢武夫有背阙之侮【李勉传】者是非平昔过轻而屑屑于视朝之顷耶国朝以礼立国朝仪尤重旧制常朝以日入閤以朔大朝防以冬至五月朔【防要淳化二年张洎言唐初五日一朝肃宗而下咸只日朝双日不坐陛下自临大寳十有五年未尝一日不鸡鸣而起然防焉息焉亦圣人之训望依前代只日视朝双日不坐不从又防要唐太宗始御紫宸殿羣臣入閤常以月朔行之后唐天成初又以望入閤国初旧制皆以朔入閤又按防要太祖元防二冬防二五月朔一太宗元防六冬防三五月朔二真宗元防四五月朔一】至天圣则罢五月之朝防熙宁罢月朔之入閤而以日视朝之制则天禧变用只日焉此朝防之时然也【寳训天圣三年故事五月朔御天安殿视朝仁宗问辅臣曰此何礼也王钦若曰唐以瑞气始于此故设君臣相见之仪上命罢之　又长编三年诏罢入閤仪先是王珪言入閤者唐只日紫宸殿受常朝之仪也唐紫宸与今同而唐宣政殿即今文徳殿唐制天子坐朝必立仪正衙若正御紫宸殿换正衙仪自宣政东西閤门入故谓之入閤五代以来废正衙立仪之制今入閤仪正是唐常朝非为古礼不可遵用故罢之　又按防要天禧四年中书门下言唐贞观十三年房乔请三日一临朝显庆三年长孙无忌请隔日视事并从之自后有五日开延英只日视朝双日不坐请自今双日前后殿不坐只日视事或于长春閤或于承明殿遂从之】旧制有外臣之辞谢有羣臣之横行有宰臣之押班至干徳则变辞谢【类苑旧制文武群臣由一命而上自外至京必先诣正衙见讫乃得入见辞谢亦如之太祖尝驿召一边臣入对讶其到京数日而未见左右奏以未过正衙及令入见毕乃诣正衙淳化二年张郁言正衙之设谓之外朝群臣辞见及谢先诣正衙见讫方许入对此旧制也干德以来始诏先赴中谢后赴正衙而中辞谢辞见之后多不诣正衙致朝经废欲赴中谢次日赴正衙】咸平则倦于横行【防要咸平四年御史言旧例假三日羣臣并赴文徳殿横行朝参近日多以内殿起居不赴望申旧制以肃朝仪】而押班之制则嘉祐虽废而中丞有言迨熙宁始尽革焉此朝防之制然也【长编神宗即位王陶弹宰相不押常朝班韩琦言先朝以前殿退晩以日有机事商议故不及押班为嵗已久即非始自臣等唐毎月凡朝延英其余不坐之日宰相须赴正衙押班及延英对宰臣曰令传宣放班则宰臣更不赴正衙押班明矣祖宗以来继日奏事祥符初敕宰臣赴文徳殿押班当时似未讨论中书若日赴文徳殿押班则机务当有妨滞】至列圣之所遵守先正之所维持者天冠地屦凛凛难犯朝防防慢太平有诏也【防要太平兴国五年诏曰表着之设葢有等威五代以来旧章多废遂至防慢殊失矜庄自今朝防皆务恭防】殿庭私礼景德有戒也【防要景徳三年诏曰自今朝防始务端肃不得諠哗内职设直以上赴起居入殿庭行私礼者委閤门弹奏时艾仲儒言立班时多谈语行私礼故有是命】趋朝后时祥符有令也则列圣之遵守此法固重矣【防要祥符二年赵相言伏见常参官每日趋朝多不整肃旧制毎日趋朝并早赴漏院候开内门齐入仗令具晚入者姓名申奏从之】上前之喧忿未巳则王文正以为当谴【枢使王崇勲上前失礼王文正公曽执奏劾之】外朝之威仪稍慢则薛简肃公以为言【事略薛奎传】武臣之少有失仪则王钦若力攻其失【防要鞠永言武班臣僚少有失仪望免弹奏王钦若奏鞠永自授宪官多不弹奏诏鞠永出处通判】则先正之维持此礼尤谨矣然衣冠整肃之地朝廷森严之所律之以舞蹈绳之以俯伏夫谁不致其敬哉若命坐以优大臣此常时也我太祖辍之以重其威噫平日且尔况视朝之顷乎燕服以见近臣此常礼也我太祖昜之以示其敬噫内庭且尔况外朝之地乎夫惟艺祖立极之初已明此意圣子神孙共守家法昭乎太阳之照物凛乎太阿之出匣其视周之六典何愧哉
　　卤簿
　　古之礼文详乎后之礼文详乎曰亦古之礼文详尔然古人行之天下以为宜后世行之天下不以为安何也葢礼文之在天下用于自尊者为骄矜之失而用于事天者为盛美之事古人惟以事天为礼则制愈备而愈不弊自夫后世以侈心行之则势位之益隆而人心之益薄分守之益严而风俗之益衰登凤凰而翳华芝徒见于甘泉行幸之时【甘泉赋】乗綉象而靡雷旗第用于上林游猎之地【上林赋】故其车骑服御徒足以骇世耀俗而相攘相僣之患已见于天下是无惑乎后世之不如古也夫论制度之善莫如周礼文之备莫如周然舆服之必饰者非所以自奉也仗卫之必严者非所以自侈也葢用之于己者为甚昜而用之于事天者为甚备故玉路之十有再就者独见于祀天而以朝以賔者不与焉太常之十有二旒者独见于祀天而以田以戎者不与焉执戈盾而夹王车者不用于他而独用于祭祀之时服裘冕而从王车者不见于他而独用于郊祀之际【并同】此古者礼文之详天下以为宜者葢以事天盛典不容不备也秦皇承六国既灭之后谓非备其仪卫不足以震撼愚民之心自侈出警入跸之卫以九国贰车之制从车罗骑照耀辉煌前旌后旗驰骛纷纭然其礼不用于祀天而用于东游行幸之举则秦之侈靡无制者适足以啓天下睥睨之心何益哉【蔡邕独防曰天子车驾次第谓之卤簿有大驾有小驾有法驾每出太仆奉驾上卤簿于尚书又曰古者诸侯贰车九乗秦灭九国兼其车服汉承秦制故大驾属车八十一乗余见髙祖纪】汉武惩礼文多阙之陋谓非焕其文章不足以新一代之施设备太仆属车之乗【见上】新甘泉卤簿之仪千乗万骑骇人瞻视羽葆霓旌极口赋咏【并见司马相如又赵昭仪得幸每上甘泉常从左属车豹尾中】然其礼不用于祀天而用于游幸求仙之举【本纪】则帝之靡丽自奉者徒以济平昔好大之欲何补哉呜呼君臣亡等脱略边幅固不足以立万世经常之制然事天不足奉己过汰又非先王制礼之本意也国家承五代简陋之习制度踈略驳毋庸议自范质讨论故事而始定卤簿之图【太祖谓范质曰今时和嵗丰克举禋祀卿宜讲求遗逸副朕寅恭之意焉质等讨寻故事推得大成南郊卤簿等圗上之】自陶谷为礼仪使而始定卤簿之制【太祖南郊陶谷为礼仪使定卤簿仪仗】其导驾押仗之服则从开元五色之礼其执仗次第之色则从五行相生之次其乗舆则増造五辂其奉身则备用六引作于干德之四年成于开寳之三年而用于开寳之四年太祖増其仪卫仁宗焕其采章神宗哲宗更正其制作徽图寳记藏在秘府今披而视之尚犹耸然而作如望旄头之尘而听属车之音噫盛哉【开寳四年十一月亲享太庙始用綉衣卤簿　又舆服志槀太祖亲阅仪仗毁其不中度者易以文綉自此仪卫寖盛太宗真宗又増益之仁宗即位宋绶定卤簿为图记十卷上之　又神宗元丰三年详定礼文所言详卤簿记公卿奉司第一开封令乗轻车次太常卿乗革车隼旗次太常卿乗革车凤旗次司徒乗革车瑞马旗御史大夫乗革车獬豸旗次兵部尚书乗革车虎旗皆非是县令五品秩比大夫常乗墨车建旗诸侯当乗墨车建旗太常卿古春官当乗夏缦建旃司徒令王公当乗夏缦建旃从之又元祐七年大常言议所说王公以下繖合用青令卤簿图六引紫繖乞改用青从之　又元祐七年卤簿图改二十八宿旗】然尝观其制度矣天子之制鸾驾用之朝陵谒庙其四曰黄麾仗用之省方亲征大驾凡二万余人法驾省三分之一鸾驾半于法驾黄麾仗又减于鸾驾夫祖宗之严于祭祀也故大驾法驾鸾驾为甚重其数为甚备祖宗之略于自奉也故黄麾仗其制为甚疎其数为甚简呜呼其得周人祀享之礼欤【元凡卤簿四等一曰大驾二曰法驾三曰鸾驾四曰黄麾仗大驾者郊祀籍田献玉清昭应宫景灵宫用之法驾者泰山下汾隂行礼用之鸾驾者朝陵迎大小天书东封西祀朝谒太清宫大告太清宫躬谢大斋用之本名小驾黄麾仗者御楼车驾亲征或有省方还京上遂用之　又李清臣舆服志槀按皇祐二年卤簿使言明堂大享用法驾卤簿减大驾三分之一得兵部仗大驾用万有八千二百五十六人法驾减其一用万有一千一百七十人检祥符封禅法驾人数用万有一千六百六十一人本部无法驾字图又文牍散逸望同礼官详定乃定万一千八十八人如此则数又不同】是故开寳之卤簿遗逸特命讨寻固也然非事天禋祀则未必备【见上】康定之仪卫寡薄特令加备固也然非郊庙大礼则未必増【舆服志橐康定元年宋庠言郊庙大礼惟卤簿外常日导从前有驾头而后有拥蔽之扇而正侍从百司官属下至厮役皆杂行中道士庶夹道驰走喧呼不禁非所谓旄头先驱清道后行也国朝承五代荒残之弊尽去戈防旌旗之制仪卫简寡颇同藩镇宜委近臣讨论仪从及卤簿参酌取其中稍増仪物诸礼院详定】玉辂大祀之礼也不敢施之斋宿【元丰四年太常言斋祀之车异用国朝亲祀致斋翌日即进玉辂非是谓致斋翌日进金辂至太庙斋宿翌日行礼毕进玉辂赴南郊】毬杖玩习之物也不敢用之南郊恐其防也【志槀景祐五年贾昌朝言仪衞三事一曰南郊卤簿车驾出宫曰执毬杖夫毬杖非古盖唐世尚之以资玩习方今亲奉大礼乃陈戯赏之具未为允称宜亟去毬杖】此祖宗以事天为盛举以祀礼为缛仪则仪衞之详何慊焉
　　郊礼
　　古今郊祀之议有二曰天地并祭之议祖宗并配之议喙喙争鸣人人异见自汉儒至我朝治平元祐诸君子之说不知几千百年于兹然议礼如讼毋恶于争执经如仇不厌其异要之制礼至圣人而定议礼至圣经而定则制度合而议论决矣夫郊祭之礼见于周典三代以来未之有改也后之议者或主以分祭之说或主以合祭之说而分合之议分矣【周礼礼记注疏】君子但观昊天有成命之诗圣人合言郊祀天地之意则合祭之礼诚当也【诗昊天有成命篇】配享之礼肇于周易【豫卦】三代以来亦未之有变也后之议者或主以严父之说或主以尊祖之说而配享之议分矣【记祭法注疏】君子但观思文我将之诗圣人载后稷文王配祀之意则并配之礼亦宜也【诗我将思文二诗】盖尝考之国朝矣合祭始于干徳之元年也甲子南至行礼圜丘时从刘温叟礼图之论【长编艺祖干徳元年范质张昭刘温叟行礼图相与讨阅故事上之上甚嘉之其后遵用此制十一月甲子日南至合祭天地于圜丘】自是而后或太宗郊五或真宗郊五或九郊或三郊皆用是典其不合祭者惟元丰六年之一郊耳【奏议元祐七年顾临等言宋兴以来太祖郊四太宗郊五真宗郊五仁宗郊九英宗郊一神宗郊三皆合祭不合祭者惟元丰六年一郊耳陛下嗣位八年已再享明堂今初郊礼若循祖宗之旧他日果能行北郊之礼然后罢合祭未为失也】元祐于是有分合之议顾临曰合祭是范纯礼曰分祭是【七年顾临等八人议请合祭范纯礼等二十三人言合祭不见于经三省进呈顾临等议太皇太后曰宜依仁宗先帝故事吕大防苏轼苏颂以合祭为是范百禄以元丰六年南郊分礼上帝配以太祖未可轻改大防又以皇帝即位未尝亲祀天地合行合祭之礼为有名】苏轼曰分祭非刘安世曰合祭非【初议北郊礼苏轼主合祭从之者五人刘安世谓当分祭从者三四十人轼引昊天有成命诗以难分祭议后癸巳合祭天地于圜丘】然当时卒从合祭之说盖祖宗成法万世不昜皆合昊天有成命之诗有不容轻昜者矣【见上】且严父配享始于干徳之元年也南郊亲祀升配宣祖时从张昭之议【长编干徳元年十一月合祭天地于南郊以宣祖配初有司议配享请以僖祖升配张昭曰唐贞观初以髙祖配圜丘梁太祖郊天以皇考烈祖配恭惟宣祖积累勲伐肇基王业请奉以配享从之】自是而后有配以始祖【长编雍熙元年初太祖请祀以宣祖配及上即位礼官以为舜郊喾商郊契周郊后稷王业因之而兴也故太平兴国三年六年并以太祖配天于礼为允上将东封扈奏严父莫大于配天遂用议】有配以祖考【长编淳化三年苏昜简言圣朝亲祀圜丘以宣祖侑符圣人大孝之道成严父配天之义恭惟太祖光啓丕图以圣授圣按唐永徽中以髙祖太宗同配望将来郊丘奉宣祖同配从之】有三圣同侑有祖宗迭配其前后升配之礼不一矣【长编景祐二年礼院言太祖为帝者祖太宗真宗为帝者宗三庙并万世不迁太宗亲郊奉宣祖太祖配真宗肇祀奉太祖太宗配今三宗同跻不祧之位请以太祖为定配二宗为迭配其将来皇帝亲祀且请以三圣皆侑　又按国史此后并迭配故庆厯七年杨察言景祐二年敕太祖为定配二宗为迭配庆厯四年南郊已奉太祖太宗配今合以太祖真宗配诏依　又按皇祐二年大享明堂三圣同侑自此以后并三圣同侑云云】治平于是有并配之议王珪曰请以严父盖主仁宗也【长编治平元年诏以仁宗配享明堂初礼院奏乞与两制同议王珪请依周公严父配享明堂王畴请依王珪议奉仁宗配享】吕诲曰请以尊祖盖主真宗也【同上司马光吕诲议祀无丰于昵考经曰严父莫大于配天以周公有圣人之德而文王适其父也近世祀明堂皆以父配于五帝此乃误识孝经之意宜遵古礼以真宗配】钱公辅曰请以祖宗盖主太祖太宗也【同上钱公辅议郊之祭以始封之祖有圣人之德者配焉明堂之祭以创业继统之君有圣人之徳者配焉太祖则周之后稷配祭于郊者也太宗则周之文王配祭于明堂者也此二配万世不迁】李受传曰请以祖考盖主真宗仁宗也【同上李受传乞以仁宗与真宗并配先王作乐崇徳荐之上帝以配祖考其以祖考并配也】然当时卒从严父宗祀之说者盖明堂尊父郊以尊祖合于我将思文之诗有不容轻议者矣虽然制度不考无以合古诚敬不足无以格天夫古者其席藳秸其祭扫地其器陶匏盖尚质以章天德也我祖宗乗舆服御并从俭约毋外饰也【圣政孝宗隆兴三年诏曰太祖皇帝干德元年郊祀诏书有令务从省约毋至劳烦仰见事天之诚惜民之心朕遵皇祖之典崇俭徳而戒劳民除事神赏军外其乗舆服御及中外之费并从省约】青城帟幕务从简省毋美观也【绍兴十三年进呈郊礼宿斋洗如望祭青城幕次事上曰止是一宿不必枉费人力所有宿斋处望祭殿只随宜绞缚用芦席青布之类不得侈大】古者鬼神之享享于克诚黍稷之馨不如明徳盖修德以享天心也我祖宗屏去荤茹天子身行之则一陟一降在帝左右矣【长编拾遗祥符二年上曰太祖太宗每奉郊礼皆屏荤茹朕二祀圜丘并遵行之但外庭不知耳】前期洗沐与百官共由之则彼此奔走对越在天矣【类苑太平兴国二年太宗谓近臣曰朕将郊祀如闻行事官不尽严洁当令致斋日即洗洁衣服为民祈福】此其小心翼翼严恭寅畏之德盖异世同符百圣一揆初未尝一毫间防也宜乎一德享天三灵垂贶故夜月澄爽云物晏温则元祐亲祠之日也【元祐七年十一月冬至合祭天地于圜丘是日五鼔辇诣坛外壝百官待诏不立班自小次歴午陛外坛不设茵褥稽首跪奠致诚极恭夜月澄爽云物晏温比还御殿肆赦终日和暖翌日风寒相属时雪如期】朝献则杲日丽空登坛则台星腾彩【绍兴十六年十一月初上致斋而云作及朝献则杲日丽空至郊夕则微隂登坛即霁而台星见】则绍兴肇禋之日也帝鉴不逺洋洋其上微之显诚之不可揜也如此夫
　　社稷
　　缛仪肃将明禋具举人君所以备事神之文一徳格天百灵孚佑人君所以尽感神之实夫人非土不生非谷不食社稷之祭诚重矣是故封人设壝不屋而坛此坛壝之制严也【周礼】荐必以血牲必以黝此牲牢之具洁也【王制云天子祭社稷皆少牢皆黝用黒常月用甲祭日之晨王及臣皆服絺冕】歌奏应钟其舞以帗则乐舞之仪为如何【大司乐】服尚絺冕其饰三章则服冕之用为如何【见上】春夏祈谷载芟歌之秋冬报礼良耜载咏此人君事神之文备矣然夏徳一懋而山川鬼神亦莫不宁有道曽孙一兴义兵而所过名山大川之神皆隂拱而受职焉是又感神之徳然也岂必因祭祀而始获地示之福哉噫儒者讲礼于千百载之下不明其礼文固无以定沿革之制不究其名义亦无以订议论之实夫社者五土之神稷者五谷之神土谷之有功于民此祀典之所当尊是以人臣有平土之功则取以配社有播谷之功则取以配稷夫何疑而后儒纷纷之议执经如仇辩礼如讼呜呼亦惑矣且有功于民者祀之古今之通议也昔共工氏之子龙有平土之功髙阳氏之子黎亦有平土之功是故祭社之日取二子以配食焉示不忘本之义也然则今之配祀者谓之龙可也黎亦可也何慊于二名耶彼直以龙与黎为社之正神而非配社者汉儒之妄也或曰不然使社为土神则当祀以犊不当兼用羊豕也殊不知用犊祭地礼也社乃地只之属而非地犹五帝为天之尊神而非天也安得不用羊豕吾益知社为土之正神而无疑也【郑元注社稷者五谷之神勾龙后稷以配食也按所据郊特牲云社祭土而主隂气君南向于北牖下荅隂之义又云社者神社之道又周礼以血祭祭社稷五祀五乐用灵鼓大丧三年不祭惟天地社稷越绋而行事王肃云勾龙周弃并为五官故礼为社稷又牲用太牢与天地不同若谷是谷神祀之用谷反自食乎崔灵恩云二家之说郑为长余见礼记】烈山氏之子柱有播谷之功厉山氏之子农亦有播谷之功是故祭稷之日取二子以配食焉亦不忘本之义也然则今之配祀者谓之柱可也农亦可也何嫌于二名耶彼直以柱与农为稷之正神而非配稷者又汉儒之妄也或曰不然使稷为谷神则当祀以犊不当复用黍稷也殊不知用犊祭地礼也稷乃地只之属而非地犹五帝为天之尊神而非天也安得不用黍稷吾益知稷为谷之正神而无疑也【见上】孝经说云社者土之神稷者能布五谷皆土地自然之气故名曰神则社稷之为正神而非人为之也不亦可信矣乎【见孝经疏】祭法有云共工氏之子能平九州厉山氏之子能植百谷则数臣之配食社稷而非正神也不亦可信乎【昔厉山氏之有天下也其子曰农能植百谷夏之衰也周弃继之故祀以为稷共工氏之霸九州也其子曰后土能平九州故祀以为社】考歴代之制度订诸儒之议论而社稷之义定矣国朝以重农为国本以明礼为家法缛典盛仪于皇三代故大社之馔定于窦仪【长编太祖初有事于太庙乃诏窦仪定其仪注仪以开元礼参酌于三代之典继以进食之祭作雍和乐大社之馔自正门入配坐之馔自左门入皇帝诣垒洗之仪如圜丘】屋坛之制申于王随【天圣十年太常王随言坛广五丈髙五尺五色土为之四面各一屋惟南无屋】三献之礼得于奉常李维之请【景徳间太常李维言社稷同释奠之礼】埋血之祭定于元丰礼院之议【元丰四年详定礼文所言今社稷仪注不用血祭皆违礼经伏请社稷以埋血为始从之】其定笾豆簠簋之数见于景徳四年之诏【正配祀二笾豆三簠簋二爼从祀笾豆二簠簋爼一】其考仪注祝文之事见于天圣七年之议【祝文云以后稷配弃言柱与弃俱为稷不称弃何以别于柱】呜呼其制备矣其文侈矣其意厚矣而祖宗所以感神者又出于礼文之外宋德当天社稷鼎安歴三百年而又有以遗万载无疆之休和气致祥农扈告丰百室盈止而享黍稷稻梁之庆故勾龙为社夏制也且拳拳于过门不入土功用成之日秋报歌诗周制也而豳风农桑之务且致意焉有事神之文有感神之实而后质之鬼神而无愧矣







　　古今源流至论前集卷十
<子部,类书类,古今源流至论>
　　钦定四库全书
　　古今源流至论后集卷一　　宋　林駉　撰
　　道学
　　道学之説帝王以前无有也立我烝民莫匪尔极不识不知顺帝之则斯时也吾道隐然于危防授受之间而道学之説不立遵王之义无偏无陂遵王之路无反无侧斯时也吾道浑然于彛伦攸叙之际而道学之说不闻故在上者惟知有道统之传在下者惟知有道化之盛人极以之立元化以之运世道以之清殆犹元气沦浑未散初莫知吾道为何物也自周辙不西皇极之主弗作而吾道之脉已防天生素王出力兴起继以亚圣相为扶持惧贼乱以简严一字之春秋塞杨墨以明白七篇之仁义君臣父子之道复立礼义忠信之教复兴天地之运已息而复继人物之伦防乱而复叙此孔孟有皇极之徳无皇极之位所以有道学之名也呜呼天日常明宇宙常清天下而常有帝王正学而常有孔孟则符契若合阅百圣而如一人统绪相承歴万世而如一日奈一壊于秦人之刑名而道之正学湮防再坏于汉人之黄老而道之正学分裂大壊于梁陈隋唐寂灭之教而道之正学防无余泽噫可叹也尝谓天下不可一日无儒学之功也故其逹于朝廷之上施诸典章措诸政化则天下显然享斯道之福及其隐于师友之间形诸问荅见诸著述则天下犹隂被斯道之泽至上无宗主下无扶持而波荡于异端之流则生民之祸始兴矣韩昌黎谓轲之后不得其传信夫此伊川先生亦以为至论也欤【韩文原道篇云道之大原出乎天尧以是传之舜云云轲之后不得其传焉又伊川云退之晩年为文所得甚多如轲之后不得其传之语非蹈袭空虗而得之】虽然文不防天道未坠地百世而下必有我师至于本朝濂溪浚其源伊洛导其流横渠助其澜揖尧舜于梦寐之间授孔孟于讲论之顷景星鳯凰天下快覩太山北斗学者依归故性理言其二气五行动静言其四时万物诚论其元亨利贞道论其中正仁义则发于通书之数篇【通书性理命篇曰二气五行化生万物五殊二实二本则一是万为一一实万分万一各正小大有定　又动静篇水隂根阳火阳根隂五行隂阳隂阳太极四时运行万物终始混兮辟兮其无穷兮　又诚篇曰诚者圣人之本大哉乾元万物资始诚之源也乾道变化各正性命诚斯立焉纯粹至善者也元亨诚之通利贞诚之复大哉易也性命之源乎　又道篇曰圣人之道仁义中正而已矣守之贵行之利廓之配天地岂不易简岂为难知不守不行不廓耳】无极而太极太极而两仪两仪而五气五气而四时则见于太极之一图【太极圗曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉】玉渊金井志虑髙洁【赵阅道赠周茂叔诗心似氷轮浸玉渊节如金井冽寒泉】光风霁月胷次洒落【黄庭坚濂溪传序周茂叔人品甚髙胷中洒落如光风霁月好读书防意林壑初不为人窘束】此濂溪之学本乎易之太极然也【张敬夫作周濂溪祠堂记本乎易之太极中庸之诚】论性别其所禀本然之殊【伊川曰性相近此言所禀之性非言性之本若言其本岂可言相近孟子言性善性之本也性之本则无不善所禀之性有善有不善】论心辨其曰虚曰实之异【伊川训门人谓心有所主则虚明道告与叔谓心有所主则实】排异端必正其枯槁恣肆之弊【明道谓异端之教滞固者入于枯槁防通者归于恣肆】自致知至于知止诚意至于平天下洒扫应对至于穷理尽性【伊川撰明道行状先生之言平易易知贤愚皆获其益如羣饮于河各充其量先生教人自致知至于知止诚意至于平天下洒扫应对至于穷理尽性循循有序】以诚敬为入门践履为实地暗室屋漏为谨独之所【河南语录】托兴吟风充然有得【明道语录诗可以兴某自再见周茂叔后吟风弄月以归有吾与也之意】瞑目立雪望之凛然【防定夫杨中立见伊川坐而瞑目二子立不敢去退则门外雪深尺余矣其严厉也如此】此伊洛之学本乎中庸之诚然也【伊川行状】订顽砭愚有亚圣性善养气之论【横渠学堂右书订顽左书砭愚伊川曰是起争端改订顽曰西铭砭愚曰东铭明道曰订顽之言极淳正无杂杨中立曰西铭言体不及用恐流于兼爱伊川曰横渠立言诚有过处乃在正西铭推理存义扩前圣所未发与孟子性善养气说同】正理窟发前圣所未言之蕴【横渠有理窟一集论经又正一书】正容谨节凛若神明穷理尽性莹如氷雪此横渠之学又自礼法而入也【横渠语录】然尝观刘立之之言曰程氏从汝南周茂叔问学穷性命之理则知程氏之学出于濂溪也信矣【河间刘立之曰明道从汝南周茂叔问学穷性命之理率性防道体道成徳出处孔孟从容不勉又哲宗防宗实录伊川年十四五与明道同受业于防陵周茂叔先生】又观游定夫之言曰张子厚少好言邉旣而得闻程氏论议乃尽弃所学从事于道虚心求益恳恳不及则知张氏之学得于伊洛也信矣【建安游酢曰明道先生生而有妙质闻道甚早年逾冠明诚交资张子厚友而师之子厚少时自居其才谓提骑卒数万可横行匃奴视叛羗为易与耳故从之游者各能道边事旣而得闻明道先生论议乃谢其徒尽弃其旧学以从事于道其视先生虽外兄弟之子而虚心求益恳恳如不及后子厚学成徳尊识者谓与孟子比　山防横渠与伊川简横渠之学出于程氏而闗中诸生尊其师欲自为一家故予录此简以示学者】愚窃论之道学犹元气也周流今古罔有间断风雨有晦冥日月有薄蚀而此道不泯也世变有污隆治道有兴衰而此道终存也且涪陵之谪学禁甚严党人至有五鬼之号吾道尝一蚀矣【绍圣间以党论放归田里四年十一月送涪州编管　又崇寜初元祐学有禁孔文仲奏伊川歴致议谏腾口间乱以偿恩雠故市井目为五鬼之魁】而至髙宗中兴召用门弟岿然如灵光之独立士夫不能无歆羡之叹而正学防晦而复彰夫奚害【胡安国墓志及中兴本末云建炎初故崇政殿说书河南程頥以道学为天下倡其门人髙弟有故监察御史建阳游酢与今防猷阁待制将乐扬时是也以时为工部侍郎年七十九矣及入对有言圣贤之君未有不以典学为务者以君徳在是故也寻诏时兼侍讲是时如右丞许景衡右文殿修撰胡安国左司郎中呉给殿中左侍御史马伸皆号得頥之学安国崇安人给项城人也】濠梁之役赵公求去或者有髙视阔歩之讥吾道尝再蚀矣【绍兴张魏公败刘猊于濠州上曰却贼之功尽出右相之力于是赵鼎惶惧乞去时鼎旣出补外董朱继出时讥其髙视阔歩以为行】而赵公再相汲引善类蔼然于缙绅之间而正学防防而复盛夫奚病【赵鼎后再相复汲引胡董刘朱诸贤当时其党复盛】秦党不便于赵而刘大中之徒复相继而去吾道又尝再蚀矣【秦桧主和议不便赵鼎之党刘大中之徒于是求出】而庆元初年大儒设教抠衣云集屈致讲帷吾教有光焉而正学防坠而复振夫奚损【庆元初召用朱文公为侍讲文公祖伊洛之学故也】自是而后或废或兴不知防变未易尽言而伊洛源流至今流衍益盛也噫以道传学在士大夫固为有功而以道名学在士大夫不能无过节义盛于汉而衰于汉清流盛于唐而衰于唐道学之实隐然于冥冥之中是乃吾道之幸而道学之名矫矫然表暴于世者非士君子之福何者正学与邪学不两立正人与邪人不两用一消一长之间道学所由显晦之机也前日伪学之事可鍳矣吁可畏防元城了翁曰愿士大夫立此名节不愿士大夫立此门户愚亦曰愿士大夫传道学之实不愿士大夫唱道学之名
　　格物之学
　　人皆学解牛吾独得养生【庄子】人皆学舞劒吾独得草书【张旭】此格物之功用也至诚之未尽则鸢鱼之不察机心之一露则鸥鸟之不下此格物之本原也夫天地之间皆物也至粗者物之迹至精者物之理角者吾知其为牛鬛者吾知其为马非迹乎桥梓之父子鸿鴈之兄弟非理乎当因其迹而求其理不当忘其理而泥其迹也是学也必意诚心正而后可以明是理而私伪梏亡者不可以明是理必知周见彻而后可以明是理而人欲蔽塞者不可以明是理中庸言格物之妙本于诚意七篇所论备物者亦以反身而诚者先之独不观圣门之学乎顔子感常山之鸟知东野之马悟也【家语】而不知是理得于心斋坐忘之顷曾子造舍瑟之趣托浴沂之乐妙也【论语】盖咏歌而归天真黙悟非可以迹求之粤自杏坛迹熄槐市响絶后之所谓格者不累于物则离于物寥寥千载能续曾顔之学者惟我朝闗洛诸公有得焉尝攷诸君子之学有知者固格之而无知者亦格也有形者固造之而无形者亦造也探其原遡其蕴盖自诚敬得之伊洛之学尸居而龙见渊黙而雷声以诚敬为入门以践履为实地关中之学下学而上逹文章而天性以正容谨节为本以穷理尽性为用之君子者烛理旣融见理已到一性澄彻万善昭融以之格物何物非我以之明理何理非天蠢而鸟兽块而金石幽而造化悉归吾性分之中自今观之见鸟集而知机心之不生非妄也即伤弓飞鸟见曲髙举之意也【伊川指庭下羣雀曰地上之有物则羣雀集而食之故与之则不即来食须乆乃集盖人有意在尔若负粟者过遗下则便集而食矣云云】闻驴鸣而知己意之自若非诞也即鼓琴得趣六马仰秣之防耳【周茂叔窻前草不除问之云与自家意思一般子厚闻驴鸣亦谓如此】中孚一感可及豚鱼信乎狗有吠屠之灵【伊川曰犬吠屠人世有物随之非也此正如海鸥尔又易中孚卦】春燕秋鸿各随寒暑信乎雉为盛阳之物【伊川曰雉尾长故极阳兔尾短故极隂】此有知之物固易知也若夫有生而无知有形而不动者亦明之呉江枫叶秋古人固以物而知时而今观梅枝而知乾坤者信矣【早梅冬至以前发方一阳未生然则发生何也其荣其枯此万物一个隂阳升降之节也然逐枝自有荣枯分限不齐各有一乾坤也伊川语录】寒城菊自花前贤咏其物之有操而今谓草木之有恕心者信矣【有问明道曰如何谓之恕心曰充广得去为恕心如何是充广得去曰天地变化草木繁充广不去如何曰天地闭贤人隐　又杜诗】此有形之物亦易知也至于无形之可观无迹之可騐运于茫昧者亦知之一气升降未易管蠡今观石坛之润而探天地升降之妙若迂矣然础石之迹一润而在天之雨必至非为迂也【程先生游西湖在石坛上坐少顷脚踏处湿举起曰便见天地升降道理】惨舒迭运周流穹壤今以一瓶之粗而指隂阳消长之义若怪矣然丰山之钟方鸣而霜降之候已应非为怪也【程先生见火边汤瓶指之曰此便见隂阳消长之义】格物至是信无一物之不格也噫论关洛格物之学不先求其正心诚意穷理尽性之妙而谓今日格一物明日格一物以为所格在是亦不足语大学之道【或问伊川格物须是物物格之还只格一物而万理皆知曰今日格一物明日格一物积习旣久然后晓然自有贯通处】
　　师道
　　愚尝退而静思士君子以身立天地间其不可负不可慢者三曰君曰父而师与焉夫生而为人业而为士戴天履地而灵于万物不至于斵防磨灭摈弃雕落是谁之力欤富贵安佚我者君也鞠育覆护我者父也而诱掖训导啓廸成就我者师也人能忠而君孝而父此固职分之常茍弃所学倍其师将何自立于俯仰间乎昔者孔子以布衣匹夫而衣冠礼乐足以师表一世其门人弟子不逺数千里而从之虽饥寒流落摈于死而不去宁从陈蔡之厄而不忍弃弦歌之诲宁处匡人之围而不敢叛圣门之教【论语】宁有汉兵之围鲁共王之难而诗书金石之声不敢忘也【汉兵项羽传及鲁共王序】噫此其有补于世教岂浅浅哉木铎响絶杏坛迹芜师道之不絶也如线授子夏之学者虚无其説【田子方】传荀卿之业者刑名其家【李斯】操戈入室防百年于兹矣盖可叹也汉之诸儒争开户牖徃徃有自弃之心唐之诸儒吠噬狂走亦有厌薄之见方汉家蠧简有所师承守谷梁者不敢从左氏【刘歆诸人习左氏不从公谷】习韩诗者不敢尚齐鲁【儒林传】非不守师教也然刘歆受学方进矛盾户庭其视左氏春秋之学谓何【本传】林吉从师周堪失身匪人其视夏侯尚书之学安在【儒林传】呜呼习羿之艺弯弓反射汉儒何忍哉方唐家崇尚儒术愿承模楷从武公之教者升堂而游抱琴而歌【韩文上巳日燕太学聼弹琴诗序】薫阳城之徳者诣阙而留抗防而请【唐书阳城传】非不尊师道也然昌黎一代山斗百川东之且不能保籍湜之不叛【韩文与孟简书】子厚衡湘以南皆师之至答韦中立一书恐恐然群怪聚骂之讥【栁文答韦中立论师道书今之世不闻有师有辄哗笑之以为狂人独韩愈奋不顾流俗犯笑侮収召后学作师说因抗顔为师世果羣怪聚骂指伺牵引而操与为言词愈以是得狂名居长安炊不暇熟又挈之而东如是者数矣党性闻庸蜀之南常雨少日日出则犬吠云云】呜呼见雪而走望日而吠唐儒何怪哉【见上】甚矣师道不可一日不存也为天地立心为生民立极者师也为前圣继絶学为天下开太平者师也不然河汾王氏师友讲习而能开三百载之唐者师亦何负于人耶一时从游谋如房断如杜直如魏智如李方布衣穷悴之时直期以公辅之器异时以论谏称以征伐显以辅賛弥缝着稽其夙志无不酬然【文中子】孔孟而下而能得师友渊源者河汾一人而已此师道不可一日不存也得洙泗之源流接河汾之支吾于先正诸公有望焉安定之在湖以体用学也【家塾记安定先生胡瑗庆歴中教学苏湖间束脩弟子以数千计时方尚词赋独湖学以经义及时务学中故有经义斋治事斋】康节之在洛以象数学也【康节传李挺之象数之学】明复之在泰山以经学也【墓志孙复字明复后居太山学春秋着尊王发防十二篇】自周而程自程而张又以性理之学也【张敬夫祠堂记周敦頥字茂叔起于逺方超然自得本乎易之太极中庸之诚以极天地万物之变化其教人使之志伊尹之志学顔子之学推之于治礼乐刑政可举而行于是二程兄弟推明皇极之学杨山防横渠与伊川简横渠之学出于程氏而闗中诸生尊其师欲自为一家故予录此简以示学者】安定先生其体仁义礼乐其文诗书史传其用则润泽生民归于皇极凡从而学者其醇厚和易之气望之可知【熈宁十年刘彛召对上问从学何人曰少从安定臣闻圣人之道有体有用有文君臣父子仁义礼乐体也诗书史传子集文也举而措之天下用也累朝取士不以体用为本而尚浮华之词是以风俗偷薄瑗当寳元明道间明体用之学授诸生始自苏湖终于太学出其门者无虑二千余人学者明体用以为政教之本臣师之力也上曰门人在朝为谁曰钱藻之渊笃孙觉之纯明范纯仁之直温钱公辅之简谅其在外明体适用数十軰其余政事文学不可胜数　又闻见录安定教人有法伊川曰凡从安定先生学者其醇厚和易之气望之可知也】道徳贤材侈为歌咏【欧阳脩诗曰呉兴先生富道徳诜诜弟子皆贤材】栋梁桷榱极口称羙【王荆公诗曰先取先生作栋梁以次収拾桷与榱】钱藻之渊笃孙觉之纯明纯仁之直温【见上】蔼然为一代之盛此东南诸生皆能明体适用无愧于安定之门也康节先生先天易数以发乾坤之蕴【康节传李挺之先天易】皇极经世以续彛伦之传【陈瓘曰先天之学心法也其学在心或于心外欲观休咎故以皇极为名数之书】其得之李挺之穆伯长之源流盖非一日【陈抟学易以数学授穆脩伯长脩授李之才挺之才授康节先生】卫之学者舍学而学【门人张防撰行状大名王豫天性瑰玮博逹之士也精于易闻先生之笃志爱而欲授之旣与之语三日得所未闻始大惊服卒舍其学而学焉卫人乃知先生之为有道也】洛之士夫薰徳而化【明道先生撰墓志在洛防三十年讲学于家未尝强以语人而就问者日众乡里化之逺近尊之云云其与人言必依于忠信仁义乐道人之善而未尝攻其恶故贤者恱其徳不贤者服其化】章子厚欲传其学而不之许【章子厚从先生游欲传数学先生曰湏十年不仕乃可盖不之许也】邢和叔欲传其学而亦不之许【邢和叔从康节学援引古今康节曰先天学未有许多言语且当虚心潜虑上蔡语录邢恕要学尧夫不肯曰徒长奸雄】此先生不轻于授人而人亦不忍负于先生也太山先生不惑传注不为曲说自着尊王发防之书道徳髙迈而李丞相孔给事皆尊事之【欧公撰墓志先生少举进士不中退居太山之阳着春秋注尊王发防鲁之学者其尤贤而有道者石介自介而下皆以弟子事之李丞相廸以其弟之女妻之孔给事道辅为人刚直严重不妄与人闻先生之风就见之介执杖屦侍左右先生坐则立升降拜起则扶之及其徃谢也亦然】一时学者如石守道张洞盖鲁人之所尚北面授经讲问不怠亲执杖屦从容左右于是学者知有师弟子之礼【渑水燕谈孙明复先生居太山之阳道纯徳备深于春秋守道率张洞北面而师之访问讲觧日夕不怠明复行则从升降拜起则执杖屦以从于是学者始知师弟之礼】此太山之道愈尊而师友之分愈严也至若濂溪太极一圗洞窥秘奥通书数篇万世所宗志伊尹之志学顔子之学超然自得本乎易之道中庸之诚而游濂溪之门者则有二程诸君子焉【见上】程氏春风和气使人爱慕门外立雪气象森严【侯仲良云朱公掞见明道归语人曰光庭在春风中坐了一月游定夫杨中立见伊川坐而瞑目二子不敢去退则门外雪深尺余矣其严厉如此】使天下知有师道之可慕可敬而逰程氏之门者则有如游如杨如张如马焉【游定夫杨中立张思叔马时中皆出程氏之门】横渠订顽砭愚其言醇正正防一书学者指南【横渠学堂双牖右书订顽左书砭愚伊川曰是起争端改订顽曰西铭砭愚曰东铭明道曰订顽之言醇正无杂杨中立曰西铭言体不及用恐流于兼爱】闗中学者躬行之多至与洛并而游横渠之门者则有吕与叔苏季明焉【张子厚学成徳尊与孟子比然犹秘其学明道曰今之时当随其资教之虽识有明暗亦各有得焉子厚用其言故闗中学者躬行之多与洛人并吕与叔作横渠行状苏季明胡氏云季明从横渠甚多】呜呼此未足见师教淑人之深也不观宋卫之辱无以知孔门从道之坚不观齐梁之沮无以知孟氏诸弟尊师之笃不观党祸之惨无以知伊川门人薰徳之久方党事之起也根连株系祸发如矢而张绎屹然砥柱甘心沟壑而不变【张绎字思叔伊川归自涪陵思叔始见先生因读孟子志士不忘在沟壑勇士不忘防其元始有自得处后更穷理造防】方学禁之严也逺遯深逝不敢亲承而马时中嵗寒不改至执贽十反而不已【马伸字时中崇宁初元祐学有禁伸锐然为亲依之计先生以非其时恐贻公累公执贽凡十反且曰使伸得闻道虽死何憾况不至死乎】吾道可守而夷狄之法不可徇【伊川自涪归学者雕落多从佛教独山与谢显道不变因言学者皆荒于夷狄矣时吕原明游定夫皆重佛教】则谢显道其人也【见上】进士可弃而元祐之学不可议则尹焞其人也【尹焞师事伊川应进士举防问议诛元祐党人焞曰尚可以干禄乎哉不对而出告于程夫子曰吾不复应进士举矣】呜呼风雨如晦鸡鸣不已诸君子有焉吾道防坠而复续性学已晦而复明至今谈伊川之学者敛袵起敬诵伊川之诲者书绅自守是虽先生善淑之教亦诸君子固守之诚也若夫王安石从师濂溪而新经等作与向时所学大戾【王荆公从学濂溪后行新法大戾濂溪之教】郭忠孝授经伊川党事叛去至死不相徃来【崇宁初元祐学有禁奸人用事出其党为诸路学使专紏其事程先生之门虽素从游者以趍利叛去郭忠孝自党事起不与先生相徃来及卒亦不致奠】噫长者絶子乎子絶长者也此在圣门鸣鼓而攻之不暇尚足与语此哉
　　友义
　　观昌黎志子厚之碑则知朋友相处之义不容变【韩文桞子厚墓志铭云云中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱徃理请于朝将具防愿以桞易播虽重得罪死不悔遇有以梦得事白上者梦得于是改刺连州呜呼士穷乃见节义今夫平居里巷相慕恱酒食游戯相徴逐云一旦临小利害仅如毛发反眼若不相识】观丙吉贻弱翁之书又知朋友相规之义不茍同【汉史本传】噫伐木须友以成民徳至于归厚谷风朋友之道絶天下至于俗薄以世道升降观之则朋友之义亦大矣夫所谓相处之义非结绶弹冠相庆也非平居笑语诩诩也利害不移贫富不变生死祸福不敢易其志程婴杵臼全赵孤于辛苦之中【左传】张俭李笃脱党祸于危疑之顷者是矣【东汉党锢传张俭传】不然杯酒论交倾倒肺腑少临利害若不相识屦满于炙手可热之时罗设于一贫一贱之日郦生卖友耳余交兵【本传】此市井贱丈夫之所为其视朋友相处之义果谓何耶夫所谓相规之义非恕已而攻人也非植党而激变也学虽同而不可不切磋情虽孚而不容不各尽所见勃朴平智不害为交欢之约【汉周勃传】廵战逺守不失为相戮力之亲者是矣【唐书本传】不然举坐称善徒示貌亲同声賛美惟恐拂情有挤井相害之私无推车协济之意东都党锢【东汉党锢】唐人分朋【唐牛僧孺等传】秪为昵昵相狎之情其视朋友相规之义果谓何耶大抵握手论心道义相许不尽其所以共患难同甘苦之变此固不足为先施之信茍为国办事舍公从私以附丽雷同者相勉岂情之真爱之笃哉亦尝观先正数君子矣张防布衣交也冦公虽贵而忠定面折畧不少恕此不以富贵易其心【谈薮张冦布衣交也莱公兄事之忠定常面折不少恕虽贵不改也莱公在岐忠定在蜀还不留旣别顾莱公曰曽读霍光传否曰未也莱公归读其传至不学无术笑曰张公谓我矣】韩李莫逆交也韩公旣仕而李公相从不忍少离此不以穷达变其节【韩亿李若谷少尝同途赴试共有一被一氊每出入则互为仆从后韩先登第李尝从之其后并为参政】仲淹去国正党论方炽之秋士夫畏祸少有送者而王质载酒祖饯留语数夕祸福果足动乎【仲淹贬士夫畏夷简少肯送者李纮王质皆载酒徃饯质又留语数夕或诮质质曰希文贤者得为朋党幸矣】大年补外正人言下石之隙士夫首窜无有辨者而王曽面排谤议赓咏诗什危疑果足累乎【杨文公因母病有阳翟之行王文正公恐人害之白上遣使防医院而言事者弹劾不已卒以亚卿分司上尝语辅臣曰杨亿好谤时政王公曰杨亿文人叨荷国恩若谐谑过当则恐有之至于谤讪臣保其不为也王公器重文公至深颇思其归乃因中书斋宿覧文公近诗而与赵文定诸时贤继和上知之乃谕公召文公为秘书监】邹浩言事而去也田画毅然切责愿无以此举自满其赠之厚矣【言行录邹浩传】梅圣俞旣殁而贫也刘敞未尝为人书铭特书碑以助其乏其爱之至矣【言行录刘敞传】虽然此未足为待之之深也平居相处则称美之不暇为国论事则廷争而无私【长编庆厯五年欧阳脩言杜衍为人清审而谨守规矩仲淹则恢宏自信而不疑韩琦则纯正而质直富弼则明敏而果鋭四人为性各不同虽皆归于尽忠而所见各异故杜衍欲深罪滕宗谅仲淹力争而寛之仲淹谓契丹必攻河东请急脩边备富弼言契丹必不来至于尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙四人者可谓公正之贤也平日闲居则相称美之不暇为国论事则公言廷争而无私杜衍真得忠臣有不和之节而谗为朋党诬矣】上前争事各持异议以自骋下殿相善不失和气而如故此则可重也【魏泰别录韩忠献公言庆厯中与希文彦国同在西府上前争事议论各别下殿各不失和气如未尝争也当时相善三人正如推车子盖其心主于车可行而已不为已也】是故君实景仁异姓兄弟耳钟律一事终身相非【范景仁墓志君实尝语人曰吾与景仁兄弟也但姓不同耳至于钟律则反复相非终身不能相一君子是以知二公非茍同者】韩公杜公世指为朋党耳举兵一事彼此异见【杜衍墓志边将欲大举击夏人韩公以为可举杜公以为不可然兵后果不得出契丹与夏人大战河外范文正安抚河东欲以兵从公以为契丹必不来兵不可妄也后契丹卒不来二人皆世俗指以为朋党者其议论之异盖如此】水洛之城议及尹洙洙孙甫所善也甫非咈洙正爱洙也【孙甫墓志边将刘沪城水洛于渭州部署尹洙以沪违节度将诛之大臣稍主洙议公以城水洛通秦渭于国家利沪不可罪由是罢洙洙公平生所善也】差役之害言咈温公东坡温公所契也东坡非戾温公正厚温公也【苏轼谓司马公曰差役免役各有利害免役之害頋掊民财十室九空差役之害民常在官不得专力于农而贪吏猾胥得縁为奸又曰今欲骤罢免役而行差役盖未易也光不然之】欲宥宗谅仲淹曰可杜公曰不可不曰杜公仲淹之所爱【南丰杂识孙甫尝家居石介过之曰富公言滕宗谅守庆州用公使钱坐罪杜公则欲致宗谅重法不然则衍不能在此范公则欲薄其罪曰不然则仲淹请去此二人世指为朋党也】欲宥仲约仲淹曰可富公曰不可不曰仲淹富公之所党【龙川志髙邮知军晁仲约迎劳劫盗张海富弼在枢府欲诛仲约以正法范公在政府欲宥之云云余见上】其相处也如昵其论事也如争诸公岂为面朋哉夫何荆公处友不端也陈升之荆公推毂矣旣登揆席忍为操戈之计【长编陈升之善傅防以取富贵安石用事务变更设制置条例司引升之共事凡所欲为自条例司直奏行安石深徳之故推升之先使为相旣登相后于条例司遂不复闗预安石大怒于是二人始判】吕惠卿荆公爱友矣旣入参职遂肆弯弓之巧【长编始安石荐惠卿代已惠卿旣得势恐安石复入凡可以害安石者无不用其智】此小人之弃节背义得罪于荆公固多矣然荆公所以失相处之义以其无相规之理故也何者人莫患乎好人同己也同己之心一胜则势利之友日亲而礼义之交日踈规正之论不闻而防侫之言愈宻反覆之祸诸贤已先知之【司马光对賔客辄指言之曰覆王氏者必惠卿也后六年惠卿叛安石茍可以覆王氏者靡所不为】程明道与荆公同学于濂溪也以不乐新法而絶【程明道与王介甫同学于濂溪周茂叔后介甫用事明道力攻新法之害不聼乞补外】韩维与荆公同受荐于文潞公也以不合新法而踈【温公琐语皇祐中文潞公为宰相荐安石及张瓌曽公亮韩维四人恬退乞不次进用又韩维行状安石用事维极论新法不便不报乞补外】郑侠师事于荆公【郑侠从荆公学极论新法神宗为罢青苗免役】钱景谌素交与荆公【闻见录钱景谌与王荆公善后荆公用事论新法不合遂相絶终身为外官】一论新法终身相弃司马君实素厚于荆公【司马君实与荆公素厚及荆公用事行新法君实与荆公书介甫从政期年天下恶介甫者诋毁无所不至某独知其不然云云】刘道原雅善于荆公【十国纪年序王介甫与道原有旧深爱其才熈宁中介甫参大政欲引道原脩三司条例道原固辞以不习金谷之事及吕献可得罪知邓州道原徃见介甫曰公所以致人言盖亦有所未思因为条陈所更法令介甫大怒遂与之絶】一议新法屏迹不容荆公之茍同如此安得不蹈小人之计耶晩年谓其侄防曰吾昔好交游甚多皆以国事相絶欲下笔作书相问长叹而止意若有所愧噫荆公之悔亦晩矣【闻见录田画承君云荆公尝谓其侄防曰吾昔好交游甚多皆以公事相絶公居闲复欲作书相问防忻然为设纸笔案上公屡欲下笔作书辄长叹而止意若有所愧也】尚论处友之道知相处不容变之心又知相规不茍同之理庶无愧于前脩云
　　评文
　　屈原之离骚有长鲸苍虬不得伸之态读之令人激切生忠愤心竒体也或者至有露才已之讥【蒋之翰称骚经若惊澜奔湍鬱闭而不流若长鲸苍虬偃滞而不得伸若温金璞玉泥沙掩匿而不得用若明星皎月云雾蔽防而不得出又班固谓屈原作骚露才扬已】靖节之归去来有闲鸥立海之状读之令人清洒忘名利心佳制也或者有以赋为辞之议【前軰谓陶渊明如野鹤任风闲鸥立海又曰归去来以赋为辞】呜呼为文之难如此而况于论文者乎夫自六经不作之后骚人墨客雄才徤笔驰价于翰墨之塲者不知其防固难以一二数姑即文选文粹之所去取者而评议之信矣夫论文之难也且撷华掇菁而为选萧统之用工多矣然西汉之文不取仲舒之三防而取雄之美新何见也【见汉史董仲舒传又文选】去疵取醇而为粹姚铉之着意劳矣然李唐之文不取昌黎之碑而取叚文昌之碑何识也【唐旧史云韩昌黎淮西碑多载裴度事时先入蔡李愬功第一愬不平之诏令磨愈文命翰林学士叚文昌撰故李义山诗曰帝曰汝度功第一汝从事愈宜为辞意竒语重喻者少谗之天子言其私　又东坡尝于邸壁间见一诗云淮西功徳冠皇唐吏部文章日月光干载断碑人脍炙不知世有叚文昌　又姚文粹只载叚文昌淮西碑】噫选粹之失岂止于此耶编司马长卿赋上林而不知谬言卢橘夏熟编子云赋甘泉而不知妄用玉树青葱羽猎托讽之词子虚奏雅之篇而反杂于长门防慢之语选果足信乎【左太冲三都赋序云相如赋上林而称卢橘夏熟雄赋甘泉而陈玉植青葱班固赋西都而叹出比目鱼张衡赋西京而述游海若其言无证又见司马相如雄赋】述王摩诘老将行而不辨指天幸不败为卫青之误述李长吉鴈门行而不指黑云压城续以甲光向日之失道士呉筠之着游仙释子兰之作长城窟而亦溷李杜元白之集粹果可取乎【并文粹】噫三代之文至汉复起西汉之文至唐复振一去一取且无定见况江左诸子纷纷之笔欤呜呼有頴士之髙识庶能知李华吊古战文【唐李华传】无欧阳公之巨眼而昌黎文集终为頽壁敝箧之物【欧阳公韩文后州南有大姓李氏者其子尧辅颇好学余为儿童时多游其家见有弊箧贮故书在壁间发而视之得唐昌黎先生文集六卷因乞以归之见其文深厚而雄博】信矣夫论文之难也天开我宋钜工彬彬一洗万古日月争光故有为三百年来文不振直从韩桞到孙丁之诗者【孙何与丁谓齐名王禹偁有诗曰三百年来文不振直从韩桞到孙丁于今便合教修史二子文章似六经】有为曽子文章众无有水之江汉星之斗之咏者【王荆公赠曽子固之诗云】山川旺气化入文章噫盛哉有如王黄州之恪孙防山之义石徂徕之厉尹河南之简欧庐陵之醇苏文安之逺李旴江之锐宋常山之峻司马涑水之端曽南丰之毅王临川之整苏东坡之浩苏颍濵之通李淇水之宏陈后山之濬黄豫章之理秦淮海之焕晁济北之舒张谯国之婉张石室之俊笔势骎骎与周汉轧是岂区区模仿者之所能及哉然考其评议观其取予徃徃有佩劔相笑之见夫欧阳永叔醉翁亭记平生最得意者而秦少游以为用赋体【东坡云永叔作醉翁亭记其辞玩易盖戯云尔又不自以为竒特也而妄庸者亦作永叔语曰平生为此文最得意又云吾不能为退之书记退之又不能为吾醉翁亭记此又大妄也陈后山云退之作记记其事尔今之记乃论也秦少游谓醉翁亭记亦用赋体】范文正岳阳楼记世称曰佳作者而尹师鲁以为传竒体【后山诗话云范文正为岳阳楼记用对语说时累世以为竒尹师鲁读之曰传竒体耳传竒唐制硎所着小说也】曽子固之记六经阁张伯玉终不惬意【曽子固初为太平州司户参军张伯玉前軰人也欧阳公王荆公诸名士共称子固文章伯玉殊不顾间语子固吾方作六经阁其为之记子固凡誊槀六七终不惬伯玉之意则谓子固曰吾自为之其书于纸曰六经阁者诸子百家皆在焉不书尊经也云云子固大畏服闻见后录】陈铎之批答鲁仲明谓非诏语【鲁仲明论陈铎批答乃表语非诏语】王荆公以东坡醉白堂记为韩白优劣论苏公以王金陵处州学记为学校防【并文集注】噫称賛之意不足而正救之辞有余诸公非相短也正所以相切磋也不然桞子厚素称韩之文若捕龙蛇抟虎豹急与之角而不暇至论韩碑议其有防子之习诸公之见非韩桞之见欤【桞文集读韩愈所着毛颖传后题云有来南者言韩愈为毛颖传云云索而读之若捕龙蛇抟虎豹急与之角而力不敢暇指韩子之怪于文也　又刘梦得曰桞八駮韩十八平淮西碑云左饘右粥何如我平淮西碑云仰父俯子桞云韩碑议有防子使我为之便说用兵伐叛】乐天之诗沈存中喜其识趣可尚章子厚讥其识趣最浅【诗史云沈存中谓乐天诗不必皆好然识趣可尚章子厚谓不然乐天识趣最浅陋谓诗中言甘露事处防如幸灾虽私讐可快然朝廷当此不幸臣子不当形歌咏也如当公白首同归日是我青山独徃时之类　又百斛明珠云乐天为王涯所诬谪江州司马甘露之祸乐天在洛适游香山寺有诗曰当君白首同归日是我青山独徃时不知者以乐天为幸之乐天岂幸人之过者盖悲之也】杜陵之诗黄鲁直称其灵丹一粒杨大年薄其为村夫子【黄鲁直称杜子美诗如灵丹一粒防铁成金　又诗史杨大年不喜杜子美诗谓之村夫子有乡人以子美诗强大年不服因曰公试为我续江汉思归客一句大年以为属对乡人曰乾坤一腐儒大年似少屈】昌黎之文欧公平日推重以家藏万卷惟韩文为旧物万世所尊而苏颍濵乃讥之【欧公书韩文后云云余家蔵书万卷独昌黎先生集为旧物也呜呼韩氏之文之道万世所共尊天下所共传而有也又苏子由谓元和圣徳诗李斯颂秦所不肯言】愚溪之文苏东坡晚年最爱以碑文妙絶今古而欧公乃薄之【苏东坡晩年最喜桞子厚称其诗在渊明下韦苏州上至读曹溪南岳诸碑妙絶今古　欧公谓子厚叔文之事韩门罪人】噫去取之见不同而劣之论亦异诸公非相反也正所以相诘难也不然老泉尝称迁之史其与善隐而彰其惩恶直而寛至其子頴濵作古史以紏其失诸公之见非苏氏父子之见欤【老泉文迁史其与善也隐而彰其惩恶也直而寛其贱夷狄也简而明○又子由作古史论史迁之失】虽然文人相轻从古固然然学不逮先軰文不逮先軰亦效先軰雌黄之口皆其气习不浑厚而轻躁者之为乎读诗未有刘长卿一句己呼阮籍为老兵笔语未有骆賔王一字己骂宋玉为罪人则吾岂敢
　　韩文
　　昔欧公之防昌黎文集也曰予少得韩文于頽壁敝箧间阅之可爱方举进士未暇进力后官洛阳与尹师鲁出所蔵而补缀之而韩文遂行于世噫欧公用力也久矣【欧公书韩文后曰余少家汉东州南有李辅儿颇好学余为儿时多游其家见有敝箧贮故书在壁间发而视之得昌黎先生文集六卷脱落颠倒无次序因乞李氏归读之见其言深厚而雄博然余犹少未能悉究其义徒见其浩然无涯若可爱余方举进士以礼部诗赋为事年十有七试于州为有司所黜因取所蔵韩氏之文复阅之则喟然叹曰学者当至于是而止耳后七年举进士及第官于洛阳而尹师鲁之徒皆在遂相与作为古文因出所蔵昌黎集而补缀之求人家所有旧本而校之其后天下学者亦渐趍于古而韩文遂行于世】故革华传旧所不传而欧公录之【洪兴祖注曰下邳革华传旧来无此传欧公始录之】召大颠书旧所不载而欧公辨之【庆厯丁亥江西袁渉世弼得此书疑因之滁州谒欧阳永叔质之曰实退之语它意不及也此书唐元和十四年刻在朝阳灵山寺东坡又云世妄撰之】作诗得寛韵则波澜横溢泛入傍韵得窄韵则不复旁出因难见巧旧所未论而欧公始评之【欧公云退之工于用韵得寛韵则波澜横溢泛入旁韵如此日足可惜之类是也得窄韵则不复旁出因难见巧如病中赠张十八之类是也】故作文者非韩不学学韩者非欧不师苏公谓欧阳今之韩愈信夫【苏轼序欧阳之文曰韩文之后三百余年而得欧阳子天下尊之曰欧阳子今之韩愈也】呜呼昌黎之文龙翔鳯跃日光玉防出入周孔凌驾卿云千态万状道徳仁义之言炳如也然毛頴一传旧史讥之则公之文在唐而未着【汉唐书云愈作毛頴传讥其不近人情此文章之甚谬者矣洪兴祖曰旧史所见如此罕有识者】伯长所鬻经年不售则公之文在国初而未显【穆伯长有韩桞集镂板鬻于京师经年无售者】不有欧阳氏其孰为古文之倡欤其孰继昌黎之躅欤自是而后如苏如曽如王如宋诸君子继唱迭和追逐前脩盛矣哉愚尝观公之文矣读圣徳诗而知其文辞雅正与周雅争光读城南聨句而知其辞气豪放虽累十百千而不困故东坡谓寄盘谷子二章不减杜子美【东坡曰退之寻常诗自谓不及李杜若卢郎中云夫寄示送盘谷子诗二章独不减杜子美】鲁直谓南溪始泛三首有诗人句律之深意【鲁直于退之最爱南溪始泛三首以为有诗人句律之深意盖退之絶笔于此】则公之诗可知也读平淮西碑气象宏富得相如体读曹成王碑语句简古得子云体【洪兴祖曰尝见一士人云曹成王碑造语法子云也南山诗平淮西碑气象宏富法相如也进学觧师说之类精纯入道理法刘向也凡为文字字有法法左氏司马迁也】故孙觉谓淮西碑其叙如书铭如诗【后山诗话云龙圗孙学士觉喜论文谓退之淮西碑叙如书铭如诗】临川谓退之善为铭如王适张彻二铭尤竒【王荆公云退之善为铭如王适张彻尤竒也】则公之碑若铭可见也原道一篇扶持名教与轲书相表里进学觧师说等作精粹入道理不下刘向及质之前軰伊川谓如轲之后不得其传之语非蹈袭空虚而得之【伊川云退之晩年为文所得甚多如轲之后不得其传之语非蹈袭空虚而得之】小宋谓送穷文进学觧皆古人意思未到则公之杂文皆周情孔思也【小宋云退之送穷文进学觧毛頴等传皆古人意思未到可以名家矣然送穷与杨子云逐贫赋大意相类盖古人作文皆有所祖述如司马相如大人赋全用屈原逺逰中语老杜云逓相祖述复先谁长卿子长皆剽窃前人意耶】至若序若传愈出愈竒送李愿归盘谷序东坡以唐无文章惟此一篇而已【东坡云欧阳公言晋无文章惟陶渊明归去来一篇而已余亦谓唐无文章惟送李愿归盘谷序一篇而已】毛頴等传前軰以其说出于庄周寓言【荆林东斋洪兴祖宣和间人尝谓毛頴传桞子厚以为怪予以为子虚乌有之比其说出于庄周寓言】呜呼斯文也振八代之衰济天下之溺回狂澜以挽异端之趍吹死灰以彰六经之学盖名教中一砥柱固非后学测其涯矣姑即先正之所评论之所嘉叹以叙其一二焉耳然孔孟经学不行于春秋战国而行于后世昌黎文集不显于李唐而显于我朝噫有以夫然尝论之韩公得欧公而唱得诸公而和固为斯文之幸然浅学者见卑识陋轻议妄改好事者托名乱真求售其文斯文又何不幸耶聴頴师弹琴一诗盖竒作也或者妄托文忠公以此为听琵琶之诗旣议韩公又诬欧公【洪兴祖曰欧公以听頴师弹琴诗为听琵琶诗东坡尝作听琴诗恨文忠公不及见二公之论似未必然】祭桞子厚文盖精语也或者妄以表表愈伟之句改为表奏【洪兴祖曰退之文章多为流俗庸人妄改如祭桞子厚文云表表愈伟尝见一本改作表奏】嗟夫胷中无国子监不可读杜甫诗况公之文浅学者岂可轻议乎【前軰论云】直谏表论顾威状言不成文事非指实已不免前軰之论【荆林东斋曰直谏表论顾威状旧本无之好事者编入别集观其文法非退之作公在穆宗朝不闻有直谏事设或有之史官岂得不传盖后人妄托公名以售其文才识庸浅尚不堪为退之作故也直谏表云忝位圣唐见贤如齐贤逹之士所痛心怪骇而已枵然无圗等语皆不成文理又论顾威状云今臣独陈一力胡能止百官之防说烦救顾威此一诗季同不可谓百官之防又云臣当寸草之命骨肉谢于陛下矣议刑常事安用此等语】诗之序议三器论命意措辞絶无长处又别出一人之手凡此数篇皆编外集【或论韩文直谏表顾威状正出一手诗之序议三器论又出一人之手论意措辞絶无长处徒务怪句云云】嗟夫李华吊古战场文且不逃頴士之所识况公之文好事者其可托名乎【唐书李华传】虽然外集所录固杂矣至明水赋送俱文珍僧令纵答刘秀才论史与夫上贾滑州书荐薛公达书通觧择言鄠人对等篇深粹典丽非他人所能及而李汉公之门人最厚者収拾遗文无所失坠而此作反不在四十卷之列何耶我知之矣盖论史之作人祸天刑数语特出于有激而云【答刘秀才论史书云夫为史者不有人祸必有天刑岂可不畏惧而轻为之哉唐有天下二百年矣圣君贤相相踵其余文武之士不可胜数岂一人卒能纪而传之耶】明水赋虽工乃举子声律之语【外集省试明水赋】文珍阉寺识者羞称【外集送汴州监军俱文珍序并传】令纵浮屠名教所斥【又送浮屠令纵西游序】乃公意自不欲存于世者故汉集中不収之【李汉文集序门人李汉辱知最厚且亲遂収拾遗文无所失坠捴七百二十六合为四十一卷又有注论语十卷顺宗实录五卷不在集中】至其他所作又有可言者盖少年识见一昌黎也潮州贬还又一昌黎也黄山谷尝曰公之文自潮州还有不待绳削而自合者则公之老作为自然也【韩公年谱云鲁直云退之自潮州还朝后文不烦绳削而自合】伊川亦曰退之晩年为文所得甚多则以公之晚作为有所见也【见上】彼上贾滑州书方年二十二【韩公年谱上贾滑州耽书云愈年二十二读书学文十五年自七嵗读书至此首尾十六年一本作二十三误矣】而荐薛公达书殆又始冠之嵗【年谱正元四年戊辰张建封为滁泗濠节度公荐薛公逹于建封云河东薛公达年二十有六按公达墓志云元和四年年四十七卒自元和己丑逆数之至今二十六嵗公时年二十二始有文章见集中】通觧择言觧鄠人对三篇亦皆少时所作【洪兴祖云通觧择言觧鄠人对或云皆少时所作】齿少气弱诚非足以垂永乆者也噫张燕公謪岳州而诗益凄惋人以为江山之助【张说传说为文属思精壮长于碑志世所不逮旣谪岳州而诗益凄惋人谓得江山助云】杜工部自防州后所着篇什皆不待斧斤而自合【杜甫诗后因闗辅饥辄弃官去客秦州流落劔南夔峡间酒酣慷慨怀古余见杜诗集】桞子厚南迁后作曹溪南岳诸碑妙絶古今东坡称叹不能自已者【栁宗元年谱东坡居士云桞子厚南迁作曹溪南岳诸碑妙絶古今】然则论韩公之文安敢以少年所作为公之累耶





　　古今源流至论后集卷一
<子部,类书类,古今源流至论>
　　钦定四库全书
　　古今源流至论后集卷二　　宋　林駉　撰
　　三省
　　侍中　　　中书令　　　尚书令
　　左右仆射【唐亦除尚书令以仆射为尚书省长】
　　三省之职起于秦汉三省之任重于东都魏晋以尚书省统天下之务中书省总机要之司门下省掌出纳之命则唐与本朝也且侍中秦官特丞相史之任汉选贵游充为加官掌侍左右分典服物【宋百官志曰侍中本秦丞相史也使五人往来殿内东厢奏事故谓之侍中又按通典汉侍中为加官得入禁中分掌乗舆服物云云贵子弟至襁褓受宠】严助词臣得备顾问【本传】安国名儒特掌唾盂【宋百官志武帝世孔安国为侍中以其儒者特听掌唾盂朝廷荣之】其微可知也中书令汉官特少府属之职晚年倦政游宴后庭遂置中书俾领章奏武帝初用宦者成帝惩用士人甚欲轻其权也【通典其所置中书之名因武帝游宴后庭始用宦者典事尚书谓之中书谒者置令仆射元帝时恭为令石显为仆射秉权用事成帝改中书谒者令日中谒者令更以士人为之】秦时少府主发书殿中者谓之尚书令不过任蚕室至贱之人通掌图书宣达封奏而政不与焉【六典云初秦变周法天下之事皆决丞相府置尚书于禁中有令丞掌通章奏而已　又通典云秦时少府遣吏四人在殿中主发书故谓之尚书尚者主也又云武帝始用宦者主中书以司马迁中间遂罢其官以为中书之职至武帝罢中书宦者又置尚书五人一人为仆射】秦时以善射者掌事谓之仆射乃谒者冗从之徒后置尚书虽优此官而任犹轻焉此三省之职起于秦汉然也【通典秦官汉因之自侍中尚书博士初皆有之古者重武官有主射以督课故曰仆射又云成帝尚书五人一人为仆射四人分曹通掌尚书秘记章奏之事其任犹轻】西汉丞相总百官而九卿分事东都事权归台阁而尚书分曹出纳王言敷奏万机令则总领纪纲仆射则分掌钱谷而尚书之权始重【司马温公文按西汉以丞相总百官而九卿分天下之事光武中兴自亲庶务事归防阁尚书始重而西汉公卿稍已失职矣　通典尚书至后汉则为优重出纳王言敷奏万机令及右丞摠领纪纲无所不统仆射及左丞分掌廪饩钱谷灵帝以侍中梁鹄为选部尚书总谓之尚书台亦谓之中台】魏武置秘书令典尚书之奏事文帝置中书令罢秘书之官属遂以秘书左丞刘放为中书监以秘书右丞为中书令职重情亲专掌机要而中书之任始重【魏武帝为魏王置秘书令典尚书奏事又其任也文帝黄初初改为中书令又置监以秘书左丞刘放为中书监右丞孙资为中书令并掌机要中书令监始于此也又司马温公文及魏佐汉初建魏国置秘书令典尚书奏事文帝受禅改秘书为中书有令有监亦不废尚书然中书亲近而尚书疎外矣】东晋以后天子以侍中常在左右与议政事始不专用中书入侍帷幄出拥华盖嵇绍为侍中身捍乗舆禇翼为侍中面叱峻兵于是中书之权分而门下之权重矣【司马温公文东晋以后天子以侍中常在左右多与之议政事于是又有门下而中书之权始分矣　王粲为侍中曹植赠粲诗曰戴蝉珥貂朱衣皓带入侍帷幄出拥华盖　又通典注曰彭权于晋武帝为侍中能答旄头之义嵇绍于晋惠帝为侍中以身捍衞帝侧禇翼为侍中抱天子以叱苏峻兵钟雅为侍中出招义兵事觉为峻所害】此三省之任重于东都魏晋然也降及南北大抵循袭唐因隋制以三省长官为宰相命太宗为尚书令封德彛为中书令髙士防为侍中后以太宗尝为尚书令故以仆射为侍中中书令为宰相如武德间以裴寂德彛为左右仆射正观初以萧瑀无忌为左右仆射皆为宰相之职其制可见也【唐宰相表武德元年六月甲戌赵国公世民为尚书令三年三月甲戍中书侍郎封德彛兼中书令九年七月辛卯髙士防为侍中又表四年四月寂为左仆射九年德彛为右仆射　又正观元年萧瑀为尚书左仆射长孙无忌为尚书右仆射】其后以品髙不除他官叅预故有叅议朝政叅知政事之名【唐百官志太宗时以杜预吏部尚书叅议朝政魏徴以秘书监叅预朝政或曰叅议得失叅知政事之类其名非一皆宰相之职也】又其后或加平章或加同品至拜仆射亦必带之惟侍中中书令则否故有平章同品之名【同上贞观八年仆射李靖以疾辞位诏疾少瘳三两日一至中书门下平章事而平章事之名盖起于此其后李勣以太子詹事同中书门下三品书同侍中中书令也而同三品之名盖起于此职源自尚书令阙二仆射为宰相及正观未除拜仆射必加同中书门下平章事及叅知等名】然唐为此号者盖欲合中书令之权耳自是相承至于国朝莫之能改非不分也理势不可复分也国初三省长官第为空名惟侍中有真拜者在国初则范质赵普继此则丁谓冯拯韩琦而已是虽以门下省长官而总百揆然三省之职实合为一故未改官制之前凡命相者必曰同中书门下平章事盖国朝之制名曰沿唐而实异于唐欤【职源国朝沿唐制凡命相必曰同中书门下平章事即真拜侍中者不复言平章事累朝因仍三省长官尚书令中书令侍中仆射不与政皆为空官特以寓禄秩序位品而已　又皇朝元辅表建隆元年范质侍中兴国六年九月赵普司徒兼侍中干兴元年丁谓冯拯并侍中治平四年神宗即位正月韩琦司徒侍中昭文馆大学士监脩国史】元丰正名三省并建分职设局如贯绳然然愚所深惜者小人用事托公济私其弊有三盖不可不论且王珪以左仆射兼门下侍郎蔡确以右仆射兼中书侍郎二省宜相兼矣夫何确专政柄惟重中书凡有除吏珪不与闻盖仆射为相命令进拟皆所由出安有省覆之举二省进对同得预闻旣已奉行又复有审驳之理此事权所以尽归于右仆射之手蔡确偏重右相之弊一也【元丰五年诏自今事并中书取防门下覆奏尚书施行辅臣有言中书独取防事权太重上曰三省体均中书议之尚书行之苟有不当自可论奏不当于此乱体统也初王珪蔡确力賛改官制确先说珪曰公久居相位必拜中书令故珪不疑一日确宻言三省长官位髙不须设只以左仆射兼门下侍郎右仆射兼中书侍郎各主两省事上以为然确独专政柄凡除吏珪不与闻乃言臣备位宰相不与进退百官请同议上许之三省并建政事者大事出门下其次出中书又其次出尚书王安礼不预官制乃曰政畏多门要当归一臣谓事无巨细宣于中书本于门下尚书行之则善矣从之　又笔谈官制行左仆射兼门下侍郎行侍郎之职右仆射兼中书侍郎行中书之职别置侍郎以贰之二省宜相兼矣然仆射旣为宰相则凡命令进拟末有不由之出者出令之职旣身行尚又省而复之乎方其进对门下侍郎亦预闻矣既已奉行之而又审之亦无是理门下惟有给事封驳未有侍郎自驳已奉之命者则侍中侍郎所谓省审殆几虚文也元祐间议者以诏令稽留吏员冗多因有并门下省之意故虽不行然而有当禀左相必送中书右相或持不主左相无如之何中书侍郎进门下侍郎虽名为进其实不乐也】自吕公着有同舟共济之说而执政皆协力【吕公着神道碑官制三省并建而中书独为取防之地门下尚书奉行而已公着曰三省均辅臣也正如同舟共济当一心共力以脩政事乞事于三省者自今执政同进呈取防而各行之遂定为令】又韩缜以犹子避亲改授之命而三省同取防三省宜同心矣【韩缜为右仆射其犹子以避亲改授超升本班时黄履言之始命三省合取防事及防谏章疏同进拟不专属中书】夫何子厚任左仆射有欲更分班奏事之制者子厚惧权之去已乃曰此先帝之志不可易故终哲宗之世不置右仆射而文书有合送中书取防者则以为无条有例由尚书省径上但过门下而已蔡京奸臣尤而效之子厚偏重左相之弊二也【绍圣元年章焞左仆射当时有言元祐擅更三省分班奏事之制者焞曰此先帝之志不可易故文书有合送中书取防者则以为无条有例由尚书省径上但过门下而已三年李清臣为中书侍郎言官制中书取防门下审覆尚书施行近日尚书侵紊职事而合送中书者更不送中书便将上取防伏望变正　又绍圣元年至元符二年凡六年惟焞为左相】又有甚者京相既久奸谋日长请改左仆射为太宰右仆射为少宰自以太师兼总三省号为公相宰执大臣皆居其下益肆其无忌惮之心噫可叹也是则蔡京偏重公相之弊其变已三流害尤甚欤【大观二年京为左仆射独相政和六年改左右仆射为太宰少宰五月京以太师楚国公领三省事三日一至都堂元辅表　又蔡绦国史补政和废尚书令侍中中书令改为左辅右弼未始除授左右仆射为太宰少宰京为太师兼领三省号公相云】嗟夫右相偏重之弊王珪非不言之言之卒不胜【见上】左相偏重之弊李清臣非不辨之辨之卒不能至公相专恣之弊宣和诏令非不言罢而或以为噬脐之悔【宣和七年诏令居三公论道之位而摠理三省众务使宰相备员殊失绍述宪章之意可于尚书复置令虚而不除三公止系阶官更不摠领三省余见上】甚至绍兴权臣窃之【秦桧绍兴十三年除太师】开禧权臣又窃之识者盖为浩叹罢平章之名定丞相之称此乾道之令典也【乾道八年改左右丞相罢左右仆射平章事】今日宜率由之以为万世家法云
　　宰相兼枢
　　周公冡宰出征东山【诗】毕公为公兼任司马【书】嗟夫军旅之事非缙绅之所当预将帅之权非庙堂之所可侵而周公必使兼统不曰侵官何耶盖出征重寄也握兵大权也身为大臣不得与知则涣散不相通彼此不相济其弊岂胜言哉尝以周之六官攷之冡宰所以掌邦治统百官也司马所以统六卿平邦国也二卿适相等耳至调发之权不归之司马而归之天官噫先王之为虑也逺矣故吕伋掌兵若无闗于太保而太保实俾之【书顾命】程伯出师若无与于尹氏而尹氏实命之【诗】于分之中而有合之理存于判然不相属之际而有贯通之意寓此周人所以为良法欤自防蔺立敌而将相之职分田吴争功而军国之权偏【通鉴魏置相田文吴起不恱谓田文曰请与子论功可乎田文曰可起曰将三军敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩魏賔从子孰与起文曰不如子起曰三者子皆出吾下而位加吾上何也文曰主少国疑大臣未附百姓不信方是之时属之子乎属之我乎起黙然曰属之子矣　又蔺相如辅赵王归国以相如为上卿位在防颇之右亷颇曰我为赵将有攻城野战之功蔺相如素贱人吾羞不忍为之下宣言曰我见相如必辱之相如闻之每朝常称疾不欲争列出而望见輙引车避匿其舎人皆以为耻相如曰子视防将军孰与秦王曰不若相如曰夫以秦王之威而相如廷叱之辱其羣臣相如虽驽独畏防将军哉顾吾念之强秦所以不敢加兵于赵者徒以吾两人在也今两虎共鬪势不俱生防颇闻之至门谢罪】更秦歴汉官制益紊诸吕兆衅势亦亟矣丞相平至以五百金交驩太尉而左袒之功仅济【汉书周勃传】拥昭立宣事亦重矣丞相敞至不敢言而大将军光以废立之权自任【本传】夫以丞相之重而下听命于掌兵之将况望其无所不统如周人之制哉厥后以北衙抗南衙之权以西府敌东府之势自朝廷而言则曰军国而军先于国自大夫而言则曰将相而将先于相古人事权一切倒置中书主民枢宻主兵两不相通而天下之事紊矣我太祖肇造区夏削平僭伪范质赵普皆以宰相兼枢宻之柄【皇朝元辅表建隆元年二月王溥范质大学士枢宻使同中书门下平章事又干德二年正月枢宻使赵普门下侍郎同中书门下平章事】家法相传至今不易故时方有事则叅议机谋之秘时方无事则各任兵民之寄太宗朝获继迁母之议非细事也而宰相吕端告枢使冦公曰边鄙常事端不敢与军国大计不可不知于是覆奏养视招徕继迁果动九重抚髀之叹【保安军获李继迁母是时冦凖为枢使吕端为宰相上召凖与之谋端邀凖曰边鄙常事枢宻院之职端不敢与知若军国大计端备位宰相不可以莫之知也凖以获继迁母告端曰君何以处之凖曰凖欲斩以戒防逆端曰此非计之得也端将覆奏之即具奏曰陛下今日杀继迁之母继迁可擒乎若不然徒植怨雠益坚其叛心耳以臣之愚谓宜置于延州使善养视之以招徕继迁上抚髀称善曰微卿几误朕事】真宗朝契丹冦边之举非细故也而真宗谓宰相冦凖曰中书总文武大政宻院虽专兵须本中书于是建议亲征尺棰笞之果三十余年无北顾之忧【景德元年上每得边奏必先送中书谓毕士安冦凖曰军旅之事虽属枢宻院然中书摠文武大政号令所从出向者李沆或有所见往往别其机宜卿等当详阅边奏共参利害勿以事干枢宻院而有所隐也未防契丹犯澶渊宰相防准力主亲征之役果契丹请和】当是时也二府虽有同议之公未有兼任之职迨庆厯间西事方兴因富弼之言而以张士逊同议宻院事【康定元年诏枢宻院自今边事并与宰相张士逊章得象参议之即不须签枢国朝旧例以中书主民枢宻主兵故元昊反边奏皆不关中书知谏院富弼言边事系国安危不当专委枢宻院而宰相不与乞如国初令宰相兼枢宻使翰林学士丁度言今之六府分兵民之政若措置乖异则天下无适从非国体也请军旅重务二府得通议之上参取其言而降是诏士逊等以诏纳上前曰恐枢宻院谓臣等夺权弼曰此宰相避事耳非畏夺权也】因张方平之言而以吕夷简章得象皆兼枢宻使【庆厯二年七月右仆射兼门下侍郎平章事吕夷简判枢宻院戸部侍郎平章事章得象兼枢宻使晏殊同平章事初富弼建议宰相兼枢宻使上曰军国之务当悉归中书枢宻非自官然未欲遽废故止令中书同议枢宻院事及张方平请废枢宻院上乃追命富弼议特降制命夷简判院事而得象兼使殊加平章事为使如故】未防边事旣宁而兼职遂罢于庆厯之五年【庆厯五年从贾昌朝陈执中之言罢兼枢宻以边事宁故也】建绍间国歩多艰乃以宰相范宗尹兼枢宻于建炎之时【建炎四年六月以宰相范宗尹兼枢宻院事罢御营使议者以为宰相之职无所不统本朝沿五代分为两府兵道付于枢宻比年又置御营使是政出于三也于是以其事归枢宻院为机务房焉　自庆厯后宰相不兼枢宻者八十余年而后兼盖自此始】复以张浚赵鼎兼枢使于绍兴之日【绍兴七年宰臣张浚兼枢宻使赵鼎秦桧亦以左仆射兼】未防和议既成而兼职复罢于绍兴之二十六年【绍兴二十六年诏曰比缘军兴令宰相兼枢宻使今边事已定可依祖宗故事更不兼领】然亦观庆厯绍兴兼枢之效乎方夷简判枢院之职命范公仲淹出抚陜西相约平贼而赵元昊送欵哀鸣终身胆破而西边晏然矣【吕夷简自许州召还除平章门下事兼判枢宻院时范仲淹亦召还二人欢然相约戮力平贼范公出陜西未几元昊请和复还】张魏公都督兵马之事命张韩刘岳分屯江淮大败刘猊仅以身免而敌人始惧矣【名臣事实本传】此见兵民相通之验欤不然雍熈议征幽州独与宻院详议中书不得预闻卒不能成幽蓟之功【雍熈三年正月先是贺令图等相继上言取幽蓟上始有意北伐曹彬等为虏所蹑我师大败赵普手防谏曰蠢兹獯鬻诚非我敌自古帝王置之度外云云愿颁明诏速议抽军初议兴兵上独与枢密计中书不预闻】康定戎人归附谏官方尔论列而中书初不预知不免有区处之失【康定初时吹同乞沙自唃厮罗界来降诏补之班奏职覊置湖南富弼言当厚赏以劝来者上命以所言送中书而宰相初不知】其弊亦可见矣甚至熈宁初赵明与西人战中书赏功而枢宻约束郭逵脩堡栅宻院诘之而中书褒诏滕达道之言其深知事情欤其有感祖宗旧制欤【熈宁初滕达道言中书宻院议边事多不合赵明与西人战中书赏功而宻院降约束郭逵脩堡栅宻院方诘之而中书已下褒诏夫中书欲战而宻院欲守何以令天下愿敕大臣凡战守议同而后下神宗善之】
　　宰相台谏
　　秉钧当轴宅揆代工坐庙堂而进退百官此宰相之职乌府深严豸冠威肃振纪纲而警风采此台谏之职噫孰谓天子耳目之官尤重于股肱之任欤何者廊庙之谋谟未必尽合于事情贤否之升黙未必尽惬于公论况权门一登炙手可热相府潭潭趍者如市使非白简霜飞之严何以动其警畏之心哉然敢于论人主之过而不敢于忤权臣之意敢于陈宫闱之非而不敢于指庙堂之失茍不奬其劲直之节借其容纳之意则孰肯尽言耶且霍光废立权在掌握虽宣帝亦惮之严延年以侍御史之微劾奏其罪而朝廷肃然起敬【严延年传宣帝时为侍御史帝初即位劾奏霍光擅废立无人臣礼不道奏虽寝朝廷肃然敬惮余见霍光传】王凤窃柄根据中外虽成帝亦惮之刘向以大夫之卑公陈其咎而权贵为之缩颈【刘向陈延光禄大夫是时帝元舅阳平侯王凤为大将军乗政以太后专国权兄弟七人皆封为列侯时数有大异向以为外戚贵盛兄弟用事之故】震霆一惊听者掩耳威望若此庙堂其不警乎李义府取昭仪擅杀六品髙宗且不问其枉法之罪王义方一为侍御对仗呵叱昌诵弹文之过【通鉴髙宗记李义府恃宠用事洛阳妇人淳于氏美色系大理狱义府嘱寺丞毕正义枉法出之将纳为妾大理卿叚寳疑而奏之上命给事中刘仁执等鞠之义府恐事泄逼正义自缢于狱中上知之原义府罪不问侍御史王义方欲奏弹之先白其母曰义方为御史视奸臣不紏则不忠紏之则身危而忧及于亲为不孝二者不能自决母曰若王陵之母杀身以成子之名汝能尽忠以事君吾死不恨义方乃奏义府于辇毂之下擅杀六品寺丞如此则生杀之威不由上出于是对仗叱义府令下三叱义府始出乃读弹文】裴延龄怙恩老奸举朝侧目德宗方有白麻之拜阳城身为谏官守阁慷慨卒沮其右相之命【裴延龄譛陆防与李充张滂等失势怨望四月贬贽为忠州别驾初阳城自处士为谏议大夫人皆想望风采及至日夜痛饮韩愈作争臣论以议之城亦不以属意及贽等贬上怒未解中外惴恐无敢救者城闻而起曰不可令天子信用奸臣杀无罪人即帅拾遗王仲舒归登右补阙熊执易崔邠等守延英门上防论延龄奸邪贽等无罪上大怒欲加城等罪太子为之营救上意乃解张万福闻谏官伏阁往至延英门大言贺曰朝廷有直臣天下必太平遂遍拜城与仲舒等已而连呼太平万岁太平万岁万福武人自此名重天下时朝夕相延龄阳城曰脱以延龄为相城当取白麻坏之恸哭于廷】严霜在望睹者毛寒言论若此权要其不惧乎不然黄阁森严紫府荣耀乔岳峻天魁斗横汉缙绅不敢言给舍不敢论而任风宪者若犹首防自黙仗马不鸣则事权不振国势不立亦岂庙堂之福哉尝观国朝宰相台谏轻重之由矣自御史劾赵中令反以见斥而台谏之言轻【太祖宠待赵韩王如左右侍御史雷德骧劾奏普强市人第宅上怒叱之后其子有邻复讼其庇吏受贿上怒按问罢相】自谏官论丁谓卒不见听而台谏之言沮【苏子由云使丁晋公之时台谏言事必听其败已久矣至于申公非诸公并攻其短其害必有甚也】卒之中令其子不能逃庇吏受赇之失而谓之奸邪他日自败则知人言有益于国家也多矣【并见上】至于仁祖以政事付宰相以公议委台谏政事之出少有愆失而公议之诛略不少贷是故晏殊为政倾身谏官张方平盖指仁宗时言也【子由龙川志云张安道为予言国朝自真宗以前朝廷尊严私说不行好竒喜事之人不敢以事揺惑朝廷故士知为诗赋取科第而不知其他自设六科以来士之翘翘者争论国政长短其始也范讽孔道辅范仲淹以才能为称首其后晏元献为政富郑公参政事多置谏官乃用欧阳脩余靖蔡襄孙沔为谏官谏官日横郑公尤倾身下士上以谦虚为贤下以傲诞为髙于是私说遂胜而朝廷轻矣予以为张公之论得其一不得其二徒见今世朝廷轻思曩日之重不知大臣恣为非横其害亦不细也盖朝廷重轻则不在此诚使正人在上举动皆当下无以议而朝廷重矣】富弼为相奉防台谏汪辅之亦指仁宗时言也【嘉祐四年汪辅之以书诮责富弼曰公为宰相但奉台谏风防而已】是虽朝廷之势若轻而议论之权若横然失在庙堂救在台谏亦不过维持公议而已自今观之景祐之际丞相吕夷简也纳赂市恩抗疏力争夷简之勑虽峻而仲淹之气愈厉【国朝元辅表天圣七年夷简同中书门下平章事至明道二年二月免三年再相景祐四年免仁宗废郭后夷简以前罢相怨后范讽言后无子当废夷简直其言先勅有司无得受防谏章防仲淹孔道辅孙祖德蒋堂郭劝马绛叚少连宋郊刘涣诣垂拱殿门伏奏斥夷简纳赂市恩罢相判许州】寳元之际执政王随陈尧佐也不才多私极口深诋韩琦之章屡上而王随之党随罢【寳元元年三月平章王随陈尧佐参政韩亿石中立皆罢初吕夷简宻荐随与尧佐二人为相其意引援非才居已下者用之觊他日上意见思而复相已及四人议政数偾事于中书随复属疾尧佐复年髙多不举事灾异仍见右司谏韩琦论随等不才多私凡防十上于是四人俱罢】文彦博取媚宫闱唐介劾之虽介有别驾之除而彦博亦有罢免之命况犹遣使护介乎此见于皇祐之时也【皇祐三年唐介劾文彦博知益州日作间金灯笼锦因中人入献宫掖縁此为执政及恩州贼平幸防明镐成功遂叨宰相昨除张尧佐宣徽节度使盖彦博奸谋迎合乞斥罢彦博以富弼代之上怒甚召二府示曰介言他事乃可至谓彦博因贵妃得执政此何言也介面质曰彦博宜自省即有不可隐于上前彦博拜谢不已梁适斥介下殿介辞益坚上令送防劾介彦博言台官言事职也愿不加罪不许上怒不可测羣臣莫敢谏右正言蔡襄独进言介诚狂直然容受直言帝王盛德也必望矜贷之王举正复言介责太重改英州别驾复取其奏以入遣中使护送介至英州且戒必全之无令道死彦博罢为吏部尚书观文殿大学士知许州】梁适求援阉寺马遵弹之虽遵有补外之行而适终负去位之愆况上久知清议弗平乎【至和元年五月平章梁适罢先是殿中侍御史马遵等弹适奸邪贪黩任情狥私上知清议弗平乃罢之马遵等皆出补守倅适之得政中官有力焉及遵等极言其过左右或言御史捃拾宰相自今谁敢当其任者】此见于至和之时也刘沆挟私赵抃力沮【刘沆在相疾言官屡加裁抑出范师道其赵抃张鼎言沆挟私出御史罢相知应天府】执中刚愎蔡襄面斥【蔡襄言执中刚愎不才不可任以政】甚者富郑公一代名臣初年拜麻士夫相贺且不免韩绛之议则清议凛凛于朝廷之上诚可畏也【嘉祐六年欧阳脩言景祐中范仲淹言宰相吕夷简贬知饶州皇祐中唐介言宰相文彦博贬英州别驾至和初吕中复吕景初马遵言宰相梁适并罢职出外其后赵抃范师道言宰相刘沆亦罢职出外前年韩绛言富弼罢知蔡州今又唐介五人言陈升之得罪自范仲淹贬饶州后至今二十年台谏未闻有规谏人主而得罪者臣盖谓方今谏人主则易言大臣则难】苏子由尝曰申公非诸贤并攻其短其害必有甚则台谏不惟有益于人国其于相业亦不为无助【见上】自议者以私说日胜轻议台谏而风采言论非复前日之旧【见上子由龙川志云云】妄行新法此宰相之过也台谏争之宜矣而反补外焉【熈宁间王安石为相行新法台谏相继论列尽出补外台中为之一空】边事失实此宰相之尤也御史论之当矣而反左迁焉【见下】鸣呼谏官御史敢攻人主不忤权臣傅公此言诚有激而云也【元祐二年御史张舜民因论边事言文彦博照营刘奉世失实罢判登闻鼓院自古谏官御史之患在敢攻人主之短不敢忤权臣之意如舜民者宜被擢赏而反废黜岂所以劝忠义之节哉傅尧俞传】吾观后来之事则知仁祖之为国虑岂不逺哉虽然仁宗盛时台谏所以敢言者虽曰人主崇奬之诚亦大臣优容之公夷简非仲淹所斥乎夷简复相且曰仲淹贤者朝廷将用之此言岂易发耶【康定元年范仲淹复旧职防夷简复入朝言于仁宗曰仲淹贤者朝廷将用之岂可但除旧职耶即除龙图阁学士陜西安抚使仲淹谢曰向以公事忤相公不意相公乃尔奬防夷简曰夷简敢以旧事为念】彦博非唐介所攻乎彦博复相乃曰召臣未召唐介臣不敢行此言岂易得耶【元丰中潞公留守西京唐介之子义问元运判潞公谓义问曰仁宗时先参政为台谏以言某谪官某亦罢相未防复召还相位某上言唐某所言正中臣罪召臣未召唐介臣不敢行仁宗以某言起参政通判潭州寻至大用】之二君子者其真古大臣用心欤愚观徂徕之颂蔡襄之诗因三咏三叹于庆厯宰相台谏云【石介作圣德诗诵庆厯诸贤如衍殊昌朝仲淹脩靖得象襄弼王素蔡襄作谏官诗云御笔新除三谏官纷然朝野尽相欢素脩靖三谏官也】
　　叅政
　　黄枢贰职侍讲金华紫府宏深参谋玉铉【陈希烈制词云】是职也岂非师尹之副欤按汉表御史大夫掌副丞相则今参贰之意也【汉百官表上御史大夫秦官位上卿银印青绶掌副丞相】按唐表叅预叅议得管朝政则今叅贰之名也【唐宰相表魏徴以秘书监叅预朝政褚遂良以黄门侍郎叅预朝政】夫惟贰于相职则小大相通长贰合议尽推车协力之忠効同舟共济之义相曰可叅曰不可叅曰然相曰不然则天下无不举之事矣尝观宣帝之任御史大夫也本始地节四五年间丞相韦贤御史大夫魏相也是为长寛而贰严地节神爵八九年间丞相魏相御史大夫丙吉也是为长严而贰寛神爵五凤三四年间丞相丙吉御史大夫萧望之也是为长寛而贰严【并汉百官表上】同异相济寛严相用不过适中而已此所以成中兴之绩又尝观太宗之任叅预等官也正观三年房元龄为尚书左仆射魏徴以秘书监叅预朝政元龄谓创业为难徴谓守成为难故彼此异议而不嫌【房元龄传帝问创业守成孰难元龄曰创业则难魏征曰守成为难帝曰元龄从我定天下见创业则难徴与我安天下见守成为不易】正观四年元龄尚为仆射萧瑀以御史大夫参议朝政萧瑀偏驳则元龄裁正元龄过失则萧瑀痛劾故议论相规而不恕此所以成造业之功【萧瑀传正观四年瑀为晋州都督迁御史大夫参预朝政瑀意或偏驳不通用法深房元龄魏徴温彦博颇裁正之防元龄等小过失瑀即痛劾】然汉之御史大夫不副丞相皆有觊觎谋防之心【杜佑通典汉御史大夫不求副丞相多隂毁丞相欲代之】唐之参议参预名曰副贰实无异宰相之任【钱若水曰按唐故事裴寂参知政事杜淹参议朝政魏徴萧瑀参议政事刘洎叅知政事刘幽求参知机务并宰相之任今陶谷不能逺引乃以参政下丞相一等失之】然则名实相副长贰协济者其惟国朝乎国初相权太重择官为副仿唐参知参议之名而立参知政事之官遂命薛居正吕余庆为之时干德二年因陶谷之言也【职畧国朝乾德二年太祖已相赵普畏其专将择官以为副而难其名称召陶谷问曰下丞相一等有何官对曰唐有参知机务参知政事今可用之遂命薛居正吕余庆为参知政事】旧制不押班知印自开寳中宰相赵普与薛居正轮知于是有押班知印之命【初不宣制不押班不知印不升政事堂上令就宣徽院使防上事殿庭别设砖位于宰相后勑尾书衔降宰相数字月俸杂给皆半之此干德之制也至开寳六年诏押班知印及祠祭行香令宰相赵普与薛居正轮知】旧制不升政事堂自咸平中宰相吕端与寇凖同事于是有得升都堂之例【至道元年诏宰相使相视事及商议军国政事并得升都堂先是吕端寇凖并为谏议大夫参知政事至是端相而凖尚参政端虑凖不平且言兄余庆任参政曰悉与宰相同愿举行之从其请】至元丰以门下中书侍郎尚书左右丞为参知政事之职至建炎罢左右丞而门下中书侍郎即为参知政事之名此事权轻重制度沿革之由也【元丰官制罢参知政事以门下中书侍郎尚书左右丞为执政建炎三年吕頥浩请将元祐司马光并省奏召侍从参议孙觌等请以门下中书侍郎并参知政事而咸罢尚书左右丞焉职畧及中兴防要】愚之所以深喜者有协同而无扞格有相维而无相激相有举事之非则为参者抗议正救不曰越职参有建议之失则为相者廷争力辨不曰侵官此非古者相规之意欤故景德魏州之守此时盖无方略可展中书莱公以一言勉参政钦若则即日就道不敢辞难【东轩笔录真宗之次澶渊也语莱公曰敌骑未退何人可为朕守魏莱公曰当此之际无方畧可展古人有言智将不如福将臣视参政王钦若福禄未艾宜可为守于是即时进语出勑遂召钦若谕以上意钦若茫然自失未及有言公遽曰主上亲征非臣子辞难之日参政为国柄臣当体此意遂酌大白饮之命曰上马杯钦若不敢辞饮讫拜别】卒能成胜敌之功者伊谁之力【同上或云王公数进疑辞于上前故莱公出之以成胜敌之绩耳】庆厯西事之兴此时诸臣皆有退避吕夷简复相范仲淹除参政行边二公相欢戮力平贼卒能受元昊之欵者伊谁之功【范仲淹神道碑吕公复相公亦再起被用于是二公欢然相约戮力平贼又公安抚陜西欲为取云夏之谋夏人已请臣公以疾请邓州】元祐初年司马拜仆射公着除左丞熈宁弊法同心力革而不恤朋党之祸【言行录】元祐四年纯仁为仆射王存除左丞窜逐蔡确合力固争而不顾罢黜之命【名臣事实王公存传云云】此数公相恊之效然也至所见或异所议不同则互相正救不敢为茍同之习是故范公焚书之事参政宋庠谓可深罪而吕文靖曰止薄责之是相得诘其参之非也【记闻范文正知延州移书谕元昊以利害元昊复书语极悖慢文公具奏其状焚其书不以闻时宋庠为参知政事一日许公从容言曰希文大臣擅与元昊书得其书又焚去不奏它人敢尔邪宋公以为许公深罪范也时朝廷命文正分析文正奏臣闻敌有悔过意以书诱谕之防任福败敌势益振故复书悖慢臣以为使朝廷见之而不能讨则辱在朝廷乃对官属焚之奏上两府共进呈宋公遽曰范仲淹可斩杜祁公为枢副曰仲淹之志出于忠果欲为朝廷相勑厉尔何可深罪上问许公何如许公曰杜衍之言是也止可薄责而已】王守忠空头之签韩公出勑只令参书参政赵公槩难之是参得难其相之行也【闻见录有入内都知王守忠者奸邪反覆间谍两宫司马温公等请诛之韩魏公一日出空头勑一道参政欧阳脩已签书矣参政赵公槩难之问欧公曰何如欧公曰第书之韩公必自有说魏公坐政事堂以头子勾守忠立庭下数之曰汝罪当死责蕲州团练副使安置取空头勅填之差使臣即日押行其意以谓少缓则中变矣】六曹吏额之议吕丞相则置房都省刘门下则录黄过门能使上意晓然者刘之力也【名臣事实刘挚传】蒲宗孟尚书之命三省则奏除苏执政则力争不可能使朝廷稍安者苏之言也【名臣事实苏辙传】呜呼一谋议之当则恊力胥济不为筑室之疑一举动之失则相规无私不为济水之同贤矣哉先正用心也若夫丁谓除参莱公推毂也亲拂相须狗茍取莱公所宜面责未防怨忍为下石之谋【遗事莱公尝语所亲曰丁生诚竒材惟不堪重任公为丞相谓参知政事尝防食都堂羮染公须谓起拂之公正色曰身为执政而亲为宰相拂须耶谓慙不胜公性正直不恱巧佞故卒为所防】惠卿除参荆公力荐也稍至得意反覆防穽荆公再相于是诏狱忍为弯弓之计何惨耶【初吕惠卿为荆公所知骤引至执政荆公去惠卿遂背之洎荆公再相于是起华亭诏狱而使徐禧王古蹇周辅三辈按之惠卿情不得练亨甫吕嘉问以邓绾所脩惠卿事交闻其间复为惠卿取中语连荆公子雱雱时已病坐此忧愤而卒荆公再求罢去】噫丁吕小人也始之比周以势利而附后之立异以势利而叛其视诸贤相恊相正之风亦少愧哉
　　三司
　　尝观三司沿革之由矣度支本唐户部之郎耳自宰相兼判系以使名而度支之权始重此其一变也【百官志度支郎中员外郎各一人掌天下租赋物产丰财之宜　又吕諲传乾元二年擢諲同中书门下平章事三月知门下省兼判度支唐宰相兼度支自諲始】盐铁亦唐户部之郎耳自御史分务吏至万员而盐铁之权愈重【吴武陵传谏曰云云盐铁度支亦戸部郎尔今三分其务吏万员皆御史员外郎为之今又加使权其务是御史员外郎久于事反不可信】此其再变也接于五代盐铁度支户部皆专使总领曰三司而盐铁又升户部度支之上此其三变也【盐铁戸部度支在唐五代皆专使领皇朝方设副使以三司使总之故号三司盐铁副使其度支戸部亦如之】然则戸部之职一变而判以宰相再变而主以他官三变而为三司而所谓三司使者乃其三变之余尔国朝立极五季弊政扫除殆尽而独一二仅存殆有深意焉盖我朝以宰相主民枢府主兵三司主财国家大务莫重三者故不得不专其职也有正使位亚执政官称省主有副使位亚待制者称省副外此有判官其员有二资序视转运有子司其员有六资序视提刑通称曰省判吏员之多寡然也【国朝沿五代后唐之制置三司使以总国计应四方贡赋之入朝廷未尝预焉一归三司总盐铁度支戸部号计省使位亚执政目为计相官称省主其恩数廪禄与参枢并盐铁度支戸部本唐五代皆专使领皇朝方分设副使以三司使总之位亚待制及称省副恩数同夫卿监逐司各置判官二员号三司盐铁判官三司度支戸部判官以佐副使视转运使资序又有三司判官六员谓之子司视提刑资序各主一司谓开折司勾覆磨勘司兼凭由胄案兼刑案修造案河渠案各号三司判官管勾开折司或衙司公事之类以专职也乃通判省判】在太平兴国则分而为三【太平兴国八年始分三司为三部各置使王明为盐铁使陈从信为度支使郝正为户部使雍熈三年诏三司钱谷公事自今并预计定合行与否具状闻奏不得复持两端】在淳化则合而为一【淳化三年五月诏罢盐铁度支户部等使三司但置使一员】至至道因陈恕之奏复有三部之分【至道二年陈恕奏分为三部各设主司从之】又咸平命冦凖之充复有一使之置【咸平六年先是三司各置使局不相总统彼此自求充济至于出纳移用则专名指执动相违戾六月始并盐铁度支戸部为一使命寇凖充】官职之分合然也曰长若属皆不轻授蔡文忠之在仁庙进士第一欲擢政府先除正使吕申公之在英庙馆阁有声欲寘禁从先除判官长贰之选用然也【蔡龙圗官制祖宗旧制选除执政侍从必先选歴钱谷蔡文忠公由进士第一亦尝自三司度支副使权拜起居舎人知制诰乃至翰林学士权御史中丞章献明肃皇后遗诏令杨太后继垂帘同听是时仁宗年二十四文忠公力诤之方亲决万机即欲权参大政尚书除权三司使数月乃拜枢宻副使元祐宰相吕申公在至和间任馆阁礼官已有贤名嘉祐中朝廷欲寘之禁从按其歴任未尝经钱谷乃先除戸部判官居数月进脩起居注旋召试知制诰可见待三司使暨僚属之意】至事权之不分利源之归一隐然有周官理财之意又岂唐与五代所能髣髴万一哉夫夏官之胄案秋官之磨勘衙司冬官之脩造河渠自唐五代以来而地官之所不与我朝悉属三司故造作军器属之胄案土木之役属之脩造河防之役属之河渠国家财用之出无大于三者而今皆得总焉均节制度检柅耗蠧而不为他司之所用此财之所出者三司得统之矣【蔡官制唐地官设度支金部仓部戸部唐末省官分置使五代专以盐铁为理财之要分在二省之属今之金部也度支主用度戸部主版籍故次之其子司磨勘在比部衙司乃今都官皆秋官胄案乃今库部属夏官修造乃今工部河渠乃今水部之冬官地官不得统焉皇朝尽付三司者可见立功以实不以文也开拆司兼管纲运衙司考所掌之财勾磨财计检察凭由悉归磨勘造作军器则胄案主行土木之工修造河防之役则河渠行之国家之费无大三事为蠧矣必三司按之】外之诸路转运内之私帑储蓄自唐五代以来而地官未必尽与我朝尽归三司故漕运督集财赋之权三司制之内庭分贮羡余之财三司亦领之国家财用之入无大于二者而今皆得总焉公私通融内外统一而不为他司之所分此财之所入者三司得统之矣【蔡官制本朝分路设漕运使副判官付以按劾之权皆督集财赋悉三司凡经费羡余转运官献之三司尽输都城积于左藏库别有科名决分贮内库者皆三司使总之】自熈宁变新法而三司之职已坏自元丰改官制而三司之权尽失噫惜哉【同上以此论之三司使之职不待改官制而失其权自熈宁更变新法之时已坏矣况政和之后以勾当为承受实领邦计以便宣取而戸部尤难守其职掌焉】是故方雍熈之变法也所遣使者尽出相门皆务聚敛取恱庙堂而三司不得制御前置簿尽籍总数帑藏盈溢侈心易生而三司不得防外则常平免役坊塲河渡之资皆号朝廷封桩内则嵗课上供之数皆别创库藏贮而三司并不相关故漕司之趣办而不三司之劝沮内庭之积贮而不关三司之参攷向之三司皆总财之所入者安在哉此在龙圗叹其熈宁变法三司无权劝沮漕司无案关防用度者此也【蔡官制曰熈宁遣使尽出于宰相之门皆务聚敛以恱庙堂要重赏而取美官非若三司抚此权以动人则漕臣亦不敢横敛也邦计所入有常可絶人主之奢费安石乃置房通籍于御前尽籍国帑之数在神宗恭俭郡国帑藏率皆盈富至崇寜后蔡京自号制礼作乐往往蠧国劝以奢广而又宦者各专局应奉及滛巧缮修与夫除戎器脩河渠凡此之类皆不先关戸部非若三司有专案以关防也同上又安石为相与三司分权凡赋税常贡征之利方归三司摘山煮海坑冶货户部没纳之财悉归朝廷其立法与常平免役坊塲河渡禁军关额地利之资皆号朝廷封桩又有嵗科上供之数尽运入京师别创库以贮之三司不预焉】方元丰之改制也三司之胄案为军器监而缮治械仗之费戸部不得闻三司之脩造案为将作监而百工兴作之用户部不得攷三司之磨勘归于比部并刑曹钩考户部皆不得知故他司办事为效而不恤财之有无戸部以给财为功而不论事之当否向之三司得攷财之所出者安在哉此司马公言其改官制以来五曹得以自专而户部不能制者此也【南窓记谈嘉祐中大水取三司河渠案置都水监元丰官制以三司胄案之事归之军器脩造案之事归之将作三监皆工部于是戸部所掌版籍财用三事而已元祐中苏子由为户部侍郎请都水将作军器三监皆戸部凡三监有所为户部定其事之当否裁其费之多寡而工部监其工之良楛程其作之迟速朝廷从之按唐度支使杜佑奏营缮归之将作木炭归之司农染练归之少府计司兼领他职自唐已然不得云出于祖宗之意凡子由所谏者皆佑之厘正也岂时移事异固不闻耶又温公言戸部尚书三司使也而左曹尚书右曹不尚书矣天下之财分而为二无专主之者谁为国家爱惜乎又云自改官制以来置尚书六曹二十四司及九寺三监将旧三司所掌散在六曹及诸寺监应支用钱物五曹得以自专百司得符即时应副而戸部不能制】虽然今之户部尚书即昔之三司使也左右曹之侍郎即昔之副使也郎中贠外即昔之判官子司也国初因仍五代第为权宜之举今之复唐旧制正为经久之谋岂得以罢三司归户部为非古哉第事权之分合利源之通塞如何耳使其能久其任有如陈晋公之为三司十有八年号真盐铁莱公之在三司前后事件类为方册何患事之不举【陈晋公为三司使十八年精于吏事晚年荐寇莱公自代真宗用莱公为三司使以晋公为集贤学士莱公检寻晋公前后事件类为方册及所至榜示躬至其第请晋公判押自是计相无不循其旧贯至李为三司使始改茶法而晋公规模渐革向之榜示亦除削矣】能重其职有如程琳为使禁中有取覆奏罢之【景祐元年程琳为三司使禁中有所取琳覆奏罢之内侍言琳专琳曰三司财用皆朝廷有也臣为陛下惜尔】王尧臣之为使阉寺横敛輙奏止之何患其弊之不革【庆厯三年四月王尧臣为户部郎中权三司使事尧臣始受命言于上曰今国与民皆困矣在陛下任臣者如何因请自择僚属上纳其言尧臣果以治上闻五月入内都知张永和建议请収民房钱七之三以给军费事下有司尧臣持不可因上言曰此衰世事唐德宗所以致朱泚之乱者盐铁副使林维张永和势助之甚力尧臣奏铁维议乃定】能专其事有如郑戬居省半载而得羡余四百万缗【康定元年郑戬在三司未半嵗复漕运考课格分别殿最又勾校三司出入得羡钱四百万缗】张方平主计未朞而京师有五年之蓄何患其用之不丰【嘉祐九年八月张方平为三司使遂画漕运十四策宰相富弼读方平奏上前昼漏尽十刻侍衞皆跛倚上太息称善弼曰此国用大本非常奏也悉如所啓施行退谓方平曰自庆厯以来公论食货详矣朝廷损益必以公奏为本其后未朞年京师有五年之蓄】不然亦徒动元祐诸贤拳拳之请也【司马温公苏子由奏见上】
　　侍从
　　昔欧阳脩进言曰侍从之臣论思为职【嘉祐三年三月欧阳脩言学士待制号为侍从之臣所以奉闲宴备顾问以论思献纳为职自祖宗以来尤所精择苟非清德美行蔼然众誉髙文博学独出一时则不得与其选是以选用至难员数至少官以难得为贵人以得职为荣缙绅人望既隆则朝廷之体増重而后用人亦易员数不少今自观文殿大学士至待制并立定员】范纯仁抗防曰侍从之官是亦论思【熈宁二年四月同知誎院范纯仁言今两府之下则有侍从官实古九卿之职是亦朝夕论思同国休戚今朝臣将主判司存使为己之职事宠亚四辅报同庶僚人情既习因循朝廷不加考校或有时政得失惟能退有后言处之不疑自同胡越乞降诏督责凡朝廷阙失并须论列有所上章疏付政府铨定量加赏罚上与安石为然】嗟夫佩持荷槖对立松堦承清燕之雍容亲龙光之宻勿莫亲于侍臣之职固也然润色典诰主判司存谋议政事参决疑难孰非侍臣责也二公者置而不言一则曰论思二则曰论思何耶我知之矣夫人主深宫退处之时侍左右者杂薫腐便嬖之习恱耳目者多绮罗妖冶之色使王所皆居州而谁与为不善无人于穆公之侧则退而寒之者至膺是选者其可不以正捄君心切劘圣德为己任哉昔汉之侍中大夫非侍从之选乎出入禁闼掌直承明谋议辨论中外相应似也夫何俳优不根之论莫能胜义理之文词赋虚诞之作不过状陆离之景卒使神仙之心方啓而征伐之志益锐者司马相如严助东方朔之流不能论思之失也【严助传后得朱买臣吾丘寿王司马相如主父偃徐乐严安东方朔枚臯胶苍终军葱竒等并在左右是时征伐四夷朝廷多事上令助等与大臣辨论中外相应以义理之文大臣数诎其尤亲幸者东方朔严助枚臯吾邱寿王司马相如朔臯持论不根上颇俳优畜之】唐之学士待制非侍从之职乎晨趍青琐夕宿严衞上备顾问次典议论似也夫何应制摛辞者【李白】第以靡丽之文赋诗估酒者【张洎】殊失操脩之行卒使梨园之乐汨乱聪明沉香之章转移心术者李白张洎之流不能论思之过也【并本传】国朝责任之意盖与汉唐异矣王鬷之为待制忤意季良杜衍之为待制不志薛顔可以言侍臣之任乎曰未也【天圣九年闰十月王杜衍并为天章阁待制初马季良建言京师贾人常以贱价居茶盐引请官置务取市之季良方用事有司莫敢忤其意鬷独不可曰与民竞利岂国体耶他日上见鬷劳之曰官市交引赖卿力言罢之甚善有司临事当如此薛顔死其家属衍为墓志衍却之及在三司因奏事上谓衍曰薛颜有愧行卿不与志墓诚清职也】杨亿之为翰林挥翰如飞陈彭年之为翰林词笔优长可以言侍臣之任乎曰未也【杨亿真宗朝为翰林学士挥翰如飞文不加防　又祥符六年陈彭年为翰林学士上曰彭年词华优长人鲜及者】蔡齐之为学士不媚近习刘筠之为学士不奉权贵可以言侍臣之任乎曰未也【天圣六年以学士蔡齐知河南府罗崇勲趣上脩景德寺记曰参政可得也齐不上崇勲谗于太后命齐出又天禧二年丁谓复相召学士刘筠草复相制筠不奉诏乃更召晏殊殊遇筠侧面而过盖有愧也】吾观熈宁之诏曰侍从自今视朕过失极言无隐【熈寜因范纯仁之请乃诏侍从官自今视朕过失与朝廷事之阙畧具章极言无隐噫言善而不用朕有阙咎道久而弗言尔为不恭将用此考察在位所以事君之实而为黜陟焉】又观淳熈之诏曰侍从自后事有过举尽忠极言【淳熈八年八月壬子召侍从官王希以下颁示御札曰朕谓侍从之臣当以论思献纳为任自后事有过举政有缺失卿等即宜尽忠极言或求对或入奏务在当理而后已】呜呼圣朝责望之意盖如此缙绅其可不以是自勉欤是故司马温公之除翰林也脩心之谏首论仁勇治国之谏歴陈赏罚温公献纳之意切矣观其不拜枢宻之言曰臣为侍从于天下事无不言者可见也【温公行状神宗即位除公为翰林学士公上防论脩心之要三曰仁曰明曰勇治国之要三曰官人曰信赏曰必罚其说甚备且曰臣昔为谏官即以此六言献仁宗其后以献英宗今以献陛下余见言行录公拜枢宻副使上章力辞至六七曰诚能罢置条例司虽不用臣臣受赐多矣上遣人谓枢宻兵事也公言臣未受命则犹侍从也于事无不可言者】范文正公之除待制也百官之圗不忌时宰四论之献极指弊政范公论谏之意厚矣观其讽丞相之言曰论思侍臣之职予敢不勉可知也【景祐元年徙苏州为天章阁待制仲淹自还朝言事愈亟宰相使人谓之曰待制侍臣非口舌任也仲淹曰论思侍臣职也余敢不勉景祐六年时吕夷简执政进者徃其门仲淹上百官圗夷简不恱又为四论以献一曰帝王好尚二曰选贤任能三曰斥名四曰推委大抵讥指时政夷简大怒以仲淹语上于帝前诉仲淹越职言事】怨女三千放出宫死囚四百来归狱李昉之为侍臣诵此以规其君何忠也【太宗语侍臣曰朕何如唐太宗李昉诵白居易七德舞词怨女三千放出宫死囚四百来归狱上闻之曰朕不及朕不及卿言警朕矣】玉辇经年不游幸上林花好莫争开欧公之居从臣咏此以讽其君何直也【髙宗时綦崇言欧阳脩立朝以谏诤为心若春日帖子盖临禁门戸祓除祈祝之辞异时作者不过颂德歌福而已至脩乃中含规讽尝读脩之词有曰阳进升君子隂消退小人劝上以用威断也有曰玉辇经年不游幸上林花好莫争开戒上以节盘游也】不然宠亚四辅报同庶僚宁不愧熈宁谏官之言乎【见上】抑又论之箴规阙失缙绅责也奬借风采庙堂责也蔡襄直言有补时政多矣一为至和权臣中伤甘心请外以求避【至和二年六月赵抃言天子南面之尊左右前后须得正人贤士为之羽翼朝廷有大赏罚可以访有大阙失可以禆益有大急难可以谋议有大礼法可以质正抃盖论蔡襄吴奎等请外以避权要中伤不当听其去】范希文贤者有禆君德多矣景祐大臣且戒其侍臣非口舌之任【见上】殆何啻欲书掣肘乎此愚又拳拳于庙堂之责
　　两制
　　天子私人世以为贵荣矣哉銮坡之选也【五代职官志选用益重号为内相又以为天子私人入院一嵗遂知制诰】宰相判官世所推重荣矣哉凤阁之选也【吕陶言中书舎人前世推重谓之宰相判官岂曰序迁】然尝究设官之源流矣承明直庐侍中为文是西都制诰第以侍中掌之【汉严助厌承明之党补外郡召归侍中复使为文本传】明光奏事尚书为诰是东都诰令但以尚书郎职之【通典注汉尚书郎直宿建礼门奏事明光殿下笔为诏诰出语为诰令】是时翰学中舎尚未置员至魏设中书之官南朝以来相仍不改出则宣命入则参决于是有中书舍人之职【通典魏置中书通事舎人东晋省宋初复置通事舎人四员入直阁内出宣诏命凡有陈奏则舎人持入参决于中梁用人殊简以才能不限资地多以他官兼领后除通事字直曰通事舎人自是诏诰之任舎人专之唐武德改中书舎人置六员】至唐立学士之官开元以来改称翰学备待顾问发演丝纶于是有翰林学士之职【通典自太宗时召名儒学士草制然犹未有名号干封以后始号北门学士元宗初置翰林待诏掌四方表疏执答应和文章继以诏勑文诰悉由中书多壅滞始还朝官有词艺学识者入居翰林供奉别防然亦未定名制勑书诏犹分在集贤开元二十六年始以翰林供奉改称学士则建学士院于翰林院之南俾掌内命其后又置东翰林院于金鸾殿之西随上所在选用益重职林】此制度沿革之由也嗟夫发挥白麻称曰内相【见上】典掌紫泥号为一佛【神宗重内外制之任尝谓左右曰词臣之选古今所重朕早闻人言朝廷命一知制诰六姻相贺以谓一佛出世】诚古今清华之选若非德望隆重才猷頴防其何以称是职哉正谏自任阉宦知惧【李绛为翰林学士孜孜以正谏为己任中官纵肆皆惮之】草诏一下士卒感泣【陆贽为学士从幸奉天下诏山东士卒感泣】固无愧于翰学之任然骑鲸之怪孟浪之检岂不为谪仙之累【唐李白传白为翰林学士帝爱其才后浮游四方于采石骑鲸捉月而死】解事舍人明练事机【齐澣援凖古谊时号解事舎人】文场元帅独擅声价【张九龄】固无歉于中书之除然集蝇之挥轻鄙见斥岂不为元稹之辱若人也其有负宠任之意多矣【宪宗用元稹知制诰朝论鄙之会同僚食于阁下有青蝇集其上中书舎人武元衡以扇挥之曰适从何来集于此】国朝未改官制之前翰林学士带知制诰者乃其为内制之职而他官带知制诰者为外制之职若不带知制诰而但为翰林中书者是特寄禄官之称官制旣行则翰学中书自为职官不复带知制诰之衔然国朝所选两制名儒彬彬实异于唐且毕士安之与张洎均之为才士也我太宗之选翰林用士安而不用洎以士安有德行而洎特有文之士尔【太宗以毕士安为翰林学士初执政欲用张洎上曰极知张洎文学不下士安第德行不及尔】杨亿之与梅询均之为文人也我真宗之选知制诰用亿而不用询以亿望实素着而询特险薄之人尔【咸平四年三月礼部郎中薛映兵部员外梁鼎左司谏杨亿并知制诰初上欲用梅询宰相李沆言询险薄亿实望素着遂与薛映梁鼎并命云云】北门深严非可轻任宁用窦仪而不用杜韡盖酣酒无取也【乾道二年上谓宰相曰北门深严当择审重士处之范质曰窦仪清介谨重上曰禁中非此人不可时宰相欲用杜韡质曰近王着以酒失罢去韡之嗜酒尤甚岂当用邪】西掖典司非可序迁宁用刘攽而不用曽肇肇盖操履偏诐也【元祐元年十一月曽肇为中书舎人王岩叟言未行官制以来谓之知制诰专行诰词不预政事自改官制遂为中书属官肇之凡材何以称职及刘攽除中书舎人岩叟又言近刘攽命下之日无贤不肖莫不称为得人今既有中书舎人两员肇可汰去吕陶又言肇操履偏诐艺文浮浅今乃择居西掖外则典司诰命内则分押诸房前世推重岂可序迁輙以虚授】范杲献记擢以翰学可矣然躁竞求进则拒之而不入【知制诰范杲数致书宰相求入翰林尝出一篇示李昉曰先公谓杲才任学士故付杲于是献玉堂记请备其职上恶其浮躁不使居内】林希有文处以中书可矣然謟附无耻则斥之而不容【元祐元年九月林希为中书舎人王觌言希虽博有文艺素号险巧当王珪用事希意謟附无所不至复为韩缜鹰犬与张璪交结何可代言禁掖诏中书时暂阙官】噫祖宗之选用固严矣而两制之所自处者将以文学为贵耶抑亦职位为荣耶否则以践履操守为重也且文章典雅有三代风【张方平在翰林上手札羡之曰卿文章典雅焕然有三代之风】文词醇深有西汉风【温公年谱云无所不通文词醇深有西汉风神宗初擢为翰林学士】何粹也史馆进碑惊为神速【国初王祐拜中舎受史馆诏普照王碑经宿上进中外惊其神速】西垣视草叹曰竒材【苏轼】何竒也然文藻之粹词翰之竒未可为两制之盛四字宠名御笔亲书【淳化二年苏易简续翰林志二卷以献上嘉之飞白玉堂之署四字付易简榜之防额永为翰林美事】七言赋诗御笔亲制【学士杨亿疾在假御笔七言诗有副予侧席待名贤之句】何宠也王吕父子俱掌紫诰【春明退朝录父子掌诰国初至熈宁元年凡九家李文正昌武王兵部文正王思谳安简鼎文元文庄钱希白修懿梁翰林庄肃吕文靖公夷简宋宣献公敏求苏仪甫子容此九家也】韩曽兄弟亲草黄麻【本朝弟草兄制惟韩氏与曽子固无他比也公论荣之】何贵也然恩礼之宠家世之贵未可为两制之重切尝求翰学之荣矣册妃之命所当从也而宋祁不肯草【宋景文初入翰林当张贵妃制初行册礼而祁以诰进妃怒抵于地曰何学士敢轻人落职知许州】册后之命所当奉也而杨亿不肯草【真宗议册皇后上欲得杨亿草制使丁谓谕防曰大年勉为此不忧不富贵亿曰如此富贵非所愿也乃命他学士草制之】丁谓再相之麻筠不奉诏【丁谓复相诏学士刘筠草复相制筠不奉诏乃更召晏殊殊遇筠侧面而过盖有所愧】崇勲招提之记齐不进藁【天圣六年以翰林学士蔡齐知河南府罗崇勲趣上脩景徳寺记曰参政可得也齐隐其记不进崇勲怒谗于太后命齐出守】夫内制翰学之责也今防以利禄而不从迫于权贵而不徇其操守何如哉非荣乎又尝求中舍之荣矣丁谓除参中书告以降麻舍人反以草制虽拂权势不恤也【丁谓自保宁军节度使知江宁召为参政中书以为当降麻盛文肃为学士以为当草制竟以制除丁衘之】吕弼罢枢丞相力请命词舍人力请用麻虽拂庙堂不顾也【旧制执政罢政枢宻使除宣徽使转一两官除藩府其次除观文殿学士皆宣麻熈宁间吕惠公弼因争新法求去王安石隂沮之乃选舍人院命词蔡齐掌外制缴词头举典故论之安石劝上内批今后枢宻罢更不宣麻元丰中冯京以枢宻使改除节度使乃宣麻蔡龙圗官制】遂国之命创例封还【国初舍人主行文书封还词头者盖鲜康定间刘从德遂国夫人初以后族出入禁中一日削其国封久之中防还封富弼当制封还词头朝论谓无近比然多是弼者后欧阳脩援例封还张可乆词头】李定之词相继缴驳【四朝国史李定以资浅入台宋敏求苏颂相继封还词命次吕大临亦还之世称为熈宁三舎人】夫外制中舎之任也今抗大臣而不奉任众怨而不从其节槩何如哉非荣乎故曰锡宴赓咏不足为苏翰林贺而忠孝一生心之咏君子以为贺也【太宗苏易简为翰林锡宴赋诗太宗诗曰君臣千载遇易简赓云忠孝一生心太宗喜之】挥翰如飞不足为杨制诰喜而愿秉忠清节之诗君子以为喜也【真宗朝知陈州召还知制诰又归田録大年挥翰如飞文不加防又尝试中书诗云愿秉忠清节终身立圣朝宰相表贺云云】








　　古今源流至论后集卷二
<子部,类书类,古今源流至论>
　　钦定四库全书
　　古今源流至论后集卷三　　宋　林駉　撰
　　起居注
　　自黄帝命沮诵仓颉为左右史则五帝亦有史矣【世本】至穆王有左史戎夫则三代亦有史矣【尚书】今之起居其左右之遗制欤迨至汉武之起居注修于禁中【汉武帝有禁中起居注】东都之起居注修于宫防【后汉马皇后撰明帝起居注则汉起居注为宫中女史之任】是汉之所注特命女史为之而修注正官未有定晋魏而下或令著作掌起居之史或命正字任起居之事【自魏晋起居注则著作掌之其后起居皆侍近之臣録记也録其言行与其勲职有其职而无其官后又别置起居注以他官领之至隋初以吏部散官又校书正字有著述之才者掌起居之职】是歴代之所注特他官领之而左右史官未定矣唐正观始置起居郎之员显庆始置起居舍人之职其制详悉视昔有加焉【唐正观二年省起居舍人置起居郎二人显庆中复置起居舍人与郎分掌左右】至于国朝起居郎门下起居舍人中书然皆为虚名不理省事而典职者自号修起居注以三舘校理以上充之【圣朝沿唐制起居郎门下起居舍人中书号小两省官皆为虚名不治本省事而典职者自号修起居注凡二人以三馆校理以上充不分左右元丰五年官制行罢修注而郎舍人始专其职毕衍为郎蔡卞为舍人】元丰以来改官制罢修注而郎舍人始专其事而起居注之员至是始定嗟夫出联豹尾入侍螭头宻迩清光咫尺天顔何其荣也片言可録濡毫直书一动少差汗青有愧何其重也夫人秉刚大正直之气任荣近清贵之职安有隠而不书乎然自人主欲观史也触雷霆之威犯万钧之势则有所讳忌而不敢书自奏事不直前也出位者有戒离次者有责则有所退逊而不得言自前殿不立也圣言彰彰者知之而玉音宻欵者则不知廷绅退言者闻之而造膝前请者则不闻则又有所踈远而不及注处是三难而修注之意轻矣窃尝推防其制盖莫善于唐亦莫不善于唐国朝始遵其善而鉴其不善而秉笔者始无含毫之耻且自唐正观初欲观起居注録而史臣不进其制尚严尔【唐太宗谓谏议大夫禇遂良曰卿知起居记録何事得观之否对曰今之起居古左右史也人君言事且记善恶以为检戒庶防人主不为非法不闻帝王亲自观史太宗曰朕有不善卿必书之耶遂良曰君举必记】至郑有融以史进呈【郑朗宇有融为起居郎文宗谓宰臣曰云云时朗执笔螭头下宰臣退上谓朗曰适议论卿记録来吾试观之朗对曰臣执笔所记秉名为史故事不可取观帝曰何妨一见以诫丑言朗遂进之】于是人主有观史之私国朝以起居注进御沿旧制也【淳化五年置起居院于禁中梁周翰请起居注先进御后付史舘从之】然乗快指挥一事偶有误失天子恐史官书之若是亦不害其为观史【寳训太祖尝一日罢朝御便殿坐俛首不言者乆之内使王继恩进曰陛下不同常日语笑宴乐不知其故上曰尔谓帝王可容易行事耶早来前殿我乗快指挥一事偶有误失史官必书之我所以不乐也】厥后欧阳乞不进本之请犹欲忧明主危治世矣【嘉祐四年欧阳修言日厯时政记起居臣乞更不进本前责少修史职】唐初谏官或兼知起居注或兼起居事同宰相奏事是非可否得以直前【唐诏宰相入内平章大计必随谏官同入议禇遂良以谏议大夫兼知起居注之类】其意尚隆尔自长庆后记言之职惟编诏书不及他事于是无奏事之制【长庆后宰相佛俦置时政记率事非其实未防亦罢而起居郎由因书制起居舍人居记言之职惟编诏书不及他事】国朝左右史奏事必禀中书防沿旧制也【四朝志元丰中兼修注王存乞复起居郎舍人之职使得尽闻明天子徳音退而书之神宗亦谓人臣奏对有颇僻诞恶者君左右有史官书之则无所售其奸矣故事左右虽曰侍立而欲奏事必禀中书防有因对及之】然以谏官而兼修注者亦不移牒阁门奏事后殿若是亦未尝不许直奏【熈寜四年同修起居注同知谏院张琥乞今后起居注常令谏官一员兼领所书左右史之职稍不旷废诏谏官兼修起居注者后殿侍立亦许奏事更不牒阁门长编】厥后王存直奏之请犹欲不兼谏职而皆许直前矣【元丰中王存乞复起居之职虽不兼谏职亦许直前奏矣】唐初人君御正殿二史分侍临陛俯听退而书之其职至亲尔【通典每皇帝御殿前对立于殿有命则临陛俯听退而书之以为起居注】自武宗时随仗而退不复簮笔【武宗即位随仗而退无复簮笔之制嘉话】于是无分立前殿之制国初御正殿则不侍过朝防则对立亦沿旧制也【圣朝天子御正殿记注官不侍左右唯朝防对立于香案前常日则更畨逓直于崇正殿延和殿行幸则从上出入】然御崇政长春之时有中书以记宣谕枢宥以记机宻亦未尝无史官之记【梁周翰言请自今崇徳殿长春殿皇帝宣谕之言侍臣论列之事中书修为时政记其枢宻事渉机宻亦令修纂】厥后郑居中前殿并立之请亦为美意然故事徒存而直笔不闻焉君子惜之【石林宴语崇政初郑居中乞前殿皆入立如后殿虽存故事而奏对语畧不与闻亦不敢自是】是制也绍圣奸臣以乞不旁立而壊【元祐七年诏迩英殿讲读罢有留身奏事者许侍立绍圣元年黄履言所奏或干机宻难令侍立乃止】崇寜小人以不书奏对而失【见上】绍兴防臣复不补记注而废【秦桧当国记注言不补自绍兴九年以后起居注不修者十五年用洪延言始修】而祖宗所以防谨言动之官隳矣至隆兴以来廷绅始严记注之制一曰人主不当观史二曰立非其地三曰前殿不立四曰奏不直前孝宗皇帝慨然复欧阳之旧典申王存之遗意独立于东南之制不变焉【隆兴元年胡铨奏记注之失有四一人主不当观史国朝梁周翰以起居注进御庆厯中欧阳修乞不进本仁宗从之今望遵仁宗之训二立非其地国朝记注之职立于座后欧阳谓人主言动必书乃立于前修罢乃令于殿前之东南隅言动不闻乞复欧阳修之制三殿前不立旧制前后殿皆侍立今独后殿侍立而前殿不立四奏不直前臣欲直前奏事阁门以不预牒却之尝预牒矣又以无班为辞是虽有直前之名而无可奏之时】夫不观史之制既严有善必书有过必録君无防愆矣前殿侍立之制既定面奏天语亲聆圣谟史无遗事矣直前奏事之制既通披露情素竭効忠诚臣无讳言矣至所立之地循而不改非有他意也正欲存螭头之旧尔尝以立螭之制攷之唐志云伏在紫宸夹香案分立殿下直第二螭首是唐之所立在殿下矣【唐百官志若伏在紫宸内阁则夹香案分立殿下直第二螭首和墨濡笔皆即抝处】至欧阳公请立上前北靣而立虽近唐制而非居殿下是庆厯所立又在殿上矣【欧阳公请立之上前北靣以视而后纎悉得以备録云云】盖汴京殿陛之制不与唐同汴地坦夷殿级不越防文若退居螭首则不能俯陛听事故难循唐之旧迹今绍兴不立上前而立于东南者岂非存唐立螭之制欤虽曰唐人之螭存于殿下绍兴之螭存于殿角然亦有遗焉耳【程大昌演繁露云本成营造法式螭首施之对柱及殿四角今二史立东南隅其并立殿角随阶之螭欤以其皆为石螭遂认为唐螭非其地也】孝宗之制岂不尽善欤今朝廷清明言论无隠龙仗承防螭墨増光故欲观祖宗记注之史请自孝宗欲观孝宗记注之史请自今日
　　检鼔院
　　国朝检鼔院之置何始乎盖源流于周人肺石路鼓之制而因仍于唐人匦院登闻鼓之旧【唐武后置匦于朝东曰延恩西曰伸寃余见后　又唐大厯四年诏天下寃滞于庙堂受词推决尚未尽者聼挝登闻鼓】其要在于通下情逹民枉耳大抵有闗雎麟趾之意而后可以行周官之法度无先王之仁心而徒用先王之仁政则皆其壅蔽之渐也昔周肺石职于司冦路鼓建于太仆而守于仆御宜若斯民之不直者悉得造其地伸其情庶无负置官设物之意然质之诗书问其至于肺石之立者防何人问其击于路鼓者防何人夷考其时寥寥无闻岂周人特为文具耶抑当时不能直造其地耶盖天下之情求于急廹之际者不若求于暇豫之日待其怨愤而后发者不若情意素通之为愈吾观成周所以待民者抑何仁之至义之尽耶掌治朝之法而待万民之逆者宰夫固尝职之矣掌外朝之治以致万民而咨之者小司冦又尝职之矣咨于众庶则各帅而致于朝者卿大夫亦尝任其事矣夫此一民也当无事之时既待之于治朝又待之于外朝又致之于乡吏平时有言无徃不尽而抑郁不平之愤不复泄于他日故肺石虽设而斯民未尝立也路鼔虽建而斯民未尝击也彼民胡为而不立斯石而不击斯鼔哉吁可言而不言则失之隠不可言而或言则失之狂周民固无隠也而岂敢为狂哉彼唐人设物之意何其待民之薄耶武后置匦于朝东曰延恩西曰伸寃似有周人肺石之旧【通鉴太后命铸铜为匦置之朝堂又受天下表疏铭其东曰延恩南曰招徕西曰伸寃北曰通元命正谏补阙拾遗一人掌之先责职官乃聼投表防】然是时罗织纷纭萋菲成狱犹不能伸缙绅之寃况吾民乎【同上太后自徐敬业之反疑天下人多圗已欲大诛杀以威之乃盛开告宻之门告宻者称防则不次除官无实者不问于是四方告宻者蜂起人皆重足屏息索元礼性残忍推一人必令引数十百人来俊臣效之周兴万国俊等共撰罗织经数千言教其徒网罗无辜】徳宗设鼔于朝名曰登闻受词伸诉似有周人路鼓之制然是时群臣局蹐不获奏陈犹见于轩墀之间况天下乎【徳宗问陆贽以当今切务陆贽曰云云陛下严防髙居未尝降防临问群臣局蹐趍退亦不列事奏陈轩墀之间且未相谕宇宙之广何由自通余见上】嗟夫周之君民相通于平居之暇故未尝因其文而始至唐之君民素有壅塞不相孚之意故虽有其具而不敢告噫民愚若神乌可以文欺哉然则循唐之制复周之意其惟我朝乎国初有匦院有鼔司雍熈则改匦院为登闻检院始命枢宻直学士张咏判之以隷谏议大夫【国初雍熈元年改匦院为检院七月改匦院为登闻乃依唐谏官一员判院景徳四年改为登闻检院命枢宻直学士张咏判谏议大夫掌受文武官及士民章奏事凡言朝廷得失公私利病军期机宻陈乞恩赏理雪寃滞愿进状者先鼔院若有所抑诣检院】景徳则改鼔司为登闻鼔院始命知制诰周起判之以司谏正言【国初曰鼔司以内臣掌之鼓在宣徳门南街西廊至道二年命太子中舍王济勾当鼔司用朝臣勾当自此始至景徳四年诏改为登闻鼓院命知制诰周起同判掌诸上封受而进之以司谏正言】至建炎则置局于阙门之前欲其势之易亲也【建炎元年因旧制置局于阙门之前】绍兴则揭书检鼔司所言之目欲其民之易知也【绍兴九年臣寮言检鼔司之目有六鼓司之目有八乞令两司将申令所载名件分明掲示之】此特其创立之制然招徕人言通逹下情巳见于不言同然之表是故猳豚之失似细故也牟晖得击鼔以告其事【淳化四年京畿民牟晖击登闻鼔诉家奴失猳豚诏令赐千钱偿其直因语宰相曰似此细事悉诉于朕亦为聼决大可笑也然推此心以临天下可以无寃民矣】考校之失似防过也徐士廉伐鼓以伸其愤【开寳五年扈奏名合格进士上以武济川朴质最陋绌去济川乃李昉乡人昉知贡举防徐士廉伐鼓诉昉上令覆试士廉豫焉昉坐责云】秋旱之变小民虽贱得诣登闻而自诉【大中祥符九年大名府民伐登闻鼔诉秋旱诏遣官视按蠲其赋】玉清之灾斋郎虽卑得诣鼓院而力陈【仁宗朝玉清宫火灾斋郎诣登闻鼔院言其弊】郑侠诣检鼔言新法之害虽安石大臣不恤也【熈寜八年郑侠诣登闻检院上书言新法不便丁谓判检院延坐啜茶坐落职】翟马周诣鼔院诉中书不忧邉之罪虽李昉元宰不忌也【端拱元年翟马周击鼔讼李昉职任元宰不忧邉思患昉以是罢】不特此尔三司言胥吏不得挝鼓言事而上则曰彼若不言朝廷何由尽知三衙言诸军所诉令鼔司勿受而上则曰若不明谕有司则人有滞丞相之子则不令判鼔院虑诉事不得尽逹而观望有所不敢言也【治平四年杨绘言宰相不当用其子判鼓院上谓御史中丞滕甫曰绘不习朝廷事鼔院传逹而已何与于事甫曰人有诉宰相者使其子传逹之可乎且天下见宰相子在是岂复敢诉事上悟亦罢之】近臣看详检院封事则遽罢看详虑可否不亲决而羣下有所不敢尽言也【仁宗朝令近臣看详检院所上封事范讽上言乞遂看详从之】是意一孚愚民作气田野纎悉无隐于冕旒之前堂陛阔略无忽于草茅之贱是岂矫餙强勉之为哉盖彼之未诉也其情巳通于无事之顷彼之入告也其言自逹于设物之时不然山林布衣执论行都【张齐贤】锦工狱吏司对殿陛【王賛】岂必待检院乎常山布衣进説敢言京师细民妄议朝政岂必待鼔司乎呜呼祖宗之待民如何茍谓因是而后得其情则待其君薄矣祖宗之心其成周之心欤欲知周道请观今日
　　运司
　　自汉初用萧何计戸转漕而后有漕运之名【萧何闗中计户转输馈饷】自唐先天用李杰为水陆发运使而后有漕运之官汉虽置司事已輙罢君子不必论之若唐则有可言者盖自永徽以前供给易赡先天以后用度浸广于是用李杰充使焉漕法尚未详也【李杰传先天中进水陆发运使注云太宗时用物有节而易赡水陆漕运嵗不过二十万石故漕事简开元以来自太原仓北运浮于渭以实闗中故当时有陆运有水运以裴耀卿为侍郎兼江淮都发运使】至开元后车驾东巡欲实闗辅裴耀卿为使乃讲明广漕之法河口置仓分入河洛则东仓受之三川廹险凿山开道则西仓受之未及三年积七百万石省费三千万缗自是而后漕职愈重唐人徃徃借此以为国家之用【开元初京师饥元宗将幸东都召问所以救人者裴耀卿曰陛下既东廵百官毕从则太仓三辅可遣重臣分道赈给自东都益广漕运以实闗辅为国大计臣愿广陜运道使京师常有三年食虽水旱不足忧且河南租船水始进矣工不便河漕处处停留易生隐盗请置仓河口以纳东租然后官自雇船分入河洛度三门东西各筑厫仓自东至者东仓受之三门廹险则徬河凿山以开车道运十数里西仓受之度宜徐运抵太原仓趍河入渭更无留阻可减费钜万天子然其言拜侍郎充转运使于是置河隂孟津二门仓引天下租由孟津泝河而西三年积七百万石省运费三千万缗】安史之变国用匮矣甸农挼穗防无晨烟晏也讲明利害至有四十万斛之衍【刘晏传时大兵后京师米斗千钱禁膳不兼时甸农挼穗以输晏乃按行二门遗迹视李杰新堤尽得其利病乃移书于宰相元载以为大抵运之利与害各有四京师三辅苦税入之重进湖粟可减徭赋半为一利云云起宜阳熊耳虎牢成臯五百里见口才千余居无尺椽防无晨烟而使转车挽漕功且难就为一病云云尽以漕事委晏凡嵗致四十万斛物不翔贵】灵耀之反国赋絶矣藩臣自擅州县益削琦也榷塩佐军而有二百万缗之利【李灵耀反河南节帅或不奉法擅征赋州县益削第五琦为运使始塩佐军兴晏代之法益宻初嵗取缗钱六十万末乃嵗入二百万】噫江淮之运少缓而六军脱巾韩滉之米一至而君臣相庆唐人安得不以漕权为重乎【徳宗时江淮米不至六军脱巾于道上忧之防韩滉米运至陜上喜谓太子曰米已至陜吾父子得生矣置酒相庆】太祖始命髙防邉光范充北路转运使是时盖因平泽潞而置也【始太祖时平泽潞则命户部侍郎髙防兵部侍郎邉光范充北路转运使用师湖南则命部判官滕白充南靣给事中沈义伦充京西水陆转运使是也至于命何防冲充东靣刘仁遂充西面曹翰充南靣胡玩充北靣皆水陆转运使】太宗始命乐冲郭泌为水陆转运使是时盖因平太原而设也【太宗时加刘保勲为河东京西四靣转运使乐冲为太原管内水陆转运使郭泌为御河至闗南水陆转运使王在田为陆路转运使崔迈为水陆判官或谓路或谓道或曰知或曰同知或曰同或曰干当皆縁用武责以馈运之职也吕原増释云】然军兴则置军寝则罢盖以国初东征西讨王师频年军饷未易卒办始专置司以主之此如汉之转漕闗中唐之漕运江淮餽粮之外他无所与非如今之所谓监司之职【同上国初未尝有监司之目其始除转运使上因军兴专主粮饷至班师即停罢】自髙保寅奏支郡为藩帅所制李干亦言闗市为藩镇所专遂设转运之官分别藩阃之权【始转运一司州县皆在一时初无定制所主掌者惟粮饷而已自髙保寅知懐州州河阳时赵普为河阳帅与保寅素有隙事多抑滞保寅不能平手防请罢支郡防左拾遗李干亦言诸州藩镇支属州郡多俾亲吏掌其闗市颇不便于啇贾滞天下之货望不令有所统摄时太平兴国三年也遂诏邠寜等州先藩镇直属京师】自是而后凡邉防盗贼刑狱按防之任无所不总非但金谷而已【自是而后邉防盗贼刑狱金谷按廉之任皆委于转运使又节次以天下之地形势俾之分路而治矣继増转运使判官以京官为之于是转运使于一路之事无所不总】出使广南掩击蛮贼任邉防也【真宗大中祥符二年五月广南西路转运使言如洪寨主殿直李文着以轻兵掩袭蛮贼文着中流矢死其随文着将校八人本司并斩讫七年八月梓州转运使冦贼言本使公宇在梓遂州去戎卢地远或戎人缓急冦邉难于照应请置贺州诏从之以此知转运司总邉防之事也并同上】行部益郡雪理寃狱任刑讼也【大中祥符二年以侍御史赵稹为益州转运使蒲江县捕盗不得反系平民数十楚棰强服合其辞若无疑者积行部驰入县狱尽得其寃释出之】王绰杨綋将漕江东得专窘擿之任按廉所职也【富弼荐杨綋为江东转运綋尝言不法之人不可贷如使肆贪于一郡一邑害良民千万家不若去之不利一家耳闻者望风觧去云又庆厯中漕司杨綋王绰提刑王鼎颇仄刻深号江东三虎】张齐贤丁谓除使淄青兼带盗贼之啣盗贼所职也【真宗朝知青州张齐贤兼提举青淄潍等州转运廵检盗贼事知郓州丁谓兼提举郓齐濮等州转运廵检贼盗事吕原増释】厥后宪防一出漕权渐轻邉防之任宪实主之漕不知也刑狱之任宪实主之漕不知也盗贼之任宪实主之漕亦不知也【真宗景徳四年置提刑至天圣六年罢又眀道二年冬复置自后提刑一司虽专以提刑为事封桩钱谷盗贼保甲军器河渠事务浸繁权势益重而转运所总惟财赋纲运之责而已　又真宗即位省罢建受之官景徳间遂建提刑一司实分漕使之权又以武臣带阁职者副之熈寜中议罢武臣提刑或谓真宗时以武臣提刑令讥察漕司也监司之官既众所领之职又分诸路复以知州带诸路安抚钤辖等名目自领军事而漕司所职催科徴赋出纳金谷应办上供辇漕纲运数事而已】至按廉一任宪主之仓主之帅又主之而漕复不得而专是漕所司者其惟纲运征赋之事乎夫专以征赋纲运为责也将为国计耶则棰楚秋霜期限星火而民力困矣将为民计耶则版曹文移朝廷责督而国课严矣噫民者邦之本也本固则邦寜吾求足其国而亏其本以培之可乎民以食为天也而君以民为天也吾过取于民则是夺所天而不顾其君之天可乎呜呼朝廷之财根本在州县州县之财根本在民括民之财以入州县括州县之财以入朝廷此富公所以隐忧【富公知青州朝廷辇青州之财入于京师富公上防言之】噫刘晏犹能罢无名之敛【上元寳应间晏以官船漕而吏主驿事罢无名之敛正塩官船以禆用度】第五琦尚有不益赋之名【本传琦当军兴随事促办人不益赋而用以饶】况我朝之名公乎是故任河北之漕者至蠲民租数百万计使汉之羊而知此寜不有愧心耶【皇祐三年河北转运使吕公弼为天章阁待制河北都转运使公弼在职蠲冗赋及民负责不能偿者数百万计而官用亦饶上加秩任之】为七闽之漕者代纳塩钱三十万缗使唐之杨炎而闻此寜不有腼面目耶【绍圣三十年福建漕王时升言到官才一考见桩上供库钱三十万缗欲代纳本路拖欠塩钱上从之宰执奏合旌赏上曰漕臣能节度州而代纳百姓积欠理宜劝激恐他路闻之妄认以为羡余俟政绩着闻与陞职名】羡余为献聚敛者为之而彭公思永不忍为也【彭思永为荆湖北路漕运时大农诱诸路使以羡余为献公曰裒民取赏吾不忍为遂无所献】掊拾羡余俗吏能之而杨公察所不能也【庆厯三年诏江南东路漕运使杨察入为右正言知制诰察在部专以举官为急务察曰此按察职也茍掊拾羡余俗吏能之何必我哉】石炭有税此常赋也寜去之而不租【陈尧佐为河东漕运地寒而民贫奏除石炭税减官冶鉄课数十万以便民曰转运征利之官也利有本末下有余则上足吾寜为俗吏哉】差役等事此公法也寜奏之而不行【范忠宣公权成都府转运使兼领农田水利等事叹以新法于民不便反复论奏戒约州郡未得遽行】噫皮之不存毛将安傅诸公审之熟矣陈尧佐有言转运征利之官也利有本末下有余则上足诚知本之论欤【见上】虽然王旦以朝廷利之至戒张士逊而士逊终不敢求锥刀之利【真宗时张士逊为江南转运使辞王文正公曰求教公曰朝廷利至矣后士逊思之未尝求刀锥】王安石以沮格新法之故捃范纯仁而纯仁不获行便民之政【王安石怒纯仁权成都漕运沮格新法使门下人捃摭公私事】此又庙堂之责也漕臣何尤焉
</div>
    <div class="pagination">
<a href="古今源流至论_page3.html">上一页</a><a href="古今源流至论.html">1</a><a href="古今源流至论_page2.html">2</a><a href="古今源流至论_page3.html">3</a><span class="current-page">4</span><a href="古今源流至论_page5.html">5</a><a href="古今源流至论_page6.html">6</a><a href="古今源流至论_page7.html">7</a><a href="古今源流至论_page8.html">8</a><a href="古今源流至论_page9.html">9</a><span>...</span><a href="古今源流至论_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
