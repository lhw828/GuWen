<!DOCTYPE html>
<html>
 <head>
  <meta charset="utf-8"/>
  <title>
   册府元龟 - 第 128 页/共 736 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   册府元龟 - 第 128 页/共 736 页
  </h1>
  <div class="content">
   十年五月辛未朔诏曰：河南少尹潘高阳顷以母老兄患恳求宁觐览其章奏用遂私情而乃自求宴安致兹淹缓理装逾月即路涉旬既乖人情颇致物议宪司举劾宜有薄惩可均王府长史。
十一月戊寅盗焚献陵寝宫永巷陵台令武金益以无备罚一月俸官吏节级科罚。
十一年正月甲申盗断建陵门戟四十七竿执戟官及台令宗正卿等削罚有差其戟令所司造供。
七月戊子朔敕前同州澄城县丞王澄挟恨告人出言狂妄准律诬人之罪合以本罪加之宜付京兆府决痛杖一顿处死内弓箭库使王国文及弟国良国成各杖一百配诸陵仍并为白身初澄告国文等欲为乱遗其书於中书省门外宰臣裴度得之密以闻上命中官陈渐李藏用杂鞫考掠无所验故论澄死。又怒国文等交通狂妄杖而黜之。
十一月元陵火诏罚台令李一月俸。
十二年三月甲申敕河中观察使赵宗儒所收管内诸州钱物等既有敕文所宜遵守纵缘军用亦合奏陈宜罚一月俸料崔鄯所令勘覆颇未详尽以兹奉职可谓慢官宜罚一季俸。
是月重贬江陵府兵曹参军韦楚材为澧州司法参军制曰：顷因按事兼举宪章阅实绳违有乖详审既薄其责仍掾大藩载令研究其端颇见异同之状况诫途祗命淹驻近郊苟於造次之间靡怀敬慎之义既兹速戾岂谓周访更移远藩俾自惩省（初楚材为监察御史请按河中察使赵宗儒擅用贮备凶荒羡馀钱米贯石数至八万诏发御史崔鄯覆之则宗儒以行营军。且有诏命分数不同敕赵宗儒取缙绛等州钱物事皆繇有水旱减钱亦为明据遂放罚俸料以楚材举不实贬江陵府参军今再有是命）。
十四年五月敕淄青营田副使兼齐州刺史严纂顷在贼中颇闻恶迹比於流类自合加刑况昔岁赴官便道潜鼠凶狂之状物议不容投彼遐荒尚谓弘贷除名配流雷州。
七月丁丑朔魏博执送淄青凶党王士元等一十六人并付京兆府杖杀之初盗杀武元衡捕之未获王承宗之叔父士平上封称贼出於承宗乃诏悉收承宗将卒得张晏等三十人初付仗内狱鞫不得情诏送京兆府命监察御史陈中师与尹裴武同鞫之狱成皆处斩及田弘正平淄青。又奏擒获杀元衡贼二人既至诏三司使推问以其党与散亡情实难验既尝为师道所指使故皆笞杀之後究其实乃田弘正知承宗深以戕贼宰相为耻尝诉於弘正既平师道将入觐欲遂提承宗至阙以为己功许以翻张晏之狱黜陈中师贬裴武为解。又乘破东平因以师道杀元衡踪迹於郓州之文簿以实其事时崔群为相参验前後本末知其不可。且以元衡六月三日遇害前二日承宗奏事官武廷秀已印券於慈水祠待贼闻知元衡死乃倍道归报京兆尹裴武知其事奏请追擒廷秀帝虑其或差互则使承宗有词故不之许张晏狱既具其後廷秀至太原王锷鞫问奏陈狱情无差大抵山东谋结连接势有齿寒之恐约以朝廷征讨则或杀宰臣劫东都焚扬州以沮大计。若举事则首尾相应此时镇郓各相犄角皆发刺客入关计行则各窃其功竞归求赏其情如此故再擒盗而京师犹惑之。
九月斩沂州叛将王弁东市北街。
十二月庚申判度支皇甫奏云：十二月四日失火准敕推问得库吏等状所烧文案并是贞元已前者其近年文案见在曹司房并未纳库敕库子赵兴决杖处死馀节级科罚。
穆宗元和十五年正月即位闰月丁未权罢西宫临朝集群臣於月华门外贬门下侍郎平章事皇甫钅专为崖州司户参军制曰：朕顾眇身初膺大宝思有以上谐天意下悦人心将澄理化之源必分邪正之路言念辅弼方俟忠贤其或挟奸容身敛怨归国罪已暴於天下法宜行於事初不速去之曷明予志皇甫钅专器本凡近性惟险狭行靡所顾文无可观虽早践朝伦而素乖分望自掌邦计属当军兴以剥下为徇公既鼓众怒以矫迹为孤立用塞人言洎尘台司益蠹时政不知经国之大体不虑安边之远图三军多冻馁之忧百姓深凋瘵之弊事皆罔蔽言悉虚诬远近咸知朝野同怨而。又广称方士上惑先朝潜通奸人罪在难赦合加窜殛以正刑章俾黜遐荒尚存宽典凡百在位宜悉朕怀先是钅专为门下侍郎平章事时裴度有平齐蔡及招来镇冀之功钅专嫉之与奸人合力挤度於太原崔群有公望为缙绅所重钅专恶之因议加尊号奏云：崔群於陛下惜孝德二字宪宗怒竟黜群於湖南。又与李道古叶为奸谋荐引方士柳泌等内将军吐突承璀恩宠莫二钅专复通书往来帝在东宫备闻其状至是不俟听政而逐之士君子相贺於朝六军百姓相贺於市四方之怨声始息壬子诏曰：左金吾卫将军兼御史大夫李道古幸以宗枝早会名级出分专面入践通班诚宜祗慎周行恪居官次而乃利於苟进忘彼慎身持左道以事君将行险以侥亻幸因缘药术荐达妄庸上惑先朝俯招物议迹其事状合正刑章朕以临御之初务在宽大特缓投荒之典俾从佐郡之名无谓优容而忽弘贷可守循州司马。又诏曰：山人柳泌辄怀左道上惑先朝固求牧人贵欲疑众自知虚诞仍更波逃僧大通医方不精药术皆妄既延祸[C260]俱是奸邪邦国固有常刑人臣所宜共弃宜并付京兆府决痛杖一顿处死翰林医官董弘景程准山人李元戢田佐元并流岭表八月甲申御史台奏推勘景陵土石工作专知官京兆府户曹参军韦正牧减刻工匠价钱厨料充私用计赃八千七百馀贯。又於陵所私造石器等诏付京兆府决痛杖一顿处死景陵皇堂石作专知官奉先县令于虚竖物价及破米面共赃钱一万三千六百四十六贯石数内八千馀贯石入已馀充赂遗并官典破用诏付京兆府决重杖处死。
长庆二年三月景公寺僧欢以妖言惑众下仗内鞫之多引中人无验竟杖杀之其坐死者数人。
八月汴州平丁亥逆贼李介枭首及其男四人至京师分命摄太尉三人告社稷太庙太清宫诏曰：汴州逆贼李介窃扌处城池坐邀符节率其凶党敢拒王师今既枭首於阙下宜令所司准式其男道源道枢道伦道安等叛逆之子固不可原理须正刑宜集众处斩以左右神策兵各三百人防押即日行刑於京城之西市。
四年八月敕薛浑李元本乖於简慎陷在典常贷以微生斯为屈法薛浑杖八十流崖州李元本杖六十流象州薛枢导诱薛浑等事情难恕理须惩戒以警无良杖四十流辰州浑士族元本故凤翔节度使李惟简之子皆白少年浑为进士元本为京兆府参军时属襄阳公主数游市井驸马张克礼不能止之枢居近主第浑因之与元本俱得幸於主主尤厚於浑每出辄访浑居谒浑母行妇姑之礼有吏谁何者皆重贿以免焉克礼一日不胜其忿遂诣阙陈诉帝怒立召主囚於宫中命仗内鞫浑枢元本欲杖杀之宰臣以浑枢皆衣冠元本祖宝臣及父皆经重任救之以免。
敬宗宝历元年六月郢州长寿县尉马洪沼告刺史冯定夺人妻及将阙官职田禄粟粜贷收钱入已等事诏监察御史李顾行推鞫狱具上闻制曰：冯定经使臣推问无入已赃私所告罚钱皆公用然长吏之体有涉非议刑赏或乖宴游不节缘经恩赦难更科书犹持郡符公议不可宜停见任。
闰七月同州韩城县百姓王文秀等於本县左神策军渚田内放牧马群牧小将刘兴裔擅鞭扑摄令李元遣县吏率徒擒兴裔送州刺史萧亻免方结其状而军司上闻命监察御史崔璜就按得实敕刘兴裔付本军科决停职李元罢摄仍罚直四十自神策兵分镇畿县及近甸诸州。若群牧采造之名其类不一干法乱政为蠹颇甚及罪兴裔而猾党为&lt;血刀&gt;。
九月丁丑卫尉卿刘遵古役人安再荣告前袁王府长史武昭谋害右仆射平章事李逢吉庚辰诏侍御史温造刑部郎中李行大理正元从质充三司按武昭狱十一月甲子三司上言准敕推勘安再荣所告张少腾等三人拟潜害宰臣李逢吉事关连人并按问得实敕前袁王府长史武昭及茅汇役人张少腾宜付京兆府各决痛杖一顿处死前水部郎中李仍叔可道州司马待服阕赴任河阳节度掌书记李仲言流象州左金吾卫兵曹参军茅汇流崖州太学博士李涉流康州大理卿刘人古役人安再荣山人刘审等二人续议优奖昭本陈留人性险诞元和中王师讨淮西以策谒丞相裴度及度督军因得署军职至郾城。又遣昭使蔡寇惧之以兵而昭神色不变益奇之後至太原奏为石州刺史无何昭除王府官以地散郁悒日与李涉茅汇在长安中以义侠相许是时宰臣李逢吉李程不叶而此辈皆乘隙售已与游其门李仍叔素依附李程知昭不得志易以鼓怨亦诳昭云：程欲与昭官为逢吉所阻昭果恨怨与刘审及张少腾潜说谋害逢吉之计後审乃以昭之言告於张权舆权舆遂告逢吉逢吉召审悉其状因令茅汇致昭到所居与之深相结纳而疑怨之意并息居数月少腾漏语於再荣再荣遂以状密告因成其狱仲言於逢吉为近从子当此际亦欲助逢吉以倾程乃阴诫茅汇曰：言武昭与李程同谋则活否则死汇曰：冤死甘心诬人以自免所不为也。初逢吉之遇茅汇甚厚与汇书云：足下当字仆曰：自求仆字足下曰：利见文字往复略无虚日其间参谋议之密受金帛之赐不宜示於众者近十馀幅异哉！逢吉与程俱在相位而日与茸微类如此款密狱既明具词皆牵连天下之人无不指笑。
二年四月戊午出左拾遗张权舆为河中府虞乡县令坐前侵毁裴度故也。庚申京兆尹刘栖楚奏准御史台勘光陵造作东渭桥虚竖物价及将前市绢抬估给用并役工不还价直。又率敛工匠钱物充官典等诸色破用都计赃二万一千七十九贯石本典郑位本判官前司录参军今任水部员外郎郑复桥道使前令尹今任户部侍郎崔元略敕郑位所犯罪固难容宜付京兆尹准条科决崔元略不能简下有涉慢官宜罚一季俸料郑复专判文案致令隐欺宜罚五个月俸料。
九月出右拾遗程昔范为陕州安邑县令以其附会李逢吉与张权舆妄论裴度也。
文宗以宝历二年十二月自江王入讨内难甲申诏殿前兵马使王士迁李忠亮张士岌各杖一百流天德军飞龙排马官樊惟良阎文[A13C]各杖一百流灵州道士赵归真流儋州僧惟真流罗州僧齐贤流雷州僧正简流辨州待诏辛自政杖一百流永州飞龙小儿五人各杖一百流康罗等州高品杜金立许士莒各杖一百流儋州品官邵士忠李务真阎敬宗李叔各杖一百流琼珠崖等州左右军仗球军将于登王曰：荣等六人并於本军杖杀之。又敕道士纪处玄杨冲虚伎术人李元戢王信并配流岭南供奉官孙从彦王从素并杖六十配陵前宣徽使冯志恩勒随灵驾赴河内刘克明男行信孔目官陈简梨园白身李进朝各决杖二十处死以盗玉带银器故也。
是月。又诏曰：其大逆魁首苏佐明王嘉宪石定宽阎惟直及因凶贼奸计遂与同谋人刘克明田务成许文瑞等污潴无赦枭首无论已处斩讫家并籍没妖妄僧惟真道士赵归真等或假於卜筮或以医方疑众挟奸矫诬干禁并从流窜以靖京师其情非奸谋迹涉诖误者自今以後一切不问凶徒既殄寰宇伫康载举令猷用弘庶绩。
太和元年三月敕前乡贡进士熊望孔门高悬百行繇至顺者其身必荣朝廷广设众官践正途者其道必达尔乃因缘薄伎偷冀褒幸营居中之密职扰惑朝经鼓Τ下之嚣声因依邪隙及众议波涌累月不宁司门验累月至四考覆谬妄乃非坦途朕大启康庄以端群正俾从投裔之典用正乡方之流可守漳州司户参军员外置同正员仍即所在驰驿发遣望性忄佥险有口辩往往得游公卿间率以大言诡意指抉时政既由此而得进士第益务干进刘栖楚时以不次居上列广树朋党门庭无昼夜填杂不息望出入栖楚家虽密戚无异阴语潜画人无知者先帝游宴之馀亦时以工画缀诗留意每将召翰林学士碍於礼敬乃议别置东头学士以备曲宴命采诸卑官才堪任学士者栖楚辈即以望名字求宰臣奏署事未及行至是虽加贬逐议者皆以为幸栖楚任京兆府尹附权怙宠旦夕俟大用因诣中书请属吏词气强厉忤宰相韦处厚不堪其傲既而面折栖楚遂陈牒请告归第帝闻之立出栖楚为桂管都防御观察使。
二年十二月壬子朔御史中丞温造奏云：十二月二十二日初闻宫中遗火缘妖贼并禁在台恐有奸谋遂追集人吏设备是防然後奔走入朝到稍在後两巡使崔宜姚合其日台中忽闻有火遂追集所领赴朝堂到稍在後臣等职列纪律之次庶寮动皆取则。若不重罚难励众情自罚三十直宜合请各罚二十直宰相等奏禁中失火火焰所及迫近正衙宰相已下皆在火所御史中丞合率僚属先至阙下其日两巡使直至申时火灭始到中丞隔宿追朝随例方至物情不可议论喧然其所议罚才比台错失脱已上闻。又不待罪有乖敬慎恐须别议责罚奉敕事出非常台有妖贼官曹备警亦谓虑周即合待罪朝堂候处分量罚自许事涉乖议温造姚合崔宜等各罚一月俸所请罚钱宜并放。
三年三月敕三司准勘吏部逾滥官事其间要切节目皆如台案李宝过状称杨虞卿奴受钱三百千勘是前年虞卿察知自送府县奴已决责钱亦纳官。又称送钱并买婢等事悉无证据但虞卿两年专判曹务伪滥六十馀人连甲图空近日无例遂令禄位制於胥徒虽能续自举明终失从前钤辖况勘官知伪久不公论隐关报铨每将私用公私。且乖於较下事理固难於守官宜停见任馀准前敕处分。
四年三月御史台奏据京兆府状称於冯叔达边卜射武昭钱五十贯文准去年十一月十八日赦文节目合得洗雪。又前门下主事田亻丕犯罪亡命经恩不首纵宽本坐合准赦条宜配流韶州。
五年五月御史中丞宇文鼎奏当司前後推覆伪造出身文书卖官并造伪印行用等囚张刘尝建胡伯忠犯罪并在太和三年十一月十八日恩赦前准刑部大理寺详断悉处极刑准断狱律赦前断罪不当者。若处轻为重宜改从轻处重为轻宜依轻法者臣以前件囚等并抵极法悉经殊恩或自赦文全生或因起请减等伏缘俱引霈泽累陈诉词。若非得中恐未服罪昨者一与一夺事关起请既生。又死稍觉二三如臣所见伏请赦书以前所犯者特许减论赦书以後所犯者不得援例庶使後无侥亻幸令绝披陈敕张胡伯忠刘尝建等宜准元敕处分。
六年五月丙辰贬左卫勋二府中郎将左街副使田泸州县尉以葬妻需车僭侈宰相因遇惊异之即贬时豪富奢僭下尤不制及举是典人皆悦之。
开成元年二月坊节度使萧洪奏亡妻张氏後娶王氏请赐邑号敕方镇班行散官大夫已上者自於有司陈状请妻封邑本司磨勘然後上陈如妻已亡。又无此例萧洪黩於常典辄自奏章宜罚一月俸二年六月荆南观察使韦尝奏教坊乐人八人到本道求乞诏令锢身送入城委本司各杖四十。
三年二月甲午诏京兆府捕捉正月五日贼徒经月未获官吏慢易须有科惩京兆尹崔洪宜罚一季俸两县捕贼官乌行矩韦文卿并停见任馀准正月二十四日敕处分。
六月诏曰：郑州中牟县私置坛场度僧一百六十人并仰勒归俗色役其刺史李款罚一季俸料摄县令前管城县令秦叔良停摄官仍殿本官两选。
四年七月贬襄王傅徐元弼为杭州刺史大理少卿李衢为光王府长史惩赃罪也。
十一月郑滑节度使裴弘泰奏庆成节日放当州囚徒以资圣寿诏曰：弘泰以庆成令节擅放累囚虽云：竭诚。且为干禁恐开後例须示薄惩宜罚一季俸料武宗会昌四年八月平泽潞敕曰：古者陈甲兵以正其刑伐钟鼓以声其罪爰用重典以清乱邦郭谊狐鬼之妖依丘穴以自固牛羊之力得水草以愈凶久纵叛臣首负逆气刘公直安全庆各凭地险屡抗王师每肆悖言罔怀革面及邢归款陈许进军卖孽童以求全据坚城而请命擐甲期於抚纳要君以盖前愆天地神所难容赦其刘公直王协安全庆李道总李佐尧并处斩其家属从别敕处分张容陈扬廷等皆凶恶无行狡诈多端顷在京师人皆嫌恶自知险薄无所庇身投迹戎藩寄命从谏久怀怨望颇肆阴谋或妄设妖言成其逆志或伪草章表饰以悖词既无礼於君亲曾不愧於日月自朕君临万姑务含弘而怙乱益坚包藏未息诱受亡命招纳逆徒志犹恃以金汤心不利於王室近。又敢为狂计助此凶人污我忠义之军叶其豺豕之党人之所弃神得而诛刘稹弟曹九满郎君郎娣四襄堂兄汉卿周堂弟鲁卿尧张谷并男涯涯男解愁陈扬廷并弟宣力男鬼奴张溢并男欢郎三宝门客甄戈伎术人郭谂蒋谠逆贼李训兄仲京王涯侄孙与韩约男茂章茂实王男涯并处斩夫为善者天报以福为祸者天报以殃今气既消逆节咸服方布和於四海庶息患於五兵宣示中外各令知悉。
宣宗会昌六年即位五月诏诛道士刘玄靖及山人等十二人时帝以玄靖等自会昌中以左道出入禁中惑武宗以留年之术故也。
大中五年十二月盗斫景陵神门戟诏罚京兆尹韦博两月俸贬宗正卿李文举睦州刺史陵令吴阅岳州司马奉先令裴让隋州司马。
九年三月吏部试宏词举人漏泄题目为御史台所劾侍郎裴谂改国子祭酒郎中周敬复罚两月俸料考试官刑部郎中唐枝出为处州刺史监察御史冯颛罚一月俸料其登科十人并落下。
十一年四月以朝议大夫权知京兆尹崔郢为濮王傅分司东都以决杀府吏也。
十月以入回鹘册礼使卫尉少卿王端章贬贺州司马副使国子礼记博士李浔为郴州司马判官河南府士曹参军李寂为永州司马端章等出塞为黑车子阻路而回也。
懿宗咸通十年八月和州防御行官石侔等一百三十人状诉刺史崔雍称贼庞勋初劫乌江县雍令步奏官二人探知雍犹不信二人并被枷扭赎差人探见贼已去州十里贼寻逼州城崔雍与贼头吴乌约於鼓角楼上饮酒许与贼州。又认军事判官李谯为亲弟表状驱使官张立为男只乞二人并身其馀将士一任处置便令押牙李嗣等各脱下衣甲防虞官健束手被斩者八百馀人行官石琼脱衣甲稍迟便被崔雍遣贼处斩其崔雍所有料钱并家口累差人押送往采石今在润州，岂有将一千人兵士之命赎拔己之一身不唯孤其神明实亦生负圣主兼科配军州官吏葺城池妄称出料钱城者敕曰：臣子之节无如尽忠士人之风宜当远耻崔雍任居牧守贼犯州城御曾不发言从容乃与命酒况石琼未脱衣甲志在当锋不能将其赤诚翻令擒送贼所原其深意与贼通和臣节全情状可见欲行朝典宜更推穷其崔雍家口并在宣州宜令宣歙观察使追崔雍收禁速勘逐具事由申奏寻敕曰：当崔雍守郡之日是庞勋肆逆之初属狂寇奔冲望风和好置酒以邀贼将启关而纳凶徒城内不许持兵皆令解甲致使三军百姓收血相视连头受诛初闻奏陈深骇观听锡望守城而死已有追荣杜忄舀孤垒获全寻加殊奖既褒忠节难赦罪人玉石因分惩劝斯在将垂戒於四海尚何爱於一夫其崔雍宜差内养孟公度专往宣州赐自尽公度至雍死於陵阳馆其男党儿归僧配流康州锢身递送司勋郎中崔原贬柳州司户比部员外崔福韶州司户长安县令崔朗澧州司户左拾遗崔庚连州司户荆南观察度支使崔序衡州司户皆雍之亲党也。
十三年五月以左羽林军张直方贬康州司马同正以部下为盗也。
●卷一百五十四
○帝王部　明罚第三
後唐庄宗同光元年十月入汴州诏曰：朕既殄伪庭显平国患好生之令含弘虽切於予怀惩恶之规决断难违於众请况赵岩赵鹄等自朕收城数日布惠四方尚匿迹以潜形罔悛心而革面须行赤族以谢众心其张汉杰昨於中都与王彦章同时俘获此际未详行止偶示哀矜今既上将陈词群情激怒往日既彰於僭滥此时难漏於网罗宜国刑以塞群论除妻儿骨肉外其他疏属仆使并从释放敬翔李振首佐朱温共倾唐祚屠害宗属杀戮朝臣既寰宇以皆知在人神而共怒敬翔虽闻自尽未豁幽冤宜与李振并族於市疏属仆使并从原宥朱素闻狡蠹唯务谗邪斗惑人情枉害良善将清内外须切去除况众状指陈亦宜诛戮契丹撒刺阿拨既弃其母。又背其兄朕比重怀来厚加恩渥看同骨肉锡以姓名兼分符竹之荣叠被颁宣之渥而乃辄孤重惠复背明庭罔顾欺违窜归伪室既同枭镜难贷刑章可并妻子同戮於市其朱氏近亲赵鹄正身赵岩家属仰严加擒捕其馀文武职员将校一切不问是日赵岩张希逸张汉杰张伦张汉融朱敬翔李振及契丹撒刺阿拨等并其妻孥皆斩於汴桥下并梁室臣佐也。
二年正月丙午前新乡镇将李洪玫诣阙首罪斩於天津桥南洪玫先以城归梁故也。六月蕃汉总管李嗣源遣使部送安义贼首领杨立左重赵实韩贵等二十人到阙令两军号令磔於镇国桥。
十二月壬午敕《周易》博士冀轸贬磁州司户礼记博士宋澶贬石州司户春秋博士陈处中谪授国子监丞误保选人故也。选人吴延皓取亡叔告身改旧名行事付河南府处死铨吏尹致职居行首但恣奸欺穷奇备验於行藏积弊须去其元恶可处死郑传身为堂吏事昧公心勾当逾滥选人曲委写造文状保奸斯在情故可知可流决邢州承旨官王处环是台司首吏职名不卑诚宜助宪府之准绳岂得叶选人之逾滥决流忻州裴温玉皇甫源邵仁郜勾当选人有涉逾滥或出公验都昧精详各决杖退充本司最下令史三铨官崔沂等既已贬谪劾其有司冀轸与诸令史共为囊橐故也。
三年正月丁酉中书门下奏选人刘わ麻温田昭远贾思义卢琢皆是家状内牧竖丁父母忧年月不同已榜示驳放刘わ麻温涂毁告身委本州重处色役田昭远已下殿五选从之明宗天成元年四月辛丑敕邓州节度使李绍钦太子少保李绍冲汴州都麴务使辛廷尉李继宣等并勒归田里绍钦本姓温名韬绍冲本姓名凝廷尉伪开封尹王瓒之牙将也。朱友贞时依瓒势曲法乱政汴人深恶之继事汴将孟审澄之子审澄诛亡命归庄宗刘皇后蓄之为子时宫掖之间秽声流闻比之四凶帝在藩邸时恶其为人故并诛黜之二年二月丙午以从马直指挥使郭从谦为景州刺史寻令中使诛於郡夷其族以其首谋大逆弑庄宗也。三年闰八月滑州掌书记孟匿母忧大理寺断流奉敕朕以允从人望嗣守帝图政必究於化源道每从於德本贵全国法以正人伦孟身被儒冠职居宾幕比资筹画以赞盘维而乃都昧操但贪荣禄匿母丧而不举为人子以何堪渎污时风败伤名教五刑是重十恶难宽虽遣投荒无如去世孟赐自尽观察使观察判官录事参军失其纠察各有殿罚襄邑县民周威父为人所杀不雪父冤有状和解奉敕处死。
九月敕先监送诸州罪人温韬等流言乱政在宪典以难容稔恶幸灾固人祗之共怒温韬生为黔首起自绿林依凭中夏干戈劫盗本朝陵寝段凝豺狼类性枭獍为谋无辜而几害平人得便而尝怀逆节陶记曾司藩翰恣黩货财自处窜流弥兴怨望石如纳比居宾佐合务赞礻卑当守殷门拨发文字扇摇戎帅聂屿擢从班列委佐亲贤不守条章︹买店宅其後细询行止颇骇听闻丧妻未及於半年别成姻媾弃母动逾於千里不奉晨昏而皆自抵刑章各居窜逐都无省过但出怨词在朕意虽欲含弘於物论固难容赦尚全大体只罪一身并令本处赐死。
十一月宗正卿李先补虚称试御史权公裔摄陵台令款称公裔请假与公裔状不同大理少卿张之愿详断以报上不实者徒一年李前犯诈假是重今犯报上不实是轻准律虽宽酌情尤重请降特敕指挥奉敕李纵横诈伪重叠欺君虽夺一任告身尚屈大朝宪法玷予宗籍时乃奸讹宜夺历任告身仍配陇州徒一年。
四年二月车驾自汴还京至汜水东都留司官太子少傅李琪等奏曰：伏以陛下暂违清庙才过周星初平作孽之守殷次戮不臣之庭琬今者败契丹之凶党破真定之逆城大振皇威咸繇睿臣等久违宸极俱恋圣恩恨不随兽舞於汴郊拜龙颜於梁苑，岂可只於清洛坐俟回銮愿於次舍之间得展会同之礼庶倾就望咸竭欢呼臣等今乞於偃师东排班迎驾称贺後先赴雒阳东候奉敕契丹即为凶党真定不是逆城盖阙审详有兹差误李琪罚一月俸先是定州王都叛命琪不详镇州为真定误用之故及於罚。
六月有内班石重千等六人控鹤官三人矫传圣旨宣谕臣寮多受其遗赂是日发觉杀四人鞭五人背十二月蔡州西平县令李商为百姓告陈不公大理寺断止赎铜以官当罪敕旨李商招愆俱在案款大理定罪备引格条然亦事有所未图理有所未尽古之立法意在惜人况自列圣相承溥天无事人皆知禁刑遂从轻丧乱已来廉耻者少朕一临寰海四换星灰尝宣无外之风每革从前之弊勤一德深念五刑宽则不威暴则无惠唯期不滥皆守无私李商不务养民专谋润已初闻告不公之事件决彼状头。又为夺有主之庄田挞其本户国家给州县篆印只为行遣公文而乃将印历下乡从人户取物据兹行事何以当官今王饶所告李商并招实罪宜夺历任官重杖一顿处死元论人王饶四人并宜放仍令所在长吏遍示众多居高者不得贪以陵卑在下者不得骄而讪上体泣罪之意听祝网之言各守公途共资王道。
长兴元年正月乙亥御史台奏京兆府牒送到争论庄田人详牒内本府元未曾推勘便送赴台伏准旧例诸道州府责勘寻常公事如曾经断遣不了方具奏闻候敕下付台始行追勘。且无州县直牒送台请行推勘兼夹府尹判语指挥台司敕旨为官未可避事夹判不合申台既有举明须行责罚府司官吏已下等第书罚。
九月庚午济州伪造嘉禾七茎共两穗本州长史皆罚直。
十月吏部侍郎王权将作监王澄太仆少卿魏仁锷库部郎中孔崇弼司门郎中李殷梦河南县令郭正封等六人妻叙封郡君县君者敕旨叙封之例敕格甚明况在所司备经其事既成差误盖是因循显有纠弹实为允当欺即难恕错即可矜然欲示戒惩须行责罚本行令史马仁决臀杖七十勒停本部判郎中裴坦罚两月俸王权等六人妻进封叙封郡县邑号官诰宜令所司追纳毁废初郊天後赦书节文云：朝臣并与追封赠及叙封制不在此限其年七月十二日中书以前赦书节文不该据品秩依格例施行。又奏覆在朝臣寮限两月内一齐闻奏并据品秩依格例施行河南县令郭正封制前任考功员外郎朝议郎阶俱是六品後迁河南县令加朝请大夫正五品其妻乃叙封县君内弹侍御史吕琦举劾乃招伪滥有涉情故。
二年三月礼部令史吴知已揩改太庙斋郎李谊敕甲及堂判姓名为张昭因伪出给优牒与张吕图陈告其伪捕讯於御史台张昭吕图李谊是谏议大夫张延雍将作少监吕道昭宗正卿李玩之子也。以荫当补狱成吴知已款伏缘张延雍习为当省郎官令知已专主张其子斋郎文书缘奏覆未成延雍累遣人催促及召至面前苛克以此怕惧遂揩改李谊敕书张昭姓名兼蒙昧本司官人出给优牒伪使符印有实诏付大理寺定罪少卿路阮详断准格诈为制敕伪行符印罪当绞其令史吴知已准格重杖一顿处死本司官祠部郎中王承弁初不精详致彼罔冒准诈伪律合杖九十如已去官则减等今王承弁已别除官据格放罪门下令史陈延虽不与吴知已同情有涉属准律杖一百放堂後官何康初言属不至瑕疵准律杖罪吕道昭李玩吕图事虽关连别无深罪准格并合释放谏议大夫张延雍补荫自有格文催促失於事体言苛克之语虽是见人据引验之词盖亦虚指伏候敕处分敕旨曰：张延雍中官旧居省署荫子合补斋郎为优牒稽迟於本司催促苛克纵实已该肆赦之恩引验无闻自掇两词之诘致淹折狱宜示罚金宜罚一季俸馀依法寺详断。
四月以枢密院承旨李虔徽为忠武军行军司马虔徽邢州人始为郡史而安重诲信爱之至是骤厥职行己之道非其正也。重诲出镇故有是命。
五月丙子国子勒停官张崇远受赂补人法寺定罪为无禄者减死一等。又引四月二十六日恩赦俾从释放帝问张崇远本官久无钱料今有春冬逐月粮者敕旨设禄任能立法惩恶苟有违犯须举宪刑崇远流外授官监中守职虽官不请於俸禄而职见请於依粮赃罪既彰死刑难贷宜决重杖一顿处死闰五月诛河中节度新除太子太师致仕安重诲诏曰：朕猥以眇躬缵承丕构欲华夷之共泰於刑赏以无私其有位极人臣宠逾涯分擅威权而积恶询物议以难容苟缓刑章是滋凶慝安重诲始从幼稚获备指挥既倚注以渐深亦旌酬而益甚自朕绍兴王业委掌枢机官列三公望崇四辅谓勤劬之可恃每率暴以居怀。且孟知祥董璋自守藩维素坚臣节辄从间谍令负忧疑擢任姻亲往分符竹潜设猜防之计擅兴割据之言两川饮恨以俱深一旦飞章而顿绝。又钱Α位冠王公尝输爱戴朕方礼优元老恩遇远人而重诲采掇瑕疵遽行止绝。且去年郊天礼毕率土康重诲既绾国权复希兵柄辄出渡淮之语贵邀统众之名事虽不行谋实可惧其後终兴戈甲遽讨巴邛将士疲劳梯船阻绝。又遣专临寨所俾料军储恣威虐以复多致民兵之共怨朕尚存大体特示优恩，爰自禁庭委之藩翰方ム共理旋乃贡章岂谓别有动摇潜怀怨望长子崇绪亲居内职次子崇赞显列朝行遣彼元随偷归本道据兹悖逆须究端繇劳千里以兴师致四方之骇听果明罪[C260]难逭诛夷其安重诲宜削夺自身官爵仍并男崇赞崇绪及重诲妻向张等四人宜并赐死。
七月泽州沁水县令李主簿乐钧两相斗殴及追至本州不肯交割牌印大理刑部详断其罪准律罪当徒及罚铜缘并该今年四月二十六日恩宥敕旨同官相殴据法当徒大理寺以所犯罪名合该恩敕虽备陈格律而合议矜宽但李乐钧等处令佐之资纵屠沽之行既骂。且斗自昼经宵加以抗拒使符执留县印仝乖事体大紊纪纲至於偶在敕前合从赦限，岂可遣兹凶辈亲我疲民免刑已是优弘复职实非允当其李乐钧并勒停见任馀依所奏。
三年正月北京大将等辞归本道赐物有差时有铁林都长行一人退及南廊有言闻於殿上乃有宣问其称为量减下秋衣钱一千文别添逐月料钱五百文而不知所减少而益多帝责其退有後言笞归田里。
四月御史台奏礼部贡院散从官呼延昭送到应学究科人李咸雍称於省门前高声称屈敕曰：李咸雍既是书生合知礼范凡关事理可披论尚书省前岂是喧呼之所主司在内何兴诟骂之言虽妄指陈实为凶恶苟无惩诫难例辈流宜令御史台监送本贯重处色役。
十二月敕曰：国计之重军食为先比防主守之隐欺遂致监临之钤辖丁延徽选从禁职委以仓储盖藉忠勤特添俸给所宜廉慎以副指挥而敢与专知官田继勋杜延德副知赵德遵杨仁祚等相徇私情擅出官物脚夫论告赃状分明及遣推穷即称贷借按正律则罪加於凡盗准後敕则名犯於极刑况两司简详再经议谳定法既当於不滥惩奸断在於必行。又据宰臣所问五条康澄继陈两表虽为滞狱。且贵尽心但丁延徽所出军须已离当处本无文纪岂是公官宜同入已而论难逭会身之罪宜依两司详议断遣处分其丁延徽田继勋赃满二十疋并决重杖一顿处死杜延德已下各依本罪决杖配流赏元告人绢二十疋丁延徽为供奉官监仓与仓官田继勋杜延德共盗仓粟三百五十石脚夫论告左军巡禁诘称官米烂折借粟变米顷官数及勘变米粟不曾至碾乃是籴贷钱亦破使讫刑部引统类监临官典犯一疋已上入已者不在赦限同入已之赃今约丁延徽粟价计赃绢六十五疋二丈合犯绞二人专知官田继勋等计赃绢三十七疋二丈为首合犯绞副知赵德遵合流二千里其次决流有差刑部据法律定罪而大理少卿澄上表论以为借粟有还竟合减等。
四年四月大理寺奏滑州人程洪与邻人不协自焚其屋延及邻人屋烧家财荡尽伏缘三经赦恩例合杖罪令偿所烧家财敕旨程洪宜配流德州常知所在馀依奏。
五月获嘉县令卢嵩以户民关延韬不伏责问喧悖令从人曳扑良久致死大理寺断既关威力之条合处杀人之罪但以情非巨蠹事准格文爰该免死之科式表好生之德卢嵩准格配流天德曳扑人王光祚配流登州敕旨卢嵩容易宰邑造次怒人不恕法以行刑遂寻时而致死原情则本非故杀据律则当处极刑小不忍而难追内自讼而何及法不可坠义亦须明但究彼根繇以缘公事罪虽甚重理稍可疑峻行则虑致民骄轻恕则恐滋吏酷永从远窜特贷馀生聊以慰往者之魂兼可戒为官之属嵩宜配蔚州长流百姓纵逢恩赦不在於归之限其出身历任告敕付所司焚毁馀依省寺详断。
七月户部奏诸州所贡物旧例每年冬至後到京准备正仗於殿前陈列据房州常贡物至今年三月方至京有违常式敕旨方州所尚土贡为先苟有稽迟诚为怠易须加惩罚俾效恭勤其录事参军孔霸文宜罚一季俸刺史尹晖缘元敕不该宜放本典以下宜令本道观察使量罪科责讫以闻。
末帝自凤翔问君侧之罪至乾壕南院宣徽使孟汉琼以帝河中失守在清化第时明宗王淑妃尝令传教往来锡赐谓於己厚见帝大哭欲有所陈帝曰：事不言可知仍自预从臣之列即命斩之路隅汉琼者镇州王之小竖也。明宗在真定时入侍性通黠能交构朋党初见秦王权重乃挟妃子势援倾心事之及朱弘昭冯ど谋去秦王。又与之缔结长兴之季气焰熏灼开府骠骑之资期月遍历西军既叛人主拱手待毙鄂王急召汉琼欲先令入邺汉琼匿不奉召知帝及陕乃单马趋陕至渑池西斩於路左。
清泰元年五月中书门下言以改元分命朝臣奏告其应州四庙差左监门卫将军孔知邺称疾改差右骁卫将军华光远称坠马伤足诏曰：改元重事告庙常规凡在班行宜思策励孔知邺等方当任使皆合恪恭，岂可居常则各冒宠光临事则自图便稳苟无惩诫何肃纪纲孔知邺华光远并停见任其告庙官差右武卫将军高允崇。
三年二月监察使奏荐飨太庙其月十九日尚书省受誓戒故事诸行事官质明至省候太尉其日行事官与摄太尉宰臣并先到其摄司空吏部侍郎龙敏後至虽及受誓戒其候太尉违礼诏罚一季俸料十月诏金州斩屯戍都监陈知隐先是蜀人侵轶御侮不严突至城下水寨失守故也。
十二月司天冬官正朱懋讼本监胡杲通言前监徐鸿亡在殡鸿男皓方行服杲通署为监丞下御史台鞫问杲通言自授官後有监丞高峦言历事徐皓工於推步其祖保谦艺优所以权署摄不知徐鸿死方在殡其署徐皓缘历事大诏曰：徐皓伎术勘造。且宜落下别後处分高峦备知徐皓居丧不合荐举宜停见任杲通已下并释放。
晋高祖天福二年五月乙丑御史台奏六宅使王继弘前州团练使高信於崇礼门内相诟已伏款罪敕曰：高信曾剖郡符继弘方参禁职凡於语默合晓规仪岂得辄於内庭恣行私忿肆喧讠华而颇甚侮宪法以。若无既骇物情尤伤事体苟无惩沮何戒逾违尚示含容止从谴逐高信宜送复州收管王继弘勒停送义州衙门前仍常知所在。
四年十月敕李道牧前为陆浑县主簿狠直求官强词抗敕厚诬宰辅累犯乘舆措言孰顾於斥尊构意只谋其挠政将惩狡蠹须举典刑宜令决杖配流永不齿录少帝开运二年春诛青州节度使杨光远部下指挥使张迥等五人时光远叛命帝以戎事方兴虑其扇摇故也。
周太祖广顺元年五月甲申敕考城县巡检供奉官马彦处死以在巡检所停匿赦书杀狱囚故也。
二年八月敕前明经刘继伦决杖仍追夺出身文书先是继伦醉酒於临街民家踞床而坐权知开封府袁义前驱驺道叱之不起。又加慢骂所司诘之以闻遂有是责。
三年正月责教坊乐人张锦绣等四人各杖脊十七除籍控鹤官将虞候贾超等二人各决杖二十配流商州坑冶务收管时安州节度使王令温受代入朝乐人与控鹤官诣令温求丐太祖知之故有是责。
二月敕凤翔少尹桑能责授邓州长史能故开封尹维翰之庶弟也。维翰父珙有爱姬生子岁馀珙卒姬求出遂携儿而去儿即能也。其後莫知所之及维翰贵前遣人求访音问微知在青州会户部侍郎王松权知青州时维翰镇兖州以诚松松至郡访能果得之於博兴县民家能母玄氏能即为玄氏子松即送能至维翰所维翰表其事有顷晋祖授能协律郎维翰镇京兆以能为衙内都指挥使维翰再入中书改太常丞累迁司封员外郎能幼稚流落长於他族不识文字性格鄙俗及维翰薨诸子幼弱能以维翰旧第得钱千纟昏典帖与人其宅本辛氏之业也。辛氏定年限帖典与维翰及年限满能出为凤翔少尹辛氏乃诣维翰子坦赎之坦辞以候取能旨辛氏诉於官枢密使王峻素知其事深所不平即追能证问能具伏其罪故贬逐之。
又相之汤阴民焦远诣阙门伐鼓讼镇将李柔豪夺二女诏开封府鞫劾敕李柔配役作坊。
世宗显德元年九月辛丑斩供奉官副都知竹春於宁陵县以其先奉命在彼巡检有群盗掠其客船而不能登时擒杀故也。十月杖死供奉官郝光庭於府门以其在叶县巡检日挟私断杀平人故也。
四年三月追夺前许州行军司马韩伦在身官爵仍配沙门岛纵逢恩赦不在放还之限伦侍卫马军都指挥使令坤之父也。令坤兼镇陈州伦罢职於许而居於陈军州政事多所干预及自於衙署开垆以鬻酒掊敛之暴公私患之为项城民武郁等所讼帝命殿中侍御史率汀按之伦诈报汀云：准诏赴阙汀即奏之帝愈怒遽令追劾尽得事实令坤数於帝前泣请父命故罪止於追削配流而已。
五年十二月楚州兵马都监武怀恩弃市以其擅杀降卒廖约等四人故也。
六年二月杖落第举人赵赞朱梦叶窦浚等於省门外仍配边郡先是礼部贡院上言赞等酗酒厉声诟其考试官下御史府讯之伏罪故杖之。
●卷一百五十五
○帝王部　督吏
夫官者治乱之攸系吏者师表之斯属自尧舜垂拱夏商用逮夫周室有以宁之盛斯皆官得其人民安其业上下熙洽同底於道者也。及叔世多伪淳风不竞群吏之政或愆或忘罕能举几於旷废，或以灭裂为简，或以苛刻为公官邪而奸生禁密而俗弊沦胥以败罔克攸济，於是乎！申严号令诞布条教周旋敷谕丁宁款密乃至形於殿最以儆其违峻其举察以惩其枉乃至丞弼之重左右之臣诰之以告猷训之以裕蛊逮乎！寇窃奸宄董其逐捕农桑稼穑急其劝课斯亦敏政之大端责实之旧典也。
汉景帝後二年夏四月诏曰：强毋攘弱众毋暴寡老耆以寿终幼孤得遂长今岁，或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也。奸法与盗盗甚无谓也。（奸法因法作奸也。与盗谓盗者当治而知情反佐与之是则共盗无异也。）其令二千石各其职不事官职耗乱者丞相以闻请其罪布告天下使明知朕意。
武帝时郡守尉诸侯相二千石欲为治者大抵尽效王温舒等而吏民益轻犯法盗贼滋起（滋亦益也。）南阳有梅免百政（梅百皆姓也。）楚有段中杜少（中读曰仲）有徐勃燕赵之间有坚卢范生之属大群至数千人擅自号攻城邑取库兵释死罪（释解也。）纟专郡守都尉杀二千石为檄告县趋具食（趋读曰促）小趋以百数掠卤乡里者不可称数，於是帝始使御史中丞丞相长史使督之（出为使者督察也。）犹弗能禁乃使光禄大夫范昆诸郡都尉及故九卿张德等绣衣持节虎符发兵以兴击（以军兴之法而讨击也。）斩首大部或至万馀级及以法诛通行饮食相连郡甚者数千人数岁乃颇得其渠率（渠大也。）散卒失亡复聚党阻山川往往诈自称吏牟食苗根虫也。耗不明也。读与毛同音莫报切为群无可奈何，於是作沈命法（沈没也。敢蔽匿盗贼者没其命也。）曰：群盗起不发觉发觉而弗捕品者（品率也。以人数为率）二千石以下至小吏主者皆坐死其後小吏畏诛虽有盗弗敢发恐不能得坐课累府府亦使不言（府郡府也。）故盗贼浸多（浸渐也。）上下相为匿以避文法焉。
宣帝黄龙元年诏曰：盖闻上古之治君臣同心举措曲直各得其所是以上下和洽海内康平其及已朕既不明数申诏公卿大夫务行宽大顺民所疾苦将欲配三王之隆明先帝之德也。今吏，或以不禁奸邪为宽大纵释有罪为不苛，或以酷恶为贤皆失其中奉诏宣化如此，岂不谬哉！方今天下少事繇役省减兵革不动而民多贫盗贼不止其咎安在上计簿具文而已务为欺慢以避其课三公不以为意朕将何任诸请诏省卒徒自给者皆止（时有请云：诏使出者省卒徒以其直自给不复取禀假虽有进入於官非旧章也。故绝之。又曰：先是武帝以用度不足自省以益官者或奉使求不受俸禄自省其徒众以取其禀者或自给，於是奸吏缘以为利所得多於本禄故绝之）後汉光武建武十五年诏考实二千石长吏阿枉不平者。
明帝永平十八年章帝即位诏曰：三事大夫莫肯夙夜小雅之所伤也。予违汝弼汝无面从股肱之正义也。群后百僚勉思厥职各贡忠诚以辅不逮申敕四方称朕意焉。
章帝建初元年正月诏曰：比年牛多疾疫垦田减少价颇贵人以流亡方春东作宜及时务二千石勉劝农桑弘致劳来群公庶尹各推精诚专急人事罪非殊死须立秋案验有司明慎选举进柔良退贪猾顺时令理冤狱五教在宽帝典所美恺悌君子大雅所叹布告天下使明知朕意。
二年春三月诏曰：比年阴阳不调饥馑屡臻深惟先帝忧人之本诏《书》曰：不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥，岂能一隅哉！其科条制度所宜施行在事者备为之禁先京师而後诸夏。
和帝永元五年三月诏曰：选举良才为政之本科别行能必繇乡曲而郡国举吏不加简择故先帝明敕在所令试之以职乃得充选。又德行尤异不须经职者别署状上而宣布以来出入九年二千石曾不承奉恣心从好司隶刺史讫无纠察今新蒙赦令。且复申敕後有犯者显明其罚在位不以选举为忧督察不以发觉为负非独州郡也。是以庶官多非其人民被奸邪之伤繇法不行故也。
八年九月诏曰：百僚师尹勉厥职刺史二千石详刑辟理冤虐恤鳏寡矜孤弱思惟致灾兴蝗之咎十二年三月诏曰：比年不登百姓虚匮京师去冬无宿雪今春无澍雨黎民流离困於道路朕痛心疾首靡知所济瞻仰昊天何辜今之人三公朕之腹心而未获承天安民之策数诏有司务择良吏今犹不改竞为苛暴侵愁小民以求虚名委任下吏假势行邪是以令下而奸生禁至而诈起巧法析律饰文增辞货行於言罪成乎！手朕甚病焉公卿不思助明好恶将何以救其咎罚咎罚既至复令灾及小民。若上下同心庶或有瘳。
安帝永初三年秋七月海贼张伯路等寇略缘海九郡遣侍御史庞雄督州郡兵讨破之四年伯路复与渤海平原剧贼刘文河周文光等攻厌次杀县令遣御史中丞王宗督青州刺史法雄讨破之。
元初三年春正月苍梧郁林合浦蛮夷叛二月遣侍御史任督州郡兵讨之（音丁角切）。
灵帝光和元年妖异数见制下太尉司徒司空曰：夫瑞不虚生灾必有缘朕以不德秉统未明以招妖伪将何以昭显宪法哉！三司任政者也。所当究心而各拱默讫未有闻将何以奉天意敉宁我人其各悉心思所崇改务消复之术称朕意焉。
晋武帝泰始四年诏曰：郡国守相三载一巡行属县必以春此古者所以述职宣风展义也。见长吏观风俗协礼律考度量存问耆老亲见百年录囚徒理冤枉详察政刑得失知百姓所患苦无有远近便。若朕亲临之敦喻五教劝务农功勉励学者思勤正典无为百家庸末致远必泥士庶有好学笃道孝弟忠信清白异行者举而进之有不孝敬於父母不长悌於族党悖礼弃常不率法令者纠而罪之田畴辟生业礼教设禁令行则长吏之能也。人穷匮农事荒奸盗起刑狱烦下陵上替礼义不兴斯长吏之否也。若长吏在官公廉虑不及私正色直节不饰名誉者及身行贪秽讠舀黩求容公节不立而私门日富者并谨察之扬清激浊举善弹违此朕所以垂拱总纲责成於良二千石也。於戏戒哉！。
太康九年春诏曰：兴化之本繇政平讼理也。二千石长吏不能勤恤人隐而轻挟私故兴长刑狱。又多贪浊烦挠百姓其敕刺史二千石纠其能否议其黜陟令内外群官举清能拔寒素。
元帝大兴元年诏曰：王室多故奸凶肆暴皇纲弛坠颠覆大猷朕以不德统承洪绪夙夜忧危思改其弊二千石令长当奉旧宪正身明法抑齐豪强存恤孤独隐实户口劝课农桑州牧刺史当互相检察不得顾私亏公长吏有志在奉公而不见进用者有贪忄林秽浊而以财势自安者。若有不举当受故纵蔽善之罪有而不知当受ウ塞之责各明慎奉行。
後魏明元神瑞二年三月诏曰：刺史守宰率多逋慢前後怠惰数加督罚犹不悛改今年赀调悬违者谪出家财充之不听徵发於民。
文成太安四年五月诏曰：朕即阼至今屡下宽大之旨蠲除烦苛去诸不急欲令物获其所人安其业而牧守百里不能宣扬恩意求欲无厌断截官物以入於己使课调悬少而深文极墨委罪於民苟求免咎曾不改惧国家之制赋役乃轻比年已来杂调减省而所在州郡咸有逋悬非在职之官绥导失所贪秽过度谁使之然自今常调不充民不安业宰民之徒加以死罪申告天下称朕意焉。
献文以和平六年五月即位九月诏曰：先朝以州牧亲民宜置良佐故敕有司班九条之制使前政选吏以待俊必谓铨衡允衷朝纲应叙然牧司宽惰不宪旨举非其人愆於典度今制刺史守宰到官之日仰自举民望忠信以为选官不听前政共相干冒。若简任失所以罔上论。
孝文太和二年十一月诏曰：悬爵於朝而有功者必縻其赏悬刑於市而有罪者必罹其辜斯乃古今之成典治道之实要诸州刺史牧民之官自顷以来遂各怠慢纵奸纳赂背公缘私致令贼盗并兴侵劫滋甚奸宄之声屡闻朕听承太平之运属千载之期思光洪绪惟新庶绩亦望藩翰群司敷德宣惠以助冲人共成斯美幸克己复礼思愆改过使寡昧无愧於祖宗百姓见德於当世有司明为条禁称朕意焉。
六年十二月诏曰：朕以寡薄政缺平和不能仰缉纬象蠲兹六去秋淫雨洪水为灾百姓嗷然朕用嗟愍故遣使者循方赈恤而牧守不思利民之道期於取办爱毛反裘甚无谓也。今课督未入及将来租算一以丐之有司勉加劝课以要来穰称朕意焉。
  </div>
  <div class="pagination">
   <a href="册府元龟_page127.html">
    上一页
   </a>
   <span>
    ...
   </span>
   <a href="册府元龟_page123.html">
    123
   </a>
   <a href="册府元龟_page124.html">
    124
   </a>
   <a href="册府元龟_page125.html">
    125
   </a>
   <a href="册府元龟_page126.html">
    126
   </a>
   <a href="册府元龟_page127.html">
    127
   </a>
   <span class="current-page">
    128
   </span>
   <a href="册府元龟_page129.html">
    129
   </a>
   <a href="册府元龟_page130.html">
    130
   </a>
   <a href="册府元龟_page131.html">
    131
   </a>
   <a href="册府元龟_page132.html">
    132
   </a>
   <a href="册府元龟_page133.html">
    133
   </a>
   <span>
    ...
   </span>
   <a href="册府元龟_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
