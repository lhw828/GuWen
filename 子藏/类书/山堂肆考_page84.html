<!DOCTYPE html>
<html>
<head>
    <meta charset="UTF-8">
    <title>山堂肆考 - 第 84 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 84 页/共 632 页</h1>
    <div class="content">　　五原塞在延安府神木县汉武帝使光禄徐自为出五原塞逺者千里筑城列障至卢朐山因名光禄塞又哈宻衞辉和尔河之东有娘子泉胡人呼可敦卜刺
　　和尚原
　　陜西汉中府凤县东有和尚原宋吴玠大败金兀术于此
　　四履
　　汉之盛时四履之地东乐浪西炖煌南日南北鴈门西南永昌东西九千里南北一万三千里晋承三国之后冠带之区尽汉故地隋之世东南尽海西抵且末北距五原唐初分为十道及平髙昌拓四镇比之汉代南北则同外方五百里曰邉隅又其外方五百里曰镇畿又其外方五百里曰蕃畿
　　三冈
　　大同府应州有三冈四镇三冈曰赵覇冈曰黄花冈曰护驾冈四镇曰安邉镇曰大罗镇曰司马镇曰神武镇
　　昆仑塞
　　东汉明帝永平中窦固耿秉刘张出炖煌昆仑塞击破白山虏于蒲类海上注云昆仑本山名因以为塞今肃州酒泉郡西南山有昆仑之体故曰周穆王见西王母于昆仑山即此山有石室王母台
　　阨塞
　　汝宁府信阳县东南有阨塞即春秋所谓平靖闗也有大小石门凿山以通道淮南子曰天下有九塞阨其一也大同府古丰州河西有髙阙塞又有稒阳塞朔州有句注塞
　　按视邉州
　　宋真宗即位语宰相曰善用兵者必相地利朕欲观西邉郡县山川形胜之势可择使按视即诏杨允恭李允则使灵夏诸州图上形势及还召近臣出地图示之曰沿邉山川形胜足以控扼贼冲当谕邉城量省兵马分屯内地沿邉冗员亦从减去庶免飞挽以劳民生
　　部分邉将
　　宋绍兴六年张浚以虏势未衰奏请亲行邉塞部分诸将以观机会上许之至江上会诸帅议事命韩世忠据荆楚以图睢阳刘光世屯合肥以招北军张俊练兵建康进屯旴杨沂中领精兵为后翼以佐俊命岳飞屯襄阳以窥中原形势既立国威大振
　　愿罢苍海
　　汉武帝通西南夷东置苍海北筑朔方之郡公孙諌以为疲弊中国以奉无用之地愿罢之天子使朱买臣等难以置朔方之便发十防不得一乃谢曰臣山东鄙人不知其便若是愿罢西南夷苍海而専奉朔方
　　请弃珠崖
　　珠崖儋耳郡在海中洲上其民暴恶数犯吏禁率数年一反汉元帝欲发兵讨之待诏贾捐之曰臣愚以为非冠带之国禹贡所及春秋所治皆可且无以为愿遂弃珠崖专用恤闗东为忧
　　石顶原
　　石顶原在汉中府沔县南宋置闗于此最为险要
　　石鼻寨
　　石鼻寨在凤翔府寳鸡县东诸葛亮所筑以拒郝昭盖行人自北入蜀者至此渐入山自蜀赴洛者至此已出山









　　山堂肆考卷二十九
<子部,类书类,山堂肆考>
　　钦定四库全书
　　山堂肆考卷三十　　　　明　彭大翼　撰地理
　　闗隘
　　郑注闗境上门也月令孟夏闗市无索顺敷教不难物也周礼司闗国凶札则无闗门之征
　　废六
　　左文二年臧文仲不仁者三不知者三下展禽废六闗妾织蒲三不仁也作虗器纵逆祀祀爰居三不知也
　　据两
　　汉武帝时霍去病击破匈奴左右地分置武威等四郡据两闗
　　燕三
　　燕有三闗曰松亭曰古北曰居庸而平州之东有榆闗实金人入冦之路凡此数闗可以限蕃汉也而一夫守之可以当百秦亦有三闗大散闗僊人闗箭筈闗是也
　　汉四
　　汉洛阳有四关东成臯闗南伊阙闗西凾谷闗北孟津闗
　　越王置
　　蒲葵闗在漳州府龙溪县西南二十一都汉时南越王置
　　武帝移
　　函谷闗有二一在河南灵寳县南一十里老子西度田文东出皆此闗左右有望气鸡鸣二台遗址此旧关也一在河南新安县东二里项羽坑秦卒处汉楼船将军杨仆征南越有大功耻为闗外人上书乞以家财东徙闗武帝为移于新安县此新闗也
　　孟尝夜出
　　史记秦昭王囚孟尝君孟尝君遂变姓名夜半至函谷闗闗法鸡鸣出客孟尝君恐追至客有居下座者能为鸡鸣众鸡皆鸣遂得出又燕太子丹为质于秦秦王不礼丹怒亡归夜至闗闗门未开丹为鸡鸣众鸡皆鸣遂得逃去
　　狄青夜度
　　宋狄青字汉臣汾州西河人夜度昆仑闗大败广源蛮侬知髙于邕州按邕州今广西南宁府府城东九十里有昆仑山极险要古设闗于此
　　乗白马出闗
　　桓谭新论公孙龙常争论曰白马非白人不能屈后乗白马无符传欲出闗闗吏不聼此虗言难于夺实也故刘向七略公孙龙持白马之论以度闗即此唐太宗入潼闗诗髙谈先马白伪晓预鸡鸣
　　乗青牛度闗
　　闗令内传尹喜字公度号文始先生周元极元年某日老子度凾谷闗闗令尹喜善天文登楼四望见东来紫气浮闗遂知有神人过先勅闗吏曰若有老翁东来乗青牛薄板车勿聼过闗其日果见老子来吏入白喜即带印绶出迎执弟子礼老子授喜道德经五千卷后喜成仙复与老子相会于蜀
　　玉门
　　玉门闗在陕西行都司故州西北汉霍去病破走月支开玉闗班超在西域上书愿生入玉门闗即此又撒马儿国碣石城有铁门闗悬崖絶壁髙数十仭径路﨑岖深二三里夷人守此因号铁门
　　金城
　　金城闗在陜西临洮府兰县北五里黄河西北山要隘处宋绍兴四年置据河山筑城以为固地理志金城郡初筑城时得黄金故名金城一云城在京师之西金西方之行故名
　　白水
　　范晔后汉书李固为广汉洛令至白水闗乃解印绶归汉中
　　蓝田
　　西安府蓝田县东南有蓝田闗本秦之峣闗后周改青泥闗隋唐以来改名蓝田
　　虎牢
　　虎牢闗在开封府汜水县西周穆王猎郑圃七萃之士髙奔戎捕虎生献之天子命其押飬于东虞因名其地曰虎牢汉于此置成臯县隋复于此置闗因名其闗曰虎牢唐改为武牢
　　鴈门
　　鴈门闗在大同府马邑县东南东西山岩峭防中有路盘旋﨑岖絶顶置闗南通代州近闗有杨六郎寨
　　终军弃繻
　　汉终军字子云济南人初从济南诣博士歩入闗闗吏与军繻军问用此何为吏云传还当以合符军曰大丈夫西游终不复传还乃弃繻去后军为谒者使行郡国建节东出闗闗吏有识之者曰此使者前弃繻生也注云繻帛邉也旧制出入皆以传传信也即今之过所文书后因传繁乃裂繻头合以为符信也
　　郭丹封符
　　东观汉记郭丹字少卿南阳人少从师之长安过宛从宛人陈洮买入闗符以入函谷闗既入封符乞人曰不乗使者车不复出此闗更始二年以丹为谏议大夫持节安集南阳去家十二年果乗髙车出闗更始败归乡里太守杜诗荐为功曹丹荐人自代而去诗叹息勅以丹事编署黄堂以为后法
　　备盗
　　汉髙祖纪楚汉旦日合战力不敌防项羽季父项伯素善张良良与俱见沛公沛公曰吾入闗秋毫无所取籍吏民封府库待将军所以闭闗者备他盗也岂敢反耶愿伯明言
　　通蛮
　　黎州安抚司城南大渡河外有清溪闗唐韦臯凿之以通群蛮
　　王元东封
　　东观汉记隗嚣将王元说嚣天水完富士民最强请以一丸泥为大王东封凾谷闗此万世一时也
　　马周西入
　　唐马周字宾王西入秦闗舍新丰逆旅主人不之顾周命斗酒悠然独酌
　　鸡头
　　鸡头闗在汉中府褒城县北闗口有大石状如鸡头自此入连云栈
　　鹿头
　　鹿头闗在广汉郡德阳县以县有鹿头山因以名闗
　　子胥奔吴
　　吴越春秋伍子胥自楚奔吴至昭闗闗吏欲执之子胥绐之曰上所以索我者以我有美珠今我已亡之矣将告子取吞之闗吏惧因舎焉按昭闗在今含山县小岘山
　　姜维拒魏
　　劒门闗在保宁府劒州北境大劒山两壁峭耸有隘束之路诸葛亮因立劒门闗厥后姜维退守劒门以拒魏即此
　　通灵
　　通灵闗在雅州芦山县西北旧名灵闗蜀都赋辟灵闗以为门盖其闗甚险一人守之可以御百
　　飞仙
　　飞仙闗在雅州芦山县南宋宇文博新路赋惟天下之至险有严道之漏阁焉孤峯上絶于青天湍波下走于长川断崖横壁立之岸飞溜溅千丈之源古之漏阁即此闗也
　　紫眼
　　紫眼闗在四川荣经县西北昔有紫眼蕃人留寓于此
　　乌角
　　乌角闗在四川行都司宁蕃衞城南
　　山海
　　山海闗在永平府抚宁县东其北为山其南为海相距不数里实险要之地明朝魏国公移榆闗于此改今名
</div>
    <div class="pagination">
<a href="山堂肆考_page83.html">上一页</a><span>...</span><a href="山堂肆考_page79.html">79</a><a href="山堂肆考_page80.html">80</a><a href="山堂肆考_page81.html">81</a><a href="山堂肆考_page82.html">82</a><a href="山堂肆考_page83.html">83</a><span class="current-page">84</span><a href="山堂肆考_page85.html">85</a><a href="山堂肆考_page86.html">86</a><a href="山堂肆考_page87.html">87</a><a href="山堂肆考_page88.html">88</a><a href="山堂肆考_page89.html">89</a><span>...</span><a href="山堂肆考_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
