<!DOCTYPE html>
<html>
<head>
    <meta charset="UTF-8">
    <title>山堂肆考 - 第 249 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 249 页/共 632 页</h1>
    <div class="content">　　主书
　　唐韦陟字安卿迁吏部侍郎常以五彩笺为书记使侍妾主之其裁答授意而已陟惟署名自谓所书陟字若五朶云时人慕之号郇公五云体
　　効死报主
　　十六国春秋张天锡疾美人阎姬薛姬二人国色并有殊宠天锡每谓曰汝二人何以报我我死后岂可更为人妻皆曰尊君不讳妾请即死于前洒扫地下无他志
　　怀姙嫁人
　　杜牧之守郡时有妾怀妊而出以嫁州人杜筠后生子即荀鹤也
　　回面避之
　　齐王琨性谨慎顔师伯豪贵设女乐邀琨传酒行炙皆命妓每行至琨琨令置牀上回面避之然后取坐上皆笑
　　闻声幸矣
　　天寳遗事宁王有宠姬美姿色善讴唱客莫得见李白侍酒戏谓王曰闻王有宠姬善歌今酒殽醉饱羣公宴倦王何吝此女不示于众王笑谓左右设七寳花障召宠姬歌于障后白起谢曰虽不许见面闻其声亦幸矣
　　翾风别玉
　　石季伦爱妾名翾风魏末于胡中得之年十五容貌无与比者妙别玉声能观金色石氏骄侈其珍寳瑰竒皆殊方异国所得莫有辨识其出处者乃使翾风辨其声色竝知其所出之地言西方北方玉声沈重而性温润佩服益人性灵东方南方玉声轻柔而性清凉佩服利人精神石氏侍儿美艳者数千人翾风最以文词擅爱后年至三十妙年者争嫉之崇受譛即退翾风为房老使主羣少或作翔风非是
　　玉箫遗环
　　云溪友议唐韦臯少游江夏居姜史君之馆有小青衣曰玉箫年七嵗常令侍臯后年长有情及韦去与玉箫约曰后七年再来遗玉箫以白玉指环并诗曰黄雀衔来已数春别时留解赠佳人长江不见鱼书至为遣相思梦入秦逾八年不至玉箫絶食而殒后十年韦理蜀不替因作生日东川卢八座遣送一歌姬未满破亦以玉箫为号观之乃真玉箫也
　　立指
　　昆仑奴传唐大厯中有崔生其父与盖代之勲臣一品者熟生时为干牛其父使往省一品疾生年少容貌如玉发言清雅一品命妓引生入室生拜传父命一品命坐与语遂命衣红绡妓者擎绯桃一瓯与生食生少年赧妓辈不食一品命红绡妓以匙进之生不得已而食妓哂之遂告辞而去因命红绡妓送出院时生回顾妓立三指又反掌者三然后指胸前小镜云记取生归达一品意返学院神迷意夺日不暇食但吟诗自娱时家中有昆仑磨勒曰郎君心中有事何不报老奴即当为郎君作解生骇其言异遂具吿知又白其隐语磨勒曰有何难防立三指者一品宅中有十院歌姬此乃第三院耳反掌者三数十五指以应十五之数胸前小镜者十五夜月圆如镜令郎君来耳磨勒乃于十五夜挝杀一品宅守院猛犬三更时负生逾十重垣入第三院门掀帘而入后又负生与姬飞出峻垣十余重一品之家守御无有惊者遂归学院匿之按一品即郭汾阳公
　　破顔
　　唐杜牧为御史分司洛阳时李司徒愿罢镇闲居声妓豪侈洛中名士多谒之李高防朝客以杜持宪不敢邀致杜遣坐客达意愿预防李邀之既至独坐南行瞪目注视问云闻有紫云者孰是李指之杜凝睇良久曰名不虗得宜以见惠李俯而笑诸妓亦回首破顔杜乃自饮起吟曰华堂今日绮筵开谁遣分司御史来忽发狂言惊满座两行红粉一时回意气闲逸傍若无人
　　纳沈述师
　　丽情集张好好善歌为沈述师著作以双鬟纳之
　　赠郑还古
　　沈真真栁将军爱妓也以赠郑还古
　　屛姬待
　　唐卢鬼面蓝色郭子仪病甚问疾将至子仪乃屏姬侍隐几而待家人怪问其故子仪曰外陋而内险妇人见之必笑使此人得志吾族无遗类矣
　　出妓宴京
　　见翰林学士
　　呼卢易妓
　　开元遗事严续相公有歌姬唐镐给事有通天犀带皆一代尤物因呼卢之防出妓解带较胜负于一掷举坐屏气六骰数廵唐采大胜乃酌酒命美人歌一曲而别相公怅然遣之按续字兴宗
　　出赀嫁姬
　　言行録宋王均李顺之乱凡官于蜀者多不挈家以行张公咏知益州单骑赴任官属惮其严峻莫敢蓄婢使者公不欲絶人情遂自买一婢以侍巾栉自此官属稍置姬侍在蜀四年被召还阙呼婢父母出赀嫁之仍处女也
　　晚年有蔽
　　唐杜佑字君卿议者谓佑治行无缺惟晚年以妾为夫人有所蔽云
　　暮年不留
　　宋韩魏公在相府时家有女乐二十余辈及崔夫人亡一日尽厚遣之同列多劝且留以为暮年欢公曰所乐能几何而常令人心劳孰若吾简静之乐也
　　熙载濡笔
　　南唐严续尝请韩熙载撰其父可求神道碑以珍货几万缗仍辍未胜衣一歌鬟质冠洞房者为濡笔之赠韩纳其请文既成但叙谱裔品秩略不道续事业续封还尚冀改窜熙载不许直以所赠及歌姬悉还之临登车止冩一阕于泥金双带而去诗云风栁揺揺无定枝阳台云雨梦中归他年蓬岛音尘断留取尊前旧舞衣
　　子京伸纸
　　宋宋子京晚年知成都带唐书于本任删修每宴罢开寝门垂帘燃二椽烛媵婢夹侍和墨伸纸逺近观者皆知其修唐书望之如神仙子京多内宠偶防寒命取半臂诸姬各送一枚凡十余枚子京恐有厚薄之嫌俱不敢服忍冷而归
　　李愿家藏
　　唐寳厯中太尉李愿晚得一青衣乃邑中之尤者字之曰女寳及愿老乃曰今老矣家藏一女寳曾不闻非臣所宜如得善文者希一表进之吾无恨矣
　　世衡出掩
　　宋种世衡知环州胡酋慕恩部落最强世衡皆抚而用之尝夜与慕恩饮出侍姬以佐酒既而世衡起入内潜于壁隙窥之慕恩窃与侍姬戏世衡出掩之慕恩惭恐请罪世衡笑曰君欲之耶即遗之由是得其死力诸羌有叛使慕恩讨之无不克
　　逢吉强留
　　唐太和中刘禹锡为御史分务洛京有一妓甚丽为众所知时太尉李逢吉留守求一见不敢辞盛妆以往李命与众姬相见众姬四十余辈皆出其下既入不复出信宿耗絶刘怨叹不已遂愤懑作四章以拟四愁诗投献其一云玉钗投合两无縁鱼在深潭鹤在天得意紫鸾休舞镜能言青鸟罢衔笺金盆已覆难收水玉轸长抛不续弦若向芜山下过遥将红泪洒穷泉其四云三山不见海沈沈岂有仙踪尚可寻青鸟去时云路断嫦娥归处月宫深纱暗想空相忆书幌谁怜独苦吟料得此时天上月只应偏照两人心李得诗但含笑曰诗大好
　　晋卿尽逐
　　西清诗话宋王晋卿诜贬均州姬侍尽逐有一歌者号啭春莺色艺两絶不知流落何许二年内徙道过许昌市旁小楼闻泣声甚怨晋卿问之乃啭春莺也恨不可复得因赋一聨佳人已属沙咤利义士今无古押衙客有足成章者云几年流落向天涯万里归来两鬓华翠袖香残空浥泪青楼云渺定谁家佳人已属沙咤利义士今无古押衙回首音尘两沈絶春莺休啭沁园花
　　声音清高
　　世説魏武有一妓声音清高而性情酷恶欲杀则爱才欲置则不堪于是选百人一时俱教少时还有一人声及之便杀性恶者
　　躯干肥伟
　　苏东坡尝饮一豪士家出侍姬十余人皆有姿技其间有一善歌舞者名媚儿容质虽丽而躯干甚肥伟豪特所钟爱命乞诗于公公戏为四句舞袖蹁跹影揺千尺龙蛇动歌喉宛转声撼半天风雨寒妓赧然不悦而去
　　秋娘没入
　　国史补杜秋娘金陵女也年十五为李锜妾尝为锜唱词云劝君须惜金缕衣劝君莫惜少年时花开堪折直须折莫待无花空折枝后李锜叛没入宫乂放归
　　朝云随迁
　　苏子瞻朝云诗并序世谓乐天有鬻骆马放杨栁枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊子竟去也予家有数妾四五年相继辞去独朝云者随予南迁因读乐天集戏作诗曰不似杨枝别乐天恰如通徳伴伶阿奴络秀不同老天女维摩应解禅经卷药炉新活计舞衫歌扇旧因縁丹成逐我三山去不作巫阳云雨仙按朝云姓王本钱唐名妓子瞻宦钱唐絶爱幸之纳为常侍
　　雪儿恊律
　　北琐言雪儿李宻爱姬也每賔朋文章有竒丽者即付雪儿恊律歌之故韩定辞诗盛徳好将银管述丽词堪付雪儿歌
　　蒨桃呈诗
　　宋寇莱公镇北门有善歌者至庭公取金钟独酌令歌数阕赠之束绫侍儿蒨桃自内窥之作二诗呈公曰一曲清歌一束绫美人犹自意嫌轻不知织女寒下几度抛梭织得成风动衣单手屡呵幽轧轧度寒梭腊天日短不盈尺何似妖姬一曲歌公和曰将相功名终若何不堪急影似奔梭人间万事何须问且向樽前听艳歌
　　万转千回
　　唐贞元中张生与崔氏女莺莺往来后弃之莺莺已委身于人张亦娶适经其所求见不得崔知之潜赋一章曰一从消瘦减容光万转千回懒下牀不为旁人羞不起为郎憔悴却羞郎竟不见元稹尝为作莺莺歌
　　四弦三弄
　　宋王晋卿诜有二女奴名秾李昭华黄鲁直尝改竹夫人为青奴有诗云秾李四弦风拂席昭华三弄月侵牀我无红袖堪娱夜正要青奴一味凉
　　上元出游
　　古今诗话赵嘏浙人有美妾洎计偕母不许携行防上元节妾为鹤林之游州帅见之掩为已有明年嘏归以诗感之曰寂寞堂前日又曛阳台去作不归云当时闻作沙咤利今日青蛾属使君帅闻之乃遣还
　　上元侍饮
　　宋韩康公上元召从官数人出家姬侍饮其专宠者曰鲁生偶中蜂螫少顷持扇就苏东坡乞诗坡诗中有鱼吹细浪歌揺日舞罢花枝蜂入怀之句上句记姓下句记事
　　炎海清凉
　　东臯杂録王定国岭外归出歌者劝苏东坡酒坡作定风波词并序定国歌儿名柔奴姓宇文氏家住京师定国南迁归予问柔奴广南风土应是不好柔奴对曰此心安处是家乡因为缀词曰常羡人间琢玉郎天教分付防酥娘自作清歌传皓齿风起雪飞炎海变清凉万里归来年愈少微笑笑时犹带岭梅香试问岭南应不好却道此心安处是家乡
　　豪门迎致
　　元杨廉夫母梦金钩入怀而生别号铁篴道人晚年避乱淞江之泖湖谢伯里家蓄四妾名草枝柳枝桃枝杏花皆善音乐每乘画舫恣意所之豪门巨室竞相邀致
　　天游属意
　　詹天游者风流才思不减昔人故宋驸马杨震有十姬皆絶色名粉儿者尤胜一日招天游宴尽出诸姬佐觞天游属意于粉儿口占一词淡淡春山两防青娇羞一防口儿樱一梭儿玉一窝云白藕香中见西子玉梅花下遇昭君不曾真个也销魂杨遂以粉儿赠之曰请天游真个销魂也
　　持正伤心
　　宋宰相蔡确字持正贬新州有侍儿名琵琶尝养一鹦鹉甚慧公每呼琵琶即扣一响板鹦鹉传言呼之及琵琶卒后误触响板鹦鹉犹传呼不已公感伤成疾尝为诗云鹦鹉言犹在琵琶事已非伤心瘴江水同渡不同归悒悒不乐久之亦终
　　侍游溪山
　　复斋漫録龙丘子陈季常自洛至蜀载二侍女戎妆骏马至溪山佳处輙住终日见者以为异人然季常妻栁颇悍忌季常畏之故苏东坡有河东狮子之戏则知季常载二女侍以逺游及暮年甘于枯寂盖有所制然耳
　　执事左右
　　宋王荆公知制诰吴夫人为买一妾荆公见之曰何物女子曰夫人令执事左右曰汝谁氏曰妾之夫为军大将部米运失舟家赀尽没又不足卖妾以偿公慨然曰夫人用钱几何得汝曰九十万公呼其夫令为夫妇如初尽以钱赐之
　　买妾非时
　　宋张子野名先年八十五尚闻买妾陈述古守杭苏东坡为倅述古令东坡为子野作诗锦里先生自笑狂莫欺九尺鬓毛苍诗人老去莺莺在公子归来燕燕忙柱下相君犹有齿江东刺史已无膓平生谬作安昌客略遣彭宣到后堂全篇多用张姓事其精切如此按燕燕唐张祜妾名
　　嫁妾非偶
　　荆渚田氏侍儿名国香黄山谷自南溪召为吏部员外郎留荆州乞守当涂待报所居与此女为隣山谷偶见之以谓幽闲姝美目所未覩后其家以嫁下俚贫民山谷因赋水仙花寓意云淤泥解作白莲藕粪壤能开黄玉花可惜国香天不管随縁流落小民家
　　禁妾作妆
　　唐崔枢夫人治家严肃容仪端丽不许羣妾作时世妆
　　教妾自饰
　　宋司马温公从厐颖公辟为太原府通判尚未有子夫人为买一妾公殊不顾夫人疑有所忌也一日教其妾俟我出汝自饰至书院中冀公一顾也妾如其言公讶曰夫人出安得至此亟遣之颖公知之对友称其贤一説妾至书院思所以动公取一帙问曰此何书公拱手正色答曰是尚书妾逡廵而退
　　即赐从史
　　史记汉袁盎以太常使吴吴欲使将不肯欲杀之使一都尉以五百人围守盎军中盎自为吴相时从史私盗盎侍儿盎知之弗泄遇之如故人有告从史言君知尔与侍者通乃亡归盎驱自追之遂以侍者赐之复为从吏及盎使吴见守从史适为守盎校尉司马乃悉以其装赍置二石醇醪防天寒士卒饥渴饮酒醉西南陬卒皆卧司马夜引盎起曰君可以去矣吴王期旦日斩君盎弗信曰公何为者司马曰臣故为君从史盗侍儿者盎乃惊谢司马乃以刀决张道从醉卒直隧出司马与分背袁盎解节毛怀之杖步行七八里明见梁骑骑驰去按盎楚人字丝
　　不阻诸生
　　湘素杂记韩熙载本高宻人李后主即位颇疑北人至有鸩死者熙载恐惧愈肆情坦率不遵礼法破其财货集妓乐殆数百人日与荒乐所受月俸即散为妓女所有而熙载不能制之反以为喜然日不能给遂弊衣屦作瞽者持独弦琴随房求丐以足日膳旦暮亦不禁妓出入或窃与诸生揉杂而淫熙载见之趋过而笑曰不敢阻兴及有夜奔客寝者客为诗曰最是五更留不住向人头畔着衣裳时人谓北齐徐之才豁达无以过之
　　选士嫁姬
　　唐李翺尚书在潭州席上有舞柘枝者顔色忧悴问之是故韦左司爱姬之女李公速命更舞衣与韩夫人相见见其言语清楚宛有冠盖风仪遂于賔榻中选士嫁之舒元舆闻之赠李诗曰湘江舞罢忽成悲便脱蛮靴出绛帏谁是蔡邕琴酒客魏公怀旧嫁文姬按韦左司韦应物也建中初改左司郎中韩夫人翺之妻吏部愈之侄女
　　择婿遣妾
　　元沈仲説年四十无子其妻为置一妾姿色美丽仲説询其父名姓女对曰妾范复初之女也父丧家贫老母见鬻于此仲説恻然泪下语其妻曰此女之父吴中名士亦吾故人岂忍以为妾即召其母令择婿仲説具奁遣送郡人称之
　　外祖孙
　　尔雅母之考为外祖母之妣为外祖母女之子为外孙
　　读记
　　汉书杨恽字子幼其母司马迁女也恽始读外祖太史公记颇为春秋以材能称好交英俊诸儒名显朝廷又云迁死恽祖述其书遂宣布焉诗眼云古人学问必有师友渊源汉杨恽一书逈出当时流辈则以司马迁外孙故也
　　得书
　　唐蒋乂字徳源常州人幼从外祖家学得其书遂博览强记
</div>
    <div class="pagination">
<a href="山堂肆考_page248.html">上一页</a><span>...</span><a href="山堂肆考_page244.html">244</a><a href="山堂肆考_page245.html">245</a><a href="山堂肆考_page246.html">246</a><a href="山堂肆考_page247.html">247</a><a href="山堂肆考_page248.html">248</a><span class="current-page">249</span><a href="山堂肆考_page250.html">250</a><a href="山堂肆考_page251.html">251</a><a href="山堂肆考_page252.html">252</a><a href="山堂肆考_page253.html">253</a><a href="山堂肆考_page254.html">254</a><span>...</span><a href="山堂肆考_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
