<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 74 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 74 页/共 81 页</h1>
    <div class="content">　　唐白居易字乐天其先太原人徙下邽敏悟絶人工文未冠谒顾况况曰吾谓斯文遂絶今复得子矣贞元擢进士拔萃皆中补校书郎元和元年对制防一等召入翰林为学士迁左拾遗　四年旱甚居易建言乞尽免江淮两赋以救流瘠　王锷将加平章事居易以宰相天下具瞻非重望不可王锷以诛求为羡余因假之名器四方闻之谓陛下得所献与宰相王承宗叛帝诏吐突承璀率师出讨居易谏中人为制将四方闻之益轻朝廷后诸军讨王承宗者乆无功居易上言其害有四可为痛惜者二可为深忧者二　俄有言居易母堕井死而居易赋新井篇　后为司门员外郎知制诰穆宗好畋游献续虞人箴以讽　转中书舍人田布遗五百缣辞不受　河朔乱诏诸道出兵迁延无功居易上言虽进忠不见聴迁杭州刺史筑堤捍钱塘溉田千顷复浚李泌六井民赖甚溥　以刑部尚书致仕卒宣宗以诗吊之居易被遇宪宗时事无不言湔剔抉摩多见聴可为当路所忌乃放意文酒　与弟行简从弟敏中友爱东都所居疏沼种树搆石楼香山凿八节滩自号醉吟先生为之传暮节惑浮屠至经月不荤称香山居士尝与胡杲吉旼等九人燕集皆高年不仕者人慕之绘为九老图　居易于文章精切最工诗以规讽得失当时人争传鸡林行贾售其国相率篇易以一金其伪者能辨之初与元稹酬咏故号元白又与刘禹锡齐名号刘白其始生七月能展书姆指之无两字虽试百数不差九嵗暗识声律其笃于文章盖天禀然　葛常之侍郎云乐天赋有八章其六章托弱桞樱桃枳橘杜黎野葛水桱凌霄讽在位与附丽权势者其八章则曰有木名丹桂云云盖乐天自谓也乐天素善李绅而不入徳裕之党素善僧孺杨虞卿而不入宗闵之党素善刘禹锡而不入伾文之党中立不倚峻节凛然于八木之中而自比于桂殆未为过也
　　白敏中字用晦第进士辟李徳裕府一见许其逺到高元裕荐为侍御史转左司员外郎武宗时李徳裕恶居易荐敏中文词类兄且有器识召入翰林为学士后入相武宗崩徳裕失势敏中竭力排之徳裕遂贬崖州司户
　　席【千五一】
　　姓纂本姓籍晋大夫籍谈之后也谈十三代孙瓌避项羽名改席氏汉初徙关东豪族席氏徙安定临泾
　　南史席阐文梁武帝受禅除都官尚书出为东阳太守在郡有能名冬至悉放狱中囚依期而至
　　北史席法友仕魏歴华并二州刺史后为别将出淮南欲解朐山之围及渡淮而朐山败终光禄大夫
　　席固字子坚为襄阳着姓少有逺志归魏拜使持节骠骑大将军除昌州刺史　子雅字彦文性方正少以孝闻位大将军
　　唐席豫字建侯襄州人长安中举学兼流畧词擅文科擢上第时年十六以父防罢复举手笔俊拔科中之俄举贤良方正异等复举超拔羣类科迁考功员外郎韩休辅政举代已入拜吏部侍郎典选六年拔举逺士多至台阁当时推知人号席公云　凡四以使者按行清直亡欲当官不为势权所撼性谨畏与子弟属书不作草字帝尝登朝元阁赋诗羣臣属和帝以豫诗最工诏曰诗人之冠冕也
　　剧【千五二】
　　姓纂齐大夫食采于剧因地为姓燕有将剧卒
　　前汉游侠剧孟洛阳人以侠显吴楚反周亚夫得孟喜曰天下骚动大将军待之若一敌国云
　　麦【千五三】
　　姓苑云髙要始兴有此姓
　　北史麦鐡杖始兴人少骁勇走及奔马好交友重信义隋莱州刺史无涖政名转汝南太守稍习法令羣盗屏迹　除左屯卫大将军自以荷恩深重每懐竭命之志辽东之役请为前锋　子孟才授光禄大夫仲才季才正议大夫
　　栢【千五四】
　　风俗通栢皇氏之又伯亮父颛顼师栢招帝喾师栢冏为周太仆栢国在汝南西平县为楚所灭子孙以国为氏
　　唐栢良器字公亮魏州人父友王奂见之曰尔额文似临淮王面黒似顔平原殆能立功及荐之光弼年二十四更战阵六十二李希烈围宁陵遏水灌之亲令军中明日拔城良器以救兵至择弩手善游者沿汴渠夜入及旦伏弩发贼乗城者皆死録功封平原郡王　图形凌烟阁
　　栢耆有纵横学志健而望高王承宗叛耆谒裴度且言愿得天子一节驰入镇可掉舌下之乃以左拾遗徃既至以大谊动承宗乃请献三川以二子入质由是声震一时　太和初李同挞反耆斩其首以献郦【千五五】
　　姓纂黄帝之后支孙食采于郦因氏焉
　　史记郦商髙阳人也汉王赐商爵信成君以将军为陇西都尉迁为左丞相号曰涿侯更封曲周侯子寄字况与吕禄善大臣欲诛诸吕吕禄为将军军北军太尉勃不得入乃使人刼商令其子况绐禄禄信之故与禹游勃乃入据北军遂诛诸吕商卒諡曰景侯子寄代侯天下称况卖友也
　　郦生食其陈留高阳人好读书家贫落魄无以为衣食业为里监门吏　见高祖长揖不拜　号为广野君説齐王罢歴下军韩信闻生冯轼下齐七十余城度兵袭齐齐王以郦生卖已遂亨之　弟商子疥封髙梁侯更为武遂侯　食其谒高祖自称高阳贱民又曰髙阳酒徒
　　后汉文苑郦炎字文胜食其之后有文才解音律言论给防多服其能理州郡辟命皆不就
　　北史郦范字世则父嵩天水太守范仕魏为尚书右丞青州刺史　子道元字善长为冀州长史后守鲁阳郡表立黉序崇劝学教山蛮伏其威名不敢为寇道慎字善季位正平太守有能名　道约字善礼性多造请好以荣利干谒歴东莱鲁阳二太守
　　狄【千五六】
　　姓纂周成封少子于狄城因氏焉鲁大夫有狄虒弥古贤人有狄仪仲尼弟子有狄黒卫人汉有博士狄山
　　唐狄仁杰字懐英并州人为儿时门人有被害者吏就诘众争辨对仁杰诵书不置吏让之荅曰黄卷中方与圣贤对何暇偶俗吏语耶　举明经调汴州参军为吏诬诉阎立本召讯异其才曰仲尼称观过知仁君可谓沧海遗珠矣荐授并州参军亲在河阳登太行山反顾见白云飞谓左右曰吾亲舍其下瞻望乆之云移乃去　同府参军郑崇质母老疾当使絶域仁杰诣长史蔺仁基请代行仁基咨美其谊每曰狄公之贤北斗以南一人而已　迁大理丞嵗中断乆狱万七千人时称平恕　授侍御史王本立怙宠自肆仁杰劾其恶朝廷肃然　使岐州亡卒数百剽行人道不通官捕系纷纷不能制仁杰曰是其计穷乃明开首原格皆自缚归帝叹其逹权宜　帝幸汾阳宫李冲以道出妬女祠更发卒改驰道仁杰曰天子之行风伯清尘雨师洒道何避邪帝壮之曰真大丈夫哉　出为宁州刺史入拜冬官侍郎持节江南巡抚吴楚多淫祠凡毁千七百房　出为豫州刺史越王兵败支党余二千人论死仁杰释其械上疏曰臣欲有所陈似为逆人申理不言且累陛下钦恤意表成复毁自不能定然此皆非本恶诖误至此有诏悉谪戍边囚出宁州父老迎劳曰狄使君活汝耶因相与哭碑下囚斋三日乃去至流所亦为立碑初宰相张光辅讨越王军中恃功多暴索仁杰拒之光辅怒曰州将轻元帅耶仁杰曰乱河南者一越王公董士三十万以平乱纵使暴横是一越王死百越王生也如得上方斩马劒加君颈虽死不恨　天授二年以地官侍郎同平章事武后曰卿在汝南有善政然有譛卿者欲知之乎谢曰以为过臣当改以为无过臣之幸也譛者不愿知后叹其长者　为来俊臣所搆捕送制狱仁杰书帛置褚衣中子光逺持书上变后召见因免死贬彭泽令　通天中契丹防冀州河北刺史惧驱民保城仁杰曰何自疲民虏来吾自办悉纵就田虏亦引去民爱仰之复为立祠　转幽州都督赐紫袍带后自制金字十二于袍以旌其忠　召拜平章事后欲以武三思为太子以问宰相众莫敢对仁杰对曰欲以三思为后且姑侄与母子孰亲立庐陵王则千秋万嵗后常飨宗庙三思立庙不祔姑后感悟即遣迎庐陵王中外大悦时李楷固骆务整本契丹将后降有司请论如法仁杰称骁勇可任贷死至是二人讨契丹克之凯旋后举酒赏其知人　仁杰所荐张东之姚崇等皆为中兴名臣封梁国公　子光嗣圣厯初为司府丞武后诏宰相各举尚书郎一人仁杰举之以称职闻后曰祁奚内举果得人
　　狄兼謩字汝谐仁杰孙及进士第刚正有祖风歴三州刺史嵗旱发粟赈济擢给事中　迁御史中丞帝曰卿梁公后当嗣家声
　　宋朝狄青字汉臣汾州西河人也初拱圣军选为散直元昊叛择卫士徙边以青为延州指使青勇于临敌常为先锋前后二十五战中流矢者八每战饰以铜面具敌人望之如神以功迁至秦州刺史泾原路总管仁宗闻其在陜西数战胜欲召见问其方畧防贼冦渭州仁宗命图形以进及元昊称臣西鄙休兵入为捧日天武四厢都指挥使知延州擢枢宻副使广源州蛮侬智髙反防邕州进围广州时朝廷以孙沔余靖为安抚使乆未奏功仁宗以南方为忧青慨然请行除宣徽南院使宣抚荆湖南北经制广南盗贼事青至合沔靖之兵自桂林次賔州斩广西钤辖陈曙按其遇贼不战之罪并殷直袁用等三十二人悉诛之军士震恐遂下令止具十日粮明日絶昆仑关出归仁铺先布陈成列而贼以觇者误谓未即进遂失险乃悉众逆战前锋孙节战死山下而贼气方鋭青躬执白旗麾骑兵出其不意贼众大溃斩首二千二百级获伪官五十七人智髙夜纵火焚城而遁诘朝青入按城中获金帛钜万牛马数千筑京观于城北隅招复俘胁者七千二百使还其家青还入朝复为枢宻副使遂拜枢宻使在枢宻府四年言者谓青家数有光怪以防国军节度使同平章事知陈州未几而卒谥武襄
　　戚【千五七】
　　姓纂卫大夫食采于戚因氏焉古贤人有戚子著书汉髙祖戚夫人生赵王如意功臣表临辕侯戚鳃传封七代
　　南史儒林戚衮字公文吴郡人少聪慧受三礼大义畧举兼太学博士为羣儒推许
　　宋朝戚纶字仲言应天府楚丘人也父同文字文约防孤事祖母以孝闻从邑人杨慤受经慤隐居不仕而以女弟妻同文遇疾因托以家事同文为葬其三世之未葬者遭世防乱亦不复仕且思见混一遂以同文为名慤勉之仕同文曰长者不仕同文亦不仕聚徒讲学相继登科者五十六人践台阁者亦至十数尚信义善周人之急所与交皆当世之名士杨徽之因使至郡多所酬倡及卒徽之与其门人谥曰坚素先生应天府民有曹诚者即同文旧居广舍百五十楹聚书千余卷以延学者真宗嘉之赐名曰应天府书院云同文长子曰维仕至戸部郎中纶其次子也笃于古学善谈名教举进士为沂州簿徙知泰和县同文卒特诏令起复泰和民险悍好兴讼纶为劝民诗五十篇言近而易暁老幼多传之
　　析【千五八】
　　姓纂左传齐大夫析归父卫大夫析朱鉏公子黒背孙也
　　后汉方术析像字伯式其先张江者封析侯曽孙国为郁林太守因封氏焉国有资财二亿像幼有仁心及国卒乃散金帛资产周施亲戚　通京氏易好黄老言
　　直【千五九】
　　史记直不疑南阳人也为郎事文帝同舍有告归误持同舍郎金去金主疑不疑不疑买金偿告归者来而归金亡金者大慙以此称为长者　景帝拜为御史大夫　封为塞侯
　　国【千六十】
　　姓纂左传齐卿族国氏代为上卿　又郑穆公子发字子国生辄字子耳生侨字子产以王父字为氏亦为国氏焉
　　魏志国渊字子尼曹操辟为司空掾属每于公朝论议堂直言正色退无私焉　使典屯田事仓库丰实迁魏郡太守又迁太仆　居列卿位布衣疏食禄赐散之故旧宗族以恭俭自守太祖以其子泰为郎翼【千六一】
　　姓纂晋翼侯居翼城因以氏焉
　　前汉翼奉字少君东海人治齐诗惇学不仕好律厯隂阳之占以十二律騐人情　诸儒荐之以为中郎因灾异上封事　上疏谏迁都　子孙皆在儒官伯【千六二】
　　风俗通嬴姓伯益之后
　　左传伯宗晋大夫也　梁山崩将召伯宗谋之　伯宗每朝妻戒之曰盗憎主人民怨其上　伯州犂晋大夫伯宗子　太宰嚭字子余姓伯氏州犂之子为吴太宰
　　史记伯防字子析孔子弟子
　　帛【千六三】
　　姓纂云吴郡人神仙传有帛和
　　格【千六四】
　　允格之后汉有御史格班
　　虢【千六五】
　　周王季之子封虢虢叔子孙以国为姓左传晋大夫
　　革【千六六】
　　汉初功臣煑枣侯革朱
　　鬲【千六七】
　　殷末贤人胶鬲之后以王父字为氏
　　赫【千六八】
　　风俗通云赫骨氏之后
　　获【千六九】
　　风俗通宋大夫猛获之后以王父字为氏
　　籍【千七十】
　　晋文侯仇弟阳叔生伯黡司晋典籍遂为籍氏孙谈代为晋大夫晋为赵所灭籍氏播于宋
　　夕【千七一】
　　后汉巴中梁师有夕氏蜀志尚书令夕斌
　　易【千七二】
　　左传齐大夫易牙之后魏有易恺晋有易雄
　　赤【千七三】
　　风俗通帝喾师赤松子之后见神仙传
　　辟【千七四】
　　汉书富人辟子方之后
　　昔【千七五】
　　风俗通周大夫封昔因氏焉汉有昔登开元有昔安
　　射【千七六】
　　楚大夫观射父之后见左传汉有大鸿胪射咸吴有中书郎射慈善礼丧服
　　笮【千七七】
　　汉有笮融丹阳人见吴志
　　奭【千七八】
　　召公奭之后避汉元帝讳改姓盛氏
　　籴【千七九】
　　左传晋大夫有籴筏
　　锡【千八十】
　　吴志云汉末有交趾太守锡光古仙人锡寿子之后
　　激【千八一】
　　左传齐有太史激　汉书淮南王传有激章
　　息【千八二】
　　妫姓国也为楚所灭子孙以国为氏今新息县即其故地
　　棘【千八三】
　　卫大夫棘子成之后见论语
　　稷【千八四】
　　后稷之后　汉稷嗣君叔孙通支孙亦为稷氏
　　即【千八五】
　　汉单父令即费其先食采即墨因以命氏
　　职【千八六】
　　周礼职方氏因官为姓汉有山阳令职洪开元有职南金蔡州人明史记
　　啬【千八七】
　　风俗通云古啬夫子孙因氏焉
　　力【千八八】
　　黄帝臣力牧之后　汉有鲁相力题
　　食【千八九】
　　风俗通汉有博士食子通
　　敕【千九十】
</div>
    <div class="pagination">
<a href="名贤氏族言行类稿_page73.html">上一页</a><span>...</span><a href="名贤氏族言行类稿_page69.html">69</a><a href="名贤氏族言行类稿_page70.html">70</a><a href="名贤氏族言行类稿_page71.html">71</a><a href="名贤氏族言行类稿_page72.html">72</a><a href="名贤氏族言行类稿_page73.html">73</a><span class="current-page">74</span><a href="名贤氏族言行类稿_page75.html">75</a><a href="名贤氏族言行类稿_page76.html">76</a><a href="名贤氏族言行类稿_page77.html">77</a><a href="名贤氏族言行类稿_page78.html">78</a><a href="名贤氏族言行类稿_page79.html">79</a><span>...</span><a href="名贤氏族言行类稿_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
