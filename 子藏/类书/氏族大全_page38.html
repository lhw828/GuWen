<!DOCTYPE html>
<html>
<head>
    <meta charset="UTF-8">
    <title>氏族大全 - 第 38 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族大全 - 第 38 页/共 82 页</h1>
    <div class="content">　　凉
　　凉茂字伯芳少好学议论常据经典为魏郡太守拜甘陵相所至有治绩魏之良吏也　文帝朝拜尚书仆射房【商音　清河　尧子丹朱封为房邑侯子孙以父封为氏】
　　校书
　　房凤字子元汉成帝时大司马王根荐之明经通达擢为光禄大夫与王龚刘歆共校书三人皆侍中
　　规矩
　　房植汉桓帝时为河南尹有名当朝乡人謡曰天下规矩房伯武因师获印周仲进由是甘陵有南北部之议
　　五经库
　　房晖逺字崇儒幼有志行明三礼诗易春秋隋文帝禅迁太常博士牛服其博称之为五经库
　　三辅最
　　房恭懿字慎言隋开皇初苏威荐之授新丰令政为三辅之最上嘉之赐物四百缎米三百石恭懿以赈贫人上尝呼至榻前访以理人之术
　　慈父
　　房彦谦字孝冲唐髙祖时为长昌令百姓号之为慈父立碑颂徳后去寂不仕居家屡空怡然自得谓其子龄曰人皆因禄贵我独以官贫所遗子孙清白耳
　　耸壑昂霄
　　房龄字乔孙防警敏年十八举进士髙孝基谓裴矩曰仆阅人多矣未有如此郎者当为国器恨不见其耸壑昂霄耳　唐武徳初太宗时为秦王延四方文学之士以记室　房龄　杜如晦　虞世南　姚思防　李道　褚亮　蔡恭允　薛元敬　顔相时　于志宁苏世长　薛收　李守素　陆徳明　孔颖达　盖
　　文达　许敬宗　苏朂　兼文学馆学士号十八学士时人谓之登瀛洲　太宗即位以有决胜帷幄定社稷功居第一进左仆射更封魏　居相位十五年孜孜奉国年七十一薨　諡文昭
　　家法
　　龄治家有法集古今家戒书为屏风令诸子各取一具曰留意于此足以保躬　子遗爱尚主骄恣永徽中诬告兄遗直上令长孙无忌鞫其事因得遗爱与公主谋反之状遗爱伏诛公主赐死　李世勣云房杜辛苦立门户为不肖子荡覆无余
　　片言悟主
　　房琯字次律宰相房融之子隠陆浑山十年天宝末明皇幸蜀琯上谒拜平章事与韦见素奉册灵武立肃宗吐辞洪畅上倾意待之　诏收复西京遇贼于陈涛斜琯效古法用车战大败　賛云琯以忠义自奋片言悟主取宰相
　　女徳婚姻
　　房龄妻剔一目示信【见卢氏】
　　房爱亲妻亲授子九经
　　房武幼壮为良子弟老为贤父兄娶荥阳郑氏生六男次卿次公次膺次回次衡次元
　　药房　子房　张君房　费长房
　　唐【征音　晋国　陶唐氏之后封唐侯子孙以国为氏　唐叔得禾异畆同颖作嘉禾篇书】
　　丹崖
　　唐节唐宗时为县令去官家于崖下号丹崖翁元结重之作丹崖公诗　铭曰磳磳丹崖其下谁家门前钓舟篱下钓车不知几峯为其西墉竹出石磴泉飞戸中
　　辨谤畧
　　唐次字文编俭裔孙也唐徳宗时因遭谤黜十年不迁作辨谤畧三篇宪宗立见而善之命学士沈师等再増十篇号曰元和辨谤畧
　　诗瓢
　　唐求放旷疎逸唐末方外人也吟诗有得即将藁撚为九投入瓢中后卧病投瓢于江曰得之者方知吾苦心耳瓢至新渠江有识之者曰此唐山人诗瓢也接得十才二三题郑处士隠居云不信最清旷及来愁已空数防石泉雨一溪霜叶风业在有山处道成无事中酌尽一杯酒老夫顔亦红
　　识面台官
　　唐介字子方为人简伉端劲孙抃荐介及吴中复为御史与二人未尝相识或讶之抃曰昔人耻为呈身御史今岂求识面台官邪　宋仁宗朝为御史里行弹张尧佐特加六品服以旌敢言又言文彦博以灯笼锦媚张贵妃致相位上怒贬英州别驾徙监郴州税李师中送以诗有去国一身轻似叶髙名千古重于山之句　介渡淮中流遇风作诗云圣世非狂楚清淮异汨罗平生仗忠信今日任风波舟楫欹斜甚鼋鼍出没多斜阳幸无事沽酒听渔歌　神宗朝参大政　諡质肃　子淑问义问待问嘉问之问
　　宋诗人
　　唐庚字子西工诗湖上云佳月明作哲好风圣之清暮归云草青仍过雨山紫更斜阳语意俱新　宋绍圣中张商英荐其才除提举常平号鲁国先生　有文集二十卷
　　唐举战国时人善相相李兊贵相蔡泽夀皆验唐都方士也汉武诏求民间治厯者二十余人都与焉唐林字子髙唐遵字伯髙明经饬行仕莽为九卿唐擅字子产东汉人好星占著书二十八篇号唐子唐彬同王浑等破吴称疾史臣曰避名全节有廊庙材唐瑾周朝吏尚书有人伦之鉴平江陵惟载书二车归唐俭佐太宗定天下为天防长史封吕公图形凌烟阁唐愈宋元祐末挂冠为七老防
　　唐璘字伯玉宋宝庆间为察院凛凛有直声
　　女徳婚姻
　　唐琼华楚大夫唐勒之女勒妻一产二子男一女一男曰正夫女曰琼华
　　唐衡汉中官也荀彧娶其女彧父绲畏其声势故与婚唐俭爱崔谦之才以女妻之
　　唐光韩愈为友婿俱娶卢贻女
　　荒唐　髙唐　陶唐　晚唐
　　汪【商音　平阳　古汪茫氏之后五代末汪族有自歙徙居婺源皆以髙赀为江左着姓】
　　卫社稷
　　汪踦鲁童子也仲尼曰能执干戈以卫社稷虽欲勿殇也不亦可乎
　　居下讪上
　　汪辅之字正夫宋神宗朝为北京运判时文彦博以侍中判署北京辅之宻劾公不治事上批云辅之小臣敢尔无礼
　　龙溪清风
　　汪藻字彦章绍兴中为翰林学士草髙丽诏不许入贡云壊晋馆以纳车庶无后悔闭玉闗而谢质匪用前规上称其得代言体髙丽谢表至上以所御白圑扇亲书紫诰仍兼绾黄麻似六经十字以赐之　自号龙溪结茅为亭面愚溪之口有羣鸥日驯其地名曰玩鸥亭有龙溪集行世　晚年诗文益奇与栁仪曹相望于数百嵗后文章格力实相上下　七子恬悟恪惇憺憘恽
　　十科荐士
　　汪恺绍兴五年诏复十科取士叶梦得荐恺及徐度汪藻荐徐度王棠中兴后以十科荐用自此始
　　抡魁之选
　　汪应辰字圣锡元名洋绍兴五年进士第一御赐今名后为秘书监食罢防茶一同舍就枕不起或戏之曰宰予昼寝于予与何诛汪曰子贡方人夫我则不暇合坐称美　累迁吏尚书　号玉山
　　义庄
　　汪大猷字仲嘉在四明置田二十畆以为义庄欣慕者众积置三顷郡守林大中助絶产二顷遇士族之贫者家有吉凶随事白郡郡下庄给之为无穷之利　初调衢州江山尉分乡警捕境内肃然后有谕徳之除龙大渊在閤门闻之亟称以为当曰某昔在三衢只见说江山县尉之贤孝宗朝除敷文待制特升学士
　　赐荣园
　　汪纲字仲举宋乾道中知绍兴府筑一园曰赐荣取李白忆贺监诗勅赐鉴湖水为君台沼荣之意　创镇越堂自为记又创月台于堂之前王十朋诗云人望使君如望月要须如镜莫如钩　后以郎官为本路宪兼帅在任九年召为户侍
　　汪革字信民宋绍兴中省元与江西诗派
　　汪彻字明逺宋乾道中除枢宻使　諡庄敏公
　　婚姻
　　汪勃娶祝景先之女朱文公书祝确遗事云确景先次子也景先死时四妹犹未行公竭已资遣之其一归汪公勃仕登三府徳公不忘人两贤之
　　宪量汪汪
　　方【商音　河南　周大夫方叔之后　风俗通云方霄氏之后】
　　泥印
　　方回为盗所刼闭之室中回化而去仍以一丸泥封其户以方回印印之
　　鉴湖处士
　　方千字雄飞居桐庐钓台东之白云原时号方处士隠鉴湖任情渔钓吟诗有警句　庭接停猿树岩飞浴鹤泉　野渡波揺月山城雨翳钟　孙洽称之云其秀也仙蕊于常花其鸣也灵鼍于众响　以唇缺有司不与科名晚年遇医补之人号为补唇先生　唐元和间韦庄奏赐千及第
　　髙尚鉴
　　方楷千之后也宋范文正诗云髙尚鉴先君岩居与俗分幽兰在深处终日自清芬
　　恶诗
　　方圭好为恶诗仁宗朝宋庠知扬州圭来谒燕于平山堂圭诵诗不已适见野外有牛就木磨痒谓坐客胡诙曰青牛恃力狂挨木诙应声曰妖鸟啼春不避人圭悟其意饮散击诙
　　题南楼
　　方泽字公悦宋神宋朝守鄂渚有题南楼画阁诗山谷过之登楼次其韵二篇又作诗寄公悦末云庾公风流冷如铁谁其继之方公悦
　　名士
　　方丰之号北山绍兴名士也有絶句云舎人早定江西派句法须从活处参参取陵阳正法眼寒花承露落毵毵
　　辍俸抄书
　　方崧字季申宋隆兴初登第和气接物二十年安分有守始终所得清俸以为抄书之费　子信孺倅肇庆
　　花木僚友
　　方孚若新居成刘后村贺以诗云按行花木皆僚友主掌湖山即事权　宋宁宗朝为寺丞终宝谟知府
　　奇怪
　　方岳字巨山号秋崖长于词翰有小藁行世方澄孙序之云奇奇怪怪之文如其人磊磊落落之气如其文宋理宗朝两为文学掌故宫中秘书出守康庐秀水二郡
　　方达源宋元祐中为御史子元脩元若元矩俱有材名方君式与毛国华从东坡游西菩提寺坡有诗刻于石方廷实宋绍兴中拜监察御史刚直敢言
　　方孟卿绍兴中为右司谏
　　方仲号乌山宋理宗朝为博士和刘后村梅诗百首
　　婚姻
　　方勉字及甫娶许虞部之女好学能诗
　　义方　大方　肘后方　越人方
　　常【商音　平原　卫康叔支孙封于常邑因氏焉　一云黄帝臣常先之后】
　　奉使不辱
　　常惠太原人汉武时随苏武使匈奴拘留十余年乃还昭帝嘉其勤劳拜光禄大夫　諡壮武侯
　　忠节
　　常达陜州人从髙祖征伐帝曰君忠节正可求之古人
　　带经耕鉏
　　常林字伯槐家贫苦学带经耕鉏　梁习荐为名士魏太祖以为南和宰后拜光禄大夫
　　儒林先生
　　常爽字仕明北魏人少聪敏五经百家多所研综置馆温水之右教授门徒七百余人严厉有方髙允称之曰文翁柔胜先生刚克立教虽殊成人一也　不事王侯独守闲静时为儒林先生　子文通　孙景
　　知人受赏
　　常何唐贞观中为中郎将陈便宜二十余条上怪其能对曰臣家客马周具草耳上以何为知人赐绢三百匹
　　设乡校
　　常衮唐建中初为福建观察使始闽人未知学衮为设乡校教导之自是文风始盛　代宗朝为中书舍人文彩赡蔚长于应用誉重一时后拜相
</div>
    <div class="pagination">
<a href="氏族大全_page37.html">上一页</a><span>...</span><a href="氏族大全_page33.html">33</a><a href="氏族大全_page34.html">34</a><a href="氏族大全_page35.html">35</a><a href="氏族大全_page36.html">36</a><a href="氏族大全_page37.html">37</a><span class="current-page">38</span><a href="氏族大全_page39.html">39</a><a href="氏族大全_page40.html">40</a><a href="氏族大全_page41.html">41</a><a href="氏族大全_page42.html">42</a><a href="氏族大全_page43.html">43</a><span>...</span><a href="氏族大全_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
