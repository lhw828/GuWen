<!DOCTYPE html>
<html>
<head>
    <meta charset="UTF-8">
    <title>喻林 - 第 59 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 59 页/共 195 页</h1>
    <div class="content">　　四肢之各有处如四时寒暑不可移若肢体肢体移易其处谓之壬人寒暑移易其处谓之败嵗喜怒移易其处谓之乱世【春秋防露阳尊隂卑】
　　黄帝问曰愿闻刺要岐伯对曰病有浮沉刺有浅深各至其理无过其道过之则内伤不及则生外壅壅则邪从之浅深不得反爲大贼内动五臓后生大病【黄帝素问内经刺要论】
　　刺骨无伤筋者鍼至筋而去不及骨也刺筋无伤肉者至肉而去不及筋也刺肉无伤脉者至脉而去不及肉也刺脉无伤皮者至皮而去不及脉也【黄帝素问内经刺齐论】五藏有俞六府有合循脉之分各有所发各随其过则病瘳也【黄帝素问内经痹论】
　　夫御体失性则疾病生辅物失真则疵衅作【道徳经注】如苖成实无有入处【金刚三昩经卷下】
　　犹如力士捉蝇太缓蝇便飞去【中阿含经卷十七】
　　犹如力士捉蝇太急蝇即便死【中阿含经卷十七】
　　行法如是相应故如人冷病服热药【三昩法门经卷下】
　　行法如是相应故如人热病服冷药【三昩法门经卷下】
　　法行如是相应故如人病风服腻药【三昩法门经卷下】
　　譬如严身之具虽复富有珠玑不可重着璎珞【大智度论卷二十九】
　　譬如近火止寒则乐转近烧身则苦【百论卷上守八】
　　如渴者饮河挹洪流以盈已岂须穷源于昆山哉【明集明佛论】
　　量力
　　小才不能济难事同小狐虽能渡水而无余力必须水汔方可渉川【周易正义未济】
　　宛然翅小者是彼鸣鸠之鸟也而欲使之髙飞至天必不可得也兴才智小者幽王身也而欲使之行化致治亦不可得也【毛诗正义小宛】
　　洪体乏进趣之才偶好无爲之业假令奋翅则能凌厉霄骋足则能追风蹑防犹欲戢劲翮于鹪鷃之羣藏逸迹于跛驴之伍岂况大块禀我以寻常之短羽造化假我以至驽之蹇足自卜者审不能者止又岂敢力苍蝇而慕冲天之举策跛鼈而追飞兎之轨饰嫫母之笃陋求媒阳之美谈推沙砾之贱质索千金于和肆哉【晋书葛洪传】
　　言轻六毛身如横芥【宋书文九王建平传】
　　负重致逺力穷则困竭诚事君智尽必倾【南齐书虞玩之传】犹深泉之短绠若髙墉而无基【梁书张缅弟纉传】
　　三嵗犊岂胜重载【魏书莫题传】
　　引弓之力不能引彊弩弩力五石引以三石筋絶骨折不能举也故力不任彊引则有变恶折脊之祸知不能用贤则有伤徳毁名之败【王充论衡効力篇】
　　夫螳蜋之怒臂非不美也以当车辙顾非敌耳今知之所无柰何而欲彊当其任即螳蜋之怒臂也【郭子注庄人问世】在木阙不材之资处雁乏善鸣之分【文选卢谌赠刘琨诗引】疲弱谢凌遽取累非纆牵【文选顔延年应诏诗】
　　宁与燕雀翔不随黄鹄飞黄鹄逰四海中路将安归【文选阮籍咏懐诗】
　　骏足思长阪柴车畏危辙【文选陆厥答希叔诗】
　　潢污之水愿朝宗而每竭驽蹇之乗希沃若而中疲【文选谢朓辞隋王笺】
　　宻云虽兴知枯木难植【艺文类聚人部隠逸下书】
　　木非梧桐岂敢栖凤【艺文类聚人部隠逸下书】
　　知美锦之难裁处棼丝而易结【艺文类聚人部赠答赋】
　　卞赏珍于连城孙别骏于千里彼珍骏以贻爱此陋容其敢拟【艺文类聚人部哀伤赋】
　　叩而必应已谢悬钟汲而无竭复乖井养【艺文类聚杂文部书】窃惟素未辩必谬朱紫之察规矩或昩理防方圎之功【艺文类聚职官部吏部尚书表】
　　如以驽蹇之才不致问于千里瓦砾之质何待价于十城【艺文类聚职官部尚书令表】
　　油云湛露从降旻昊之徳弱缟轻蝉不载丘岳之重【艺文类聚职官部尚书令表】
　　百舎之赵非宿舂所资千里之越岂一苇能泝何者装轻适于路逺舟弱疲于济深丑貌悴容不借鉴于淄水驽足蹇歩终取踬于盐车【艺文类聚职官部尚书表】
　　权衡既悬锱铢靡遁厉驽习骥终莫之近【艺文类聚职官部仆射表】生轻飞萚品细防壤【艺文类聚职官部吏部郎表】
　　器均濩落材同拥肿【艺文类聚职官部吏部郎启】
　　以僞假实条不胜华【艺文类聚职官部刺史表】
　　自怜袖短虽内手而犹寒【艺文类聚裙襦启】
　　井深绳短水无由得【本缘经月光王品】
　　譬如小火不能热大海【三昩法门经卷下】
　　譬如螽蟴振羽不能荡海揺山【大乗庄严经论卷十】
　　譬如螽翅风不动须弥海【大乗庄严经论卷十】
　　趋时
　　九四或跃在渊【易干】
　　凡彼济者必不怠观彼圣人必趋时【汲冢周书周祝解】
　　成王之时万民乐治田业将耕先始芟柞其草木土气烝达而和耕之则泽泽然解散于是耘除其根株辈作者寸耦言趋时也【郑氏笺诗载芟】
　　嵗云秋矣我落其实而取其材【左传僖公十五年】
　　从时者犹救火追亡人也蹶而趋之唯恐弗及【国语越】谚有之曰觥饭不及壶餐今嵗晚矣子将柰何【国语越】希写曰臣以爲今世用事者不如商贾建信君勃然曰足下卑用事者而髙商贾乎曰不然夫良商不与人争买卖之贾而谨司时时贱而买虽贵已贱矣时贵而卖虽贵已贱矣【战国策赵孝成王】
　　趋时若猛兽鸷鸟之发故曰吾治生产犹伊尹吕尚之谋孙吴用兵商鞅行法是也【史记货殖传】
　　力耘数耘收获如冦盗之至【前汉书食货志】
　　夫欲千里而咫尺未发蒙窃惑焉故英人乗斯时也犹逸禽之赴深林蝱蚋之趋大沛【后汉书崔骃列传】
　　斯人而遇斯时不因扶揺之势而与鷃雀飞沉岂不惜哉【魏书崔伯传】
　　夫善用本者若以身济于大海观风之所起天下髙则髙天下下则下天髙我下则财利税于天下矣【管子地数】时之处事精矣不可藏而舎也故曰今日不爲明日亡货昔之日已往而不来矣【管子乗马】
　　时之反侧间不容息先之则太过后之则不逮夫日回而月周时不与人游故圣人不贵尺之璧而重寸之隂时难得而易失也禹之趋时也履遗而弗取冠挂而弗顾非争其先也而争其得时也【淮南子原道训下】
　　圣人之举事也进退不失时若夏就絺绤上车授绥之谓也【淮南子缪称训】
　　圣人者随时而举事因资而立功涔则具擢对旱则修土龙【淮南子说林训】
　　终日干干以阳动也夕惕若厉以隂息也因日以动因夜以息唯有道者能行之【淮南子人间训】
　　周制曰先时者死无赦不及时者死无赦人习事而固人之事使如耳目鼻口之不可相错也【韩诗外传】
　　夫神蛟济于渊而凤鸟乗于风圣人因于时【新序善谋十】不风不雨白日皎皎宜出驱驰通理大道【焦氏易林干之泰】晨风文翰随时就温【焦氏易林豫之咸】
　　四马过隟时难再得【焦氏易林蛊之遯】
　　改柯易叶饭温不食【焦氏易林睽之屯】
　　辰乎辰曷来之迟去之速也君子竞诸【子问明篇】
　　农勤于朝女勤于宵宵必顾杼朝必望雨言得时毋怠也【天禄阁外史继立】
　　谚曰荷锄雨不如决渚言时不可缓也【天禄阁外史出处】人事当在后趋时当居先【淮南子原道训解】
　　倾盖承芳讯欲鸣当及晨【文选长安有狭邪行】
　　譬彼伺晨鸟声当及旦【文选陆机拟古诗】
　　先谋后事者昌先事后谋者亡且天与不取反受其咎时至不行反受其殃非时而生是谓妄成故夏条可结冬氷可释时难得而易失也【意林太公金匮】
　　犹如赦鼔开门放囚鼔音渐已欲止门扉已闭一扉岂可自寛不求出狱【思惟要略法】
　　顺时
　　升降无常随时而用处则乗潜龙出则乗飞龙【王弼注易干】时之行也顺至无逆爲天下者用大略【汲冢周书周祝解】日之出也物始生长人当顺其生长致力耕耘日之入也物皆成熟人当顺其成熟致力收敛东方之官当恭敬导引日出平秩东作之事使人耕耘西方之官当恭敬从送日入平秩西成之事使人收敛日之出入自是其常但由日出入故物有生成虽气能生物而非人不就勤于耕稼是导引之勤于收藏是从送之【尚书正义尧典】摽有梅男女及时也召南之国被文王之化男女得以及时也【毛诗摽有梅】
　　鱼之性寒则逃于渊温则见于渚喻贤者世乱则隠治平则出在时君也【郑氏笺诗鹤鸣】
　　獭祭鱼然后虞人入泽梁豺祭兽然后田猎鸠化爲鹰然后设罻罗草木零落然后入山林昆虫未蛰不以火田【礼记王制】
　　天爲刚徳犹不干时况在人乎【左传文公五年】
　　虽鞭之长不及马腹天方授楚未可与争虽晋之强能违天乎【左传宣公十五年】
　　天之所支不可壊也其所壊亦不可支也【国语周】
　　日中则移月满则亏物盛则衰天地之常数也进退盈缩与时变化圣人之常道也【史记蔡泽传】
　　且君子得其时则驾不得其时则蓬蔂而行【史记老庄传】善言天者必有效于人设上农夫而欲冬田肉袒深耕汗出种之然犹不生者非人心不至天时不得也【前汉书李寻传】
　　良医不能救无命强梁不能与天争故天之所壊人不得支【后汉书蘓竟列传】
　　当其有事也则蓑笠并载擐甲锋不给于务当其无事也则舒绅缓佩鸣玉以歩绰其余裕【后汉书蔡邕列传】当其有事则褰裳濡足冠挂不顾人溺不拯则非仁也当其无事则躐缨整襟规矩其歩徳让不修则非忠也【后汉书崔骃列传】
　　能扶阳以出顺隂而入春发其华秋收其实【后汉书崔骃传】道隠则蠖屈数感则凤覩【晋书庾阐传】
　　离光夜隠望舒昼戢羽族翔林蟩蛁赴湿【晋书束晢传】夫昏明相袭晷防之恒度春秋逓运时嵗之常序求诸天数犹且隆替矧伊在人能无终谢【南齐书髙帝本纪】
　　春采生秋采蓏夏处隂冬处阳此言圣人之动静开阖诎信浧儒取与之必因于时也时则动不时则静【管子宙合】养长时则六畜育杀生时则草木殖政命时则百姓一贤良服【荀子王制篇】
　　圣人论事之局曲直与之屈伸偃仰无常仪表时屈时伸卑弱柔如蒲苇非摄夺也刚强猛毅志厉青云非本矜也以乗时应变也【淮南子泛论训】
　　使天下荒乱礼义絶纲纪废彊弱相乗力征相攘臣主无差贵贱无序甲胄生虮虱燕雀处帷幄而兵不休息而乃始服属防之貌恭俭之礼则必灭抑而不能兴矣天下安宁政教和平百姓肃睦上下相亲而乃始立气矜奋勇力则必不免于有司之法矣是故圣人者能隂能阳能弱能彊随时而动静因资而立功物动而知其反事萌而察其变化则爲之象运则爲之应是以终身行而无所困【淮南子汜论训】
　　天地隂阳盛长之时猛兽不撄鸷鸟不蝮虿不螫鸟兽虫蛇且知应天而况人乎哉【说苑修文】
　　秋蛇向穴不失其节【焦氏易林豫之兊】
　　秋南春北不失消息【焦氏易林临之井】
　　秋南春北随时休息【焦氏易林兊之大畜】
　　龙蟠于泥蚖其肆矣蚖哉蚖哉恶覩龙之志也欤或曰龙必欲飞天者乎曰时飞则飞时潜则潜既飞且潜食其不妄形其不可得而制也欤曰圣人不制则何爲乎羑里曰龙以不制爲龙圣人以不制爲圣人【子问神】朱鸟翾翾归其肆矣或曰奚取于朱鸟哉曰时来则来时往则往能来能往者朱鸟之谓欤【子问明】
　　或问君子在治曰若凤在乱曰若凤或人不谕曰治则见乱则隠鸿飞防防弋人何簒焉鹪明遴集食其洁者矣【子问明】
　　或曰龙何可以贞利而亨曰时未可而潜不亦贞乎可而升不亦利乎潜升在已用之以时不亦亨乎【子问明】自古或有能违父母之命者未有能违隂阳之变而距昼夜之节者也【郭子注庄大宗师】
　　随时之义义之大者治见乱隠凤之徳也【子法言注问明篇】龙骧蠖屈从道污隆【文选刘峻广絶交论】
　　圣人懐明道而阐风化如龙蠖之骧屈盖从道之污隆也【李善注文选刘孝标广絶交论】
　　子路问于孔子曰有人于此被褐而懐玉何如子曰国无道可也国有道则众冕而执玉也【李善注文选阮嗣宗咏懐诗】伫重渊以育鳞抚庆云而遐飞【文选陆士衡吊魏武帝文】
　　蠖屈固小往龙翔廼大来【文选潘尼赠王元贶诗】
　　上古之时草居霜宿冬则山南夏则山北【意林风俗通】春以长矛在前夏以大防在前秋以弓弩在前冬以刀盾在前此行军四时应天法也【意林抱朴子】
　　安知非日月望自有时【艺文类聚人部别上诗】
　　春鹒始啭必具笼筐秋蟀载吟竟鸣机杼【艺文类聚治政部善政碑】鹊上髙城危而巢于髙枝之巅城壊巢折凌风而起故君子之居世也得时则蚁行失时则鹊起【艺文类聚鸟部鹊】夏令披裘冬令披防虽有严令终不肯从者逆时也【太平御覧时序部冬下】
　　风不辍则扇不用日不出则烛不息【太平御覧服用部扇】
　　龙潜之水乗云跃鳞虎啸之声因风奋烈达则振缨朝堂穷则身亲南亩【太平御覧鳞介部龙上】
　　国语曰辰角见而雨毕天根见而水涸雨毕而除道水涸而成梁【埤雅天道门八月】
　　三皇垂策五帝防手唐虞按辔禹汤驰辕【埤雅品物门驖】天下有道我韨子佩天下无道我负子戴【困学纪闻卷十诸子】人生厉心立行贵于见知当使夕脱羊裘朝佩珠玉若时不我知便须退迹江海自求其志【何氏语林言志】
</div>
    <div class="pagination">
<a href="喻林_page58.html">上一页</a><span>...</span><a href="喻林_page54.html">54</a><a href="喻林_page55.html">55</a><a href="喻林_page56.html">56</a><a href="喻林_page57.html">57</a><a href="喻林_page58.html">58</a><span class="current-page">59</span><a href="喻林_page60.html">60</a><a href="喻林_page61.html">61</a><a href="喻林_page62.html">62</a><a href="喻林_page63.html">63</a><a href="喻林_page64.html">64</a><span>...</span><a href="喻林_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
