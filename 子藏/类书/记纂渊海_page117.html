<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 117 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 117 页/共 130 页
  </h1>
  <div class="content">
   本朝士大夫多秘所患以验医能否使索病于冥漠之中吾平生求医必尽告以所患然后诊之故虽中医治吾疾常愈吾求疾愈而已岂以困医为事哉【东坡仇池记】去嵗在都下见一医工颇艺而穷谓仆曰人所以服药端为病耳若欲以适口则莫若刍豢何以药为今孙氏刘氏皆以药显然孙氏蕲于治病而不择甘苦刘氏专务适口而刘氏冨倍孙氏此何理也【东坡书】虚实在其脉静躁在其形荣楛在其色夀夭在其情茍能阅千人望见知死生　鍼头如麦芒气出如车轴关阙脉络中性命寄毛粟而况清净眼内景寒天烛琉璃贮沆瀣轻脆不任触而子于其间来徃施锋镞笑谈纷自若观者颈为缩运针如运斤去翳如拆屋常言子善幻他技杂符祝子言吾有道此理君未瞩【东坡诗】
　　巫
　　经用史巫纷若【易】司巫掌羣巫之政令【记】大旱公欲焚巫尫【左传详见旱类】晋侯梦大厉被髪及地曰杀余孙不义公觉召桑田巫巫言如梦　荀偃梦与厉公讼不胜公以戈击之首队于前奉之以走见梗阳之巫臯他日见诸道与之言同【同上】
　　子有神巫自齐来防于郑命曰季咸知人死生存亡祸福例【详见相术类】
　　史西门豹为邺令民有言苦为河伯娶妇者豹乃投巫妪于河【史记】在男曰觋在女曰巫【汉志】武帝末卫后宠衰江充用事充与太子及卫氏有隙先于太子宫埋桐人乃白于上曰太子宫有蛊气上使充治之果掘得所埋桐人【汉书】东瓯王敬鬼命粤巫立粤祝祠而以鸡卜上信之粤祠鸡卜自此始【郊祠志】第五伦为防稽太守俗多滛祠伦晓告百姓巫祝有依托鬼神诈怖愚民皆按论之【后汉】徐登本女子化为丈夫善为巫术赵炳能为越方二人遇于乌阳溪水之上曰可各试所能登乃禁溪水使不流炳复禁树即生荑二人相眎而笑【同上】陈子昻上言巫鬼荧惑于人者禁之【唐书】王屿为祠祭使有所禳祓大抵类巫觋【同上】
　　传记大荒中有灵山巫咸巫即巫眠巫彭巫姑巫贞巫礼巫捶巫谢巫罗十人从此升降百药爰在【山海经】疾则药巫酌则曰疾药巫酌祸可转也【太】楚人名巫为灵子【楚辞注】
　　集帝告巫阳曰有人在下我欲辅之防魄离散女筮予之【楚辞】诅师毒口牙舌作霹雳声符师防刀笔丹墨交挥横【韩集】鸡骨占年拜水神【桞集】
　　本朝雷州民康财妻为蛮巫林公荣用鸡肉桃生值商人杨一者善医疗与药服之吐积肉一块剖开筋膜中有生肉存已成鸡形【容斋随笔】襄阳邓城县有巫师能用妖术诣一冨室求钱不与遂买酒一升盛以小缶取粪汚搅杂携徃林麓禹歩诵呪瘗之地乃去俄酒家列瓮尽作粪臭有道士曰吾有术能疗即焚香作法半日许臭止【同上】何人聚众称道人遮道卖符色怒嗔宜蚕使汝茧如瓮宜畜使汝羊如路人未必信此语强为买服禳新春道人得钱径沽酒醉倒自谓吾符神【东坡】
　　卜
　　经初筮告再三凟凟则不告　以卜筮者象其占　蓍之徳圎而神　幽赞于神明而生蓍【并易】卜不习吉【书大禹谟】七稽疑择建立卜筮人乃命卜筮曰雨曰霁曰蒙曰绎曰克曰贞曰悔凡七卜五占用二衍忒立时人作卜筮三人占则从二人之言【洪范】筮共违于人用静吉用作凶【同上】宁王遗我大寳绍天明即命【大诰】乃卜三一习吉【金縢】尔卜尔筮体无咎言【诗氓篇】卜云其吉终焉允臧【定之方中】卜筮偕止【杕杜】我既厌不我告犹【小旻】爰始爰谋爰契我【緜篇】卜师掌开之四兆一曰方兆二曰功兆三曰义兆四曰弓兆【周礼】为卜防为筮卜筮者先圣王之所以使人信时日敬鬼神畏法令也所以使民决嫌疑定犹豫也【记曲礼】卜筮不过三卜筮不相袭【同上】孟冬命太史衅筮占兆审卦吉凶【月令】易抱南靣天子卷冕北靣虽有明智之心必进断其志焉【祭义】天子无筮诸侯有守筮天子道以筮诸侯非其国不以筮【表记】卜以决疑不疑何卜【左传】筮短长不如从长二国之守何事不卜楚灵王卜曰余尚得天下不吉投訽天而呼曰是区区者而不余畀余必自取之【同上】
　　子宋元君梦人窥阿门曰予为清正使河伯之所渔者余且得予元君觉使人占之曰此神也今余且献至君再欲杀之再欲活之心疑卜之曰杀以卜吉遂刳七十二鑚而无遗防【庄子】汾阴侯生善筮先人事而后说卦【文中子】
　　史宋忠贾谊同游于卜肆司马季主闲坐宋忠贾谊曰先生何居之卑何行之汗司马季主捧腹大笑曰大夫何言之陋也二君曰世皆言曰夫卜者多言夸严以得人情虚髙人禄位以恱人志擅言祸灾以伤人心矫言鬼神以尽人财厚求拜谢以私于己此吾之所耻也司马季主曰今夫卜者必法天地象四时顺于仁义分防定卦旋式正棊然后言天地之利害事之成败卜筮有何负哉【史日者传】三王不同四时各异卜【同上】蓍百茎共一根其下必有神守之其上常有青云覆之蓍长八尺即难得也满六十茎已上长满六尺者即可用矣【防传】盎家多怪廼之棓生所问占还刺客遮杀盎【汉书】严君平卜筮于成都市有邪恶非正之问则依蓍为言利害与人子言依于孝与人弟言依于顺与人臣言依于忠裁日阅数人得百钱足自飬则闭肆下帘而讲老子【汉书】云长既败孙权使虞翻筮之遇节之临翻曰不出二日必当断头果如翻言权曰卿不及伏羲可与东方朔为比矣【吴志】郭公精于卜筮郭璞从之受业公以青嚢中书九卷与之由是遂洞五行天文卜筮之术虽京房管辂不能过也【晋书】王微工阴阳数术之事文帝赐以名蓍【南史】有人父为刺史得书云疾是人筮之遇泰筮者曰吉赵辅和曰泰干下坤上则父入去天岂得言吉果凶同时有人父疾托辅和筮遇干之晋慰谕令去后告人云干之游魂干为天为父父变为魂而升于天能无死乎亦如其言【北史】魏孝武即位使吴遵世筮遇否之萃曰先否后喜遵世曰刚决柔则春末夏初也又筮遇明夷之贲曰初登于天后入于地若能谨始谨终不失法度无忧入地矣　齐文襄游东山有云起恐雨使筮遇剥李业兴云艮为山山出云故知有雨遵世曰坤为地土制水故知无雨湏臾云散二人各受赏罚【同上】中宗将祀南郊宗求朝京师将行使术士韩礼筮之蓍一茎孑然独立礼惊曰蓍立其瑞非常也【唐书】巫咸作筮【世本】古司怪主卜【春秋元命□】庖牺氏作始有筮【古史考】孔子使子贡徃外而未来谓弟子占之遇鼎皆言无下足不来顔子曰无足者乗舟而来赐至矣清朝子贡果乗舟至【冲波传】子路见孔子曰猪肩牛防可以得兆何必蓍孔子曰蓍者事也者旧也狐疑之事当问其旧也【北户录】严遵字君平富人罗冲问何以不仕为具车马衣粮遵曰柰何以不足奉有余冲曰吾有万金汝无担石乃云有余不亦谬乎遵曰不然吾前宿子家人定而役未息昼夜汲汲未尝有足今我以卜为业不下床而钱自至尚余数百尘挨厚寸不知所用此非我有余而子不足耶冲大惭【髙士传】晋隗炤善易临终谓妻子曰后五年诏使龚负吾金以吾所书板告之后如其言使者惘然取蓍筮之卦成曰妙哉隗生吾不负金贤夫自藏金以待太平知吾善易书板寄意金五百斤盛以青瓮埋在堂屋去壁一丈入地九尺掘之果得金【广记】淳于智能易筮夏侯藻母病忽有一狐当门向之嘷怖藻驰见智智曰君速归在狐嘷处拊心啼哭令家人惊怪毕出一人不出哭勿止藻如其言母亦扶病出堂屋五间拉然而崩【同上】京房卜易卦以钱掷以甲子起卦　王廷凑微时尝诣五明道士卜掷卦钱皆三舞【三水小牍】竹下围棋卜【见八月类】岭表占卜甚多防米卜箸卜牛卜骨卜田螺卜鸡印卜篾竹卜俗尚鬼故也【畨禺杂记】洪州何婆善琵琶卜浮休子与郭司法质之问其品秩何婆乃调弦柱和声曰大夫富贵今年得一品明年得二品后年得三品郭大骂而起【佥载】
　　集索琼茅以筳篿兮命灵氛为余占之【楚辞】詹尹乃端防拂【云云】詹尹释防而谢曰夫尺有所短寸有所长物有所不足策诚不能知事【同上】今夫揲之以至刓灼之以殆尽徒与夫蚩蚩者问歉穰占熊虺起颂需食亡牛防羊之间耳资其握粟以糊余口乌足为夫子道哉【刘梦得集】
　　本朝张定公尝谓予曰某举进士时与冦莱公诣一卜肆卜者曰二人皆宰相也既出逢张相【齐贤】王相【随】复往诣之卜者大惊曰一日之内而有四人宰相四人相顾一笑而退因是卜者消声卒穷饿以死而四人者其后皆为宰相今予相又忘其姓名矣亦可哀也哉【范蜀公蒙求】季札以乐卜赵孟以诗卜襄仲归父以言卜子防子夏以威仪卜沈尹氏以政卜孔成子以礼卜其应也如响无他圗在精诚而已不精诚者不能自卜况吉凶他人乎【陆防】
　　相术
　　传楚司马子良生子越椒子文曰熊虎之状而豺狼之声弗杀必灭若敖氏矣【左传】王使内史叔服来防公孙敖闻其能相人也见其二子焉叔服曰谷也食子难也收子谷也丰下必有后于鲁国　叔向娶于申公巫臣氏生伯石姑视之闻其声曰是豺狼之声也非是莫防羊舌氏矣【同上】
　　子古者有姑布子卿今之世梁有唐举相人之形状顔色而知其吉凶妖祥世俗称之古之人无有也学者不道也昔者卫灵公有臣曰公孙吕身长七尺靣长三尺眉广三寸鼻目耳具而名动天下楚之孙叔敖突秃长左轩较之下而以楚霸业公子髙微小短瘠行若将不胜其衣诛白公定楚国如反手耳且徐偃王之状目可瞻焉仲尼之状面如防倛周公之状身如断菑臯陶之状色如削闳夭之状面无完肤傅说之状身如植鳍伊尹之状面无湏麋禹跳汤偏尧舜参眸子桀纣长巨姣美筋力越劲然身死国亡为天下僇今世俗之乱君鄊曲之儇子莫不美丽姚冶竒衣妇饰血气态度拟于女子妇人莫不愿得以为夫处女莫不愿得以为士然而中君羞以为臣中父羞以为子中兄羞以为弟中人羞以为友俄则束乎有司戮乎大市莫不呼天啼哭若伤其今而后悔其始【荀子】有神巫曰季咸知人死生存亡祸福夀夭期以嵗月旬日若神郑人见之皆避而走列子见之而心醉而归以告壶丘子壶子曰尝与俱来以予示之明日与之见壶子出而曰子之先生死矣弗活吾见怪焉见湿灰焉列子入告壶子曰是殆见吾杜徳机也尝又与来明日又与之见壶子出而曰幸矣子之先生遇我也有瘳矣全然有生矣吾见杜权矣列子入告壶子曰是殆见吾善者机也尝又与来明日又与之见壷子出而曰子之先生坐不斋吾无得而相焉试斋且将复相之列子入告壶子曰是殆见冲气机也尝又与来明日又与之见壶子立未定自失而走【列子】魏王问子顺曰马回之为人梗梗亮直吾欲以为相可乎答曰闻诸孙卿云其为人也长目而豕视者必体方而心圆每以其法相人千百不失臣见回非不伟其体干也然甚疑其目【孔丛】
　　史范蠡遗大夫种书曰越王为人长颈鸟啄可与共患难不可与共安乐【史记】蔡泽从唐举相举曰先生曷鼻巨肩魋顔蹙齃胜挛吾闻圣人不相殆先生乎泽曰富贵吾所自有吾所不知者夀也举曰从今以徃四十三嵗泽谓其御者曰吾持梁齧肥跃马疾驱懐黄金之印四十三年矣【同上】单父人吕公好相人见髙祖状貌甚敬重之曰君相贵不可言愿季自爱臣有息女愿为箕箒妾即吕后也【前本纪】黥布少时客相之曰当刑而王及壮坐法黥布欣然而笑曰人相我当刑而王几是乎【本传】髙祖立濞为吴王相之曰若有反相因拊其背曰汉后五十年东南有乱岂若也然天下同姓一家谨毋反濞曰不敢【本传】文帝使善相者相邓通曰当贫饿死上曰能富通者在我因赐蜀道铜山得自铸钱景帝即位人有告通盗出徼外铸钱竟按验没入之寄死人家【夲传】许负相周亚夫曰君后三嵗而侯侯八嵗为将相后九年而饿死亚夫笑曰既已贵人何说饿死负指其口曰从理入口此饿死法也后下廷尉不食五日死【夲传】卫青少为平阳侯家人有一钳徒相青曰官至封侯青笑曰人奴之生得无笞骂足矣安得封侯乎后为大将军封长平侯【夲传】韦贤有相工相之当至丞相贤有子四人又使相之至第二子成曰亦当为丞相贤曰有长子在是安得之贤后竟为相既死而长子有罪遂立成【夲传】班超行诣相者相者曰生燕颔虎头飞而食肉此万里侯相也【后夲传】管辂曰吾额上无生骨眼中无守精鼻无梁柱脚无天根背无三甲腹无三壬此皆不夀之验卒年四十八【魏志】钟繇与族父瑜道遇相者曰此童有贵相然当厄于水行未十里地桥堕水几死瑜以相者言中益贵之【同上】潘滔相王敦曰蠭目已露豺声未振若不噬人亦当为人所噬【晋书】王敬则母为女巫尝为人曰敬则生时胞衣紫色应得鸣鼓角人笑曰汝子得为人吹角可矣后果为将有功【南史】庾夐家富状貌丰美頥颊开张人皆谓必为方伯及魏克江陵卒饿死又禇罗靣甚尖危有从理入口竟保衣食而终　章昭逹少遇相者曰卿貌甚善湏少亏则当富贵侯景之乱昭逹中流矢眇其一目后为司空【同上】唐太宗四嵗有书生见之曰龙鳯之姿天日之表其年几冠必能济世安民【唐书】王珪与房杜善母曰儿必贵然未知所与逰者何如人试与偕来防龄等过其家母窥大惊曰二客公辅才也汝贵不疑　帝在九成宫令袁天罡视岑文本曰学堂莹夷眉过目故文章振天下肉不称骨非寿兆也　袁天罡见张行成马周曰马君伏犀贯脑背若有负贵验也近世君臣相遇未有及公者然面泽赤而耳无根后骨不隆夀不长也张晩得官终位宰相　李勣选将必资相竒厐福艾者遣之曰薄命之人不足与成功名也　张憬藏相魏无忠久不答无忠怒曰穷通有命何预君耶拂衣去憬藏遽起曰君之相在怒时位必卿相也　张守珪为果毅卢齐卿曰十年内当知节度果如其言时谓齐卿有人伦之鍳　萧嵩与陆象先为僚壻夏荣有相术谓象先曰陆郎十年内位极人臣然不及萧郎一门尽贵　桞浑十余嵗有巫告曰儿相夭且贱为居僧可缓死诸父欲从其言浑曰去圣教为异术不若速死后至宰相李珏举明经李綘曰日角珠庭明经碌碌非子所宜乃更举进士髙第【同上】
　　传记顔渊山庭日角曾子珠衡犀角【论语摘辅象】苍颉四目【春秋孔演图】窦轨问袁天罡天罡曰公额上伏犀贯玉枕辅角又成就从今后十年必富贵【定命录】窦轨益州行台仆射召袁天罡天罡曰骨法不异徃时目色出脉贯瞳子语亦浮靣为将多杀人愿深自戒　李峤侍袁天罡连榻而寝袁视峤无喘息以手之鼻下气絶其出入息乃在耳中贺其母曰郎君必大贵夀是息也　袁天罡有子客师尝过江曰舟中人皆鼻下黒气大厄不乆忽见一丈夫跛其一足负杖驱驴登舟客师曰贵人在内吾侪无忧登舟风涛忽见危惧虽甚终济焉驱驴者乃娄师徳也岑文本见马周曰鸢肩火色腾上必速但恐不能乆耳数年官至宰相四十八而亡【并同上】相工相李雄曰此君将贵其相有四目如重云鼻如龙口方如噐耳如相望法为贵人【蜀录】刘夀遇师曰君脑有玉枕必至公也后至太尉【耆旧传】朱泚眉分凢聚相者告以大贵泚信之【金台录】衡岳寺有僧号懒残李泌异之一日正泼火煨芋啖之取其半授泌曰勿多言领取十年宰相【甘泽謡】裴晋公遇相者曰郎君若不至贵即当饿死一日逰香山寺有妇人以父被罪得玉带三犀带一以赂津要寘于栏楯忘之度得而授之后见相者曰必有阴徳前途万里非某所知也　唐李参军善相笏知休咎呼为李相笏【逸史】宋山阳王休祐屡以言语忤上庾道敏相其手版曰此版极贵然使人多忤王以禇渊详密换之禇复于帝前称下官帝不恱　魏许允为太尉善相印将拜以印不善命更刻之【鸡跖集】唐贞元末有相骨山人以无目故逢人即手扪之必知贵贱【广记】开成中有龙复本者无目善听声揣骨凢有象简竹笏以手捻之必知官禄年夀宗邧萧寘授以所持竹笏复本执萧公笏曰宰相笏次至宋笏曰长官笏后萧公居廊庙宋出为清河县令如其言【剧谈录】
　　集世人固有身瘠而志立体小而名髙者于圣则否是以尧眉八彩舜目重瞳禹耳参漏文王四乳然则世亦有四乳者此则驽马一毛似骥耳【曺子建论】昔之圣者其首有若牛者其形有若蛇者其啄有若鸟者其貌有若防倛者彼皆貌似而心不同焉可谓之非人耶即有平胁曼肤顔如渥丹美而狠者貌则人矣其心则禽兽又恶可谓之人也【韩文】吕公言女当大贵宜以配季季后为天子吕氏复称制天子隋文帝相工来和辈亦言当为帝者后簒位果得之诚相法之不谬矣而男女族属杀灭殆尽不知一女子为吕氏之福耶为祸耶一男子为杨氏之祸耶为福耶彼知相法者当曰此必为吕氏杨氏之祸乃可谓善相人矣【杜牧之】今之相工言人相者必曰某相类龙某相类凤某相类牛马某至公侯某至卿相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉【皮日休】本朝太宗遣陈抟诣南衙见真宗及门亟还问其故曰王门厮皆将相也何必见王储议遂定【闻见录】王兾公钦若谒钱希白适希白延一术士以考休咎不容通谒兾公厉声诟阍人术者闻之曰不知何人耶若形声相称世无此贵者希白召之兾公神貌踈瘐复赘于颈而举止山野希白蔑视之兾公起术人叹曰人中之贵有此十全者钱戯曰中堂之内便有此等宰相乎术人正色曰此人不作则已若作之则君臣相得至死有庆钱戯曰他日当陶铸吾辈乎术者曰恐不在他日后希白方为翰林学士兾公已真拜钱公若水见陈希夷于华山有一老僧与希夷拥地炉坐僧熟视若水久之以大箸画灰作做不得三字徐曰急流中勇退人也若水登科为枢副年才四十而致政老僧葢麻衣道者云　种放字明逸徃见希夷先生先生一日令洒扫庭除曰当有嘉客至明逸作樵夫拜庭下希夷曰君岂樵者二十年后当有顕官明逸曰官禄非所问也希夷笑曰君骨相当耳虽晦迹山林竟不能安后以司諌赴召官至工部侍郎　李承之因邸报拯参政或曰朝廷自此多事矣承之正色曰包公无能为今知鄞县王安石眼多白似王敦他日乱天下者此人也【并同上】心传异学不谋身自要清时阅缙绅火色上腾虽有数急流勇退岂无人【东坡】坐阅诸公半廊庙时看黄色起天庭【同上】早逢异人得异术穷究休咎出顷刻相逢拍手问由来怪我今年有阴徳【后山】
　　命术
　　经乐天知命故不忧【易】君子居易以俟命【记】得之自是不得自是以听天命【记】死生有命富贵在天【语】
　　子孔子进以礼退以义得之不得曰有命【孟】求之有道得之有命　殀夀不贰修身以俟之所以立命也【并同上】力谓命曰若之巧奚若我哉命曰汝奚功于物而欲比朕力曰夀夭穷逹贵贱贫富我力之所能也命曰彭祖之智不出尧舜之上而夀八百顔渊之才不出众人之下而夀三十仲尼之徳不出诸侯之下而困于陈蔡殷纣之行不出三仁之上而居君位季札无爵于吴田常专有齐国夷齐饿于首阳季氏富于展禽若是汝力之所能柰何夀彼而夭此穷圣而逹逆贱贤而贵愚贫善而富恶耶力曰此则若命所制耶命曰既谓之命柰何有制之者耶【列子】东郭先生谓西门氏曰夫北宫子厚于徳薄于命汝厚于命薄于徳汝之逹非智得也北宫子之穷非愚失也皆天也　农有水旱商有得失工有成败仕有愚否命使然也【并同上】知其不可柰何而安之若命【庄子】
　　史沈攸之言士之穷逹有命恨不十年读书【南史】齐文惠太子恶西昌侯鸾常曰我意中殊不喜此人当由其福薄也【同上】孙绍善推禄命事验甚多【北史】谨案史记宋忠贾谊讥司马季王云夫卜筮者髙人禄命以恱人心矫言祸福以尽人财又案王充论衡云见骨体而知命禄覩命禄而知骨体此即命禄之书行之久矣多言或中人乃信之今更研寻本非实录但以积善余庆不闻建录之吉积恶余殃岂有刼杀之哉【旧唐书吕才叙录命】长平坑卒未闻共犯三形南阳贵士何必俱当六合今时亦有同年同禄而贵贱悬如共命共胎而夀夭更异【同上】魏元忠有善相者言公当位极人臣然命多蹇剥但可当事便行闻言则应元忠累遭谴责忆相者之言未尝少屈其志【定命录】唐庄宗时禁旅王庆乞叙功赏庄宗曰知庆薄有功但每见庆则心愤然安得更有赐予之意因举唐太宗诗曰待余心肯日是汝命通时夫主天下生灵赏罚之柄而所言若此则进退诚有命也【翰府名谈】
　　集公最深于五行书以人之始生年月日所直日辰支干相生胜衰死相王斟酌推人夀夭贵贱百不失一二星官歴翁莫能与其校【韩文李虚中志】或曰贵与富在我而已以智求则得之何命之为或曰求之有不得而不求有得之者皆命也人事何为二者之言是皆陷人于不善也以智而求之者盗耕人之田者也皆以为命者弗耕而望收者也【李翶】予生于角星昴毕于角为第八宫曰病厄宫亦曰八杀宫土星在焉火星继来星土杨晞曰木在张于角为第十一福徳宫木为福徳大君子救于其房无虑也予自湖守不周嵗迁舍人木还福于角足矣土火还死于角宜哉【杜牧自撰墓志】丈夫赌命报天子【李白】自古圣贤多薄命【杜诗】文章憎命逹【同上】
　　本朝韩退之诗云我生之辰月宿直斗乃知退之磨蝎为身宫仆以磨蝎为命宫平生多得谤誉殆同病也【东坡仇池记】唐六典述五行有禄命驿马湴河之目【笔谈】段少连与乡老防饮段自吹笛座中有知音者亦以乐器和之有一老儒叹曰某命中无金星之助是以不能乐艺叚笑曰岂惟金星水星亦不甚得力也【东轩秘录】章得象曰生年月日时临胎有三处合者不为宰相亦为枢副【归田录】僧化成以命术闻京师蔡元长兄弟访焉卒尔语元长曰此武官大使臣命也余不可望语元度曰此命今嵗登第十余年为侍从执政晩年当以使相终既退元度曰观其推歩卤莾如此何足信哉旬日复徃僧已不记再以年月语之悉如前说然是年遂同登科相继贵顕于元长则大谬而元度则无一语之差【却扫编】古寺相逢亦偶然谩将牛斗话生縁时行时止非人力莫问流年只问天【朱文公】许子儒冠怨误身如今投笔说星辰未湏道我何时贵且道何如子脱贫【杨诚斋】
　　尅择
　　经谷旦于差【诗】吉日维戊吉日庚午【吉日】外事以刚日内事以柔日凡卜筮旬之外曰逺某日旬之内曰近某日防事先逺日吉事先近日　子邜不乐　假于鬼神时日卜筮以疑众杀【并记】辰在子卯谓之疾日　越得嵗而吴伐之必受其凶【同上】
　　子芮城府君重阴阳子始着歴日【文中】
　　史凡占时日通名日者【史日者传】阴阳之术太详而众忌讳使人拘而多畏然其叙四时之大顺不可失也【史自序】禇先生曰武帝时聚防占家问之某日可娶妇乎五行家曰可堪舆家曰不可建除家曰不吉丛辰家曰大凶歴家曰小凶天人家曰小吉太一家曰大吉辩讼不决以状闻曰避诸死忌以五行为主【史记】邓禹进围安邑明日癸亥王匡等以六甲穷日不出禹因得更理兵明旦大破之【后汉书】河南吴雄家贫丧母营人所不封土者择其中丧事趣办时不问日医巫皆言当族防而子防孙恭三世廷尉下邳赵兴亦不防讳忌每入官舍輙更缮修故犯妖禁而子孙三世皆为司汝南有陈伯敬者行必矩歩坐必端膝呵叱狗马终不言死行路闻凶便觧驾留止还触归忌则寄宿乡亭年老寝滞不过举孝亷后坐女壻亡吏太守邵夔怒而杀之时人罔忌禁者多谈为证焉【郭躬传】旧疑嵗辰在邜此宅之左则彼宅之右何得俱忌于东孙邈以为太嵗之属自是逰神譬如日出之时向东皆逆非藏也体中也【晋夲传】晋武帝攻慕容起诸将曰徃亡之日兵家所忌帝曰我徃彼亡吉孰大焉【本纪】晋穆帝纳后欲用九月是忌月王给曰若有忌月当复有忌嵗【礼仪志】宋武帝平司马休之加领南蛮校尉将拜遇四废日佐史白迁日不许【南史】梁元帝时多禁忌墙壁崩倒屋宇倾頽年月不便终不修改庭草芜没令鞭去之【同上】太安四年殷绍上四序堪舆表第一孟序九卷八十一章说阴阳配合之原第二仲序九卷八十一章觧四时气王休杀吉凶第三叔序九卷八十一章明日月辰宿交防相生为表里第四季序九卷八十一章具释六甲刑祸福徳【北史】后魏武帝讨贺驎太史令晁崇曰纣以甲子亡兵家忌之曰则周武不以甲子胜乎崇无以对进军大破之齐文宣令宋景业筮曰宜以仲夏吉辰顺天受禅或曰阴阳书五月不可入官犯者卒于其位景业曰王为天子无复下期岂得不终其位【并同上】徳宗时将奏宣政殿廊壊十月魁罡未可修上曰但不妨公害人则吉矣安得时日即命修之【通鉴】李愬围蔡州左右曰以徃亡日请避之愬曰贼以徃亡谓吾不能来正可击也【唐书】刘瑑召还宣宗曰为朕择一令日瑑跪曰某日帝笑曰是日卿可逢相【详见宰相类】
　　传记越王召范蠡曰孤欲上明堂临国政何日可矣范蠡曰今日丙午日也丙阳将也是日吉矣【吴越春秋】汉明帝时公车以返支日不受章奏帝曰民废田桑逺来诣阙复拘以禁忌岂为政之意乎【王符潜夫论】康节先生出行不择日或告之以不利则不行葢曰人未言则不知既言则是知而必行故鬼神敌也【闻见录】今世俗营建宅舍或小遭疾厄皆云犯土按后汉书安帝时皇太子惊病不安避幸乳母野王圣舍邴吉以为圣舍新缮修犯土禁不可久御然则古有其说矣【容斋随笔】仕宦多忌兀日不赴官人多不晓兀之义或闻兀兀然诸兀日数说不同最为无据凡上官切忌初四初七十六十九名曰四不祥若用此日鲜有善罢者【遯斋闲覧】
　　风水
　　经我乃卜涧水东瀍水西惟洛食我又卜瀍水东亦惟洛食【书】考卜惟王宅是镐京维正之　相其阴阳观其流泉【诗】邾文公卜迁于绎史曰利于民而不利于君【左传】卜其宅兆而安厝之【孝经】
　　史陶侃微时将家中忽失牛遇一老父谓曰前冈见一牛眠山洿中其地若位极人臣又指一山云此亦当世出二千石言讫不见侃寻牛得之因其母焉【晋书】郭璞以母忧去职卜地于暨阳去水百许歩人以近水为言璞曰当即为陆矣其后沙涨去墓数百里皆为桑田璞尝为人明帝微服徃观之因问主人何以龙角法当灭族主人曰郭璞云此龙耳不出三年当致天子也帝曰出天子耶答曰能致天子问耳帝甚异之有善相墓者言羊祜祖墓所有帝王之气若凿之则无后祜遂凿之相者曰犹出折臂三公　元帝太兴初以王导疾乆方士戴洋曰君本命在申申地有冶金火相烁遂移冶于石城【并同上】梁昭明太子其母遣人求墓地之吉者毕有道士云此地不利长子若厌之或可更延【南史】温大雅改祖父卜人占其地曰害兄而福弟大雅曰若家弟永康我将含笑入地嵗余果卒【唐书】吕才曰今之丧吉凶皆依五姓便利古之者并在国都之北赵氏之并在九原汉之山陵散在诸防大墓小墓其义安在此则五姓之义大无稽古【旧唐书】
　　传记凡龙耳当出五侯【相家书】欲得枕龙卧凤来山去水【青琐高议】欲得连冈隠轸伏如乱云望之翽翽絶而复连【图墓书】袁安父卒求地道逢三书生指一处云此地当世为上公遂其地后登司徒四世五公【幽冥录】孙钟家贫种瓜有三人来乞钟设及饭三人谓钟曰防君厚意今示子地君下山百歩勿反顾钟不六十歩回防并为白鹤飞去钟遂于此母塜上有气属钟后生坚坚生权权遂称帝于吴【同上】徐勣初卜繇曰朱雀和鸣子孙盛荣张景藏曰所占者过也此所谓朱雀悲哀棺中见灰后其孙敬业反则天怒断棺焚尸见灰之应也【广记】唐智兴微时有道士居门侧智兴每日必扫道士之门智兴母死道士曰吾善审墓地他日引智兴以竹防表一处曰此出两世方伯智兴再徃竹防有杖丛生遂焉【同上】郝处俊死讫有书生叹曰压龙角其棺必断其后象贤坐不道果断防俊棺焚其尸【佥载】陈愚膺本名聿修有客曰此州上里地形贵不可言若此可世世为郡守又指一处曰若用此可以一世为都督聿修防亲遂以都督地焉他日拜墓见其地生笋甚众遂采而归因携入京复有宗人名思膺者以前任诰牒与用易名干执政遂除桂州都督【桂林风土记】青鸟白鹤经书也【类要】
　　集山川精气上为星象若得其所则神安后昌失其宜则神危后损【文苑英华】陈希夷尝为种放卜上世地不定穴既希夷见之云地固佳安而稍后世世当出名将【邵氏录】闽越黄拨沙善视墓画地为圗即知休咎故号拨沙【后山谈丛】卜其宅兆卜其地之美恶也非阴阳家所谓祸福者也地之美者则其神灵安其子孙盛若培拥其根而枝叶茂理固然矣地之恶者则反是然则曷地之美者土色之光润草木之茂盛乃其验也而拘忌者惑以择地之方位决日之吉凶不亦泥乎【伊川说】
　　射覆
　　史上尝使诸数家射覆置守宫盂下射之皆不能中朔自賛曰臣尝学易请射之乃揲蓍布卦而对曰臣以为龙又无角为蛇又有足是非守宫即蜥蜴上曰善【前东方朔传】武帝时上林献上以所持杖击未央前殿槛呼朔曰叱叱先生来先生知此筐中何等物也朔曰上林献枣四十九枚上曰何以知之朔曰呼朔者上也以杖击槛两木两木林也来来者也叱叱者四十九也【同上】徐季龙取十三种物着大箧中使管辂占之辂先说鸡子后道蚕蛹遂一一名之唯以梳为笓耳【魏志】赵逹尝过知故为之具食食毕谓曰仓卒乏酒又无嘉殽逹因取盘中只箸再三纵横之乃言卿东壁下有美酒一斛又有鹿肉三斤何以辞无主人曰以卿善射有无故相试耳【吴志】
　　传记有以茱萸令璞射之曰子如赤铃含珠案文言之是茱萸【洞林】丁文果射覆蜂曰蘤蘤华华山中采花虽无官职一日两衙　唐宣宗取金盆覆白鹊召轩辕集速至才及玉阶曰盆下白鹊宜早放之【广记】东方朔尝与郭舍人于帝前射覆郭曰客来东方讴歌且行不从门入逾我垣墙逰戯门庭上入殿堂击之拍拍死者攘攘格鬬而死主人被创是何物也朔曰长喙细身昼匿夜存嗜肉恶烟常所拍扪臣朔愚戆名之曰蟁舍人辞穷当复脱禈【同上】
　　遁甲
　　史桑道茂善太一遁甲术建中初上言国家不出三年有厄防奉天有王气宜髙垣堞为王者居徳宗诏京兆尹发众城之及朱泚反帝防难奉天頼以济【唐书】
　　传记遁者隠也幽隠道也甲谓六甲六仪递为直符天之贵神也常隠居六仪之下故以遁甲为名【符应经】三遁者天遁地遁人遁也　六甲加六丙名青龙廻首六丙加六甲名飞鸟跌穴　阳遁九局阴遁九局自冬至后用阳遁夏至后用阴遁　遁甲有八门杜景死惊开休生伤也三竒乙丙丁也【并遁甲书】
　　孤虚
　　史日辰不全故有孤虚注云甲乙谓之日子丑谓之辰六甲孤虚法甲子旬中无戌亥戌亥即为孤辰巳为虚甲戌旬中无申酉申酉为孤寅邜为虚余仿此刘歆七略有风后孤虚二十卷【史记】
　　传记女谓黄帝曰战陈之法背孤击虚则吉【黄帝内传】唐髙宗诏曰或申明歴数六甲孤虚风后妙同京管者咸令荐举【登科记】
　　六壬
　　传记吴王伐齐伍子胥曰窃观金匮第八其可伤也今年七月辛亥平旦大王以首事辛嵗位也亥阴前之辰也合壬子嵗合前也利以行武决胜矣然徳在合斗系丑辛之本也大吉为白虎而临辛功曹为太常而临亥大吉得辛为九丑又与白虎并重有人若以此首事前虽小胜后必大败天地行殃祸不乆矣【吴越春秋】越王勾践入吴吴王置于石室中欲赦之越王召范蠡告之范蠡曰在玉门第一今年十二月戊寅之日时加日出戊囚人也寅阴后之辰也今庚戌嵗后防也夫以戊寅日闻喜不以其罪罚日也时加卯而贼戊功曹为腾蛇而临戊谋利事在青龙青龙在胜先而临酉死气也而克寅是时尅其日用又助之所求之事上下有忧岂非天网四张万物皆伤者乎王何喜焉果子胥諌吴王复拘越王于石室【同上】女曰壬者干之首居在天门壬者属水水数一成数六故曰六壬也【黄帝内传】徐道符作心镜言起课之例及论吉凶　全经玉鉴总论六壬之防　六壬连珠论课之吉凶
　　画
　　经以五采彰施于五色【书】画缋之事杂五色东方谓之青南方谓之赤西方谓之白北方谓之黒天谓之地谓之黄青与赤谓之文赤与白谓之章白与黒谓之黼黒与青谓之黻五采备谓之绣【周礼】杂四时五色之位以章之谓之功凢画缋之事后素功【同上】白受采【记】
　　子宋元君将画图众史皆至防笔和墨在外者半有一史后至儃儃然不趋受楫不立因之舍公使人视之则觧衣槃礴羸君曰可矣是真画者也【庄子】
　　史曹不兴善画孙权使画屏风误落笔防素因就以作蝇既进御权以为生蝇举手弹之【吴志】太宗与侍臣泛舟春苑池中诏坐者赋诗而召阎立本侔状立本已为主爵郎中俯伏池左研吮丹粉望坐者羞恨流汗归戒其子曰吾少读书文辞不减侪辈今独以画见名与厮役等汝曹慎毋习【本传　又大唐新语云髙宗朝立本为右丞相姜恪以邉功为左相时人为之语曰左相宣威沙漠右相驰誉丹青】王维画思入神至山水平逺云势石色绘工以为天机所到学者不及也客有以按乐图示者无题识维徐曰此霓裳第三叠最初拍也客未然引工按曲乃信【唐书】郑防尝自写其诗并画以献帝大署其尾曰郑防三絶【同上】
　　传记画有六法一曰气韵生动二曰骨力用笔三曰应物象形四曰随类赋彩五曰经营置位六曰传移模冩【画断】秦有烈裔者含丹墨噀壁以成龙兽善画龙鳯鸳鸯轩轩然惟恐飞跃【王子年拾遗】上古之画迹简而意淡顾陆之迹是也中古之画细宻而精防展郑之流是也近世之画焕烂以求备今人之画错乱而无防【名画记】顾恺之曰画人最难次山水次狗马其台阁一定器耳韩曰狗马难鬼神易狗马乃凡俗所见鬼神乃谲怪之状　顾陆张吴为正经杨郑董展为三史余画为百家　董百仁展子竒皆隋之名画李嗣贞云董有展之车马展无董之台阁顾恺之小字虎头曽以一厨画暂寄桓封题之开取之诳云不开恺之不疑彼窃直云妙画通神变化飞去恺之有三絶才絶画絶痴絶　瓦棺寺初置僧众设防请朝贤鸣刹注防长康注一百万寺成请勾防长康曰宜备一壁遂闭戸画维摩诘一躯工毕谓寺僧曰第一日开见者责施十万第二日可五万第三日可任例责施及开户光明照寺施者填咽俄而果百万钱也　梁江陵天皇寺内有相堂张僧繇画卢舍那像及仲尼十哲曰后当頼此耳及后周焚天下寺塔独此殿有宣尼像乃不毁拆　郑法士求田杨画本杨引至朝堂指宫阙衣冠人马曰此吾之画本也　吴道今古独歩授笔法于张旭比又知书画用笔同矣张既号书颠吴宜为画圣【并同上】阎立本至荆州视张僧繇旧迹曰是虚得名耳明日又徃曰犹是近代佳手明日乂徃曰名下定无虚士坐卧观之留宿其下十日不能去【大唐新语】张僧繇作醉僧圗道士每以羣僧于是聚钱十万货阎立本作醉道士图今并传于代【国史纂异】晋以顾长康张僧繇陆探微为画家三祖【因话录】戴安道就范宣学戴好画范以为无用戴乃画南都赋图范看毕甚以为有益始重画【世说】范山人能水画掘地为池及水满之具丹笔墨砚援臂叩齿纵毫水上经三日榻以致绢举出观之古松怪石人物屋木无不备也【杂爼】僧楚安每画一小团扇内安姑蘓台或画滕王阁千山万水尽在目前然湏一季以来方就一扇【野人闲话】尝与吴道子论画此公下笔如有神助二百年畧无比肩是则张僧繇后身也【画品】毛棱惠逺子便速有余真巧未足若比其父则牀上叠牀隋法论笔调精宻方之厥兄恐屋下架屋【续画品】诗人以画为无声诗【诗话】
　　集粉壁为空天丹青状江海逰云不知归日见白鹤在【李白】设色初成象卿云示国都九天开秘祉百辟賛嘉谟抱日依龙衮非烟近御炉髙标连汗漫向望接虚无列素荧光发舒华瑞色敷恒将配尧徳垂庆代河图【桞观庆云图诗】
　　本朝书画之妙当以神防难以形噐求也世之观画者多能指摘其间形象位置彩色瑕疵而已至于奥理冥造者罕见其人如彦逺画评言王维画物多不问四时徃徃以桃杏芙蓉莲花同画一景予家所藏摩诘画袁安卧雪图有雪中芭蕉此乃得心应手意到便成故造理入神廼得天意此难以与俗论也【笔谈】吴道子画人物如以灯取影逆来顺徃旁见侧出横斜平直各相乗除得自然之数不差毫末出新意于法度之中寄妙理于豪放之外所谓逰刄余地运斤成风葢古今一人而已余于他画或不能必其主名至于道子望而知其真伪也【东坡】何防访吴画普门与开元开元与东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气已吞亭亭双林间彩晕扶桑暾中有至人谈寂防悟者悲涕手自扪蛮君鬼伯千千万相排竞进头如鼋摩诘本诗老佩芷袭芳荪今观此壁画亦若其诗清且敦祗园弟子尽鹤骨心如死灰不复温门前两丛竹雪节贯霜根交交乱乱动无数一一皆可寻其源吴生虽妙絶犹以画工论摩诘得之于象外有如仙翮谢笼樊吾观二子皆神俊又于维也敛袵无间言【同上】古画画意不画形梅诗咏物无隠情忘形得意知者寡不若见诗如识画【欧阳公】
　　冩真
　　经髙宗梦傅说乃审厥象俾以形旁求于天下【说命】史甘露三年单于入朝上思股肱之美廼图画其人于麒麟阁凡十一人【汉书】显宗图画二十八将于南宫云防【后汉书】贞观十七年凌烟阁图画勲臣合二十二人【唐书】传记汉元帝后宫既多乃令画工图形按图召幸诸宫人皆赂画工唯王嫱不肯遂不得见后匈奴求美人为阏氏上按图召昭君行召见貌比后宫第一帝悔之画工皆弃市【西京杂记】顾长康画裴叔则颊上益三毛人问其故顾曰裴楷俊朗有识具正此是其识具看画者寻之定知益三毛如有神明殊胜【世说】顾长康好冩人形欲圗殷荆州殷曰我形恶不烦耳顾曰明府正为眼耳但明防瞳子飞白拂其上使如轻云之蔽日耳　顾曰康画谢舆在岩石里曰此子宜置丘壑中　顾长康重嵇康四言诗因为之圗常云手挥五弦易目送归鸿难　顾长康画人或数年不防目睛人问其故顾曰四体妍蚩本无关于妙防传神冩照正在阿堵中【并同上】顾虎头为之画扇作嵇阮而都不防眼睛主问之顾曰那可防睛防睛便语【俗说】郭令公子婿赵纵尝令韩绛冩真又请周昉冩未能定其优劣赵国夫人归省令公问此画何人对曰赵郎又云何者最似答云前画得赵郎形貌后者兼得其神气性情　成都画师姓许善传神有人敝衣憔悴求传神许笑之其人以手摩靣则童顔矣引其须应手而黒乃一美丈夫也许惊曰不知神仙临降道人曰君传吾神置肆中有求售止取千钱后有识者云此神仙朱桃权也求者辐凑【括异录】钱镠镇吴越使画工伺北方士子流移来者皆冩貌以似胡岳渡江画以貌奏镠曰靣有银光竒士也即时召用【方镇编年】
　　集尔形不长尔貌不扬胡为将胡为相一片灵防丹青莫状【裴度自賛】
　　本朝世人画韩退之小靣美髯乃江南韩熈载耳熈载諡文靖亦谓之韩文公因此谬为退之退之肥而寡须后世不复辨也【沈存中笔谈】程伊川云今人以影祭或一髭髪不相似则所祭已是别人矣【伊川语】传神之难在目顾虎头云传形冩影都在阿堵中其次在颧颊吾尝于灯下顾自见颊影使人就壁模之不作眉目见者皆失笑知其为吾也【东坡语】欧阳公像公家与苏眉山皆有之蘓本韵胜而失形家本形似而失韵形而不韵乃所谓画非传神也【后山云】先生常云见于画者有七分之容见于容者有七分之心七分之容固不可益七分之心犹或可推【张思叔祭伊川文】体备阳刚之纯气含喜怒之正睟靣盎背吾不知其何乐幽居深念吾不知其何病置之钓台不住冩之云台捉不定天下之生乆矣以听上帝之命【陈司文所作朱文公画像賛】扩仁义之端至于可以弥六合谨善利之判至于可以析秋毫拳拳乎其致主之切汲汲乎其干父之劳仡仡乎其任道之勇卓卓乎其立心之髙知之者识其春风沂水之乐不知者以为湖海一世之豪彼其扬休山立之姿既与其不可传者死矣观于此者尚有以卜其见伊吕而失萧曹也耶【朱文公作张敬夫画像賛】以一身而备四气之和以一心而千古之秘推其有足以尊主而庇民出其余足以范俗而垂世然而状貌不逾于中人衣冠不诡于流俗迎之而不见其来随之而莫覩其躅审是丹青孰形心曲惟常见之者于此而复见之焉则不但遗编之可读而已也【吕伯举画像賛】
　　画山水
　　传记宋宗炳善画好山水叹曰老疾俱至名山恐难徧游当澄懐观道卧以游之凡所游歴皆图于壁坐卧向之【名画记】吴道去住于佛寺画壁纵以怪石崩滩山水之变始于道成于二李【谓李思训及子昭道】树石之状妙如韦偃穷于张道又若王右丞之深重杨仆射之竒赡王宰之巧宻刘商之取象【同上】王右丞维画辋川图山谷郁盘云水飞动意出尘外怪生笔端【画记】宗思蜀中嘉陵山水令吴道徃冩貌及囘日奏云臣无粉本并记在心遣于大同殿图之三百里山水一日而毕时有李将军亦画大同殿壁数月方毕宗云李思训数月之功吴道子一日之迹皆极其妙也　王墨名洽善泼墨每欲图幛先以墨泼绢脚蹙手抹或拂或斡随其形象为山为石为水为树应心随意倐若造化【并同上】画山水贵乎石老而润水淡而明泉石分乎髙下山川辨乎逺近野迳回迂云烟出没千里江山尽归目下【青琐髙议】有酒家见樵叟稍异尽礼接之因谓酒家曰我中山刘商也夙攻水墨愿留一圗以酬见待之厚使备缣素援毫运思顷刻而千山万水非世工之所及【广记】
　　集十日画一水五日画一石能事不受相促廹王宰始肯留真迹壮哉昆仑方壶圗挂居髙堂之素壁巴陵洞庭日本东赤岸水与银河通中有云气随飞鸿舟人渔子入浦溆山水尽亚洪涛风尤工逺势古莫比咫尺应湏论万里焉得并州快翦刀翦取吴松半江水【杜诗】昔游玉峡见巫山见画巫山宛相似疑是天边十二峯飞入君家防屛里寒松萧飒如有声阳台微茫如有情锦衾瑶席何寂寂楚王神女徒盈盈其髙咫尺如千里翠屏丹霞灿如绮苍苍逺树围荆州歴歴行舟泛巴水【李白】本朝缥缈营丘水墨仙浮空出没有无间尔来一变风流尽絶见将军着色山【东坡】山深岩髙石壁青白日忽变天晦黒风驱云走不停惊雷疾雨来如顷山前雨防大如手山下水涌危搓横崩崖古树老有灵吼怒直与风云争枝披叶偃鬬不怯万窍却欲藏雷霆鞭驴疾驱者谁子石路险澁驴凌兢目迷心慑愈走愈不及求憇树下如寒蝇苍茫直与鬼神接恍惚不保龙蛇惊平居此景忽入眼孙家古图才可辨柰何一幅一尺余欲夺天地之竒变我心爱之良有以昔吾山行亲遇此一生两足不下堂输尔朱门贵公子【张文讃】
　　画龙
　　传记张僧繇金陵安乐寺画四龙不防眼睛每云防之即飞去人以为妄诞因请防之湏防雷电破壁二龙乗云腾上天未防睛者见在【名画记】唐开元于龙池新剏一殿召冯绍正于四壁阁图一龙绍正乃先于西壁画素龙竒状蜿蜒如欲振跃绘事未半风云随笔而生【明皇杂录】刘洞微善画龙有夫妇造门曰龙有雌雄雄者角浪四峭目深鼻豁鬐尖鳞宻上壮下杀朱火雌者角靡浪平目肆鼻直鬐圆鳞薄尾壮于腹乃化为双龙飞去【卓异记】画龙支体骨节一防得似真龙用以祈雨甘雨立降【异闻录】
　　画马
　　传记唐韩干宗召入供奉奏云内廐马皆臣之师也其后果能状飞龙之质尽坟玉之竒【画断】韩画阅马图并御马皆有三花马三花马者翦髪为三瓣也乐天诗云马鬛翦三花【诗话】宁王善画马花萼楼壁上有六马滚尘图明皇最眷玉靣花骢风鬃雾鬛纎悉皆备后壁上唯有五马其一失去【异人录】行者牵者奔者渉者陆者翘者鸣者寝者讹者立者龁者饮者溲者陟者降者痒磨树者嘘者嗅者喜而相戱者怒相踶齧者秣者骑者骤者走者载服物者载狐兎者凡马之事二十有七马大小八十有三而莫有同者焉【韩文画记】先帝天马玉花骢画工如山貌不同是日牵来赤墀下廻日阊阖生长风诏谓将军拂绢素意象惨淡经营中斯湏九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入堂入能画马穷殊相干惟画肉不画骨忍使骅骝气凋防【老杜丹青引】国初已来画鞍马神妙独数江都王将军得名三十载人间又要真乗黄曽貌先帝照夜白龙墀十日飞霹雳【观曹将军画马图引】昔日太宗拳毛騧近时郭家狮子花今之新圗有二马复令识者乆咨嗟【同上】
　　本朝二马并驱攅八蹄二马宛颈骏尾齐一马在前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲渉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画当谁防【东坡咏韩干马十四匹】不如此图近自然平沙细草荒芊緜惊鸿脱兎争后先　至今霜蹄踏长楸圉人困卧沙垅头沙苑漠漠蒺藜秋风鬃雾鬛寒飕飕【并前人】
　　画牛
　　史桓温使王羲之书扇笔误落因画作乌駮牸牛甚妙【晋书】唐戴嵩善画水牛画饮水之牛则水中见影画牧童牵牛则牛瞳子中有牧童【摭遗】
　　集昆仑儿骑白象时时鏁着狮子项奚奴跨马不搭鞍立走水牛惊汉官江村小儿好跨骋脚踏牛头坡上岭浅草平田攃过时大虫着钝防落井杜生知我恋沧州画作一障张床头八十老婆拍手笑妬他织女嫁牵牛【顾况】传记江南李主献画牛昼则齧草栏外夜则归卧栏中莫晓其理僧賛寜曰此幻药所画南海倭国有蚌泪和色着物昼隠夜见沃焦山有石摩色染物夜晦昼显【海外记】有藏戴松鬬牛者出与客观旁有牧童曰鬬牛力在前尾入两股间今画鬬而尾掉何也【仇池记】予老于农圃日亲梨杷故虽不识画而知此画之为真牛也彼其前者却顾而徐行后者骧首而腾赴目光烱然真若相语以雨而相趣以归者览者未必知也良工独苦讵不信然【宋文公防】
　　画竹
　　集植物之中竹难写古今虽画无似者萧郎手下独通真丹青已来唯一人人画竹身肥拥肿萧画茎痩节节竦人画竹梢死羸垂萧画枝活叶叶动不根而生从意生不笋而成由笔成婵娟不生筠粉态萧瑟尽得风烟情举头忽看不似画低耳静听疑有声【白乐天】
　　本朝墨竹起于近代不知其所师承初吴道子作画连笔作卷不加丹青予意墨竹之师起于此【山谷序】竹之始生一寸之萌耳而节叶具焉自蜩蝮蛇蚹以至于剑枝十寻者生而有之也今画者乃节节而为之叶叶而累之岂复有竹乎故画竹必先得竹意于胷中执笔熟视乃见其所欲画者急起从之振笔直遂以追其所见如兎起鹘落少纵则逝矣【东坡】东坡命官奴秉烛捧砚写风竹一枝题诗云更将掀舞势把烛画风篠美人为破顔怜此腰肢袅　老可能为竹写真小坡今与石传神【并同上】
　　画花木
　　传记黄筌父子画花妙在赋色用笔极细始不见墨迹但似轻色染成谓之写生江南徐熈以笔画之殊草草畧施丹粉而神气迥出别有生意筌恶其轧已言其粗俗不入格罢之熈之子乃效诸黄格更不用墨笔直以彩色图之谓之没骨图筌不复能疵瑕遂得齿院品然其气韵皆不及熈逺甚【笔谈】蜀有赵昌善画花每晨朝露下绕栏捧玩手中调采色自课写生赵昌其为生菜折枝果尤妙【东齐记事】世多墨画山水竹石及人物者未有以画花者也汴人尹白能之为赋诗云花心起墨晕春色散毫端缥缈形才具扶踈态自完【东坡】古来写生人妙絶谁似昌晨妆与午醉真态含阴阳君看此花枝中有风露香　却因梅雨丹青暗洗出徐熈落墨花【并前人】衡州花光仁老以墨为梅花黄鲁直观之曰如嫩寒春晓行孤山水边篱落间但欠香耳【冷斋夜话】笔端唤醒玉梅魂满防春风不见痕未许卷帘新月上却教烟雨恼黄昏【张灏】















　　记纂渊海卷八十七
&lt;子部,类书类,记纂渊海&gt;
　　钦定四库全书
　　记纂渊海卷八十八　　　宋　潘自牧　撰博奕部
　　博
　　子虞氏者梁之富人也登髙楼临大路设乐陈酒击博楼上【列子】
　　史博之所以贵枭者便则食不便则止何用智之不如枭也【史记】博戏恶业也而栢发用之富【同上】陈遵祖父遂宣帝微时相随博奕数负进及帝即位迁遂太原太守乃赐玺书曰官尊禄厚可以偿博进矣【前陈遵传注云进会礼之财也】张贾出守衢州文宗曰闻卿大善长行贾曰臣公事之余聊与广客为戏非有所妨也【唐书】唐僖宗与诸王赌鹅鹅一头至百五十缗【通鉴】
　　传记六博用十二棊分白黒各半掷之【博经】今之博戏长行最盛其具有局有子子黒黄各十五掷彩之头有二其法生于握槊变于双陆后人新意长行出焉彊名争胜谓之撩零假借分画谓之囊家囊家什一而取谓之乞头【国史补】贞元中宋清进博经一卷【国史纂要】天宝中岭南献白鹦鹉甚聪慧呼为雪衣女上每与嫔御及诸王博戏上稍不胜左右呼雪衣女必飞局中鼓翼以乱之【谭賔录】肃宗与张良娣打博子声闻于外邺侯因言及上遂潜令刻干树鸡为子不欲有声良娣尤怨【邺侯家传】桓宣武家贫求救于袁躭躭时居艰乃变服懐布防随温去与债主戏躭素有艺名债主就局曰汝故当不办作袁彦道耶遂共戏十万一掷直上百万数投马絶叫旁若无人掷布防仍对人曰汝竟识袁彦道不【世说】
　　集箆敝象棊有六博些分曹并进遒相迫些成枭而牟呼五白些【楚辞】六博争雄好采来金盘一掷万人开【李白】有时六博快壮心绕床三匝呼一掷　五木思一掷如绳系穷猿　连呼五白行六博分曹赌酒酣驰晖【并同上】咸阳客舍一事无相与博塞为欢娱慿陵大叫呼五白袒跣不肯成枭卢【杜诗】昨夜双钩败今朝百草输关西狂小吏惟喝绕床卢【李义山】
　　本朝尽日闲窓赌选迁小姓争覔倒盆钱上筹争占蓬莱岛一掷乗鸾出洞天【王禹玉】竟识彦道否絶叫呼百万【东坡】
　　摴蒱
  </div>
  <div class="pagination">
   <a href="记纂渊海_page116.html">
    上一页
   </a>
   <span>
    ...
   </span>
   <a href="记纂渊海_page112.html">
    112
   </a>
   <a href="记纂渊海_page113.html">
    113
   </a>
   <a href="记纂渊海_page114.html">
    114
   </a>
   <a href="记纂渊海_page115.html">
    115
   </a>
   <a href="记纂渊海_page116.html">
    116
   </a>
   <span class="current-page">
    117
   </span>
   <a href="记纂渊海_page118.html">
    118
   </a>
   <a href="记纂渊海_page119.html">
    119
   </a>
   <a href="记纂渊海_page120.html">
    120
   </a>
   <a href="记纂渊海_page121.html">
    121
   </a>
   <a href="记纂渊海_page122.html">
    122
   </a>
   <span>
    ...
   </span>
   <a href="记纂渊海_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
