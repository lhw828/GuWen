<!DOCTYPE html>
<html>
<head>
    <meta charset="UTF-8">
    <title>清稗类钞 - 第 88 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 88 页/共 432 页</h1>
    <div class="content">　　叶沃若降乩杨樗园、朱棐园、毛静山、吴翼堂皆拔贡生，在都，城冬杪，为扶鸾之戏。忽降乩者自称叶沃若，叶亦同年也，诸人讶其方壮健，未闻病逝，安得在此。乩言今年某日卒于泾。诸人疑信不能决，乩言：「君辈勿疑，犹记某年除日，在宁国学使署西园古梅下商某事否？」盖棐园等在学使署阅文，交通之事，他人所不知者，于是信为真。阅数日，制文设奠，为位以哭之。未几，闻扣门声，则沃若披帷入矣。诸人避席，问何相逼之甚。沃若自谓计偕来京，方下车，为诸人致信物。因探怀出札，诸人乃相视大笑，具言其事。

　　刘大櫆请乩乾隆丙午，刘大櫆将入秋闱，先请乩，乩判云：「壬子两榜。」刘不解，以为壬子非会试年，或有恩科也。及丙午，中副榜；至壬子，则又中副榜焉。

　　张春和死于乩乾隆时，武强有张春和者，拔贡生，年二十余，美丽逾美妇人。时出观剧，舞台上下，万目睽睽，咸注射之。有时妇人围绕以行，致妨跬步，时人咸目之为潘岳、卫玠.后以癖好扶乩，有乩仙二人，日过其斋，相与吟咏倡和。其诗率为艳体，卷帙厚至盈尺。乩仙之名，曰红霞，曰碧霞，皆女仙也。久之，不请自至。每晨醒仰卧，注视梁上，则有双翘纤妍，着红锦绣履，自梁堕下。俄又见双股洁白如脂，不移时而全体毕现，笑面盈盈，昵就其榻。积数年，卒患痨瘵死，好事者曰，春和仙去矣。

　　童二树生而降乩童二树尝昼寝，适其友扶乩于小罗浮斋，二树降乩，题诗数章，有「小春人在小罗浮」等句。友人大惊，急省其家，而二树方欠伸起，言梦与诸公酬唱，述所作诗，与乩书不爽一字。

　　唐立之炼笔录干、嘉间，青浦有唐立之者，善帖括，雄视一邑。后得炼箓书，虔诵讲习，谓炼久，可以废乩运腕，不假思索，成佳构。以故昼夜寂斋处馆，置诸事于度外。一夕，演法，有鬼临存，首大如轮，两眸炯炯，屹立不少动。惊起，踰垣以避，五内失守，自是不复循习。炼此者谓须虔祀文昌帝君，乃能灵应。

　　乩示浙江乡试闱题嘉庆丁卯浙江乡试，有人以闱题叩乩，批云：「内一大，外一大，解元文章四百字。」及出题，乃「天何言哉」三句。一大者，天也；内外者，题内题外也；四百字，则明指四时百物矣。

　　关羽示闱题湖州荻港有纯阳阳宫乩坛，道光癸卯浙江乡试前，有人请乩，忽关羽降坛，羣罗拜，求示闱题.乩书曰：「在白云红叶之间.」众皆未喻，复求明示。又书曰：「吾不读《春秋》。」乩寂然。羣谓不可解。及入闱，题为「假我数年」二章，题前终于浮云，后一章叶公问政。叶读摄，必加朱圈，而题中《易》、《书》、《诗》、《礼》皆备，惟阙《春秋》，始悟乩语之隐切也。

　　彭刚直扶箕彭刚直幼时读书于衡阳之石鼓书院，有萧满者，少负才气，工为讼牍，然意在扶弱锄强，非挟邓思贤之术以牟利者也。中年以后，乃大悔之，改而习道家言，善敕勒之术，且好扶箕。其扶箕也，必与刚直俱。满仅能焚符召仙，而运笔于沙盘作字，则皆刚直为政。其言乃刚直自以意为之，然往往曲中问者之意，刚直亦不知其所以然也。久之，名颇着，有问休咎者，有以病求方者，几无虚日。

　　衡阳有老吏，以其子妇病，求方。刚直假箕笔作一诗云：「无端恶疾到心头，老米陈茶病即瘳。持赠与君惟二味，会看病起下高楼。」其人翌日来谢，果服老米陈茶而愈。满愈自信，刚直则以为偶中也。

　　时衡阳县令金日声，浙人也，有孙甫三龄，偶病，使医治之，医授以方而去。如方具汤液以进，则其孙正熟睡，金之妻谓其子妇曰：「儿睡甚安，勿遽进药。」乃使佣媪置之饭甑之上，欲其勿冷也。俄儿醒，命取药，姑妇二人共饮儿。儿啼，不欲饮，强灌之，不能尽，视盌底，浓厚如膏。金妻咎其子妇曰：「我固命汝沥取清汁，何乃如是！」其子妇讶曰：「曩已倾竹簁中，尽去其滓，岂犹未尽耶？」然不疑有他也。俄而儿大啼，颜色骤变，手足揎蹙，殆不可堪。疑为药所误，呼前医诘之。医曰：「吾药虽不中病，何遽至此！」取余药审视，惊曰：「是鸦片烟膏也，不可为矣。」时道光中叶，鸦片烟犹未盛行，然官署中已多有之。金之庖人素嗜此，是日，适以鸦片膏一盌蒸饭甑上，与儿之药盌大小形制相同，媪仓卒误取之也。金大怒，趣召庖人，欲予大杖。金妻曰：「无益也。宜为儿计。」偏召诸医，医束手。或言满与刚直善扶箕，能为人求方，乃使使者二人持柬往。其一人至书院，刚直固在院中，使者致命，刚直私计三岁婴儿而饮鸦片烟膏一大盌，必无幸矣，辞不往。使旭固请，不获已，乃曰：「然则当与萧满偕，今不知其人焉在，请与使者共求之。」刚直之意，以为满未必即得，迁延一二时，儿必死，即无事矣。甫出书院大门而遇满，不得不与俱。至县署，则已设香案，陈箕盘，而金具公服鹄立以待矣。略述病状，即请扶箕。满焚符如常仪，金跪拜甚谨。刚直惶悚无以为计，手扶箕笔，不能成一字，但频作旋转之势。金请苦益，姑连书「吾至矣」，书已，仍作旋转之势。满见箕笔与常时异，亦自疑惧，左右顾望，汗出如浆.刚直愈窘，平日常用之药，皆不能记，忽胸中骤得蓖　子三字。思蓖　子固药名，然非常用之药，不可轻投。展转寻思，竟无他品。遂书「蓖　子」三字于盘.金又请曰：「既蒙赐药，敢问当用几许？」又大书「一两」二字，刚直亦不能作主也。金乃命人延二人至便坐小憩，且具食焉。食未竟，金出谢曰：「儿饮药大吐，毒尽出，今无害矣。仙人之赐也，二君之力也。」

　　一日，刚直在书院中作文，而满至，大呼曰：「速助我，不然，败矣。」问何事，则其时衡阳县城中有书肆曰集贤者，其主妇为妖所凭，延满施敕勒之术，大为所窘，飞一石至，几碎其颅，故欲与刚直俱往扶箕也。刚直私念扶箕伪耳，安足驱妖，不欲往。而满固强之，乃与俱，然实非其志也，故行甚迟.中途，满与言此妇居楼上，辄从窗中飞石击人，肆中书籍皆为所毁，余物亦无完者。一月以来，人莫敢往，往辄为所困。言未已，刚直大怒曰：「青天白日而魑魅横行如此，我必往除之。」奔而往。满自后呼之，曰：「止，止，吾尚有言。」问何言，曰：「两人偕往，气稍壮耳。」刚直愈怒曰：「吾何畏之有！」径叩书肆之门.门启，突入，主人问姓名，不告，曰：「来驱妖耳。」即脱帽露顶，望楼上而呼曰：「妖能飞石击人，何不敲吾头.若不能者，吾且登楼，赫汝躯，拉汝干。」楼上竟寂然。连呼不已，而满至，见之，喜曰：「有胜矣，速登楼！」乃与俱登。妇在帐中，力持其帐不释。刚直呼其夫曰：「劈之！」帐既启，而妇遽引衾自蒙其头.满即取清水一瓯，画符其中，使其夫启衾而灌之。妇饮符水，略不抵牾。满曰：「饮此，神识当稍清矣，吾侪且扶箕。」刚直则假箕笔为处一方，略用丹砂镇心、茯苓安神之品，授其夫，曰：「以此疗尔妇.」遂与满俱出。越日询之，妇愈矣。

　　张忠武降乩粤寇陷江宁，顺流而下，势若建瓴。苏、杭为东南财赋之区，久欲图之，所以不能飞越者，赖有向忠武公荣一军为之屏蔽。忠武薨，张忠武公国梁继之，寻以饷缺兵溃，殉难丹阳，吴越因而不守。后有在师山扶鸾者，三更后，乩忽大动，作二十八字云：「转饷征兵不自由，甘将一死主恩酬。至今遗恨难消歇，十里牌前水不流。」众知为张忠武降坛，叩问从何处来，乩判云：「偕向忠武阅海过此。」敂居天上何职，云掌兵曹。

　　陈子庄问乩道光戊子乡试，海宁陈子庄直牧其元时年十七，闱前，偕二三友人游西湖，至苏公祠，见有士子在内扶乩，入观之，其仙则吕祖也，方叩以科名事。仙答以俪语，语在可解不可解之间，陈固不之信也。第见人皆肃恭致问，姑长揖问之。乩忽奋笔大书曰：「尔，甲子举人也。」戊子距甲子三十六年，众皆视陈而笑，陈亦笑而出，曰：「不灵.」乩复书曰：「至期自知。」众追而告陈，陈又一笑置之。然自是，屡踬秋闱矣。

　　同治甲子，陈年五十三矣，时在宁波总办厘局。浙之粤寇甫退，尚未开科，陈偶忆乩语，辄笑其诞.至冬，左文襄公宗棠荐举浙江人才，以陈鱼门、丁松生及陈应诏.奉旨，以直隶州知州发往江西补用。次年乙丑，陈需次江苏，闻浙江补行乡试，忽忆乩言，乃请于抚军，回籍应试。比至浙，则格于例，不能入闱，废然而返，复笑乩言之诞.丙寅春，奉檄总办天津海运，谒刘崧岩中丞，座客有言乩仙不可信者，陈因述甲子举人一说以证之。刘沈思良久，忽曰：「如子所言，乩固可信矣。子非为甲子年所荐举之人才乎？明明道是甲子举人，何尚不悟乎？」陈闻是论，不觉恍然。

　　华若汀扶鸾金匮华若汀太守蘅芳在沪时，偶扶鸾，下语不及祸福，但以甲乙设喻，描绘物情，多涵哲理，而归宿于虚无.因汇成卷帙，题曰《紫鸾僊语》，盖寓言也。尝刊行之，后佚。

　　鸾楼光绪甲辰夏，某邑设飞鸾坛于某会馆，建鸾楼。时湘、楚、豫、蜀来者二三千人，均茹素诵经，壹志祝神之降临.一日，神忽示以期，坛员遂各备香楮及屏幅联对，然非坛员，亦有进纸索神笔者。及期，磨浓墨斛许，具新颖一束，制纸鸾一头，排列楼上，四围以红绦架素纸，烧烛焚檀，光焰夺人。布置毕，遂闭楼门.亡何而闻空际有笙箫声，于是佥持香伏毡毹，震恐屏息。微闻楼上履声槖槖，久之悄然，始启关入。则前所架素纸，墨渖涂鸦，绿痕欲滴。字体皆无骨格，而得之者乃皆奉为金科玉律也。

　　周文逸扶乩周文逸，陕之县令也。久供差于藩署，苦不得一邑以自効，颇郁郁.一日，至王姓家扶乩以卜之。是日临坛者为吕纯阳，询何事，周以实告。乩忽大书曰：「五更残月过褒城。 「 陕西有褒城县.」 」周喜曰：「余其为褒城令乎？」或曰：「子不久必有好消息。但云过褒城，非褒城也。」时在正月杪，俄而过端午矣，沔县缺出，藩司即以周承乏。沔与褒毗连，由省至沔，必道出褒城。周抵任，正五月末也。

　　巫降神巫有降神之术，尝以之为人治疾病，觅失物。有延之者，辄红巾裹头而至，从以侍者二。入门，即踞高座，披发瞪视。未几而回袖作舞，侍者亟挟持之，乃以刀刮舌使破，喷血书符以焚之。至是而神降，有所问，即答，声甚微，侍者为达之。语毕而更以舌血作符，焚之于室隅。若治疾，则又焚之于净水中，使饮。久之而安坐如常人，则神去矣。

　　巫顶神京津女巫自称顶神，以看香头为人治病，人称曰姑娘子。乡愚无识，偶有疾病，辄召姑娘子往疗之。姑娘子至，即爇香于炉，口喃喃作呓语.俄而所顶之神下降，或称白老太太，或称黄少奶奶，或谓胡七姑姑，所立名称，大抵妇女为多，故妇人易被蛊惑。至叩以神为何许人，则曰白者刺猬，黄者鼬鼠，胡者狐狸，更有柳氏者，蛇也，灰氏者，鼠也。胡、黄、白、柳、灰，京津人呼为五大家。其治病之法，或给药丸，或施圣水。病愈，则居功；不愈，则诿为命尽，人不得非难之也。

　　光绪时，天津紫竹林有李氏妇得寒疾，女巫语之曰：「尔名在冥中，已书铜牌。越十日，当书铁牌，则虽神不能为矣。今幸有十日之期，宜速禳之。」病者惟巫言是听，大具牲醴，祷焉。一二日，病似小瘥，巫益自多，乃授以秘方，汤丸杂进.其药率由巫配合，所费不赀，而服之无验，病日剧，屡变其方以侥幸，甚或朝补而夕泻，昨热而今寒，不十日，妇果死。

　　巫送大落水鬼巫有送大落水鬼之术，以纸人一，供于病者榻前之小几，上设酒醴鱼肉之属，焚香而祝之。至黄昏人静时，乃请善饮者一人，与之对酌，频频劝酒，一杯复一杯，至无量数。既而忽曰：「闷饮寡欢，吾辈须寻一行乐法。」乃作种种诙谐语，鄙俚不堪。少顷，又曰：「此亦不佳，吾辈盍拇战。」于是独伸其指，喧呼不已。时别有二人，渐移小几至病室之外，而中堂，而大门，蹑其足以行，若惟恐纸人有所觉者，陪饮者亦随之出。既出门，则已有一船泊于水滨，于是复由岸上渐移至舟中，解维疾驶，速如激箭。陪饮者则仍与之对酌，频频劝酒不已。至四五里外旷野无人处，乃举纸人而掷之，铜钲乱鸣，拨棹即返。至家，则互相庆曰：「大落水鬼送去矣。」而于病者果有效否，不问也。

　　巫以镜治疾索伦之巫，能以镜治疾，徧体磨之，遇病处，则陷肉不可拔，一振荡之，骨节皆鸣，而病去矣。然此于近世之按摩术颇相似，未可以其假托神权而鄙之也。

　　南汇之巫多术南汇女巫，有札仙、看仙、师娘、神婆、关亡婆、看鬼娘之名，或称观音护身，或称杨爷护身，或称双瞳。一入病家，则手执炷香，周视室隅，或言城隍神在户，或言螣蛇在床，或言北阴五圣丧尸诸鬼种种作祟。继将病家祖宗名字与其一切阴事， 「 有沈某者，素为巫掉舟，述巫之能揭人隐，知往事，皆预以言餂病家延巫之人，或预询病家邻右，故届时言之如数家珍。」 及病势之如何凶险，灾星之如何禳解，鬼祟之如何驱遣，历历言之。病家诧为神异，至垂涕泣而求之。于是量其家之贫富，与议酬金，巫得以恣其欲矣。

　　司公撞锣湘俗患病之家，延巫至家祈祷，吹螺鸣金，口中喃喃作辞.传言其辞出于远古，率含骚些之遗声，名曰马脚，俗谓之司公撞锣。至夕，扛神至各处，金鼓喧阗，奔走若狂，名之曰打猖。

　　打筒闽人信鬼，自古已然。俗有操打筒行业者，巫也。凡抱病、失物者，咸问之。其人衣红袍，执牙笏，书符诵咒，如道士。未几，神附其体，端坐公案，口中故作不伦不类之官话，声啾啾似鸟语，不可辨。旁有二人，东西分立，代宣其意。事毕，起，作盘旋舞，则谓神已去矣。

　　放口飞口闽有放口之说，口字不知作何解，要亦巫蛊魇魅之属。大率互仇而力不能制，则放口打之，以致之死。设所打之人不为所中，亦必致放者于死命。更有所谓飞口者，当口不中其人而反也，路遇他人，亦间有中者，则为飞口。凡中口，必忽得无名之异疾，医药不能治。然有专业解口者，能以术治之。中口者愈，则放口者亦必自毙，故非万不得已，亦鲜肯放者，盖放时已置死生于度外也。光绪时，尝有一妇与其婶不睦，集怨既深，婶遂放口打之。时妇已有姙，忽得异疾，通体毛发牵掣，毛窾中出血缕缕，而腹痛欲死。羣知其中口，亟延解口者解之。乃净一室，室不留他人，令以一大浴盆与病者，裸坐其中，背相贴，而神其用，一日夜而病者霍然若失，酬金不过三四千钱耳。放口之术，妇女辈间有自习之者，更有业此受人延聘，得数金即办者。

　　鬼使蒙古僧道而外，有所谓鬼使者，巫也。为其通人鬼之交，故名。其人头戴布巾，而以尺许红布扎头，头插缋有鬼魅之小牌，身服青布海青，腰系红布带，不袜而草履，手执牛角以吹，声如筚篥。人有病，则延之以跳神，丧事亦用之。官署遇日月蚀及祈晴祷雨，皆令执役。

　　鬼师贵州花苗俗以六月为岁首，以牛酒祭天。病不用药，惟求鬼师，虽贫，必宰牲以祷.动作必卜，或折茅，或熟鸡，且取鸡之骨与脑以验之。

　　川边番人之呪呪，番人所最重。呪时以佛经戴于顶，惧冥谪，终身不敢悔。

　　倮倮信师巫倮倮信师巫，事无大小，皆谘之，吉凶祸福，俟其判断。师巫保护土人。其占卜方法不一，有投木棒于空中，视其下落之方向而判断者；有烧羊骨，视其灰烬之迹以知吉凶者。避凶事，则以竹片插鸟翼，投之屋上，以卜凶事所至之方，而屠牛马羊以代之。如遗失宝器什物，穷搜不得，师巫辄驰使四方，召集土人，人与黑米一握，限以定时，令置口中，囓碎吐之，米中现血点者，即指为行窃人。

　　巫以利刃加人腹王文简公士祯尝于秋审时，见山西妖巫以利刃加人腹而咒之，云能愈疾。已而刃入腹，病者肠出而死，巫亦论抵。

　　巫拘蛇乾隆时，有南客馆京师，巫也，自言能拘蛇。其居停主人欲观其法，不可，强之至再，允然。乃命竹工削竹签百枝，长三尺许，锯其两端，如箭锥.至期，约主人及外客，以麻绳束竹签，捆载而行，同赴西山石佛庙.踞石台上，步罡书符，口喃喃作词.俄顷，微风起，草中索索作声，蛇果大至，先小后大，盘旋回绕，有若锦者，有若花者，众咸诧为未见。最后布一蛇至，不甚大，遍体光黝如漆，昂其首，向前视客。客色遽变，怃然曰：「殆矣。」急书符退之。众蛇皆散，独黝黑者不去，吻舌张口，似有怒态.客披发跣足，持咒，啮舌血噀之，始去。顾众曰：「君等可归矣。此蛇来，与吾较法，我不可去，去则贻祸主人。」乃命众人以绳束其身，捆于石佛背上，以所携竹签置手旁，促众人去。

　　次日客归，众询所以，云：「是夜风雨大作，蛇乘空而来，张口吸气，似欲相吞。予望其气来，乃以竹签一枝投之，签为气蹑入其腹。如是数十次，气渐衰，签亦将尽.俄闻庙门外有崩撼之声，蛇毙于地，风雨亦息。」

　　南宁巫能役蛇南宁地卑湿，多烟瘴，蛇虺繁殖，土人强以其形名之，有草鞋蛇，作枯草色，扁如人掌；有圆蛇，如鹅卵，伏沙中，斑斓类文石，一触人气，即暴长，皆能螫人立毙。有巫善持咒役蛇，可以招之来，挥之去。其施术，恒在夜半，先择旷僻之地，列炬于其四周，裸体被发，足践二雄鸡，拔剑划地，喃喃诵咒。其徒四人环立四隅，分执鼓角钲钹。欲观者，则各佩一符于襟，含一丸药于口，潜立其后。倏而大小异蛇联络奔赴，绕地三匝，始去。

　　和珅解西域秘密咒高宗训政，称上皇。一日早朝已罢，专召和珅入对。珅至，则上皇南面坐，仁宗西向坐一小杌。珅跪良久，上皇闭目，若熟寐然，口中哺喃有所语.久之，忽启目曰：「其人姓名为何？」珅应声对曰：「高天德、苟文明。」上皇复闭目诵不辍.移时，挥出，不更问。仁宗大愕，越翼日，密召珅问曰：「汝前日召对，上皇云何？汝所对作何解？」珅曰：「上皇所诵为西域秘密呪，诵之，则所恶之人虽在数千里外，亦当无疾而死，或有奇祸。奴才闻上皇持此呪，知所欲呪者，必为教匪悍酋，故以此二人名对也。」仁宗始知珅亦娴此术，益骇，故俟高宗宾天，而即赐珅死。

　　巫治夜星子有李侍郎者，从苗疆携一苗女归，年久老病，恒伏卧.尝畜一猫，酷爱之，眠食必共。时里中传有夜星子之怪，迷惑小儿，得惊痫之疾，远近惶惶。一日，有巫姑云能治之，乃制桃弓柳箭，系以长丝，伺夜星子乘骑过，辄射焉。丝随箭去，遣人迹之，正落某侍郎家。忽婢子报老苗婆背上中箭，视之，已懵然，而所畜之猫尚伏胯下。众知老苗婆挟术为祟，而常以猫为坐骑也。

　　巫以神石贾利粤人信巫，巫每于路旁随指一石，以纸缠其上，曰神石，傜僮即信以为神。如对簿公庭，不引咎者，见此石，即帖然自服，巫遂因以之贾利。

　　褚叟巫术褚叟，宜昌人，善巫术，世所传辰州符者是也。一日，上流来木牌数十扎，将经其地，诸少年强叟施术.叟不获已，以墨染三箸，植诸江岸沙碛中，牌遽中止。保护木牌之某术士侦知叟所为，誓报之。未几，叟忽失明，悟为某之报雠也，乃向空掷米，目疾旋失。叟更断柳枝为千百条，铲其叶，束以绳，竖之屋瓦上，而木牌忽解。某急施术集之，顾堆积至高，而不得动。某益恚，径趋叟宅，洒以飞沙，叟家人顿病，满身发红痧。叟喷以雄黄调和之醋，疾顿瘳，乃语某曰：「汝欲以毒术毙吾全家，安得不报！」即以手击其背，某顿失常度，疾奔去，易舟归家，亟潜身于缸，缸面覆巨石，戒家人爇薪其上，谓须爇五日夜勿绝.迨爇至四日，其妻虑其灼毙也，骤揭之，则某之背已出巨钉四，一尚留脊间.某呼曰：「命也！」遂气绝.陈五破巫术有武人陈五者，家京师，厌其家人崇信女巫，莫能激悟。一日，含青李于口中，作患疮状，不语亦不食，呻吟竟日。家人视其颊之突肿也，恐甚，亟召女巫治之。巫至，降神，谓五之患素有口过，此特神道降罚，非仓卒可以解救。家人罗拜哀求，五愈佯作痛楚状，以手作势，欲家人招巫入视。迨巫近身，五突起批巫颊，吐李，使视之，巫大愧恨而去，自是家人无信巫者。

　　师婆为人祷疾洛阳多丛祠，主之者皆妇女也，呼曰师婆，然率为訑谩之言，以欺罔妇竖耳。独某师婆所奉之神，颇着灵异，有求者踵于门，辄如其所祷，以牲醴来祭者无虚日，师婆大获利益。俞曲园太史之长媳樊氏，在其父河南太守署，日闻婢媪辈言其事。有一宦家妇以子病，祷于神，子病果愈，将亲往谢焉。师婆固辞曰：「神所居隘狭，不足辱夫人玉趾，可命臧获执其礼.」妇不可，盛服而往。甫一展拜，有鳖蹒跚从案下出，自此灵响寂然。

　　徐黄校巫术黔俗尚鬼，有巫师，顾其术时有小验，殆与催眠术相近。汴人徐某从其父在黔，受秘密教于喇嘛。已而商于镇远，闻有黄巫师者，以术称于时，心易之。忽遇之于友人许，黄踞上坐，与语，倨甚。徐怒，乘醉语侵黄，黄拂衣起。友人强令徐谢过，黄终不怿，逃席去。一日，徐往城隍庙观演剧，忽有自后摩其顶者，视之，黄也，方戟指向徐咄咄语.徐觉心动，力持之。黄招手曰：「来。」徐即佯为被迷者，从之去。黄顾笑曰：「尔亦有今日邪？」徐不语.至旷野，黄戟指曰：「止，止。」徐亦佯止。黄左画曰：「此山也，汝见否？」徐不应。右画曰：「此水也。」徐又不应。黄踟蹰，欲反走。徐亟蛊之以术，引手结印，指其面。黄似微觉，亦以术相支拄，二人互为禹步禁咒。良久，徐敛袖趺坐草上，黄惧不脱，乃曰：「君亦知音，今请以兄事。」徐诺，黄自是一意与之交欢.徐之为术也，不事符咒，盖亦得默宗魔力耳。黄知之，意以默宗惟炼心，心乱而术不效，乃与之游于酒楼、妓馆、博场、剧院，欲隐败之，而徐不为所动。则又饮之于家，酒阑，黄介绍一女子使见，曰：「此旧同学锺可人也，家东郭，其术优于吾，君可与谈。」三人谈久之，黄起，入内更衣。女姿态婉媚，徐亦美少年，于是谈久而忘形矣。忽屏后一人狂笑曰：「徐君，今日何如？」徐方欲镇摄，已不及，遽冥然，觉天旋地转，如醉如梦，隐约见家人在前，又似有刀山剑树者。久之，昏沉若死。俄而砰然有声，乃惊悟，则可人犹在前，黄去久矣。徐自知堕其计中，而何以忽醒，乃询之锺，锺则曰：「黄以我诳君，又以君诳我也。黄昔与我在苗峒，同学于某师，独黄与我得真传。昨言君之术过于我师，以此而来，不意黄阴行其毒。君既为所扑，复欲困我，我幸觉之，以先发制胜。黄既逃，我乃复以术苏君也。」徐逊谢而归.巫以樟柳人售术方梦园少时尝从术士求术，术士乃以雕作婴孩形长一寸许之樟柳人置瓦器中，羃以红布，持竹筯击器，则其中扑朔有声。询以愿从否，侧耳听之，曰：「需使费.」费几何。曰：「五万.」盖冥钱也，如数诺之。术士曰：「尚须镇以五宝。」所谓五宝者，人参、珍珠、金、银、玉也。因出二盌，盌中一书阳字，一书阴字，曰：「以阳盌盛樟柳人及银，缄其口携归，其四宝则镇于外。以阴盌贮符箓灰并米，亦缄之。留肆中为之祈祷，三七以后开视，则指挥如意矣。」遂携阳盌归.越数日，往觇术者，已不知何往。亟返寓，启盌视之，乃阴盌也。盌内书阴，盌底则书阳。前视盌内，未视盌底，故为其所愚而不觉也，四宝存而银去矣。樟柳人者，以商陆根制之。商陆，亦作章陆，后讹为樟柳。

　　巫答人所问有巫自谓事一神，或以事问之，但开所录事目于纸，而封之神前，稍间开封，则纸中自有答语.有黠者思夺之，乃与之昵，自言有异术，能随意致钱财。巫弗信。一日，邀巫至市廛，历酒楼茶肆，凡七八所。巫见其次第所费，悉取诸腰左荷包，屡罄屡满，大异之，思互易其术.遂各为盟誓，既毕，巫言：「吾以所叩事目置神前桌屉中，屉甚长，作答者，乃隔垣一方有人为之耳，无异术也。」黠者曰：「吾亦无异术，吾腰四围系荷包，钱皆满，以带围屡转，祇见出之于左耳。」乃一笑而散。

　　关肚仙有所谓关肚仙者，亦巫属，一曰讨亡，亦曰关亡，妇女能之，俗谓之为灵姑。相传鬼于生前负人之钱，则入其人腹中。其人藉鬼之力，为人招致亡魂，人必以钱酬之，偿满宿债，则鬼自去。有腹中仅一鬼者，有数鬼同居一腹者。鬼之初入，其人必大病，每食，必大呕吐。俟鬼所居妥帖，由口出入，游行无碍而病始愈。其实屏气诡为，非疾也，藉诡言以求食耳。

　　灵姑为人治疾康熙时，淄川有灵姑者，能于人前请仙。问病者应服何剂，所遇何邪，游魂何地，空中即能答之。谓服某方可愈，禳何神可瘳，魂在某处可返，言之凿凿，不假于昏夜，不假于暗室，当面捣鬼，羣皆敬而信之。细测其声之所自来，则不在空中，不在口中，而乃在其人之胸以上喉以下也。

　　陈以逵善讨亡术杭州陈以逵善讨亡术，凡人死有未了之事，其子孙欲问无由，可赠以四金，请作术.乃择六岁以上一童子，与亡人之素相识者，命闭目趺坐，在童之背后书符于其项，符有「果斋寝炁八埃台戾」八字。其时命家人烧甲马于门外，书毕，遂瞑目而睡，即见当方土地背负包裹，牵马命骑，同至冥司，寻亡人，询其生平未了之事毕，始苏.其术尤盛行于布政司署之房司。房司奉有土地神，相传为汉萧何。一日，方作术，童忽瞪目大呼曰：「我乃汉丞相萧何，陈何人，敢以邪术而驱遣我，为童子背包牵马.因汝诵太上元经来教，我不敢不遵。后如敢尔，吾将诉之上帝，即加阴诛.」然陈贪利不改。一日，复行法，土地乃领童子经由枉死城，见狞鬼提头掷骸，充斥马前，童惊骇而寤，自后遂不敢再奉其法。

　　陈不得已，复教以剑诀，命童子执剑，仍诵前经。土地复领至前所，童即舞剑，斫杀数鬼，众鬼号呼，忽见空中金光万道，众鬼喜曰：「关帝降矣。」见土地揖于帝马前，喃喃语有顷，牵童马至帝前，帝谕之曰：「我念陈老奴才奉太上元宗之教，故不忍即灭其法。汝可传谕，以后倘敢再行其术，即当斩首。」乃命周仓以青龙刀背击童一下，童大叫而醒，嗣后遂绝志不复从陈受法。久之，陈益贫，无所得食，潜于他处复行其术.是年秋，梦至钱塘门外黑亭子湾，见木榜，榜其罪，谓当于九月十三日受诛.醒后略不为意，稍稍白其梦于人。至期，有好事者欲验其言，往陈家，见陈身易道服，遍体书符，口诵经咒，似将解禳之者。良久，忽大叫云：「被杀，被杀。」众云：「汝尚能言，何以云被杀？」答云：「幸我魂多，斩之不死，然亦不能久延矣。」未几，病死。视其颈，皮肉虽好，内骨断矣。

　　肚仙招致烟鬼慈溪有冯氏者，延肚仙至家，使之招致亡人。其人生前嗜鸦片烟，及至，即索之。乃为铺设茵褥，如其生时，设盘于床，盛烟于筒。俄气缕缕出，似有人呼吸之者，不逾时，烟尽矣。

　　肚仙驱鬼慈溪有王姓者，于粤寇乱昤失其子，请肚仙探之。肚仙归，曰：「此人为炮火轰死，今其鬼周身黑如炭，形状丑恶，且久与诸厉鬼伍，伧儜果毅，无复人理。生前之事，久已尽忘，招之入室，必将为祸，不如其已也。」而王必欲致之，强而后可。俄而肚仙云：「尔子已至，无一言，闯然入内室矣，不可得而问也。」是夕，王姓果大不安，一女一媪均暴卒。王窘甚，复求驱之去。肚仙云：「是非一人之力所能敌矣。幸腹中有三鬼，并力驱之，或尚可为。」俄闻空中搏击声甚厉，自内而外，久之始息。肚仙曰：「已驱□之去矣，甚矣惫！」

　　肚仙召福仔花县凌福籛姬妾众多，而仅有一子，嫡出也，名福仔，年十五，以瘵死。其母思之切，召肚仙，欲致其魂。巫至，诵咒，喃喃毕，作呵欠状，谓福仔来矣。家人就之问讯，巫谓：「九姨抚我善，将转生，为其子。六姨虐待我，亦前生孽耳。」语至此，凌入而呼之曰：「汝果福仔乎？未死之前，师所讲授之《孟子&#8231；尽心》章，能覆讲否？」巫默然。凌曰：「覆讲固不能，第背诵之。」巫又默然。凌大怒，挞之。巫曰：「幸勿尔。」凌曰：「吾挞子耳，何预汝？」巫大号，乃抱头而窜.就地滚召魂不至有巫者名就地滚，能以术致亡者之魂。其为术也，先伏地，喃喃诵咒，诵毕，就地一滚，则亡者之魂附其身，与家人问答如生时，其术甚验，故得是名，而其真姓名转不甚着矣。一日，有士人托致其父之魂，良久不至。巫甚愧，往见其师而问焉，师曰：「其人之父，必大恶人也。」巫曰：「此亦儒流，未闻其有大罪孽。」师曰：「然则其人必生天矣。」巫请其说，师曰：「汝但能行召亡之术，而未能知亡者之情状也。夫人之生也，为血肉之躯，其质重浊，故虽圣贤如孔、孟，有蟠天际地之学，神勇如贲、获，有裂兕曳牛之力，而离地一步，即不能行。及其死也，此块然之质，埋藏地下，而其余气尚存，则轻清而上升矣。大凡其气益清，则其升益高，故孔、孟、颜、曾，千秋崇祀，而在人间绝无肸蠁。盖其气已升至极高之地，去人甚远也。苟有一分浊气未净，即不能上与太清为体，于是有赫然森列而为明神者焉。其品愈下，则浊气愈多，而去人亦益近。至于寻常之人，则生本凡庸，死亦阘冘，不过依其子孙以居。汝平时所一召而即至者，皆此等鬼也。若夫凶恶之人，清气久绝，纯乎浊气，生前有形有质，尚可混迹人间，死后形质既离，便非大地所载，其气愈沈愈下，堕入九幽，去人亦远.吾始疑其人之父为大恶人，恐其堕入九幽，故非吾术所能召也。既非此类，则必其人之气浊少而清多，已超然在声臭之外，故吾知其已生天也。」

　　鲁绎先使人入梦国初，顾鲁眉在京师，一日访友，见一丈夫在旁舍，方焚香静坐。友谓其术数甚精，顾未之信也。其人忽谓顾曰：「先生信梦乎？」顾对曰：「梦随心使，然亦多恍惚，不足据也。」其人乃甚言梦之足信，且云：「吾术能使人入梦，但随所欲，默祷于昼，夜即入梦矣。」顾曰：「试之可乎？」时顾尚无子，遂默祝焉。

　　是夜，顾梦一朱门双掩，推之入，见数妇人，一瞽者，抱二小儿嬉戏。次日默祷家人安否，复梦朱门如昨夜，推之入，觉稍轻易，见父母及家人，笑语如平时.后随祷随梦，朱门殊无异于昔，而所见景物各异。如是五六夕，无不应者，始大奇之。问其姓，曰：「鲁，名皦，字绎先，嘉鱼人。」年可五十许.属顾慎毋泄，恐祈梦者络绎也。别数年，忽寓书言顾家事甚悉，人不及知者皆揭之。又言：「君负才使气，不听吾言，恐有后患。后当待我于黄山之巅.」说者谓此殆西人催眠术之流亚也。

</div>
    <div class="pagination">
<a href="清稗类钞_page87.html">上一页</a><span>...</span><a href="清稗类钞_page83.html">83</a><a href="清稗类钞_page84.html">84</a><a href="清稗类钞_page85.html">85</a><a href="清稗类钞_page86.html">86</a><a href="清稗类钞_page87.html">87</a><span class="current-page">88</span><a href="清稗类钞_page89.html">89</a><a href="清稗类钞_page90.html">90</a><a href="清稗类钞_page91.html">91</a><a href="清稗类钞_page92.html">92</a><a href="清稗类钞_page93.html">93</a><span>...</span><a href="清稗类钞_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
