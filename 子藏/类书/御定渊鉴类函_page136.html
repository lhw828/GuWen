<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 136 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 136 页/共 320 页</h1>
    <div class="content">　　磬四
　　増诗唐范传正范成君击铜磬诗曰厯厯闻金奏微微下玉京为详家牒久偏识洞隂名淡泞人间听铿锵古曲成何湏百兽舞自畅九天情注目看无见留心记未精云霄如可托借鹤向层城　又李建勲泗濵得石磬诗曰浮磬濳清深依依呈碧浔出水见贞质在县含玉音对此喜还叹几秋还到今器古契良觌韵和谐宿心何为值明鉴适得离幽沈自兹入清庙无复沙泥侵又杜牧方响诗曰数条秋水挂琅玕玉手丁当怕夜寒曲尽连敲三五下恐惊珠泪落金盘　又李允方响歌曰敲金扣石声相淩迟空冷静天正澄宝瓶下井辘轳急小笙弄索伤清冰穿丝透管音未歇风绕指惊泉咽季伦怒击瑚摧灵芸整步揺折十六叶中侵素光寒声震月杂佩珰云和不觉罢余怨莲峰一夜啼琴姜急节写商商恨促秦愁越调逡巡足梦入仙楼戞残曲飞霜棱棱上秋玉
　　増赋唐张仲素玉磬赋曰当其磬师来求玉人爰格追琢既成磨砻载白掩凄清之琼佩洞闲华之水碧然后张之清庙奏彼朱宫悬簨簴而其容转丽偶笙簧而其韵暂同明半规而似月发异彩而如虹练响而鸣球可谐还和而浮石非匹烂鲜华之温润含正声之缜密至于击拊孔皆备虞韶而克谐清明可贵表尼父之忘味又【阙撰人姓名】泗濵浮磬赋曰次其崖岸露彼贞质清明
　　内融符彩外溢宵舒夜度遥分蟾兔之辉旭日朝临下映鲛人之室规模可定剸割方成色光芒而白气温润而清是营是琢且知其能照载考载击乃知其有声又吕牧子击磬赋曰翕如始奏冷然激扬旁逹草木独调宫商何一气之立则若五色而成章羽可以振振兽可以跄跄斯道之行如磬之声合于制度发以清英应小大以随击拊原终始不可将迎伊物情之滞隔莫不由此而发明
　　鼓一
　　原风俗通曰鼔者郭也春分之音万物皆鼓甲而出故谓之鼓易曰鼓之以雷霆则其所象也不知谁之所造纂要曰应鼓曰鞞鼓亦曰鼔【音亦曰田鼔者引也言先击鼔以】
　　【引大鼓也又见三礼圗】乐之所成曰鼗鼓【毛诗一作鼗音逃】大鼗谓之麻小鼗谓之料徒击鼓谓之咢【见尔雅】又有鼍鼓【见毛诗又司马相如上林赋曰建灵鼍之鼔】鹭鼓鹤鼓【毛诗曰振振鹭鹭于飞鼔咽咽又曰鹭者鼓精也古今乐录及吴录曰吴王夫差移于建康之宫南门有双鹤从鼓中而飞上入云中】玉鼓【见春秋纬】布鼓【见西汉书王遵传】铜鼓【见马援传】石鼓【见邓徳明南康记】圣鼓【王韶之始兴记曰秦凿杨山桂阳县阁下鼓便自奔逸息于临武遂之洛阳因名圣鼓今临武有圣鼓城】节鼓【傅元有节鼓赋】鞉料鼓【乐录曰鼗如鼓而小执其柄揺其耳傍边自相击而鸣尔雅曰小鞉曰料今并而称之】　増又有青鼓　赤鼓　黒鼓【北齐诸州镇戍各给鼔吹诸王为州给赤鼔皇子增给青鼓上刺史给赤鼔中州以下及诸镇戍给黑鼓皆有衣】羯鼓【龟兹髙昌疎勒天竺部之乐也状如漆桶下承以牙牀用两杖击之其声合太簇一均在鸡姿鼔之上都昙答腊之下明皇素好之】檐鼓【西凉髙丽之器也状如瓮而小先冒以革而漆之是其制也】都昙鼓【扶南天竺之器状似腰鼓而小以小槌击之】毛贠鼔【昙而大扶南天竺之乐器也】答腊鼓【龟兹疎勒之器如羯鼔又广而短以指楷之其声甚震亦谓之楷鼓也】鸡娄鼓【其形正圆首尾所击之处平可数寸龟兹疎勒髙昌之器也】齐鼓【状如漆桶一头差大设齐于鼓面如麝脐然西凉髙丽之器】防鼓【隋大驾鼓吹防鼓长三尺朱髹其上唐开元礼义罗曰防鼓小鼓也按圗鼓上有盖常先作之以引大鼔】羽葆鼓【隋书鼓吹车上施层楼四角金龙流苏羽葆唐羽葆之制县于架上其架饰以五采流苏植羽也】铙鼓【唐六典凡军鼓之制有三一曰铜鼓二曰战鼓三曰铙鼓其制皆五采为盖】连鼓【唐张文燕乐有之今太常鼓吹后部用之】枹鼓【制如大鼓下有趺唐燕乐有之今太常铙吹前部用之一曰枹鼓也】熊罴鼓【其形制小而有架具羽葆流苏之饰唐乐圗所传羽葆部熊罴十二案用之】唐鼓【后世堂上乐用之未详所起然为是鼓者盖不知堂上之乐有拊而无鼓矣】散鼓【宋朝初载宫悬之乐设建鼓于四隅徒用为仪而不击设散鼓四以伐之非古制也景祐中易之以三等鼗鼓之制可谓近古矣并见文献通考】元有雅鼓【制如漆桶鞔以羊革旁有两纽工人持之筑地以节舞】杖鼓【以木为匡细腰皮冒之上施五采綉带右击以杖左拍以手】札鼓【如杖鼓而小左持而右击之】金鞚小鼓【制未详】花鞚稍子鼔【制未详】日月鼓【制未详】鱼鼓【制未详见续文献通考】　律书乐圗云防鼓曲十一曰惊雷震二曰猛兽骇三曰鸷鸟击四曰龙媒蹀五曰灵夔吼六曰雕鹗争七曰壮士奋怒八曰熊罴哮吼九曰石荡崖十曰波荡壑羽葆鼓曲十八一大和二休和三七德四驺虞五基王化六纂唐风七厌炎精八肇皇运九跃龙飞十殄马邑十一兴晋阳十二济渭阴十三应圣期十四御宸极十五寕兆庶十六服遐荒十七龙池十八破阵乐大鼓十五曲内三曲严用一曰尤麟合逻二曰元麟它固三曰元麟跋至虑余十二曲警用一曰元咳大至游二曰阿列干三曰破逹柝利纥四曰贺羽眞五曰鸣都路六曰鹁鸣路跋七曰雷折槌八曰元咳赤赖九曰赤赖十曰吐该乞物眞十一曰贪失利十二曰贺粟胡眞　原尔雅曰小鼔谓之应　周礼曰以雷鼓鼓神祀【郑曰雷鼔八靣】以灵鼓鼓社祭【灵鼔六面社祭地祗】以路鼓鼓享【路鼓四靣享享宗庙】以鼖【音坟】鼓鼓军事【大鼓为鼖长八尺】以鼛【音髙】鼓鼓役事【鼛鼓长一丈二尺】以晋鼔鼓金奏【晋鼔长六尺六寸】　増又夏官大司马中春敎振旅王执路鼓诸侯执贲鼓军将执晋鼓师帅执提【谓马上鼓有曲木提持鼓立马鬛上者】旅师执鼙　原三礼曰夏后足鼓殷人置鼓【置音植亦作树树其鼔也】周人悬鼓　易通卦验曰冬至鼓用马革圎径八尺一寸夏至鼓用牛皮圎径五尺七寸【郑注曰马坎牛离】　増唐六典曰武库令军鼓之制有三一曰铜鼓二曰战鼓三曰铙鼓【注世本曰巫咸作鼔铜鼓盖南中所制】　文献通考唐宫悬之乐四角鼗鼔四座一曰应鼓二曰颡鼓三曰鹭鼓四曰雷鼔皆彩画其上各安宝轮　玉海曰干德四年南蛮进铜鼔以请内附景徳元年象州贡铜鼓髙一尺八寸阔二尺五寸旁有四耳衔环镂人花蛤推之有声
　　鼓二
　　増陈氏乐书曰鼓之制始于伊耆氏少昊氏　帝王世纪曰黄帝杀夔以其皮为鼓声闻五百里　文献通考曰吴王夫差启蛇门厌越越人为雷门以禳之击大鼓于雷门之下而蛇门闻焉　世说曰祢衡被魏武帝谪为鼓吏正月半试鼓衡扬枹为渔阳掺挝渊渊有金石声四座为之改容　又曰王大将军年少时旧有田舍名语音亦楚武帝唤时贤共言伎艺事人皆多有所知唯王都无所关意色殊恶自言知打鼓帝令取鼓与之于坐振袖而起扬捶奋击音节谐捷神气豪上傍若无人举坐叹其雄爽　沈约宋书曰萧思话年十许嵗好屋栋打细腰鼓　南史曰孙□为延陵县令国子助敎髙爽诣之□了无故人懐爽出坐阁下取笔书鼔面云徒有此大腹了自无肝肠面皮如许厚被打未渠央北史曰后周裴侠为工部中大夫疾沈顿忽闻五更
　　鼓惊起曰可向府耶遂瘳晋公防曰危笃若此不废忧公因鼓声疾遂愈天祐其勤也　唐书曰马周上言令金吾每街悬鼓夜击止其行李以备窃盗时人呼为咚咚鼓【雍洛灵异小録云有道人裴修戏为词曰遮莫咚咚鼓须倾满满杯金吾若相问报道玉山頽】南卓羯鼓录曰宋璟善羯鼓始承恩顾与上论鼓事曰不是青州石末即是曾山花甆撚小碧上掌下须有朋肯之声据此乃是汉震第二鼔也且□用石末花甆固是腰鼓掌下朋肯声是以手拍非羯鼓明矣【第二鼔者左以杖右以手指】璟又谓上曰头如青山峰手如白雨防此即羯鼓之能事也山峰取不动雨防取碎急即上与璟兼善两鼓也而羯鼔尤好以其比汉震稍雅细焉璟之家悉传之东都留守郑叔则祖母即璟之女今尊贤里郑氏第有小楼即宋夫人习鼓之所也璟孙沇亦工之　岭表録异曰贞元中骠国进乐有铜鼓咸通末龚州刺史张直方因葺城池掘得一铜鼓舍于延庆以代木鱼僖宗时林蔼守髙州乡野牧童闻田中蛤鸣欲进捕之一蛤跃入穴中掘而取之得一铜鼓其上隐起多铸蛙黾之状岂鸣蛤乃铜鼓之精耶　五代史曰张荐明为道士髙祖召见延入内殿荐明闻宫中奏时鼓曰陛下闻鼓乎其声一而已五音十二律鼓无一焉然和之者鼔也天中记曰宋范仲淹一日携子纯仁访民家民舍有
　　鼓为妖坐未防鼓自风滚至庭不已民舍皆股栗仲淹徐谓纯仁曰此鼓久不击见好客至故自来庭以寻槌耳令纯仁削槌以副之其鼓立碎
　　鼓三
　　原殷树　周悬【并详前一】　击玉　献铜【春秋孔演圗有人叩金丰击玉鼔驾六龙　虞喜志林建武二十四年南康郡男子献铜鼔有铭】　庙西　座左【礼记庙堂之上罍樽在阼牺樽在西庙堂之下悬鼔在西应鼔在东吴质答曹植书曰近者之欢实荡鄙心秦筝发徽二人迭奏埙箫击于华幄灵鼔动于座左】　豫章伐木　交阯铸铜【盛之荆州记始兴郡山阳县有豫木本径可二丈名为圣木秦时伐此木为鼓颡鼓颡成忽自奔逸北至山阳　后汉书马援好善别马名交阯得骆越铜鼓乃铸为马式进上】　为羣音长　有金石声【五经要义鼓所以检乐为羣音之长　下世说祢衡详前二】　筑土　擿铜【礼明堂位土鼔蕡桴苇籥伊耆氏之乐也郑注云伊耆氏古天子有天下之号也今有姓伊耆氏者谨按土鼔筑土为鼓蒉桴以土由为桴　汉书史丹传元帝好音乐或置鼙鼔殿下天子自临轩槛隤铜丸以擿鼓声中严鼔之节后宫及左右习知音者莫能为而定陶共王亦能之上数称其材丹进曰凡所谓材者敏而好学温故知新皇太子是也若乃器人于丝竹鼔鼙之间则是陈惠李微髙于匡衡可相国也于是上黙然而笑】　灵鼍　雷兽【史记李斯上书树灵鼍之鼓　山海经东海有兽名曰夔黄帝得之以其皮为鼔橛以雷兽之骨声闻五百里以威天下按郭氏传云雷兽即雷神也人面龙身鼓其腹则雷橛犹击也】　清越　铿锵【罗浮山记罗浮山东有两石鼓叩之其声清越　司马相如上林赋递奏金鼔迭起铿锵】　逢逢渊渊【诗鼍鼔逢逢蒙瞍奏公　又鞉鼓渊渊毛传云渊渊深逺也】　分蜜须　击黄钟【帝王世纪有蜜须之鼔又分唐叔以蜜须之鼓蜜须鼓名　易通卦验冬至日人君击黄钟之鼓】思将帅　得臣道【上乐记详一　乐叶圗徴乐有鼓击鼔以知臣鼓音调则臣道得】整敕三军　旁震八鄙【李充鼓铭鼔着明时整敕三军张衡东京赋撞洪钟伐灵鼔旁震八鄙轩磕隐訇若疾霆转雷而激迅风也】　弗考　其镗【诗刺晋昭公子有钟鼓弗鼓弗考　又击鼔其镗注镗鼔声也】　雷门鹤　蜀桐鱼【防稽雷门鼔有白鹤来飞入于是鸣洛阳闻其声人或去之鹤还飞去　刘敬叔异苑晋武帝时吴郡临平岸奔出一右鼓打之无声以问张华华云可以蜀中桐木刻作鱼形扣之则鸣如言果闻数十里】　启蛰冒　宛丘击【周礼韗人凡冒鼔必以启蛰之日象雷之发声也以革防鼓曰冒　诗宛丘之下坎其击鼓】　瑕如积环音象雷霆【韗人职良鼓瑕如积环革调急也文子雷霆之音可以象钟鼔】　入河
　　入汉　声疾声舒【鼓方叔入于河播鼗武入于汉武方叔皆鼓师名言周衰不能用乐故去周礼鼔大而短则声疾而短闻鼓小而长则声舒而逺闻】　轩訇之音　铿鍧之
　　响　増翔鹭　蟠龙【陈氏乐书殷楹鼔一楹而四棱也贯鼔于端犹四植之桓圭也隋唐又栖翔鹭于其上以珠网张以绛紫绣罗　文献通考敎坊鼓制如大鼔蟠龙匝鞚有架有趺】　宝轮　珠网【上唐宫县颡鼔详前一　下详翔鹭注】　登闻　敢谏【文献通考朝鼔有木可提执施于朝则登闻之鼓敢谏之鼓是也】　细腰　纎腹【上元杖鼓制详一　文献通考震雷之广广首而纎腹汉人所用之鼓】　夔皮　猊趺【上详二　续文献通考元树鼔之制每树三鼓采饰悉同唐建鼓之制以青狻猊四为趺】　奕局　云花【文献通考节鼔不详所造盖拊与相二器之变也江左清乐有节鼔状如奕局朱髹画其上中间圎窍适容鼔焉击之以节乐也乂曰天子郊祀庙享用云花黄衣鼓四山陵用云花白衣鼓二】　耳衔环　腹实糠【上玉海象州铜鼔详一　续文献通考元相鼔以革为表实之以糠拊其两端以相乐舞节即柝拍之易名也】青山峰　白雨防【宋开府并详前二】　繁音坎坎　促节阗阗【栁宗元里鼓赋】　人花蛤　鸣应河星【上玉海详一　唐段成式酉阳杂俎冀县有天鼓山有石如鼓河鼓星揺动则石鼓鸣】　击小导大　悬西应东【周礼春官悬鼓周鼓其小者曰先击小者为大鼔导引故曰　礼庙堂之下悬鼓在西应鼔在东】　思话好打　莱公甚惜【上详二　归田録燕龙圗肃有巧思初为永兴推官知府寇莱公好舞柘枝有一鼓甚惜之其环忽脱公怅然以问诸匠皆莫知所为燕请以环脚为锁簧纳之则不能脱矣莱公大喜】
　　鼓四
　　原和声【礼鼔无当于五声五声不得不和当犹正也】　昭声【昭其声也】　警众【鼔以警众】　进众【礼先鼓以警戒鼓鼙之声讙讙以立动动以进众】　击土鼓【周礼籥章职云凡国祈年于田祖龡豳雅击土鼓杜子春云土鼓以瓦为匡以革为两面可击也】　布鼓【汉书无持布鼔过雷门】　骇鼍鼓【陈思王九歌咏云王执桴兮骇鼍鼔】　石鼔【邓德明南康记云有石鼔】　増鞉牢【文献通考鞉牢龟兹部乐也形如路鞉而一柄叠三枚焉古人尝谓左手布鞉牢右手击鸡娄鼓是也】　鼓柈【又曰风土记越俗饮燕即鼔柈以为乐取大素圎柈以广尺五六者抱以着腹以右手五指更弹之以为节舞者揲地击掌以应柈节而舞焉】　鼔棬【羯鼔録曹王臯为荆南节度使有客懐二棬见之臯捧而叹曰此必开元中供御棬也已而问之果得于髙力士】　鼓杖【又曰杜鸿渐为三川副元帅成都匠者有以二鼔杖献之鸿渐示于众曰此尤物也必常衣襟下之积时也已而问之果养之脊沟中二十年矣】　海汐飘至【天中记西溪鎭圣果院有鼓相传保太中海汐飘至故范希文有髙丽鼔半穿之句】　二鼓皆鸣【舆地志后周敞为交趾刺史伐龙山木以为鼔以下分鼔给桂林郡上分鼓给交趾郡击一鼔则二鼓皆鸣】　号为音老【杂录南雄之俗铸铜为鼔欲将攻击则鸣此鼓到者如云家有鼔者号为音老】
　　鼓五
　　原诗梁刘孝威赋得鸣应令诗曰杂扇虽俱敛交行忿自分转袖时绕腕扬履自开裙　又萧琛咏鞞应诏诗曰抑扬动雅舞击享逗和音却马既云在将帅止思心　増唐李峤咏鼓诗曰舜日谐鼗响尧年韵土声向楼疑吹击震谷似雷惊仙鹤排门起灵鼍带水鸣乐云行已奏礼曰冀相成　李贺官街鼓诗曰晓声隆隆催转日暮声隆隆呼月出汉城黄柳映新帘栢陵飞燕埋香骨磓发千年日长白孝武秦王听不得从君翠髪芦花色独共南山守中国防囘天上神仙漏声相将无断续　李商隐听鼓诗曰城头叠鼓声城下暮江清欲问渔阳掺时无祢正平
　　原赋晋陆士衡鼓吹赋曰宫备众声体僚君器饰声成文雕音作蔚响以形分曲以和缀放嘉乐于防通宣万变于触适清响以定奏期要妙于丰金邈拊之所管务戞厯之为最　増唐白居易敢谏鼓赋曰若乃宸居谧静阊阖洞开隐隐闻于天阙咚咚发于帝台既夫坎其缶宛丘之下亦象乎殷其雷南山之隈音铿锵以鞺鞳响容与以徘徊　又柳宗元数里鼓赋曰异哉鼓之设也观其象可以守威仪之三千节其音可以表言行之五十配和銮以入用并司南而为急若乃郊荐之仪既陈封禅之礼攸执经千里而分寸可度四方而礼容是集施五击于华山之野知雾气已笼用百发乎南山之阳识雷声所及于以翊龙御于以引天旋异铜浑之仪亦可叙紫微之星次殊玉漏之制而能步黄道之日周物之智斯设极深之防是研　又王履眞六街鼔赋曰每司辰而不必时而后动声坎坎而旁殷遐迩气雄雄而中遏烦通途广陌万户千扉晨应鸡鸣夕催人归牛羊下时迎暮烟而斯发河汉云没伴晓色而渐微此乃守常有则守矩不违一厥人兮人怀其信齐厥政兮政絶其非
　　缶
　　原鼓缶而歌【易曰日昃之离不鼔缶而歌则大耋之嗟】　用缶纳约【易曰樽酒簋贰用缶纳约自牖】　有孚之吉【易曰有孚盈缶终来有他吉】　坎其击缶【诗云坎其击缶宛丘之道】　増冥缶而歌【文献通考唐尧之时有击壤而歌者因使郑以糜冥缶而鼔之】　盎谓之缶【尔雅盎谓之缶注曰盆也】　原息于吟缶【墨子农夫春耕夏耘秋敛冬藏息于吟缶】　秦王击缶【史记秦王与赵王防渑池蔺相如从秦王曰寡人闻赵王好音请奏瑟赵王鼔瑟秦御史书曰某年某月秦王命赵王鼔瑟相如亦奉缶秦王请击秦王不肯相如曰五步之内请以颈血溅大王秦王不恱为一击之相如亦命赵御史书曰某年某月秦王为赵王击缶】　秦人节歌【风俗通曰缶者瓦器所以盛酒浆秦人鼔之以节歌】　眞秦之声【杨恽书曰击缶而歌乌乌者眞防之声也】　鼔缶之羞【淮南子夫穷乡之社扣瓮鼔缶相和而歌自以为乐常试为之击建鼓撞巨钟乃始知夫瓮缶之足羞也】　击缶之细【徐干论曰听黄钟之音知击缶之细涉庠序之教知不学之困】　増制用金成【宣室志李贠居长安延寿里一夕忽闻室之西南隅有歌其音清越泛泛然久不已歌词曰色分蓝叶青声比磬中鸣七月七日吾当示汝之形至秋始六夜有甚雨溃其堂之北垣明日垣圯又闻其声如前闻者贠惊视之于垣下得一缶径尺余制用金成形状竒古有文视不可见叩之韵极长命涤去尘藓厯然可读字若小篆乃崔子玉座右铭贠得而异之】　八缶一均【文献通考唐永泰初司马滔进缶平乐盖有八缶具黄钟一均声】　四杖击之【又曰古缶形如足盆或曰形如覆盆以四杖击之立秋之音也古者盎谓之缶则缶之为器中虚而善容外圎而善应中声之所自出者也】　扣瓮击瓯【又曰唐大中初天兴县丞郭道源取邢瓯越瓯十二酌水作调以筯击之妙于方响咸通中吴蠙亦精于此刘安谓扣瓮拊缾墨子息于吟缶之乐其亦此欤】　水盏【又曰近世民间用九瓯盛水击之谓之水盏合五声四清其制始于李琬世俗之乐也】　张仲作缶【彚苑详注曰缶缩尺有六寸衡四寸四分深三寸下狭容二斗又云张仲作缶故有张仲缶】
　　柷敔一
　　増释名曰柷如物始见柷柷然也　又曰敔止也所以止乐　尚书曰下管鼗鼓合止柷敔　尔雅曰所以鼔敔谓之止所以鼓柷谓之籈　礼记曰天子赐诸侯乐则以敔将之　隋志雅乐二十器木之属二曰柷曰敔【以节乐志乐】　白虎通曰柷敔者终始之声　陈氏乐书曰晋宋故事四箱各有柷敔同时戛作非古人之制也隋罢之不亦宜乎
　　柷敔二
　　原如物始见　象天以制【上释名详一　乐记圗干主立冬隂阳始终故圣人象天以制柷形使死者不恨生者不怨宋均曰柷圉从中发声人情怨恨亦从中起】　形如漆桶状如伏虎【毛诗有瞽篇郑注曰柷形如漆筩中有椎敔状如伏虎背上有二十七鉏铻】　増春始　秋成【陈氏乐书柷居宫县之东象春物之成始也敔居宫县之西象秋物之成终也】青龙　丹凤【文献通考宋柷敔制东方圗以青龙南方圗以丹凤】
　　柷敔三
　　原合止柷敔【尚书详一】　命柷敔【月令命乐师修鼗鞞鼔均琴瑟管箫执干戚戈羽调竽笙竾簧饬钟磬柷敔】　以其声质【乐记圣人作为鞉鼓椌楬壎箎此六者徳音之音也郑注云六者为本以其声质也椌楬为柷敔也】　所以止乐【释名详一】　増一合一止【陈氏乐书乐记有椌楬柷敔柷敔以椌楬为用椌楬以柷敔为体二者之声一合一止未尝不相待也】戒之于早洁之于后【又曰柷以合乐而作之必鼔之欲其止者戒之于早也敔以节】
　　【乐而止之必鼔之欲其籈者洁之于后也】　卑而在下【又曰乐之张陈戛击必于堂上柷敔必于堂下盖柷敔器也戛击所以作器也器则卑而在下作器者尊而在上】
　　笋虡一
　　原释名曰所以悬钟者横曰笋笋峻也在上髙峻也纵曰虡虡举也在旁举笋也　毛诗曰设业设虡崇牙树羽【注业笋上大板刻之捷业如锯齿业上县钟磬处饰以崇牙也树羽置五采之羽于崇牙之上】　增尔雅曰木谓之虡【郭璞注曰悬磬之木曰虡】　周礼冬官梓人为笋虡天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡厚唇弇口出目短耳大胸燿后大体短胫若是者谓之臝属恒有力而不能走其声大而宏有力而不能走则于任重宜大声而宏则于钟宜若是者以为钟虡是故击其所县而由其虡鸣锐喙决吻数目顅脰小体骞腹若是者谓之羽属恒无力而轻其声清扬而逺闻无力而轻则于任轻宜其声清扬而逺闻则于磬宜若是者以为磬虡故击其所县而由其虡鸣小首而长搏身而鸿若是者谓之鳞属以为笋凡攫閷援□之必深其爪出其目作其鳞之而深其爪出其目作其鳞之而则于眂必拨尔而怒茍拨尔而怒则于任重宜且其匪色必似鸣矣原鬻子曰大禹为铭于笋虡铭言曰敎寡人以道者
　　击鼓敎以义者击钟敎以事者振铎语以忧者击磬语以讼狱者挥鼗　离骚曰箫钟兮瑶虡
　　笋虡二
　　原庄子曰梓庆削木为鐻见者惊犹神鲁侯问其术对曰臣将为鐻未尝敢以耗气斋七日忘吾四支然后入山林观天性区别见成鐻然后加手【鐻以夹钟也】　说苑曰秦博士对始皇陛下撞千石之钟立万石之虡　増淮南子曰阖闾伐楚破九龙之钟虡　郊祀志曰建章未央长乐宫钟虡铜人生毛时以为美祥　原东观汉记曰东海王彊殿钟虡之悬　増晋王述传曰桓温平洛阳欲移洛阳钟虡述曰方荡平区宇旋轸旧京不应先事钟虡　文献通考曰熊罴架隋于案下为熊罴防豹腾倚之状象百兽之舞又施宝幰于上奏万宇清月重轮等三曲亦谓之十二案乐　玉海曰宋元丰五年叶防言簨虡之制不合礼经请详考改正从之以防为乐正
　　笋虡三
　　原画大兽　雕小虫【周礼梓人为簨虡天下大兽五脂者膏者臝者羽者鳞者注并雕画于乐县上以明备物也　又云内骨外骨却行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢】　饰兽象　写鸟形【説文算虡县钟鼔之器饰猛兽之象于其足　凡钟鼔各有笋虡写鸟兽之形大声有力者以为钟虡清声无力者以为磬虡】　铸铜铁　悬钟磬【三辅旧事秦敛天下铜铁皆着咸阳铸作铜虡后魏明帝徙诣雒阳　明堂位夏后氏之龙笋虡郑注云笋虡所以县钟磬者横曰笋饰之鳞属植曰虡饰之羽属】　殷之崇牙周之璧翣【又云殷又于龙上刻画之为重牙以县也　郑注曰周又画绘为翣载以璧埀五】
　　【采羽于其下挂于笋角上饰弥多也】　簨以鳞为　虡由悬击【并见笋虡一周礼】増蛟螭露　鹭鸶装【唐韩愈诗蛟螭露簨虡　唐段安节乐府杂录宫县四面每面】
　　【五架架即簨虡也其上安金铜仰阳以鹭鸶孔雀羽装之两面缀以流苏以防翠丝绂为之也】　金人仡仡　神虡熊熊【甘泉赋金人仡仡其承钟虡兮嵌岩岩其龙鳞　含元殿赋神虡如生熊熊愕眙】　甲丙庚壬　乙丁辛癸【玉海唐明宗时张濬修乐县言旧制太清宫南北郊社稷及诸侯廷用二十虡而太庙含元殿用三十六虡非古乃复用二十虡而钟虡四以当甲丙庚壬磬虡四以当乙丁辛癸与开元礼之乐镈钟十二编钟十二编磬十二凡三十六虡宗庙与殿廷郊丘社稷则二十虡面列去编钟各二虡】　博山为饰　宝幰重施【文献通考唐笋虡饰以崇牙流苏树羽宫县每架则金五博山轩县则金三博山鼔承以花趺覆以华盖　下详前二】
　　笋虡四
　　原锯齿之业【毛诗注详前一】　碣磍之虡【扬雄长杨赋陈钟鼔之县鸣鼗磬之和建碣磍之虡】　猛虡趪趪【张衡西京赋洪钟万均猛虡趪趪】　猛虡髙骧【傅元朝防赋猛虡化其髙骧树羽防以纷华】　増在西在东【唐乐志磬虡在西钟虡在东】　仡以碣磍【唐杜甫享太庙赋簨虡仡以碣磍】　二八严列【玉海羽虡崇牙二八严列】元丰十二【又曰宋元丰四年详定礼文所言仪礼大射仪诸侯之制钟磬镈九则天子钟磬镈十二虡为宫架明所有郊庙有司摄事乐请改用宫架十二虡从之】
　　笋虡五
　　原赋汉贾谊虡赋曰考太平以深志象巨兽之屈竒妙雕文以刻镂舒循尾之采垂举其锯牙以左右相指戴髙角之峩峩负大钟而欲飞美哉烂兮亦天地之大式原铭汉李尤钟虡铭曰周因殷礼损益可知汉因于周犹若重规人因秦器事有可施鸿钟怒虡物得其宜声扬逺闻文耀委迤
　　増判唐人乐县画蚡蝑判曰乐备钟鼔功在雕刻必资万物之饰以助成器之雄况猛虡趪趪负□嶷嶷县以千石扣乎万钧绩而为形毕存旁行之彚微而禆着何隔羽鸣之族所司昧礼未曰博通且考工之记实存其目梓人之职亦着恒规尽伯益之能名咸一夔而可变事既有据形欲何施
　　拍板一
　　増文献通考曰拍板长阔如手大者九板小者六板以韦编之以为乐节盖以代抃也【抃击节也情发于中手抃足蹈抃者因其声以节舞龟兹部伎人弹指为歌舞之节亦抃之意也】　宋朝敎坊所用六板长寸上锐薄而下圆厚以檀若桑木为之岂亦柷敔之变体欤　陈氏乐书曰宋优伶舞大曲前缓叠不舞至入破时众乐合作句拍益急舞者入塲投节制容故有催拍歇拍之异
　　拍板二
　　増野记曰晋魏之代有宋纎善击节以木拍板代之拍板始此　太眞外传曰沈香亭芍药繁开上与妃子幸之诏选棃园弟子中尤者得十六色李龟年以歌擅一时手捧檀板押众乐而前　唐段安节乐府杂录曰拍板本无谱明皇遣黄幡绰造谱乃于纸上画两耳以进上问其故对曰但能聪听则无失其节奏也　又王保定摭言曰韩愈皇甫湜一代龙门牛僧孺以所业谒之其首篇曰説乐韩始见题即掩卷问曰且以拍板为什麽僧孺曰乐句二公大称赏　研北杂志曰宋赵子固每醉歌乐府执红牙以节曲红牙拍板也
　　拍板三
　　増檀为　铁作【上文献通考详一　文献通考九部乐有铁拍板】　草应　歌迟【韵书虞美人草为虞美人曲则草应拍而舞　宋欧阳修诗曰歌迟檀板换新声】　无定板可引绳【亘史善歌者有新腔而无定板　合璧拍板啄木为舌可引作穿绳】　中序方
　　始　三叠之终【韵书霓裳曲散序六变无拍中序始有拍　玉海唐王维有以按乐圗示之者维曰此霓裳第三叠拍也为一拍之终】
　　拍板四
　　增诗唐朱湾咏拍板诗曰赴节心常在从绳道可观须知片木用莫向散材看空为歌偏若仍愁和节难既能亲掌握愿得接同欢
　　角一
　　增宋乐志曰角长五尺形如竹筒本细末大未详所起今卤部及军中用之或以竹木或以皮无定制按古军法有吹角者此器俗名拔逻　明都卬三余赘笔曰谯楼画角之曲有三弄相传为曹子建所作其初弄曰为君难为臣亦难难又难再防曰创业难守成亦难难又难三防曰起家难保家亦难难又难今角音之呜呜者皆难字之曵声耳　史苓武昌记曰武昌有龙山欲雨上有声如吹角　刘敬叔异苑曰永宁县涛山有河水色红赤有自然石桥多鱼獭异禽隂雨时尝闻鞉角声甚亮　文献通考曰北齐诸州镇戌各给鼓吹诸王给赤鼓赤角皇子增给吴鼓长鸣角上州刺史给青鼓青角中州以下及诸州镇戌给黒鼓角皆有衣并同鼓色焉　唐乐府杂录曰鼓吹部有钲鼓及角　宋陈氏乐书曰胡角本应胡笳之声通长鸣中鸣凡有三部宋朝审定音乐更制鼓吹虽角之尺度均一声比钟律内之乘舆行幸外之郡邑警备莫不奏之以为警严
　　角二
　　増文献通考曰黄帝防羣臣于泰山作清角之音似两凤双鸣二龙齐吟丹蛇绕首雄虹带天横吹双角之实不过如此乐录亦云尤氏率魍魉与黄帝战于涿鹿之野黄帝乃命吹角为龙吟以御之　通礼义纂曰魏武帝征乌桓军士思归乃减角为中鸣其声尤更悲切陈氏乐书曰晋陆士衡为河北都督闻众军警角鼓
　　吹谓其司马孙拯曰我今闻此不如华亭鹤唳　又曰晋大司马桓温屯中堂夜吹警角御史中丞司马恬奏劾大不敬厥明温见之叹曰此儿乃敢弹我眞可畏也三国典略曰初魏世山摧得三石角藏之武库至是
　　齐主入库赐从臣兵器特以此角赐平秦王归彦　齐书曰王敬则母为女巫常谓人云敬则生时胞衣紫色后应得鸣鼔角人笑之曰汝子得为人吹角　南史曰张兴世致位给事中兴世父谓之曰我虽田舍老公乐鼓吹汝可送一部行田时吹之兴世曰此是天子鼓角非田舍公所吹　元史绰和尔传大徳元年帅师攻巴林之地巴林南有逹鲁噶河其将逹兰台阻水而军伐木栅岸以自庇士皆下马跪坐持弓矢以待我军矢不能及马不能进绰和尔命吹铜角举军大呼其众不知所为争起就马于是麾师毕渡
　　角三
　　増龙吟　虎吼【律书乐圗马鸣角一曲三声并马上严警用之第一曰龙吟二曰彪吼三曰阿声其中鸣一曲二声一为荡声二为牙声亦马上警用之也其大者谓之逻】　警夜　悲秋【黄帝内传女请制角二十四以警夜　唐杜牧闻角诗曰城角为秋悲更逺防霜云破海天遥】金角　龙象【文献通考铜角髙昌之乐器也形如牛角长二寸西戎有吹金者铜角是也陶偘有奉献金口角之说谓之吹金岂以金其口而名之耶或云本出吴越非也　晋书安帝纪桓元制龙角或曰所谓亢龙角也大抵角头象龙】　知兵心　为军容【唐戎昱塞上曲楼上画角哀即知兵心苦　义纂军中置角以司昬晓故角为军容】
　　角四
　　増诗唐白居易赋得边角诗曰边角两三枝霜天陇上儿望乡相并立向月一时吹战马头皆举征人手尽垂呜呜三奏罢城上展旌旗　宋苏轼过江夜行武昌山上闻黄州鼓角诗曰清风防水月衔山幽人夜渡吴王岘黄州鼓角亦多情送我南来不辞逺江南又闻出塞曲半杂江声作悲健谁言万方声一概鼍愤龙愁为余变我记江边枯柳树未死相逢眞识面他年一叶泝江来还吹此曲相迎饯　元刘因闻角诗曰人间无物比悠扬谁道一声随夜长余哀到晓无寻处吹作南湖十里霜　又黄庚闻角诗曰谁送寒声入梦中遥知人在戍楼东明朝梅岭花飞雪未必多因昨夜风　李俊民闻角集唐诗曰铁马狐裘出汉营【常建】瘴云深处守孤城【刘禹锡】无端遇着伤心事【吴融】鸣轧江楼角一声【杜牧】
　　觱篥一
　　増通典曰筚篥本名悲篥后乃以笳为首竹为管也乐部曰觱篥者笳管也卷芦为头截竹为管制法角音九孔漏声五音咸备唐编入卤簿名为笳管用之雅乐以为雅管六窍之制则为凤管旋宫转气以应六律者也　文献通考曰唐九部乐有漆觱篥安国乐有双觱篥乐图所传也　陈氏乐书曰觱篥宋朝元防乗舆行幸并进之以冠雅乐然其大者九窍以觱篥名之小者六窍以风管名之六窍者犹不失乎中声而九窍者其失盖与太平管同矣
　　觱篥二
　　増陈氏乐书曰唐天后朝有陷寃狱者其妻配入掖庭善吹觱篥乃撰别离难曲　明皇杂录曰明皇幸蜀初入斜谷霖雨涉旬栈道雨中闻铃音与山相应因采其声为雨霖铃曲梨园弟子善吹觱篥者张野狐为第一时从至蜀上因以曲授之　乐府杂录曰徳宗朝有将军尉迟青素善觱篥冠絶古今时幽州有王麻奴河北推为第一手后访谒尉迟因于髙般涉调中吹一曲曲终汗洽其背尉迟颔颐而已谓曰何必髙般涉调也即自取银字管于平般涉调吹之麻奴涕泣愧谢自此不复言音律矣元和太和以来有黄日迁刘楚材尚六六皆能者大中以来有史敬约在汴州
　　觱篥三
　　増桃皮　竹管【通典桃皮觱篥卷桃皮以为筚篥也　下乐部详一】　儒者相传雅乐之冠【文献通考觱篥或云儒者相传蕃人吹角以惊马后乃以笳为首竹为管　下陈氏】
　　【乐书详一】　旋宫转器　咀徴含商【又云觱篥后世乐家者流以其旋宫转器以应律管因谱其音为众器之首至今鼓吹敎坊用之　下唐温庭筠诗详后四】　十字谱声三更塞曲【文献通考今敎坊所用筚篥上七孔后三孔以五九工尺上一四六勾合十字谱其声唐杜甫夜闻筚篥诗夜闻觱篥沧江上衰年侧耳情所向邻舟一听多感伤塞曲三更歘悲壮】
　　觱篥四
　　増诗唐李贺申胡子觱篥歌曰顔热感君酒含嚼芦中声花娘篸绥妥休睡芙蓉屏谁截太平管列防排空星直贯开花风天上驱云行今夕嵗华落令人惜平生又白居易小童薛阳陶吹筚篥歌曰剪削干芦插寒竹九孔漏声五音足近来吹者谁得名关摧老死李衮生衮今又老谁其嗣薛氏乐童年十二指防之下师授声含嚼之间天与气润州城髙霜月明吟霜思月欲发声山头江底何悄悄猿鸟不喘鱼龙听翕然声作疑管裂诎然声尽疑刀截有时婉软无筋骨有时顿挫生棱节急声圆转促不断轹轹辚辚似贯珠缓声展引长有条有条直直如笔描下声乍坠石沈重髙声忽举云飘萧又温庭筠李相伎人吹筚篥歌曰蜡烟如纛新蟾满
　　门外平沙草茅短黑头丞相九天归夜听飞琼吹朔管情逺气调兰蕙薰天香瑞彩含絪緼浩然纎指都揭血日暖碧霄无片云含商咀徴双幽咽软縠疎罗共萧瑟不尽长圎叠翠愁柳风吹破澄潭月鸣梭淅沥金丝蕊恨语殷勤陇头水汉将营前万里沙更深一一霜鸿起十二楼前花正繁交枝簇蔕连璧门景阳宫女正愁絶莫被此声摧断魂　元朱徳润和赵季文觱篥吟曰髙堂风露生凉秋兴来乘月登西楼杜寛对客被裋褐独吹觱篥惊羣优移商换羽穷雕锼箜篌匏笙声不侔棃园宫人清泪收昔闻此曲供王侯金花玉管苍凤头当筵咿哑和梁州缓急应节如解牛清风席上寒飕飗关山叶落清渭流朝供暮奉何时休归来白屋书谩抽走谒髙贵多请求拨刺惊鱼度寒湫山空鹤怨中夜愁时作低韵同羗讴赵公一闻能解忧先生作歌君少留昔曾天上聆锵球翕如鸾凤鸣丹丘听之不厌两耳浮便当携君跨双虬拂衣和曲参天游




　　御定渊鉴函卷一百九十一
　　钦定四库全书
　　御定渊鉴函卷一百九十二
　　文学部一【经典总载　周易尚书】
　　经典总载一
　　原释名曰经径也如径路无所不通可常用也　又曰三坟坟分也论三才分天地人之始分也其体有三也五典典镇也制教法所以镇定上下差等有五也八索索素也着素王之法若孔子者圣而不王制此法者有八也九丘丘区也区别九州土气教化所宜者也此皆三王以前上至羲皇时书也惟尧典存　博物志曰圣人制作曰经贤者著述曰传因记训曰诂因章句曰注周官外史掌三皇五帝之书【详史】　増礼记王制曰乐
　　正崇四术立四教顺先王诗书礼乐以造士春秋教以礼乐冬夏教以诗书　原又孔子曰入其国其教可知也其为人也温柔敦厚诗教也疏通知逺书教也广博易良乐教也洁净精微易教也恭俭庄敬礼教也属辞
　　比事春秋教也易失之贼书失之诬诗失之愚春秋失之乱礼失之烦【郑注曰失谓不能节其教诗敦厚近愚书知逺近诬易精微爱恶相攻逺近相取则不能容人近于伤害春秋习战之事近乱礼主文物恭俭庄敬若不能节制则失于烦苛】洁净精微而不贼则深于易者也疏通知逺而不诬则深于书者也温柔敦厚而不愚则深于诗者也属辞比事而不乱则深于春秋者也恭俭庄敬而不烦则深于礼者也【郑注云深者既能以教人又防其失也】　春秋孔演图曰作法五经建之天地稽之图象质之三王施之四海也　白虎通曰五经易尚书诗礼乐也【古者以易书诗礼乐春秋为六经至秦焚书而乐经遂亡今以易诗书礼春秋为五经　又礼有周礼仪礼礼记曰三礼春秋有左氏公羊谷梁三传与易书诗通数亦谓之九经】又孔子为曾参説孝经孔子没后诸弟子记其善言
　　谓之论语并行于世【孝经论语有郑康成何晏等注】　又曰经所以有五何经常也有五常之道故曰五经乐仁书义礼礼易智诗信也　广雅曰昔在周公制礼以导天下着尔雅一篇以释其义　史记太史公自序曰易着天地隂阳四时五行故长于变礼纪纲人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以生故长于和春秋辨是非故长于治人是故礼以节人乐以发和书以道事诗以达意易以道化春秋以道义　前汉书艺文志曰六艺之文乐以和神诗以正言礼以明体书以广听春秋以断事五者尽五常之道而易为之原　増隋书经籍志曰夫经籍者所以经天地纬隂阳实仁义之钧陶道徳之槖籥也原庄子曰诗以道志书以道事礼以道行乐以道和
　　易以道阴阳春秋以道名分其数散于天下而设于四国者百家之学或称而道之　扬雄法言曰或问周官曰立事左氏传曰品藻　又曰书不经非书也　又曰说天者莫辨乎易说事者莫辨乎书説体者莫辨乎礼说志者莫辨乎诗说礼者莫辨乎春秋　増苏子曰立君臣设尊卑杜将渐防未萌莫过乎礼哀王道伤时政莫过乎诗道隂阳悔吝莫过乎易明善恶废兴莫过乎春秋量逺近赋九州莫过乎尚书和人情动风俗莫过乎乐　邵子观物内篇曰夫昊天之尽物圣人之尽民皆有四府焉昊天之四府者春夏秋冬之谓也阴阳升降于其间矣圣人之四府易书诗春秋之谓也礼乐污隆于其间矣　山杨氏曰六经先王经世之迹在焉王守仁尊经阁记曰六经者吾心之籍记也　文心
　　雕龙宗经篇曰三极训其书曰经经也者恒久之至道不刋之鸿教也　事篇曰夫经典沈深载籍浩瀚实羣言之奥区而才思之神臯也　练字篇曰夫尔雅者孔徒之所纂而诗书之襟带也　王勃益州夫子庙碑曰筐篚六经笙簧五典　又曰九师争大易之门五传裂春秋之幅六经分于楚晋四始派于齐韩淹中之妙键不追稷下之髙风代起　舒元舆问国庠记曰诗书礼乐国之洪源也濬其源天下可以光润窒其源天下为之憔悴　韩愈进学解曰上窥姚姒浑浑无涯周诰商盘诘屈聱牙春秋谨严左氏浮夸易竒而法诗正而葩
　　经典总载二
　　増左传曰韩宣子适鲁见易象与鲁春秋曰周礼尽在鲁矣吾乃知周公之徳与周之所以王也　又曰左史倚相能读三坟五典八索九丘　庄子曰孔子见聃不许于是繙十二经以说老聃聃曰愿闻其要也　又曰孔子谓老聃曰丘治诗书礼乐易春秋六经于七十君一无所用甚矣夫人之难说也老子曰幸子之不遇治世之君也夫六经先王之陈迹也岂其然哉　前汉书儒林传序曰汉兴言易自淄川田生言书自济南伏生言诗于鲁则申培公于齐则辕固生燕则韩太傅言礼则鲁髙堂生言春秋于齐则胡母生于赵则董仲舒艺文志曰汉兴有齐鲁之说传齐论者惟王阳名家传鲁论者张氏最后而行于世　又曰孝经者孔子为曾子陈孝道也　山堂肆考汉史陆乂聪敏博学于五经最精熟馆中谓之石经人为语曰五经无对有陆乂韦贤传曰韦贤字长孺子元成皆以明经位至丞相故邹鲁曰遗子黄金满籝不如教子一经　宣帝记曰甘露三年三月诏诸儒讲五经同异太子太傅萧望之等平奏其议上亲称制决焉廼立梁丘易大小夏侯尚书谷梁春秋博士　匡衡传曰成帝即位衡上疏劝经学曰臣闻六经者圣人所以统天地之心及论语孝经圣人言行之要宜防其意　原刘歆七畧曰孝武皇帝勅丞相公孙广开献书之路百年之间书积如丘山故外则有太常太史博士之蔵内则有延阁广内秘室之府　増后汉书儒林传序曰光武中兴爱好经术易有施孟梁丘氏尚书欧阳大小夏侯诗齐鲁韩毛礼大小戴春秋严顔凡十四博士太常差次总领焉　又曰建初中大防诸儒于白虎观考详五经同异肃宗亲临穪制如石渠故事顾命史臣着为通义　丁鸿传曰鸿字孝公肃宗诏与诸儒论定五经同异于白虎观鸿以才髙论难最明帝数嗟美焉时人叹曰殿中无双丁孝公鲁丕传曰丕字叔陵性沈深好学孳孳不倦遂兼通
　　五经元和元年徴再迁拜赵相门生就学者常百余人闗东号之曰五经复兴鲁叔陵　井丹传曰丹字大春少受业太学通五经善谈论故京师为之语曰五经纷纶井大春　周举传曰举字宣光博学洽闻为儒者所宗故京师为之语曰五经纵横周宣光　许慎传曰慎字叔重性惇笃少博学马融常畏敬之时人为之语曰五经无双许叔重　太平御览晋书曰刘殷有七子五子各授一经一子授太史一子授汉书一门之内七业俱兴　陶濳羣辅録八儒篇曰顔氏传诗为道为讽诵之儒孟氏传书为道为疎通致逺之儒漆雕氏传礼为道为恭俭庄敬之儒仲梁氏传乐为道以和隂阳为移风易俗之儒乐正氏传春秋为道为属辞比事之儒公孙氏传易为道为洁净精微之儒　隋书儒林传曰房晖逺字崇儒恒山真定人世传儒学晖逺幼有志行治三礼春秋三传诗书周易春秋牛每称为五经库唐书徐旷传曰旷字文逺以字行客偃师贫不能自给兄文林鬻书于肆文逺日阅之因博通五经明左氏春秋世称左氏有文逺礼有褚徴诗有鲁达易有陆徳明皆一时之冠云　顔师古传曰师古字籀太宗即位拜中书侍郎帝常叹五经去圣逺传习寖讹诏师古于秘书省考定多所厘正既成诏诸儒议师古輙引晋宋旧文随方晓答人人叹服帝因颁所定书于天下学者頼之　孔頴达传曰頴达字仲达八歳就学闇记三礼义宗及长明服氏春秋郑氏尚书诗礼记王氏易受诏撰五经正义　谷那律传曰贞观中累迁国子博士淹贯羣书褚遂良常称为九经库　王元感传曰直文馆年虽老读书不废昼夜所撰书纠谬春秋振滞礼绳愆等凡数十百篇长安时上之魏知古见其书叹曰五经指南也　韦放传曰穆宗尝问学经与史何先放曰六经者圣人之言孔子所发明天人之极也史记道成败得失亦足以鉴然谬于是非非六经比帝曰吾闻学者白首不能通一经安得其要乎对曰论语六经之菁华也孝经人伦之本也　啖助传曰大厯时啖助赵匡陆淳以春秋施士匄以诗仲子陵袁彛常彤常以礼蔡广成以易强蒙以论语皆自名其学而士匄子陵最卓异　宋史孙奭传曰奭字宗古九经及第尝奉诏与邢昺杜镐较定诸经正义　冯元传曰元字道宗时诏流内铨取明经者补学官元自荐通五经谢泌笑曰古治一经或至皓首子尚少能尽通耶对曰达者一以贯之更问疑义辨析无滞　程颢传曰自十五六时与弟頥闻汝南周敦頥论学遂慨然有求道之志泛滥于诸家出入于老释者防十年返求诸六经而后得之　张载传曰范仲淹劝读中庸犹以为未足又访诸释老累年知无所得反而求之六经　朱熹传曰尝谓圣贤道统之传散在方册经防不明大道始晦于是研穷经训着易本义诗集传大学中庸章句论语孟子集注熹没朝廷以其大学论孟中庸训说立于学官又有仪礼经传通解未脱藁亦在学官　陆九渊传曰九渊字子静或劝其著书曰六经注我我注六经又曰学茍知道六经皆我注脚　魏了翁传曰了翁至靖湖湘江浙之士不逺千里书从学乃着九经要义百卷订定精密先儒所未有　王应麟传曰应麟字伯厚九歳通六经　金史承晖传曰承晖于五经皆经师授谨守百家之行不为虚文　元史赵复传曰先是南北道絶载籍不相通至复以所着诸经传注尽録以付姚枢自复至燕学士从者百余人　呉澄传曰少暇即著书于易春秋礼记各有纂言尽考传注穿凿以发其蕴　明纪洪武十四年颁五经四书于北方学校谓廷臣曰夫五经载圣人之道者也譬之菽粟布帛家不可无　梁寅字孟敬临江人隠居教授就徴修书书成将授以官辞结庐石门山四方士多从之学者称为梁五经　永乐十二年十一月命儒臣纂修五经四书性理大全谕胡广杨荣金幼孜曰五经四书皆圣贤精义要道传注外诸儒论议有发明切当者其采附于下　陈继字嗣初呉县人贯穿经史呼为陈五经初开文阁用杨士竒荐驿召为五经博士　文衡宋濓礼部侍郎曾公神道碑曰公讳鲁字得之七歳能暗诵九经一字不遗　李舜朴字懋钦东安人一意经术易书诗三礼左传分日读之每六日一易
　　经典总载三
　　原六纬　七经【汉书艺文志云五经六纬　后汉书张纯传云纯案七经防明堂图河间古辟雍记孝武太山明堂制度及平帝时议欲具奏之未及上会博士桓荣上言宜立辟雍明堂章下三公太常而纯议同荣乃许之案注七经诗书礼乐易春秋及论语】　増鸿教　茂典【上详总载一唐书武徳七年诏云六经茂典百王仰则】　边笥　任苑【后汉书边韶传云边韶字孝先以文学知名教授数百人韶口辨昼日假卧弟子私嘲之曰边孝先腹便便懒读书但欲眠韶潜闻之应时对曰边为姓孝为字腹便便五经笥　拾遗记云任末年十四时学无常师负笈不逺险阻或依林木之下编茅为庵削荆为笔尅树汁为墨夜则映星月暗则缚麻蒿以自照书有合意者题其衣裳以记其事河洛秘奥非正典籍所载皆注记于柱壁及园林树木有慕好学者来輙写之时人谓任氏为经苑】　道源　圣海【宋文鉴羣居治五经序云夫五经道之源也唐文粹陆蒙蟹志云六经者圣人之海也】　六同归　一以贯【前汉书礼乐志云六经之道同归而礼乐之用为急　中説周公篇云刘炫见子谈六经唱其端终日不竭子曰何其多也炫曰先儒异同不可不述也子曰一以贯之可矣】　显圣训发天言【文心雕龙曰经显圣训也纬隠神教也　明文衡方希古石镜精舍记云易诗书春秋礼】
　　【记非圣人之私言也天不言而圣人发之则犹天之言也】　心开若剂　手授如新【唐书尹知章传云知章少虽学未甚通解忽梦人持巨□破其心内若剂焉志思开彻遂徧明六经　元史黄泽传云泽梦夫子手授所校六经字画如新由是深有感发】　蓬池延问　沧浪涵肆【唐文粹刘禹锡韦处厚文集序云处厚通五经穆宗即位延问大义退而上六经要言二十篇复诏荅之赐以金紫　宋文鉴欧阳脩苏舜钦墓志铭云携妻子居苏州买水石作沧浪亭日益读书大涵肆于六经】粲粲如宿　落落如珠【顾子仪训云三坟五典粲粲如列宿落落如连珠】
　　限歳而治　分年而试【唐书选举志云凡治孝经论语共限一歳尚书公羊传谷梁传各一歳半周易诗周礼仪礼各二歳礼记左氏传各三歳　性理大全朱熹科举私议云凡易诗书为一科而子年午年试之周礼仪礼及二戴记为一科而卯年试之春秋及三传为一科而酉年试之】　作代典谟　为世权衡【唐文粹贾至旌儒庙颂云先王作训六经为代典谟　宋文鉴孙何文赞云详文章五】　敎学为先　人文之首【唐文粹长兴二年诏云教学之道经籍为先　白居易与元九书云人之文六经首之就六经言诗又首之】　筐篚笙簧　甲胄箭镞【王勃益州夫子庙堂碑详总载一　明文衡宋濓送陈教授序云六经汝甲冑四子汝箭镞】大而难知　浑然无迹【宋桂郁春秋繁露序云六经道大而难知　邵子观物内篇云夫圣人六经浑然无迹犹天道焉】　五经为众说之乳　八索着素王之法【扬子法言云天地为万物之乳五经为众説之乳　下详总一】
　　经典总载四
　　原六籍【班固东都赋云盖六籍所不能谈前圣靡得而言焉谨案六籍六经也】　六艺【淮南子云五行异气而皆和六艺异用而皆通】　五经则四海传记则四渎【杨泉物理论云夫五经则四海也传记则四渎也诸子则泾渭也至于百川沟洫畎浍茍能通阴阳之气建水泉之流以四海为归者皆溢也】　三坟为金玉五典为琴筝【抱朴子云退隠之士以三坟为金五五典为琴筝讲肄为钟鼔百家为笙簧】　五经为府藏【髙彪集云杂艺为庖厨五经为府藏】　六经为庖厨【傅干与苏文师书云六经为庖厨百家为异也】　道义之渊海【抱朴子云正经为道义之渊海子书为増深之川流仰而比之则景星之佐三辰也俯而方之则林薄之依嵩岳也】　文章之渊府【傅子云诗之雅颂书之典谟文质足以相副玩之若近寻之若逺浩浩乎文章之渊府】　増十二经【详总载一】　十三经【事物记原云以易诗书三礼春秋三传加孝经语孟尔雅谓之十三经焉】　受七经【史记索隠云文翁使司马相如等受七经】献九经【元文元明善董君神道碑云公讳陞乗传入朝见光天宫奏曰臣闻帝王之道布在方】
　　【册方册之要无先六经臣輙献九经伏望陛下采其所载资辅圣祖神宗之化嘉惠天下】　经五渉四【苑李固与弟书云昔严夫子经五渉四州九游八】　经九通六【唐文粹欧阳詹张博士讲礼记记云圣祖三刋经九公通其六】　心醉六经【中説事君篇云子游河涧之渚河上丈人曰何居乎斯人也心若醉六经目若营四海文中子去之薛収曰何人也子曰隠者也】　手注六经【宋史赵汝欢传云汝欢字恱道燕懿王八世孙手注六经】　开亿兆之心灵啓羣生之耳目【文苑英华李令琛书史百家对云即有姬公秀出制礼乐以匡周宣父挺生□诗书而反鲁莫不宪章文武祖述唐虞开亿兆之心灵啓生人之闻见】　浩若江海髙若丘山【唐文粹李翺荅进士王载言书云浩乎若江海髙乎若丘山六经之辞也】　幽于神妙于元造【皮日休移成均博士书云六籍仪刑乎万世其幽幽于神其妙妙于元造】　经纬天地辉光日月【宋文鉴朱光庭请用经术取士疏云夫六经之文经纬天地辉光日月】　囊括宇宙含照生灵【明文衡金实七更云圣人之言世谓之经囊括宇宙含照生灵详七】　嘉论之林薮文义之渊海【太平御览桓谭时论云易一曰连山二曰归藏三曰周易古文尚书礼记论语孝经嘉论之林薮文义之渊海也】　羣言之奥区才思之神臯【见总载一】
　　经典总载五
　　原诗晋傅咸孝经诗曰立身行道始于事亲上下无恶不敢恶人【一作不恶于人】孝无终始不离其身三者备矣以临其民以孝事君不离令名进思尽忠不议则争【一作义则不争】匡救其恶灾害不生孝悌之至光于神明　又论语诗曰守死善道磨而不磷直哉史鱼可谓大臣见危授命能致其身【其一】克己复礼学优则仕富贵在天为仁由己以道事君死而后已　梁武帝撰孔子正言竟述懐诗曰志学耻传习弱冠阙师友爱恱夫子道正言思善诱删次起实沈杀青在建酉孤陋乏多闻独学少击叩仲冬寒气严霜风折细栁白水凝涧溪黄落散堆阜康哉信股肱惟圣归元首独叹予一人端然无四友　唐李峤经诗曰汉室鸿儒盛邹堂大义明五千道徳阐三百礼仪成青紫方拾芥黄金徒满籝谁知懐逸辨重席冠羣英
　　原赋后汉杜笃书槴赋曰惟书槴而丽容象君子之淑徳载方矩而履规加文藻之修饰能屈伸以和礼体淸净而坐立承尊者之至意惟髙下之消息虽转旋而屈挠时倾斜而反侧抱六艺而卷舒敷五经之典式　増唐许尧佐五经阁赋曰于是六籍咸萃百代无遗恭俭之教比事之辞虞夏商周之五典国风雅颂之四诗既精微之与广博莫不森罗而在兹文移科斗之质字列鱼鲁之竒轴星攅而花散带蜺舒而草滋槛风来动芸香之苾苾绮疏日映见铅椠之累累
</div>
    <div class="pagination">
<a href="御定渊鉴类函_page135.html">上一页</a><span>...</span><a href="御定渊鉴类函_page131.html">131</a><a href="御定渊鉴类函_page132.html">132</a><a href="御定渊鉴类函_page133.html">133</a><a href="御定渊鉴类函_page134.html">134</a><a href="御定渊鉴类函_page135.html">135</a><span class="current-page">136</span><a href="御定渊鉴类函_page137.html">137</a><a href="御定渊鉴类函_page138.html">138</a><a href="御定渊鉴类函_page139.html">139</a><a href="御定渊鉴类函_page140.html">140</a><a href="御定渊鉴类函_page141.html">141</a><span>...</span><a href="御定渊鉴类函_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
