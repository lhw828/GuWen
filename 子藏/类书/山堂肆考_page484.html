<!DOCTYPE html>
<html>
<head>
    <meta charset="UTF-8">
    <title>山堂肆考 - 第 484 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 484 页/共 632 页</h1>
    <div class="content">　　国史补河中桑落坊每至桑落时取其井水酿酒故号桑落酒庾信从蒲州刺史乞酒诗蒲城桑落酒灞岸菊花秋愿持河朔饮分献东陵侯一説京师呼桑落为索郎乃桑落之反语声也
　　清浊
　　魏志徐邈字景山为尚书郎时方禁酒而邈私饮至醉校尉赵达问以曹事邈曰中圣人达白太祖太祖甚怒鲜于辅曰醉客谓酒清者为圣人浊者为贤人邈性修慎偶醉言耳由是得免后文帝幸许昌见邈问曰颇复中圣人否邈对曰昔子反毙于谷阳御叔罚于饮酒臣嗜同二子不能自惩时复中之然宿癅以丑见传而臣以醉见识帝大笑曰名不虚立
　　和劲
　　宋唐子西在惠州名酒云和者曰养生主劲者曰齐物论杨诚斋名酒之和者曰金盘露劲者曰椒花雨尝曰予爱椒花雨甚于金盘露意盖有为也
　　醴泉侯
　　唐子西陆谞传陆谞麯城人少与壶子商君相友善约先贵无相忘已而壶子任太常商君任主爵都尉通显矣而谞方青州为从事壶商等上疏荐之上从其言遣壶子持节召谞至见上欢甚是日拜谞光禄勲顷之封醴泉侯食千戸
　　建康令
　　宋书顾宪之为建康令清俭强力为政甚得人和故都下饮酒醇防辄号为顾建康谓其清且美也
　　从事督邮
　　世説桓温有主簿善别酒辄令先尝好者谓青州从事恶者谓平原督邮青州有齐郡饮好酒直至脐下平原有鬲县饮恶酒停于胸鬲之上
　　君子小人
　　醉乡日月记凡酒以色清味重为圣色如金而醇苦者为贤色黒而味酸醨者为愚以家醪糯酿醉人者为君子以家醪黍酿醉人者为中人以巷醪黍酿醉人者为小人
　　梁甘刘辛
　　清异録雍都酒海也其味有不同梁奉常和泉病于甘刘拾遗玉露春病于辛皇甫别驾庆云春病于酾光禄大夫致仕韦炳取三家酒搅合澄窨饮之遂为雍都第一名甆宫集大成
　　赵厚鲁薄
　　淮南子楚宣王约防诸侯鲁恭公后至而酒薄宣王怒乃发兵与齐攻之一日鲁与赵俱献酒于楚王王主酒吏求酒于赵赵不与吏怒乃以赵厚酒易鲁薄者献之楚王以赵酒薄遂围邯郸
　　宜城九酿
　　宜城九酿酒号竹叶酒宋杨廷秀有诗
　　洞庭三絶
　　安定郡王以黄柑酿酒名曰洞庭春色其酒色香味三絶东坡有诗与赋按唐人名酒以春如富水春若下春土窟春石冻春松醪春竹叶春梨花春罗浮春瓮头春麯米春抛青春等是也
　　濡首
　　易未济有孚于饮酒濡其首亦不知节也
　　酣身
　　周书在今后嗣王酣身厥命罔显于民按酒诰者武王以妹土之地封康叔故作酒诰盖以商受荒腆于酒者告康叔也后嗣王受也酣身言受沈酣其身也
　　限以七升
　　呉主孙皓每飨宴不问能否率以七升为限虽不能悉入口必浇灌取尽韦曜素饮不过二升初见礼异时常为裁减或密赐茶荈以当酒至于宠衰更见强逼辄以为罪
　　劝以两盌
　　北齐书武成亲爱河南王喻尝在晋阳手敕之曰吾饮汾酒二杯劝汝对酌两盌
　　强子高
　　孔丛子曰昔平原君与子高饮强子高酒曰昔有遗谚尧饮千钟孔子百觚子路嗑嗑尚饮百榼古之贤圣无不能饮也吾子何辞焉子高曰以予所闻圣贤以道德兼人未闻以饮也平原君曰即如先生言则此言何生子高曰生于嗜酒者劝励之辞非实然也
　　逼桓温
　　晋书谢奕为桓温司马谓之方外司马因以酒逼温温走入南康主门避之主曰君若无狂司马我何由得相见奕遂携酒就防事引温一兵帅共饮曰失一老兵得一老兵亦何所怪温亦不之罪
　　日给一斗
　　后周书周文帝时处士韦夐养高不仕辟之不能屈明帝即位乃为诗贻之敻得诗愿时朝谒帝大悦勅有司日给河东酒一斗号曰逍遥公
　　日给三升
　　唐王绩字无功绛州人善饮至五斗不乱尝作醉乡记及五斗先生传武德中诏征以扬州六合县丞待诏门下省时省官例日给良醖三升君弟名静为武皇千牛谓曰待诏可乐否绩曰吾待诏禄俸殊为萧瑟但良醖三升差可恋耳侍中陈叔达君故人也闻之曰三升良醖未足以绊王先生判日给一斗时人号为斗酒学士
　　鬻裘为欢
　　西京杂记相如还成都以鹔鹴裘就市阳昌鬻酒与卓文君为欢
　　贳袍偿债
　　呉孙济权之叔父也嗜酒不事产业屡欠酒缗人皆笑之济恬然自若谓人曰寻常行坐处欠人酒债欲贳緼袍偿之
　　求步兵尉
　　世説阮籍闻步兵厨营人善酿有贮酒三百斛乃求为步兵校尉又北齐李元忠自中书令求为太常卿以太常有美乐多美酒也神武欲用为仆射文襄言其放达嗜酒其子请节酒元忠曰作仆射不如饮酒乐汝爱仆射自宜不饮
　　求乐府丞
　　唐贞观中王绩以家贫赴选时大乐府有吏焦革善酿酒冠絶当时君苦求为大乐府丞选司以非士职不授君再三请曰此中有深意不闻庄周避漆园老耼耻柱下卒授焉数月而焦革卒革妻袁氏时送美酒岁余袁又死君叹曰天乃不令吾饮美酒耶遂挂冠归田葛巾骑牛躬耕东臯自号东臯子
　　连月不醒
　　晋王忱字元达坦之子也性嗜酒一饮连月不醒每曰三日不饮便觉精神不相亲妇父尝有惨忱乘醉吊之妇人恸哭忱与客十余人连臂被发裸身而入绕之三匝而出又周顗有雅望为仆射后颇有酒失畧无醒日人号为三日仆射又南史孔觊为安陆王长史每醉弥日不醒而明晓政事醉时判决未尝有壅众咸曰孔公二十九日醉胜世人二十九日醒也
　　终日不醉
　　魏志邴原旧能饮酒自辞家求学八九年间酒不向口至陈畱则师韩子助颍川则宗陈仲弓汝南则交范孟博郡则友卢士干临别师友以原不饮酒防米肉送原原曰本能饮酒但以荒思废业断之今当逺别可尽饮终日不醉
　　孟嘉得趣
　　晋孟嘉字万年饮酒愈多不乱桓温问酒有何好而卿嗜之嘉曰公未得酒中趣耳
　　子美寛心
　　杜诗寛心应是酒遣兴莫过诗此意陶潜解吾生后汝期
　　歌呼相应
　　史记曹参代萧何为丞相日夜饮酒卿大夫及宾客见参不事事皆欲有言至者参辄饮以酒醉之终莫得开説相舍后园近吏舍吏舍日夜歌呼从吏恶之乃请参游园中闻吏醉歌呼幸召按之乃反取酒张坐饮亦歌呼与相应和
　　谈笑大噱
　　纲目汉成帝与张放等宴饮禁中谈笑大噱班伯为侍中上言曰沈湎于酒微子所以告去或号或呼大雅所以流连诗书淫乱之戒其原皆出于酒上叹曰吾久不见班生今日复闻谠言
　　遗冠
　　韩子曰齐桓公饮酒醉遗其冠耻之三日不朝管仲曰此非有国之耻也公胡不雪之以政公曰善因发仓赐贫穷论囹圄出薄罪处三日而民歌之曰公胡不复遗冠乎
　　堕帻
　　见帻
　　一斗径醉
　　史记齐威王问淳于髠曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉髠曰赐酒大王之前执法在傍御史在后恐惧俯伏而饮不过一斗径醉矣若亲有严客髠帣鞲鞠侍酒于前时赐余沥奉觞上寿数起饮不过二斗径醉矣若朋友交游久不相见卒然相睹欢然道故私情相语饮可五六斗径醉矣若乃州闾之防男女杂坐六博投壶相引为曹握手无罚目眙不禁前有堕珥后有遗簪髠窃乐此可饮八斗而醉二参日暮酒防合尊促坐男女同席舄履交错杯盘狼藉堂上烛防主人畱髠而送客罗襦襟解微闻芗泽当此之时髠心最欢能饮一石故曰酒极则乱乐极则悲以讽諌焉齐王曰善乃罢长夜之饮注二参言十有二参醉也
　　数石不乱
　　汉书于定国饮酒至数石不乱治狱益精明
　　试山涛
　　晋书山涛饮酒至八斗方醉帝欲试之以酒八斗饮之密益其酒涛极本量而止
　　祝审琦
　　宋王审琦不能饮太祖宴后苑祝曰酒者天之美禄何惜不令饮之祝已谓审琦曰天必赐卿酒量试饮之乃连饮十数爵自此朝宴必满引归私第即不能饮
　　孙朝麴封
　　列子曰子产之兄公孙朝聚酒千钟积麴成封望门百步糟浆之气逆于人鼻
　　陈暄糟丘
　　南史陈暄文才俊逸而沈湎过度兄子秀致书于暄友冀以讽谏暄闻与秀书曰吾有此好已五十余年汝以饮酒为非吾不以饮为过昔周伯仁渡江唯三日醒吾不以为少郑康成一饮三百杯吾不以为多又江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣吾平生所愿身殁之后题吾墓曰陈故酒徒陈君之神道又曰何水部眼不识杯铛吾手不离瓢杓汝宁与何同日而醒不与吾同日而醉乎速营糟丘吾将老焉
　　几卿裸饮
　　梁谢几卿为尚书左丞于省阁裸饮及醉小遗下霑令史为南司所弹几卿亦不介意
　　曼卿囚饮
　　类苑宋石延年字曼卿与布衣刘潜为友常倅海陵潜访之剧饮中夜酒欲竭家有醋斗余乃倾入酒中并饮之明日酒醋俱尽每与客饮披髪跣足着械而坐谓之囚饮坐木杪饮谓之巢饮以藁束之引首出饮复就束谓之鳖饮
　　郑一斛
　　汉书大将军袁绍总兵冀州大防宾客遣使要郑最后至延升上坐身长八尺饮酒一斛秀眉明目容仪温伟
　　陆纳三升
　　晋书陆纳将为呉兴郡往辞桓温因问温曰公至醉可饮几何食肉多少温曰年来饮三升便醉肉不过十脔卿复云何纳曰素不能饮止可三升肉亦不足言后伺温闲日白有微礼方守逺郡欲与公一醉以展下情温欣然从之时王坦之刁彛在坐及受礼唯有酒一斗鹿肉一柈座客惊愕纳徐曰明公近云饮酒三升纳止可三升今有一斗以备杯酌余沥温及宾客并叹其眞率
　　不饮公荣
　　世説王戎弱冠诣阮籍时刘公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣遂不得一桮而言语谭戯三人无异或有问之者阮答曰胜公荣者不得不与饮不如公荣者不可不与饮唯公荣可不与饮按公荣兖州刺史刘昶字
　　唯劝崔暹
　　后魏书静帝宴华林园谓神武曰自顷来百司贪暴中有立心公直弹劾无避者王可劝酒神武降阶跪言唯御史中尉崔暹一人谨奉明防敢以酒劝
　　偷饮不拜
　　世説钟毓钟防少有令誉其父昼寝因共偷酒饮之时父觉且托寐以观之毓拜而后饮防饮而不拜父问其故毓曰酒以成礼不敢不拜问防防曰偷酒非礼所以不拜
　　佯醉不起
　　呉志孙权既为呉主欢宴之末自起行酒虞翻佯醉不起权大怒手拔劒欲击之刘基抱权諌翻由是得免权因敕自今酒后言杀皆不得杀也
　　盗饮被缚
　　晋毕卓字世茂为吏部郎常以饮酒废职比舍郎酿熟卓夜至瓮间盗饮为掌酒者所缚旦视之乃毕吏部遂引卓入宴于瓮侧至醉而去卓尝谓人曰给酒满数百斛船四时甘脆置两头左手持蟹螯右手持酒杯拍浮酒船中便足了一生矣
　　断饮被殴
　　晋呉衎好饮酒后因醉诟权贵遂戒饮阮宣命之饮衎曰近断饮宣以拳殴其背曰老癖痴汉忍断杯中物耶抑而饮之
　　元忠酒客
　　见谒见
　　日休酒民
　　唐皮日休性嗜酒居襄阳之鹿门山以山税之余继日而酿终年荒醉自曰醉士居襄阳之洞湖以舶防载醇酎一甔往来湖上遇兴即酌因自谐曰酒民
　　山堂肆考卷一百九十一
　　钦定四库全书
　　山堂肆考卷一百九十二　明　彭大翼　撰饮食
</div>
    <div class="pagination">
<a href="山堂肆考_page483.html">上一页</a><span>...</span><a href="山堂肆考_page479.html">479</a><a href="山堂肆考_page480.html">480</a><a href="山堂肆考_page481.html">481</a><a href="山堂肆考_page482.html">482</a><a href="山堂肆考_page483.html">483</a><span class="current-page">484</span><a href="山堂肆考_page485.html">485</a><a href="山堂肆考_page486.html">486</a><a href="山堂肆考_page487.html">487</a><a href="山堂肆考_page488.html">488</a><a href="山堂肆考_page489.html">489</a><span>...</span><a href="山堂肆考_page485.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
