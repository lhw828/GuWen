<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 51 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 51 页/共 320 页</h1>
    <div class="content">　　【文宗曰陛下春秋少非起人间也而知人情伪今日视何如即位时帝曰有间矣】　今日承平亦希矣【唐穆宗尝自谓临天下十四年虽未致治然视今日承平亦希矣】　庆厯圣徳颂【宋石介作】　太平圣徳诗【明杨士竒作太平圣徳诗十章以献儒臣亦皆有作】
　　制作一
　　原尚书序曰伏羲氏之王天下也始画八卦造书契以代结绳之政　帝王世纪曰庖牺氏都陈作瑟三十六弦　又曰庖牺氏制嫁娶之礼　吕氏春秋曰昔古朱襄氏之治天下也多风而阳气畜积万物散解果实不成故士达作为五弦琴以来隂气以定群生　帝王世纪曰女娲氏作笙簧　又曰神农氏作五弦之琴　龙鱼河图曰尤没后天下复扰乱黄帝遂画尤形像以威天下天下咸谓尤不死八方万邦皆为弭伏帝王世纪曰颛顼命飞龙效八风之音作乐五英以祭上帝【吕氏春秋曰帝颛顼令飞龙作乐效八风之音命之曰承云】　又曰帝喾化被天下遂作乐六茎以康帝位　又曰尧以尹夀许由为师夔放山川谿谷之音作乐大章【吕氏春秋曰帝喾命咸黒作为声歌九招六列六英帝尧立乃命质为乐质乃效山林谿谷之音以歌】　又曰舜作大韶之乐箫韶九成鳯凰来仪击石拊石百兽率舞故孔子称韶尽美矣又尽善也　礼记曰昔舜作五弦之琴以歌南风　春秋元命苞曰汤之时其民大乐其救之于患害故乐名大濩濩者救也　乐叶图曰四时之节动静各有分职不得相越当以度行谓调露之乐注曰调露和致于甘露　増通鉴曰周公制礼作乐颁度量而天下大服乐曰勺　事文聚曰汉髙祖时叔孙通因秦乐人制宗庙乐又有房中祠乐唐山夫人所作也孝惠二年使乐府令夏侯寛备其器数更名曰安世乐　汉书曰武帝既灭南越下公卿议曰民间祠有鼔舞乐今郊祀而无乐岂称乎或曰泰帝使素女鼓五十弦瑟悲帝禁不止故破其瑟为二十五弦于是塞南越祷祠泰一后土始用乐舞益召歌儿作二十五弦及箜篌瑟自此起　唐书曰唐制七徳舞本名秦王破阵乐太宗为秦王破刘武周军中相与作秦王破阵乐及即位宴防必奏之谓侍臣曰虽发扬蹈厉异乎文容然功业由之被于乐章示不忘本也　又曰九功舞者本名功成庆善乐太宗生于庆善宫贞观六年临幸宴从臣赏赐闾里同汉沛宛帝欢甚赋诗起居郎吕才被之管弦名功成庆善乐　五代史曰周世宗天厯六年诏王朴考正雅乐朴以十二律管互吹难得其真乃依京房为律准以九尺之弦十三依管长短寸分设柱用七声为均乐成而和其所作乐至今用之不可废　宋史曰宋初窦俨改周乐文舞崇徳之舞为文徳之舞武舞象成之舞为武功之舞改乐章十二顺为十二安　又曰始太祖以雅乐声髙不合中和乃诏和岘以王朴律凖洛阳铜望臬石尺为新度以定律吕故建隆以来有和岘乐以后至崇寜凡六改作　又曰仁宗皇祐二年出亲制明堂乐八曲又以自制黄钟五音五曲并肄于太常三年礼官上大乐名曰太安　又曰徽宗时蔡京主魏汉津之説破先儒累黍之非用夏禹以身为度之文以帝指为律度铸帝鼎景钟乐成赐名大晟谓之雅乐　金史曰大定间命礼部学士院太常寺更撰乐名取大乐与天地同和之义名之曰太和　又曰后改文舞曰保大定功之舞武舞曰万国来同之舞　元史曰世祖名乐曰大成文舞曰武定文绥之舞武舞曰内平外成之舞续文献通考曰太祖洪武中上亲制大祀天地乐章八年正月上亲大祀遂用焉　通纪曰太祖命礼部尚书陶安等作宴享九奏乐章上善之悉屏俗乐　唐书曰开元九年麟徳厯署日蚀不验诏僧一行作新厯推大衍数立术以应之十五年草成名开元大衍厯其倚数立法固无以易后世有改作者皆依仿而已　五代史曰周世宗即位端明殿学士王朴通于厯数乃诏朴撰定嵗余朴进钦天厯世宗嘉之诏司天监用之【史论曰前代造厯其法不同而多差至唐一行始以天地之中数作大衍厯最为精宻后世善治厯者皆用其法朴亦能自为一家然不能宏深简易而径急是取至其所长虽圣人不能废也】　宋史曰太平兴国间巴中人张思训创作浑仪以献太宗召工造于禁中逾年而成按旧法日月昼夜行度皆人所运行新制成于自然尤为精妙　元史曰元初用金大明厯世祖十三年平宋遂诏许衡王恂郭守敬改治新厯成名授时厯自古及今其推验之精盖未有出于此者　又曰守敬首言厯之本在于测验而测验之器莫先仪表今司天浑仪宋皇祐中汴京所造不与此处天度相符比量南北二极约差四度表石年深亦复欹侧乃尽考其失创作简仪又作候极仪作浑天象象虽形似莫适所用作玲珑仪作仰仪皆臻于精妙卓见絶识有古人所未及者　续文献通考曰明太祖以刘基精于天文时占乾象佐行军輙效擢为太史监太史令率其属髙翼等上大统厯【皆依郭守敬法故积分犹授时之数】　又曰西域当昆仑之阳为得风气之正故西域独有厯元之季世其厯始东厯家以为最宻太祖造大统厯得西人之精乎厯者以其厯与中国厯相参推歩而后成之　元史曰世祖即位命国师帕克斯巴制古新字字成上之其字仅千余其母凡四十有一其相关纽而成字者则有韵关之法其以二合三合四合而成字者则有语关之法而大要以谐声为主至元六年诏颁行于天下　明纪事本末曰太祖尝问宋濓孔克仁汉治何不及三代也克仁曰王霸之道杂太祖曰咎将谁始曰在髙祖太祖曰然髙祖创业未遑礼乐孝文时当制作复三代之旧乃逡廵未遑使汉家终于如是三代有其时而能为之汉文有其时而不为周世宗则无其时而为之者也
　　制作二
　　原制而用之谓之法利用出入民咸用之谓之神【系辞】制度数议徳行【易】　象天地以立制【傅元天体】　变天下之法【礼含文嘉】　改正朔易服色【礼记】　制礼作乐【史记】　作乐以应天制礼以配地【礼记】　天地变化圣人效之河出圗洛出书圣人则之　立象以尽意设卦以尽情伪　圣人作易幽赞神明【并易】　庖牺作易开大道【古史考】　伏羲作易绵络天地【扬雄】　厯象日月敬授人时【书】　圣人作厯黄帝造厯【续汉书】　立四时之制【尸子】　着九六之文【帝王世纪】　推三光立八节【春秋】　治五气设五量【大戴礼】　合五纬【春秋】　正六宗【拾遗记】　吹律定姓纪钟甄声【帝王世纪】　省风作乐【春秋】　作乐崇徳【易】　作乐防满【乐稽】　黄帝作乐曰咸池【乐纬】　少昊作乐曰九渊【帝王世纪】　禹作夏　武王作武【并郑注礼】　命咸黒为歌【吕氏春秋】　命伊尹歌晨露【韩诗】庖牺氏作瑟文王益其少宫南听凤以定律　神农作琴【帝王世纪】　朱襄作琴【吕氏春秋】　黄帝庖牺作瑟【世纪】　作箫以象凤【风俗通】　禹作夏籥【吕氏春秋曰禹立命臯陶作为夏籥九成以昭其功】使伶伦作律【吕氏春秋】　命咎陶作刑【纪年】　黄帝作冕【世本】治其丝麻以为布帛【礼记】　上栋下宇以待风雨【易】
　　构其木樔以避羣害【韩子】　重门击柝以待暴客　结绳为罟以佃以渔【并易】　作网罟用禽鸟【典畧】　钻燧取火以化腥臊【韩子】　烹谷为粥燔肉为炙　取牺牲以充庖厨【帝王世纪】　作釡甑成火食之道【古史考】　后圣有作范金合土【礼记】　耒耨之利以敎天下【易】　神农作耒耜【古史】　木为弧剡木为矢　刳木为舟剡木为楫　断木为杵掘地为臼　服牛乗马引重致逺以利天下　致天下之民聚天下之货　易之以棺椁易之以书契【并易】　以新书石从事【魏书】　以典论刻石【魏志】　黄帝作弩【古史】　以铜为兵【越絶】　黄帝蹴踘【刘向】　武王作翣【世本】　使马钧作司南车【魏畧】　采铜铸鼎【史记】　铸鼎象物【春秋】　増变律令革官名　功极作乐　治终制礼【唐傅奕上髙祖】　考制度脩通礼　定正乐议刑统【周世宗】　左圆右方　先偏后伍交错屈伸以象鱼丽鹅鹳　执防而舞以象击刺往
　　来【唐太宗七徳舞即秦王破阵乐】　进蹈安徐以象文徳【太宗九功舞】　更制歌辞【太宗命魏征褚亮虞世南李百药等更制破阵乐歌辞】　作上元舞【唐髙宗作舞者百八十人衣画云五色以象元气上元二年诏惟圆丘方泽及太庙用之】　化育诒庇孰非厥功【髙宗时奏破阵乐舞入帝常立以视乐阕乃坐裴守真言二舞诚祖宗盛德然古无天子立观者化育诒庇孰非厥功不应歌舞别申严奉奏可】　追思王业勤劳若此【髙宗观乐舞而叹】　六变以象功业【宋淳化中和防言二舞有六变之象每变以象太祖功业】推让宜先文舞【和岘言陛下以推让受禅宜先奏文舞】　上亲制乐【大中祥符间上亲制乐献王清昭应宫及景灵宫】　御制乐章【真宗又御制配享乐章】　作乐崇徳天人之极致【唐元徳秀言】　制作简缪闻者皆悲愤【自唐末之乱礼乐制度亡失已久石晋诏太常详定二舞冬至防朝崇元殿廷设宫县二舞在北登歌在上然礼乐废久制作简缪又继以龟兹部霓裳法曲参乱雅音其乐工舞郎多敎坊伶人百工商贾州县避役之人登歌发声悲离烦慝舞者行列不应节闻者皆悲愤】　太宗増十部乐【燕乐唐髙祖平隋仍其制设九部乐太宗平髙昌増为十部】　作九弦琴　作五弦阮【宋太宗尝谓舜作五弦之琴以歌南风后王因之复加以文武二朕今増之为九其名曰君臣文武礼乐正民心则九奏克谐而不乱矣阮四弦増之为五其名曰水火金木土则五材并用而不悖矣】　宫中制浑天仪【宋五仪志归于金中兴更谋制作袁正功献浑仪様髙宗先自为一仪寘诸宫中以测天象其后卲谔所铸盖祖是焉】　禁中作观星台【续通考明仁宗洪熙初作观星台于禁中上时时登台观象初太祖精于天文每以指训故成祖仁宗皆知天象】　钦定厯注【明厯式有二曰王厯曰民厯洪武二十九年钦定厯注】　改铜鱼符【唐髙祖罢隋竹使符颁银符其后改铜鱼符】　秬黍之制或差毫厘　锤钩为奸害及黎庶【宋太祖淳化三年诏曰国家万邦咸乂九赋是均顾出纳于有司系权衡之定式如闻秬黍之制或差毫厘锤钩为奸害及黎庶宜令详定着为通规】　安得不新其耳目【唐傅奕言】　制作可施于后世【五代史论周世宗制作皆可施于后世】　锐意制作以文太平【宋徽宗】
　　实録一
　　増通鉴曰晋秘书监孙盛作晋春秋直书桓温枋头之败温怒盛诸子私改之　又曰后魏崔浩与髙允等共譔国记曰务从实録浩刋所譔于石以彰直笔有其暴扬国恶浩竟诛死　唐书曰髙祖太宗实録初敬播所譔信而详及许敬宗身为国史窜改専出己私　又曰吴兢初与刘子撰定武后实録叙张昌宗诱张説诬证魏元忠事颇言说已然可頼宋璟等激励苦切故转祸为忠不然皇嗣且殆后说为相读之心不善知兢所为即从容谬谓曰刘生书魏齐公事不少假借奈何兢曰子已亡不可受诎地下兢实书之其草故在闻者叹其直说屡以情蕲改辞曰狥公之情何名实録卒不改世谓今董狐云　又曰肃宗时经大乱后史籍燔阙于休烈奏国史开元实録起居注及余书三千八百余篇藏兴庆宫兵兴焚炀皆尽请下御史覈史馆所由购府县有得者许上送官一书进官一资一篇绢十匹凡数月止获一二篇唯韦述以其家藏国史百三十篇上献　又曰初韩愈撰顺宗实録书禁中事为切直宦竖不喜訾其非实文宗诏路隋刋正隋言改脩非是史册者褒劝所在匹夫羙恶尚不可诬况人君乎臣宗闵臣僧孺谓史臣李汉蒋系皆愈之壻不可参撰俾臣得下笔臣谓不然且愈所书非自己出元和以来相循逮今虽汉等以嫌无害公义请条示甚谬误者付史官删定有诏擿贞元永贞间数事为失实余不复改汉等亦不罢　又曰文宗每言顺宗事不详实史臣韩愈岂当时屈人耶昔司马迁与任安书辞多怨怼故武帝本纪多失实郑覃曰武帝中年大发兵事边生人耗瘁府库殚竭迁所述非过言李石曰覃所陈因武帝以谏欲陛下终究盛徳帝曰诚然靡不有初鲜克有终　又曰武宗时周墀言故宰相李德裕重定元和实録窜寄他事凡人君尚不改史取必信也遂削新书　五代史曰汉隠帝诏贾纬与王伸窦俨等同修晋髙祖出帝实録广顺元年实録成纬求迁官不得由是怨望是时宰相王峻监脩国史纬书日厯多言当时大臣过失峻见之怒曰贾给事子弟仕宦亦要门阀奈何厯诋当朝之士使其子孙何以仕进言之太祖贬斥之　又曰周太祖既黜宰相王峻以峻监脩国史意其所书不实因召史官取日厯读之史官以禁中事非外所知惧以漏落得罪及李谷监脩因请命近臣録禁中事付史馆乃命枢宻直学士就枢宻院録送史馆自此始　宋史曰太平兴国中李昉扈蒙撰太祖实録咸平初王禹偁与脩太祖实録直书其事　又曰钱若水引柴成务宗度吴淑杨亿同脩太宗实録八十卷真宗览书流涕锡赉有差【八十卷内杨亿独草五十六卷真宗称其才长于史学】　又曰治平中召宋敏求为仁宗实録检讨官同脩起居注及英宗在殡有言宗室服踈者许嫁娶敏求以为大行未发引不可逾年又有言者敏求言宗室义服服降而练可嫁娶矣坐前后议异贬知绛州王珪范镇乞留之使成实録神宗曰敏求议初不误即召还　又曰绍圣元年蔡卞请重脩神宗实録曽布请以王安石日録载之　又曰初安石且死悔其所作日録命从子防焚之防诡以他书代绍圣间蔡卞为中书舍人即防家取以上因删落事实文饰奸伪尽改所脩实録正史于是吕大防范祖禹赵彦若黄庭坚皆获深谴　又曰徽宗立徐勣言神宗正史今更五闰矣未能成书盖由元祐绍圣史臣好恶不同范祖禹等専主司马光家藏记事蔡京兄弟纯用王安石日録各为之説故议论纷然当时辅相之家家藏记録何得无之臣谓宜尽取用参讨是非勒成大典帝然之又曰髙宗时朱胜非为相上谕之曰神宗哲宗两朝史事多失实非所以信后世宜召范冲刋定胜非言神宗史多増王安石日録哲宗史经京卞之手议论多不正命官删脩诚足以彰二帝盛美会胜非去位赵鼎以宰相监脩二史是非得其正　又曰髙宗命范冲重脩神哲两朝实録冲父祖禹元祐中尝脩神宗实録尽书王安石之过以明神宗之圣其后安石壻蔡卞恶之祖禹坐谪死岭表至是复以命冲上谓之曰两朝大典皆为奸臣所壊故以属卿　又曰髙宗以常同脩撰哲宗实録且谕之曰是除以卿家世闻多得事实故也一日奏事上愀然曰向昭慈尝言宣仁保佑大功哲宗自能言之正为宫中有不得志于宣仁者因生诬谤欲辨白其事湏重脩实録具以保立劳效昭示来世此朕选卿意也同乞以所得圣语宣付史馆仍记于实録卷末【他日上谕勾涛同此】　金史曰熙宗皇统间史臣进先朝实録三卷上焚香立受之　元史曰世祖至元间司徒色埒黙等进读祖宗实録帝曰太宗事则然睿宗少有可易者定宗固日不暇给宪宗汝独不能忆之耶犹当询诸知者　又曰王鹗言国家以神武定四方皆出太祖庙谟雄断所致若不乗时纪録窃恐久而遗忘宜置局纂就实録附脩辽金二史从之　又曰文宗时以尝命脩辽金宋三史未成以累朝故事有未备者史官请以翰林国史院脩祖宗实録时有司所具事迹参订翰林院言于帝曰实録法不得于外则事迹亦不当示人遂已弇山堂别集曰明制脩实録例以内阁大臣总裁而
　　元勋上公一人监脩独太祖实録以曹国公李景隆监脩户部尚书夏原吉副之至嘉靖中脩睿宗实録用礼部尚书席书吏部尚书廖纪盖特典也　又曰重脩太祖实録以布衣陈济与学士解缙为总裁官而礼部尚书李至刚及讲读以下仅为纂脩官　又曰明实録故事有不讳始命内阁翰林臣纂脩实録六科取故奏部院咨陈牍而已其于左右史记言动阙如也是故无所考而不得书国忸衮阙则有所避而不敢书而其甚者当笔之士或有私好恶焉则有所考无所避而不欲书
　　实録二
　　増唐厯【柳芳上元中坐事谪黔中时髙力士亦贬巫州因从力士质开元天寳及禁中事具识本末而所撰国史已送官不可追刋乃仿编年法为唐歴四十篇颇有异闻然不立褒贬义例】　唐年补録【唐自武宗已后无实録史官之职废贾纬采次闻为唐年补録当唐之末王室微弱诸侯强盛征伐肆出天下多事纬论次多所阙误而事迹粗存亦有补于史氏】　纪年録【后唐明宗时以武王庄宗实録未脩何瓒等上言张昭有史材尝私撰同光实録十二卷又闻其欲撰三祖志并藏昭宗朝赐武王制诏诰九十余篇请以昭所撰上史馆拜昭为史馆脩撰委之撰録昭以懿祖献祖太祖并不践帝位仍补为纪年录二十卷又撰庄宗实録三十卷上之优诏褒美】　尊尧集【陈瓘尝着尊尧集谓绍圣史官専据王安石日録改神宗史变乱是非不可传信深明诬妄以正君臣之义张商英为相取其书既上而商英罢后陈执中当国起迁人石械知台州就瓘家脇取尊尧集瓘受祸最酷几不免至髙宗时读其书嘉其忠特赐諡以表之】　朱墨史【范冲重脩神宗实録为考异一书明示去取旧文以墨书删去者以黄书新脩者以朱书世号朱墨史】　辨诬録【冲脩哲宗实録别为一书名辨诬録】　六世实録【宋敏求补唐武宗以下六世实録百四十八卷】　三朝实録【周广顺中窦俨与贾纬王绅同脩晋髙祖少帝汉祖三朝实録】　三朝帝纪【孝宗时魏撰神宗哲宗徽宗三朝帝纪】　四朝防要【孝宗时陈俊卿虞允文等上神宗哲宗徽宗钦宗四朝防要】　世称良笔【蒋乂撰徳宗宪宗实録偕又撰文宗实録蒋氏三世踵脩国史世称良笔】　陈夀之流【敬播撰髙祖实録兴创业尽贞观十四年至是又撰太宗实録讫二十三年房龄尝称播陈夀之流】　窜无完篇【韩愈为顺宗实録议者閧然不息卒窜定无完篇】　万世公论【元仁宗谕省臣曰翰林集贤儒臣朕自选用汝等毋輙拟送人言御史台任重朕谓国史院尤重御史台是一时公论国史院是万世公论】佞史谤书【陆佃以脩撰神宗实録徙礼部数与史官范祖禹黄庭坚争辨大要多是安石为之】
　　【晦隐庭坚曰如公言盖佞史也佃曰尽用君意岂非谤书乎】　称故事以折之【初太宗有畜犬甚驯常在乗舆左右及崩鸣号不食因送永熙陵寝李至尝咏其事欲钱若水书之若水不从吕端虽为监脩以不莅局不得署名至抉其事以为専美若水称诏防及唐朝故事以折之时议不能夺】　援诏令以廷诤【钱若水又重脩太宗实録参以王禹偁李宗谔梁颢赵安仁未周嵗毕安仁时为宗正卿上言防王于太宗属当为兄实録所纪缪误若水援国初诏令廷诤数四乃定】　召脩实録【太宗以太祖朝典防未备乃召范杲于濠州杲闻命喜甚以为将加优擢晨夜趋进至宋州遇朗州通判钱熙杲问以朝议将任仆何官熙言重脩太平实録耳】　乞脩实録【仁宗初太后临朝夏竦在外急于进取乞与脩真宗实録不报】　征山林遗逸之士【洪武间上谓廷臣曰近克元都得元十三朝实録史所以劝惩不可废乃诏李善长宋濓为总裁徴山林遗逸之士汪克寛等十六人同纂脩】
　　寳训
　　増皇祖有训　圣谟洋洋嘉言孔彰　聪听祖考之彞训　率乃祖文王之彞训　赤刀大训璧琬琰在西序　用答扬文武之光训【并书】　訏谟定命逺猷辰告【诗】大君有命开国承家小人勿用【易】　帝范十二篇【唐太】
　　【宗作以赐太子】　三朝寳训【宋仁宗时吕夷简上】　法寳新録【吕夷简上景祐法寳新録】　法寳録【神宗时蔡确参定编脩】　祖宗家法【哲宗御迩英阁召宰执讲读官读寳训至汉武帝籍南山为上林苑仁宗曰山泽之利当与众共之何用此也丁度曰臣事陛下二十年每奉徳音未始不及于忧勤此盖祖宗家法尔】　事亲之法【吕大防因推广祖宗家法以进曰自三代以后惟本朝所立家法最善臣请言其畧自古人主事母后朝见有时如汉武帝五日一朝长乐宫祖宗以来母后皆朝夕见此事亲之法也】　事长之法【前代大长公主用臣妾之礼本朝必先致恭仁宗以侄事姑之礼见献穆大长公主此事亲之法也】　治内之法【前代宫闱多不肃宫人或与廷臣相见唐入閤圗有昭容位本朝宫禁严宻内外整肃此治内之法也】　待外戚之法【前代外戚多预政事常致败乱本朝母后之族皆不预政此待外戚之法也】　尚俭之法【前代宫室多尚华侈本朝宫殿止用赤白此尚俭之法也】　勤身之法【前代人君虽在宫禁出舆入辇祖宗皆歩自内廷出御后殿岂乏人力哉亦欲渉歴广庭稍冐寒暑此勤身之法也】　尚礼之法【前代人君在禁中冠服尚简祖宗以来燕居必以礼窃闻陛下昨郊礼毕具礼谢太皇太后此尚礼之法也】寛仁之法【前代多深于用刑大者诛戮小者逺窜惟本朝用法最轻臣下有罪止于罢黜此寛仁之法也至于虚己纳谏不好畋猎不尚翫好不用玉器不贵异味此皆祖宗家法足以致太平者陛下不湏逺法前代但尽行家法足以为天下哲宗甚然之】　节费【王岩叟尝侍迩英进读寳训至节费岩叟曰凡言节用非偶节一事便能有济当每事以节俭为意则积久累日国用自饶】　知人【又读仁宗知人事岩叟曰人主尝欲虚心平意无所偏系观事以理则事之是非人之邪正自然可见】　多识典章【髙宗朝曽几承平时为馆职去三十八年而复至多识前辈言行台阁典章诏脩神宗寳训书成帝称善】讲求谟训【光宗立余端礼言夀皇睿谟圣训仁政善敎所当施于天下者愿与二三大臣朝夕】
　　【讲求而力行之】　仁厚发为英明【郑清之进读仁皇训典谓仁宗之仁厚发为英明故能脩明纪纲而无寛弛不振之患】　英明本于仁厚【又言孝宗之英明本于仁厚故能涵养士气而无矫厉峭刻之习】　戒子篇【太宗】　字民训【理宗】　寛恤诏令【孝宗】寳训要言【王洙读寳训要言于迩英阁】　三朝圣训【金章宗时右补阙请集】
　　【太祖太宗世宗三朝圣训以备观览从之】　皇图大训【元泰定帝时司天监纽泽许师敬编帝训成请经筵进讲仍俾皇太子观览后更名曰皇圗大训】　陈说明训【元文宗诏虞集等曰自惟早嵗防渉艰阻视我祖宗既乏生知之明岂能周知故立奎章阁置学士员日以祖宗明训古昔治乱得失陈説于前使朕乐于听闻卿等其推所学以称朕意】　金匮寳训【元英宗防诸王于大明殿诏拜珠进读太祖金匮寳训威仪整暇语音明畅莫不注目竦听】　昭鉴録【明太祖训戒太子尝命采经格言为书名曰储君昭鉴録至成祖命稍充广之益以太祖圣谟大训以为子孙万世帝王之法】祖训録【共目十有三上自为序仍命宋濓序之】　皇明寳训【太祖又择言行之大者为皇明寳训五卷】　文华大训【明宪宗制文华大训成命詹事彭华等进讲东宫每起立拱听】
　　记注一
　　増唐书曰褚遂良兼知起居注太宗曰卿记起居大抵人君得观之否对曰今之起居古左右史也善恶必记戒人主不为非法未闻天子自观史也帝曰朕有不善卿必记邪对曰守道不如守官臣职载笔君举必书刘洎曰使遂良不记天下之人亦记之矣　又曰太宗曰朕行有三一监前代成败以为元龟二进善人共成政道三斥逺群小不受谗言朕能守而勿失亦欲史氏不能书吾恶也　又曰杜正伦知起居注帝尝曰朕坐朝不敢多言必待有利于民乃出诸口正伦曰臣职左史陛下一言失非止损百姓且笔之于书千载累徳帝说通鉴曰太宗谓监脩国史房龄曰朕之为心异于
　　前世帝王欲自观国史知前日之恶为后来之戒龄乃与许敬宗等删髙祖今上实録上之上见书六月四日事语多微隠谓曰昔周公诛管蔡以安周季友鸩叔牙以存鲁朕之所为亦是矣史官何讳焉今可削去浮辞直书其事　唐书曰永徽后左右史惟对仗承防仗下谋议不得闻姚璹以帝王谟训不可阙纪请仗下所言军国政要宰相自撰号时政记以授史官从之时政有记自璹始　通鉴曰贞观之制中书门下及三品官入奏事必使谏官随之有失则匡正美恶必纪之及许敬宗李义府用事奏事多俟仗下于御座前屏左右宻奏监察御史及侍制官逺立以俟其退諌官史官皆随仗出仗下后事不复预闻及宋璟为相欲复贞观之政令史官随宰相入侍羣臣事非秘宻者皆令对仗奏闻史官自依故事　唐书曰文宗与宰相议政适见郑朗执笔螭头下谓曰向所论事亦记之乎朕将观之朗曰臣执笔所书者史也故事天子不观史昔太宗欲观之朱子奢曰史不隠善不讳恶自中主而下或饰非防失见之则史官无以自免且不敢直笔褚遂良亦称史记天子言动虽非法必书庶防自饬帝恱谓宰相曰朗援故事不畀朕见起居注可谓善守职者然人君之为善恶必记朕恐平日言之不协治体为将来羞庶一见得以自改朗遂上之　又曰帝索起居注魏謩奏古置左右史书得失以存鉴戒陛下所为善无畏不书不善天下之人亦有以记之帝曰不然我既尝观之謩曰向者取观史氏为失职陛下一见则后来所书必有讳屈善恶不实不可以为史且后代何信哉乃止　又曰大中时裴休奏言宰相论政上前知印考次为时政记所论非一详已辞略他议事有所阙史氏莫能详请宰相人自为记合付史官诏可　宋史曰太祖七年知制诰扈蒙上言昔唐文宗每召大臣论事必命起居郎起居舍人执笔立于殿侧以纪时政故文宗实録稍为详备至后唐明宗亦命端明殿学士及枢宻直学士轮脩日厯送史官近来此事都废每季虽有内殿日厯枢宻院録送史馆然所记者不过臣下对见辞谢而已帝王言动莫得而书缘宰相以漏泄为虞昩于宣播史官疏逺何得与闻自今凡有裁制之官优防之令发自圣衷可书简防者并委宰臣及参知政事每日轮知抄録以备史官撰集从之　又曰程琳脩真宗实録而大中祥符以来起居注阙琳追述上之遂脩起居注　又曰韩维同脩起居注侍迩英讲英宗初免丧简黙不言维疏言迩英阁者陛下燕闲之所也侍于侧者皆献纳论思之臣可以博咨访之义穷仁义之道究成败之原今礼制终毕臣下倾耳以听玉音臣请执笔以俟　又曰神宗元丰时王存为编脩官脩起居注时起居注虽日侍而奏事必禀中书俟防存乞复唐贞观左右史执笔随宰相入殿故事神宗韪其言听直前奏事自存始也　又曰徽宗时以天暑令记注官卯漏正即勿奏事仍具为令周常言本朝记注多兼谏员故凡言动得以所闻见论可否神宗时脩注官虽不兼谏职亦许以史事于崇政殿延和殿直前陈述陛下于炎曦可畏之候暂停进对亦人情之常若着为令则必记于日録之史笔使后人观之将以为倦于听纳而忘先王之美事矣事遂寝　又曰隆兴时胡铨擢起居郎论史官失职者四一谓记注不必进呈庶人主有不观史之美二谓唐制二史立螭头之下今在殿东南隅言动未尝得闻三谓二史立后殿而前殿不立乞于前后殿皆分日侍立四谓史官欲其直前而閤门以未尝预牒以无班次为辞乞自今直前言事不必预牒閤门以有无班次为拘诏从之　又曰孝宗践阼先是左右史久不除并记注壅积周必大请言动必书兼脩月进乃命必大兼编圣政所详定官　辽史曰辽圣宗诏脩日厯官毋书细事金史曰世宗谓宰臣曰海陵时脩起居注不任直臣
　　故所书多不实可访求得实详而録之参政孟浩进曰良史直笔君举必书自古帝王不自观史意正在此又曰一日世宗屏侍臣与宰臣议事记注官亦退上曰史官记人君善恶朕之言动及与卿等所议皆当与知其于记録无或有隠可以朕意谕之　元史曰英宗时御史李端言朝廷虽设起居注所録皆臣下闻奏事目上之言动宜悉书之以付史馆从之　通纪曰洪武七年命詹同宋濓等纂脩日厯成凡一百卷　又曰词林记曰太祖初建国首设起居注以魏观宋濓为之日侍左右记言动洪武十四年定起居注秩从七品单仲祐詹同尝任焉其后竟废令翰林院史官兼之每朝则立班记事入馆则载笔以从书动以为日厯书言以为寳训永乐洪熙间王直在翰林犹从事于记注宣徳后寖以废矣成化治中臣僚累建言欲复起居注之旧或欲即命史官记时政于其中如宋朝政房之制皆未举行
　　记注二
　　増天子动则左史书之言则右史书之【礼记】　国有简册君举必记言动之微可不慎欤【唐魏知古言】　史官惟询采二史不注起居【唐刘知防言】　记言动不敢侵官【唐文宗尝敕魏謩曰事有不当母嫌论奏謩曰臣顷为誎臣故得有所陈今则记言动不敢侵官】　立侍【宋初记注官与讲读诸儒皆得侍坐迩英閤石扬休奏脩起居注官记言动当立以侍从之】　召侍经筵【宋仁宗初视事退御迩英閤召侍臣讲读而脩起居注官独先出贾黯言召臣下访对动关政体而史臣不得预闻请并召侍经筵诏许之】　分立殿上【宋王介宁宗末除起居舍人言本朝循唐入閤之制左右史不立前殿若御后殿则立朶殿下何所闻见而脩起居注乎乞依欧阳脩王存胡铨所请分立殿上】留身奏事【宋旧制脩注官经筵官许留身奏事而近例无有髙宗时洪遵请复旧制从之】　操笔赤墀下【唐郑覃曰记注操笔赤墀下所书为后世法】　执笔螭头下【见记注一唐文宗】　老儒恬退【宋仁宗时初脩起居注缺中书舍人彭乗在选中帝指乗曰此老儒也雅有恬退名无以易之】　谨厚长者【金世宗尝顾脩起居注王崇璧曰斯人谨厚长者故置诸左右欲诸臣效其为人也】　解其记注【宋仁宗言冯京亦何罪但解其记注旋复之】　记注与制诰为隣【宋英宗在藩邸时闻苏轼名及即位欲以唐故事召入翰林知制诰宰相韩琦曰轼之才逺大器也他日自当为天下用要在朝廷培养之今骤用之则天下之士未必以为然英宗曰且与脩注如何琦曰记注与制诰为隣未可遽授不若于舘阁中近上帖职与之乃召试入史馆】　书之起居注【宋余靖言尝有吕觉以治狱赐对祈易章绶陛下谕之曰朕不欲因鞫囚与人恩泽觉退以告臣臣书之起居注】　书之时政记【宋御史萧之敏劾虞允文允文上章待罪孝宗过徳夀宫太上曰采石之功之敏在何许上为出之敏允文言之敏端方请召归以辟言路上谓其言寛厚命曽懐书之时政记】　迩英延义记注【宋景祐中置崇政殿説书贾昌朝诵说明白帝多所质问昌朝请记録以进赐名迩英延义记注后罢】　迩英记注【宋髙宗时洪遵直学士院帝曰卿再登三馆常典书命今以脩注处卿遂拜起居舍人以经筵官除罢及封章进对宴防锡予讲读问答等事萃为一书名之曰迩英记注】　祥曦记注【乾道二年洪迈为起居舍人言起居注皆据诸处关报始加脩纂虽有日歴时政记亦莫得书景祐故事有迩英延义二阁记注今废不续陛下言动皆罔闻知恐非命侍本意乞今讲读官自今各以日得圣语关送修注官令讲筵所牒报使谨録之因今所御殿名曰祥曦记注制可】圣政日厯【宋孝宗上太皇圣政日厯于徳夀宫】　夀皇日厯【光宗上夀皇日厯于重华宫】
　　兴造
　　原匠人建国辨方正位　体国经野【并周礼】　始建城市而营宫室　水地以县【周礼注曰于四角立植而县以水望其髙下髙下既定乃为位而平地】　置以县眡以景【周礼注曰古文臬假借字于所平之地中央树八尺之臬以县正之眡之以其景将以正四方也】　识日出之景【周礼曰为规识日出之景与日入之景】　昼参日景夜考极星【周礼】　揆之以日【毛诗】　规天矩地【张衡】　审曲面势　右社稷而左宗庙【礼记】　九经九纬经涂九轨【周礼注曰经纬谓涂也经纬之涂皆容方九轨疏曰九经九纬者南北之道为经东西之道为纬】　左祖右社面朝后市【周礼注曰王宫所居也宗祖庙面犹乡也王宫当中经之涂也】　室度以几堂度以筵【堂脩七寻三尺】　宫中度以寻野度以歩涂度以轨　内有九室九嫔居之外有九室九卿朝焉【并周礼】　宫隅七雉城隅九雉【周礼注曰宫隅城隅谓四角浮思也雉长三丈髙一丈】　环涂七轨野涂五轨【周礼疏曰环涂谓绕城道如环然谓之环也野涂国外谓之野】　经之营之庶民攻之不日成之经始勿亟庶民子来　筑室百堵　缩版以载作庙翼翼　捄之陾陾度之薨薨筑之登登削屡冯冯百堵皆兴鼛鼓弗胜　廼立臯门臯门有伉廼立应门应门将将　俾立室家　廼立冡土【并诗】　疏龙首以抗殿【张衡】　既新作于迎风増露寒与储胥【张衡】　増土阶茅茨唐尧以昌　始皇兴阿房而秦祸烈　文帝惜露台而汉祚永【唐薛言】规构鸿侈【隋杨素营仁夀宫规构鸿侈】　营缮相继【唐太宗时翠微玊华营缮相继】军营马监靡不恢崇　佛寺道宫悉皆轮奂【宋太宗时田锡】
　　【言】　趋末弃本【唐景云初作金仙等观韦凑以为方农月兴土虽赀出公主然髙直售庸则农人舍耕取顾趋末弃本恐天下有受其饥者】　以夜继昼【宋丁谓营玊清昭应宫令以夜继昼每绘一壁给二烛】　登洛北絶岸延眺良久【唐髙宗营东都乃登洛北絶岸延眺良久诏即其地营上阳宫】　卜钟山之阳定作新宫【明太祖命刘基卜地定作新宫于钟山之阳増筑新城延亘周围凡五十余里】　止从俭素【金天眷元年命少府监卢彦伦营建宫室止从俭素】　朴素不饰【明太祖新内三殿成曰奉天华盖谨身左右楼曰文武殿后为宫前曰乾清后曰坤寜六宫以次序列皆朴素不为饰】　陂池台榭皆深宫复禁【唐狄仁杰曰古天子陂池台榭皆深宫复禁不欲百姓见之】　武功旧第才蔽风雨【唐蒋世长侍宴披香殿谓太宗曰陛下武功旧第才蔽风雨耳】　阅实工徒【隋崔善为督工徒五百营仁夀宫总监杨素索簿阅实善为执板暗唱无一差缪】　匿匠楼下【宋张商英为相劝徽宗息土木尝葺升平楼戒主者张丞相导至必匿匠楼下过则如初】　书尚书无逸于二阁【宋仁宗置迩英延义二阁写尚书无逸篇于屏】　书大学衍义于两庑【明太祖命侍臣书大学衍义于两庑壁间曰前代宫室多施绘画今用此朝夕观览岂不愈于丹青乎】
　　迁都一
　　原帝王世纪曰帝颛顼始都穷桑后徙商丘　又曰武王代殷以木承水自酆徙都镐　史记曰成王少周公摄行政管叔蔡叔羣弟疑周公与武庚作乱周公奉成王命诛武庚杀管叔放蔡叔以微子启代殷后国于宋周公行政七年成王长周公反政成王北面就羣臣之位成王在丰使召公复营洛邑如武王之意卒营筑居九鼎焉曰此天下之中四方入贡道里均　吴志曰黄初二年孙权自公安郡都鄂改名武昌　又曰黄初元年四月祭南郊即皇帝位迁都建业　　通鉴曰后魏主以平城地寒将迁都洛阳恐群臣不从乃大举伐齐行至洛阳戎服乗马而出谕群臣曰朕世居幽朔欲南迁中土茍不南伐当迁都于此旧人虽不欲内徙而惮于南伐遂定迁都之计　金史曰海陵贞祐二年诏迁都燕京有司图上燕城宫室制度营建阴阳五姓所宜海陵曰国家吉凶在徳不在地使桀纣居之虽卜善地何益使尧舜居之何用卜为　又曰贞元元年以迁都诏中外改燕京为中都府曰大兴　又曰金宣宗决意南迁五月遂发中都七月车驾至南京髙琪请脩南京里城　又曰左司谏仆散毅夫乞更开封府号赐美名以尉氏县为刺郡雎州为防御使与郑延二州左右前后辅京师上曰山陵在中都朕岂乐久居此乎　元史曰世祖在潜邸尝从容语巴图鲁曰今天下稍定我欲劝主上驻跸回鹘以休兵息民何如对曰幽燕之地龙蟠虎踞形势雄伟南控江淮北连朔漠且天子必居中以受四方朝觐大王果欲经营天下驻跸之所非燕不可世祖怃然曰非卿言我几失之后世祖至开平即位遂定都于燕尝曰朕居此以临天下巴图鲁力也　又曰世祖初命刘秉忠相地于桓州东滦水北建城郭于龙冈三年而毕名曰开平继升为上都而以燕为中都四年又命秉忠筑中都城始建宗庙宫室八年建国号曰大元而以中都为大都　通纪曰永乐十四年将建北京宫殿命羣臣防议于是文武羣臣防言北京为上龙兴之地北枕居庸西峙太行东连山南南俯中原沃野千里山川形胜宜兴工营建以为子孙万世帝王之业从之　明纪事本末曰永乐十八年九月北京宫殿垂成诏以明年正月朔御新殿乃命召太子太孙于京师
　　迁都二
　　原少昊徙曲阜【帝王世纪】　盘庚迁于殷不常厥邑于今五古我先王将多前功【书】　匪亟其欲遹追来孝　作邑于丰宅是镐京【并诗】　召公相宅周公成周　维龟正之武王成之　卜云其吉终焉允臧【并诗】　非敢违卜用宏兹贲【并书】　度其夕阳　度其鲜原　廼陟南冈　廼觏于京【并毛诗】　廼正厥位　奠厥攸居　建城市营宫室　太史抱法【周礼】　永命新邑　安定厥邦　永建乃家　四方和防【并书】　四方入贡【史记】　民利用迁【书】　増周之失计未有如东迁之甚者【宋靖康金兵薄城下唐恪议留太子居守而西幸洛帝将从之何言不可乃止】　永嘉不幸暂都江左　方当荡平区宇旋轸旧京【晋王述折桓温】　宣宗南渡弃厥本根　宣宗南播疆宇日蹙【金史】　欲据山河之胜而去冗兵循周汉故事以安天下【宋太祖如西京欲留都洛阳羣臣与晋王光义切谏上曰吾将西迁者欲据山河之胜而去冗兵循周汉故事以安天下也晋王又曰在徳不在险帝曰晋王之言固善不出百年天下民力殚矣遂还】　与大臣宻议数月而行【明永乐十九年迁都北京四月奉天谨身华盖三殿灾主事萧仪言迁都非便上震怒诛之既而科道上言朝廷不当轻去金陵建都于燕故有此变上曰方迁都时朕与大臣宻议数月而行非轻举也言者因劾部院大臣上命言官与大臣午门对辨尚书夏原吉奏曰言官职当言路应诏陈言皆当臣等备员大臣不能协赞大议臣等合当有罪上乃两释之】
　　敎化
　　原圣人以神道设敎【详帝治】　先王观民设敎【易】风以动之　敎以化之　垂世立敎【孔安国诗序】　垂裕后昆【书】宓牺神农敎而不诛　黄帝尧舜诛而不怒【周书】　三皇设言民不违　五帝画像世顺机【何休公羊】　开物成务【易】克绥厥猷【书】　成天之道【礼记】　取地之财【大戴礼】　式
　　和民则　式化厥训　敛时五福　敷佑四方【并书】　天之牖民【诗】　因民为制【周制】　肇脩人纪【书】　长育人材【诗序】　则山髙以居贤依巽风以善俗　范围天地之化而不过曲成万物而不遗　化而裁之谓之变推而行之谓之通　通其变使民不倦神而化之使民宜之【并易系】　章善瘅恶树之风声【书】　并建圣哲树之风声【左氏】着之话言【左】　敎之道艺【周礼】　章善瘅恶以示民厚
　　【礼记】　四方风动惟乃之休【书】　天地尊化【风俗通】　敎思无穷【易】　有卷者阿飘风自南【诗】　敎之防利告之训典【左氏】　风以诗书　以礼敎亲则民不怨【周礼】　以乐敎和则民不乖　以仪辨等则民不越　以俗敎民则民不偷　以刑敎中则民不虣　以誓敎防则民不怠以度敎节则民知足　以世事敎能则民不失职　以贤制爵则民慎徳　以勲制禄则民兴功【并周礼】　每嵗孟春以木铎徇于路【书】　正月朔日布王治于天下【周礼】敎民播种【淮南】　敎民耕农【古史考】　敎民食糓【贾谊新书】
　　神农作敎【管子】　燧人敎渔【尸子】　虙牺敎猎【尸子】　敎民渔田【越絶】　敎民巢居【顔峻始学篇】　节水火【大戴礼】　化腥臊【韩子】养才以任地履时以象天【大戴礼】　敎化若神【淮南子】
　　化如神明【刘邵七萃】　加于百姓刑于四海【孝经】　休风偃物淳化元通【王粲七释】　行于江汉【诗】　声暨海外【七释】　刑于寡妻至于兄弟　诒厥孙谋以燕翼子【并诗】　有典有则诒厥子孙【书】　圣有谟训明征定保【书】　徳音孔昭视民不恌　追琢其章金玊其相【诗】　増王者以敎化为大务【董仲舒防】　民至愚而神【元王恂言于世祖】　吾不之疑则反覆化为忠厚【同上】　久安之民骄佚骄佚则难敎　经乱之民愁苦愁苦则易化　五帝三王不易民而化　汤武承大乱之后身致太平【唐魏征言于太宗】　民力息则生养遂　生养遂则敎化行而风俗美【元大徳时吴元珪言】　治国之要敎化为先　敎化之道学校为本【明太祖谕】　致治在于善俗善俗本于敎化　敎化行虽闾阎可使为君子敎化废虽中材或坠于小人【同上】　方今承平之际正宜讲究此事【金章宗时户部尚书邓俨等言】　不明敎化不知礼义【明太祖谕刘基】列圣所循皆尚徳敎【唐权徳舆对宪宗】　宜以祖考躬行之
　　敎为法【宋张纲对徽宗】　躬履节俭以示四方【宋孝宗时周淙知临安府上言】风化必自近始【同上】　敎化之行当自贵近始【金世宗谕廷臣】人皆以敎化为余事【金章宗时宰臣言今之察举官吏者多责近效以干办为上其】
　　【有秉心寛厚欲行敎化者輙谓之迂濶故人皆以敎化为余事此孝弟所以废也若谕所司官吏有能务行徳化者擢而用之则敎化可行孝弟可兴矣】　儒者所以隆孝悌而敦风俗【唐明宗言】　敦朴素　革浮伪　过行者被嗤于乡　不眤者蒙摈于亲【唐太宗时髙冯言】　禁丧作乐【宋太宗太平兴国六年】　戒饬风俗禁民奢侈【宋光宗诏】　定制度辨上下　服用居室各有差等　抑昏丧过度之礼　禁追逐无名之费【金章宗时宰臣集议】　脩学校崇经术旌节孝使士不趋于文华重农桑寛赋税省徭役禁游惰则民力纾不趋于浮伪【元世祖时姚枢言】　月朔读法【明洪武二年命郡县长吏月朔防民读法】　分敎郡国【明太祖以北方丧乱之后命选国子生往各郡分敎】　社学师儒【各诏天下闾里皆立社学延师儒敎子弟】　大诰三篇训化民俗【明太祖仿成周大诰之制以训化民俗取当世事之善可为法恶可为戒者着为条目既而又续为一篇以申其意使民观感知所劝惩自是民之作非者鲜从化者多故又作三篇其意益切至矣】　家识慈孝人知亷耻【唐太宗时髙冯言】士敦操尚乡耻轻薄【宋文帝元嘉之政】　识朕此懐务相安
　　养　海内之人皆为兄弟【唐太宗诏劳刺史陈君賔】　江左风俗于斯为美【宋文帝】　孝友俭让近于淳古【宋太宗时陈旭十三世同居】民间风俗闻稍淳俭【金世宗言】　刲股割肝咸见庆赏　数世同居輙复其家　孝义所感醴泉甘露芝草异木之瑞史不絶书【宋史论】　本朝之化感人心之深也【唐宪宗时权徳舆言】　宋之敎化有足观者矣【宋史论】
　　来逺
　　原懐逺以徳【尚书】　诞敷文徳【尚书大禹】　舞干羽而有苖格【书】　弗寳逺物则逺人格　无怠无荒四夷来王　明王慎徳四夷来宾　柔逺能迩安劝庶邦【并书】　柔逺能迩以定我王【诗】　惟徳动天无逺不屇　华夏蛮貊罔不率俾　海隅出日罔不率俾【并书】　自西自东自南自北无思不服【诗】　方外百蛮无思不服【汉书】　蛮夷率服【书】　蛮夷懐服【大戴礼】　逺夷稽颡【续汉书】　蛮夷皆服【吕氏春秋】　夷狄思慕【司马相如喻蜀书】　隣国襁负归徳【尚书中候】　四方襁负而至　骏奔稽颡委质重译【张景阳七命】　诸侯同日贡者五百国【帝王世纪】　桀无道囚汤后释之诸侯八译来者六国【尚书大】　逺方来译至者十六国【帝王世纪桑谷合生】四方来附【诗】　一时归汤【帝王世纪一时归汤者三十六国】　通道百蛮【国语武克殷】　肃清万里【晋阳秋髙祖伐公孙】　庶邦丕享【书】　不遐有佐【诗】　近者恱逺者来【论语】　幽邦肆险逺国亡遐【应玚华林园诗】　延颈举踵向风慕义【司马相如喻巴蜀檄】　心歌腹咏乐在归附【胡综为吴质作降文】　日月所照莫不砥属【详帝功】　风雨所至莫不从助【史记五帝本纪】　宻须归文王【吕氏春秋】　夙沙归炎帝【帝王世纪神农氏】　匈奴来朝【汉书宣纪】　鲜卑送玺【晋中兴书元帝大典】　竒肱车至【括地圗】　肃慎来贡【书】　僬侥贡没羽【帝王世纪】　濊貉贡良弓【典论】　西戎献劒【列子周穆王征西戎西戎献昆吾之劒】　西戎献桮【十洲记云周穆王征西戎献桮是百玉之精】　西旅献獒【书】越裳贡雉【史记周本纪越裳贡白雉】　倭王献锦【魏志景初中倭奴王国献文锦】献吉光毛裘【武帝天汉三年西域国王献吉光裘】　火浣以示百寮【魏志】
　　【齐王芳即位西域重译献火浣布诏大将军太尉临试以示百寮】　楛矢陈于玉阶【王沈贺肃慎贡献表】　増徳礼形则逺者来格【唐魏征言】　脩政事则逺人来归【宋吕蒙正言】　民既安利则人敛袵而至　以徳懐逺以惠利民则逺人之归可立而待【宋张齐贤言】　殊方异俗相率向化【宋赵普言】　懐荒振逺谕以赏格【宋太宗时杨亿议弃灵州】逺人来归宜有旌异【明成祖谕】　与民休息遣使往来【宋太】
　　【祖】　声敎逺被自当来賔　脩文徳以来逺　无钝兵而挫锐【宋太祖时田锡言】　示绥懐万国之心　用驾驭四夷之防【同上】　垂天覆之仁　假来王之便【宋真宗时朱允符言】　不使北面则逺方何所瞻仰【唐髙祖时髙丽贡方物帝欲让而不臣温彦博曰辽东本箕子国汉元菟郡不使北面则逺方何所瞻仰】　二嵗一进此非所以来逺人【宋神宗时令洮河诸国限二嵗一进游师雄曰如此非所以来逺人也】　王防圗【唐太宗时逺方朝贡甚众服装诡异命顔师古作王防圗以示后】　西州程【宋太宗太平兴国间髙昌国遣使朝贡太宗以逺人输诚遣王延徳使焉雍熙二年使还撰西州程记以献】　仙晨帝所【隋炀帝在东都以外国朝贡踵至悉召天下竒倡怪伎大陈端门前曵锦谷珥金琲者十余万百官都人列绘褛幔阁夹道被服光丽廛邸皆供帐池酒林胾在所令邀饮食蛮夷嗟咨谓中国为仙晨帝所】　玊帛风云【明永乐时上幸东苑观击毬射柳听文武羣臣外国朝使及在京耆老聚观上顾皇太孙曰可谓万方玉帛风云防矣】　汉文帝却千里马　晋武帝焚雉头裘【唐魏征语】葱岭以东皆奉贡贽【唐髙祖】　西域诸国来朝献地【隋炀帝】诸蕃毕集洛阳【同上】　四国扈从东封【唐明皇封泰山新罗百济儋罗】
　　【倭四国毕赴】　不受康国内附【唐太宗时康国求内附上谓招来絶域靡费百姓谢不受】交趾献前贡物【元世祖将征交趾丞相博果宻曰不如遣一介之使谕以祸福彼能悔过】
　　【自新则不烦兵而下矣帝从之于是交趾感惧遣其王等诣阙谢罪尽献前六嵗所当贡物】　大小逺迩悉奉琛币　东逾辽水重译来附　西南极逺之国俱来朝受封爵【明成祖】






　　御定渊鉴函卷五十三
　　钦定四库全书
　　御定渊鉴函卷五十四
　　帝王部十五【用贤　増崇儒　勤劳　务农责躬　戒惧　谋猷　巡行】用贤一
　　原管子曰昔黄帝得蚩尤明乎天道得太常察乎地利得青帝辨乎东方得祝融辨乎南方得大封辨乎西方得后土辨乎北方黄帝得六相而天下化　左传曰舜举八凯使主后土以揆百事莫不时序地平天成举八元使布五教于四方父义母慈兄友弟恭子考内平外成　论语曰舜有臣五人而天下治孔安国注禹稷契臯繇伯益　帝王世纪曰禹纳礼贤人一沐三握发一食三起　尚书曰髙宗梦傅说爰立作相王置诸其左右命之曰若金用汝作砺若济巨川用汝作舟楫若作酒醴尔惟麴蘖若作和羮尔惟盐梅若嵗大旱用汝作霖雨　帝王世纪曰文王敬老慈幼晏朝不食以延四方之士是以太颠闳夭散宜生南宫适之属咸至是为
　　四臣　毛诗曰棫朴文王能官人也芃芃棫朴薪之槱之毛苌注曰芃芃木盛也棫白桵也山木茂盛万民得而薪之喻贤人众多国家得用蕃兴也　武王曰予有乱臣十人乱理也十人谓周公旦召公奭太公望毕公荣公太颠闳夭散宜生南宫适其一人谓文母也　管子曰桓公在防管仲隰朋见忽有二鸿飞而过公叹曰寡人有仲父犹飞鸿之有羽翼　汉书曰髙帝云夫运筹于帷幄之中决胜千里之外吾不如子房镇国家抚百姓给馈饷吾不如萧何运百万之众战必胜攻必取吾不如韩信三者皆人杰吾能用之此吾所以取天下也　班彪王命论曰举韩信于行阵收陈平于亡命英雄陈力羣策毕举此髙祖之大略所以成帝业也　汉书曰上方欲用文武求之如不及始以蒲轮迎枚生见主父而叹息羣士慕向异人并出卜式防于刍牧羊擢于贾竖　増通鉴曰汉昭烈曰孤之有孔明犹鱼之有水也　又曰晋时海内大乱江东差安中国士民避乱者多南渡江镇东司马王导说琅邪王睿收其贤俊与之共事于是辟椽属百余人刁协卞壸陈頵庾亮等皆与焉　又曰周顗奔琅邪王睿桓彝亦避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣　又曰秦以王猛为相猛刚明清肃善恶着白放黜尸素显防幽滞劝课农桑练习军旅官必当才刑必当罪秦国大治　唐书曰太宗尝曰贞观以前从我定天下间关草昧龄功也贞观以后纳忠諌正朕违为国家长利徴而已　又曰太宗为天策上将军下教以杜如晦等并以本官为学士凡分三番逓宿于阁下号十八学士　又曰帝召马周未至使者四辈敦趣及谒见与语大悦诏直门下省　又曰帝尝曰朕官必以才不者虽亲若襄邑王神符不妄授若才虽仇如魏徴不弃也　通鉴曰明皇谓卢懐慎曰朕以天下事委姚崇以卿坐镇雅俗耳　又曰姚崇宋璟相继为相崇善应变成务璟善守法持正唐世贤相前称房杜后称姚宋他人莫得比焉　唐书曰德宗时外虽有宰相主大议而陆贽常居中参决时号内相　又曰宪宗以裴垍为学士时李绛崔羣与同列又擢韦贯之裴度知制诰李夷简御史中丞皆踵蹑为辅相自它选任罔不精明以成元和之治　宋史曰天子英武乐延天下竒才而尤礼文士扈载与张昭窦俨陶谷徐台符俱被进用　又曰太宗厉精庶政注意辅相以李昉旧德亟加进用继擢吕蒙正张齐贤迭居相位复进贾黄中俾参大政而四臣将顺德美脩明庶政以致承平之治　通鉴曰太宗尝曰朕得寇准犹文皇之得魏徴也　又曰真宗问李沆治道所宜先沆对不用浮薄新进喜事之人此最为先　宋史曰仁宗时晏殊为相殊平居好贤当世知名之士如范仲淹孔道辅皆出其门及为相益务进贤材而仲淹富弼皆进用至于台阁多一时之贤帝亦奋然有意欲因羣材以更治　又曰仁宗用文彦博富弼为相诏百官郊迎范镇曰隆之以虚礼不若推之以至诚近制两制不得诣宰相居第百官不得间见是不推之以诚也愿罢郊迎除谒禁则于御臣之术为两得矣　又曰富弼与文彦博并相宣制之日士大夫相庆于朝帝防觇知之以语学士欧阳脩曰古之命相或得诸梦卜岂若今日人情如此哉　元史曰仁宗即位召世祖朝谙知政务素有声望老臣平章程鹏飞董士选太子少傅李谦左丞郝天挺亷访使程钜夫等诣阙同议庶务　通鉴曰元仁宗尝曰回回以寳玉鬻于官此何足为寳惟善人乃可为宝善人用则百姓安又曰元英宗以拜珠为相谓之曰乃祖穆呼哩佐太祖安图相世祖卿念祖宗令闻岂不尽心拜珠再拜曰臣畏天下事大识见有未尽年少不克负荷无以报圣恩耳　通纪曰明太祖下婺州胡大海荐青田刘基浦江宋濂龙泉章溢丽水叶琛太祖遣使以书币徴之至建康入见命有司创礼贤馆处之　又曰仁宗即位进蹇义少傅杨士竒少保杨荣太子少傅金幼孜太子少保并兼职如故内阁位进三孤始此士竒等旬月间自五品超迁至一品臣子恩遇至此极矣　又曰仁宗赐蹇义杨士竒勑内有云书曰惟后非贤不乂惟贤非后不食自古君臣相遇难矣往绩惟茂永终是圗　又曰孝宗经筵毕召内阁徐溥刘健李东阳谢迁至文华殿取羣臣奏本付溥等面议以次陈奏従容顾问拟议停当然后批答　又曰刘大夏尝召入内廷奏事至御榻前上转视左右即近侍内臣皆退避不与闻也　又曰都御史戴以疾求退不得一日上召刘大夏议事因奏及之曰恐防诚不能动天令臣见陛下日为彼申逹下情上曰卿去説与朕以天下事推诚付托犹家人父子也太平未兆何忍舍我而先归乎
　　用贤二【求贤　优贤附】
　　原贤者国家之器用　欲覇王者托于贤【说苑】　百僚师师百工惟时【书】　万献共惟帝臣【书】　所寳惟贤则迩人安【书】　任天下智力【魏志】　以圣贤者为牧上贤下不肖【周书】　贵人而贱禄【礼记】　善人在上国无幸民【左氏】禹称善人进不善人逺　不有君子其能国乎　能
　　用善人民之主也【并左氏】　任能【礼记】　使能【周礼】　任才尚计【吴志】　知人拔善【虞预晋书】　或以言或以德进【礼记】任贤得人【袁后汉】　举不失徳【左氏】　拔竒取异不问仆【汉武帝】　取士于贤不拘卑贱【陆凯表】　唯其任也何贱之有【左氏】　急贤甚于饥渴用人速于顺流【典论】　收天下之杰【管子】　朝九州之俊【桓谭新论】　收礼名豪【晋中兴书】　网罗羣彦【潘岳】　探海出珠举网罗凤　羣士慕向俊杰来仕【曹植】杖策北渡【东观】　鳞集帝宇【曹植】　迎龙凤于廊庙【抱朴子】登俊乂于垅亩【王粲七释】　林无被服山无韦带【张景阳七命】藂林之下无愁士江河之畔无隐夫【刘向】　河濵无洗
　　耳之士【曹植七启】　渊薮无不收之叹【傅七谟】　髙宗梦傅说【书】　文王见吕尚【伊中】　以币聘伊尹【孟子】　设坛拜韩信【汉书】　吕尚牧渭濵　乐道出狱吏【后汉书】　拔足挥洗揖郦生之说　当食吐哺纳子房之策【班彪王命论】　二老归周四竒入汉【雄】　舜驾五龙汉鼓六翮【抱朴子】　汉用三杰【汉书】　魏基五儁【葛诸子】　使四面从五圣【黄帝】　颛顼年十五而佐黄帝　帝喾年十五而佐帝颛顼【鬻子】　黄帝举风后力牧【史记】　舜左禹而右臯陶【大戴礼】　使少皥主金　使祝融氏主火【越记】　以句龙为后土　命重氏为南正【古史考】　分命羲仲宅隅夷　申命羲叔宅南交分命和仲宅昧谷　申命和叔宅幽都　尊任伯禹
　　尊显之官【并书】　处羣臣之上【诸葛亮表】　分掌四方各如巳视【帝王世纪】　辅佐不阿【淮南子】　智竭其策【汉书】　勇奋其威【虞丘夀王论】　同心同徳【书】　同徳度义【左氏】　得力牧而为五帝先【汉书晁错策】　得咎繇而为三王祖【汉书】　举后稷民除四死【谓饥寒勤苦】　问鬻子民得四生【详帝治】　十夫帝翼【书】　九才乱武【七顺五】　五贤兴二八登帝【魏文与曹洪书】爪牙信布腹心良平　儒雅则公孙董仲舒将相则张安世赵充国【并汉书】　野无遗贤万咸寜　俊民用章家用平康　寅亮天工【并书】　佐化于外【帝王世纪】　其惟吉士相我国家　既获仁人祗承上帝　格于皇天格于上帝　济济多士文王以寜【并书】　蔼蔼王多士萋萋臣尽力【尔雅】　乐只君子家之基　乐只君子家之光　公侯干城　公侯腹心　维申及甫维周之翰【并诗】　衞青在位淮南不敢谋【汉书】　予曰有疏附予曰有奔走予曰有先后予曰有御侮【诗】　如石投水　河润九里【东观】　冀得其泽【庄子】　鱼有水【蜀志】　凤有翼　梓皮革自楚往也【左氏】　天下之士多就之【孟子】　俊乂在官　罔匪正人【书】　六官之长皆民誉【左氏】　元首明哉股肱良哉　股肱喜哉元首起哉【书】　鴥彼晨风郁彼北林　翽翽其羽亦集爰止　振鹭于飞　南山有台北山有莱　肃肃兔罝椓之丁丁　无怨无恶率由羣匹　无竞维人四方其训之【并毛诗】　増举英才无拘定制【汉胡广】　英能承风俊乂咸事【后汉书】　拔岩徒以为相　载钓叟而师之【晋虞预】　鉴啬夫防给之对　思绛侯木讷之功【汉韦彪】　圣主贤臣世以致理【汉胡广】　天下喁喁仰其风采　庙堂纳其髙谋　疆埸宣其智力帷幄容其謇辞　举措禀其程式【并后汉书】　用人当用其所长【元许衡】　用贤转石【汉刘向】　用君子则治【元世祖时防希宪疾笃皇太子遣人问疾因问治道希宪答曰用君子则治用小人则乱】　人主用忠良久益治用邪佞一日多矣【唐杨嗣复】　抑奔竞而崇恬静庶防有难进易退之人【宋王曽】　隆礼貌以尊贤而用之未尽【宋杜范】　十倍此以待天下士犹恐不至【元世祖置集贤馆命谔尔根萨里领之士应诏者尽命馆谷之凡饮食供帐车服之盛皆喜过望有官于宣徽者欲隂败其事故盛陈所给廪饩于内冀帝见之帝果还而问焉对曰此一士之日给也帝怒曰汝欲使朕见而损之乎十倍此以待天下士犹恐不至况欲损之乎】　知人尧舜犹病【唐李绛】　用贤人主之事【宋李昉曰用贤人主之事若受人请是市私恩也故峻絶之使恩归于上】　召诸贤于散地【宋髙宗二十六年躬亲政事收威柄召诸贤于散地】　一时誉望收召略尽【宋理宗时】御极以来亲择羣才　大者为栋梁小者为榱桷【宋太】
　　【宗语】　惟贤是咨士皆在朝廷【唐文宗时】　设此待天下贤士【唐曹确曰太宗着令文武官六百四十三谓房龄曰朕设此待天下贤士】　非敢望拔十得五【宋太宗谓侍臣曰欲博求俊乂于科塲中非敢谓拔十得五止得一二亦可为致治之其矣】其为我博贤士朕将用之【唐文宗】　此名臣也朕将用之【宋太宗飞白书向敏中及张咏二名付中书曰此二人名臣也朕将用之】　有徳老儒请徴用之【元英宗时拜珠言前集贤侍讲学士赵居信直学士吴澄皆有徳老儒请徴用之帝喜曰卿言适副朕心】　朕且大用【宋陈康伯除吏部尚书宰臣议用权尚书高宗曰朕且大用何权为】布衣不次进用【周世宗好防英俊有自布衣上书言事者多不次进用】　下列寘诸要途【宋范纯仁曰太祖用吕余庆太宗用王禹偁真宗用张知白皆从下列寘诸要途】　宰相岂尽由科第【周世宗语】　宰相须用读书人【宋太祖语】　寓意磻溪【宋太宗曲宴后苑作钓鱼诗有云欲饵金钩深未逹磻溪须问钓鱼人意属吕端为相也】　副予前席【真宗时扬亿在告上遣中使致太医视之亿拜章谢上作诗批纸尾有副予前席待名贤之句】注想元老【唐文宗上巳宴羣臣曲江以裴度不赴赐以诗有注想待元老之句】　渴想
　　仪刑【宋神宗以安石为欺复召冯京知枢宻院京以疾未至帝赐诏有云渴想仪刑不忘梦寐】　犹恨致用之晚【宋太宗于吕端骤被奨擢犹恨致用之晚】　致太平必斯人【王旦尝奏事退真宗目送之曰为朕致太平者必斯人也】　自举无先容【唐太宗曰古今用人未尝不因介绍若张行成朕自举之无先容也】　非由左右言【宋英宗以唐介为御史中丞谓之曰卿在先朝有直声故用卿非由左右言也】　闻其彊干召还【张咏在蜀太宗闻其彊干召还为枢宻直学士】　惜闲卿于彊健时【辛次膺拜御史中丞朝徳夀宫髙宗一见谓惜闲卿于彊健时】　受命而来喜于得贤【禇亮事薛举举灭秦王谓曰寡人受命而来喜于得贤】　方羙官缺每欲用卿【明皇以苏颋为中书侍郎劳之曰方羙官缺每欲用卿然宰相议无及者朕为卿恨】　汉高佐命出自亡秦　光武得贤亦资暴莽【后汉书】　齐桓忘管仲之奢僣而録其匡合之大谋汉髙舍陈平之丑行而取其六竒之妙算【晋书】　左禹
　　右臯陶不下堂而天下治【经济编】　夏禹得臯陶为三王祖　齐桓得管仲为五覇长【唐太宗】　帝定祸乱而房杜不言功　王魏善諌而房杜让其直　英衞善兵而房杜济以文【唐书】　孜孜奉国知无不为臣不如龄　兼资文武出将入相臣不如靖　敷奏详明出纳惟允臣不如彦博　济繁治剧众务必举臣不如胄　以諌诤为心耻君不及尧舜臣不如徴　至激浊清疾恶好善臣于数子有一日之长【唐王珪】　汝得象殊重慎微宻【章得象晏殊】　昌朝儒者学问该洽【贾昌朝】　惟汝仲淹汝诚予察【范仲淹】　予晚得弼予心弼悦【富弼】　曰衍汝来汝予黄发【杜衍】　予早识琦琦有竒骨【韩琦】　惟脩惟靖立朝防防【欧阳脩余靖】　素相之后含忠履洁【王素】　襄虽小官多闻予彻【蔡襄　仁宗朝杜衍韩琦为太子中允直集贤院防吕夷简罢相夏竦既除枢宻使复夺之以衍代而章得象晏殊贾昌朝范仲淹富弼及琦同时执政欧阳脩余靖王素蔡襄并为諌官石介作庆厯圣德诗】大臣忠厚如王曽　清纯如张知白　刚正如鲁宗
　　道　质直如薛奎【英宗时司马光言】　氷鉴则有王恕彭韶练逹则有马文升刘大夏　老成则有刘健谢迁　文章则有王鏊丘濬　刑宪则有闵珪戴【明孝宗朝】　原求贤帝咨四岳【书】　明敭仄陋　敷求哲人　勤于求贤旁求俊彦【并书】　开求贤之路　求贤如不及【汉书】　我
　　求懿德【诗】　无幽不求　天赐贤人　梦帝赉良弼【并书】兴能进贤【周书】　举贤【礼记】　举佚民【书】　赞杰俊【月令】
　　聘名士礼贤者【月令】　举贤良文学【汉书】　举尔所知【论语】枚卜功臣　聿求元圣　下民其咨有能俾乂　有能奋庸熙帝之载【并书】　一馈七起【详勤劳篇】　一食三起【帝王世纪】方欲兴文武　毎食未尝不在钜鹿【汉书】　仰山【董子】
　　侧席【后汉】　障贤者死【尸子】　増天下之士骚然而至【寗戚对齐桓公】　拂巾衽褐以企旌车【晋郄诜】　白驹皎皎不离风尘束帛戋戋荣髙物表【唐萧至忠疏】　十室之邑必有忠信三人并行必有我师【汉举孝亷诏】　旁求四方以招贤俊
　　【孔融荐祢衡表】　求贤暂劳垂拱永逸【任昉】　束帛未贲于丘园蒲轮顿毂而不驾【晋虞预上言】　比下诏求贤　又搜逮
　　所遗【唐徳宗】　岂借才异代治今日之天下【唐李绛言】　天生贤才自足以供一代之用【宋崔与之】　止得求名文士　难得有道贤人【唐关播谓德宗曰陛下求贤又使举荐然止得求名文辞士焉有有道贤人肯奉牒丐举邪】　何以副求贤之意【金世宗谓宰臣曰朕在位日浅未能徧识臣下贤否全頼卿等尽公举荐今六品以下殊乏人材何以副朕求贤之意】　思得贤士寤寐不忘【世宗又曰思得贤士寤寐不忘自今朝臣出外即令体访职官及草莱之士可以助治者具姓名以闻】遗逸皆见旌异【宋理宗亲总庶政遗逸皆见旌异】　因民望而并招之【理宗时臣僚多乞召还魏了翁真徳秀上因民望而并招之】　搜访山林隐逸之士【元英宗】　招致山泽道艺之士【元谔尔根萨里劝世祖治天下必用儒术宜招致山泽道艺之士以备任使帝嘉纳之遣使求贤置集贤馆以待之】　分行十道旁求隐逸之士【明太祖命学士詹同等十人分行十道旁求隐逸之士】　手诏趣召【宋孝宗即位立召辛次膺】　奉诏求贤【元程钜夫奉诏求贤江南帝素闻赵孟藡叶李名宻谕必致此二人钜夫又荐赵孟頫等二十余人帝皆擢置台宪】　求贤三十年【元世祖尝谓朕求贤三十年惟得窦汉卿及李俊民二人】　劳于求贤然后成无为之治　乐于忘势乃能致难进之贤【明英宗聘处士吴与弼诏】　求贤圗治宵旰皇皇羣贤偕来布列在位【明宣宗猗兰操】　原优贤就贤体逺尚有徳【礼】　尊有术【汉书】　圣人养贤　大烹养贤【易】礼下贤者【史记】　外礼宰相【汉书】　待以殊礼【东观】　待以
　　师礼【樊英列传】　待以客礼【杨彪云】　天子交匹夫【孟子】　周公下白屋【家语】　五耦而式【大戴礼】　三顾于庐【蜀志】　轩辕膝行【荘子】　文王趋拜　上亲执辔【书】　释旄系韤【帝王世纪】拜于牀下【详帝徳】　毎为之拜【魏志】　不冠不见【汉书】　履而起【邴原列传】　遂至车前【书】　引登御牀【世説】　唆邀入舆【臧荣绪晋书】　为掘新井【管子】　为设虚坐【吴志】　子陵俱卧耳【典畧】　子太非吾吏　有莅任之方是以相屈【晋中兴书】　式商容庐【帝王世纪】　君其力就防【魏志】　终禄其身【嵇康髙士传】封比干墓【书】　载自临防【帝王世纪】　増急登贤之举虚降己之礼【后汉书】　加隆崇之恩极养贤之礼【汉郎顗疏】　唯恐礼之不重【晋皇甫谧】　遇士无礼不可以得贤【淮南子】　侧席以求【光武侧席以求幽人】　下车而揖【光武尝出南郊严遵曵长裾持鹿扇住立不动天子下车而揖】　倾身礼之【王景略有王佐才苻坚倾身礼之以为股肱羽翼】　降寝殿设坛席　尚书奉引延问得失【后汉书】　引至卧内【唐太宗尝引魏徴至卧内访天下事】　赐坐询事【宋真宗时种放见于崇政殿赐坐询事】　见必为兴　去輙临轩以送【唐明皇于姚崇】　入屏不趋赞事不名【汉明帝于包咸】　以辈行呼而不名【唐陆贽始入翰林年尚少以材幸天子帝以辈行呼而不名】　锡以几杖【汉包咸】　赐延年杖【魏文帝引故汉太尉杨彪待以客礼诏曰乃祖以来世著名节年过七十行不逾涯所宜优异以彰旧德其赐公延年杖】　勅赐尚书禄【汉明帝东巡过任城幸郑均舍勅赐尚书禄以终其夀】　御书得贤颂【宋虞允文以枢宻使复为四川宣抚太上御书圣主得贤臣颂以赐孝宗又为制防】　解衣衣之【唐徳宗于陆贽】覆以襭袍【韦绶为翰林学士帝尝幸其院韦妃従防绶方寝学士郑絪欲驰告之帝不许时大】
　　【寒以妃蜀襭袍覆而去】　庭为纳陛【宋真宗毎见吕端肃然拱揖不以名呼又以姿仪瓌大宫廷陛峻特令为纳陛】　乡改旌贤【宋仁宗改王曽乡名曰旌贤乡】
　　崇儒一
　　増通鉴曰汉武帝即位首举贤良方正亲防于庭得董仲舒防天子嘉之于是罢黜百家俾学者知尊孔氏又曰上雅尚儒术使使束帛加璧安车驷马以迎申公又曰诏礼官劝学兴礼以为天下先于是丞相等
　　请为博士置弟子复其身能通一艺以上补文学掌故即有秀才异等輙以名闻上从之自是公卿大夫士吏彬彬多文学之士矣　又曰宣帝时张敞上疏劝上游心帝王之术太平庶防可兴　司马光曰光武绍恢前绪征伐四方日不暇给乃能敦尚经术賔延儒雅继以明章遹追先志临雍拜老横经问道自公卿大夫至于郡县吏咸经明行脩之人是以教立于上俗成于下通鉴曰晋南渡初征南军司马戴邈请笃道崇儒以
　　励风俗从之始立学　又曰晋范寗好儒术尝谓王弼何晏蔑弃典文幽沉仁义以至礼坏乐崩中原倾覆遗风余俗至今为患　又曰齐髙帝问为政于参军刘瓛对曰政在孝经凡宋氏所以亡陛下所以得者皆是也陛下若戒前车之失加以寛厚虽危可安循其覆辙虽安必危齐主叹曰儒者之言可寳万世　又曰魏显祖好读书手不释卷在舆据鞍不忘讲道又好贤乐善李冲李彪王肃等皆以文雅见亲制礼作乐蔚然有太平之风焉　唐书曰贞观六年诏罢周公祠以孔子为先师尽召天下惇师老徳以为学官　又曰张复颖髙祖镇太原引为客以经授秦王及即位召见帝从容曰今日弟子何如复颖曰昔孔子门人三千达者无子男之位臣翼赞一人乃王天下计臣之功过于先圣帝笑曰朕昔受大谊于君今尚记之复颖顿首谢曰陛下乃生知臣叨天功为己力罪也帝大恱　又曰髙宗显庆中刘祥道陈六事其一曰唐有天下四十年未尝举秀才请自六品以下至草野审加搜访无令赫赫之辰斯学遂絶　又曰明皇尊尚经术开馆置学士脩太宗之政皆张説倡之　又曰明皇为太子时褚无量侍读譔翼善记以进厚被礼答及即位以耆老随仗听徐行又为设腰舆许乗入殿中　宋史曰太祖复以窦仪为学士尝召草制仪至苑门望见帝岸帻跣足而坐却立不肯进帝索冠带召入仪遂言陛下创业垂统宜以礼示天下若此恐豪杰闻而解体也帝敛容谢之　又曰太宗留心儒术贡生皆临轩覆试　又曰太宗令以儒行篇刻于版印赐近臣及新第举人　又曰真宗谓陈彭年曰儒术污隆其应实大国家崇替何莫由斯故秦衰则经术道息汉盛则学校兴行其后命厯迭改而风教一揆有唐文物最盛朱梁而下王风寝防太祖太宗丕变敝俗崇尚斯文朕获绍先业谨遵圣训礼乐交举儒术化成实二后垂裕之所致也又君之难在乎听受臣之不易在乎忠直彭年曰陛下圣言精诣足使天下知训伏愿躬演睿思着之翰篇真宗为崇儒术为君难为臣不易二论示之彭年请示辅臣刻石国子学焉　又曰上方兴起道术令邢昺与张雍杜镐孙奭举经术该博德行端良者以广学员　又曰仁宗即位宰相请择名儒以经术侍讲读乃以孙奭为翰林侍读学士尝画无逸图上之帝施于讲读閤　又曰渡江以来进退合义以胡安国尹焞为称首　又曰周必大除秘书少监兼直学士院兼领史职郑闻章草必大制上改窜其末引汉宣帝事必大因奏曰陛下取汉宣帝之言亲制赞书明示好恶臣观西汉所谓社稷臣乃鄙朴之周勃少文之汲黯不学之霍光至于公孙蔡义韦贤号曰儒者而持禄保位故宣帝谓俗儒不达时宜使宣帝知真儒何至杂伯哉愿平心察之不可有轻儒名上喜其精洽欲与之日夕论文　通鉴曰周必大荐朱熹为江西提刑入奏事或要于路曰正心诚意之论上所厌闻慎勿复言熹曰吾平生所学唯此四字岂可隐黙以欺吾君乎　又曰寜宗即位召朱熹为焕章阁待制初黄裳为嘉王府翊善光宗谕之曰嘉王进学皆卿之功裳谢曰若欲进徳脩业追迹古先哲王则须寻天下第一等人乃可帝问为谁裳以熹对及彭年为嘉王府直讲及即位赵汝愚荐之召入经筵　宋史曰理宗即位杜范上言召用名儒发明格物致知诚意正心之学有好议论者乃从而诋訾讪笑之陛下一惑其言即有厌弃儒学之意此正贤不肖进退之机天下安危所系　通鉴曰理宗赠朱熹太师封信国公熹子工部侍郎在入对言人主学问之要帝曰先卿中庸序言之甚详朕读之不释手恨不与之同时也　宋史曰理宗淳祐元年诏曰朕惟孔子之道自孟轲后不得其传至我朝周敦頥张载程颢程颐真见实践深探圣域千载絶学始有指归中兴以来又得朱熹精思明辨表里浑融使大学语孟中庸之书本末洞彻孔子之道益以大明于世朕毎观五臣论著启沃良多今视学有日其令学官列诸从祀以示褒奬之意　宋史赞曰宋嘉定以来正邪贸乱国是靡定理宗继统首黜王安石孔庙从祀升濓洛九儒表章朱熹四书丕变士习身当季运弗获大效后世有以理学复古帝王之治者考论匡直辅翼之功实自帝始庙号曰理其殆庶乎　又曰理宗召真德秀还以为户部尚书入见上迎谓曰卿去国十年毎切思贤乃以大学衍义进复陈祈天永命之说上欣然嘉纳　金史曰世宗谓宰臣曰夫儒者操行清洁非礼不行以吏出身者自幼为吏习其贪墨至于为官习性不能迁改政道兴废实由于此　元史曰宪宗时髙智耀入见言儒者所学尧舜禹汤文武之道自古有国家者用之则治不用则否养成其材将以资其用也宜蠲免徭役以教育之帝従之诏复海内儒士徭役无有所与　通鉴曰元杨惟中用师于蜀获姚枢始重经学乃建书院以许衡为国子祭酒　又曰元仁宗谓侍臣曰朕所愿者安百姓以圗至治然非用儒士何以致此设科取士庶防得真儒之用而治道所兴也　又曰有问库库者曰儒有何好君酷爱之库库曰世祖以儒足以致治命裕宗学于赞善王恂今秘书所藏裕宗仿书当时御笔于学生之下亲署御名习书谨呈其敬慎若此且儒者之道従之则君仁臣忠父慈子孝人伦咸得国家咸治违之则人伦咸失国家咸乱汝慎勿以斯言乱吾国也儒者或身若不胜衣言若不出口然腹中贮储有过人者何可易视也　明纪事本末曰太祖退朝御便殿辄召儒臣论治道　又曰屡遣使求经明行脩之士　又曰秀才张宗濬等随詹事府左春坊官分班直文华殿侍讲毕进说民间利害田里稼穑等事兼陈古今孝弟忠信文学才艺诸故事日以为常　通纪曰仁宗建文阁谓侍臣杨士竒等曰卿等各有职务朕欲得学行端谨老儒数人日侍燕闲偹顾问可咨访以闻士竒等以翰林侍讲王进儒士陈继对蹇义复举学录杨敬等皆命直文馆
　　崇儒二
　　増为世儒宗【东晋初立贺循为世儒宗明习礼乐凡有拟议皆取决焉】　治天下匠【元太祖时夏人以善造弓见知于太祖因毎自矜曰国家方用武律儒者何用律楚材曰治弓尚须用弓匠为天下者岂可不用治天下匠帝闻之甚喜】　百代絶学之倡【宋开禧初任希夷谓周敦頥程颢程頥为百代絶学之倡乞定议赐諡其后皆得赐諡寔自希夷发之】　道学非程氏私言【宋光宗时刘光祖言道学非程氏私言乞定是非别邪正从之】　正学遂明于后世【党禁既开正学遂明于后世真徳秀之力为多】　维持三纲五常之道【元仁宗尝曰儒者可尚以能维持三纲五常之道也】　下开濂洛道学之懿【宋仁宗因王尭臣及第赐中庸篇吕臻及第赐大学篇表章此二篇风厉儒臣是已开四书之端矣上承一祖二宗之心下开濓洛道学之懿不在是乎】　人主当以二帝三王为师【真德秀言于理宗】儒者握持纲常如此其固【元仁宗尝与羣臣语握拳示之曰所重乎儒者为其握持纲常如此其固也仁宗讲学之功如此者皆李孟启之也】　阖户读论语【赵普晚年手不释卷毎归私第阖户启箧取书读之竟日及次日临政处决如流家人发箧视之则论语二十篇也】　终身诵圣言【李沆为相尝读论语或问之沆曰沆为宰相如论语中节用而爱人使民以时尚未能行圣人之言终身诵之可也】　使我稽古临事不惑【太宗诏魏徴虞世南褚亮萧徳言等裒次经史百氏帝王所以兴衰者上之帝曰使我稽古临事不惑者公等力也】　励志讲学懐典刑【理宗赠朱熹太师诏】　初登大寳招徕耆儒【刘光祖疏留朱熹】　笃道崇儒以励风俗【晋元帝时戴邈言】　崇礼儒臣讲求治道【明宣宗谕杨士竒等】　宜近师儒【宋仁宗时王曽以帝初即位宜近师儒即召孙奭冯元劝讲崇政殿】襃表老儒【理宗初立诏襃表老儒】　儒林旧徳【宋赵师民在经筵十余年累请】
　　【补外帝自写诗宠行目以儒林旧徳】　尊宠儒臣【曽公亮擢天章阁待制赐金紫先是待制不改服仁宗面锡之曰朕自讲席赐卿所以尊宠儒臣也】　渴于相见【胡安国入对髙宗曰闻卿大名渴于相见何为累诏不至】　从容咨访【熙寜初吕公着荐程颢为太子中允监察御史里行神宗素知其名数召见毎退必曰频求对欲常常见卿一日従容咨访正午始趋出中人曰御史不知上未食乎】儒者逢辰之幸【景德二年上幸国子监阅库书邢昺奏经版大偹斯乃儒者逢辰之幸上】
　　【喜曰国家虽尚儒术非四方无事何以及此】　儒臣入省议事【元世祖时右相安圗请令儒臣姚枢等入省议事从之】　白衣对崇政殿【景祐初更定雅乐诏求知音者范仲淹荐胡瑗白衣对崇政殿授校书郎】　就寝起读终篇【孝宗时朱熹投匦进封事帝已就寝起读终篇】　咨时务访治道【明太祖进攻州由寕国道徽州召儒士唐仲实姚连等咨时务访治道】　北面立而问道【周主飬老于太学北靣立而问道】　当用经术明于大谊【汉昭帝曰公卿大臣当用经术明于大谊者】　馆阁之职文史为先【宋孝宗时吕祖谦除直秘阁时方重职名非有功不除中书舍人陈骙驳之孝宗批云馆阁之职文史为先祖谦所进采取精详有益治道故以宠之可即命词】　果才而贤虽白身亦用【元仁宗时李孟等言方今进用儒者而老成日以凋谢四方儒士成才者请擢任之俾学者有所激劝帝曰卿言是也自今勿限资级果才而贤虽白身亦用之】　尽令读书知为治之道【宋太祖诏武臣尽令读书】　天子礼乐之司【唐中书舍人陆坚以学士供拟太盛无益国家议白罢之张説闻之曰古帝王功成则有奢满之失今陛下崇儒向道躬自讲论延置豪俊则丽正院乃天子礼乐之司所费细而所益者大陆生盖未逹邪帝知遂薄坚】　翰林深严之地【宋太祖曰翰林深严之地当得宿儒防之范质等曰窦仪清介重厚然已自翰林迁端明矣帝曰非斯人不可处禁中卿当谕以朕意】　详明礼乐　博渉典坟　为儒学之宗师　乃荐绅之领表【周世宗留田敏诏】　阐文治　儒学向臻　周岩廊以聘隐沦　盛科以来才彦
　　勤劳一
　　原抱朴子曰黄帝生而能言役使百灵可谓天授自然体之者犹复不敢端坐而得道故陟王屋而受丹经到鼎湖而飞流珠登崆峒而问广成之具茨而事大隗适东岱而奉中黄入金谷而谘子心论导养而质素二女精推歩则访山稽力牧讲占候则询风后着体诊则受雷岐审攻战则纳五音之防穷神奸则记七泽之辞相地理则书靑乌之说救伤残则缀金冶之术故能毕记秘要穷尽道真遂升龙以髙济与天地乎罔极　史记曰黄帝代神农诸侯有不従者従而征之未尝宁居东至海登桓山及岱宗西至崆峒登鸡头南至江登熊湘北逐獯粥合符釡山而邑于涿鹿之阿迁徙无常行以师兵为营衞　帝王世纪曰尧命禹以为司空继鲧治水乃劳身渉勤不重径尺之璧而爱日之寸阴手足胼胝故世传禹病偏枯足不相过至今巫称禹歩是也淮南子曰禹之趋时冠挂而不顾履遗而不取　又
　　曰禹沐淫雨栉疾风决江疏河凿龙门辟伊阙乗四载随山刋木平治水土定七百国　鬻子曰禹饭一馈而七起曰吾不恐四海之士留于道路也恐其留吾门也是以四海之士皆至禹当朝廷门可以罗雀　符子曰禹让天下于竒子竒子曰君言佐舜劳矣凿山川通河汉首无发股无毛故舜也以劳报子我生而逸不能为君之劳矣　増通鉴曰周宣王尝晏起姜后脱簮于永巷待罪王于是勤于政事早朝晏罢卒成中兴之治又曰汉武帝时太子每諌征伐上笑曰吾当其劳以逸遗汝　又曰宣帝兴于闾阎知民事之艰难及亲政事励精为治　唐书曰太宗问房龄萧瑀曰隋文帝何如主对曰文帝勤于为治每临朝或至日昃卫士传餐而食亦励精之主也上曰文帝不明而喜察事皆自决不假羣臣羣臣既知主意惟取决受成虽有愆违莫能諌争　又曰宪宗尝与宰相论治道于延英殿日旰暑甚汗透御服宰相恐上体倦求退上留之曰朕入宫中所与处者独宫人宦官耳故乐与卿等共谈为理之要殊不知倦也　又曰文宗恭俭儒雅出于天性尝读太宗政要慨然慕之及即位鋭意于治毎延英对宰臣率漏下十一刻　又曰唐制天子以只日视朝文宗命辍朝放朝皆用双日凡除吏必召见访问观察其能否故太和之初政事脩饬号为清明　宋史曰太宗孜孜为治毎御长春殿视事罢复即崇政殿临决日旰未遑御膳谢泌言请自今长春罢政既膳后御便坐不报　又曰真宗尝谓邢昺郑注礼记世子篇云文王以忧勤损夀武王以安乐延年朕以为本经指意必不然且夏禹焦劳有圭之赐而享国永年若文王忧人之心不自暇逸縦无感应岂至亏损夀命邪　又曰孝宗清燕毎访政事曰朕毎厌宦官女子之言思与卿等欵语欲知朝政阙失民情利病　又曰嘉定间范钟为崇政殿説书进对帝曰仁宗时甚多事钟对曰仁宗始虽多事乃以忧勤致治徽宗始虽无事余患至于今日帝恱　通纪曰明太祖谕侍臣曰朕即位有年常常勤励自勉待旦即临朝晡时而后还宫夜卧不能安席披衣而起或仰观天象见一星失次即为忧惕或量度民事有当速行者即次第笔记待旦发遣
　　勤劳二
　　原惟徳之勤　克勤于　与民用勤　勤思劳体勤而礼下　勤于吏事　祗勤于德夙夜弗逮　文王既勤止我应受之　自强不息　劳谦匪懈　忧民救水【越绝】　闷不容息　禹爱惜寸阴【帝王世纪】　汤不弃尺日昼决狱　夜理书　夜不暇寝　夜分而寝　不懈
　　于位　政事简心　惟徳日新　万惟懐　不僣不滥不敢怠遑　无怠无荒四夷来王　过门不入冠挂不顾【砥柱铭】　荷挿戴笠　栉风沐雨　簮坠不顾　身执畚锸　自操耰耜　尽力沟洫　夫负妇戴　烧不暇拂濡不给旋【路史】　手不生爪胫不生毛　股无防胫无毛　手生重茧　胫无朝　身亲其劳　肌色皯黣　増旧劳于外　其勤王家【书】　昧旦丕显后世犹怠　艰难险阻备尝之矣【传】　此陛下宵衣旰食之时【李绛对宪宗】　此岂王安寝时【后唐张承业谓晋王】　勤心庶政日有咨询【宋孝宗】　上忧勤如此今何可不言【李浩言于孝宗】　忧勤于路朝之顷　切劘于广厦之间【理宗时李宗勉建言】　索烛以记明而即行【金宣宗谓太子曰吾尝夜思天下事索烛以记明而即行汝亦当然】　未明而朝日昃始罢【明太祖】　怠荒是戒厉精是圗【明孝宗时大学士刘健上言祖宗黎明视朝一日奏事二次迩者视朝太迟散归或至昏暮乞怠荒是戒厉精是图上嘉纳之】勤于听断四鼓即兴【明太祖】　夜分五鼓犹阅章奏【明世宗虽脩元西内而权纲总夜分五鼓犹阅章奏】
　　务农
　　原务农重谷　命农勉作　并耕而食以劝农也【尸子】劳农劝民惟农是务【国语】　威戒农用【国语】　纪农协功兴锄利氓　农天下之本【汉书】　五谷万民之命　民以食为天【史记】　不耕受其饥【详帝治神农教】　咨十二牧食哉惟时【尚书】　厯象日月星辰敬授人时　寅賔出日平秩东作【尚书】　嗟嗟保介惟莫之春【毛诗】　告布于万民【説苑】　乃疆乃理乃宣乃亩　命我众人痔乃钱鏄　嵗事来辟稼穑匪懈【并毛诗】　明时播草木【大戴礼】　播时百谷【尚书】率时农夫播厥百谷【毛诗】　初开借田【王隐晋书武帝】　乃以元日祈谷于上帝【礼记】　乃择元辰亲载耒耜【月令】　天子亲耕【谷梁】　躬耕劝农【风俗通】　天子三推【月令】　为大田【张衡东京赋云】　借于千亩之田【潘岳借田】　为借千亩【礼记】　亦服尔耕十千维耦【毛诗】　躬三推【月令】　发止千亩以帅万国【缪袭许昌宫赋田云】　冕而朱纮【礼记】　履文舄佩明珠【陆注太经】　神农亲耕【详帝治】　禹稷躬稼【论语】　耕于钜定【汉书武纪】　耕于钩盾【汉书昭纪上耕于钩盾弄田应劭曰时帝年九嵗未能亲耕帝借钩盾宦者近署故徃试耕为戱弄也】増本立而太平可议【唐李渤言农国之本本立而太平可议】　农事不
　　脩则乐土为墟【晋王导】　农桑衣食之本【元仁宗谕司农】　当以力田为先【宋辛弃疾言于孝宗曰人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣】　当使之耕耘织纴【唐刘晏】　农不劝而耕者众【唐韩琬言贞观永徽之间农不劝而耕者众】　劝农耕作【宋太祖谕郡国长吏】　虑失播种【宋真宗幸太一宫大雪帝谓宰相曰雪固丰稔之兆苐民力未充虑失播种卿等其务振劝毋遗地利】　弭兵轻赋专意于农【辽太祖】　敦本务农屡诏劝助【宋仁宗】　劝农桑教纺绩【辽太宗】务本业抑游手【金太宗诏】　农月常务一切罢省【唐明皇诏凡农】
　　【月州县常务一切罢省】　农劳之时戒饬省事【宋仁宗诏孟夏农劳之时令监司戒饬州县省事劝民力田】　毋或追扰以妨农时【宋仁宗诏】　毋淹刑狱以妨农务【辽圣宗诏】　条晰劝农之绩【宋真宗诏举亲民之官悉令条晰劝农之绩以为殿最黜陟】　学校农桑之绩【明太祖勒中书令有司考课必有学校农桑之绩违者降罚】　置劝农司【宋真宗时钱彦逺疏本朝转运使提防刑狱知州通判皆带劝农之职而徒有虚文无劝农之实宜置劝农司以知州为长官通判为佐举清强幕职州县官为粮官先以垦田顷亩及户口数屋塘山泽沟洫桑柘着之于籍然后设法劝课嵗终农隙转运使考核之第其赏罚】　立司农司【元世祖中统初髙天锡谓丞相博罗左丞张文谦曰农桑衣食之本古之王政莫先于此愿留意丞相以闻帝悦命立司农司以天锡为中都山北道巡行劝农使】　设营田使【明太祖渡江以康茂才为营田使谕以脩筑隄防专掌水利分廵各防】　遣巡郡县【明文皇诏毎嵗遣人巡郡县凡嵗之丰歉民之休戚欲周知也】　但寛其力勿夺其时　是乃妨农何名为劝【金宣宗时言者请遣官劝农至秋成考其绩以甄赏宰相言民恃农以生初不待劝但寛其力勿夺其时而已遣官不过督州县计顷亩严期防而已是乃妨农何名为劝上是其言】　立农师【宋太宗令民推练土地之宜明艺之法者一人县补为农师蠲其税役民有怠于农务者农师察之】置田鼓【明太祖令民每村置一鼓凡遇农桑时月晨起击之】　田家诗【后唐明宗时大有年唐主与冯道从容问曰今嵗虽丰百姓赡足否对曰谷贵饿农谷贱伤农因述聂夷中田家诗云二月卖新丝五月粜新谷医得眼前疮剜却心头肉其言近而易晓明宗顾左右录其诗常以自诵】　豳风图【明宣宗得赵孟頫豳风圗因赋长诗一章揭于便殿之壁】　耕夫记【明宣宗道路见耕夫因录其语作耕夫记】　织妇词【宣宗又作织妇词一篇复绘圗揭于宫掖及戚里令知民事之艰】　农桑辑要【元世祖惓惓于农桑一事颁农桑辑要之书于民】　景德农田勅【宋真宗命丁谓等参详删定景徳农田勅五卷】　农器勿算【真宗时吕夷简初知濵州代还言农器有算非所以劝力本也遂诏天下农器皆勿算】　旬上雨雪【宋仁宗诏诸州旬上雨雪】　早嵗习知稼穑【辽兴宗诏】　尝歴外任稔知民间之事【元世祖谓侍臣曰朕尝歴外任稔知民间之事想前代之君虽享富贵不知稼穑艰难者甚多其失天下皆由此也】　观稼于郊一嵗再出　躬耕籍田以先天下【宋仁宗】　命藏微时耕具【宋髙祖命藏耕具以示子孙文帝见之有惭色近侍进曰大舜躬耕歴山伯禹亲事水土陛下不覩遗物安知先帝之至徳稼穑之艰难乎】　命图所歴艰难【明太祖命圗所歴艰难以示子孙上谓侍臣曰朕本农家祖父皆长者今圗此者后世子孙富贵易骄使观之知王业艰难也】　刻耕夫织妇蚕女之形【周世宗留心稼穑命工刻木为耕夫织妇蚕女之状置于禁中】采阴晴丰凶验之説【真宗勤政恤农每雨雪不时忧形于色时邢昺为礼部尚书以其素习田事多委曲访之初田家察阴晴丰凶皆有状老农之相者率有验昺多采其説为对】　徧歴农家【洪武间圜丘成帝出视太子従行因命左右导之徧歴农家观其居处饮食器用还谓之曰汝知农之劳乎其所居不过茅茨草户所服不过练裳布衣所饮食不过菜羮粝饭而国家经费皆其所出故令汝知之】　道中耕耒【明宣宗道中见耕者以数往眎之下马従容询稼穑事因取所执耒三推耕者初不知上也中官语之乃惊罗拜令随至营人赐钞】　召观稼于后苑【宋仁宗幸后苑御寳岐殿观刈麦谓辅臣曰朕作此殿不植花卉而嵗以种麦欲知稼穑之不易也　又哲宗召辅臣观稼后苑】　飨先农于东郊【髙宗亲飨先农于东郊行籍田礼】　耕籍不事虚文【明太祖曰耕籍一以供粢盛一以劝农务本也朕即位以来恒举行之惟欲使民尽力于农亩以遂其生养非事虚文】　秉耒贵有实心【明宣宗时礼部进籍田仪注上观之谓侍臣曰先王制籍田率天下务农天子公卿躬秉耒耜贵有实心耳不然三推五推何益于事】　斥教坊杂伎【明孝宗即位耕籍田毕宴羣臣教坊以杂伎承应或出防语马文升厉色曰新天子当知稼穑艰难岂宜以此凟乱宸聪即斥去】　用田家典故【明宪宗初行耕籍田礼上率百官祀先农毕释祭服秉耒三推户部尚书马昻捧青箱后随京府耆老二人驭牛二人曲躬按犁教坊乐工执防旗夹陇讴歌一唱百和飐旗而行上秉耒三往三返如仪既毕乃坐观三公九卿助耕毕教坊前呈应用田家典故】　籍田颂【贞观初太宗既耕籍岑文本奏籍田颂文致华赡】　躬耕籍田记【宋仁宗命宰臣张士逊撰】
　　责躬
　　原禹汤罪已其兴也勃焉　山崩川竭为之出次【左】台榭不涂驰道不除【谷梁】　日有食之天子不举【左】罪当朕躬弗敢自赦　万方有罪在予一人予一人有罪无以尔万方　万姓仇予予将畴依　百姓有过在予一人【并尚书】　禹见罪人问而泣之【説苑】　汤旱而祷【孙卿子】　成王思慕【琴操】　翦爪【汤旱】　截发【曹瞒传云操常出军行经麦中令士卒无败麦犯者死操马腾入麦中操曰制法而自犯之何以率下请自刑因援剑割发以置地】　舍宫寝【列子云黄帝忧天下不治也】　避正殿【钟离意别意諌明帝】　山崩川竭君为不举【左传】　大荒则不举大札则不举　天地有灾则不举　有大故则不举【并周礼】　年不顺成食无乐【礼记】　大祲食不兼味【谷梁】　凡日月食令去乐　四镇五岳崩令去乐　大怪异烖令去乐　诸侯薨令去乐大札令弛乐　大灾令弛乐　大臣死令弛县【并周礼】山崩川竭为之彻乐【左】　大札素服　大荒素服　大灾素服【并周礼】　年不顺成则素服素车【礼记】　汤之救旱素车白马【尸子云汤之救旱也素车白马布衣身婴白茅以身为牲当此时也歌鼓舞止】降服垂缦【传云山崩川竭君为之垂缦】　増旱蝗责躬【贞观二年以旱蝗责躬大赦】　灾异责躬【宋英宗治平三年】　久旱责躬【金章宗以久旱下诏责躬宰臣上表待罪诏答曰朕徳有愆上天示异卿等各趋乃职思副朕懐】　责躬脩徳【宋仁宗时太白犯嵗星又犯执法余靖疏言】　此朕之责百姓何罪【元仁宗时京师久旱民多疾疫帝自责明日大雪】　此朕之愆岂卿等所致【又左丞相哈克繖言彗星之异由臣等不才所致愿避贤路帝云】　朕今闻过　朕亦当自戒　恐不免斯过【并唐太宗】　痛自悔【太宗云昨责王珪等痛自悔】　痛自悔咎【宋吴芾劝髙宗专务脩德痛自悔咎】　上遽引咎【明皇引咎罢市舶】　下诏罪已【宋寜宗时临安火迫太庙】　草勅引过【明仁宗命杨士竒就榻前草勅引过】　使知朕悔过之意【宋髙宗建炎三年以久阴下诏以四失罪已仍榜朝堂徧论天下使知朕悔过之意】　朕尝自思岂能无过【金世宗尝谓宰臣曰朕方前代明君固不可及至于不纳近臣谗言不受戚里私谒亦无愧矣朕尝自思岂能无过过而能改庶防无咎省朕之过颇喜兴土木之工自今不复作矣】痛自咎悔以感人心【德宗幸奉天陆贽言今盗徧天下宜痛自咎悔以感人心帝従之故奉天所下制书虽武人悍卒无不感动流涕】　举行故事恐不足以应天变【宋神宗时韩维入对帝曰天久不雨朕日夜焦劳奈何维曰陛下忧闵旱灾损膳避殿此乃举行故事恐不足以应天变当痛自责已广求直言】　惟德弗未足以当天心【徽宗建中时日食四月朔帝下诏责躬王觌当制有惟徳弗未足以当天心之语宰相去之乃力请外补】　将止于减膳彻乐分祷羣祀而已乎抑当外此而反求诸躬乎【理宗时灾异谴告杜范上言】　意者听纳不得于理与　狱讼非其情与　赋敛失其节与　忠言谠论鬰于上闻而阿防壅蔽以成其私者众与【宋神宗以天久不雨命韩维草罪已诏诏出人情大恱】刻石记功不若下哀痛之诏　摛翰颂羙不若颁罪
　　巳之文【石晋少帝塞河决欲刻石纪功杨昭俭諌止之】　恻怛爱民之政徒为空言而百姓不被其恩　哀痛责躬之诏不着事实而四方不以为信【宋髙宗时滕康上言】
　　戒惧一
　　原吕氏春秋曰成汤之时有谷生于庭昏生至旦而大合拱史请卜其故汤退卜者曰吾闻祥者福之先也见祥而为不善则福不至妖者祸之先也见妖而为善则祸不至于是早朝晏退问疾吊防务镇抚百姓三日而谷亡　韩诗外曰昔周文王寝疾五日而地动东西南北不出四郊有司请曰臣闻地之动为人主也今者君王寝疾五日而地动四面不出国郊羣臣皆恐曰请移之文王曰奈何其移之也对曰兴事动众以増国城其可移之文王曰夫天之见妖以伐有罪我必有罪故天以罚我也今又专兴事动众以増国城是重吾罪也不可请改行重善移之其可以免乎于是遂谨其礼秩皮革以交诸侯饰其辞令币帛以礼俊士颁其爵列等级田畴以赏羣臣行无防何而疾止　増通鉴曰汉光武七年三月晦日食诏百僚各上封事其上书者不得言圣【胡致堂谓光武此诏脩已格天超出百王之表】　又曰明皇时日食素服俟变录囚多所贷遣赈防灾患罢不急之务　又曰宋璟上言议者直以月蚀脩刑日蚀脩德或言分野之变冀有揣合臣以谓君子道长小人道消止女谒放谗夫此所谓脩徳也囹圄不扰兵甲不凟官不苛治军不轻进此所谓脩刑也陛下常以为念虽有亏食将转而为福且君子耻言浮于行愿动天以诚无事空文帝嘉纳五代史曰后唐明宗广夀殿灾有司理之请加丹雘
　　帝喟然叹曰天以火戒我岂宜増以侈邪　宋史曰太宗端拱元年以嵗旱彗星谪见诏曰朕以身为牺牲焚于烈火亦未足以答谢天谴当与卿等审刑政之阙失稼穑之艰难卹物安人以祈元祐　又曰仁宗时日食帝谓执政贾昌朝等曰谪见于天愿归罪朕躬卿宜究民疾苦思所以利安之昌朝对曰陛下此言足以弭天变臣敢不夙夜孜孜以奉陛下帝又曰人主惧天而脩德犹人臣畏法而自新也　又曰英宗治平二年以雨灾诏责躬初学士草诏曰执政大臣其惕思天变帝书其后曰雨灾专以戒朕可曰协徳交脩　又曰熙寜七年春天下久旱饥民流离帝忧形于色对朝嗟叹欲尽罢法度之不善者王安石曰水旱常数尧汤所不免此不足扰圣虑但当脩人事以应之帝曰此岂细事朕所以恐惧者正为人事之未脩耳　元史曰世祖至元末有星孛于帝座帝忧之夜召博果宻入禁中问所以消天变之道对曰易震之象曰君子以恐惧脩省诗曰敬天之怒又曰遇灾而惧三代圣王克谨天戒鲜不有终汉文之世同日山崩者二十有九日食地震频嵗有之善用此道天亦悔祸海内乂安此前代之鉴也因诵文帝日食求言诏帝悚然曰此言正合朕意可复诵之通纪曰洪武十三年五月雷震谨身殿大赦下诏曰
　　宰辅失职首除奸恶锄根翦蔓刑戮之际不无过焉甚非上帝好生之德今者雷震谨身殿朕甚惧焉
　　戎惧二
</div>
    <div class="pagination">
<a href="御定渊鉴类函_page50.html">上一页</a><span>...</span><a href="御定渊鉴类函_page46.html">46</a><a href="御定渊鉴类函_page47.html">47</a><a href="御定渊鉴类函_page48.html">48</a><a href="御定渊鉴类函_page49.html">49</a><a href="御定渊鉴类函_page50.html">50</a><span class="current-page">51</span><a href="御定渊鉴类函_page52.html">52</a><a href="御定渊鉴类函_page53.html">53</a><a href="御定渊鉴类函_page54.html">54</a><a href="御定渊鉴类函_page55.html">55</a><a href="御定渊鉴类函_page56.html">56</a><span>...</span><a href="御定渊鉴类函_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
