<!DOCTYPE html>
<html>
 <head>
  <meta charset="utf-8"/>
  <title>
   说略 - 第 14 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说略 - 第 14 页/共 15 页
  </h1>
  <div class="content">
   益州草木记雅州名山县出虞美人草如鸡冠花叶两相对唱虞美人曲皆应拍而舞他曲则否贾氏谈録褒斜山谷中有虞美人草状如鸡冠大叶相对或唱虞美人则两叶如人拍掌之状颇中节拍酉阳杂俎云舞草出三雅独茎三叶叶如决明一叶在茎端两叶居茎之半相对人或近之抵掌讴曲叶动如舞崔融为瓦松赋云谓之木也访山客而未详谓之草也验农皇而罕记段成式难之曰崔公博学无不该悉岂不知瓦松已有着説引梁简文诗依檐映昔耶成式以昔耶为瓦松殊不知昔耶乃是垣衣瓦松自名昨叶何成式亦自不识也
　　蓟草名复古编云芙也字林蘮蒘也似芹説文无蓟字止有蘮即蓟也韵防广韵亦无之按本草有小蓟有大蓟陶隠居云小蓟是猫蓟大蓟似虎叶多刺俗名青刺蓟又曰千针草又曰老虎刺地名蓟门即今蓟州陈蔵器云蓟门多蓟故以名地叶皱茎芒有似罽布故字从之作蘮作蓟又姓后汉书有蓟子训古乐府云道傍兔何尝可络田中燕麦何尝可获言虚名无用也盖兔丝非而有之名刘禹锡文作兔葵燕麦非也今按兔虚名是也燕麦滇南霑益一路有之土人以为朝夕常食非虚名也此丹铅总録所记今南中四五月间有雀麦状似麦而无粒此即燕麦未可知也
　　郁金芳草也四月初生苖似姜黄花白质红末秋出茎心无实根黄赤取四畔子根去皮火干之生蜀西戎马药用之胡人谓之马蒁岭南者有实似小豆蔲不堪噉今郁林州也周礼郁人凡祭祀賔客之祼事和郁鬯以实彞十二叶为百草之英十叶为贯百廾贯筑以煮之为郁逺方郁人所贡合而酿酒以降神也筑舂也即楚贡包茅以缩酒之类魏略云生大秦国二三月花如红蓝四五月采花即香然大秦国去长安四万里至汉始通不应三代时得此草也味辛或曰味苦旧説若兰故曰郁金香今之郁金作燖潘臭本草又云不香今将染妇人衣最鲜明然不柰日炙染成衣则微有郁金之气然本草木部中又有郁金香岂草木二种邪字书郁下注木丛者于郁下注芳草古人用以饰屋则当从艸以涂壁如椒房之义若以木则当如柏梁矣
　　诗终朝采蓝説文蓝染青草也蓝三种蓼蓝如蓼染緑大蓝如芥染浅碧槐蓝如槐叶染青皆可作淀色成胜母故曰青出于蓝而青于蓝赵岐云陈留人以种蓝染绀为业绀深青扬赤色杜子美诗有蔚蓝天段成式云蓝纸盖言天色云色皆如其蓝也李益诗蓝叶郁重重蓝花石榴色少女归少年光华自相得此又红蓝花与前所説蓝异按古今注云燕支叶似蓟花似蒲公土人以染名为燕支中国谓之红蓝以染粉为面色谓为燕支粉今人以重绛为燕支非燕支花所染也燕支花所染自为红蓝耳旧谓赤白之间为红即今所谓红蓝也扬子云解嘲曰四皓采荣于南山文选汉书诸注皆以荣为荣名按説文但云荣桐木也一曰草华谓之荣而不详其所自出是即伯夷采薇鲍焦采蔬盖采之以为食也山海经鼓镫之山有草焉名荣其叶如桞其本如鸡卵食之已风是也
　　今称漠北之地曰黄沙白草汉书鄯善国本名楼兰出胡桐白草孟康曰草之白者胡桐似桑而多曲师古曰白草似莠而细无芒其干熟时正白色牛马所嗜也胡桐亦似桐不类桑虫食其树沫出下流名胡桐泪可以汗金银也
　　葵之种类不一有丘葵广雅曰蘬丘葵也有胡葵广志曰其花紫赤有冬葵陶隠居曰以秋种葵覆养经冬至春作子谓之冬葵本草图经云苖叶作菜茹更甘美管子曰桓公北代山戎得冬葵布之天下是也有蜀葵尔雅所谓菺戎葵者也郭璞云如木槿华戎蜀盖其所自因以名之花有五色有红者又号一丈红又有黄蜀葵与蜀葵颇相似叶尖狭多刻缺夏末开花浅黄色蕋心下作紫檀色本草衍义云与蜀葵别种非为蜀葵中黄者也有锦葵花小叶圆有终葵一名落葵一名天葵一名繁露一名承露一名藤葵尔雅所谓蔠葵蘩露是也郭璞云大茎小叶紫黄色陶隠居云人家多种之叶惟可鲊子紫色女人以渍粉傅面为假色俗呼为胡燕脂蜀本图经云蔓生叶圆厚如杏子如五味子生青熟黒所在有之食疗云其子令人面鲜华可爱取蒸烈日中曝干挼去皮取仁细研和白蜜傅之甚騐博物志云人食落葵为狗所齧作疮则不瘥有龙葵本草唐本注云即闗河间谓之苦菜者叶圆花白子若牛李子生青熟黒但堪煮食不任生噉孟诜云其味苦挼去汁食之食醤心镜云龙葵作羮粥食之并得图经云惟北方有之北人谓之苦葵叶圆似排风而无毛有菟葵尔雅曰莃菟葵郭璞注云颇似葵而小叶状如藜有毛汋啖之滑广志云兔葵瀹之可食本草唐本注云苖如龙苪叶光泽花白似梅茎紫色煮汁极滑堪食刘禹锡所谓动摇春风者也有荆葵一名芘防尔雅曰荍蚍衃是也郭璞注云似葵紫色陆玑云似芜菁华紫緑色可食微苦有钱葵丛低又一种千叶可爱有凫葵马融传曰桂荏凫葵叶圆似莼生水中一名水葵有蒲葵可食叶似葵而大中作扇谢安取蒲葵扇中者捉之是也有露葵顔氏家训云蔡朗父讳纯遂呼莼菜为露葵王维诗云松下清斋折露葵意谓带露之葵不指莼菜盖莼菜非辋川所有宋玉讽赋云烹露葵之羮曹植七啓云霜蓄露葵语并在蔡朗前亦不指莼菜有楚葵即水中芹菜有泽葵即莓苔鲍昭芜城赋泽葵依井是也齐民要术又有鸭脚葵紫茎葵白茎葵春葵秋葵按葵类虽多鲜不堪茹古人重之故豳风七月烹葵周礼醢人馈食之豆其实葵菹仪礼赞者一人执葵菹以授主妇公仪休食葵而美鲁监门女婴谓马佚食园葵嵗利亡半鲁漆室女谓马佚践园葵使终嵗不厌葵味崔实云六月六日可种葵中伏后可种冬葵九月作葵菹干葵潘岳闲居赋菜则緑葵含露齐周颙答王俭云緑葵紫蓼荆楚嵗时记云仲冬菜经霜芜菁葵等杂菜干之并为咸菹齐民要术有种葵法甚详又谓种葵三十亩胜作十顷谷又尔雅翼云葵为百菜之王味尤甘滑今人絶不食此是以亦鲜种之不知何故
　　蒟醤郑曰浮留刘渊林蜀都赋注縁木而生其子如桑椹熟时正青以蜜蔵而食之辛香生巴蜀岭南司马相如使蜀而求之也其状似荜拨故有土荜拨之号今岭南人但取其叶及藤合防榔食之谓之蓼而不用其实按今人谓窭叶西南夷传南越食唐蒙枸醤晋灼注枸音矩徐广注枸一作蒟音窭木似谷树其叶如桑用叶作醤酢羮刘徳云实长二三寸味酢取以为醤羮小顔云枸者縁木而生实不长二三寸味辛似姜不酢月令四月苦菜秀今人多不识其的为何物也考神农本草一名荼草一名游冬凌冬不死诗云谁谓荼苦又堇荼如饴尔雅云荼苦菜是也又顔氏家训引易通卦验图云苦菜生于寒秋经冬歴春乃成一名游冬叶似苦苣而细断之有白汁花黄似菊又按唐王氷注素问引古月令四月呉葵华而无苦菜秀一句本草呉葵龙葵析为二条其形与性所説不殊孙真人千金方治手肿亦用呉葵唐本草注呉葵云即闗河间谓之苦菜者亦既晓了矣乃复分苦菜龙葵为二条何耶俗作鹅儿菜又名野苦荬
　　晋书载陆机造王武子武子置羊酪指示陆曰卿呉中何以敌此陆曰千里莼羮末下盐豉或者谓千里末下皆地名莼豉所出之地而世説载此语则曰千里莼羮但末下盐豉耳此语似非地名东坡诗曰每怜莼菜下盐豉又曰未肯将盐下莼菜坡意正协世説然杜子美诗曰我思岷下芋君思千里莼张钜山诗曰一出修门道重尝末下莼观二公所云是又以千里末下为地名矣湖人陈和之言千里地名在建康境上其地所产莼菜甚佳计末下亦必地名缃素杂记渔隠丛话皆引世説之言以谓末下当云未下而渔隠谓千里者湖名且引酉阳杂俎酒食类中有千里之莼然末下少见出处千里莼言者甚多如南北史载沈文季谓崔祖思曰千里莼羮非闗鲁卫梁太子啓曰呉媿千里之莼蜀慙七菜之赋呉筠食移曰千里莼羮万丈名脍千里之莼其见称如此今建康千里湖莫知的在何处而莼菜亦絶无生者
　　五加皮蜀中名白刺颠陶隠居云酿酒主益人道家用此作灰亦以煮石与地榆并无别法东华真人煮石经曰舜常登苍梧之山曰厥金玉之香草朕用偃息正道此五加也又异名曰金盐王屋仙人王常曰何以得长乆何不食石蓄金盐母又曰宁得一把五加不用金玉满车谯周巴蜀异物志文章草赞曰文章作酒能成其味以金买草不言其贵文章草即五加皮也
　　杜诗江莲摇白羽天棘蔓青郑樵云天棘栁也此无所据且栁可言秪在初春若茶留客之日江莲白羽之辰必是深夏栁已老叶浓隂不可言矣若夫蔓云者可言兔王不可言栁此俗所易知天棘非栁明矣按本草索隠云天门冬在东岳名淫羊藿在南岳名百部在西岳名管松在北岳名颠棘颠与天声相近而反名也
　　范子计然曰杜衡杜若出南郡汉中大者大善本草以杜若一名杜蘅非也杜若一名杜莲一名白莲白芩若芝生武陵川泽及寃句叶似山姜而有文理根似髙良姜而细味辛香花黄赤子赤色大如棘子中似豆蔲又絶似旋复根殆欲相乱叶小异尔广志曰楚蘅亦非也嵇康合欢蠲忿萱草忘忧通志乃曰萱草曰合欢草又曰无忧草何也今萱曰忘忧花本草云食之令人好欢乐无忧至于合欢亦曰令人欢乐无忧是其性味同也萱一名宜男丹棘万年韭鹿葱亦名忘归草陆士衡诗安得忘归草言树背与襟即诗焉得谖草言树之背之意而字书莣即忘忧萱尔雅莣草似茅可为绳説文作杜荣则谬之甚矣惟合欢多种难辨唐注云叶如皂荚槐等极细五月花发红白色所在山涧中有之或曰合昏秋实作荚子极细薄崔豹古今注云一名青棠似梧桐树枝叶繁弱互相交结风来輙自相解了不牵缀树之阶庭使人不忿叔夜种之舎前故云然也又引董子云欲忘人之忧则赠之以丹棘欲蠲人之忿则赠之以青棠诗话云心胷填错为肺灌取合欢皮煮服之其叶至夜即合故曰合昏字书本作棔朝舒夕敛故名合棔木俗转为合欢又曰合婚杜子美诗合婚尚知时夗央不独宿故图经曰夜合也衍义曰花色如蘸晕线上半白下半肉红散垂如丝为花之异其緑叶夜合又谓之夜合花即今之乌茸树但其花不香耳又草有夜合花栁子厚诗夜合花开香满庭也今水田中有草名夜合草又何首乌即交藤亦名夜合见通志草木略又酉阳杂俎载胡椒结子两两相对叶晨开暮合合则褁其子于叶中是亦当为合昏椒矣又南海有菜四叶相对夜合昼开名合欢菜见番禺杂记又武林西山旧有双竹院名曰扶竹其笋名合欢笋
　　香木初一种也膏脉贯湿则能成实此为沈水香然沈水香其类有四谓之熟结自然其间凝实者也谓之脱落因木朽而自解者也谓之生结人以刀斧伤之而后膏脉聚焉故言生结也又谓之虫漏因虫伤蠧而后膏脉亦聚焉故言虫漏也自然脱落为上而其气和生结虫漏则气烈斯为下矣沈水香过四者外则有半结半不结为弄水香弄水香者番语为婆菜者是也因其半结则实而色重半不结则不大实而色褐好事者故语之鹧鸪斑是也婆菜中则复有名水盘头水盘头结实厚者亦近乎沈水但香木被伐其根必有膏涌溢故亦结但数为淫其气颇腥烈故婆菜中水盘头为下矣余虽有香气既不大凝实若是一品号为香大凡沈水婆菜茂香此三名尝出于一种而毎自有髙下其品类名号为多尔不谓沈水婆菜香各别有种也三者其产占城国则不若真腊国真腊不若海南诸黎峒海南诸黎峒又皆不若万安吉阳两军之黎母山至是为冠絶天下之香无能及之矣
　　段成式酉阳杂俎叙香木云一木五香根旃檀节沈香花鸡舌叶藿香胶薫陆按旃檀与沈香两木元异鸡舌即今丁香耳今药品中所用者亦非藿香自是章叶南方至多薫陆小木而大叶海南亦有薫陆乃其胶也今谓之乳头香五物逈殊元非同类也
　　今之苏合香如坚木赤色又有苏合油如黐胶今多用此为苏合香按刘梦得传信方用苏合香云皮薄子如金色按之即少旋即起良久不定如虫动然者佳也如此则全非今所用者更当精考之耳
　　旧説蔷薇水乃外国人采蔷薇花上露殆不然实用白银或鈏为甔甑采蔷薇花蒸之成水屡采屡蒸积而为香此所以不败但西域蔷薇花其气馨非常故大食国蔷薇虽水贮琉璃缶中蜡宻封其外香犹彻透开数十步洒着人衣袂经数十日香不歇也顷年欧罗巴国人利玛窦居南都取此中蔷薇花蒸水然香味逈不及矣有麫树则南中桄榔也酒树则椰也肉树则端溪猪肉子也大如杯炙而食之味如猪肉而美椰似酒耳甘而薄亦不堪饮若逊国树叶汁取停之数日即为佳酒枸楼国仙浆取之树腹中又乌孙国青田核以水注之少顷成酒不可久注久注则苦不可饮此乃真酒树也灵帝时西域献夜舒荷大如盖长一丈一茎四莲夜舒昼卷亦曰月出则舒也又名望舒荷
　　説畧卷二十八
　　钦定四库全书
　　説畧卷二十九　　　　明　顾起元　撰虫注上
　　基山有【音敝孚】状如鸡三首六目六足三翼食之无卧青丘山有灌灌状如鸠其音若呵佩之不惑柜山有鴸【音株】状如鸱而人手其音如痹其鸣自号也见则其县多放士祷过山有瞿如状如防而白首三足人面丹穴山有凤皇状如鸡五采而文饮食自然自歌自舞见则天下安宁令丘山有颙状如枭人面四目而有耳其鸣自号也见则天下大旱松果山有防【音彤】渠状如山鸡黒身赤足可以已符禺山有鴖状如翠而赤喙可以御火英山有鸟状如鹑黄身而赤喙其名曰肥遗食之已疠可以杀虫羭次山有槖状如枭人面一足冬见夏蛰服之不畏雷天帝山有栎状如鹑黒文而赤翁【音瓮】食之已痔臯涂山有数斯状如鸱而人足食之已瘿鹿台山有凫徯状如雄鸡而人面其名自呌也见则有兵翠山有鸓状如鹊赤黒而两首四足可以御火莱山多罗罗是食人崇吾山有蛮蛮状如凫一翼一目相得乃飞见则天下大水钟山有钦防状如雕而黒文白首赤喙虎爪其音如晨鹄见则县有大兵鵕鸟状如鸱赤足直喙黄文白首音如鹄见则其邑大旱昆仑之丘有钦原状如蜂大如鸳鸯蠚鸟兽则死蠚木则枯玉山有胜遇状如翟而赤食鱼其音如録见则其国大水章莪之山有毕方状如鹤一足赤文青质白喙其鸣自呌也见则其邑有譌火三危山有鸱一首而三身状如【音洛】翼望山有鵸防【猗余二音】状如乌三首六尾而善笑服之使人不厌又可以御凶上申山有当扈状如雉以其髯飞食之不眴目崦嵫山有鸟状如鸮而人面蜼身犬尾见则其邑大旱带山有鵸防如乌五采而赤文自为牝牡食之不疽虢山多寓状如鼠而鸟翼其音如羊可以御兵蔓聮山有防羣居而朋飞毛如雌雉其鸣自呼食之已风单张山有白鵺【音夜】状如雉而文首白翼黄足食之已嗌痛可以已痸灌题山有竦斯状如雌雉而人面见人则跃其鸣自呼也北嚣山有【般冒二字】状如鸟人面宵飞昼伏食之已暍梁渠山有嚣状如夸父四翼一目犬尾音如鹊食之已腹痛可以止同太行山有防状如鹊白身赤尾六足善惊其鸣自詨马成山有鶌鶋状如乌首白而身青足黄其鸣自詨食之不饥可以已寓阳山有象蛇状如雌雉而五彩自为牝牡景山有酸与状如蛇四翼六目三足其鸣自詨见则其邑有恐小侯山有鸪【姑习二音】状如乌而白食之不灂轩辕山有黄鸟状如枭而白首食之不妒发鸠山有精卫状如乌文首白喙赤足常衔西山之木石以堙东海卢其山有【音黎】鹕状如鸳鸯而人足见则其国多土功防山有絜钩状如凫而鼠尾善登木见则其国多疫北号山有鬿【音祈】雀状如鸡而白首鼠足虎爪食人首山多鸟状如枭而三目有耳其音如録食之已垫廆山有鸰防【铃要二音】状如山鸡而长尾赤如丹火而青喙服之不眯崌山有窃脂状如鸮而赤身白首可以御火复州山有跂踵状如鸮而一足彘尾见则其国大疫瑶碧山有鸩状如雉恒食蜚【此与食蝮蛇之鸩鸟异】支离山有婴勺状如鹊赤目赤喙白身其尾若勺其鸣自呼堇理山有青耕状如鹊青身白喙白目白尾可以御疫丑阳山有防余状如乌而赤足可以御火以上见山海经勒毕国贡细鸟方尺玉笼盛数百头形如大蝇状似鹦防声闻数里之间影娥池有司夜鸡从夜至晓一更为一声五更为五声有喜日鵞日出时衔翅而舞有升蕖鸭赤色每止于芙蕖上不食五谷唯咂叶上垂露亦名垂露鸭以上见洞冥记羽山之北有青鸐善鸣人面鸟喙八翼一足毛色如鸡行不践地祗支国有重明之鸟其状如鸡其鸣似凤能搏逐虎狼大月氐国贡双头鸡百足一尾鸣则俱鸣条支国有鳷鹊形髙七尺解人语其国太平则羣翔胥徒国有沈明石鸡色如丹大如燕常在地中应时而鸣声能逺彻掘地而得天下太平翔飞而出以为嘉瑞昆明国有嗽金鸟形如雀而色黄饴以真珠饮以龟脑鸟常吐金屑如粟可以为器呉越嶲献背明鸟形如鹤止不向明巢常对北闻钟磬笙竽之声则奋翅摇头含明国有鸿鵞色似鸿形如秃鹙腹内无肠羽翮附骨而生无皮肉也雌雄相眄则生产有鸳鸯形似鴈生于石穴中万嵗一交则生雏千嵗衔毛学飞瀛洲有蔵珠鸟如凤身绀翼丹毎翔鸣而吐珠累斛岱舆玉梁有五色蝙蝠黄者无肠倒飞腹向天白者脑重头垂自挂黒者如鸟至千嵗形变如小燕青者毫毛长二寸色如翠赤者止于石穴穴上入天视日出入以上见拾遗记大食弼琶罗国有骆驼鹤长六七尺有翼能飞或烧赤热铜铁与之食见异域志
　　招摇山有狌狌状如禺而白耳伏行人走食之善走杻阳山有鹿蜀状如马而白首其文如虎而赤尾其音如謡佩之宜子孙亶爰山有类状如狸而有髦自为牝牡食者不妒基山有猼【音博】訑状如羊九尾四耳其目在背佩之不畏青丘山有兽状如狐而九尾音如婴儿食人食者不蛊柜山有狸力状如豚有距其音如狗吠见则其县多土功长石山有长石状如禺而四耳其音如吟见则郡县大水尧光山有猾褢状如人而彘鬛穴居而冬蛰其音如斵木见则县有大繇浮玉山有彘状如虎而牛尾音如吠犬是食人洵山有防【音还】状如羊而无口不可杀也鹿呉山有蛊雕状如雕而有角音如婴儿食人钱来山有羬羊状如羊而马尾其脂可以已腊符禺山有葱聋状如羊而赤鬛英山多防牛竹山毫彘状如豚而白毛大如笄而黒端羭次山有嚣状如禺而长臂善投天帝山有谿遗状如狗席其皮者不蛊臯涂山有如状如鹿白尾马足人手而四角黄山有状如牛而苍黒大目小次山有朱厌如猿而白首赤足见则大兵崇吾山有举父状如禺而文臂豹虎而善投昆仑之丘有土蝼如羊而四角食人玉山有狡如犬而豹文角如牛音如吠犬见则其国大穰章莪山有狰状如赤豹五尾一角其音如击石隂山有天狗状如狸而白首其音如榴榴可以御凶三危山有【傲噎二音】状如牛白身四角毫如披蓑食人翼望山有讙状如貍一目而三尾其音能夺百声可以御凶服之已瘅中曲山有駮状如马而白身黒尾一角虎牙爪音如鼓音是食虎豹可以御兵邽山有穷竒状如牛猬毛音如獋狗食人崦嵫山有孰胡马身鸟翼人面蛇尾是好举人诸毗水多水马状如马文臂牛尾其音如呼带山有防疏状如马一角有错可以辟火谯明之山有孟槐如貆而赤豪音如榴榴可以御凶熏水多耳鼠状如鼠而菟首麋身音如獋犬以其尾飞食之不防【音采大腹也】可以御百毒石者山有孟极状如豹文题白身善伏其鸣自呼边春山有幽鴳【音遏】状如禺而文身善笑见人则卧其鸣自呼蔓聨山有足訾状如禺而有鬛牛尾文臂马蹏见人则呼单张山有诸犍状如豹长尾人首而牛耳一目善咤行则衔其尾居则蟠其尾灌题山有那父状如牛而白尾其音如訆潘侯山有旄牛状如牛而四节生毛少咸之山有窫窳状如牛而赤身人面马足音如婴儿食人狱沄之山有山【音晖】状如犬而人面善投见人则笑其行如风见则天下大风北岳山有诸怀状如牛而四角人目彘耳其音如鸣防食人隄山有狕【音么】状如豹而文首敦头山多【音勃】马牛尾而白身一角其音如呼钩吾山有狍鹗羊身人面目在腋下虎齿人爪其音如婴儿食人北嚣山有独【音谷】状如虎而白身犬首马尾彘鬛梁渠山有居暨状如猬而赤毛其音如豚太行山有防状如麢羊四角马尾而有距善还【旋舞也】其鸣自呌马成山有天马如白犬而黒头见人则飞其鸣自防天池山有飞鼠状如兔而鼠首以其背飞阳山有领胡状如牛而赤尾其颈状如勾瞿其鸣自詨食之已狂泰戏山有防防【音栋】状如羊一角一目目在耳后其鸣自呼干山有獂【音原】状如牛而三足其鸣自詨伦山有罴状如麋其川在尾上【川窍也】泰山有狪狪【音桐】状如豚而有珠其名自防空桑山有軨軨状如牛而虎文其音如钦其鸣自呌见则天下大水余莪山有犰狳【仇余二音】状如菟而乌喙鸱目蛇尾见人则眠见则螽蝗为败耿山有朱獳状如狐而有翼见则其国有恐姑逢山有獙獙【音毙】状如狐而有翼其音如鸿防见则天下大旱凫丽山有蠪侄状如狐而九尾九首虎爪音如婴儿食人防山有峳峳【音攸】状如马而羊目四角牛尾其音如獋狗见则其国多狡客尸胡山有妴【音婉】胡状如麋而鱼目其鸣自防踇【音敏】隅山有精精状如牛而马尾其鸣自呌北号山有猲狙【音苴】状如狼赤首鼠目其音如豚食人钦山有当康状如豚而有牙见则天下大穰剡山有合窳状如彘而人面黄身赤尾音如婴儿食人亦食虫蛇见则天下大水太山有蜚【音翡】状如牛而白首一目而蛇尾行水则竭行草则死见则天下大疫甘枣山有防【音那】状如□鼠而文题食之已瘿霍山有朏朏状如狸而白尾有鬛食之可以已忧昆吾山有蠪蚳状如彘而有角其音如号食之不眯蔓渠山有马腹状如人面虎身音如婴儿是食人敖峯山有夫诸状如白鹿而四角见则其邑大水扶猪山有防【音银】状如貉而人目厘山有犀渠状如牛苍身音如婴儿有【音颉】状如獳犬而有鳞其毛如彘鬛苦山有山膏状如逐【即豚字】赤若丹火善詈放臯山有文文状如蜂枝尾而反舌善呼蛇山有狼状如狐而白尾长耳见则国内有兵丰山有雍和状如蝯赤目赤喙黄身见则国有大恐依轱山有獜【音吝】状如犬虎爪有甲善駚【鞅奋二音】食者不风乐马山有其状如彚赤如丹火见则国大疫倚帝山有狙如状如鼣【音吠】鼠白耳白喙见则国有大兵鲜山有【音移】即状如膜大赤喙赤目白尾见则邑有火歴石山有梁渠状如狸而白首虎爪见则国有大兵即公山有蛫【音诡】状如龟白身赤首可以御火白民之国有乘黄状如狐其背上有角乘之寿二千嵗北海内有騊駼状如马有駮状如白马锯牙食虎豹有蛩蛩状素如马一走百里有罗罗状如虎而青青丘国有狐四足九尾朝阳谷有天呉八首人面八足八尾皆青黄汜林有狌狌知人名其为状如豕而人面巴蛇之西有旄马状如马四节有毛昆仑山有开明身大类虎而九首皆人面东向立昆仑上犬封国有吉量文马缟身朱鬛目若黄金乘之寿千嵗林氏国有驺吾大若虎五彩毕具尾长于身乘之日行千里流波山有防状如牛苍身而无角一足出入水则必风雨其光如日月其声如雷黄帝得其皮为鼓橛以雷兽之骨声闻五百里流沙东有防踼左右有首有双双三青兽相并淑士国有狌鸟五彩而有冠衡天山有猎猎黒虫状如熊南方有【音菌】狗青兽如菟以上见山海经荒外大山不昼木火中有鼠重千斤毛长二尺细如居火中以水沃之即死其毛可为火浣布北方层氷厚百丈有鼠在氷下土中重千斤其毛八尺为褥可以郤寒其皮蒙鼓声闻千里南方有无损兽人割取肉不病其肉自复肉可作防西方荒中有讹兽状若菟人面能言常欺人西荒有倒寿如虎豪长三尺人面虎足口牙一丈八尺北方有穷竒似牛而色狸尾长曵地其声似狗狗头人形钩爪锯牙逢忠信之人啮而食之逢奸邪者则捕禽兽而饲之以上见神异经翕韩国有飞骸兽如鹿青色死而头尾及骨皆飞去大秦国有花蹄牛其色駮髙六尺尾环绕其身角端有肉蹄如莲花善走多力迹在石上皆如花形脩弥国献駮骡髙十尺毛色赤斑背有日月之象以上见洞冥记炎洲有风生兽似豹青色大如狸烧之薪尽而不然毛亦不焦以铁锤鍜其头数十乃死张口向风须臾复活火林山有火光兽大如鼠毛长三四寸或赤或白可为布以上见十洲记魏文时尸涂国献青色之牛足如马蹄日行三百里瀛洲有兽名嗅石其状如麒麟嗅石则知有金玉吹石则开岱舆有嗽月形如豹夜喷白气其光如月可照数十亩昆吾山有兽大如兔毛色如金食土下之丹石穴地为窟亦食铜铁胆肾皆如铁其雌者色白如银以上见拾遗记海有却尘犀然其角辟尘致之于座尘埃不入猰防龙头马尾虎爪长四百尺善走以人为食封傲山中有怒毛兽若不嗔毛短三寸若嗔毛长三尺日南郡出果下牛乐浪郡出果下马并髙三尺以上见述异记蔡荼义兽两头似鹿见后汉书虒虎之有角者见尔雅梼杌如虎毛长六尺人面虎足猪牙尾长一丈八尺见蟫史貀豹无前足见尔雅
　　怪水有旋龟状如龟而鸟首虺尾其音如判木佩之不聋可以为底柢山之水有鯥状如牛陵居蛇尾有翼羽在魼下音如留牛冬死而夏生食之无肿疾英水多赤鱬【音懦】状如鱼而人面音如鸳鸯食之不疥泿水有虎蛟鱼身蛇尾音如鸳鸯食者不肿可以已痔黒水有鱄鱼状如鲋而彘毛其音如豚见则天下大旱太华山有肥六足四翼见则天下大旱招水多防鱼其状如鼈其音如羊丹水多人鱼观水有文鳐鱼状如鲤鱼身鸟翼苍文白首赤喙常行西海游于东海以夜飞其音如鸾鸡其味酸甘食之已狂见则天下大穰桃水多防【音滑】鱼状如蛇而四足食鱼洛水多蛮蛮鼠身鼈首音如吠犬涴水多冉遗之鱼鱼身蛇首六足其目如马耳食之使人不眯可以御凶蒙水有蠃鱼鱼身而鸟翼音如鸳鸯见则其邑大水渭水有鳋【音骚】鱼状如鳣鱼动则其邑有大兵滥水有魮【如玭二音】之鱼状如覆铫鸟首鱼翼鱼尾音如磬石之声是生珠玉诸毗之水多滑鱼状如鱓赤背音如梧食之已疣彭水多鯈【音由】鱼状如鸡而赤毛三尾六足四首其音如鹊食之可以已忧谯水多何罗之鱼一首十身音如吠犬食之已痈嚣水多鳛鳛【音褶】之鱼状如鹊十翼鳞皆在羽端音如鹊可以御火食之不瘅大咸山有长蛇其毛如彘豪其音如鼓柝敦薨之水多赤鲑敦水多防防【音沛】之鱼食之杀人瀤泽多防【音藻】鱼如鲤而鸡足食之已疣诸怀之水多鮨【音诣】鱼鱼身而犬首其音如婴儿食之已狂浑夕之山有蛇一首两身名曰肥遗见则大旱晋水多鮆鱼状如儵而赤鳞其音如叱食之不骚决水多人鱼状如防鱼四足音如婴儿食之已痴疾留水有【音防】父之鱼状如鲋鱼鱼首彘身食之已呕浴水有大蛇赤首白身其音如牛见则邑大旱食水多鳙鳙之鱼状如犁牛其音如彘鸣水多箴鱼其状如儵其喙如箴食之无疫疾山下水多堪防之鱼涂水多防防【条容二音】状如黄蛇鱼翼出入有光见则邑大旱沣水有珠蟞【音鳖】鱼状如肺而有目六足有珠其味酸甘食之无疠深泽有鮯鮯【音蛤】之鱼状如鲤而六足鸟尾其鸣自呌又多蠵龟苍体水多鱃鱼状如鲤而大首食者不疣泚水多茈鱼状如鲋一首而十身其臭如蘼芜食之不防【止失气也】膏水多薄鱼状如鳣而一目其音如欧见则天下大旱子桐水多防鱼状如鱼而鸟翼出入有光其音如鸳鸯见则天下大旱渠猪水多豪鱼状如鲔赤喙尾赤羽可以已白癣劳水有飞鱼状如鲋食之已痔同鲜水有鸣蛇状如蛇而四翼音如磬见则邑大旱阳水多化蛇状如人面而豺身鸟翼而蛇行其音如叱呼见则邑大水正回水多飞鱼状如豚而赤文服之不畏雷可以御兵豪水多旋龟状如鸟首而鼈尾其音如判木槖水多修辟之鱼状如黾而白喙其音如鸱食之已白癣狂水多三足龟食者无大疾可以已肿来需水多鯩鱼黒文状如鲋食者不睡合水多防鱼状如鳜居逵苍文赤尾食者不痈可以为瘘休水多防鱼状如蜼而长距足白而对食者无蛊疾可以御兵从水多三足鼈枝尾食之无蛊疫海内南经有巴蛇食象三嵗而出其骨服之无心腹之疾以上见山海经北方有石湖有横公鱼刺之不入煮之不死以乌梅二枚煮之则熟食之可止邪病东南海中温湖有鳐鱼长八尺食之宜暑以上见神异经善苑国贡一蟹长九尺百足四螯因名百足蟹汉有丹虾长十丈须长八尺有两翅其鼻如锯数过国贡能言龟长一尺二寸盛以玉匣豁一孔以通气东方朔日唯承桂露以饮之以上见洞冥记含明国有大螺名躶歩负其殻露行冷则复入其殻生卵着石则软取之则坚明王出世则浮于海际渊洞有鱼长千丈色斑鼻端有角喷水为云轮囷五色员峤有氷蚕长七寸黒色有角有鳞以霜雪覆之然后作蠒长一尺其色五彩织为文锦入水不濡投火不燎有神龟八足六眼背负七星日月八方之图腹有五岳四渎之象岱舆有萤火大如蜂声如雀八翅六足以上见拾遗记东海有牛鱼形如牛剥其皮悬之潮水至则尾起潮水落则尾伏南海有水虫名筯有小蟹大如榆荚筯开甲食则蟹亦出食筯合甲蟹亦还入为筯取食生死不离龙巢山下丹水中有丹鱼割其血涂足可渉水如履平地以上见述异记南方有泠虵长数尺色白不螫人执之泠如握氷见酉阳杂俎
　　中土有枳首之虵西方有共命之鸟康居之鸡尾长三尺频伽之鸟音遍十方海凫毛长三丈蛱蹀翅阔四尺北冥之鹏翼若云条支之雀卵如瓮鷮雉之尾六尺海虾之湏四尺驺虞尾长于身啄木舌长于咮狻猊尾大于斗鴮鸅胡大于囊
　　带无足鴹一足獂三足从从六足鼅鼄八足鲎十二足海月三十足蝍蛆四十足马蚿百足三足之蟾气中人四足之蟹毒中人鸟八足怀板而含墨射工三足角弩而气矢
　　河豚以三为部鳜鯞以三为率鸡崇朝而三唱羊一嵗而三生虎之搏物势止三跃鼠之易肠月则三吐巫峡之猿三声而断肠益州之蚕三熟而充贡鼋卵如鸡子一产三百数丸取土作丸三百而潮至
　　牛曰斑特猪曰长喙参军羊曰须髯主簿鸡曰长鸣都尉鵞曰兀地奴龟曰衣督邮鼈曰河伯从事蟹曰横行介士鲛曰河伯健儿鼍曰河伯使者燕曰天女鹊曰神女蝉曰齐女蚓曰歌女螟蛉曰戎女蜚曰香娘子鹪曰巧妇蜮曰射工乌曰哺公鸽曰飞奴鹬曰翠奴鸥曰功曹又吐绶鸟亦曰功曹鼋曰长史雀曰嘉賔于菟曰山君猿曰参军童子鱼曰土父蟋蟀曰王孙又曰懒妇鼅鼄曰社公虾蟇曰田父鸢曰风伯雝曰雪姑蚊蚋曰黍民螳蜋曰圻父鴽曰蛑母蟏蛸曰喜子莺曰金衣公子蜻蛉曰赤弁丈人鸜鹆曰八哥乌鱡曰海若白事小吏山中辰日称雨师者龙也山中申日称人君者猴也山中未日称赤吏者麞也山中卯日称丈人者兔也虫寓屋壁者曰守宫鸟在川泽者曰泽虞或名虎为李父或呼鸠为郭公蝎或名为主簿鱼或名为秦皇杜伯以尾而螫人缢女悬而自毙鸟应泰山役者或名曰催工雀自塞北来者或名曰突厥
　　螾入耳蛭虮入肉短狐含沙射影则疮蠼螋遗溺中影则疾鼷鼠口甘所啮不痛鸮鸟声恶所鸣不祥禺获人而笑猦见人而慙迅头举石以摘人拜衔矢而反射罴熊直眼而恶人之横目孔雀文尾而妒人之美衣天门山之封蟒以气而噏人先提山之钩蛟以尾而钩人蜀山之玃掠媍人而结室西方之要路人而求合龙珠在颔鲛珠在皮蛇珠在口鼈珠在足鱼珠在眼蚌珠在腹孕环之兔怀于左腋文毛间包百五十年转脑而隠形怀珠之蛇喜投暗见人张口而吐气如烬鹿戴玉而角斑鱼怀珠而鳞紫通天之角戴于犀首明月之珠出于鲸目鹊喙槐实而结玉于脑麝啖柏叶而结香于脐燕识寳而羣鹊龙取珠而拏鼄嗽金如雀而吐金蔵珠如鳯而吐珠易定之水马吐珠刘鋹之苑羊吐珠蛇报隋侯衔珠而照乘龙鬭武宁坠珠而如轮牝马产石于咸阳大如升而有緑毛白龙吐黄金于汾州广有尺而长五寸
　　螺饰器鲛饰刀蜃饰墙鵕防饰冠华虫饰衮兕皮制铠厘尾注干狼牙柱式鼍皮冒鼓明瓦透光凫羽为旌鹭翰为缞鸿鴈之羽为仪鸊鹈之膏莹刀貘粪为兵可以切玉鼋脂得火可以燃铁鷏羽制扇以辟蚊鹔羽为裘以辟寒雕羽可以为箭防疎角可错石鹤粪化石鹳石归酒蜈蚣之脊骨可为砚海鱼之腮毛可织屏风幻倭蚌之泪作画昼隠而夜见乌鱡之墨为劵暂存而乆灭蜃脂和蜡为烛其烟上成楼阁之状香闻百歩防皮冒鼓而击以雷兽之骨声闻五百里
　　王者有明德而天下平世乐之鸟至有孝德于幽逺比翼之鸟至鳏寡无弃比肩之兽至三才得所三角之兽至王道成则驺虞至狱讼平则獬廌至能用人则龙马至能致太平则黒狐至道纯则白鹿至德盛而赤兔至贵人贱马而白马朱鬛集德及幽逺而双鱼白泽臻妾媵有制白燕巢政惠不苛白虎仁刑罚得中银驯钟律和调玉羊见德至鸟兽白乌下好生恶杀则乌鹊之巢可俯而窥不漉池而渔德逹深渊则黄龙应气而游池沼刳胎杀夭则麒麟不至摘巢毁卵则鳯皇不翔槃瓠衔戎将之首的卢脱檀溪之厄黄耳系呉洛之书羣燕填丁姬之圹乌龙嗾张然之奴鹦鹉告杨崇之贼苻坚急难马垂绳而出井郝经拘宋鴈系书以通元鹊窥狱门报景逸诏赦之下龟浮邾水济毛寳孤军之沈天寳驯象努目禄山之使舞昭宗弄猴奋击朱温之簒唐犬噬狄灵庆以报袁粲之孤羣蚁穴狱地以脱董昭之系龙识帝真朝艺祖于江亭之战虎知正气乘卓敬于晦冥之归马或负贼而返陈鹤或衔珠而酬防熊母负人而出坎秦吉了恋主而捐躯犬濡水湿艸以断醉主之火路鼈衔藻绕体以解厨婢之热疾野狐尚听百丈法螺蛳犹防金刚经十千游鱼闻佛号化为天子五百蝙蝠听法音总作圣贤蟒闻懴以生天龙听经而悟道
　　葛介繻闻牛鸣曰是生三牺髙祜识鲮鲤曰是出三呉子产证黄熊于羽渊东方朔射蝘蜓于覆器苻朗食鵞知苍白之处蔡衡识鸾辨青赤之文窦攸识鼨鼠之豹文孙亮辨蚤中之鼠矢鹦鹉为鹯掠张茂先教以喙其足而免骏马死郭景纯取类狝玃者吸其鼻而苏龟名元绪诸葛恪烹之以老桑始无言而熟狐化美少年雷焕照以燕昭墓千年华表柱莫遁其形雉出库中张华知其为蛇化蝶蜕橘上陆龟蒙赋其为蠧化妇刃夫而诬邻管辂占鹊声于县阁粟覆车而载道杨宣知雀语于部行海将有灾爰居避之而先至栁下惠所以诎臧孙也逺方当来归义而驺牙先见其齿前后若一齐等无牙东方生所以为习事也朱泚之军猫乳鼠崔祜甫识其为失性董生之家鸡乳狗韩昌黎美之为嘉祥汉五色鸟集殿庭贾逵以为敌降之徴宋野象自来京师朝臣以为广南平之应蝘鼠出于延陵郭璞筮为妖人称制不乆而灭大蛇出芒山胡僧无畏知其欲决水潴洛城咒以天竺法数日而裂会孝秀而麏见孙盛以为四科复兴之祥汉章末鳯皇百四十九见何敞以为羽孽帝崩之兆岚州献牡兽徐铉防图史以为麟契丹产异兽刘敞证形声以为驳雉集汉署而不止王音疏成听之不聪马入邺官而无见佛图澄叹石灾之将及李东阳述龙生九子以对孝庙之问张升名白蚁虎而着异物之类
　　鹊传枝乌茹沫鹭目成而受胎鹳形接而怀卵龟鼈相顾神交也鹳鹤相唳气交也龙卵生而风化虱气化而卵生虾蟇声抱鸳鸯交颈鲨鱼胎生鹤胎化雀浴沙而受卵鼈隔津而望卵鳗以影漫鳢而子附其鬐鹃寄巢生子而鸟为之哺毚兔望月孕子而口出蝌蚪闻雷脱尾而脚生蛟龙水居而卵剖于陵防防巢木而子生于穴蝮蛇生坼副母腹寒蜩生坼裂母背鲛鱼之子惊入母腹防防之子飞衔母翼雀四时有子鸽逐月有子鷇将生子呼母应雏既生母呼子应
　　蜉蝣三日蚕二十七日蝉三十日蟪蛄不知春秋鼠寿三百猨猴八百狐狸鹿各千鹤二千龟三千六百燕千年生胡髯龟千年解人言虎千年牙蜕而角生蟾蜍千年头上有角额下有丹书八字千嵗树精为青羊万嵗树精为青牛百嵗狐狸化为美女百嵗蝙蝠悬为仙鼠蛇蟠向壬鹊巢向嵗狐潜上防虱避正南燕避戊巳蝠忌庚申狼识虚实虎奋冲破蛇晓方药鸩善禁呪啄木画符水鹳禹步鹝行让草木而爱其嗉雉髙避霜雪而惜其尾防有奴而伺夜羊有头而率羣乌鸟反哺其母蜂蚁各随其王羚羊夜宿悬角以挂木鸂露居勑水以远蛊虎食青泥而解箭毒雉采地黄以擦鹰伤蚺蛇自见金疮明瞻之无蜘蛛下擦蚓泥化蜂之螫
　　麞性惊而喜山麋性迷而喜泽鹿性警而喜林牛喜顺风马喜逆风駻马喜前驽马喜后麋喜音声麞喜文彩乌喜闲旷鹊喜稠閙龙喜珠狻猊喜毬淫鱼喜琴瑟之音河鲀喜采线之色
　　龙食燕肉凤食竹实廌雕食草犀牛食荆棘蛇食茱茰鳗鳢縁树食藤花神龟縁树食鸣蝉蛟食犀角蚺蛇食鹿蜃食燕子獏驼鸡食铜铁鸠凫防食砂石
　　乌翼右掩左雄左掩右雌蜂尾有岐者牝鋭者牡蠏脐圆者牝尖者牡又雄曰防雌曰博带鹑雄曰鶛雌曰痹鸩雄曰运日雌曰隂谐马牡曰牝曰騇防雄者斑雌者褐猨雄者黒雌者黄鸽雌乘雄鲎雌负雄鸠鵽雌前而雄后舒防雄呼而雌和鹿一牡而游数十牝海狗百牝而随一牡鸷鸟雄小而雌大庶鸟雄大而雌小鸟之雄鸷于雌兽之牝猛于牡雄龙角昂峭目深鼻鬐尖鳞宻上壮下杀朱火雌龙角靡鼻直目圆鳞薄尾壮于腹黧黄之雌雄相俪蛤蚧之雌雄相随兔虽望月而孕其实雌防雄毛孔雀虽闻雷而孕其实雌接雄影稀差南中之鸟雌雄绕树而飞人食其精一毫足助一宵鲃鱼孟贡江所产牡者羣多牝而游夷人常食其肉一日能御百女
　　蛟眉连蝮鼻反鸟无胃肺蜃蛤无脏蛭以空中而生蚕以无胃而育虎无小肠豽无前足鸨之指有前而无后牛羊之齿有上而无下牛目有竖瞳而无横瞳故见物輙长臝之股有锁骨入而不能出故不能滋息龙之听以角牛之听以鼻马有耳而聋蜂蜨之属以须当鼻蛇豸之属以腹当足蝉蜩膀鸣响于口蛴螬背行驶于脚丹熏之山耳鼠以尾飞天池之山飞兔以背飞
　　金得伯劳之血则昏铁得鸊鹈之膏则莹石得鹊髓则化玉得蟾肪则软银得雉粪则枯锦得鱼汁则鲜羊脂柔银羖角缩贺翡翠屑金螃蠏败漆驼粪为烟可杀壁虱羚角为击可碎金刚凤咮为胶可以续鼋脂得火可以然铁
　　蜀驺虞见壁山而二鹿随之汉五色大鸟见新城而众鸟随之唐麟见龙州一鹿引之而羣鹿随之宋吉祥鸟见代州四黄鸟导之四鹊随之魏白燕集于盛乐旧都而鸟随之以千数周凤皇集于梁州枫树而众鸟列代以万数唐宋州有异鸟色青类鸠鹊羣鸟翼卫嗛稻粱哺之晋凤皇将九雏见于丰城而羣鸟随之唐凤皇集于陈州众鸟数万前后翊从行列整齐色别为羣宋凤皇集于清远县之合懽树髙六尺众鸟随之而东北去白州有三凤自南来入城中羣禽周绕身长九尺冠如金杯唐武功获大鸟狐首肉翅毛赤如蝙蝠四足有爪长四尺余羣鸟随而噪之陜州有雉二首向背而连颈羣雉数百来鬭杀之魏淄之境羣鸟木为城髙三尺方十里滕县羣鸟嗛柴为城中有白乌一碧乌一呉两乌衔鹊堕于东舘孙权使相朱据燎鹊以祭二大鸟髙丈余皜身朱足见于大顿隋炀命工图形立铭颂焉晋怀时洛阳地防而二鵞出苍者飞而白者止晋元时灊县掘地而二犬出雌者死而雄者活唐如意中济源水碾之柱中有鮎鱼长尺余隋炀时淮阳女垣之下中有鲤鱼长七尺唐德宗时鱼或戴蚓游于江西之溪涧金国八年龙或捧婴戏于熙州之泺塘先天二年蛇虾蟆鬭于朝堂蛇长逾丈而虾蟆如盘宣和四年武见于雄州龟大如钱而蛇若朱漆筯
　　宋真宗时舒州之甘虫人面緑毛绀爪嘴其声曰甘唐懿宗时呉越之大鸟四目三足其声曰罗平晋怀时羣鸟鸣于陈后主之山曰柰何羣鸟鸣于刘豫之内庭曰休也张林之犬人言曰天下人饿死晋惠时张骋之牛人言曰天下乱乘我何之晋武时死牛头言于幽州宋髙宗时鸡言于陈州隋文末二豕言于渭南之民舎避嵗水北之姊家
　　胎生者眼胞自上而瞑卵生者眼胞自下而瞑湿生者眼无胞化生者眼无窍蜮无目蟒圆目鷃旋目鸠方目防以睛交蛇以眼听鱼目不瞑鸡好邪视龙不见石鱼不见火雀夕瞀鸱昼盲猫睛当午敛纵如线鸮目遇夜明察毫末马夜行其目光所照三丈虎夜行一目放光一目看物
　　龙之异以骨故能吸气茹精龟之异以殻故可卜而先知犀之异以角故孕星蜯之异以珠故欱月麝之异以脐故香可通闗鹿之异以角故独皮裹而可食獭之异以肝故月生叶而可袪瘵猩猩之异以血故可染物而不渝玳瑁之异以甲故可器鲨鱼胎生也其异以皮故可鞘麟角凤嘴其异以胶故可以续断
　　唐裵旻终日射虎后遇小虎则马辟易而弓矢俱坠老人曰君前所射者彪也周永昌中涪州多虎有一大虎逐虎而噬之録奏曰检瑞应图乃酋耳也据是则世间所见者皆彪大于虎者为酋耳小于彪者方为虎也













　　説略巻二十九
　　钦定四库全书
　　説略巻三十　　　　　明　顾起元　撰虫注下
　　马赋有云其名则汗血山子桃駼緑耳金喙腾黄驺吾吉光蒲稍启服野麋蛾鹿白蚁鸡斯蜚鸿母儿遗风騕褭兹白纎骊尸子曰马有紫燕兰池秀骐逢騩黄子曰马有晨风黄鹄按符瑞图曰黄帝有马曰飞黄一曰腾黄乘黄吉黄翠黄又紫黄状如狐乘之夀三千嵗吉量乘之夀千载此出犬戎见山海经又瑞应图禹有飞兔日行三万里騕褭日行万八千里应劭曰一日行万五千里太公六韬曰散宜生赂纣者曰鸡斯又犬戎吉彊义渠兹白能食虎豹周书曰正北献駃騠駃騠生七日而超其母吕览曰伊尹説汤天子有遗风之乘周穆王传八骏一曰赤骥二曰道骊三曰白义四曰逾轮五曰山子六月渠黄七曰华骝八曰緑耳史道硕画本名同又有名翠虬者见扬雄河东赋王子年拾遗记则一曰絶地二曰翻羽三曰奔霄四曰超影五曰逾辉六曰超光七曰腾雾八曰挟翼疑未见穆王本传故也韩非子曰延陵卓子乘苍龙桃文之乘左传唐成公有骕骦又图有含阳红骠黄鹄晨风緑蛇紫燕古今注曰秦始皇有七马一曰追风二曰白兔三曰蹑景四曰追电五曰飞翮六曰铜雀七曰晨凫一曰神凫史记曰项王有乌骓西京杂记曰汉文帝自代还有九马一浮云二赤电三絶羣四逸骠五紫燕骝六緑螭骢七龙子八麟驹九絶尘号为九逸后得千里马却之汉书曰武帝有天马西极马天马汗血洞防记曰东方朔游吉云之地越扶桑之东得神马曰歩景冯奉世传曰宣帝有大宛象龙世説曰昭烈有的卢魏书魏武有絶影后汉书吕布有赤兔寰宇记张飞有玉追曹真有惊帆拾遗记曹洪有白鹤穆天子传注魏文有鲜卑黄耳又遗孙权纎骊陈王献魏文大宛紫骍崔洪十六国春秋吕光有天骥载记慕容廆有赭白通鉴姚襄有黧眉騧水经注赫连世有白口骝南齐书齐髙祖有龙骧赤宋书袁顗有飞燕晋载记冉闵有朱龙刘琬有骐雄伽蓝记后魏河间王元琛有追风赤骥独异志后魏曹彰以妾换白鹘魏书昭成有马曰騧骝小説梁武帝有照殿玉狮子又有河南国赤龙驹又有紫骝旧唐书吐谷浑有青海骢朝野佥载隋文帝有大宛师子骢唐太宗得之民间金石録太宗有六马拳毛騧平刘黒闼什代赤平王世充白蹄乌平薛仁杲特勒骠平宋金刚飒露紫平东都青骓平窦建德又乐志太宗破窦建德乘黄骢骠回纥太宗又得骨利榦国十马一曰腾霜白二曰皎雪骢三曰凝露骢四曰悬光骢五曰决波騟六曰飞霞骠七曰发电赤八曰流金騧九曰翔麟紫十曰奔虹赤开元记唐明皇有照夜白有玉花骢秦再思纪异録天寳中大宛进马有红紫青黄丁香桃花六叱拨上自制名曰红玉辇紫玉辇平山辇凌云辇飞香辇百花辇又宋王明图叱拨有八异前者曰红耳曰夗央曰榴曰榆曰紫骝其二同续博物志肃宗有千里马杜阳编代宗有九花虬德宗有神智骢如意骝又国史补代宗有望云骓酉阳杂俎秦叔寳有忽雷驳杜诗注郭子仪有狮子花即九花虬也画鉴曹霸八马图有玉面骍又有连钱骢燕友白九马图有拳毛师子杜诗荆南节度使卫伯玉有玉腕骝广陵妖乱志髙骈有马曰大鸟五代史朱温赐寇彦卿一丈乌刘旻有契丹黄骝号自将军魏王继岌选蜀马二十曰麝香騟锦耳骢骆十二趂日骢徧界玉防氷騟长命骝孙儿骢笼菘白八百哥掠地云锦地雪面娘月影三玉尾騟撒沙骝天花骆旋风白窣地娇六尺金衔蝉奴玉壶清话宋太宗有碧云邵氏闻见録仁宗有玉逍遥烟云过眼録李伯时貌天厩满川花又有于阗所贡锦膊骢墨庄漫録神宗亦有玉逍遥孔子谈苑神宗有马曰小乌齐东野语毕再遇兖州将也有黒大虫常居安梅涧诗话姚兴有青师子宋史曲端有铁象名臣言行録西夏酋名青面夜义有赤驼起世经转轮王绀马名婆罗诃瑞应经佛生之日王家马产驹曰犍陟世惟知唐宗之有舞马其事见明皇杂録而不知前已有之非常马也山海经述海外大栾之野夏后啓于此舞九代马宋大明五年河南国进赤龙驹能拜防善舞唐中宗景龙间文馆记有舞马殿中奏蹀马之戏宛转中律遇作饮酒乐者以口衔杯卧而复起又异物志云大宛马有解人语知音律者
　　今自御前以至诸王卤簿皆有诞马诞字义不可考程大昌以为袒马义取有马无鞍如人裸袒之袒也引宣和卤簿图诞马用色帛周果一方氊盖覆马脊不旋鞍为证理或近之然有氊帛为饰亦非袒矣今却有鞍辔如常而氊覆之
　　周书王防所载国名物产曰青马黒谓之母儿曰稷慎以大麈曰秽人以前儿若狝猴立行声似小儿曰良夷以在子人首脂其腹炙之霍霍鸣曰扬州以禺禺鱼名解隃冠曰发人以鹿如鹿迅走曰俞人以虽马曰青丘以九尾狐曰周头以煇煇羊也曰黒齿以白鹿白马曰白民以乘黄似骐背有两角曰东越以海蛤曰欧人以蝉蛇曰于越纳谓纳贡曰姑妹珍谓珍物曰且瓯以文蜃曰共人以贝曰海阳以大蟹曰自深以桂曰防稽以可冒鼓也曰义渠以兹白若白马锯牙食虎豹曰史林以酋耳身若虎豹尾长三尺食虎豹北唐戎以闾闾即羭似驴也曰渠叟以鼩犬飞食虎豹曰楼烦以星施卜卢以纨牛牛之小者曰区阳以鼈封若彘前后有首曰规矩以麟曰西申以凤鸟曰氐羗以鸾鸟曰巴人以比翼鸟曰方炀以皇鸟曰蜀人以文翰曰卜人以丹砂曰方人以孔鸟曰夷用閵木曰康人以桴苡实如李食之宜子曰州靡以费费曰都郭以狌狌曰竒榦以善芳头若雄雉佩之不昧曰髙夷以嗛羊羊四角曰独鹿以卬卬距虚曰孤竹以距虚曰不令支以獏曰不屠何以青熊曰东胡以黄罴曰山戎以戎菽曰般吾以白虎曰屠州以黒豹曰禺氏以騊駼曰大夏以兹白牛曰犬戎以吉黄之乘曰数楚以毎牛牛之小者曰匈奴以狡犬曰权扶以玉目玉之有光明者曰白州以比闾曰禽人以菅曰路人以大竹曰长沙以鼈曰鱼复以钟牛曰蛮扬以翟仓吾以翡翠又禹时四海贡异物东海鱼须鱼目南海鱼革珠玑大贝西海鱼骨鱼榦鱼胁北海鱼釰鱼石出瑱击闾河魭江鱓大龟五湖元唐钜野蔆钜定蠃济中瞻诸孟诸灵龟隆谷玉大都鱼鱼刀又伊尹为汤定物贡正东符娄仇州伊虑沤深九夷十蛮越沤鬋髪文身贡鱼支之鞞乌鲗之醤鲛利剑正南瓯邓桂国损子产里百濮九菌贡珠玑瑇瑁象齿文犀翠羽菌鹤矩狗正西昆仑狗国鬼亲枳已阘耳贯胸雕题离丘漆齿贡丹青白旄纰罽江歴龙角神龟正北空同大夏莎车姑他旦略豹胡戎翟匈奴楼烦月氏纎梨其龙东胡贡槖駞白玉野马騊駼駃騠良弓
　　季桓子穿井而获土缶中有羊焉使人问仲尼曰穿井而获狗何也孔子对曰以丘之所闻羊也土之怪曰坟羊然则夫子以为土无狗也按尸子曰地中有犬名地狼夏鼎志曰掘地得犬曰贾晋太兴元四等年及隆安初皆于地中得犬使夫子而当其时不误对哉夫子又云木石之怪曰防蝄蜽水之怪曰龙罔象而呉先主樟树中斫之有物面似人而狗身陆敬叔曰按白泽图云木之精曰彭侯状如黒狗无尾可烹食之当是时夫子又当误对也
　　常兽之异者周成王时东夷进六角牛又进六角羊周厉王元年外国贡三角羊见述异记元封中大秦献花蹄牛绕角生四耳见洞防记防山多防牛重千斤见山海经临洮有竹牛重数千斤见玉堂闲话波罗国有牛十日一割不割便困见什法盛歴国传大月支越隽国牛亦然见中记博物志九真牛角长二丈见寰宇记扶桑国有牛角载物至二十斛见南史拂菻国有羊生土中见旧唐书月氏有羊尾重十斤割食寻生见宋膺异物志木兰皮国羊尾大如扇春则剖腹取膏缝之复活见周致中异域志罽賔国出青羊如翠色见酉阳杂俎蜀复山郡有五角羊成王时渠搜国献鼩犬鼩犬者露犬也能飞食虎豹见汲冢周书天子之狗走百里执虎豹见穆天子传杜光庭犬名吠灵可行万里见南部新书武德中髙昌王献拂菻国狗髙六寸长尺余性甚慧能曵马衔烛见旧唐通典波斯国多駮犬或赤日行七百里见旧唐书罽賔国狗大如驴赤色数里摇鞉以呼之见郭义恭广志唐人唐昉拔宅升天鸡犬皆去惟鼠坠下不死而肠出数寸三年易之见録异记齐永明中防稽钟山有人姓蔡不知名山中养鼠数十头呼来即来遣去便去谓之谪仙见南齐髙逸杜京产传红飞鼠出交阯及广管泷州捕其一则其一不去妇人带之以为媚药见岭表録异罽賔国武德中献褥特鼠喙大尾赤能食虵被虵螫者鼠臭而尿之即愈见旧唐书苏鸮云蚩者海兽也汉武帝作柏梁殿有上疏者云蚩尾水之灾能却火殃可置之堂殿今人多作鸱字顔之推尔雅亦作此鸱字按尾水兽铜头铁额牛角牛耳乃兽之形作鸱字非意义也
　　欧阳文忠诗义引贾谊新书驺虞非兽以证毛郑之失然观司马相如封禅书囿驺虞之珍羣又曰般般之兽乐我君囿黒质白章其仪可喜师古注驺虞也则是驺虞之兽果见于武帝时矣山海经亦载此兽名太公六韬淮南子皆曰文王拘羑里散宜生得驺虞献纣张平子东京赋曰圄林氏之驺虞何平叔景福殿赋曰驺虞承兽素质仁形晋安帝时新野有驺虞见又五代史蜀书有驺虞不可谓无是兽也山海经六弢在毛郑前相如淮南与毛公同时在郑前其言亦尔安得不信乎国朝永乐二年周王畋于钧州而获驺虞梁公潜有诗今载于文衡宣德四年滁州来安石固山有二驺虞守臣献于朝羣臣皆赋咏之观夏公元吉赋序有曰猊目虎身白质黒章修尾隅目不食生不践生与埤雅所云白虎黒文尾三倍身相同
　　酉阳杂俎云象胆春在前左夏在前右膊秋则后之左膊而冬则后之右膊如龟无定体也肉有十二般惟鼻是其本肉按埤雅象具十二生肖肉胆随月转在诸肉如正月属寅在虎肉也
　　相如赋其上则有宛雏孔鸾腾逺射干服虔曰腾逺兽名张揖曰射干似狐能縁木夫腾逺既作兽则不应在上或禽名未可知也荘子腾猿得枳棘南都赋鸾鸑鹓雏翔其上腾猿飞栖其下蜀都赋猨狖腾希而兢捷岂腾逺即腾猿猿逺字相近而误耶
　　兽有天禄辟邪天禄一作天鹿一作天防考工记凫氏注旋今时旋有蹲熊盘龙辟邪按邓州南阳县北有宗资墓墓立二兽其髙八尺角而鳞分鬛曵尾过壮大左曰天禄右曰辟邪皆刻上汉书西域传乌弋有桃拔注桃拔一名符拔似鹿长尾一角为天禄两角为辟邪无前角者为浮都传曰辟邪应瑞之兽也五色光辉长尾善知星变又按古玉器有玉辟邪云是髙辛墓中物其首止一角或为天禄耶汉天禄阁盖取此名宋时交趾献兽麟首一角而肉鳞当时不能识后沈括察其形谓是天禄然当时献无鳞甲五色但皮肉隐鳞不説长尾未得便为天禄也
　　月令仲夏日鹿角解仲冬日麋角解鹿以夏至陨角而应隂麋以冬至陨角而应阳鹿肉暖以阳为体麋肉寒以隂为体以阳为体者以隂为末以隂为体者以阳为末末者角也故麋茸补阳利于男子鹿茸补隂利于妇人见王楙所着甚明今人不惟一槩作男子补精益血之剂于麋鹿亦不能辨矣
　　今药店医人但知牛黄羊哀狗寳三种之药羊哀谓治翻胃而牛黄狗寳治惊癎也然牛黄尝用易识羊哀形如湿茅纸时亦用之狗寳乃生于狗胞中其形质如鵞卵石而色至白碎之内有文理数十层主治噎食及痈疽疮疡又见越冀集中云马有马黒在肾此尤不特罕见亦罕闻者又有鸡栖皆不知何所用也
　　山海经敦隅之山有视肉注聚肉形如牛肝有两目食之无尽寻复生如故陶景刀劒録汉章帝铸一金劒投于伊水中以厌人膝之怪人膝似人膝胫以下至脚有首鼻口耳手足常损害人按水经云伊水有一物如人膝头有爪人浴輙没不得出宋江邻几杂志云徐稹廷评监税庐州河次得一小儿手无指无血惧而埋之案白泽图所谓封食之多力者也视肉盖此类又西湖志董表仪撤屋得一肉块术士云太嵗也又本草纲目海中有一种土肉正黒长五寸大如小儿臂有腹无口目有三十足可炙食此又属鱼之类类乎封者也百兽率舞释者谓羽鳞皆可谓之兽予谓凡兽亦可谓之禽后汉书华佗佗语吴谱曰吾有一术名五禽之戏一曰虎二曰鹿三曰熊四曰猿五曰鸟此虎鹿熊猿槩谓之禽亦百兽之例也
　　鼠之名甚多如鼹鼠见荘子鼫鼠见诗防鼠见燕山録鼧鼥鼠见唐书貂鼠见説文礼防见韩文鼷鼠见春秋食虵鼠见唐书鼨鼠见汉书防鼠见説文鼠见唐韵鼸鼮鼣鼭鼤防八鼠见尔雅氷鼠见神异经火鼠鼵鼠蹷鼠水鼠鼩鼱鼠并见本草鼩鼢鼠鼬防鼠鼠白鼲鼠鼠鼠见张揖广雅
　　五凤皆五色为瑞者一为孽者四其四皆似凤并为妖一曰鹔鹴鸩喙圆目身义戴信婴礼膺仁负智至则疫之感也二曰发明乌喙大颈翼身仁戴智婴义膺信负礼至则丧之感也三曰焦明长喙疏翼圆尾身义戴信婴仁膺智负礼至则水之感也四曰幽昌兑目小头大身细足胫若鳞叶身智戴信负礼膺仁至则旱之感也国语曰周之兴也鸑鷟鸣岐説文曰五方神鸟东曰发明南曰焦明西曰鹔鹴北曰幽昌中曰凤凰见乐叶图徴青凤谓之鹖赤凤谓之鹑黄凤谓之鸾白凤谓之鹔紫凤谓之鷟见禽经凡五方之鸟皆似凤而非也东方发明全身总青西方鹔鹴全身总白南方焦明全身总赤北方幽昌亦曰退居全身总黒中央玉雀亦曰凤皇全身总黄见人镜经凤有六像一曰头像天二曰目像日三曰背像月四曰翼像风五曰足像地六曰尾像纬有九苞一曰口包命二曰心合度三曰耳听逹四曰舌诎伸五曰彩色光六曰冠矩州七曰距鋭钩八曰音激扬九曰腹戸行见论语摘辅象有五德凤头青故曰戴仁凤缨白故曰缨义凤背赤故曰负礼凤胸黒故曰向智凤足下黄故曰蹈信见抱朴子孔雀有九德一顔貌端正二音声清彻三行歩庠序四知时而行五饮食知节六常念知足七不分散八少媱九知反覆见増上经田饶谓鲁哀公曰夫鸡头戴冠者文也足搏距者武也敌在前敢鬭者勇也见食相呼者仁也守夜不失时者信也见韩诗外传
　　少陵七歌云呜呼四歌兮歌四奏竹林为我啼清昼后注诗者更作林猿崇宁间有人自同州得一禽大如雀色正青善鸣问其名曰竹林鸟也
　　耶律德光入洛阳闻杜鹃以问李崧曰此何声也崧以杜鹃对然则五代之时洛中已有杜鹃矣邵康节散歩天津桥闻杜鹃声谓客曰洛阳旧无杜鹃今始至去后二十年必有南人作相务变更以乱天下者邵子所谓始至岂其一时创见而不知有前事耶
　　禹贡导渭自鸟鼠同穴孔传谓鸟鼠共为雌雄同穴而处蔡氏以为怪诞不足信而谓同穴自为山名鸟鼠为同穴之枝山按尔雅鸟鼠同穴其鸟为鵌其鼠为鼵郭璞注鼵如人家鼠而短尾鵌似鵽而小黄黒色穴入地三四尺鼠在内鸟在外在陇西首阳县鸟鼠同穴山中今鸟鼠同穴山在渭源县二十里俗呼为青雀山实有鸟与鼠同处于穴又甘肃永昌卫山中亦有此异鸟则灰白色夷名本周儿鼠则如郭璞所云夷名苦术兀儿不独渭源为然蔡氏南人又值宋南渡后鸟鼠隔在北朝宜其不信然尔雅所载岂得不闻又浔州有糖牛与蛇同穴嗜盐褁盐入穴取之其角如玉可以为器物生之异固不可臆决也
　　唐卢延逊诗树上谘诹批颊鸟牕间壁剥叩头虫王半山诗翳林窥搏黍借草听批颊元人送春诗批颊穿林呌新緑韩致光春恨诗云残梦依依酒力余城头批颊伴啼乌平明乍卷西楼幙院静初闻放辘轳批颊盖鸟名但不详为何形状耳或曰即鹎鵊也
　　北戸録言衡州南灵鹧鸪解岭南野葛诸菌毒及辟温瘴又一名防名对啼广志言鹧鸪形似雌鸡其志怀南不北徂也鸣云但南不北古今注云其鸣自呼南越志云其鸣自呼曰杜薄州食之亡厉惟本草说鸣云钩辀格磔一云声若行不得哥哥
　　鸟之异名甚伙不暇徴其形唯志其名则如鹣鹣善芳见汲冢书见唐韵王毋使者皆明细鸟菘节紫蒿见杂俎干余骨见南华经见极涂録瑚见蟫史佛现见峩嵋县志青鸟见列仙传鶾狂鸟鹨鶢鶋鵅鶨鷏鷒见尔雅传信罗平万春服留倒挂钩见蟫史渠逸即九头鸟也见夷坚志金吾见前汉百官表归飞见俞益期牋木客见广陵异物志鸀鸟见南康记共命鸟生雪山见杂寳蔵经驼鸟见后汉书骨托河州之禽也见墨客挥犀防见临海异物志越王鸟名粪以为香见法真登罗山疏
　　淮南子有乌鹊填河成桥渡织女之説故庾肩吾七夕诗云倩语雕陵鹊填河未可飞宋之问云乌鹊桥边一鴈飞王建云龙驾车辕鹊填石李商隐云星桥横道鹊飞廻晏叔原云鹊慵乌慢得桥迟张文潜云灵官召集役灵鹊横渡天河云作桥尔雅翼云渉秋七日乌鹊首无故皆髠相传以为是日河鼓与织女防于汉东役乌鹊为梁以渡故毛皆脱去今七月七日絶不见乌鹊翼日騐之鲜不髠者罗愿谓秋乃鸟兽毛毨之时又山海经羣鸟有解羽之所然必于一日理所不能推也
　　史记中能驯鸟兽知其话言者伯翳见路史解牛语者介葛卢见左传秦仲知百鸟之音与之语皆应见史记解鸟语者公冶长见冲波传管辂见博物志成子见朱贤画赞杨宣河内太守见耆旧侯瑾字子瑜见炖煌实録又广汉阳翁伟解马语见论衡李南亦解马语见抱朴子詹何闻牛鸣知牛黒而白在角见韩非子廷尉沈僧照听南山彪啸云国有边事当选人丁见梁典咸通初渤海僧隆多罗见牝豕引诸豚而行咯咯有声知其言向前树隂中吃妳前果有大槐树见阙史白龟年得李太白书一卷能辨禽言兽语知二雀言城西民家余粟在地廐马仰首而嘶为糟热不可食羊鞭之不动言腹有羔见翰府名谈
　　龙门防额之説按往记河津一名龙门巨灵迹犹存水悬下注旁有山水陆不通龟鱼之属莫能上江海大鱼集门下数千不得上上者为龙不上者鱼故云曝鳃龙门垂耳辕下见三秦记龙门之下毎嵗季春有黄鲤二鱼自海见诸川争来赴之一嵗中登龙门者不过七十一初登龙门即有风随之天人自后烧其尾乃化为龙矣见林登博物志鳣鲔出巩穴三月则上渡龙门得渡为龙矣否则防额而还见水经注交阯县封谿县有隄防龙门水深百寻大鱼登此门化成龙不得过曝鳃防额血流此水常如丹池有泰潜江出沤山分九十九流三百里共防一口见交州记旧説春水时至鱼登龙门则有化者至今汾晋山穴龙蜕骨角甚众采以为药有五色者见国史补蜀五城县其上值天门天门龙升天不逹死坠此地故掘取龙骨冬夏无已见华阳国志又有鳞曰蛟龙有翼曰应龙有角曰【音蛇】龙无角曰【音螭】龙见张揖广雅龙未升天曰蟠龙见方言骊龙见荘子昆仑下泥九处名地仙九馆有痴龙如羊见幽明録乖龙入宣律师指中见高僧传又凭君身入华阳洞割取乖龙左耳来见韩文公集内典云人火得水而灭龙火得水而炽陆佃埤雅曰龙不见石人不见风鱼不见水鬼不见地又郦道元水经注曰鱼龙以秋日为夜盖龙秋分而降则蛰寝于渊也
　　龙涎所出及形状臭味负暄杂録叶廷圭香谱曹昭格古论异域志居家必用瀛涯胜览皆载其説然并不若张世南游宦记闻为详因备録如左诸香中龙涎最贵广州市直毎两不下百千次等亦五六十千系蕃中禁之物出大食国近海傍常有云气罩山间即知有龙睡其下或半载或二三载土人更相守视俟云散则知龙已去徃观必得龙涎或五七两或十余两视所守人多寡均给之或不平更相雠杀或云龙多蟠于洋中大石卧而吐涎鱼聚而之土人见则没而取焉又一説大洋海中有涡旋处龙在下涌出其涎为太阳所烁则成片为风漂至岸人则取之纳官予尝叩泉广合香人云龙涎入香能收敛脑麝气虽经数十年香味仍在岭外杂记所载龙涎出大食西海多龙枕石一睡涎沫浮水积而能坚鲛人采之以为至寳新者色白稍乆则紫甚乆则黒又一説云白者如百药煎而腻理黑者亚之如五灵脂而光泽其气近于臊似浮石而轻或云异香或云气腥能发众香气皆非也于香本无损益但能聚烟耳和香而用真龙涎焚之则翠烟浮空结而不散坐客可用一剪以分烟缕所以然者蜃气楼台之余烈也又一説云龙出没于海上吐出涎沫有三品一曰泛水一曰渗沙三曰鱼食泛水轻浮水面善水者伺龙出随而取之渗沙乃被波浪漂泊洲屿凝积多年风侵淫气尽渗于沙土中鱼食乃因龙吐涎鱼竞食之复作粪散于沙碛其气腥秽惟泛水香可入香用余二者不堪又大明防典古里国及苏门答刺国永乐中皆贡龙涎也龙生九子不成龙各有所好囚牛好音乐以饰胡琴睚眦好杀以饰刀柄嘲风好险在殿角蒲牢好鸣取为钟纽狻猊好座取为佛座霸下好负重为碑座狴犴好讼为狱门屃屭好文在碑两傍蚩吻好吞在殿脊治间泰陵令中官问龙生九子名目于李少师东阳李不能悉询于吏部刘员外绩乃得其説于故册面上所録然亦不知所从出因据以复余忆十一二时曽见其説于对类总龟中近因歴考传记乃知其説为不经睚眦战国策聂政曰贤者以感忿睚眦之意注睚举眼也眦目匡也史记范睢传睚眦之怨必报汉书杜钦传睚眦必报张衡西京赋睚眦虿介蒲牢班固东都赋注海中有大鱼曰鲸海边又有兽名蒲牢素畏鲸鲸鱼击蒲牢輙大鸣凡钟欲令声大故作蒲牢于上所以撞之者为鲸鱼状狻猊穆天子传狻猊日走五百里尔雅狻猊如虦猫食虎豹郭璞注即师子也出西域汉顺帝时疏勒王来献幇牛及师子汉书西域传乌弋国出师子孟康曰似虎正黄有耏尾端大如斗续汉书条支国出师子章帝章和元年安息国遣使献师子十洲记聚窟洲在西海中北接昆仑有师子博物志魏武经白狼山逢师子见一物如狸跳上头师子防不敢起遂杀之韵防犬生二子曰狮狴犴字林云豻北地野狗似狐黒喙周官士射豻侯豻野犬其守在夷士以能胜四夷之守为善诗宜豻宜狱今文作岸扬子狴豻使人多礼上林赋蟃蜒防豻埤雅善守韵防狱曰豻或作犴犬所以守故谓狱为犴屃屭屃一作一作赑屭一作防韵防状大貌又鼇也一曰雌鼇为屃广韵壮士作力貌西京赋巨灵赑屃呉都赋巨鼇赑屃蚩吻当作鸱尾言蚩尾蚩吻并误王子年拾遗鲧沈羽渊化为鱼后人修鱼祠以祀之尝见其浮跃出水长百尺喷水激浪必降大雨汉世越巫请以鸱鱼尾厌火灾今之鸱尾是也唐防要汉武柏梁殿灾越巫献术言海中有鱼名虬其尾似鸱激浪则降雨遂作其形置于殿脊以厌火灾南史萧摩诃诏其防事寝堂并置鸱尾已上都不见有龙子之説囚牛嘲风霸下俟考右胡侍所记又按陆文量菽园杂记博物志逸篇云屭赑其形似龟性好负重故用载石碑螭其形似兽性好望故立屋角上蒲牢其形似龙而小性好吼呌有神力故悬于钟之上宪章其形似兽有威性似囚故立于狱门上饕餮性好水故立桥所蟋蜴形似鬼头性好猩故用于刀柄上其形似龙性好风雨故用于殿脊上螭虎其形似龙性好文彩故立于碑文上金猊其形似狮性好火烟故立香炉盖上椒图其形似螺蛳性好闭口故立于门上今呼鼓了非也虭蛥其形似龙而小性好立险故立于护朽上鳌鱼其形似龙性好吞火故立于屋脊上兽吻其形似狮子性好食隂邪故立门环上金吾其形似美人首鱼尾有两翼其性通灵不睡故用巡警此与前防异且多五兽而形体较详然不知其何所本也
　　左传筮短龟长杜预注曰筮数龟象象长数短此瞽説也孔颖逹云神以知来智以蔵徃是以极妙虽龟之长无以加此以至理而言卜筮实无长短盖亦知杜之谬而不敢防之今按献公卜骊姬卜凶而筮吉卜人曰筮之辞所言理短龟之辞所言理长故下文遂引龟辞盖即立骊姬一事而非谓筮龟有长短也周礼龟人六龟之属曰天龟灵属地龟绎属东龟果属南龟猎属西龟靁属北龟若属史记龟防传凡八名龟曰北斗曰南辰曰五星曰八风曰二十八宿曰日月曰九州曰王龟唐六典太卜卜龟九类曰石龟泉龟蔡龟江龟洛龟海龟河龟淮龟旱龟尔雅易十朋之龟曰神龟灵龟摄龟寳龟文龟筮龟山龟泽龟水龟火龟
　　于頔在海南日夜方三更忽晓如日初出移时复暗徧岭南皆然后有海客言某日夜海中见一大金鳌浮出目光照耀天地如白昼徐复没验其日正同乃知古所谓日夜出者亦鳌光之所为也
　　古人称鱼之美者呉王阖闾征夷入海据洲而守东风大震水上见金色逼海而来绕沙洲百匝所司捞水得鱼食之美夷人不获一鱼遂降呉王因以鱼腹肠肚以醎水淹之送与夷人因号鱁鮧呉王归思海中所食鱼所司云薧之矣呉王索之味美因书美下着鱼是为鮝字今从鮝非也见呉地记子思居衞衞人钓于河得鳏鱼焉其大盈车子思曰鳏鱼鱼之难得者也见孔丛子左慈在曹操坐曰恨少松江鲈耳慈求铜盘贮水以竹竿饵钓于盘中须防引一鲈鱼出见后汉书介象与呉王共论鲻鱼为上乃于殿庭作坎汲水满之并求钓象起饵之须防得鱼淳化阁帖作鱼见神仙传虞啸父为侍中帝从容问曰卿初不闻有所献替啸父家近海谓帝有所求对曰时尚温防鱼虾鲊未可致帝大笑见晋书禇彦回元徽中授中书监侍中时淮北属魏江南无鳆鱼间有至者一枚直数千钱有献彦回三十枚见南齐书岘山下汉水中出鳊鱼肥美常禁人采捕以槎断木谓之槎头缩项鳊宋张敬儿为刺史献齐高帝一千六百头见襄阳耆旧传桃花流水鳜鱼肥见一品集又巨口细鳞状似松江之鲈见东坡集嘉鱼出于丙穴见蜀都赋鱼知丙穴由来美见杜工部集洛鲤伊鲂贵于牛羊见洛阳伽蓝记
　　淮南子曰瓠巴鼓瑟而淫鱼出听説者曰淫鱼头与身相半其长丈余鼻正白身正黒口在额下防似鬲有鬐而无鳞出于江中其性喜音闻乐作则出头水上听之是听瑟独淫鱼为然今谈者胥谓瓠巴鼓瑟而游鱼出乃若槩指凡鱼于其出处不无小误也
　　杨廷秀因举河鲀所原起古书未见载録者以问尤延之曰左太冲呉赋叙王鲔鯸鲐刘渊林注鯸鲐鱼状如科斗大者长尺余腹下白背上青黒有班文性有毒虽小獭大鱼不敢啖之蒸煮食之肥美以是考之河鲀本原莫明白于此廷秀验视之言无殊因叹延之真书府也此出叶寘笔衡所载宛委余编按本草鯸鮧鱼有毒不可食之其肝毒杀人中此毒即剉芦根煮汁解之此即河豚也陈蔵器又云味甘温无毒补虚去湿气理腰脚去痔疾杀虫与本草所载防异不知即一种耶抑二种耶
　　内则云狼去肠狸去正脊兎去凥狐去首豚去脑鱼去乙鳖去丑郑氏注云皆为不利人也乙鱼体中害人者东海鰫鱼有骨名乙在目旁状如篆乙食之鲠人不可出尔雅云鱼枕谓之丁鱼肠谓之乙鱼尾谓之丙郑谓乙为鱼骨尔雅则以为鱼肠皆以其如篆书字之状也若以狼去肠推之则鱼之乙非肠乃鱼骨也
　　汲冢周书云海阳巨蟹其殻专车山海经云姑射国大蟹在海中郭璞注盖千里之蟹也又云女丑有大蟹郭璞注广千里也周礼庖人共祭祀之好羞郑康成注好羞谓四时膳食若荆州之防鱼扬州之蟹胥陆德明音释云蟹醤也淮南子云漆见蟹而不干中记云天下之大物有北海蟹焉举一螯加于山身故在水中又云山精如人一足长三四尺食山蟹洞冥记云善苑国尝贡一蟹长九尺有百足四螯因名百足蟹煮其殻谓之螯胶胜于凤喙之胶酉阳杂俎云平原郡贡糖蟹采于河间界毎年生贡斵氷火照悬老犬肉蟹觉老犬肉即浮因取之一枚直百金以氊密束于驿马驰至京又云蝤蛑大者长尺余两螯至强八月能与虎鬭虎不如随大潮退殻一退一长又云蟹腹下有毛杀人又引伊尹书有蟹晋书太康四年防稽彭蜞及蟹皆化鼠甚众复大食稻为灾广雅云蟹雄曰蜋螘雌曰博带北戸録云儋州出红蟹大小殻上作十二防深胭脂色其殻与虎蟹堪作叠子广志云铺小蟹大如货钱又蟹奴如榆荚在其腹中生死不相离辽志云渤海螃蟹红色大如椀螯巨而厚其跪如中国蟹螯清异録云焬帝幸江都呉中贡糟蟹糖蟹毎进御则旋洁拭殻面以镂金龙凤花贴上又姑苏志云出太湖而色黄殻软曰湖蟹冬月益肥美谓之十月雄出呉江汾湖者曰紫须蟹出昆山蔚洲者曰蔚迟蟹又有江蟹黄蟹又稻秋蟹食既足腹芒朝江为乐蟹又吕亢守台州命工作蟹图凡十二种一曰蝤蛑二曰拨棹三曰拥劒四曰彭螖五曰竭朴六曰沙狗七曰望潮八曰倚望九曰石十曰江十一曰芦虎十二曰彭蜞皆怪山蟹谱所遗
　　虵有四足者见本草有冠者见抱朴子有飞者见荀卿子有兽首者见大荒经有人面者见江湖纪闻有一身两首者见管子有岐尾者见广志有钩尾者尾长取人见郡国志有高尾者有柂形者有杵形者见本草有五色者见水经有如孔雀珠色金翠夺目者有红色如血者见北戸録
　　蛇两头者岭外多有如小指大者长尺余腹下鳞红背锦文一头有口眼一头无口眼云两头俱进退谬也昔孙叔敖云见之不祥杀而埋之恐他人见复受其祸南人见之如常其祸安在见岭表録异两头蛇一名越王约髪俗占见之不祥见异苑两头蛇无毒夷人饵之见南越志纪僧真遭母丧开冢得五色两头蛇见南史顔含防病须蚺蛇胆不能得含忧叹累日有一童子持青囊授含视之乃蛇胆也童子化为青乌飞去见中兴书交阯山多大蛇名曰蚺蛇长十丈围七八尺常在树上伺鹿兽过便低头绕之有顷鹿死先濡鹿令湿便吞头角骨皆钻皮出山夷始见蛇不动时便以大竹籖籖蛇头至尾杀而食之以为珍异见水经蚺惟犬蛇既洪且长采色駮荦其文锦章食灰吞鹿腴成养创实享嘉宴是豆是觞见杨氏南裔异物志泉建州进蚺虵胆五月五日取胆时两柱相去五六尺系蛇头尾以杖于腹下来去扣之胆即聚以刀刲取药封放之不死复更取看肋下有痕即放见佥载蚺虵胆上旬近头中旬在心下旬近尾见酉阳杂俎胆大若鸭子切取之复纳肝腹中以线缝合创口蛇亦复活舁归放于川泽其胆暴干以充土贡或云蛇被取胆它日见捕者则逺逺侧身露腹创明已无胆以此自脱见岭表録异蚺蛇牙长六七寸土人尤重之云辟不祥利逺行卖一枚直牛数头见括地志蚺蛇肉食之辟蛊毒见证俗音其膏俗传不利人其皮可鞔鼓见北戸録其脂着人骨輙软又能萎阳终身不举见埤雅
　　荀子蚕赋曰此夫身女好而头马首者欤今蚕头实似马而卿乃云尔则蚕为马类古有其传矣周礼禁原蚕为妨马也今术家末僵蚕涂傅马輙不能啮草则蚕马同类信矣
　　杖名扶老鸟亦名扶老虫名寄生军装亦名寄生鹯名晨风马亦名晨风木名长卿蟛亦字长卿琵琶有大小忽雷马有忽雷驳鳄鱼亦名忽雷
  </div>
  <div class="pagination">
   <a href="说略_page13.html">
    上一页
   </a>
   <span>
    ...
   </span>
   <a href="说略_page9.html">
    9
   </a>
   <a href="说略_page10.html">
    10
   </a>
   <a href="说略_page11.html">
    11
   </a>
   <a href="说略_page12.html">
    12
   </a>
   <a href="说略_page13.html">
    13
   </a>
   <span class="current-page">
    14
   </span>
   <a href="说略_page15.html">
    15
   </a>
   <a href="说略_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
