<!DOCTYPE html>
<html>
<head>
    <meta charset="UTF-8">
    <title>册府元龟 - 第 64 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 64 页/共 736 页</h1>
    <div class="content">崔逞初为慕容宝留台吏部尚书及慕容ら立逞挈其家亡归道武张衮先称美逞及见礼遇甚重拜为尚书任以政事录三十六曹别给吏属居门下省。
奚牧重厚有知谋道武宠遇之称之曰：仲兄初刘显谋害道武梁眷知其谋潜使牧与穆崇至七介山以告帝帝以牧告显之功拜为治民长敷奏政事参与计谋。
庾岳父和辰世典畜牧稍转中部大夫昭成时氐寇内侮多事之间牧敛畜产富拟国君刘显谋逆道武外幸和辰奉献明太后归道武。又德其资用以和辰为内侍长和辰分别公私旧畜颇不会旨道武繇是恨之岳独恭慎谨善处危难之间道武善之与王健等俱为外朝大夫参与军国。
宋隐为尚书吏部郎道武平中山还北诏隐以本官辅卫王仪镇中山寻转行台右丞领选如故。
和┧代人世领部落为国附臣┧以才辨知名道武擢为外朝大夫参军国大谋雅有智频使称旨拜龙骧将军。
明元初即位以相州刺史封南平公长孙嵩山阳侯奚斤北新侯安同白马侯崔宠等八人坐止车门右听理万几故世号八公。
叔孙俊建之子也。年十五内侍明元左右以为爪牙及帝即位命俊与元磨浑等拾遗左右明元以俊前後功重军国大计一以委之群官上事先繇俊铨校然後奏闻。
古弼典西部与刘洁等分绾机要敷奏百揆。
燕凤为黄门侍郎行台尚书甚见礼重明元世与崔玄伯封懿梁越等入讲经传出议朝政。
太武即位命尉眷与散骑侍郎刘库仁等八人分典四部绾奏机要赐爵山桑侯（眷明元时为司卫幽州诏眷辅太武居守）。
刘洁典东部明元寝疾太武监国洁与古弼等选侍东宫对综机要敷奏百揆太武即位以告反者。又献直言所在合旨甚奇其有柱石之用委以大任及议军国大政朝臣咸推其能。
崔浩为左光禄大夫太武从容谓浩曰：卿才智渊博事朕祖考忠著三世朕以故延卿自近其思尽规谏匡予弼予勿有隐怀朕虽当时迁怒。若，或不用久之可不深思卿言也。又敕诸尚《书》曰：凡军国大计卿等所不能决皆先谘浩然後施行。
长孙嵩为太尉柱国大将军太武每车驾征伐嵩以元老多留镇京师坐朝堂平断刑狱。
穆寿封宜都王征东大将军及太武舆驾征凉州命寿辅恭宗总录机要内外听焉。
崔徽字玄猷初为秘书监时乐安王范镇长安太武以范年少而三秦民夷恃险多变乃选忠清旧德之士与范俱镇以徽为散骑常侍督雍泾梁秦四州诸军事平西将军副将行乐安王傅。
张黎善书计初道武知待之明元器其忠亮赐爵广平公管综机要太武以其功旧任以辅弼大司农卿军国大议黎常与焉。
屈恒历官公正内外称其平当太武信任之委以大政车驾出征常居中留镇。
文成时张白泽有孝行长而好学博通敏於当世除中散迁殿中曹给事中甚见宠任参与机密。
李敷字景文为中散与李卢遐及度世等并以聪敏内参机密出入诏命敷性谦恭加有文学文成宠遇之迁秘书下大夫典掌要切。
献文时陆（音跋）为建安王蠕蠕犯塞车驾亲讨诏为选部尚书录留台事增兵运粮一委处分。
李为太仓尚书宠於献文参决军国大议兼典选举。
孝文时沔北既平广阳王嘉为荆州刺史以李佐为嘉镇南府长史加辅国将军别镇新野及大军凯旋帝执佐手曰：沔北雒阳南门卿既为朕平之亦当为朕善守。
李冲为左仆射时孝文南伐以冲留守雒阳帝得留台启知冲患状谓右卫宋弁曰：仆射执我枢衡总朝务清俭居躬知宠已久朕以仁明忠雅委以台司之寄使我出境无後顾之忧一朝忽有此患朕甚怆慨其相痛惜如此。
韦珍为建威将军试守鲁阳郡孝文复南伐路经珍郡加中垒将军正太守珍从至济水孝文曰：朕顷戎车再驾卿尝翼务中军今日之举亦欲与卿同行但三亚险要非卿无以守也。因敕珍辞还。
刘长猷自孝文车驾南伐既克宛城拜为南阳太守及銮舆将反诏长猷曰：昔曹公克荆州留满宠於後朕今委卿此郡兼统戎马非直绥安初附乃以干城相托特赐缣二百匹。
刘芳为辅国将军太尉长史从孝文南征宛邓时太尉咸阳王禧攻南阳齐明帝将裴叔业入寇徐州疆场之民颇怀去就孝文忧之以芳为散骑常侍国子祭酒徐州大中正行徐州事徙兼侍中。
皮喜为南部尚书宋葭芦戍主杨文度遣弟鼠窃据仇池命喜讨之喜斩文度孝文诏曰：夫忠臣生於德义之门智勇出於将相之族往年氐羌方命侵窃边戍都将皮喜梁鬼奴等或资父旧勋或身建殊效威名著於庸汉公义列於天府故授以节钺委阃外之任并罄力尽锐克荷所司霜戈始动蚁贼奔溃仇池旋复民夷晏安及讨葭芦。又枭凶鬼元恶具歼永息朕甚嘉之所陈计略商校利害料其应否宁边益国专之可也。今军威既振群愚慑伏革弊崇新有易因之势宽猛之宜任其量处应立郡县者亦听铨置其杨文度杨鼠亲属家累部送赴台仇池南秦之根本守御资储特须丰积险阻之要尤宜守防令奸觇之徒绝其侥亻幸勤勉戎务绥静新俗怀民安土称朕意焉。
王肃初自齐归为辅国将军长史诏肃讨萧鸾义阳听招募壮勇以为爪牙其募士功赏加常募一等其从肃行者六品已下俱听先拟用然後表闻。若投化之人听五品已下先即优授，於是假肃节行平南将军。
游明根为散骑常侍帝南讨诏假明根安南将军仪曹尚书广平公与梁郡王嘉参谋军计後兖州民叛诏明根慰谕敕南征沔西仇城连口三道诸军禀明根节度。
郭祚迁散骑常侍仍领黄门是时孝文锐意典礼兼亲九流。又迁都草创征讨不息内外规略号为多事祚与黄门宋弁参谋帏幄随其才用各有委寄祚承禀注疏特成勤剧孝文赏之。
宋弁为黄门侍郎时孝文征马圈留弁以本官兼祠部尚书摄七兵事及行执其手曰：国之大事在祀与戎故令卿绾摄二曹可不自勉弁顿首辞谢勤劳王事夙夜在公恩遇之甚北流莫及名重朝野亚於李冲（又云：弁为散骑常侍寻迁右卫将军领黄门弁屡自陈让孝文曰：吾为相知者卿亦不可有辞岂得专守一官不助朕为治。且常侍者黄门之粗□领军者二卫之假摄不足空存推让以弃大委其被知遇如此）。
于烈为卫尉卿时初迁都雒阳敕留台庶政一相参委孝文幸代执烈手曰：宗庙至重翼卫不轻当祗奉灵驾时迁雒邑朕以此事相顾非不重也。烈与高阳王雍奉迁神主於雒阳帝嘉其勋诚迁光禄卿寻为领军将军从孝文征荆沔帝谓彭城王勰曰：烈先朝旧德智勇兼有军之大计宜共参决及车驾还雒论功加散骑常侍南齐遣其太尉陈显达寇马圈帝舆疾赴之执烈手曰：都邑空虚维捍宜重可镇卫二宫以辑远近之望。
宣武即位以烈为恒州刺史烈不愿蕃牧频表乞停辄优诏答弗许帝以咸阳王禧等专权潜谋废之会二年正月初祭三公并致齐於庙帝夜召烈子忠谓曰：卿父忠允贞固社稷之臣明可早入当有处分忠奉诏而出质明烈至诏曰：诸父慢怠渐不可任今欲使卿以兵召之卿其行乎！烈对曰：老臣历奉累朝颇以勇赐识今日之事所不敢辞乃将直阁已下六十馀人宣旨召咸阳王禧彭城王勰北海王详卫送至於帝前诸公各稽首归政以烈为散骑常侍车骑大将军领军进爵为侯增邑三百尸并前五百户自是长直禁中机密大事皆所参焉。
崔休为尚书左丞孝文南伐以北海王详分守休辅之诏休曰：北海年少未闲政绩百揆之务便以相委转长史兼给事黄门侍郎。
邢峦为度支尚书时豫州民白早生杀刺史司马悦以城入梁诏峦讨之宣武谓峦曰：知卿亲老频劳於外然忠孝不俱才宜救世不能辞也。先是梁武帝梁秦二州行台夏侯道迁以汉中内附诏加峦使持节都督征梁汉诸军事假镇西将军进退徵摄得以便宜从事。又诏曰：峦至彼须有板官以怀初附高下品第可依征义阳都督之格也。（谓征义阳将所立格也。）。
于忠为侍中领军将军忠面陈让云：臣无学识不堪兼文武之任宣武曰：当今学识有文者不少但心直不如卿欲使卿勤劳於下我当无忧於上。
源怀为车骑大将军正始元年九月有告蠕蠕率二十万骑六道并进欲直趣沃野怀朔南寇恒代宣武诏怀以本官加使持节侍中出据北蕃指授规略随须徵发诸所处分皆以便宜从事。
王仲兴为武卫将军咸阳王禧之出奔也。当时上下惟有骇震宣帝於乾脯山遣仲兴驰入金墉城安慰後与领军于劲拜征虏将军号参机要。
孝明时李崇为车骑将军扬州刺史在州十年号曰：卧虎敌人惮之梁武帝恶其久在河南屡设反间无所不至帝雅相委重梁武帝乃授崇车骑大将军开府仪同三司万户郡公诸子皆为县侯欲以构崇崇表言其状帝屡赐玺书慰勉之赏赐珍异岁至三五亲待无与为比梁武每叹服孝明之能任崇也。
杨椿为雍州刺史时萧宝寅之败关西陷没孝明诏以椿为尚书左仆射行台节度关西诸将其统内五品已下郡县须有补用者任即拟授。
羊深为尚书左丞萧宝寅反攻围华州王平薛凤贤等作逆孝明敕深兼给事中黄门侍郎与大行台仆射长孙稚共会潼关规模进止事平以功赐爵新泰男。
孝庄时樊子鹄为车骑将军左光禄大夫假骠骑大将军率所部为都督时尔朱荣在晋阳京师之事子鹄颇预委寄故在台阁征官不解。
孝武与齐神武构隙以直阁将军窦炽有威重堪处牙爪之任拜阁内大都督後为太传炽既朝之元老名望素隆至於军国大谋常与参议。
王思政为散骑侍郎初孝武在蕃素闻其名乃引为宾客遇之甚厚及登大位委以心膂迁安东将军。
杨宽为黄门侍郎兼武卫将军孝武与齐神武有隙遂召募骑勇广增宿卫以宽为阁内大都督专总禁旅。
後周文帝时宇文贵初从魏孝武帝西迁为右卫贵善骑射有将帅才文帝。又以宗室甚亲委之。
李弼为柱国大将军文帝西讨留居守後事皆谘禀焉及晋公获执政朝之大事与于谨及弼等参议。
苏绰累迁大行台度支尚书领著作兼司农卿绰性俭素不治产业家无馀财以海内未平常以天下为己任博求贤俊共弘治道凡所荐达皆至大官文帝亦推心委任而无间言帝或出游尝预署空纸以授绰。若须有处分则随事施行及还启之而已（绰尝谓治国之道当爱民如慈父训民如严师每与公卿议论自昼达夜事无巨细。若指诸掌）。
长孙俭少方正有操行状貌魁梧神彩严肃文帝平侯莫陈悦以俭为西夏州刺史时荆襄初附太祖表俭功绩尤美宜委东南之任授荆州刺史东南道行台仆射既平江陵帝与俭《书》曰：本图江陵繇公画计今果如所言智者见未萌何其妙也。但吴民离散事藉招怀南服重镇非公莫可遂令俭镇江陵进爵昌宁公迁大将军移镇荆州管五十二州。
柳桧性刚简任气善骑射果於断决魏大统四年从太祖战於河桥先登有功授都督镇鄯州八年拜河湟郡守加平东将军时吐谷浑强盛数侵疆场自桧镇鄯州屡战破之十四年拜抚军将军太祖谓桧曰：卿昔在鄯州忠勇显著今西境肃清无劳经略九曲国之东鄙当劳君守之遂令桧镇九曲。
叱罗协初从窦泰戍潼关协为监军泰死协亦见获文帝以在关中岁久授大丞相府东阁祭酒武军将军银青光禄大夫辅录事参军迁主簿加通直散骑常侍摄大行台郎中累迁相府属从事中郎协历仕京镇详练故事。又深自克厉帝颇委任之然犹以其家属在东疑其有恋本之望及河桥战不利协随军而还帝知协不二封冠军县男邑二百户。
陈忻为显州刺史文帝以忻威著敌境仍留静边弗令之任陆。
腾拜龙州刺史文帝谓腾曰：今欲通江油路直出南秦卿宜善思经略腾曰：必望临机制变未敢预陈太祖曰：此是卿取柱国之日卿其勉之即解所服金带赐之（武成初诏徵入朝明帝面敕之曰：益州险远非亲勿居故令齐公作镇卿之武略巳著遐迩兵马镇防皆当委卿统摄，於是徙隆州刺史随宪入蜀及赵公昭代宪复请留之保定元年迁隆州总管领刺史）。
尉迟迥为尚书左仆射兼领军将军迥通敏有略虽任兼文武颇允时望文帝以此深委伏焉。
崔彦穆清河武城人西魏末为散骑常侍司农卿时军国草创众务殷繁文帝乃引彦穆入幕府兼掌文翰。
武帝时于翼为豫州总管给兵五千人马千匹以之镇并配开府及仪同等二十人仍敕河阳襄州安州荆州四州总管内有武者任翼徵牒不限多少仪同以下官爵承制先授後闻帝。又以翼有人伦之监皇太子及诸王等相傅以下并委翼选置其所擢用皆民誉也。时论佥谓得人。
柳敏为大都督及尉迟迥伐蜀以敏为行军司马军中筹略并以委之益州平进骠骑大将军开府仪同三司。
宇文孝伯为开府仪同三司右宫伯武帝东讨拜内史下大夫令掌留台事军还帝曰：居守之重无忝战功，於是加授大将军进爵广陵郡公邑三千户并赐金帛及女奴等六年复为宗师每车驾巡幸常令居守。
王轨为左侍上士颇被识顾累迁内史下大夫加授仪同三司自此亲遇弥重遂处腹心之任时晋公获专政武帝密欲图之以轨沈毅有识度堪属以天下大事遂问以可否轨赞成之建德初转内史中大夫加授开府仪同三司。又拜上开府仪同三司大将军封上黄县公邑一千户军国之政皆参预焉（宣帝之征吐谷浑令轨与宇文孝伯并从军中进取皆委轨等帝仰成而巳）。
尉迟运为右宫正时武帝幸阳宫令运以本官兼司武与长孙览皇太子居守。
韦寿为少御伯武帝亲征高氏拜京兆尹委以後事柳昂为大内史赐爵文城郡公致位开府当涂用事百寮皆出其下。
杨瓒为纳言武帝甚亲爱之平齐之役留瓒居守帝谓之曰：六府事殷一以相付朕将遂事东方无西顾之忧矣。其见亲信如此。
●卷七十八
○帝王部　委任第二
隋高祖初为丞相时窦荣定为左右宫伯使镇守天台总统露门内两厢仗卫帝宿禁中遇尉迟迥初平朝廷颇以山东为意拜荣定为雒州总管以镇之。
宇文忻为豫州总管高祖龙潜时与忻情好甚协及为丞相恩顾弥隆尉迟迥作乱以忻为行军总管从韦孝宽击之时兵屯河阳诸军莫敢先进帝令高驰驿监军与密谋进取者惟忻而已。
李彻字广达高祖受禅为左武卫将军及晋王之镇并州也。朝廷妙选正人有文武才者为之寮佐帝以彻前代旧臣数持军旅诏彻总晋王军事进爵齐安郡公时蜀王秀亦镇益州帝谓侍臣曰：安得文同王子相武如李广达者乎！其见重如此。
韦世康初仕後周为司会中大夫尉迟迥之作乱高祖忧之谓世康曰：汾绛旧是周齐分界因此乱阶恐生摇动今以委公善为吾守因授绛州刺史以雅望镇之阖境清肃开皇中为吏部尚书因侍宴再拜陈让曰：臣无尺寸之功位亚台铉今犬马齿<至>不益明时恐先朝露无以塞责愿乞骸骨退避贤能帝曰：朕夙夜，庶几求贤。若渴既与公共治天下以致太平今之所请深乖本望纵令筋力衰谢犹屈公卧治一隅，於是出拜荆州总管时天下唯置四大总管并扬益三州并亲王临统唯荆州委於世康时论以为美。
于仲文开皇初为行军元帅统十二部总管帝以尚书文簿繁杂吏多奸计令仲文勘录省中事其所发摘甚多帝嘉其明断厚加劳赏。
达奚长孺为荆州总管三十六州军事高祖谓之曰：江陵要害国之南门今已委公朕无虑也。
令狐熙为汴州刺史高祖以岭南夷越数为反乱徵拜桂州总管十七州诸军事许以便宜从事刺史以下官得承制补授给帐内五百人赐帛五百疋发传送其家。
李雄字毗卢为鸿胪卿晋王出镇并州以雄为河北行台兵部尚书高祖谓雄曰：吾儿既少更事未多以卿兼文武才今推诚相委吾无北顾之忧矣。雄顿首而言曰：陛下不以臣不肖寄臣以重任臣虽愚固心非木石谨当竭诚效命以答鸿恩欷流涕帝慰谕而遣之。
高平陈後以功授上柱国逊位高祖诏曰：公识鉴通远器略优深出参戎律廓清淮海入司禁旅实委心腹自朕受命尝典机衡竭诚陈力心迹俱尽此则天降良辅翊赞朕躬幸无辞费也。其优奖如此未几尚书都事姜晔楚州行参军李君才并奏称水旱不调罪繇高请废黜之二人俱得罪而去亲礼愈密。
王谊为大内史时汾州嵇胡为乱谊率兵击之高祖弟越王盛谯王俭虽为总管并受谊节度其见重如此。
杨异高祖用为吴州总管时炀帝为晋王镇扬州诏令异每岁一与王相见评论得失规讽疑阙。
宇文述自开皇中伐陈为行军总管陈王既擒而萧萧岩据东吴之地拥兵拒守高祖与述诏曰：公鸿勋大业名高望重奉国之诚久所知悉金陵之寇既以清荡而吴会之地东路为遥萧岩萧并在其处公率将戎旅抚慰彼方振杨国威宣布朝化以公明略乘胜而往风行电扫自当稽服。若使干戈不用黎庶获安方副朕怀公之力也。（炀帝大业中为左卫大将军与苏威常兴选举参预朝政贵重委任与苏威等其亲爱则过之）。
苏威自高祖时拜开府仪同兼纳言民部尚书复兼大理卿京兆尹御史大夫治书侍御史梁毗以威领五职而安繁恋剧无举贤自代之心抗表劾威高祖曰：苏威朝夕孜孜志存远大举贤有阙何遽迫之顾谓威曰：用之则行舍之则藏惟我与尔有是夫及高祖幸并州命与高同总留事俄追诣行在所使决民讼後为左光禄大夫（炀帝即位以威先朝旧臣渐加委任後岁馀复为纳言与左翊卫大将军宇文述黄门侍郎裴矩御史大夫裴蕴内史侍郎虞世基参掌朝政时人称为五贵）。
炀帝即位数月拜伊州刺史杨约为内史令约有学术兼达时务帝甚任之後数载加官右光禄大夫。
吐万绪自高祖时为夏州总管炀帝之在藩也。颇见亲遇及为太子引为右虞侯率及帝嗣位汉王谅时镇并州帝恐其为变拜晋绛二州刺史。
王辩为武贲郎将及山东盗贼起上谷魏刁儿自号历山飞众十馀万劫掠燕赵炀帝引辩升御榻问以方略辩论取贼形势帝称善曰：诚如此计贼何足忧也，於是发从行卒步骑三千击败之赐黄金二百两长孙晟为上开府仪同三司安抚突厥还遇炀帝即位帝引晟於大行前委以内衙宿卫知门禁事即日拜左领军。
元文都大业中为大府卿帝渐任之甚有当时之誉柳肃为工部侍郎炀帝大见亲任每行幸辽东尝委之於涿郡留守。
独孤楷为并州总管遇疾丧明上表乞骸骨帝曰：先朝旧臣历职二代高风素望卧以镇之无劳躬亲簿领也。遣其长子凌监省郡事其见重如此。
樊子盖为凉州刺史兼武威太守大业三年入朝帝引之内殿特蒙褒美五年炀帝西巡诏加子盖右光禄大夫子盖表自陈曰：臣自南裔即西垂尝为外臣未居内职不得陪属车奉丹陛溘死边城没有遗恨唯陛下察之帝曰：公侍朕则一人而已委以西方则万人之敌宜识此心六年朝於江都宫还除民部尚书时处罗可汗及高昌王款塞复以子盖检校武威太守应接二蕃後帝幸辽东子盖为东都留守车驾至高阳追诣行在所既而引见帝顾谓子盖曰：朕遣越王留守东都示以皇枝盘石社稷大事终以委公特宜持重戈甲五百人而後出此亦勇夫重闭之义也。无赖不轨者便诛锄之凡可施行无劳形迹今造玉麟符以代铜兽。又指越代二王曰：今二孙委公与卫文耳宜选贞良宿德有方幅者教习之动静之节宜思其可，於是赐以良田甲第。
卫玄为刑部尚书大业九年炀帝幸辽东使玄与代王侑留守京师拜为京兆内史尚书如故许以便宜从事敕代王侑待以师傅之礼会杨玄感围逼东都玄率步骑七万与宇文述等击破之还镇京师帝谓之曰：关右之任一委於公，公安社稷乃安公危社稷亦危出入须有兵卫坐卧常宜自牢勇夫重闭此其义也。今特给千兵以充侍从赐以玉麟符玄自以年老上表乞骸骨帝使内史舍人封德彝驰谕之曰：京师国本王业所基宗庙园陵所在藉公耆旧卧以镇之朕为国计义无相许故遣德彝口陈指意玄乃止唐高祖武德元年以萧为中书令时军国草创方隅未宁高祖雅相礼重委以心腹凡诸政事悉关掌内外谘禀日有千数陈奏便宜多见允纳高祖每临轩听政常引赐升御榻而坐与言呼之为萧郎国典朝仪亦责成於（太宗入纂春宫以为太子太保太宗之伐辽东也。以雒邑冲要襟带关河以为雒阳宫留守）。
窦诞为太常卿加上柱国高祖诸少子荆王元景等未出宫者十馀王所有国司家产之事悉付诞检校焉。
韦仁寿为南宁州都督入朝贡方物高祖大悦仁寿复请徙居南宁以兵镇守有诏特听以便宜从事令益州给兵送之。
德操为左武卫将军延州总管徵令入朝赏劳甚厚及建成北讨高祖问其方略。又劳之曰：今者之行以公为北道主人勉其经略以就功名也。
太宗时李为并州大都督府长史在并州凡十六年令行禁止号为称职帝谓侍臣曰：隋炀帝不能精选贤良安抚边境唯筑长城以备突厥情识之惑一至於此朕今委任李於并州遂使突厥畏威遁走塞垣安静，岂不胜远筑长城耶。
卢承庆为民部侍郎太宗令承庆兼检校兵部侍郎仍知五品选事承庆辞曰：选事职在尚书臣今掌之便是越局帝不许曰：朕今信卿卿何不自信也。
杨公仁为特进贞观五年十一月以恭仁行雒州都督太宗谓之曰：雒阳要重古难其人朕之子弟多恐非所任特以委公也。
刘兰贞观十一年为右领军将军及太宗行幸雒阳以蜀王为夏州都督。又以兰为长史不之藩而兰总其事封平原郡公寻领检校代州都督将军如故高士廉为尚书右仆射贞观十五年驾幸洛阳庶人承乾监国士廉摄太子少师太宗手诏士廉曰：端拱三州不忧关中者唯卿是属萧何之镇寄情非浅後加开府仪同三司平章政事车驾问罪辽阳皇太子於定州监国以士廉摄太子太傅仍典朝政玺书劳问不绝。
房玄龄为司空太傅知门下省事及太宗亲幸辽东以玄龄为京城留守降手诏曰：公当萧何之任朕无西顾之忧矣。军戎器械战士粮廪并委玄龄处分发遣在路表奏相望每上言敌不可轻尤宜戒慎。
窦静镇夏州时擒颉利处其部众於河南靖以为不便上封事谏之虽未从之太宗嘉其忠謇答以优诏曰：北方之务悉以相委以卿为宁朔大使抚镇华戎朕无北顾之忧矣。
李大亮为左卫大将军高宗居春坊以大亮兼领太子右卫率俄兼工部尚书身居三职宿卫两宫太宗每出巡幸多令大亮居守。
韦挺为太常卿父冲在隋尝为营州总管有经略高丽遗文会太宗将伐辽东挺以闻奏太宗甚悦遂令挺先运军粮河北诸州皆取挺节度仍许以便宜行事帝亲解貂裘及内厩马二疋赐之群公祖道朝野以为荣。
杨弘礼为中书舍人太宗有事辽东以弘礼有文武材擢拜兵部侍郎专典兵机之务时诸宰相并在定州留辅太子唯有褚遂良许敬宗及弘礼在行在所掌知机务。
姜确贞观中拜宣威将军守屯卫将军摄将作如故确性恭勤虽祁寒暑雨未尝暂懈太宗以是益加任使及营建昭陵确。又参典茔制以劳正授左屯卫将军自此之後转蒙亲顾玄武门宿卫及园苑之务皆以为之其屯营飞骑亦分隶於确每有游幸即领骑而从焉。
高宗时张行成为尚书右仆射加授太子少傅因旱抗表请致仕高宗手诏不许仍赐以宫女黄金器物行成。又固请乞骸骨帝曰：公我之故旧腹心柰何舍我而去因怆然流涕行成不得已复起视事。
张文为侍中性严正诸司奏议多所纠劾高宗甚亲委之或时卧疾在家朝廷每有大事帝必问诸宰臣与文议未奏云：未议者则遣其筹之奏云：已议者皆报可。
李晦为雍州长史高宗幸雒阳以晦为京师留守临行帝谓晦曰：关中之事一以付卿但法律之不可以成官政令式之外有异绩利於人者随事即行不须闻奏。
</div>
    <div class="pagination">
<a href="册府元龟_page63.html">上一页</a><span>...</span><a href="册府元龟_page59.html">59</a><a href="册府元龟_page60.html">60</a><a href="册府元龟_page61.html">61</a><a href="册府元龟_page62.html">62</a><a href="册府元龟_page63.html">63</a><span class="current-page">64</span><a href="册府元龟_page65.html">65</a><a href="册府元龟_page66.html">66</a><a href="册府元龟_page67.html">67</a><a href="册府元龟_page68.html">68</a><a href="册府元龟_page69.html">69</a><span>...</span><a href="册府元龟_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
