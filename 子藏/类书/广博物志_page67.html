<!DOCTYPE html>
<html>
<head>
    <meta charset="UTF-8">
    <title>广博物志 - 第 67 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 67 页/共 80 页</h1>
    <div class="content">　　大兴二年冬大雪南州人见二白鹤语于桥下曰今兹寒不减尧崩年也于是飞去【异苑】
　　宫人进白鹄之血以饮天子以洗天子之足【穆天子传】周穆王南征一军尽化君子为猨为鹄小人为虫为沙【抱朴子】
　　魏文侯使舍人毋择献鹄于齐侯毋择行道失之徒献空笼见齐侯曰寡君使臣毋择献鹄道饥渴臣出而饮食之而鹄飞冲天遂不复反念思非无钱以买鹄也恶有为其君使轻易其币者乎念思非不能拔劒刎头腐肉暴骨于中野也为吾君贵鹄而贱士也念思非不敢走陈蔡之间也恶絶两君之使故不敢爱身逃死来献空笼唯主君斧锧之诛齐侯大悦曰寡人今者得兹言三贤于鹄逺矣寡人有都郊地百里愿献子大夫以为汤沐邑毋择对曰恶有为其君使而轻易其币而利诸侯之地乎遂出不反【刘向説苑】
　　始元元年黄鹄下太液池上为歌曰黄鹄飞兮下建章羽萧萧兮行跄跄金为衣兮菊为裳唼喋荷荇出入蒹葭自顾菲薄愧尔嘉祥【西京杂记】
　　天姥山南峰昔鲁班刻木为鹤一飞七百里后放于北山西峰上汉武帝使人往取之遂飞上南峰往往天将雨则奋翅动摇若将飞奋【述异记】
　　有童子遥见有黄鹄白首鼓翅于帝前即方朔着黄绫单衣头已斑白【洞冥记】
　　张禧字彦祥除炖煌令常有鹤负矢集禧庭以甘草汤洗之傅药留养十余日疮愈飞去月余衔赤玉珠二枚置禧前【张氏家传】
　　苏耽桂阳人少以至孝著称一日白母道果已圆升举有日母曰我独恃尔尔去我何依耽乃留一柜封钥甚固若有所需告之如所愿也预为植橘凿井及郡人大疫但食一橘叶饮一匙水即愈后一鹤降郡屋久而不去郡僚子弟弹之鹤乃举足画屋若书字焉其辞云乡原一别重来事非甲子不记陵谷迁移白骨蔽野青山旧时翘足髙屋下见羣儿我是苏仙弹我何为翻身云外却返吾居【神仙传】
　　呉隠之执丧过礼家贫无人助哭每至哭卧之时常有双鹤鸣叫【晋书】
　　晋安帝元兴中一人年出二十未婚然目不干色曽无秽行尝行见一女甚丽谓少年曰闻君自以栁季之俦亦复有桑中之欢耶女便歌少年微有动色后复重见之少年问姓云姓苏名琼家在途中遂邀还尽欢从弟突入以杖打女即化雌白鹄【广记】
　　哙防养母至孝曽有鹤为戎人所射穷而归防收养疗治疮愈放之后鹤夜到门外衔明月珠以置防家【述异记】
　　慧约初卧疾时见一老公执锡来入及迁化日诸僧咸卜寺之东岩帝乃改葬独龙抑其前见之叟则志公相迎者乎又临终夜所乗青牛忽然鸣吼泪下交流至葬日勅使牵从部伍发寺至山吼泪不息又建塔之始白鹤一双绕坟鸣唳声甚哀婉葬后三日歘然永逝【神僧传】荥阳县南百余里有兰岩山峭拔千丈常有双鹤素羽皦然日夕偶影翔集相传云昔有夫妇隠此山数百年化为双鹤不絶往来忽一旦一鹤为人所害其一鹤嵗常哀鸣至今响动岩谷莫知其年嵗也【搜神记】
　　宋京师祗洹寺有释僧苞本是京兆人少在关受学什公宋永初中游北徐入黄山精舍复造静定二师进业仍于彼建三七普贤斋忏至第十七日有白鹤飞来集普贤座前日中行香毕乃去至二十一日将暮又有黄衣四人绕数帀忽然不见【法苑珠林】
　　炀帝造仪衞课州县送羽毛堪氅衣之用者殆无遗类乌程有鹤巢树髙百尺伐其树鹤恐伤子自拔氅毛投于地【广五行记以下鴈】
　　鴈自关而东谓之鴚防【音加】南楚之外谓之防或谓之鸧鴚【今江东通呼为鴚　方言】
　　鹯鹯之信不如鴈周周之知不如鸿【禽经】
　　邹穆公有令食鳬鴈者必以粃毋敢以粟于是仓无粃而求易于民二石粟得一石粃吏请以粟食之公曰去非而所知也夫百姓煦牛而耕曝背而耘苦勤而不敢惰者岂为鸟兽也哉粟米人之上食也奈何其以养鸟也且汝知小计而不知大防【贾子】
　　定州唐县中有鸿山关者昔项羽于此关见羣鸿乃誓众曰我当南面必中其一引满射之莫有中者乃折弓投地而去
　　上虞县有鴈为民田春拔野草根秋啄除其秽是以县官禁民不得妄害此鸟犯则有刑无赦【十三州记】
　　鴈鹄集于防稽去避碣石之寒来遭民田之毕蹈履民田啄食草粮粮尽食索春雨适作避热北去复之碣石【论衡】
　　鴈衔芦而捍网牛结陈以却虎【尸子】
　　虞季鸿少有孝行为日南太守尝有鴈止宿事上虞毎行县辄飞逐焉及卒官鴈随丧至余姚墓前歴三年乃去【典録】
　　石虎飨羣臣于太武殿前有白鴈百余集于马道南命射之无所获太史令赵揽以为白鴈集庭宫室将空【十六国春秋】
　　迦尸国有五百鴈为羣侣尔时鴈王名曰赖咤鴈王有臣名曰素摩时此鴈王为猎师捕得五百羣鴈皆弃飞去惟有素摩随逐不舍语猎师言请放我王以身代之猎师不聴遂以鴈王献梵摩曜王鴈王曰惟愿大王放一切鴈使无所畏五百羣鴈在王殿上空中作声时王问言此是何鴈鴈王言是我家属王即施无畏不聴杀鴈【法苑珠林】
　　尔时般遮罗国以五百白鴈献波斯匿王王令送着祗恒精舍众僧食时人人乞食鴈见僧聚来在前立佛以一音説法众生各得类解当时羣鴈亦解僧语闻法欢喜鸣声相和还于池水后毛羽转长飞至余处猎师以网都覆杀之一鴈作声诸鴈皆和谓聴法时声乗是善心生忉利天生天之法法有三念一念本所从来二念定生何处三念先作何业得来生天便自思惟自见宿因更无余善唯佛僧边聴法作是念已五百天子即时来下在如来边佛为説法悉得须陀洹波斯匿王遇到佛所常见五百鴈罗列佛前是日不见便问佛言此中诸鴈向何处去佛言欲见诸鴈者先鴈飞去他处为猎师所杀命终生天【杂宝蔵经以下鹦鹉】
　　佛告诸比丘过去世时阿练若池水边有二鴈与一共结亲友后时池水涸竭二鴈作是议言今此时水涸竭亲友必受大苦议已语言此池水涸竭汝无济理可衔一木我等各衔一头将汝着大水处衔木之时慎不可语即便衔之经过聚落诸小儿见皆言鴈衔去鴈衔去即瞠言何预汝事即便失木堕地而死【法苑珠林】
　　昔有菩萨现为鹦鹉常处于树风吹彼树更相切摩便有火出火渐炽盛遂焚一山鹦鹉思惟犹如飞鸟躯止于树故当反复起报恩心何况于我长夜处之而不灭火即往诣海以其两翅取大海水至彼火上而洒于火或以口洒东西驰奔时有善神感其勤苦寻为灭火又智度论云昔野火烧林林中有一雉勤身自力飞来入水以水洒林往返疲乏不以为苦时天帝释来问之言汝作何等答曰我救此林愍众生故此林产育处居日久清凉快乐我诸种类及诸宗亲皆悉依仰皆有身力云何不救天帝问言汝乃精勤当至几时雉言以死为期天帝言谁为汝证即自立誓我心至诚信不虚者愿火即自灭是时浄居天知雉誓即为灭火始终常茂不为火烧【僧迦罗刹经】
　　干睾一名鹦鹉【万毕术】
　　鹦鹉摩其背而瘖鸜鹆翦其舌而语【禽经】
　　广南多鹦鹉食木叶榕实凡养之俗忌以手类触其背犯者即多病颤而卒土人谓为鹦鹉瘴
　　有鹦鹉飞集他山山中禽兽辄相贵重鹦鹉自念虽乐不可久也便去后数月山中大火鹦鹉遥见便入水濡羽飞而洒之天神言汝虽有志意何足云也对曰虽知不能救然尝侨居是山禽兽行善皆为兄弟不忍见耳天神嘉感即为灭火【张华感应类从志】
　　曽有白头鸟集殿前权曰此何鸟也恪曰白头翁也张昭自以坐中最老疑恪以鸟戏之因曰恪欺陛下未尝闻鸟名白头翁者试使恪复求白头母恪曰鸟名鹦母未必有对试使辅呉复求鹦父昭不能答坐中皆欢笑【江表传】
　　张华有白鹦鹉华每出行还辄説僮仆善恶后寂无言华问其故荅曰见蔵瓮中何由得知公后在外令唤鹦鹉鹦鹉曰昨夜梦恶不宜出户公犹强之至庭为鹯所抟教其啄鹯脚仅而获免【异苑】
　　河间王琛有妓曰朝云善歌又有緑鹦鹉善语朝云每歌鹦鹉和之声若出一琛爱之号为緑朝云【采兰杂志】隋时柳归舜泛舟巴陵风飘至一处有鹦鹉数千相呼姓字有名武游郎者有名阿苏儿者有名武僊郎者有名自在先生者有名踏莲露者有名鳯花台者有名戴蝉儿者有名多花子者【幽怪録】
　　昔佛在世时舍衞国中须达长者信敬佛法为僧檀越众僧所须一切供给须达家内有二鹦鹉一名律提二名赊律提禀性黠慧解人言语见比丘来先告家内令出迎送阿难后时到长者家见鸟聪黠为説四谛苦集灭道门前有树二鸟闻法飞向树上欢喜诵持夜在树宿野狸所食縁此善根生四王天尽彼天夀生忉利天【贤愚经】
　　佛告诸比丘过去世时雪山根底曲山壅中有向阳处众鸟云集便共议言我等今日当推举一鸟为王令众畏难不作非法众鸟议言善谁应为王有一鸟言当推鸧鸹有一鸟言此事不可何以故髙脚长颈众鸟脱犯啄我等脑众咸言尔复有一鸟言当推鵞为王其色絶白众鸟所敬众鸟复言此亦不可顔貌虽白项长且曲自项不直安能正他是故不可又复众言正有孔雀衣毛防饰观者悦目可应为王复言不可所以者何衣毛虽好而无惭愧每至儛时丑形出现是故不可有一鸟言土枭为王所以者何昼则安静夜则伺守能防我等堪为王者众咸可尔有一鹦鹉在一处住而多智慧作是念言众鸟之法夜应眠息昼则求食是土枭法夜寤昼则多睡而诸众鸟围侍左右昼夜警宿不复眠睡甚为苦事我今设语彼当瞠恚拔我毛羽正欲不言众鸟之类长夜受困宁受拔毛不越正理便到众鸟前举翅恭敬白众鸟言愿聴我説如前意见尔时众鸟即説偈答黠慧广知义不必以年耆汝年虽幼小智者宜时説尔时鹦鹉闻众鸟説即説偈言若从我意者不用土枭王欢喜时覩面常令众鸟怖况复瞠恚时其面不可观时众鸟咸言实如所説即共集议此鹦鹉鸟聪明黠慧堪应为王便拜为王佛告诸比丘彼时土枭者今阐陁比丘是鹦鹉鸟者今阿难是【僧祗律】
　　昔过去久逺雪山之中有一鹦鹉父母都盲常取好果先奉父母尝于尔时有一田主初种谷时而作愿言所种之谷要与众生悉共噉食时鹦鹉子以彼田主先有施心常取其谷以供父母田主行谷见有虫鸟揃【音剪】谷穂处瞠恚懊恼便设罗网捕得鹦鹉鹦鹉尔时语田主言田主先有好心布施故敢来取如何今者而见网捕田主问言取谷为谁鹦鹉答言有盲父母愿以奉之田主语言自今以后常于此取勿生疑难畜生尚尔孝养父母何况于人佛告比丘昔鹦鹉者今我身是时田主者舍利弗是盲父母者今我父母净饭王摩耶夫人是由昔孝养今得成佛【法苑珠林】
　　鞞提醯国王多足食号曰重兴年幼为王诸臣见慢所有勅令多不奉行时有天神空中告曰王不须忧于此国中有一都处名曰满财城内有人名曰圆满当生一子号为大药立成之后与王共理临机制断无逺不伏王果覔得大药拜为大臣广设智谟共宣国化乃以女聘于大药为女所谮临刑得释遂以女还王请自访言行徳义聪慧女人以充家室即辞王去作婆罗门像行麦田中见有少女名毗舍佉像容端正歴试多智因寻路至妙花城即以为定大药还白鞞醯城于中路裁书与一婆罗门令往妙花城并付金钱四百与毘舍佉婆罗门至毘舍佉处授所持书及金钱三百毘舍佉得书次领金钱惟得三百遂覔足械械使者曰彼寄四百汝偷百文使者念曰二俱有智其事难欺便以百钱依数还了大药纳毘舍佉为妻重兴王念大药得如是智慧之妻求婚半遮罗国王女妙药半遮罗国议即许诺令重兴王就彼广设珍馔所有饮食皆和毒药时大药有鹦鹉名曰具相善识人情使往彼城观已还报大药复往半遮罗国访知彼王珍宝与女妙药一处同居即便强入宫中将妙药及诸珍宝总率兵众别路而归策为夫人半遮王令使赍书与女妙药女察知是大药鹦鹉令使报父父覆报女女笼鹦鹉寄父王见鹦鹉倍加瞠恚即付屠者鹦鹉愿依祖父死法麻其尾灌以膏油爇火令着任其自死屠者如言鹦鹉飞上虚空奋迅毛羽延王室烧尽无遗遂入池中洗沐而去还鞞提醯半遮罗王更如女书女即如言复送鹦鹉王令燖毛羽煮以沸汤屠者去毛弃之檐外飞鵄下撮取一神祠入神背后一小穴中因假神受其供养毛羽渐成抟霄复去至大药所重兴王报言大药汝真有福所得眷属皆悉聪明毘舍佉神智过人鹦鹉鸟世所难及
　　佛言昔迦尸国王名为恶受极作非法苦恼百姓残贼无道四逺贾客珍竒胜物皆税夺取不酬其直尔时有鹦鹉王在于林中闻行路人説王之恶即自思念我虽是鸟尚知其非今当诣彼为説善道彼王若闻我语必作是言彼鸟之王犹有善言奈何人王为彼讥责倘能改修寻即髙飞至王园中回翔下降在一树上值王夫人入园游观于时鹦鹉鼓翼嘤鸣而语之言王今暴虐无道之甚残害万民毒及鸟兽含识嗷嗷人畜愤结呼嗟之音周闻天下夫人苛克与王无异民之父母岂应如是夫人闻已瞠恚炽盛此何小鸟骂我溢口遣人伺捕尔时鹦鹉不惊不畏入捕者手夫人得之即用与王王语鹦鹉何以骂我鹦鹉答言説王非法乃欲相益不敢骂王时王问言有何非法答言有七事非法能危王身问言何等为七答言一者躭荒女色不敬真正二者嗜酒醉乱不恤国事三者贪着棊博不修礼敬四者游猎杀生都无慈心五者好出恶言初不善语六者赋役谪罚倍加常则七者不以义理刼夺民财有此七事能危王身又有三事俱败王国王复问言何谓三事答言一者亲近邪佞谄恶之人二者不附贤胜不受善言三者好伐他国不养人民此三不除倾败之期非旦则夕夫为王者率土归仰王当如桥济渡万民王当如秤亲疎皆平王当如道不违圣踪王者如日普照世间王者如月与物清凉王如父母恩育慈矜王者如天覆葢一切王者如地载养万物王者如火为诸万民烧除恶患王者如水润泽四方应如过去转轮圣王乃以十善道教化众生王闻其言深自慙愧鹦鹉之言至诚至款我为人王所行无道请遵其教奉以师礼受修正行【并上以下鸜鹆】
　　寒皋断舌使语【寒皋一名鸜鹆也】伯劳守金人不取【收伯劳血以涂金人不敢取也万毕术】
　　鸲鹆不过济貈渡汶而死【淮南子】
　　宣城太守殷祐有病韩友筮之七月晦日将有大鸜鸟来集事上宜勤伺取若获者为善不获将成祸祐乃谨为其备至日果有大鸜垂尾九尺来集事上掩捕得之祐乃迁石头督防【晋书】
　　有鸜鹆来巢书所无也师已曰异哉吾闻文武之世童谣有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥裯父丧劳宋父以骄鸜鹆鸜鹆往歌来哭童谣有是今鸜鹆来巢其将及乎【左传】
　　刘瓛居母忧住墓下不出庐足为之屈杖不能起此山常有鸲鹆鸟瓛在山三年不敢来服释还家此鸟乃至【南史以下鹰】
　　八卦生鹰隼之所被六甲出灵之所负【抱朴子】
　　千雀万鸠与鹞为讐威势不敌为鹰所击【焦赣易林】
　　汉武帝时西域献黒鹰得鹏鶵东方朔识之【异类传】隼鹞也齐人谓之击征或谓之题肩【诗义疏】
　　楚文王雅好田猎有人献一鹰曰非王鹰之俦俄而云际有一物凝翔飘飖鲜白鹰见之便竦然而升须臾羽堕如雪血洒如雨有大鸟堕地而死度其两翅广数十里喙边有黄众莫能知时有博物君子曰此鹏鶵也始飞焉故为鹰所知文王乃厚赏献者【孔氏志怪】
　　魏黄初元年未央宫中有鹰生燕巢中口爪俱赤至青龙中明帝为凌霄阁始搆有鹊巢其上帝以问髙堂隆对曰诗云惟鹊有巢惟鸠居之今兴起宫室而鹊来巢此宫室未成身不得居之象也【搜神记】
　　宝志生于鹰巢之中
　　齐后主封鹰凌霄郡君
　　后主骄纵无度诸滥得富贵者将数万人鹰犬乃有仪同之号鬭鸡亦号开府【北齐书】
　　大业四年九月征天下鹰师悉集东京至者万余人【北史】隋鹰扬郎将天水姜畧少好畋猎善放鹰犬后遇病见羣鸟千数皆无头围绕略牀叫鸣曰急还我头来略辄头痛气絶久苏因请众僧急为诸鸟追福许之乃去既而得愈【法苑珠林】
　　魏公子无忌方食有鸠飞入案下公子使人顾望见一鹞在屋上飞去公子乃纵鸠鹞逐而杀之公子暮而不食曰鸠避患归无忌竟为鹞所得吾负之为吾捕得此鹞者无忌无所爱于是旁国左右捕得鹞二百余头以奉公子公子按劒至其笼上曰谁获罪无忌者耶一鹞独低头不敢仰视乃取杀之【列士传以下鹳】
　　鹳一名负釜一名背灶一名皂君泥其巢一旁谓之含水满之取鱼置池中食其雏若杀其子则一村致灾旱【毛诗义疏】
　　鹳俯鸣则隂仰鸣则晴【禽经】
　　鹳雀羣绕旋飞谓之鹳井必有风雨【酉阳杂俎】
　　鹳生三子一为鹤鸠生三子一为鹗【禽经】
　　广博物志巻四十四
<子部,类书类,广博物志>
　　钦定四库全书
　　广博物志卷四十五
　　明　董斯张　撰
　　鸟兽二【鸟下】
　　苍乌者贤君修行孝慈于万姓不好杀生则来【宋书】三足乌王者慈孝天地则至
　　白乌王者宗庙肃敬则至【并上】
　　天地之初有三白乌主生众鸟【三五厯】
　　乌性夀三鹿死后能倒一松三松死能倒一乌【旧説】乌千嵗而五色蟾蜍万嵗而丹额
　　孔子曰存亡祸福皆在己而已天灾地妖亦不能杀也昔者殷王帝辛之时雀生乌于城之隅工人占之曰凡小以生巨家国必祉王名必倍帝辛喜雀之德不治国家凶暴无极外冦乃至遂亡殷国此逆天之时诡福反为祸【説苑　战国防作宋王偃】
　　文王时见苍乌王者孝悌则至【瑞应图】
　　赤乌周武王时衔谷至兵不血刃而殷服【宋书】
　　晋文公焚林以求介之推有白鵶绕烟而噪或集之推之侧火不能焚晋人嘉之起一髙台名曰思烟台种仁夀木木似柏而枝长柔软其花堪食故吕氏春秋云木之美者有仁夀之华焉即此是也或云戒所焚之山数百里居人不得设网罗呼曰仁乌俗亦谓乌白臆者为慈乌则其类也【拾遗记】
　　夫乌何三足阳数竒也是以有虞至孝三足集其庭曽子鉏爪三足萃其冠【枹朴子】
　　墨子姓翟名乌其母梦日中赤乌飞入室中光辉照耀目不能正视惊觉生乌遂名之【琅环记】
　　景帝三年十一月有白颈乌与黒乌羣鬭楚国吕县白颈不胜堕泗水中死者数千刘向以为近白黒祥也时楚王戊暴逆无道刑辱申公与呉谋反乌羣鬭者师战之象也白颈者小明小者败也堕于水者将死水地王戊不悟遂举兵应呉与汉大战兵败而走至于丹徒为越人所斩堕泗水之效也京房易传曰逆亲亲厥妖白黒乌鬭于国中燕王旦之谋反也又有一乌一鹊鬭于燕宫中池上乌堕池死五行志以为楚燕皆骨肉藩臣骄恣而谋不义俱有乌鹊鬭死之祥行同而占合此天人之明表也燕隂谋未发独王自杀于宫故一乌而水色者死楚炕阳举兵军师大败于野故乌众而金色者死天道精微之效也京房易传曰颛征刼杀厥妖乌鹊鬭【搜神记】
　　汉明帝东巡有乌飞鸣乗舆上亭长祝曰乌乌哑哑引弓射洞右腋陛下夀万年臣为二千石射中之帝赐钱百万令天下亭壁悉画焉【后汉书】
　　汉章帝元和元年代郡髙柳乌生子三足大如鸡色赤头有角长寸余【搜神记】
　　呉顺字叔和犍为人性至孝母殁负土成坟有赤乌巢门甘露降户【师觉援孝子传】
　　李陶交趾人母终陶居于墓侧躬自治墓不受隣人助羣乌衔土即成坟【王韶孝子传】
　　文让养母至孝母亡兄弟二人役力葬之日羣乌数千衔土壤助而成坟也【萧广济孝子传】
　　谯郡有功曹天綂中济南来府君出除谯郡功曹清河崔恕弱冠有令徳于人时春夏积旱送别者千余人至此上众渇甚来公有思水之色恕独见一青乌于中乍飞乍止怪而就焉乌起见一石方五六寸以鞭拨之清泉涌注盛以银瓶瓶满水立竭惟来公与恕供饮而已议者以为徳感所致焉【酉阳杂俎】
　　简文帝咸安初有乌巢殿屋使人占之曰西南有女人师当能伏此怪时歴阳郡乌江寺有尼苦行通灵时号圣帝即遣召问之对曰修徳可以禳灾斋戒亦能转祸帝乃建斋七日忽乌运巢而去帝因为圣起新林亭【晋南京寺记】
　　海盐南三里有乌夜村晋何准所居也一夕羣乌啼噪准适生女他日复夜啼乃穆帝立准女为后之日【海盐志】裴侠字嵩和河东人年七嵗犹不能言后于洛城见羣乌蔽天从西来举手指而言遂志识聪慧有异常童年十三遭父忧哀毁有若成人将择葬地而行空中有人曰童子何悲葬于桑东封公侯侠惧以告其母母曰神也吾闻鬼神福善尔家未尝有恶当以吉祥告汝耳时侠宅侧有大桑林因葬焉【北史】
　　司马申短毛喜于后主使其废锢申尝昼寝于尚书省下有乌啄其口流血时论以为谮贤所致【陈书】
　　昔有一极贫人善晓乌语为贾客货担过水边饭乌鸣贾客怖贫人反笑到家贾客问言我在彼饭时闻乌鸣我大怖而君反笑何耶答曰乌向语我贾人身上有好白珠汝可杀之出珠我欲食其肉是故我笑耳曰汝何不杀也答曰我坐前世贪人财物故贫为赁担若复杀人取物后世受苦何时当已我今宁死不为此事【法苑珠林】昔有乌名曰拘耆游在丛林树产孺诸子在于树上时有拘耆与一猕猴共为亲厚时丛树间有一毒蛇伺行不在防拘耆子无复遗余拘耆失子悲鸣啼呼不知所在熟自思惟知虵所防猕猴归见问之何为答曰虵防我子了尽无余猕猴曰我当报之时毒虵行猕猴前挠之虵怒猕猴猕猴捉得头曳至石上磨破而死弃掷而还拘耆踊跃畜生尚有报何况于人又杂譬喻经云昔有一虵头尾自诤头语尾曰我应为大尾语头曰我应为大头曰我有耳能聴有目能视有口能食行时在前故可为大汝无此术尾曰我令汝去故得去耳我不去以身绕木三帀三日不已不得求食饥饿垂死头语尾曰汝可放我聴汝为大尾闻其言即时放之复语尾曰汝既为大聴汝前行尾在前行未经数步堕大深坑而死喻众生无智强为人我终堕三涂又僧祗律云过去世时有一羣鸡依榛林住有貍侵食唯余一雌乌来覆之共生一子子作声时乌説偈言此儿非我有野父聚落母共合生儿子非乌复非鸡若欲学翁声复是鸡所生若欲学母鸣其父复是乌学乌似鸡鸣学鸡似乌声乌鸡若兼学是二俱不成此喻道俗虽持禁戒杂染不纯相中似善口出恶言欲唤是善口复出恶欲唤非善相复出家【赤乌喻经】
　　昔有乌枭共相怨憎乌待昼日知枭无见蹹杀羣枭散食其肉枭便于夜知乌眼闇复啄羣乌开罩其腹亦复散食畏昼畏夜无有竟已有一智乌语众乌言己为怨憎不可求解终相诛灭势不两全宜作方便殄覆诸枭然后我等可得欢乐若其不尔终为所败众乌答言当作何方得灭讐贼智乌答言尔等众乌拔我毛羽破我头我当设计要令殄覆即如其言惟悴形容向枭穴外而自悲鸣闻其声已便言今尔何故破伤来至我所乌语枭言众乌讐我不得生活故来相投以避怨恶时枭怜愍遂便养给恒与残肉日月转久毛羽平复乌作微计衔干树枝并诸草木着枭穴中似如报恩枭语乌言何用是为乌即答言孔穴之中纯是冷石用此草木以御风寒枭以为尔黙然不答而乌于是即求守孔穴作给使令用报恩时防暴雪寒风猛盛众枭率尔来集孔中乌得其便寻生欢喜衔牧人火用烧枭孔众枭一时于孔焚灭【杂宝蔵经】
　　波罗柰国有一乌王其乌名曰苏弗多罗【隋言善子】而依住彼波罗奈城与八万乌和合共住善子乌王有妻名曰苏弗舍利【隋言善女】时彼乌妻共彼乌王行欲懐妊时彼乌妻忽作是念愿我得净香洁饮现今人王之所食者而彼乌妻思是饮食不能得故宛转迷闷身体顦顇羸瘦战掉不自安故问其妻言汝今何乃宛转于地身体顦顇羸瘦战掉不能自安彼时乌妻报乌王言善哉圣子我今有娠乃作是念愿得清净香洁肴饍如王食者时善子乌语其妻言异哉贤者如我今日何处得是香美饮食王宫深邃不可得到我若入者于彼手边必失身命彼妻又复报乌王言圣子今者若不能得如是饮食我死无疑并其胎子亦必无活善子乌王复告妻言异哉贤者汝今死日必当欲至乃思如是难得之物善子乌王作是语已忧愁怅怏思惟而住复作是念如我意者如是香洁清净饮食如主食者实难得也尔时乌王羣众之内乃有一乌见善子乌心懐愁忧不乐而住见是事已诣乌王所白乌王言异哉圣者何故忧愁思惟而住善子乌王于时广説前事因縁彼乌复白善子王言善哉圣子莫复愁忧我能为王覔是难得香美肴饍王所食者是时乌王复告彼乌作如是言善哉善友汝若力能为我得办如此事者我当报汝所作功徳尔时彼乌从乌王所居住之处飞腾虚空至梵徳王宫去防不逺坐一树上观梵徳王食防之内其王食办有一妇女备具肴饍食时将至専以银器盛彼饮食欲奉与王尔时彼乌从树飞下在彼妇女头上而立啄啮其鼻时彼妇女忍其鼻痛即翻此食在于地上尔时彼乌即取其食将与乌王乌王得已即将与彼善女乌妻其妻得已寻时饱食身体安隠如是产生尔时彼乌别日数往夺彼食取将与乌王时梵徳王屡见此事作如是念竒哉竒异云何此乌数数恒来秽汚我食复以爪伤我妇女而王不能忍此事故寻时勅唤网捕猎师而语之言卿等急速至彼乌处生捕此乌将来其诸猎师闻王勅已启白王言如王所勅不敢违命猎师往至以其罗网捕得此乌生捉将来付梵徳王时梵徳王话其乌言汝比何故数汚我食复以爪伤我妇女尔时彼乌语梵徳王善哉大王聴我向王説如此事令王欢喜时梵徳王心生喜悦作如是念希有斯事云何此乌能作人语作是念已告彼乌言善哉善哉汝必为我説斯事意令我欢喜尔时彼乌即以偈颂向梵徳王而説之曰大王当知波罗奈有一乌王恒依止八万乌众所围绕悉皆听彼王处分彼乌王妻有所忆我向大王説其縁乌妻所思香美饍如是大王所食者是故我今数数来抄拨大王香美食今者为彼乌王故致被大王之所系善哉惟愿大圣王慈悲怜愍放脱身我为乌王彼妻故数来抄拨大王食我念从此一生来未尝经造如此事今为大王一勅己于后不敢更复为时梵徳王既闻彼乌如此语己心生喜悦作如是言希有此事人尚不能于其主边有如是等爱重之心如此乌也作是语已其梵徳王而説偈言若有如是大臣者彼应重答食封禄须似如是猛健乌为主求食不惜命其梵徳王説此偈已复告乌言善哉汝乌于今已去常来至此取香美食若其有人遮断于汝不与食者来语我知我自与汝已分所食而将去耳【法苑珠林以下鹊】
　　鹊巢知风之所起獭穴知水之髙下晖日知晏隂谐知雨【淮南子】
　　鹊夜传枝月晕绕鸾皆主有赦
　　有鹊衔火于清溪之上鹊化成龙【述异记】
　　常山张颢为梁相天新雨后有鸟如鹊飞翔稍下坠地民争取化为一圆石颢椎破之得金印文曰忠孝侯印颢表上闻蔵之秘府颢汉灵帝时至太尉【幽明録】
　　杨宣为河内太守行县有羣鹊鸣桑树上宣曰前有覆车粟此鹊相随欲往食行数里果有覆车粟【益部耆旧传】安徳令刘长仁闻辂晓鸟鸣初不信之须臾有鸣鹊来閤屋上声甚急辂曰鹊言东北有妇昨杀夫日在虞渊之际告者至矣到时果有东北同伍民来告如辂言长仁乃服【魏志】
　　慧约静漠自娯禅诵为乐天监十八年己亥四月八日天子发誓心受菩萨戒乃幸等觉殿皇储已下爰至道俗士庶咸希度脱弟子着箓者凡四万八千人尝受戒时有一干鹊歴陛而升状若聴受至説戒毕然后飞腾又尝述戒有二孔雀驱斥去勅乃聴上徐行至坛俛颈聴法上曰此鸟必欲灭度别受余果矜其至诚更为説法无何二鸟同化【髙僧传以下燕】
　　朱鸟燕也鷶子规也击谷布谷也【广雅】
　　千嵗燕其巢户北向其色多白而尾掘取隂干末服一头五百嵗【抱朴子】
　　山见白燕其君且得贵女【京房易传】
　　东海有鸟焉其名曰意怠其为鸟也翂翂翐翐而似无能引援而飞迫脇而栖外人卒不能害【庄子】
　　少皥之时赤燕一双飞集少皥之户遗其丹书【田俅子】周穆王迎意而子居灵卑之宫访以至道后欲以为司徒意而子愀然不悦化作鸟飞入云中故后人呼鸟为意而【琅环记】
　　魏禅晋之嵗北阙下有白光如鸟雀之状时飞翔来去有司闻奏帝所罗之得一白燕以为神物于是以金为樊置于宫中旬日不知所在论者云金徳之瑞昔师旷时有白燕来巢检瑞应图果如所论白色叶于金徳师旷晋时人也古今之义相符焉【拾遗记】
　　魏景初元年有燕生巨鷇于衞国李葢家形若鹰吻似燕髙堂隆曰此魏室之大异宜防鹰扬之臣于萧墙之内其后宣帝起诛曹爽遂有魏室【搜神记】
</div>
    <div class="pagination">
<a href="广博物志_page66.html">上一页</a><span>...</span><a href="广博物志_page62.html">62</a><a href="广博物志_page63.html">63</a><a href="广博物志_page64.html">64</a><a href="广博物志_page65.html">65</a><a href="广博物志_page66.html">66</a><span class="current-page">67</span><a href="广博物志_page68.html">68</a><a href="广博物志_page69.html">69</a><a href="广博物志_page70.html">70</a><a href="广博物志_page71.html">71</a><a href="广博物志_page72.html">72</a><span>...</span><a href="广博物志_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
