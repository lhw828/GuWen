<!DOCTYPE html>
<html>
<head>
    <meta charset="UTF-8">
    <title>喻林 - 第 106 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 106 页/共 195 页</h1>
    <div class="content">　　奸人无所逃其刑恶吏无所穷其诈如身手之相驱括之相接矣【艺文类聚刑法部刑法表】
　　君臣之间犹权衡也权左撅则右重右重则左轻轻重迭相移天地之理也【太平御览资产部秤】
　　夫威福者人主之神器也譬之操莫邪执其柄则人莫敢抗失其柄则还见害也【太平御览刑法部律令科附】
　　可怒而不怒臣乃为虎可杀而不杀大贼乃发【太平御览皇王部叙皇王上】
　　鱼藏于水权隐于心故物莫之害也鱼失水为物所擒权示人即为人所制【道德经注疏卷二】




　　喻林卷六十二
　　钦定四库全书
　　喻林巻六十三　　　　　明　徐元太　撰君道门【三】
　　独断
　　夫论至德者不和于俗成大功者不谋于众昔者舜舞有苗禹袒裸国非以养欲而乐志也务以论德而约功也【史记赵世家】
　　夫钤键之辔君上所宜独操非骖服所当共也【魏书天象志四】主尊臣卑上威下敬令行人服理之至也使天下两天子天下不可理也一国而两君一国不可理也一家而两父一家不可理也夫令不髙不行不抟不听尧舜人君非生而理也桀纣之人非生而乱也故理乱在上也【管子霸言】
　　明王之所操者六生之杀之富之贫之贵之贱之此六柄者主之所操也主之所处者四一曰文二曰武三曰威四曰德此四位者主之所处也借人以其所操命曰夺柄借人以其所处命曰失位夺柄失位而求令之行不可得也【管子任法】
　　夫自见之明借人见之闇也自闻之聪借人闻之聋也明君知此则去就之分定矣为君当若冬日之阳夏日之阴万物自归莫之使也【邓析子无厚】
　　心为九窍之治君为五官之长【鬼谷子符言】
　　一家二贵事乃无功夫妻持政子无适从【韩非子权】酸甘咸淡不以口断而决于宰尹则厨人轻君而重于宰尹矣上下清浊不以耳断而决于乐正则瞽工轻君而重乐正矣治国是非不以术断而决于宠人则臣下轻君而重宠人矣【韩非子八説】
　　夫痤疽之痛也非刺骨髓则烦心不可支也非如是不能使人以半寸砥石弹之今人主之于治亦然非不知有苦则安欲治其国非如是不能听圣知而诛乱臣乱臣者必重人重人者必人主所甚亲爱也人主所甚亲爱也者是同坚白也夫以布衣之资欲以离人主之坚白所爱是犹以解左髀説右髀者是身必死而説不行者也【韩非子外储説左】
　　行法曲断以五里断者王以九里断者强宿治者削【韩非子饰令】
　　鲁侯欲以孔子为司徒将召三桓议之乃谓左丘明左丘明曰孔丘其圣人欤夫圣人在政过者离位焉君虽欲谋其将弗合乎鲁侯曰吾子奚以知之丘明曰周人有爱裘而好珍羞欲为千金之裘而与狐谋其皮欲具少牢之珍而与羊谋其羞言未卒狐相与逃于重丘之下羊相呼藏于深林之中故周人五年不制一裘十年不足一牢何者周人之谋失矣今君欲以孔丘为司徒召三桓而议之亦与狐谋裘与羊谋羞哉于是鲁侯遂不与三桓谋而召孔丘为司徒【事文类聚司徒】
　　用众
　　芃芃然枝叶茂盛者是彼棫木之朴属而丛生也我农人得析而薪之又载而积之于家使农人得以济用兴德行俊秀者乃彼贤人之丛集而众多也我国家得徴而取之又引而置之于朝使国得以蕃兴【毛诗正义棫朴】众心成城众口铄金【国语周】
　　语曰千金之裘非一狐之腋也台射之欀非一木之枝也三代之际非一士之智也信哉【史记刘敬传】
　　语曰猛兽不如羣狐卿等十余人何惧王镇恶【南史王镇恶传】夫民别而听之则愚合而听之则圣虽有汤武之德复合于市人之言是以明君顺人心安情性而发于众心之所聚是以令出而不稽刑设而不用【管子君臣上】
　　以天下之目视则无不见也以天下之耳听则无不闻也以天下之心虑则无不知也辐凑竝进则明不塞矣【管子九守】
　　善用人者若蚈之足众而不害若舌之与齿坚柔相磨而不相败【文子上德】
　　为善使人不能得从此独善也为巧使人不能得从此独巧也未尽善巧之理为善与众行之为巧与众能之此善之善者巧之巧者也所贵圣人之治不贵其独治贵其能与众共治贵工倕之巧不贵其独巧贵其能与众共巧也【尹文子】
　　设一人能备天下之事能左右前后之宜逺近迟疾之间必有不兼者焉茍有不兼于治阙矣【尹文子大道上】
　　夫唯能使人之耳目助己视听使人之吻助己言谈使人之心助己思虑使人之股肱助己动作助之视听者众则其所闻见者逺矣助之言谈者众则其徳音之所抚循者博矣助之思虑者众则其谈谋度速得矣助之动作者众即举其事速成矣【墨子尚同中】
　　古之圣王之治天下也千里之外有贤人焉其乡里之人皆未之均闻见也圣王得而赏之千里之内有防人焉其乡里未之均见也圣王得而罚之故唯毋以圣王为聪耳明目与岂能一视而通见千里之外哉一听而通闻千里之外哉圣王不往而视也不就而听也然而使天下之为寇乱盗贼者周流天下无所重足者何也其以尚同为政善也【墨子尚同下】
　　一目之视也不若二目之视也一耳之听也不若二耳之听也一手之操也不若二手之彊也【墨子尚同下】
　　以兼为正是以聪耳明目相为视听乎是以股肱毕强相为动为宰乎【墨子兼爱下】
　　力不敌众智不尽物与其用一人不如用一国故智力敌而羣物胜揣中则私劳不中则有过下君尽己之能中君尽人之力上君尽人之智【韩非子八经】
　　天下无粹白之狐而有粹白之裘取之众白也大取于众此三皇五帝之所以大立功名也故以众勇无畏乎孟贲矣以众力无畏乎乌获矣以众视无畏乎离娄矣以众知无畏乎尧舜矣【吕氏春秋用众】
　　今之为车者数官然后成夫国岂特为车哉众智众能之所持也不可以一物一方安车也【吕氏春秋君守】
　　夫乗众人之智则无不任也用众人之力则无不胜也千钧之重乌获不能举也众人相一则百人有余力矣是故任一人之力者则乌获不足恃乗众人之势者则天下不足有也【淮南子主术训】
　　人主者以天下之目视以天下之耳听以天下之智虑以天下之力争是故号令能下究而臣情得上闻【淮南子主术训】
　　积力之所举则无不胜也众智之所为则无不成也塪井之无鼋鼍隘也园中之无修木小也夫举重鼎者力少而不能胜也及至其移徙之不待其多力者故千人之羣无絶梁万人之聚无废功【淮南子主术训】
　　乗众势以为车御众智以为马虽幽野险途则无由惑矣人主深居隐处以避燥湿闺门重袭以避奸贼内不知闾里之情外不知山泽之形帷幕之外目不能见十里之前耳不能闻百步之外天下之物无不通者其灌输之者大而斟酌之者众也是故不出戸而知天下不窥牖而知天道乗众人之智则天下之不足有也专用其心则独身不能保也【淮南子主术训】
　　用百人之所能则得百人之力举千人之所爱则得千人之心譬如伐树而引其本千枝万叶则莫得弗从也【淮南子缪称训】
　　黄帝生阴阳上骈生耳目桑林生臂手此女娲所以七十化也【淮南子説林训】
　　以天下之大托于一人之才譬若悬千钧之重于木之一枝【淮南子説林训】
　　百梅足以为百人酸一梅不足以为一人和【淮南子説林训】盖非橑不能蔽日轮非辐不能追疾然而橑辐未足恃也【淮南子説林训】
　　毂立三十辐各尽其力不得相害使一辐独入众辐皆弃岂能致千里哉【淮南子説林训】
　　天积众精以自刚圣人积众贤以自强天序日月星辰以自光圣人序爵禄以自明天所以刚者非一精之力圣人所以强者非一贤之德也故天道务盛其精圣人务众其贤【春秋繁露立元神】
　　故独视不若与众视之明也独听不若与众听之聪也独虑不若与众虑之切也【韩诗外传】
　　圣王之举事必先谛之于谋虑而后考之于蓍白屋之士皆关其谋刍荛之役咸尽其心故万举而无遗筹失防传曰众人之智可以测天兼听独断惟在一人此大谋之术也【説苑权谋】
　　介子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎【説苑尊贤】
　　天子居闉阙之中帷帐之内广厦之下旃茵之上不出襜幄而知天下者以有贤左右也故独视不如与众视之明独听不如与众听之聪也【新序杂事五】
　　千柱百梁终不倾僵仁智辅圣周宗康宁【焦氏易林谦之未济】百柱载梁千岁不僵大愿辅福文武以昌【焦氏易林井之萃】天虽至神必因日月之光地虽至灵必有山川之化圣人虽有万人之德必须俊贤三公九卿二十七大夫八十一元士以顺天成其道【白虎通封公侯】
　　禹汤文王虽有圣德犹杂用众贤以致于治非独索蕙茝任一人也故尧有禹咎繇伯夷夏有朱虎伯益防殷有伊尹傅説周有吕望旦散宜生邵毕是杂用众芳之効也【王逸注楚辞离骚经】
　　目也者能逺察天际而不能近见其背心亦如之君子诚知心之似目也是以务鉴于人以观得失故视不过垣墙之里而见邦国之表听不过阈之内而闻千里之外因人也人之耳目尽为我用则我之聪明无敌于天下矣【徐干中论虗道】
　　华衮灿烂非只色之功嵩岱之峻非一篑之积故九子任而康凝之绩熈四七受而佐命之勲着【抱朴子外篇博喻】众力并则万钧不足举也羣智用则庶绩不足康也故繁足者死而不弊多士者乱而不亡【抱朴子外篇务正】
　　南溟引朝宗以成不测之深圃崇木石以致极夭之峻大厦凌霄頼羣橑之积轮曲辕直无可阙之物故元凯之佐登而格天之化洽折冲之才周则逐鹿之奸寝【抱朴子外篇务正】
　　峻极之山非一石所成凌云之榭非一木所构狐白之裘非一腋之毳宇宙为宅非一言所治【刘子荐贤】
　　非取制于一狐谅求味于兼采【文选任昉为作荐士表】
　　崇台非一榦珍裘非一腋多士成大业羣贤济绩【文选卢谌答魏子悌诗】
　　千金之裘非一狐之腋大厦之材非一丘之木太平之功非一人之畧【文选王褒四子讲德论】
　　海者川崇山惟壤韶防错音衮龙比象明明众哲同济天网剑宣其利鉴献其朗【文选陆机功臣颂】
　　山木茂盛万人得而薪之贤人众国家得用【文选王元长防秀才文注】
　　百足之虫断而不蹶持之者众也【意林鲁连子】
　　廊庙之材非一木之枝白狐之裘非一狐之腋【意林慎子】一人之智不如众人之愚一目之察不如众目之明【意林任子】
　　百足之虫共举一身安得不济【意林新论】
　　其他胥附奔走云合雾集若榱椽之构大厦众星之仰河汉【文苑英华裴子野史论一】
　　一灶五突烹餁十倍分烟者众【太平御览居处部灶】
　　弩弱而矰髙者乗于风也身不劳而行合者得助于众也【太平御览兵部弩】
　　一目视则不明一耳听则不聪【太平御览人事部目】
　　假天下之目以视则四海毫末可见【太平御览人事部目】
　　一井五缾泄之可待滥流者众也【太平御览器物部缾】
　　譬如以绳系物单则无力合而能系【禅法要解经巻上荣九】譬如一丝不能系象多集诸丝象不能絶【杂宝藏经卷五】譬如药师不得以一药治众病众病不同药亦不一【大智度论卷十九】
　　譬如一人二人不名为军和合多人乃成为军能破怒敌【大智度论卷八十七】
　　大厦为众材所成羣生非一人可化【辩正论巻六】
　　从谏
　　惟木从绳则正后从谏则圣【书説命上】
　　言木以绳直君以谏明【孔氏传书説命上】
　　听其规谏以自修如玉石之见琢磨也【毛诗淇澳注】
　　良药苦口而利于病忠言逆耳而利于行汤武以谔谔而昌桀纣以唯唯而亡【孔子家语六本】
　　夫人君而无谏臣则失正士而无教友则失听御狂马不释防操弓不反檠木受绳则直人受谏则圣受学重问孰不顺哉【孔子家语子路初见】
　　頼君之用也故言不然巴浦之犀犛兕象其可尽乎其又以规为瑱也【国语楚】
　　传曰人之将死恶闻酒肉之味邦之将亡恶闻忠臣之气身死不为医邦亡不为谋还自遗灾盖木土水火不同气居此之谓也【越絶德序外传记】
　　千羊之皮不如一狐之腋诸大夫朝徒闻唯唯不闻周舎之谔谔是以忧也【史记赵世家】
　　雷霆之所击无不摧折者万钧之所压无不麋灭者今人主之威非特雷霆也执重非特万钧也【前汉书贾山传】夫立言无显过之咎明镜无见毗之尤如恶立言以记过则不当学也不欲明镜之见玭则不当照也【后汉书宦者列传】
　　夫圣王所以听僮夫匹妇之言者犹尘加嵩岱雾集淮海虽未有益不为损也【后汉书儒林列传】
　　夫良药苦口惟疾者能甘之忠言逆耳惟达者能受之【吴志孙奋传】
　　尧舜周公所以能致忠谏者以其欵诚之心着也氷炭不言而冷热之质自明者以其有实也若好忠直如氷炭之自然则谔谔之臣将济济而盈庭【晋书王沈传】
　　夫疗膏肓之疾者必进苦口之药决狐疑之虑者亦告逆耳之言如其犹豫迷而不反恐俞附见其已死扁鹊知其无功矣【晋书孙楚传】
　　谏者所以安主也食者所以肥体也主恶谏则不安人飺食则不肥【管子形势解】
　　人之将疾也必先甘鱼肉之味国之将亡也必先恶忠臣之语故疾之将死者不可为良医国之将亡者不可为忠谋【文子微明】
　　人主皆知镜之明己也而恶士之明己也镜之明己也功细士之明己也功大知其细失其大不知类矣【亢仓子君道】
　　听言之道溶若甚醉唇乎齿乎吾不为始乎齿乎唇乎愈惽惽乎【韩非子权】
　　夫良药苦于口而智者劝而饮之知其入而已己疾也忠言拂于耳而明主听之知其可以致功也【韩非子外储説左】闻古扁鹊之治其病也以刀刺骨圣人之救危国也以忠拂耳刺骨故小痛在体而长利在身拂耳故小逆在心而久福在国故甚病之人利在忍痛猛毅之君以福拂耳忍痛故扁鹊尽巧拂耳则子胥不失夀安之术也病而不忍痛则失扁鹊之巧危而不拂耳则失圣人之意如此长利不逺垂功名不久立【韩非子安危】
　　庄荆王立三年不听而好讔成公贾入谏王曰不谷禁谏者今子见故何对曰臣非敢谏也愿与君王讔也王曰胡不设不谷矣对曰有鸟止于南方之阜三年不动不飞不鸣是何鸟也王射之曰有鸟止于南山之阜其三年不动将以定志意也其不飞将以长羽翼也其不鸣将以览民则也是鸟虽无飞飞将翀天虽无鸣鸣将骇人贾出矣不谷知之矣明日朝所进者五人所退者十人羣臣大恱荆国之众相贺也成公贾之讔也贤于太宰噽之説听乎夫差而吴国为墟成公贾之讔喻乎荆王而荆国以霸【吕氏春秋重言】
　　赵简子曰厥也爱我铎也不爱我厥之谏我也必于无人之所铎之谏我也喜质我于人中必使我丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君之不变也此简子之贤也人主贤则人臣之言刻简子不贤铎也卒不居赵地有况乎在简子之侧哉【吕氏春秋达郁】
　　人主之患欲闻枉而恶直言是障其源而欲其水也水奚自至是贱其所欲而贵其所恶也所欲奚自来【吕氏春秋贵直】
　　欲知平直则必凖绳欲知方圆则必规矩人主欲自知则必直士故天子立辅弼设师保所以举过也百姓有得钟者欲负而走则钟大不可负以椎毁之钟况然有音恐人闻之而夺己也遽揜其耳恶人闻之可也恶己自闻之悖矣为人主而恶闻其过非犹此也恶人闻其过尚犹可【吕氏春秋自知】
　　今有树于此而欲其美也人时灌之则恶之而日伐其根则必无活树矣夫恶闻忠言乃自伐之精者也【吕氏春秋至忠】
　　药酒病之利也正言治之药也【盐铁论能言】
　　土负水者平木负绳者直君受谏者圣【説苑正谏】
</div>
    <div class="pagination">
<a href="喻林_page105.html">上一页</a><span>...</span><a href="喻林_page101.html">101</a><a href="喻林_page102.html">102</a><a href="喻林_page103.html">103</a><a href="喻林_page104.html">104</a><a href="喻林_page105.html">105</a><span class="current-page">106</span><a href="喻林_page107.html">107</a><a href="喻林_page108.html">108</a><a href="喻林_page109.html">109</a><a href="喻林_page110.html">110</a><a href="喻林_page111.html">111</a><span>...</span><a href="喻林_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
