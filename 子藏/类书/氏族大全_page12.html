<!DOCTYPE html>
<html>
<head>
    <meta charset="UTF-8">
    <title>氏族大全 - 第 12 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>氏族大全 - 第 12 页/共 82 页</h1>
    <div class="content">　　苏章字孺文汉顺帝朝为冀州刺史与故人清河大守宴饮太守喜曰人皆一天我独有二天
　　饷爪不受
　　苏琼为清河太守赵頴饷爪一双琼置梁上
　　苏仙
　　苏仙公名耽得修真之术隠于郴州髙秀之峯有橘泉元结诗云灵橘无根井有泉世间如梦又千年乡关不见重归鹤姓字今为第几仙　初乗鹤去后骑白鹤来止郡城楼上鹤以爪攫版作字云城郭是人民非三百甲子一来归【云云】
　　奇士
　　苏绰有王佐才对周文帝指陈帝王之道上不觉前席曰真奇士也　子威仕隋封邳国公与髙颎同心协赞江南平作五教令民诵之
　　秘府
　　苏弁字元容少博学聚书二万卷手自雠定当时称为秘府　唐髙宗时擢进士召见延英赐紫衣金鱼
　　战功
　　苏烈字定方从李靖讨髙丽防贺鲁以还由是唐之州县极四海矣　髙宗防功拜邢国公
　　以诗鸣
　　苏源明肃宗朝知制诰　与陈子昻元结李杜以诗鸣
　　摸棱
　　苏味道武后朝相位脂韦自营而已尝曰决事不欲明白但摸棱持两端世号摸棱手
　　大手笔
　　苏瓌字昌容武后朝拜相　子颋字廷硕拜中书舍人同在禁中时人荣之元宗朝颋亦拜相父子前后俱封许国公　李峤曰苏舍人思若涌泉吾所不及　与张説同以文章显时称燕许大手笔
　　苏李
　　苏颋与李乂对掌文诰号苏李　苏味道与李峤俱以文翰显号苏李　苏晋李峤同知制诰号苏李
　　玉堂之署
　　苏易简字大简宋淳化中拜翰林学士上飞白书玉堂之署四字赐之曰美卿居清华之地也一日上召赐酒上曰君臣千载防对曰忠孝一生心上喜尽以席上金器赐之在翰林八年知制诰四年时年三十　子耆
　　飞仙
　　苏舜钦字子美长于歌诗与梅圣俞齐名世称苏梅徙居苏州买水石作沧浪亭号沧浪翁　后崔存遇王屋山问曰世传学士仙矣曰瀛洲有召遂飞去作诗云昆仑气四时春紫府光阴夜如晓来时不用五云车跨着清风下蓬岛
　　古君子
　　苏颂字子容记问博洽长于史学处馆职九年富弼遗之书曰若吾子出处可谓真古君子矣　元祐初拜右相进迩英要览　父绅知制诰　子携徽猷待制
　　老苏
　　苏洵字明允号老泉年二十七始发愤闭户读书五六年不为文辞及下笔顷刻数千言宋嘉祐中欧公上其所着权书衡论等二十二篇于朝召试舍人院除校书郎　时苏氏文章名擅天下学者以其父子俱知名故称老苏以别之　二子轼　辙　兄澹　涣
　　出人头地
　　苏轼字子瞻号东坡居士嘉祐中欧公考试见公文语梅圣俞曰老夫当避此人一头地　召对便殿宣仁后曰先帝每见卿文章必叹曰奇才奇才命坐赐茶以金莲烛送归院　元丰二年谪黄州元祐初召除翰林迁内翰绍圣元年南迁　山谷诗云赤壁风月笛玉堂云雾又赞云嬉笑怒骂皆成文章解羁而归紫微玉堂諡文忠公　长子迈字伯达作文颇有父风咄咄皆
　　跨灶东坡尝与联句云传家诗笔古已自过宗武　中子迨　小子过字叔党善为文士大夫以小坡目之孙十四人箪太府卿　符礼尚书　箕　筌　筹　籥　籍　节　笈　　笁　峤给事中　岘
　　东轩长老
　　苏辙字子由号颖濵遗老又号栾城元丰初谪监筠州酒税假部刺史府以居即堂之东为轩种杉二本竹百个为宴休之所自号东轩长老作东轩记元祐初起为中书舎人翰林学士门下侍郎　三子迟　适　逺孙简　籕　谔　诩　材　麓　森　从侄安节　千乗　千能　千之
　　风神萧散
　　苏庠字养直有诗名清江曲云长占烟波弄明月坡谓置太白集中谁疑其非　元丰中居庐山与徐师川同召庠不起二公对奕庠拈一子笑曰今日须还老夫下此一着徐有愧色　胷中本无轩冕是以风神笔墨皆自萧散非慕名而隠者也　弟为僧名祖可诗亦多佳
　　练气
　　苏澄善养生年八十余容貌甚少曰不过精思练气耳
　　婚姻
　　苏耆才器过人王旦以女妻之　子舜钦杜衍爱其才谓其文章学业天下第一以女妻之
　　重母党
　　苏洵娶大理寺丞程文应之女追封成国夫人有女幼好学长能文适母兄程濬之子之才诗云乡人嫁娶重母党虽我不肯将安云
　　姊妹继室
　　苏轼娶乡贡进士王弗女继室又其从女弟也
　　纒红
　　苏伯达女名阿巽初与山谷小儿议婚后契濶不成乃适范子功之孙潩字箕叟者
　　择壻为相
　　信都苏氏巨室也有十女择良壻张文成往见焉苏曰子虽有才不能富贵得五品官即死　魏知古时方及第苏曰此虽黒小必贵以长女妻之女发长七尺黒光如漆相者云大冨贵后知古拜相女封夫人
　　璇玑图
　　苏蕙字若兰适将军窦滔滔镇襄阳携宠姬赵阳台之任苏织回文锦题诗二百余首凡八百四十字名璇玑图以献滔滔善遇之　滔苻秦人
　　流苏　大苏　姑苏　屠苏
　　吴【羽音　延陵　周太王泰伯仲雍封吴子孙以国为氏】
　　兵法
　　吴起卫人善用兵仕魏与武侯浮西河而下论在徳不在险　与田文论功去魏适楚楚悼王闻其贤以为相
　　挂劒
　　吴季札聘鲁过徐徐君好季札劒口不敢言季札心知之为使上国未献还至徐徐君已死解劒系徐君冢树而去从者曰徐君已死尚谁子乎季子曰始吾以心许之岂以死倍吾心哉
　　番君
　　吴芮秦时为番阳令甚得江湖间心号曰番君
　　治平第一
　　吴公汉文时为河南守治平为天下第一
　　八战八克
　　吴汉字子顔佐光武中兴　伐蜀与公孙述战广都成都之间八战八克帝曰吴公差强人意隠若一敌国矣位大司马封广平侯　绘像云台
　　四行
　　吴祐字季英汉桓帝时举孝防以四行迁胶东相　四行敦厚质朴逊让节俭也　与公沙穆定交杵臼之间
　　酌贪泉
　　吴隠之字处黙介立有清操日晏歠菽儋石无储与韩康伯隣居康伯母殷氏谓康伯曰汝掌铨衡必举如此辈人后为广州刺史酌贪泉饮之吟曰古人云此水一歃怀千金试使夷齐饮终当不易心及归妻刘氏赍沉香一片隠之见之投于湖亭之水　晋义熙年间为度支尚书以竹蓬为屏风坐无氊席　广州十贤堂滕修吴隠之王綝宋璟李商隠李勉孔几贾钧萧仿卢奂前后有清节者
　　羽扇渡水
　　吴猛晋人少有孝行夏月手不驱蚊恐其去而噬亲丁义授以神方后因回豫章江波甚急以白羽扇画水而渡后从许君学仙得道飞升　宋朝封神烈真人
　　荐士
　　吴武陵唐元和中为太常博士时礼侍崔郾试进士东都武陵谓曰君为天子求奇士敢献所益出袖中书搢笏为郾读之乃杜牧阿房赋曰请以第一处之
　　三杰
　　吴少微唐人与魏谷倚富嘉谟并负文辞时称北京三杰
　　十哲
　　吴罕唐咸通末京兆府解试试月中桂诗李建州主试得许棠张乔俞坦之剧燕任涛吴罕张蠙周繇郑谷李栖温宪谓之十哲
　　画圣
　　吴道字道子善画下笔如有神助传笔法于张旭张号书颠吴为画圣元宗诏画大同殿冩蜀中嘉陵三百里山水一日而毕
　　銮坡
　　吴通弟通微唐贞元中同时为翰林学士移院金銮坡下极承眷遇
　　防入三等
　　吴育字春卿举制科防入三等　直史馆修太常礼四十卷　庆厯中参大政　諡正肃
　　良史
　　吴竞唐汴州人直史馆私撰唐春秋号良史
　　铁御史
　　吴中复字仲庶孙抃未识之举为监察御史曰昔人耻为呈身御史今岂求识面台官　以风力称于世仁宗书铁御史三字赐之　兄几复　弟嗣复　子立礼为御史直言不避有父风
　　孙吴兵法
　　吴玠字晋卿少沉毅尚气节日读七书用兵本于孙膑吴起佐髙宗中兴保有全蜀　上赐御战袍曰大丈夫当自结主知何必附人而进　绍兴中进开府仪同三司　諡武安
　　兵阵图
　　吴璘字唐卿长负气节善骑射着兵法二篇上篇兵要下篇阵图镇武兴二十年民安之如一日中兴名将也乾道初加太傅封新安郡王諡武顺
　　父子兄弟建节
　　玠子拱璘子挺俱建节宋朝兄弟建节者七家玠璘其一拱挺其二也
　　吴俶字正仪润州人唐韩熙载曰中林之兰蕙也吴迪吉吴君裕八人防饮赋归堂赋诗【见饶氏】
　　女徳婚姻
　　女相如
　　吴绛仙以红笺进诗于帝帝曰绛仙才调女相如也
　　绣襦甲帐
　　吴采鸾吴仙君女也瑞州有崇元观乃丁义女秀英链丹之所吴就学焉后有文萧以中秋日到西山游观见一姝歌词脱俗诗云若能相伴陟仙坛应得文萧驾采鸾自有绣襦并甲帐琼台不怕雪霜寒与生携手下山归钟陵为夫妇一纪各跨一虎陟峯峦而去
　　卖犬
　　吴隠之将嫁女谢石知其贫素移厨帐助其经营使者至见其婢方牵犬卖之此外萧然无办时为谢石主簿也
　　配名士
　　吴氏越州山阴人一女天性孝谨言徳功容人鲜俪焉父母谓必得名士乃可配时李防擢髙第特以妻之吴望族李寒素夫人能尽妇道李后为中大夫
　　三吴　东吴　女于吴　娶于吴　平吴　天吴
　　于【羽音　河内　周武王弟二子邘叔后以国为氏】
</div>
    <div class="pagination">
<a href="氏族大全_page11.html">上一页</a><span>...</span><a href="氏族大全_page7.html">7</a><a href="氏族大全_page8.html">8</a><a href="氏族大全_page9.html">9</a><a href="氏族大全_page10.html">10</a><a href="氏族大全_page11.html">11</a><span class="current-page">12</span><a href="氏族大全_page13.html">13</a><a href="氏族大全_page14.html">14</a><a href="氏族大全_page15.html">15</a><a href="氏族大全_page16.html">16</a><a href="氏族大全_page17.html">17</a><span>...</span><a href="氏族大全_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
