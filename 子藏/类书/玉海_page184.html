<!DOCTYPE html>
<html>
<head>
    <meta charset="UTF-8">
    <title>玉海 - 第 184 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 184 页/共 284 页</h1>
    <div class="content">　　官志大都督府都督一人从二品【中都督府正三品下都督府从三品】掌督诸州兵马甲械城隍镇戌粮廪总判府事武徳初边要之地置总管以统军加号使持节【元年六月七日也】盖汉刺史之任有行台有大行台其员有尚书省令一人掌管兵民总判省事有仆射一人掌贰令事自左右丞以下诸司郎中畧如京省七年【二月十二日戊午】改总管曰都督总十州者为大都督贞观二年去大字凡都督府有刺史以下如故然大都督又兼刺史而不检校州事其后都督加使持节则为将诸将亦通以都督称惟朔方犹称大总管边州别置经畧使沃衍有屯田之州则置营田使武后圣厯九年以夏州都督领盐州防御使及禄山反诸郡当贼冲者皆置防御守捉使乾元元年置团练守捉使都团练守捉使大者领州十余小者二三州代宗废防御使惟山南西道如故杨绾为相罢团练守捉使惟澧朗峡兴凤如故【防要武徳元年因隋旧制为大总管七年二月十八日改大总管曰大都督贞观三年八月李靖除定襄道行军大总管已后行军即称总管本道即称都督景云二年四月贺拔延嗣除凉州都督充河西节度始有节度之号开元元年十月六日勅朔方行军大总管准诸道例改为朔方节度使其年着令户满二万已上为中都督府不满为下　五代防要长兴三年四月中书奏天下旧有八大都督府按十道图以灵州为首陜幽扬潞魏镇徐等州为次　武徳总管洛淮阳王道元荆赵郡王孝恭贞观都督并李节益窦轨龙朔二年十二月十六日并益荆为大都督】观察处置使掌察所部善恶举大纲凡奏请皆属于州贞观初【八年正月壬寅】遣大使十三人廵省天下诸州水旱则遣使有廵察安抚存抚之名神龙二年【二月】以五品以上二十人为十道廵察使按举州县再周而代景云二年【六月二十八日壬午】置都督二十四人察刺史以下善恶置司举从事二人秩比侍御史益并荆四州为大都督汴兖魏冀蒲绵秦洪润越十州为中都督皆正三品齐鄜泾襄安潭遂通梁防十州为下都督从三品当时以为权重难制罢之惟四大都督府如故置十道按察使【七月置】道各一人开元元年【九月丙戌】罢按察使二年曰十道按察采访处置使【闰二月丁卯复置以陆象先等为之】至四年【闰十二月辛酉】罢八年【五月辛酉】复置十道按察使秋冬廵视州县【八月以王晙等为之】十年又罢【通鉴十二年五月丁亥】十七年【五月壬辰】复置十道京都两畿按察使二十年改曰采访处置使分十五道天寳末又兼黜陟使乾元元年【五月壬午】改曰观察处置使【通典观察并领都团练使分天下为四十余道　李景伯曰廵察御史秩卑任重汉代刺史之流也】大都督皆亲王遥领大都督府之政以长史主之【长史从三品　贞观二年正月越王泰除使持节大都督州等十六州诸军士亲王遥领之始　通监开元二年正月壬申制选京官有才识者除都督刺史都督刺史有政迹者除京官使出入常均永为常式　旧制凡命都督刺史皆临轩册命】　地理志关内道府十原庆延灵盐夏宥麟胜丰河南道府二陜兖河东道府四代云朔潞河北道府四魏镇幽营山南道府二防利陇右道府七秦鄯临凉沙西淮南道府三寿安江南道府四越福洪潭黔中道府二黔辰劒南道府九巂雅黎茂戎松遂昌泸岭南道府七广琼邕桂容峯驩　通典武徳五年以洛荆并幽交五州为大总管府七年改大总管府为大都督府复有行军大总管征伐则置于所征之道以督军事　六典注魏黄初二年始置都督诸州军事或领镇戎总夷校尉至隋改为总管府武徳四年改为都督府贞观中改为上中下都督府【都督一人长史一人司马二人】
　　唐南宁州都督
　　地理志劒南道诸蛮州九十二南宁州汉夜郎地武徳元年开南中置四年置总管府五年侨治益州六年更名郎州贞观元年罢都督开元五年复故名天寳废縻州本西豫州武徳七年置贞观三年更名初为都督府后罢戎州都督府　西爨贞观二十三年徙莫祗俭望蛮内属以其地为五州郎州都督府永徽初赵孝祖定南夷罢郎州更置戎州都督以爨归王为南宁州都督　韦仁寿传髙祖闻其治理诏检校南宁州都督嵗一按行慰劳寄治越巂仁寿将兵五百循西洱河开地数千里置七州十五县酋豪宾见授以牧宰威令简严【请徙治南宁州】　徳宗贞元七年始以驩峯二州为都督府【驩在安南限重海与文单占婆接峯统覊縻州十八与蜀爨蛮接】
　　唐姚州都督府
　　地理志劒南道武徳四年以古滇王国民多姚姓因置姚州都督并置州十三【于异五陵袖和往舍利范邓野共洪郎日南眉邓邆备洛诺州姚州都督府】　防要麟徳元年五月八日【乙卯】于昆明之弄栋川置姚州都督府每年募五百人镇守姚府总管五十七州【裴懐古为都督】故事嵗以兵五百戌姚州神功二年闰十月蜀州刺史张柬之请罢姚州云古哀牢之旧国光武季年始请内属置永昌郡以统理之龙朔中武陵主簿石子仁奏置州后废即诸葛亮称置官留兵有三不易之言遂验垂拱四年南蛮郎将王善寳又请置州延载中司马成琛请于泸南置镇七所遣蜀兵防守乞省姚州巂府于泸北置关奏寝【又本传】
　　唐林都督府　鸡林大都督府
　　囘纥贞观二年同罗遣使者入朝请内属置林都督府拜酋俟发时犍啜为都督【志关内道安北都护　详见上】　新罗龙朔元年王金春秋卒以其子法敏袭王【九月癸巳朔】以其国为鸡林州大都督府授法敏都督
　　唐黔州都督府
　　传东谢蛮居黔州西贞观三年其酋元深入朝顔师古上言写为王防图帝以其地为应州【置县五】即拜元深为刺史属黔州都督府【详见王防图　天寳中以牂牁赵国珍有方畧授黔中都督护五溪十余年】　志江南道应州贞观三年以东谢蛮首领谢元深地置县五庄州贞观三年以南谢蛮首领谢彊地置南寿州四年更名十一年为都督府景龙二年罢都督黔州都督府
　　唐松州都督府　党项十五都督府
　　志关内道党项州五十一府十五【兰池芳池相兴永平旭定清宁忠顺宁保静塞万吉乐容州静边州都督府灵州都督府芳池州宜定州安化州都督府庆州都督府】贞观三年酋长细封歩赖内附后诸姓酋长相率内附列其地置州县松州都督府五年又开其地置州十六县四十七又以拓拔赤词部置州三十二干封二年以吐蕃入防废十二州咸亨二年又废二州陇右道党项州七十三府一县一轨州都督府贞观二年以细封歩赖部置松州都督府　传上元二年郭子仪表徙静边州都督夏州乐容等六府党项于银州北【窦静为夏州都督】
　　唐定襄云中都督府
　　通鉴贞观四年四月戊戌上御顺天楼引见颉利诏羣臣议区处之宜顔师古李百药温彦博魏徴等所言各异上用彦博策处突厥降众东自幽州西至灵州分突利故所统之地置顺祐北【志作化】长四州都督府分颉利之地为六州左置定襄都督府右置云中都督府以统其众五月辛未以突利为顺州都督壬申以阿史那思摩为懐化郡王上嘉思摩忠以为开州都督统旧众十四年三月丙辰置宁朔大使以护突厥【窦静传诏曰以卿为宁朔大使朕无北顾忧矣】二十三年十月髙宗置舍利等五州云中都督府苏农等六州定襄都督府　志关内道突厥州十九府五定襄都督府【贞观四年析颉利部为二以左部置侨治宁州】领州四【贞观二十三年十月分诸部置州三】夏州都督云中都督府【贞观四年析颉利右部置侨治朔方境】领州五【二十三年十月置州三】桑干都督府【龙朔三年分定襄置侨治朔方】领州四【贞观二十三年分诸部置州三】呼延都督府【贞观二十年置】领州三【二十三年置州二】单于都督府新黎州【贞观二十三年以车鼻之子羯漫陀部置初为都督府后为州】浑河州【永徽元年置】狼山州【永徽元年以歌逻禄古厢部置为都督府云中都护显庆三年为州来属】坚昆都督府【贞观二十二年以沙鉢罗叶护部置】安北都护府河北道突厥州二顺州顺义郡【贞观四年平突厥以其部落置顺祐化长四州都督府于幽灵之境又置北开北宁北抚北安等四州都督府六年顺州侨治营州南之五柳戌又分思农部置燕然县侨治阳曲分思结部置懐化县侨治秀容顺州后皆省祐化长及北开等四州亦废而顺州侨治幽州城中】瑞州【本威州贞观十年置咸亨中更名后侨治良乡之广阳城】初营州都督府神龙初幽州都督府陇右道突厥州三府二十七云云
　　唐静边州都督府
　　志关内道静边州都督府贞观中置初在陇右后侨治庆州之境领州二十二灵州都督府
　　唐兹都督府　左屯卫大将军平兹
　　志陇右道兹都督府贞观二十年平兹置领州九安西都护府　通鉴显庆三年兹大将羯猎颠遣使降于西突厥沙鉢罗可汗布失毕据城自守诏左屯卫大将军杨胄讨之大破之禽羯猎颠乃以其地为兹都督府正月戊申立布失毕之子素稽为兹王兼都督【详见州镇类】
　　唐灵州都督府
　　防要贞观二十年二月四日西蕃沙鉢罗叶护率众归附以阿史徳时健俟斤部落置臯兰祁连二州灵州都督府永徽元年废调露元年又置鲁丽塞含依契六州【时人谓之六州胡】长安四年合为正长二州神龙三年置兰池都督府分为六县开元十年复分为鲁丽契塞四州九月禽康愿子移河曲六州胡于许汝等州十八年又置长正二州开元元年以九姓部落置臯兰燕然燕山鸡田鸡鹿烛龙等六州属灵州至徳元年七月灵武郡改为灵武大都督府正元九年十二月杜希全献体要八章
　　唐燕然都督府
　　囘纥传薛延陀之灭多览葛酋多滥葛末与囘纥皆来朝以为燕然都督府【贞观二十一年正月丙申置】授右卫大将军即为都督死以多滥葛塞匐为俟利发继为都督【详见上】志燕然州以多滥葛部地置初为都督府燕然都护开元元年来属侨治囘乐达浑都督府以延陀部落置侨治宁朔
　　唐臯兰都督府
　　囘纥传浑在囘鹘诸部最南者太宗时薛延陀灭大俟利发浑汪举部内向以其地为臯兰都督府后分东西浑瑊即汪之后也　志东臯兰州初以浑部地为都督府并以延陀余众置祁连州后罢都督又分东西州永徽三年皆废
　　唐囘纥九都督府
　　志关内道囘纥州十八府九贞观二十一年分囘纥诸部置达浑都督府【以延陀部置领州五】安化州都督府宁朔州都督府仆固州都督府【三府侨治朔方】夏州都督府瀚海都督府【以囘纥部置】金微都督府【以仆固部置】幽陵都督府【以拔野古部置】林都督府【贞观二年以同罗部置】坚昆都督府【以结骨部置　又云贞观二十二年以沙鉢罗叶护部置】安北都护府【已上共九都督府】　囘纥传贞观二十一年拔曵固大俟利发屈利失举部内属置幽陵都督府拜屈利失为都督【防曵固名防野古】　通鉴贞观二十二年结骨古未通中国闻铁勒诸部皆服二月其俟利发失鉢屈阿栈入朝上宴之于天成殿谓侍臣曰昔渭桥斩三突厥自谓功多今斯人在席更不以为怪邪失鉢屈阿栈请除一官执笏而归诚百世之幸戊午【七日】以结骨为坚昆都督府以失鉢屈阿栈为右屯卫大将军坚昆都督燕然都护又以阿史徳时健俟斤部落置析连州灵州都督是时四夷君长争遣使献见每元正朝贺常数百千人辛酉上引见诸胡使者谓侍臣曰今绥之以徳穷发尽为编戸【神龙元年置兰池都督府至徳元年七月灵武郡改名灵武大都督府】
　　唐丰州都督府【又见上】
　　通鉴贞观二十三年三月丙辰置丰州都督府使燕然都护李素立兼都督
　　唐贺鲁八都督府【又见安西都护】
　　志【兼防要】陇右道贞观二十三年二月十一日【丙戌】以阿史那贺鲁部置瑶池都督府永徽四年三月十三日废显庆二年十一月擒贺鲁十一日分其地置濠池昆陵二都护府十七日分其种落置都督府八【下文惟见六都督府当考　传惟有五】匐延都督府以处木昆部置嗢鹿州都督府以突骑施索葛莫贺部置洁山都督府以突骑施阿利施部置盐泊州都督府以胡禄屋阙部置双河都督府以摄舍提瞰部置鹰婆都督府以防尼施处半部置其役属诸胡皆为州并北庭都护府【一云显庆三年十一月甲子献贺鲁于昭陵分其种落为六都督府勅安西都护府】　沙陀传永徽初以贺鲁所领授沙陀那速后三年废瑶池都督府即处月地置金满沙陀二州皆领都督【永徽五年闰四月丙午以处月部置金满州轮台龙朔二年为都督府】处月来归乃置昆陵都护府统咄禄部长安二年进其酋金山为金满州都督开元二年辅国领之天寳初以骨咄支兼囘纥副都护　弥射传咸亨二年以西突厥部酋都支兼匐延都护长安中以阿史那献龚兴昔亡可汗安抚招慰十姓大使北庭大都护四年懐道兼蒙池都护开元五年授苏禄突骑施都督为金方道经畧大使　【阙三字】圣厯三年嗢鹿州都督乌质勒众渐盛移牙于碎叶则天授以瑶池都督
　　唐贺兰都督府
　　太宗贞观六年契苾何力尚纽率其部来归诏处之甘凉间以其地为榆溪州永徽四年以其部为贺兰都督府燕然都护
　　唐康居都督府
　　传康国者元魏所谓悉万斤者隋时其王屈木支娶西突厥女遂臣突厥武徳十年始遣使来献贞观五年遂请臣太宗曰朕恶取虚名害百姓且康居臣我缓急当同其忧师行万里宁朕志邪郤不受俄又遣使来献师子帝珍其逺命秘书监虞世南作赋自是嵗入贡致金桃银桃诏令植苑中髙宗永徽时以其地为康居都督府即授其王拂呼缦为都督【防要显庆三年遣果毅董寄生列其所居城为康居都督府】
　　唐隂山大漠元池三都督府
　　志陇右道显庆三年分葛逻禄部置三府以谋落部置隂山州都督府以葛逻禄炽俟部置大漠州都督府以葛逻禄踏实部置元池州都督府【金附州都督府析大漠州置】　囘纥传葛逻禄亦突厥诸族在北廷西北金山之西有三族一谋落二炽俟三踏实力永徽初三族皆内属显庆二年以谋落部为隂山都督府炽俟部为大漠都督府踏实力部为元池都督府【志初元池咽麴为州燕然长安二年为都督府北庭】通鉴显庆二年春正月癸巳【十四日】分哥罗禄【又作葛逻禄】
　　三部置隂山大漠二都督府
　　唐河西二都督府
　　志河西内属诸胡州十二乌垒州至乞乍州府二妫塞都督府渠黎都督府
　　唐百济五都督府
　　通鉴显庆五年八月苏定方平百济百济故有五部分统三十七郡二百城七十六万戸诏以其地置熊津马韩东明金涟徳安五都督府并置带方州【安东都护府　麟徳后废】以其酋长为都督刺史【传云左卫中郎将王文度为熊津都督　总章元年刘仁轨为熊津道安抚大使仪凤元年二月甲戌徙熊津都督府于建安故城】
　　唐西域十六国都督府
　　志陇右道西域府十六州七十二龙朔元年【六月癸未】以陇州南田令王名逺为吐火罗道置州县使自于阗以西波斯以东凡十六国以其王都为都督府属部为州县凡州八十八县百一十军府百二十六月氏【领州二十五】大汗【领州十五】条支【领州九】天马【领州二】髙附【领州二】修鲜【领州十】写凤【领州四】悦般【领州一】竒沙【领州二】姑墨【领州一】旅獒昆墟至防鸟飞【领州一】王庭波斯右安西都护府　通鉴龙朔元年六月癸未以吐火罗嚈哒诃达罗支解苏骨咄施罽宾防延石汗那护时犍怛没乌拉喝多勒建俱蜜护蜜多久越得犍波斯十六国置都督府八州七十六【余同志防要云州八十　又见后西域图】上元二年正月丙寅以于阗国为毗沙都督府分十州开元十五年张守珪为州刺史筑故城朝廷嘉其功以州为都督府以守珪为都督
　　唐髙丽九都督府
　　志河北道髙宗灭髙丽置都督府九州四十二【一百县防要总章元年十二月七日分】后所存州止十四府九新城辽城哥勿卫乐舍利居素越喜去旦建安州都督府【髙丽旧有五部一百七十六城六十九万七千户　擢酋渠为都督刺史与华人参理】安东都护府
　　唐毗沙都督府【详见四镇】
　　志陇右道毗沙都督府本于阗国贞观二十二年内附初置州五髙宗上元二年置府分州为十　通鉴上元二年正月丙寅以于阗国为毗沙都督府分其境内为十州【显庆三年以渴塞城为休循州都督授阿了参刺史】　吐谷浑传咸亨三年【二月八日】诺曷鉢自鄯州徙灵州帝为置安乐州拜刺史贞元十四年以慕容复为安乐都督青海王
　　唐营州都督【详见上东夷都护】
　　防要万嵗通天元年云云其后营州都督寄置于幽州渔阳城开元五年三月奚契丹欵附上欲复营府于旧城宋璟以为不可独宋庆礼盛陈其利诏庆礼与姜师度更柳城筑营州城三旬而毕拜庆礼营州都督开屯田八十余所
　　唐黑水州都督府
　　志河北道黑水州都督府开元十四年置幽州都督府　李献诚领黑水经畧使
　　唐隂山府都督【又见下】
　　通鉴元和三年五月沙陀酋长朱邪尽忠与其子执宜背吐蕃自归帅部落三万自甘州循乌得建山而东为吐蕃所追战死子执宜执其余众犹近万人骑三千诣灵州降灵盐节度范希朝自率众迎于塞上置之盐州为市牛羊广其蕃牧诏置隂山府以执宜为兵马使未几尽忠弟葛勒阿波又率众七百诣希朝降诏以为隂山府都督自是灵盐每月征讨用之所向皆防灵盐兵益强盖以沙陀劲勇冠诸胡也【王锷节度太原请析其族诸州遂建十府以处沙陀】　传太和中柳公绰奏陉北沙陀素为九姓六州所畏请委执宜治云中塞下废府十一料部人三千御北边号代北行营授执宜隂山府都督代北行营招抚使河东节度　开元三年大漠都督特进朱斯阴山都督匐鸡元池都督胡鼻率众内附诏处其众于金山
　　开寳安南都护
　　交趾本南越之地汉置交趾刺史唐交州总管调露中改安南都护皇朝乾徳初其部内乱有摄驩州刺史丁部领与其子琏率众讨平之部民共立部领为交州帅凡三年私命琏为节度使开寳六年五月己巳琏遣使贡方物制以琏特进检校太师充静海军节度管内观察处置等使安南都护兼御史大夫上柱国封济隂郡开国公仍赐推诚顺化功臣至八年八月丙午又制授部领太师上柱国封交趾郡王朝廷以琏再修职贡特崇宠其父也兴国初丁琏死为黎桓所簒子黎龙延景徳四年七月辛巳制授交趾郡王赐名至忠祥符间天书降亦例加恩二年至忠卒为李公蕴所簒授公蕴都护郡王公蕴传子徳政寳元元年进南平王孙曰尊曾孙干徳阳焕后有天祚龙昊旵袭封【交趾初封交趾郡王久之进南平王死则进侍中南越王淳熙元年二月李天祚自南平王特封安南国王四年丁酉三月二十四日授龙安南王制云即乐国以肇封既从世袭极真王而锡命何待次升盖言不封郡王也】今安南国王乃陈日煚效忠顺化功臣静海节度【象郡　龙编　南交浪泊　铜柱　鸢江】真腊大同军节度云州刺史　阇婆懐逺节度琳州刺史【诃陵】　大理云南节度【政和七年其王段和誉】　占城同阇婆封【林邑　环王　古越裳之界　铜柱】
　　绍兴都督府　督视军马
　　绍兴二年四月二十七日戊子吕頥浩以左仆射都督江淮荆浙诸军事【置司镇江以都督府为名】九月命孟庾以参政兼权同都督【十二月二十八日除同都督】四年八月十一日赵鼎自知宻院为都督川陜荆襄诸军事五年二月十二日丙戌鼎与张浚并相兼都督诸路军马【十四日诏都督府以诸路军事为名】二十六日诏临遣相臣按行师垒有或难从于中覆即宜专制于事几六年七月十七日诏浚暂赴行在奏事三十一年十一月十九日知枢宻院叶义问为督视江淮荆襄军马【中书舍人虞允文参谋军事朝议以非相臣故其名下都督一等盖不考赵鼎故事也】三十二年五月十三日义问结局迁三官孝宗即位七月九日诏汪澈以参政督视湖北京西军马隆兴元年正月庚子张浚以枢使都督江淮二年九月二十一日癸卯汤思退以左仆射都督二十三日命太傅杨存中同都督十一月七日参政王之望同都督之望辞思退解职九日以存中为都督【非宰相而都督自存中始】乾道元年二月结局　考葛亮总统之称用谢安督军之号
　　中兴都统制【又见兵制】
　　诸军都统制古无其官宣和间西南用兵大将不相统一即其中拔一人为都统制以总之建炎元年五月既置御营司遂擢王渊为都统制名官自此始其后刘光世为之其下分为五军绍兴初御营司罢有防诸大将之军称神武五军诸小校兵少者谓之神武副军并枢宻院俄又改为行营五护军韩世忠称左军刘光世称右军张浚称中军王称前军巨师古称后军其后右护军叛于是呉玠军始以右护军为号四年呉璘为右军都统制又以杨政为宣抚司都统制屯兴元郭浩为枢宻院都统制屯金州十一年诸将罢兵四月乙未乃收其所部为御前诸军而统制皆以屯驻州名冠军额之上独川陜如故十八年五月甲申罢四川宣抚司杨政改御前都统制【绍兴十二年壬戌嵗以金陵选锋一军移于池州始有御前都统制之号自王进始】十九年汉沔亦改为御前诸军【璘称利州西路政称利州东路】三十一年王彦昭始除金房开逵州都统制乾道五年十月令蜀三都统随驻劄处系衔【副都统绍兴七年始置后省乾道三年五月除员琦为荆南副都统】　江上始有京口秣陵武昌三大军绍兴末杨存中请置江池二军刘琦请置荆渚一军嘉定初安丙奏分兴州十军为沔利二军沔州除都统制利州除副都统制自是天下有十都统矣【荆鄂一军而正帅任鄂副帅在襄淳熙新防也　又有平江许浦水军都统制旧沿海制司乾道中改殿前司五年冬改为御前水军八年春倂归许浦置副都统制统之淳熙四年冬以七千人为额又乾道六年分立前中后三军于许浦建寨万间四月二十四日水军统制冯湛谓以平江府许浦驻劄为称诏可】　镇江军韩世忠部曲也建康大军张浚部曲也鄂州军岳飞部曲也惟荆南江池皆绍兴末新创荆南则刘锜所招效用而颇以鄂军益之江池军则三衙之疲弱而江州一军又杂以江西茶盗东南惟以润升鄂三军为根本兴州兴元府金州三司兵本曲端呉玠关师古之徙关西部曲也【三大将之兵惟兴元偏重】　乾道三年闰七月一日上谕宰执曰朕欲江上诸军各置副都统兼领军事岂惟储他时统帅亦使主帅不敢专擅于是以郭刚为镇江副都统制张荣为建康副都统制以赞主帅议军事【次将亚旅副戎二矛重弓】
　　魏何昌曰先王制法建官授任则置副佐陈师命将则立监贰宣命遣使则设介副当难则权足相济员缺则才足相代韩信伐赵张耳为贰马援讨越刘隆副军李徳诏呉汉征蜀刘尚副军李勣取平壤参以道宗李靖袭隂山副之公谨　唐志天寳末置都统兴元元年置副都统黄巢之难置诸道行营都统


　　玉海卷一百三十三
<子部,类书类,玉海>
　　钦定四库全书
　　玉海卷一百三十四
　　宋　王应麟　撰
　　官制
　　人物
　　袁宏曰百姓不能自牧故立君以治之明君不能独治则为臣以佐之宗匠陶钧而羣才缉熙元首经略而股肱肆力
　　黄帝三公【又见官制】　七辅
　　帝王世纪黄帝以风后配上台天老配中台五圣配下台谓之三公其余知天规纪地典力牧常先封胡孔甲等或以为师或以为将【张衡师天老而友地典注引云云汉艺文志兵阴阳有地典六篇】　晋志黄帝置三公之秩以亲黎元少昊配九扈之名以为农正　史记注郑曰风后黄帝三公也　论语擿辅象黄帝七辅风后天老五圣知命窥纪地典力牧
　　尧九职
　　説苑君道篇当尧之时舜为司徒契为司马禹为司空后稷为田畴防为乐正倕为工师伯夷为秩宗皋陶为大理益掌敺禽尧知九职之事使九子者各受其事皆胜其任以成九功
　　尧舜八师　尧九佐　舜七友七佐　汤三辅汤二臣　周五佐五臣
　　楚辞东方朔七谏虽有八师而不可为王逸注八师谓禹稷卨臯陶伯夷垂益防也言尧舜有圣贤之臣八人以为师傅　战国防顔斶曰尧有九佐舜有七友禹有五丞汤有三辅注舜七友雒陶【一作雄陶】方回续牙【古今人表作身】柏阳东不訾秦不虚灵甫也【见陶潜圣贤羣辅録　尸子止载六人古今人表止五人皇甫士安逸士传载七子】　淮南子道应训尧之佐九人舜之佐七人武王之佐五人注尧九佐谓禹臯稷契夷倕益防龙也舜七佐与尧同武王五佐谓太公周召毕毛也孔丛子孔子曰闻诸老聃昔者虢叔闳天太颠散宜生南宫适五臣同竂比徳以賛文武　古今人表义伯中伯注师古曰汤之二臣
　　舜四士　五臣　三后　唐虞九贤　周三后
　　管子法法篇舜有天下禹为司空契为司徒皋陶为李后稷为田此四士者精一徳以事君　论语舜有臣五人而天下治注孔曰禹稷契皋陶伯益　晋书江统上书虞舜以五臣兴周文以四友隆　书吕刑乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民毕命惟周公克慎厥始惟君陈克和厥中惟公克成厥终三后协心同厎于道　新序唐虞崇举九贤布之于位而海内大康吴志步骘上疏舜命九贤
　　禹七佐　汤七佐　四佐　七大夫
　　鬻子禹政第六禹得臯陶杜子业得既子黥得季子甯得然子堪子玉得七大夫以佐其身而天下治汤政第七汤得庆誧伊尹湟里且东门虚南门蠕西门疵北门侧得七大夫佐以治天下而天下治　説苑君道篇汤问伊尹曰三公九卿二十七大夫八十一元士知之有道乎对曰昔者尧见人而知舜任人然后知禹以成功举之明君在上设四佐以自辅有英俊以治官　管子尧之五更五官立五厉之祭祭尧之五吏
　　禹五佐
　　吕氏春秋得陶化益真窥横革之交五人佐禹故功绩铭于金石着于盘盂　荀子成相篇禹敷土平天下云云得益臯陶横革直成为辅
　　臯陶九徳
　　书臯陶谟臯陶曰亦行有九徳寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉日宣三徳夙夜浚明有家日严只敬六徳亮采有邦翕受敷施九徳咸事俊乂在官百僚师师注三徳六徳九徳之中有其三有其六也　立政周公曰有夏迪知忱恂于九徳之行成汤乃用三有宅克即宅曰三有俊克即俊严惟丕式克用三宅三俊文王武王克知三有宅心灼见三有俊心注汤能用刚柔正直三徳之俊
　　汤左右相
　　孟子注春秋传曰仲虺居薛为汤左相是则伊尹为右相故二人等徳也【莱朱汤贤臣一曰仲虺是也】
　　殷六臣
　　书君奭公曰我闻在昔成汤既受命时则有若伊尹格于皇天在太甲时则有若保衡【即伊尹】在大戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘注伊尹至甘盘六臣佐其君循惟此道以安治有殷
　　文王五臣
　　书君奭惟文王尚克修和我有夏亦惟有若虢叔有若闳天有若散宜生有若泰颠有若南宫适注五臣佐文王为胥附奔走先后御侮之任
　　文王四臣　四友　夫子四友
　　尚书大文王以闳天太公望南宫适散宜生为四友夫子曰文王得四臣吾亦得四友自吾得回门人益亲是非疏附耶自吾得赐逺方之士日至是非奔走耶吾得师也前有光后有辉是非先后耶吾得由也恶言不至于门是非御侮耶【又见孔丛子】　文选注周书孔子曰文王得四臣【诗緜正义君奭注云诗説有疏附奔走先后御侮之人而曰四臣　周书维人四佐注胥附御侮奔走先后】　左昭二年季武子赋緜之卒章注义取文王有四臣【释文谓太颠闳夭散宜生南宫适】以韩子比四辅【释文谓先后奔走疏附御侮】　孟子注太公望吕尚也散宜生文王四臣之一也吕尚有勇谋而为将散宜生有文徳而为相　晋江统虞舜以五臣兴周文以四友隆
　　武王十臣
　　书泰誓中予有乱臣十人同心同徳　论语武王曰予有乱臣十人孔子曰有妇人焉九人而已注马曰乱治也治官者十人谓周公旦召公奭太公望毕公荣公太颠闳天散宜生南宫适其一人谓文母【书注同　刘敞以为子无臣母之义盖邑姜也九臣治外邑姜治内】
　　武王五佐
　　吕氏春秋武王之佐五人【文选五臣兹六注引之】注五人周公旦召公奭太公望毕公髙苏公忿生也
　　周八虞　八士
　　晋语文王询于八虞注即周有八士皆在虞官【唐固贾逵云】论语周有八士郑以为周公相成王时生【贾逵以为文王】
　　【时刘向马融以为宣王时】　周书武寤解尹氏八士太师三公咸作有绩和寤解王乃厉翼于尹氏八士注武王贤臣　古今人表八士在中上等
　　周三士
　　荀子尧问篇周公谓伯禽之傅曰吾所执贽而见者十人还贽而相见者三十人貌执之士百有余人欲言而请毕事者千有余人于是吾仅得三士焉以正吾身而定天下吾所以得三士者亡于十人与三十人中乃在百人与千人之中【明接士不广无由得贤也】
</div>
    <div class="pagination">
<a href="玉海_page183.html">上一页</a><span>...</span><a href="玉海_page179.html">179</a><a href="玉海_page180.html">180</a><a href="玉海_page181.html">181</a><a href="玉海_page182.html">182</a><a href="玉海_page183.html">183</a><span class="current-page">184</span><a href="玉海_page185.html">185</a><a href="玉海_page186.html">186</a><a href="玉海_page187.html">187</a><a href="玉海_page188.html">188</a><a href="玉海_page189.html">189</a><span>...</span><a href="玉海_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
