<!DOCTYPE html>
<html>
<head>
    <meta charset="UTF-8">
    <title>册府元龟 - 第 662 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 662 页/共 736 页</h1>
    <div class="content">    晋陆机吴人也。文章冠代与弟造太常张华华素重其名如旧相识曰：伐吴之役利获二俊机後为平原内史。
    孙惠吴国富阳人成都王颍引为大将军参军奋威将军白沙督後惠擅杀[A13C]牙门将梁隽惧罪因改姓名以遁及东海王越举兵下邳惠乃诡称南岳逸士秦秘之以书干越曰：天祸晋国遘兹厄运历观危亡其萌有渐枝叶先零根株乃毙伏惟明公咨睿哲之才应神武之略承衰乱之期当倾险之运侧身昏谗之俗凶讠舀之间执夷正立则取疾奸佞抱忠怀直则见害贼臣糟非圣性所堪苟免非英雄之节是以感激於世发愤忘身抗辞金门则謇谔之言显扶翼皇家则翊主之功著事虽未集大命有在夫以汉祖之贤犹有平城之耻魏武之能亦有濮阳之失孟明三退终於致果句践丧众期於擒吴今明公名著天下声振九域公族归美万国宗贤加以四王齐圣仁明笃友急难之感同奖王室股肱爪牙足相维持皇穹无亲惟德是辅恶盈福谦鬼神所赞以明公达存亡之符察成败之变审所履之运思天人之功虎视东夏之藩龙跃海之野西谘河间南结征镇东有劲吴锐卒之富北有幽并率义之旅宣喻青徐启示群王旁收雄俊广延秀杰纠合携贰明其赏信仰惟天子蒙尘邺宫外矫诏命擅诛无辜豺狼篡噬其事无远夫心火倾移丧乱可必太白横流兵家攸仗岁镇所去天厌其德玄象著明讠谴彰见违天不祥奉时必克明公思安危人神之应虑祸败前後之徵弘劳谦日昃之德躬吐握求贤之义倾府竭库以赈贫乏将有济世之才渭滨之士含奇谟於朱唇握神策於玉掌逍遥川岳之上以俟真人之求目想不世之佐耳听非常之辅举而用之则元勋建矣。秘之不夭值此衰运窃慕墨翟申包之诚跋涉荆棘重茧而至栉风沐雨来承祸难思以管{宀几}毗佐大猷道险时吝未敢自显伏在川泥系情宸极谨先白笺以启天虑。若能沉吟际会徘徊二端徼亻幸在险请从恕宥之例明公今旋轸臣子之邦宛转名义之国指麾则五岳可倾呼翕则江湖可竭况履顺讨逆执正伐邪是乌获摧冰贲育拉朽猛兽吞狐泰山压卵因风燎原未足方也。今时至运集天与神助复不能鹊起於庆命之会拔剑於时哉！之机恐流滥之祸不在一人自先帝公王海内名士近者死亡皆如虫兽尸元曳於粪壤形骸捐於沟涧非其口无忠贞之辞心无义正之节皆希目下之小生而惑终焉之大死凡人知友独有刎颈之报朝廷之内而无死命之臣非独秘之所耻惜乎！晋世之无人久矣。今天下喁喁四海注想社稷危而复安宗庙替而复绍惟明公兄弟能弘济皇猷国之存亡在斯举矣。秘之以不才之姿而值危乱之运竭其狗马之节加以忠贞之心左属平乱之右握灭逆之矢控马鹄立计日俟命时难获而易失机速变而成祸介如石焉实无终日自求多福惟君裁之。
    陶侃为庐江郡主簿太守张夔察侃孝廉至洛阳数诣张华华初以远人不甚接遇侃每往神无忤色华後与语异之。
    梁萧琛起家齐太学博士时王俭当朝琛年少未为俭所识负其才气候俭宴于乐游乃著虎皮靴策桃枝杖直造俭坐俭与语大悦俭为丹阳尹辟为主簿刘勰为步兵校尉兼东宫通事舍人撰文心雕龙既成未为时流所称勰自量其文欲取定於沈约约时贵盛无由自达乃负其书候约出干之於车前状。若货鬻者约便命取读大重之谓为深得文理常陈诸几案。
    後魏高恭之字道穆每谓人曰：人生厉心立行贵於见知当使夕脱羊裘朝佩珠玉者。若时不我知便须退迹江海自求其志御史中尉元匡高选御史道穆奏记於匡曰：道穆生自蓬檐长於陋巷渔猎群书无纯硕之德尚好章咏乏雕之工虽欲厕影髦徒班名俊伍其可得哉！然凝明独断之主雄才不世之君无藉朽株之资求人屠钓之下不牵阖投之诮取士商歌之中是以闻英风而慷慨望路而低徊者天下皆是也。若得身隶绣衣名充直指虽谢陈王骑上之敏实有茅氏就镬之心匡大喜曰：吾久知其人欲召之遂引为御史。
    隋潘徽善属文能持论陈尚书令江扌引致文儒之士徽乃诣扌扌甚敬之释褐新蔡王国侍郎。
    唐孙逖幼而英俊始年十五谒雍州长史崔日用小之令为土火炉赋握翰即成辞理典赡日用览之骇然遂为忘年之交官至中书舍人。
    陆贽为华州郑县尉罢秩东归省母路由寿州刺史张镒有时名贽往谒之镒初不甚知留三日再见与语遂大称善贽後至宰相。
    武儒衡擢进士第故相国郑馀庆性俭自持不事华洁後进趋其门多垢巾败服以望其知馀庆见之必悦以为风俗因已而厚儒衡每谒见未尝取易所好但高言直论与之切磨盖。若不知馀庆之所尚尔馀庆因此亦嘉重之终兵部侍郎。
    柏耆将军良器之子素负志气纵横家流会王承宗再以常山叛朝廷稍厌武事思用恩泽濡煦耆为处士於行营以书干裴度愿为是行承宗果请质二男献两郡既而畴其使功之谏列。
    刘三复润州句容人以所业文诣郡干谒浙西观察使李德裕德裕阅其文倒屣迎之。
    後唐司空属天子播迁三辅大乱乃还乡里罗绍威为节度副大使以所业干之幕客公乘亿为延誉罗宏信署为府参军辟馆驿巡官。
    李琪字台秀昭宗时李父子以文学知名於时琪年十八九袖赋一轴谒览赋惊异倒屣迎门因出琪哑锺捧日等赋指示谓琪曰：予常患近年文士辞赋皆数句之後未见赋题吾子入句见题偶属典丽吁可畏也。琪由是益知名。
    晋张希崇字德峰幽州苏县人也。希崇少通左氏春秋复癖於吟咏刘守光为连帅惨酷不喜文士希崇乃掷笔入谒军门以求自效守光纳之渐升为礻卑将。
    ●卷九百一
    ○总录部　公直
    灭私之谓公正曲之谓直君子之懿德也。自上古之世移至公之道废则情胜於理恩克於义心繇利易政以势迁自非时厥中庸好是正直执不回之道守无颇之性则焉能献替可否不以雠而掩贤阅实宪章不以亲而害法临事尽节靡顾於妻孥当官而行罔避於权右形奏列而无隐斥问遗而不通故能成刚毅之风全忠信之行先圣所以嘉叹良史所以攸书宜乎！为後世之懿范也。史鱼为卫大夫孔子曰：直哉！史鱼邦有道如矢邦无道如矢（有道无道行直如矢言不曲）。
    叔向为晋大夫晋邢侯与雍子争畜阝田（邢侯楚申公巫臣之子也。雍子者亦故楚人也。）久而无成士景伯如楚（士景伯晋理官）叔鱼摄理（摄代景伯）韩宣子命断旧狱罪在雍子雍子纳其女於叔鱼叔鱼蔽罪邢侯（蔽断也。）邢侯怒杀叔鱼与雍子於朝宣子问其罪於叔向叔向曰：三人同罪施生戮死可也。（施行罪也。）雍子自知其罪而赂以买直鲋也。鬻狱邢侯专杀其罪一也。已恶而掠美为昏（掠取也。昏乱也。）贪以败官为墨（墨不洁之称）杀人不忌为贼（忌畏也。）夏。《书》曰：昏墨贼杀（逸书三者皆死刑）皋陶之刑也。请从之乃施邢侯而尸雍子与叔鱼於市仲尼曰：叔向古之遗直也。（言叔向之直有古人之遗风）治国制刑不隐於亲（谓国之大问已所答当也。至於他事则宜有隐）三数叔鱼之恶不为末减（末薄也。减轻也。皆以正言之）曰：义也。夫可谓直矣。（於义未安直则有之）平丘之会数其贿也。（谓言冫卖货无厌）以宽卫国晋不为暴归鲁季孙称其诈也。（谓言鲋能也。）以宽鲁国晋不为虐邢侯之狱言其贪也。以制刑书晋不为颇三言而除三恶加三利（三恶暴虐颇三恶除则加三利）杀亲益荣（荣名益也。）犹义也。夫（三罪唯答宣子问不可以不正其馀则以直伤义故重疑之）。
    解狐为魏大夫与荆伯柳有怨文侯问於解狐曰：寡人将立西河守谁可用者解狐对曰：荆伯柳者贤人殆可文侯曰：是文侯将以荆伯柳为西河守荆伯柳问左右谁言我於君左右皆曰：解狐也。荆伯柳往见解狐而谢之曰：子宽臣之过而言於君谨再拜谢解狐曰：言子者公也。怨子者私也。直事以行怨子如故张弓射之走十步而殁。
    钜子腹<黄享>秦之墨者（钜姓子通称腹<黄享>字也。）其子杀人秦惠王曰：先生之年长矣。非有他子也。寡人已令吏弗诛矣。（惠王秦孝公子也。他异也。）先生之以此听寡人也。腹<黄享>对曰：墨者之法曰：杀人者死伤人者刑此所以禁杀伤人也。夫禁杀伤人者天下之大义也。王虽为之赐（赐受也。）而令吏弗诛腹<黄享>不可不行墨者之法（欲必行之怨其子也。）不许惠王遂杀之。
    汉郅都为人勇有气节公廉不发私书问遗无所受请寄无所听尝称曰：已背亲而出身固当奉职死节官下终不顾妻子矣。官至少府。
    卜式为太子太傅武帝时岁小旱帝令百官求雨式言曰：县官当食租衣税而已今桑弘羊令吏坐市列贩求利烹弘羊天乃雨。
    後汉任延拜武威太守光武亲戒之曰：善事上官无失名誉延对曰：臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹曰：卿言是也。
    马严拜为五官中郎将行长乐卫尉事陈留太守严当之职乃言於章帝曰：昔显亲侯窦固误先帝出兵西域置伊吾卢屯烦费无益。又窦勋受诛其家不宜亲近京师是时勋女为皇后窦氏方宠时有侧听严言者以告窦宪兄弟繇是大失权贵心。
    逢纪字元图汉末冀州牧袁绍以纪统军事初绍去董卓出奔与许攸及纪俱诣冀州绍以纪聪达有计策甚亲信之与共举事後审配任用与纪不睦或有谗配於绍绍问纪纪称配天性烈直古人之节不宜疑之绍曰：市列谓列肆君不恶之邪纪答曰：先日所争者私情今所陈者国事绍善之卒不废配配繇是更与纪为亲善。
    蜀杨洪为蜀郡太守後为越骑校尉领郡如故五年丞相诸葛亮北住汉中欲用张裔为留府长史问洪何如洪对曰：裔天姿明察长於治剧才诚堪之然性不公平恐不可专任不如留向朗朗情伪差少裔随从目下效其器能於事两善初裔少与洪亲善裔流放在吴洪临裔郡裔子郁给郡吏微过受罚不特原假裔後还闻之深以为恨与洪情好有损及洪见亮出至裔许具说所言裔答洪曰：公留我子矣。明府不能止时人或疑洪意自欲作长史或疑洪知裔自谦不愿裔处要职典後事也。後裔与司监校尉岑述不和至于忿恨亮与裔。《书》曰：君昔在柏下营坏吾之用心食不知味後流近南海相为悲叹寝不安席及其来还委付大任同奖王室自以为与君古之石交也。石交之道举雠以相益割骨肉以相明犹不相谢也。况吾但委意於元俭而君不能忍耶论者繇是明洪无私。
    晋石苞为邺典农中郎将时魏世王侯多居邺下尚书丁谧贵倾一时并校时利苞奏列其事繇是益见称。
    郭瑗为尚书都令史时尚书杜预有所增损瑗多所校正之以公方著称终於建平太守。
    曹莫为石季龙大司农季龙将以少子世为太子世方十岁母刘曜女有宠季龙与张举李农定议敕公卿上书请立世莫不署名季龙使张豹问其故莫顿首曰：天下业重不宜立少是以不敢署也。季龙曰：莫忠臣也。然未达朕意张举李农知吾心矣。其令谕之晋王建立初仕後唐为代州虞侯时庄宗镇晋阳以诸陵在郡遣使享祭其下有扰於民者必捕而笞之庄宗怒令收之多为明宗所护繇是知名。
    ○总录部　直
    仲尼有言曰：民之生也。直。又曰：叔向古之遗直也。《诗》曰：彼已之子邦之司直斯皆美正直之德之谓也。盖夫人者禀五行之秀肖二仪之形纯粹内充刚毅外发危言正色必守其名节戴仁抱义以镇於雅俗繇是遭惨毒之世而无所惧遇僭窃之主而无所讠舀或陈天灾之应兆或言时政之阙失不乾没於荣利不朋比於权势斯盖古人所难也。若乃褊狷任已讦谲为务者固在夫君子之後也。亦用论次冀观之者自择焉。
    能意见齐宣王王曰：寡人闻子好直有之乎！对曰：意焉能直闻好直之士家不处乱国身不见君今身得见王而家宅故齐意焉能直宣王怒曰：野士能意曰：少而好之长而行之王胡不能与野士以章其所好王乃舍之。
    後汉郅恽字君章汝南人善天文知汉必再命西至长安乃上书王莽曰：臣闻天地重其人惜其物故运机衡垂日月含元包一甄陶品类显表纪世图录豫设汉历久长孔为赤制不使愚惑残人乱时智者顺以成德愚者逆以取害神器有命不可虚获上天垂戒欲悟陛下能姓意名令就臣位转祸为福刘氏享天永命陛下顺节盛衰取之以天还之以天可谓知命矣。若不早图是不免於窃位也。且尧舜不以天显自与故禅天下陛下何贪非天显以自累也。天为陛下严父臣为陛下孝子父教不可废子谏不可拒惟陛下留神莽大怒即收系诏狱劾以大逆犹以恽据经谶难即害之使黄门近臣胁恽令自告狂病恍忽不觉所言恽乃目詈之曰：所陈皆天文圣意非狂人所能造遂系狱顷冬会赦得出乃与同郡郑敬南遁苍梧後为长沙太守左转芒令免。
    荆邯平陵人为公孙述骑都尉述欲出兵以问群臣博士吴柱曰：昔武王伐殷先观兵孟津八百诸侯不期同辞然犹还师以待天命未闻无左右之助而欲出师千里之外以广封疆者也。邯曰：今东帝无尺土之柄驱乌合之众跨马舀敌所向取平不亟乘时与之分功而坐谈武王之说是效隗嚣欲为西伯也。
    井丹字大春扶风人性清高未尝刺候人建武末沛王辅等五王居北宫皆好宾客更遣请丹不能致信阳侯阴就光烈皇后弟也。以外戚贵盛乃诡说五王求钱千万约能致丹而别使人要劫之丹不得已既至就故为设麦饭葱叶之食丹推去之曰：以君侯能供甘旨故来相过何其薄乎！更致盛馔乃食及就左右进辇丹笑曰：吾闻桀驾人车岂此邪坐中皆失色就不得已而令去辇自是隐门不关人事以寿终。
    吴良字大仪齐国临淄人初为郡吏岁旦与掾吏入贺门下掾王望举觞上寿讠舀称太守功德良於下坐勃然进曰：望佞邪之人欺讠舀无状愿勿受其觞太守敛容而止宴罢转良为功曹耻以言受进终不肯谒後为司徒长史每处大议取据经典不希旨偶俗以徼时誉。
    第五伦字伯鱼京兆人或问伦曰：公有私乎！对曰：昔人有与吾千里马者吾虽不受每三公有所选举心不能忘而亦终不用也。吾兄子常病一夜十往退而安寝吾子有疾虽不省视而竟夕不眠。若是者，岂可谓无私乎！伦官至司空。
    孔季彦鲁国人世举孝廉不就安帝延光元年河西大雨雹大者如斗帝诏有道术之士极陈变异乃诏季彦见於德阳殿帝亲问其故对曰：此皆阴乘阳之徵也。今贵臣擅权母后党盛陛下宜圣德虑此二者帝默然左右皆恶之。
    唐檀豫章人安帝元初七年郡界有芝草生太守刘祗欲上言之以问檀檀对曰：方今外戚豪盛阳道微弱斯岂嘉瑞乎！祗乃止之。
    范滂字孟博汝南人为郡功曹系狱尚书霍理之及得免到京师往候而不为谢或有让滂者对曰：昔叔向婴罪祁奚救之未闻羊舌有谢恩之辞祁奚有自伐之色竟无所言。
    蜀李邈广汉妻阝人振威将军刘璋为益州牧时以邈为牛な长先主领牧为从事正旦命行酒得进见让先主曰：振威以将军宗室肺腑委以讨贼元功未效先寇而灭邈以将军之取鄙州甚为不宜也。先主曰：知其不宜何以不助之邈曰：匪不敢也。力不足尔有司将杀之诸葛亮为请得免。
    晋李魏末宣帝辟不就及景帝辅政命为大将军从事中郎到引见谓曰：昔先公辟君而君不应今孤命君而君至何也。对曰：先君以礼见待得以礼进退明公以法见绳畏法而至帝甚重之。
    阎缵为西戎校尉司马及司空张华遇害贾谧被诛朝野震悚缵独抚华尸恸哭曰：早语君逊位而不肯今果不免命也。夫过叱贾谧尸曰：小儿乱国之繇诛其晚矣。
    庾衮尝与诸兄弟过邑人陈准兄弟诸兄弟友之皆拜其母衮独不拜准弟徽曰：子不拜吾亲何衮曰：未知所以拜也。夫拜人之亲者将自同於人之子也。其义至重衮敢轻之乎！遂不拜准徽叹曰：古有亮直之士君近之矣。君。若当朝则社稷之臣欤君。若握兵临大节孰能夺之方今徵聘君实宜之後举异行不降志。
    崔洪少以清厉显名骨鲠不同於物人之有过取面折之而退无後言历吏部尚书司农卿卒官。
    刘殷赵王伦篡位孙秀夙重殷名以散骑常侍徵之殷逃奔雁门及齐王ぁ辅政辟为大司马军谘祭酒既至谓殷曰：先王虚心诏君君不至今孤辟君君何能屈也。殷曰：世祖以大圣应期先王以至德辅世既尧舜为君稷契为佐故殷希以一夫而拒千乘为不可回之图幸邀唐虞之世是以不惧斧钺之戮尔今殿下以神武眷姿除残反政然迹稍粗严威滋肃殷。若复尔恐招华士之诛故不敢不至也。ぁ奇之。
    谢琨安之孙也。桓玄尝欲以安宅为营琨曰：召伯之仁犹惠及甘棠文靖之德更不保五亩之宅邪元闻惭而止後至左仆射。
    後赵姚弋仲为石季龙将季龙末梁犊败李农于荥阳季龙大惧驰召弋仲率其部众八千馀人屯于南郊轻骑至邺时季龙病不时见弋仲引入领军省赐其所食之食弋仲怒不食曰：召我击贼岂来觅食邪我不知上存亡。若一见虽死无恨左右言之乃引见弋仲数季龙曰：儿死来愁邪乃至于疾儿小时不能使好人辅相至令相杀儿自有过责其下人太甚故反尔汝病久所立儿小。若不差天下必乱当宜忧此不烦忧贼也。犊等因思归之心共为奸盗所行残贼此成擒尔老羌请效死前锋使一举而了弋仲性狷。且俗无尊卑皆汝之季龙怒而不责。
    南燕封孚渤海人为慕容德吏部尚书德死超嗣位政出权嬖多违旧章轨宪日颓残虐滋甚孚屡尽礻卑救超不能纳也。後临轩谓孚曰：朕於百王可方谁孚对曰：桀纣之主超大惭怒孚徐步而出不为改容司空鞠仲失色谓孚曰：与天子言何其亢厉宜应还谢孚曰：行年七十墓木已拱惟求死所尔竟不谢。
    宋郑鲜之晋末为御史中丞初高祖少时事戎旅不经涉学及为宰相颇慕风流时或言论人皆依违之不敢难也。鲜之难必切至未尝宽假要须高祖辞穷理屈然後置之高祖或有时惭恧变色动容既而谓人曰：我本无术学言义尤浅此时言论诸贤多见宽容唯郑不尔独能尽人之意甚以此感之时人谓为格佞。
    颜延之文帝时为光禄勋致仕元凶弑立以为光禄大夫先是延之子竣为孝武南中郎谘议参军及孝武义师入讨竣参定密谋兼造书檄劭召延之示以檄文问曰：此笔谁所造延之曰：竣之笔也。又问何以知之延之曰：竣笔体臣不容不识劭。又曰：言辞何至乃尔延之曰：竣高尚不顾老父何能为陛下劭意乃释由是得免。
    梁裴之高为豫州刺史侯景之乱元帝召为侍中到江陵时之高第六弟之悌在侯景中或传之悌斩侯景元帝使兼中书舍人黄罗汉报之高之高竟无言直云：贼自杀贼非之高所闻元帝深嗟其介直。
    後魏崔光韶河东武城人为廷尉卿孝庄永安末还乡里刺史元弼前妻是光韶之继室兄女而弼贪忄林多诸不法光韶以亲情亟相非责弼衔之时耿翔反於州界弼诬光韶子通与贼连结囚其合家考掠非理而光韶与之辩争辞色不屈会樊子鹄为东道大使知其见枉理出之时人劝令诣樊陈谢光韶曰：羊舌大夫已有成事何劳往也。子鹄亦叹尚之。
    後周韦志尚夷简不仕时晋公护执政广营第宅尝召至宅访以政事仰视其堂徐而叹曰：酣酒嗜音竣宇雕墙有一於此未或弗亡护不悦有识者以为知言。
    隋元谐为宁州刺史颇有威惠然刚愎好排诋不能取媚於左右尝言於帝曰：臣一心事主不曲取人意帝曰：宜终此言。
    李文博为司隶从事在雒下曾诣房玄龄相送於衢路玄龄谓之曰：公生平志尚唯在正直今既得为从事故应有会素心比来激浊扬清所为多少文博遂奋臂厉声曰：夫清其流者必洁其源正其末者须端其本今治源混乱虽日免十贪郡守亦何所益其瞽直疾恶不知忌讳皆此类也。
    刘子翼为秘书学士秘书监柳顾言甚重之性不容非朋僚有短长面折之安平李百药尝称曰：刘四虽复骂人人都不恨。
    唐萧为司空性端直鲠亮好诘人之短不能容众意鄙浮华而务善道。
    赵光奇新店野人也。贞元三年德宗畋於新店幸光奇家问曰：百姓乐乎！对曰：不乐帝曰：仍岁颇稔何不乐乎！对曰：盖繇陛下诏令不信於人所以然也。前诏云：两税之外悉无他徭今非理而诛求者殆过之。又云：和籴於百姓曾不识一钱而强取之始云：所籴粟麦纳於道次今则遣政於京西行营动过数百里车摧牛毙破产奉役不能支也。百姓愁苦。若此何有於乐乎！虽频降优恤之诏而有司多不奉之亦恐陛下深在九重未之知也。帝感异之因诏复降其家。
    武儒衡元和中为谏议大夫兵部侍郎守道不回嫉恶太甚终不至大任。
    ○总录部　服义
    盖古之君子不饰其非不遂其过周旋进退惟义之从其或言之失中事有逾矩虑虽素定悔尚可追乃有方闻之士形於规诲陈理道以申救纳箴讽以成德辞至於违拂意绝於将迎而能降志以延纳虚怀而听受引咎以归乎！已称善以加於人涣然革心曾不旋踵至或既往之其伤盖多已济之恶云：补无及亦能追责其非深甘其戾发叹以自劫折节而为谢斯皆贤达之风轨可以垂训者焉。
    赵盾晋大夫宣子也。初邾文公元妃齐姜生<豸矍>。且二妃晋姬生捷文公卒邾人立定公捷奔晋赵盾以诸侯之师八百乘纳捷于邾（八百乘六万人言力有馀）邾辞曰：齐出<豸矍>。且长（<豸矍>。且定公）宣子曰：辞顺而弗从不祥乃还（立以长。故曰：辞顺）。
    范鞅晋大夫献子也。献子聘於鲁问具山敖山鲁人以其乡对献子曰：不为具敖乎！对曰：先君献武之讳也。献子归遍戒其所知曰：人不可以不学乎！吾鲁而名其二讳为笑焉唯不学也。人之有学犹木之有枝叶也。木有枝叶犹庇荫人而况君子之学乎！
    赵武晋大夫。《文子》也。《文子》为室斫其椽而砻之张老夕焉而见之不谒而归。《文子》闻之驾而往曰：吾不善子亦告我何其速也。对曰：天子之室斫其椽而砻之加密石焉诸侯砻之大夫斫之士首之备其物义也。从其等礼也。今子贵而忘义富而忘礼吾惧不免何敢以告。《文子》归令之勿砻也。匠人请皆斫之。《文子》曰：止为後世之见之也。其斫者仁者之为也。其砻者不仁者之为也。《文子》成室晋大夫发焉（作室成晋君献之谓贺也。诸大夫亦发礼以往）张老曰：美哉！轮焉美哉！奂焉（心讥其奢也。轮轮困言高大奂言众多）歌於斯哭於斯聚国族於斯（祭祀死丧燕会於此足矣。言此者欲防其後复为）。《文子》曰：武也。得歌於斯哭於斯聚国族於斯是全要领以从先大夫於九京也。北面再拜稽首（全要领者免於刑诛也。晋卿大夫之墓地在九原京盖字之讹当为）君子谓之善颂善祷（善颂谓张老之言善祷谓。《文子》之言祷求也。）。
    赵鞅晋大夫简子也。简子使尹铎为晋阳曰：必隳其垒培（隳坏也。垒荀寅士吉射围赵氏所作垒壁也。）吾将往焉。若见垒培是见寅与吉射也。（累堑曰：培）尹铎往而增之（增高其垒因以自备）简子如晋阳见垒怒（既不隳。又增之故怒）曰：必杀铎也。而後入大夫辞之不可曰：是昭馀雠也。（昭明也。明怨雠以辱）邮无正进（无正晋大夫邮良伯乐耳）曰：昔先主。《文子》少於难（。《文子》赵简子之祖赵武离也。难谓庄姬之谗赵氏是讨也。）从姬氏公宫（姬氏庄姬赵朔之妻。《文子》之母晋景公之束姬淫於赵婴兄赵同赵括放之姬谗同括景公杀之。《文子》从之庄姬於公宫也。）有孝德以出在公族（为公族大夫）有恭德以升在位（布乡位）有武德以羞为正卿（正卿上卿羞进）有温德以成其名誉失赵氏之典刑（典常刑法）而去其师保（在公宫故无师保）基於其身以克复其所（基始也。始更修之於身以能复其先）及景子长於公宫（景子。《文子》之子简子之父越成从其王母在公宫）未及教训而嗣立矣。亦能纂其身以受先业无谤於国顺德以学子（学教）择言以教子择师保以相子今吾子嗣位有文之典刑有景之教训重之以师保加之以父兄（同宗之父兄）子皆疏之以及此难（荀士之难）夫尹铎曰：思乐而喜思难而惧人之道也。委士可为师保吾何不增（言见垒培可以戒惧足当师保何为不增）是以修之庶曰：可以鉴而鸠赵宗乎！（鉴镜鸠安）。若罚之是罚善也。罚善必赏恶臣何望矣。简子说曰：微子吾几不为人矣。（微无）以免难之赏赏尹铎。
    司马子期楚公子结也。子期欲以其妾为内子访之左史倚相曰：吾有妾而愿欲笄之其可乎！对曰：昔先大夫子囊违王之命子夕嗜芰子木有羊馈而无芰荐君子曰：违而道阳竖爱子反之劳也。而献饮焉以弊於鄢芋尹申亥从灵王之欲以陨於乾君子曰：从而逆君子之行欲其道也。故进退周旋唯道之从夫子木能违。若敖之欲以之道而去芰荐吾子经营楚国而欲荐芰以干之其可乎！子期乃止。
    子楚申公也。左史倚相廷见申公子子不出左史谤之举伯以告（举伯楚大夫）子怒而出曰：女无亦谓我老耄而舍我而。又谤我（八十曰耄舍弃也。）左史曰：唯子老耄故欲见以交儆子（交夹）。若子方壮能经营百事倚相将奔走承序（承受事业次序也。），於是不给而何暇得见昔卫武公年数九十有五矣。（给共武公卫僖公之子共伯之弟武公和）犹箴儆於国（箴刺儆戒）曰：自卿以下至于师长士（师长大夫士众士）苟在朝者无谓我耄而舍我（舍谓不谏戒）在有旅贲之规（规谏旅贲勇力之士掌载戈盾夹车而趋车上则持转）位宁有官师之典（中延之左右谓之位门屏之间谓之宁师长典常也。）倚几有诵训之谏（诵训工师所诵之谏书之於几也。）居寝有{执目}御之箴（{执目}近）临事有瞽史之道（事戎机也。瞽乐太师掌诏吉凶史太史掌诏礼事）宴居有师工之诵（师小师工瞽蒙也。诵诵箴谏也。）史不失书蒙不失诵以训御之（御进），於是乎！作懿戒以自儆也。（懿大雅抑之懿读曰抑卫武公刺厉王亦以自儆也。）及其没也。谓之圣武公（明也。书作圣谥法曰：威强而曰：武也。）子实不圣於倚相何害。《周书》曰：文王至于日中昃不遑暇食（日映日昃。《易》曰：日中则昃）惠于小民惟政之恭文王犹不敢惰今子老楚国而欲自安也。以御数者王将何为（御止也。数者谓箴戒诽谤也。为人臣尚如此王将复何为）。若尝如此楚其难哉！（难以为治）子惧曰：老之过也。（。《老子》名）乃趣见左史。
    游吉郑大夫子太叔也。初晋合诸侯于平丘子产子太叔相郑伯以会子产以幄幕九张行（张幕军旅之帐）子太叔以四十既而悔之每舍损焉及会亦如之（亦九张也。言子产之宜太叔之从善）。
    罕虎郑大夫子皮也。罕虎与鲁叔孙齐国弱宋华定卫北宫喜许人曹人莒人邾人滕人薛人杞人小邾人如晋葬平公子皮将以币行（见新君之贽）子产曰：丧焉用币用币必百两（载币用车百乘）百两必千人千人至将不行（行用也。）不行必尽用之（不得见新君将自费用尽）几千人而国不亡（言千人之费不可数）子皮固请以行既葬子皮尽用其币归谓子羽曰：非知之实难将在行之（言不患不知患不能行）夫子知之矣。我则不足（言已出子产之戒既知其不可而遂行之足我之不足）。《书》曰：欲败度纵败礼（逸书）我之谓矣。夫子知度与礼矣。我实纵欲而不能自克也。（欲因丧以庆新君故纵而行之不能自胜）。
    韩起晋大夫宣子也。宣子有环其一在郑商（玉环同工共朴自工为覆）宣子谒诸郑伯（谒请也。）子产弗与子太叔子羽谓子产曰：韩子亦无几求（言所求少）晋国亦未可以二晋国韩子不可偷也。（偷薄也。）子产曰：吾非偷晋而有二心将终事之是以弗与及郑六卿饯宣子於郊宣子私觐於子产以玉与马曰：子命起舍夫玉是赐我玉而免吾死也。敢不藉手以拜（以玉马藉手拜谢子产）。
    翟璜事魏文侯文侯问李克先生尝教寡人曰：家贫则思良妻国乱则思良相今所置非成则璜（文侯弟名成）二子何如李克对曰：臣闻之卑不谋尊疏不谋戚臣在阙门之任不敢当命文侯曰：先生临事勿让李克曰：君不察故也。居视其所亲富视其所与达视其所举穷视其所不为贫视其所不取五者足以定之矣。何待克哉！文侯曰：先生就舍寡人之相定矣。李克趋而出过翟璜之家翟璜曰：今者闻君召先生而卜相果谁为之李克曰：魏成子为相矣。翟璜忿然作色曰：以耳目之所睹记臣何负於魏成子西河之守臣之所进也。君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何以负於魏成子李克曰：且子之言克於子之君者岂将比周以求大官哉！君问而置相非成则璜二子何如克对曰：君不察故也。居视其所亲富视其所与达视其所举穷视其所不为贫视其所不取五者足以定之矣。何待克哉！是以知魏成子之为相也。且子安得与魏成子比乎！魏成子以食禄千锺什九在外什一在内是以东得卜子夏田子方干木此三人者君以师之子之所进五人者君皆臣之子恶得与魏成子比也。翟璜逡巡再拜曰：璜鄙人也。失对愿卒为弟子。
    卜商字子夏丧其子而丧其明（明目精）曾子吊之曰：吾闻之也。朋友丧明则哭之（痛之）曾子哭子夏亦哭曰：天乎！予之无罪也。（怨天罚无罪）曾子怒曰：商女何无罪也。吾与女事夫子於洙泗之间（言其有师也。洙泗鲁水名）退而老於西河之上（西河龙门至华阴之地）使西河之民疑女於夫子尔罪一也。（言其不称师也。）丧尔亲使民未有闻焉尔罪二也。（言居亲丧无异称）丧尔子丧尔明尔罪三也。（言隆於妻子）而曰：尔何无罪与子夏投其杖而拜曰：吾过矣。（谢之。且服罪也。）吾过矣。吾离群而索居亦已久矣。（群谓同门朋友也。索犹散也。）。
    曾参字子舆南武城人也。吊於负夏（负夏卫地）主人既祖填池（祖谓移柩车去载处为行始也。填池当为奠彻声之误也。奠彻谓彻遣奠设祖奠）推柩而反之（反於载处荣会子吊於更始）降妇人而後行礼（礼既祖而妇。又降今反柩妇人辟之复升堂矣。柩无反而反之而。又降妇人盖欲矜宾於此妇人皆非）从者曰：礼与（怪之）曾子曰：夫祖者。且也。（。且未定之辞）。且胡为其不可以反宿也。（给说）从者。又问诸子游曰：礼与（疑曾子言非）子游曰：饭於牖下小敛於户内大敛於阼殡於客位祖於庭葬於墓所以即远也。故丧事有进而无退（明曾柩非）曾子闻之曰：多矣。乎！予出祖者（善子游言。且服）曾子袭裘而吊子游裼裘而吊曾子指子游而示人曰：夫夫也。为习於礼者如之何其裼裘而吊也。（曾子盖知临丧无节大夫犹言此丈夫也。子游於时名为习礼）主人既小敛袒括子游趋而出袭裘带而入（於主人变乃变也。所子者朋友）曾子曰：我过矣。我过矣。夫夫是也。（服。且善子游）孟尝君为齐相出记问门下诸客谁习计会能为文收责於薛者乎！冯署曰：能孟尝君怪之曰：此谁也。左右曰：乃歌夫长铗归来者也。孟尝君笑曰：客果有能也。吾负之未尝见也。请而见之谢曰：文倦，於是愦於忧而性忄宁愚沈於国家之事开罪於先生先生不羞乃有意欲为收责於薛乎！冯曰：愿之，於是约车治装载券契而行辞曰：责毕收以何市而反孟尝君曰：视吾家所寡有者驱而之薛使吏召诸民当偿者悉来合券券遍合赴矫命以责赐诸民因烧其券民称万岁长驱到齐晨而求见孟尝君怪其疾也。衣冠而见之曰：责毕收乎！来何疾也。曰：收毕矣。以何市而反冯曰：君云：视吾家所寡有者臣窃计君宫中积珍宝狗马实外厩美人充下陈君家所寡有者以义尔窃以为君市义孟尝君曰：市义奈何曰：今君有区区之薛不拊爱子其民因而贾利之臣窃矫君命以责赐诸民因烧其券民称万岁乃思所以为君市义也。孟尝君不悦曰：诺先生休矣。孟尝君逐於齐而复反谭拾子迎之於境谓孟尝君曰：君得无有所怨齐士大夫乎！孟尝君曰：有君满意杀之乎！孟尝君曰：然谭拾子曰：事有必至理有固然君知之乎！孟尝君曰：不知谭拾子曰：事之必至者死也。理之固然者富贵则就之贫贱则去之此事之必至理之固然者请以市论市朝则满夕则虚非朝爱市而夕憎之也。求存故往亡故去愿君勿怨孟尝君乃取所怨五百牒削去之不敢以为言。
    田单齐将也。将攻狄往见鲁仲连仲连曰：将军攻狄不能下也。田单曰：臣有五里之城七里之郭破万乘之燕复齐墟攻狄而不下何也。上车弗谢而去遂攻狄三月而不克之齐婴儿谣曰：大冠。若箕修剑柱顺攻狄不能下垒枯丘田单惧乃问鲁仲连曰：日者先生谓单不能下狄请问其说鲁仲连曰：将军之在即墨坐而织蒉立则杖锸为士卒倡曰：何往矣。宗庙亡矣。归於何党矣。当此之时将军有死之心而士卒无生之气闻。若言莫不挥泣奋臂而欲战此所以破燕也。当今将军东有夜邑之奉西有淄上之虞黄金横带而驰乎！淄渑之间有生之乐无死之心所以不胜者也。田单曰：单有心先生志之矣。明日乃厉气循城立於矢石之所乃援χ鼓之狄人乃下。
    吴起为西河守甚有声名而魏置相相田文起不悦谓田文曰：请与子论功可乎！田文曰：可起曰：将三军使士卒乐死敌国不敢谋子孰与起文曰：不如子起曰：治百官亲万民实府库子孰与起文曰：不如子起曰：守西河而秦兵不敢东乡韩赵宾从子孰与起文曰：不如子起曰：此三者子皆出吾下而位加吾上何也。文曰：主少国疑大臣未附百姓不信方是之时属之於子乎！属之於我乎！起默然良久曰：属之子矣。文曰：此乃吾所以居子之上也。吴起乃自知弗如田文廉颇为赵将时蔺相如为上卿位在廉颇之右廉颇曰：我为赵将有攻城野战之功而蔺相如徒以口舌为劳而位居我上。且相如素贱人吾羞不忍为之下宣言曰：我见相如必辱之相如闻不肯与廉相如每朝时常称病不欲与廉颇争列已而相如出望见廉颇相如引车避匿，於是舍人相与谏曰：臣所以辞亲戚而事君者徒慕君之高义也。今君与廉颇同列廉君宣恶言而君畏匿之恐惧殊甚。且庸人尚羞之况於将相乎！臣等不肖请辞去蔺相如固止之曰：公之视廉将军孰与秦王曰：不。若也。相如曰：夫以秦王之威而相如庭叱之辱其群臣相如虽驽独畏廉将军哉！顾吾念之︹秦之所以不敢加兵於赵者徒以吾两人在也。今两虎共斗其势不俱生吾所以为此者以先国家之急而後私雠也。廉颇闻之肉袒负荆因宾客至蔺相如门谢罪曰：鄙贱之人不知将军宽之至此也。卒相与为刎颈之交。
    汉翟方进举明经迁议郎是时宿儒有清河胡常（宿久旧也。）与方进同经常为先进名誉出方进下（常官学虽在前而名誉不及方进）心害其能论议不右方进（毁短也。）方进知之候伺常大都授时（都授谓总集诸生大讲论）遣门下诸生至常所问大义疑难因记其说如是者久之常知方进之宗让已（宗尊也。）内不自得其後居士大夫之间未尝不称述方进遂相亲友。
    後汉寇恂为颍川守执金吾贾复在汝南部将杀人於颍川恂捕得系狱时尚草创军营犯法率多相容恂乃戮之於市复以为耻还过颍川谓左右曰：吾与寇恂并列将帅而今为其所陷大丈夫，岂有怀侵怨而不决之者乎！今见恂必手剑之恂知其谋不欲与相见谷崇曰：崇将也。得带剑侍侧卒有变足以相当恂曰：不然昔蔺相如不畏秦王威而屈於廉颇者为国也。区区之赵尚有死义吾安可以忘之乎！乃敕属县盛供具储酒醪执金吾军入界一人皆兼二人之馔恂乃出迎於道称疾而还贾复勒兵欲追之而吏士皆醉遂过去恂遣谷崇以状闻帝乃徵恂恂至引见时复先在坐欲起相避帝曰：天下未定两虎安得私斗今日朕分之（分犹解也。），於是并坐极欢遂共车同出结友而去。
    陈蕃为光禄勋时主事范滂执公仪诣蕃蕃不止之滂怀恨投版弃官而去郭林宗闻而让蕃曰：若范孟博者岂宜以公礼格之今成其去就之名得无自取不优之议也。蕃乃谢焉。
    孔融为北海相在郡教选计当任公卿之才乃以郑玄为计掾彭ギ为计吏邴原为计佐融有所爱一人尝盛嗟叹之後恚望欲杀之朝吏皆请时其人亦在坐叩头流血而融意不解原独不为请融谓原曰：众皆请而君何独不原对曰：明府於某本不薄也。尝言岁终当举之此所谓吾一子也。如是朝吏受恩未有在某前者矣。而今乃欲杀之明府爱之则引而方之於子憎之则推之欲危其身原愚不知明府以何爱之以何恶之融曰：某生於微门吾成就其兄弟收擢而用之某今孤负恩施夫善则进之恶则诛之固君道也。往者应仲远为泰山太守举一孝廉旬月之间而杀之夫君人者厚薄何常之有原对曰：仲远举孝廉杀之其义焉在夫孝廉国之俊选也。举之。若是则杀之非也。若杀之是则举之非也。诗云：彼已之子不遂其媾盖讥之也。语云：爱之欲其生恶之欲其死既欲其生。又欲其死是惑也。仲远之惑甚矣。明府奚取焉融乃大笑曰：吾但戏尔原。又曰：君子於其言出乎！身加乎！民言行君子之枢机也。安有欲杀人而可以为戏者哉！融无以答。
    魏锺繇字元常与荀攸善繇言我每有所行反覆思惟自谓无以易以咨公达取复过人意位至太傅晋刘遐为北中郎将兖州刺史明帝太宁初自彭城移屯泗口王含反遐与苏峻俱赴京都含败随丹阳尹温峤追含至于淮南遐颇放兵虏掠峤曰：天道助顺故王含剿绝不可因乱为乱也。遐深自陈而拜谢陆玩成帝时为司空既拜有人诣之索杯酒泻置柱梁之间咒曰：当今乏材以尔为柱石莫倾人梁栋邪玩笑曰：戢卿良箴。
    何攀为廷尉平时廷尉卿诸葛冲以攀蜀士轻之及其断疑狱冲始叹服。
    王澄为荆州刺史行经陈留太守吕豫遣吏迎之时陈留为大郡号称多士澄入境问吏曰：此郡人士为谁吏曰：有蔡子尼江应元是时郡人多居大位者澄以其姓名问曰：甲乙等非君郡人邪吏曰：是也。曰：。然则何以但称此二人吏曰：向谓君侯问人不谓问位澄笑而止到郡以吏言谓豫曰：旧名此郡有风俗果然小吏亦知如此。
    高崧为侍中是时豫州都督谢万疲於亲宾相送万卧在室崧径造之谓曰：卿今疆理西藩何以为政万粗陈其意崧便为叙刑政之要数百言万遂起坐呼崧小字曰：阿酃故有才具邪。
    宋颜延之为光禄大夫与张镜邻居延之饮酒喧呼不绝而镜静翳无言声後延之於篱边闻其与客语取胡床坐听辞义清玄延之心服谓宾客曰：彼有人焉繇此不复酣叫。
    梁萧琛范缜外弟也。缜性质直好危言高论不为士友所安唯与琛相善琛名曰：口辩每服缜简诣。
    後魏李谧少好学博通诸经尝诣侍中太常卿刘芳推问音义语及中代兴废之繇芳乃叹曰：君。若遇高祖侍中太常非仆有也。
    高绰以风立名会尚书令高肇拜司徒绰送迎往来时封轨为考功郎中以方直自业竟不诣绰顾不见轨乃遽归曰：吾一生自谓无愆规矩今日举错不如封生远矣。
    隋薛道衡才高当世以高构有清鉴所为文章必先以草呈构有所诋诃道衡未尝不嗟伏仕至司隶大夫。
    唐李晦为检校雍州长史私第有楼下临市肆其人尝候晦言曰：微贱之人虽则礼所不及然家有长幼不欲外人窥之家逼明公之楼出入非便请从此辞晦即自毁其楼。
    李绅为淮南节度使因科蛤为属邑令所抗云：奉命取蛤。且非其时年冬冻寒滴水成冻蛤。若生於浅水犹可涉胫而求蛤既处於深泉非没身而不取贵贱则异性命不殊绅惭而止。
    ●卷九百二
    ○总录部　贫安
    洪范六极其四曰贫困於财之谓也。仲尼亦曰：贫与贱是人之所恶此言其难处也。又曰：贫而无怨难此言其多有也。在昔先民亦有德充而道富言忠而行笃或乃家无担石室如环堵樵苏不给藜藿苦饥席户以蔽风雨袍以御寒Ё耕而为业仆赁以取资以至假贷无获宦游益困屈志於鄙事尽瘁於力作并日而食徒行以出士之穷也。乃至，於是其或命运亨会勋名崇建出幽迁乔先约後泰者盖不乏焉至有栖迟末路终然沦没者斯子夏所谓富贵在天良有数存乎！其中尔。
    叔孙敖为楚相死其子穷困负薪。
    宁戚卫人欲仕齐家贫无以自资乃赁为人推车饮牛扣牛角而歌後为齐大夫。
    晏婴字平仲齐大夫方食景公使使者至分食食之使不饱。《晏子》亦不饱使者反之公曰：。《晏子》如此贫乎！使致千金以奉宾客。
    颜无繇字路路子颜回颜回死颜路贫请孔子车以葬（卖以作椁）孔子曰：才不才亦各言其子也。鲤也。死有棺而无椁（鲤孔子子也。字伯鱼）吾不徒行以为之椁以吾从大夫之後不可徒行也。
    卜商字子夏魏人衣。若悬鹑後为魏文侯师。
    孔字子思夫子之孙也。居於卫袍无里三旬九食。
</div>
    <div class="pagination">
<a href="册府元龟_page661.html">上一页</a><span>...</span><a href="册府元龟_page657.html">657</a><a href="册府元龟_page658.html">658</a><a href="册府元龟_page659.html">659</a><a href="册府元龟_page660.html">660</a><a href="册府元龟_page661.html">661</a><span class="current-page">662</span><a href="册府元龟_page663.html">663</a><a href="册府元龟_page664.html">664</a><a href="册府元龟_page665.html">665</a><a href="册府元龟_page666.html">666</a><a href="册府元龟_page667.html">667</a><span>...</span><a href="册府元龟_page663.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
