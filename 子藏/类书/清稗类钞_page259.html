<!DOCTYPE html>
<html>
<head>
    <meta charset="UTF-8">
    <title>清稗类钞 - 第 259 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 259 页/共 432 页</h1>
    <div class="content">　　鳓，亦作勒，可食，状如鲥鱼，小首细鳞，腹下有硬刺。干者曰鳓鮝.

　　鳊

　　鳊，古谓之鲂，体广而扁，头尾皆尖小，细鳞。产于淡水，可食。

　　月鱼

　　月鱼，一名香鱼，长四寸，细鳞若鱼月血。月寸一寸，至岁暮，可长尺有二。味鲜不腥，温州雁宕山之珍品也。

　　发发绿

　　鸭绿江有鱼，极鲜肥，形似缩项鳊，满语名曰发发绿，满人喜食之，夏月最多。吴汉槎之子桭臣随戍宁古塔，每于日晡时持竿垂钓，顷刻便得数尾以归。

　　石斑鱼

　　石斑鱼，体狭长侧扁，鳞圆滑而细，头黑唇红，背淡绿，有淡黑色斑纹腹微红，长二尺许。天暖时，集于淡水。

　　车扁鱼

　　车扁鱼，身与肩形圆如卵，长一尺至六尺不等，高略同，或仅得二分之一。两眼皆在左侧，右侧之目则瞽，作白色，明者作黄棕色，瞽目亦能染色，故名之曰双色侧鱼。平时喜食小鱼及有壳之水族，且能引食水中之物，惟在水沙之下，以口翕张诱小鱼往，遂吞之。又能变色，每与沙色相同，盖所以自卫也。其变色之故，非色从外来，实内经自主。试去其目，别置他色地方，则不能随此处变色。故知其所变之色，在内不在外，但以皮下色胞变之而已。

　　白鱼

　　白鱼，一名鱎，古称阳鱎.长者三四尺，产淡水，色青白，体扁鳞细，肉中有细刺，俗又称白花鱼，可食。

　　白鲦

　　白鲦，即鯈鱼，产于淡水，大者长尺许，形狭长，背淡黑微青，腹白鳞细，好群游水面。一名（　鱼）亦称（鱼条）鱼，可食。

　　屠修伯畜鯈鱼

　　道光初，钱塘有屠修伯鹾尹秉者，性嗜山水，所居庭中，恒置盆池，畜鯈鱼数十，顾以为乐。钱塘江有石，俗名曰水茧，盖沙与水相结久，遂成石形，多瘦透，峰峦洞穴毕具，色正绿，渍以水，易生笞藓，植以小树，无土亦活，爰峙盆中。六合县有山曰灵岩，产五色石，状类玛瑙，文理缜密，光明可爱。大雨后，山中人多取而售诸市。修伯曾得数十枚，散贮盆间。清泉碧嶂，绮石文鳞，互相映发，自谓生意化机，咫尺千里，居然有世外仇池之想也。

　　鲷

　　鲷，产近海，体扁圆，两颚有强齿，鳍亦坚强，鳞鬣淡红，离水变赤，大者至二尺。以小鱼及贝类为食，肉肥而美，俗呼铜盆鱼。《本草》所称火烧鳊，头尾似鲂，而脊骨更隆，上有赤鬣连尾，黑质赤章，色如烟熏者，即此鱼也。

　　海鳐鱼

　　海鳐鱼之鳐，亦作鹞，即鳐鱼，俗称鯆鱼。体扁平如盘，大者方五六尺，尾薄而尖长，背鳍生其上，胸鳍阔大，围于体之周缘，背苍黑，腹白，眼后有喷水孔，口鼻鳃孔均在腹面。游泳甚拙，常伏于海底泥沙中，吞食小鱼。

　　鲤

　　鲤，可食，体扁而肥，鳞大，口之前端有触须二对，背苍黑，腹淡黄，大者长三尺余。产于淡水，喜羣居。

　　德鲤

　　德州鲤鱼鳞鬣作金色者，土人呼为德鲤，味尤美。叶槐生有诗曰：「缉槿编茅自结庐，渔家大半绕堤居。网来德鲤人争羡，有客停舟唤买鱼。」

　　吴淞巨鲤

　　同治癸酉，吴淞口有捕鱼船，有渔人网得鲤鱼一尾，重一百十三斤，上有铜牌，缀于翅，验视之，则康熙时某氏放生鱼也。一客以银币二圆购之，仍投之于江。

　　三百余斤之大鲤

　　江阴南乡青阳镇西有王家村，四周为河，游鱼聚蓄其中。每冬，村人皆施网罟，得鱼市钱，视为利薮。春则购鱼重蓄，岁以为常。宣统某年春，下鱼苗，至冬不可复得，村人大愕，乃以水鸦捕之，鸦下俱死，伤十余翼。众益骇，因戽水使涸，以觇其异。水尽，见河底有大鲤一尾，玉翅修鳞，长九尺有奇，权之，得三百六十一斤。鱼身短腹阔，巨口翕张，望之可畏。携以入市，售钱三十千焉。

　　鲫

　　鲫，即鲋也，形似鲤，无触须，脊隆起而狭，鳞圆滑，头与口皆小，背青褐色，腹白。产于淡水，长者至尺余，可食。

　　无目鲫

　　高宗第六次南巡，于杭州凤凰山宋故宫址葺治行宫，掘地为池，下锸数尺，适得旧池栏杆，皆白石所琢成者，雕镂精绝，盖德寿宫旧基也。池底泥土中，获鲫鱼十余头，长可尺余，而无目，大抵埋于地下，年久之故。工人烹之，食数尾，顷刻皆暴死，乃惧，举余者弃之江，浮至中流，风浪陡作，有大鱼数十附翼而去，人皆异之。后此池又没为平地矣。

　　金鱼

　　金鱼为鲫之变种，体小，种类不一，或腹大，或额丰眼凸，颈短尾歧，或金红色，或白色，或黄白相交。一称金鲫，又称五色文鱼，江、浙人多喜蓄之以为玩物。钱塘章岂绩有诗咏之云：「生趣无过是养鱼，小盆摆列近庭除。如金如玉十分似，不短不长二寸余。略动纱兜攒影出，「兜以纱为之，乃施鱼食者。」惯衔薀草弄晴初。也知未必成龙去，濠濮居然在息庐。」

　　朱竹垞观玉泉鱼

　　康熙时，杭州玉泉寺池中有五色鱼，凡千头。中有翠蓝色者，为朱竹垞所深爱，因为《玉人歌》词以咏之，词云：「轻涟白，爱一种娵隅，晕蓝拖碧。练塘风煗，苍玉恣拋掷。丹砂泉浅游朱鬣，受尽人怜惜。又争如雨过天青，者般颜色。濠上未归客，投香饭青精，日斜与食。莲叶东西，何事便深匿？翠鳞六六空摇尾，懒递闲消息，但年年映取柳阴千尺。」

　　鳢

　　鳢，可食，形长体圆，头尾几相等，细鳞黑色，有斑文，腹背两鳍，均连续至尾。亦名鲖鱼，俗名乌鱼。其肠旧以入药，谓之鳢肠。

　　石首鱼

　　石首鱼，以头中有石状小块二，故名，亦名黄花鱼，俗称黄鱼，可食。体扁口阔，上颚长于下颚，鳞细，色黄如金。集于近海泥底。曝干曰鮝鱼，俗称白鮝.其鳔可制鳔胶。

　　石首鱼每于楝花开时，结队趁潮而至，一网可得数百头。渔者多放船，候于山礁间，截竹为箘，每至，则海风吹腥，江潮喷雪。网得者，盛于淡水，沃以厚冰，可支数日。四五月间，渔艘市冰以往，满载进黄浦，小船插三角粉红旗，鸣锣集市，曰贩冰鲜。吴俗最尚此鱼，每尝新时，不惜重价，故有典帐买黄鱼之谚。

　　鲇

　　鲇，俗称鲶鱼，体圆长，头大尾扁，无鳞，多黏质，口曲而阔，两颚生细齿，有须，背苍黑色，腹白，长尺余。产于淡水。

　　黄颊鱼

　　黄颊鱼，一名（鱼央）鱼，亦名黄鲿鱼。状似鲇，体较小，背青黄色，腹黄，鳃下有横骨，触须刚硬。力强，能飞跃。产于淡水。

　　鮠

　　鮠似鲇而大，长者至三四尺，色青白，背有肉鬐，无鳞，可作脍。产于淡水，俗亦作鮰.

　　比目鱼

　　比目鱼者，鲽与王余鱼等之总称，其目皆比连于上，故名。体扁平而阔，故俗称为板鱼，可食。头小齿锐，鳞细作圆形，上面灰褐色或黑色，下面白色，常以白色之面附着于海底有泥沙处，而平卧其上。以小鱼虫类为食。游行时，以有色一面向上，而播动其体以为进行。其幼鱼两侧各有一眼，游泳如常鱼。渐长，伏于泥沙，眼之位置亦渐移易。故其生育中，必几经变态。种类甚多。两眼比连于左侧者，如鲽及鞋底鱼是；比连于右侧者，如王余鱼是。

</div>
    <div class="pagination">
<a href="清稗类钞_page258.html">上一页</a><span>...</span><a href="清稗类钞_page254.html">254</a><a href="清稗类钞_page255.html">255</a><a href="清稗类钞_page256.html">256</a><a href="清稗类钞_page257.html">257</a><a href="清稗类钞_page258.html">258</a><span class="current-page">259</span><a href="清稗类钞_page260.html">260</a><a href="清稗类钞_page261.html">261</a><a href="清稗类钞_page262.html">262</a><a href="清稗类钞_page263.html">263</a><a href="清稗类钞_page264.html">264</a><span>...</span><a href="清稗类钞_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
