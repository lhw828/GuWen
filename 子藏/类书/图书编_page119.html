<!DOCTYPE html>
<html>
<head>
    <meta charset="UTF-8">
    <title>图书编 - 第 119 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 119 页/共 220 页</h1>
    <div class="content">　　蜀地之险甲于天下而劔阁之险尤甲于蜀葢以羣峯劔插两山如门信有所谓一夫当关万夫莫敌者自晋唐以迄于今巨卿逸士登游唱和篇牍累积有説有铭有词有诗非止一家而所以形容其险者殆尽披阅诸公著述益増吊古探幽之想遂为考订复以广其传庶几四方之士谈劔门之险一覧之余则竒峯絶嶂宛乎在目矣虽然险固可称而有天下国家者初不恃此以为重葢在徳不在险也






<子部,类书类,图书编,卷六十六>
　　福建福州府山曰鸟石【治西南】越玉【城北】鼓山【城东】大姨【大海中毎风色晴定日未出之先于山上东望见一山如空青微出海面乃琉球国也其下水深碧色东流】钟山屿【在海坛里形如钟没于屿旁潮退蒲牢犹隠隠可见故名海坛山四围水尽咸卤独此水清淡中有老媪石形妇人高二丈石之前有石天井方广二十丈中有石眼深不可测与海潮通焉】香炉【连江】四明【长乐】高葢【永福】六洞仙山【山极高而秀旧有仙居之风雨晦明不可测又有时音乐出岩洞外乡人有沿崖而至其地者遇二人对奕越明再造不复见焉众以为异遂刻六洞仙像于上】方广石【县东七都峙防千仭上有石室可容千人室之内搆阁三重上雨旁风皆石室庇之不假片瓦也山中景有十竒】玉泉洞　瑞松坞　钟磬石聼泉崖　瀑布泉【悬崖千丈防若琼瑶响如琴筑】龙澍岩　灵洋谷龙尾泉【有石如龙贯石崖中泼泼然仅见尾有泉缘其尾而下注于石盂不盈不涸】望仙台　清音洞【已上即十竒也】星岩　仙掌　仙树　观音影【亦皆山中竒观岩之路口有井其泉清冽而甘以瀹茗号为第一泉】玉融【福清】黄蘗【林峦重复有瀑布龙潭又有佛座香炉数峯】双髻峯【在旗山三峯峭秀崖谷幽逺缭绕环抱水西之胜处也】
　　泉州府山曰泉山【一名北山一名齐云山周环四十里为郡之主山　岩在泉山之半巨石如中空可居唐林藻林蕴欧阳詹皆尝读书于此有石砚现存又有秀崇坞醉月岩　石狮岩在岩之畔有石巉然如狮子状　清泉洞在泉山有上下二洞上洞名紏阳在山巅后有白室下洞名紫泽上有百丈石崄峯叠巘寓目登眺如在天上杖黎泉在清源洞侧　清源泉在清源上下二洞间】紫防山【峯凡十有二常有紫云覆其巅金粟洞在山之阴西有石鼓丹灶仙掌诸峯】高葢【晋江】梅花【南安】九日【连跨晋江县界重九日邑人多登高于此　无等岩高丈许石佛岩在上高峯之侧　翻经石梁普通中僧拘那罗陀尝翻译金刚经于其中　一眺石在莲花峯之巅高广皆丈余登其上则四方万境举在目中故名小清凉石方广丈余古木数株掩映其上登者必先憇于此　石灶石盆石碾石砚四石皆秦君亭侧　自然磉石员如弹丸周围丈余出于天成　碧玉峡二石相并如玉之立　放生池在寺前　白云井泉味甘冽井西有高士峯北有莲花峯皆竒境也】髙镇峯【一名鸡髻山又有翠峯屏大成洞】五峯岩【上有石室色如银中可容三百余人】三秀【同安】浯洲屿【上有海印岩岩有十二竒曰大武岩玉几峯蘸月池眠云石偃葢松跨鳌石石门关古石室蟹眼泉倒影塔千丈壁一覧亭】卧龙【恵安】小岞【山之阳多怪石中穿一洞洞之中豁然明朗可容四五百人旁有小石门仅可单人而入门内丈许折而右转有巨石如屏风以蔽内外一人持防守之虽千百人莫敢犯永乐间海倭入防民多匿洞中倭防百计攻之不克舍而去】天开岩【恵安】髙镇【永春】阆山【安溪】五华【徳化】莲花峯【南安其山耸峙上开八石皆莲花然朱文公诗云八石天开势絶攀】彭湖屿【自城东出海舟行三日抵彭湖屿在巨浸中环岛三十六】
　　建寜府山曰黄华【治东】白鹤【城东】梨岭【天下之水皆东梨岭之水独北流入广信】辰山【建安】灵鹫【瓯寜】东山【建阳】武夷【崇安峯峦大者三十六周回百里道书第十六洞天详见于后】大同【浦城】洞宫【政和】筹坑【有天柱峯狮子岩罗汉岩将军岩屏风石葫芦石石室龙井又有岭亦名筹坑又有员照庵前有圣水凡三石井中一井外狭内寛深不可测】湛卢【松溪】香婆岩【松溪】白塔山【建阳山巅有石特立如塔状相传夜有火明其上故又名天灯山下有龙岩洞洞口有试心石下有碁盘石相传唐时有三女炼丹于此仙去今龙济所祀即此三女也又有飞来石在龙济院前】石桥洞【府城北高峯环抱内有石潭其外则石壁峭立相传潭有龙】浮石洞【建安在响山之前葢溪中小屿遇水泛则与之俱浮人未见其没】
　　汀州府山曰卧龙【城北】翠华【寜化】南宝【上杭】灵洞【武平山有大洞三十六小洞二十八】莲峯【连城司马周卿取山中竒胜书刻石苍玉峡云栈天梯冠豸桃源清如许芙蓉波金宇泉白云深处天光咫尺苍谷虚灵小崆峒】滴水岩【岩壁陡絶洞有三门中而竖者名为天柱】灵隠洞【寜化洞前重冈叠巘森列左右小洞横絶烟云缥缈有圣水桃竹又有一石抜地而起上有洼樽乳泉滴沥满而不溢】象洞【武平其中广濶号九十九洞】
　　延平府山曰九峯【城南】山【将乐】灵源洞【山峦秀絶由石迳而上一里许苍崖陡絶泉响如雷一石室广可六七丈旁一窦俯伛而入其深邃微明多小石竒润】鳯凰【渉】幼山【孤峯上耸约三十里周回三百里中有三魅形似人长丈余上有普照寺宴坐峯铁碪石聚星忘忧石降魔石天威石藏云坞归云洞又有风洞广径尺余风生洞中清爽可爱山之下有龙峡】栟榈【永安多产栟榈故名峯峦岩岫不可胜数神刻鬼划高下相属烟云出没无时草木防茸四时一色李纲目为武夷　天柱峯与狮子岩并耸百余如削射垜峯　观音岩在野云洞侧石壁万仞　集仙岩佗头岩　野云洞其中日夕云雾吐吞　降仙台步云台　走马埒山絶顶寛广而砥平　铜涧接仙桥　天池在山之上广一里许水澄澈不淆有金刚石宝葢石试石已上俱为栟榈山之竒胜也】甘乳岩【下有甘乳洞广袤约五十余丈洞口怪石森列洞之中一石突出如莲花泉自石中迸出滴巨石上如甘乳旁一石穴风自穴出昔尝有人秉烛入越三日乃返至深处闻溪声澎湃可怖即出因以石塞之洞右有石鏬深不可测洞后又有一洞名透天】金楼【尤溪】頼岩【其上怪石万数钜者如屋绵亘可三里宛然一洞府也洞口缘梯而上石室聨属皆有窦如户俛而入其中流泉可爱石鏬如窻户者数百所】七台【顺昌高峯峭壁几至千丈】山门峯【将乐高耸云霄下有两石相峙如中迳可通往来】七峯【沙县山皆石壁峭立由水底峻层而出】百花岩【府治东北石室峭立春时百花鲜丽故名】灵洞【顺昌洞有灵紫色如金有石如钟磬鱼鼔之状叩之其声清越】兴化府山曰乌石【城中】壶公【城南山皆四面独此山有八面高耸千余仞郡治正对之山形方鋭如首峙立如屏郡之镇山也朱文公经莆望见壶山南一面独秀曰莆人物之盛皆此山之秀所钟　蟹井在山顶泉在石穴中其胍通海视潮盈缩　真浄岩在山絶顶莆中风物之胜一覧可尽　灵云岩在山之阳上有桃花洞蘸月池泉石竒胜　虎丘岩众景俱备陀石法流泉濯缨沼石壁峯号壶公山五竒昔有隠者遇一老翁于絶山顶忽见宫阙殿台似非人间翁曰此壶中日月也后人因以壶公名山】囊山【形如悬囊亦名土囊　辟支岩其中可容数榻旁有八小石负之玲珑明彻如窻櫺然上有文殊岩佛曰山石竹山须弥台降龙涧于莬窟半月池伏虎石诸胜】棋山【仙掌峯有石髙三十余丈巉然特立如掌　文笔峯与朝天马两峯相对　香炉峯　仙人台两石对立中有蟠石如碁枰　出风穴大石上有穴大如斗深不可测风自穴出号曰棋山五竒　龙山亦在棋山岩如圆屏瀑水高三十尺流下潴为小潭又有石如室深广一二丈中有棋山寺旁有西台】百丈山【山有石室又有大岩曰华葢客防石伞石楼重又有丈岭】城山【与壶公山对峙山有石岩岭又有呼月台兴云洞】仙台峯【上有石碁枰马蹄迹前有石鏬又有仙台石】瑞云峯【峯顶云起即雨】二飞【仙游】寻阳【有大山自西北来峙为三峯曰大雪仙台香炉又有鸡髻岩云顶岩红袍山笏山笔架山烽火山大象山鷰峯莲花峯列峙左右又有石岩龙须岩银顶峯西涧发源银顶即地莲花峯下有龙潭云顶岩岩旁有化蟒岩钓月湾闻猿洞眼云阁又有无际坑】九座【重峦叠嶂之中巍然高峙凡九峯故名人有盘髻峯栖真岩锡杖泉彻云涧龙潭透龙石】紫睿岩【府城北上有迎福院琉璃峡天台洞石鼔石门仙人桥仙人冢】湄洲屿【府城东南海中与琉球国相望出黒白石可为碁子上有天妃庙】
　　邵武府山曰登高【城西】七台【跨汀延邵三郡上有七台曰台星文殊普贤防仙狮子云与月又有庵前白花洞洞畔有石穴】云岩【光泽】乌君【山高二千一百余丈顶有两石峯各高二十丈人谓之双石笋又名珓环山】鑪峯【泰寜】甘露岩【石门天成一迳仅通单骑飞瀑垂岩而下内有石乳滴水甘甚因名】东山【建寜】金铙山【山之絶顶有圣觜石常有云气又有石燕岩石鏬盘折至正岩中有石屏右天窻石凳石床石廨位置向背皆天成】
　　漳州府山曰岐山【城东与鹤鸣山聨峙三峯秀耸龙江之上有石禅床题诗石桃源口虚白岩一人泉潜翁岩石棊枰千人洞天生岩谦师岩石室岩诸胜可玩】梁山【漳浦山有大峯十二】龙岩【龙岩】三平【南靖】良冈【长泰】天柱石【山顶有一石柱高二丈余又有巨石如屏高九丈濶五尺又有东西南北四石门又有石室石库百丈岩势至岩象鼻岩海湛岩应潮岩一线泉忘归石盘陀石香炉石大防山仙人亭劔脊桥超凡阁为十二竒】
　　福寜州山曰大姥【州东】洪山【其絶山顶势凌青苍葢州南第一山也登高眺逺温台之境如在目中山有洞洞内有石屏石棊局皆浑然天成洞口又有石窍石罩石泉通海眼深不可测西有天郓山石马峯卧龙潭钓鱼石桃坑橘洞丹泉】霍童山【神仙霍童所居洞天记谓霍林洞天是也其中幽岩邃人迹所不到者不能悉数每天晴月皎居人徃徃闻空中有乐声山之西有支提山那罗延岩西有神僧石窟葛公仙岩南有苏溪鹤岭北有菩萨紫防二峯又有大童峯小童峯左右弼仙峯宝剑崖霍林赤泉洞泉湖都尉甘泉坑莲花石石仙台坛海防井又石廊长三十余步又有石室室东有石桥横跨涧上有捣药石臼石盆石盂皆天成也　高葢山山之别峯也洞天正其上常有紫云覆之】
　　三山鸟石
　　辛酉秋余乃偕傅子丁戊二谢子天湖梧溪徃丁戊道余自南涧石塔神光三寺流观至勉斋书院讯勉斋旧修三礼处已莫辨矣余乃入书院内见上有古大梁将堕因迤书院东而去过葫芦城丁戊指王氏所填金蟒穴还憇灵鹫庵伫睇去复迤东石碪上石级斗絶稍顷乃至华岩岩畔观唐李阳冰所书般若台篆刻于崖石上世称此刻与处州新驿记缙云城隍记忘归堂铭天下为四絶覧罢又循崖侧石磴上转西至通祠少憇见前石峦间有岩幄小祠灯火荧荧丁戊曰此神女祠也稍顷折祠上覧旧所见人面竹蓊然森立如人者今无一存矣迤竹坪下瞰石观音像嵬立岩侧世传唐天宝八载五月日山中雷雨大震涌出者遥见东峯石顶山传有金刚巨迹存焉顷下石坡亭临悬崖下视海渚淼淼苍苍错杂烟树琼河萦婉出槛下可里许为小顶峯下视殿阁岿然可抚也又里许为大顶峯旋覧四隅杳出尘世东北万山重叠海门缥缈无复崖涘南面山蹲川绕阡陌坦漫高者若阜流者若练飞鸟残云栩栩然蝴蝶耳因念高明宅心则俯视百物皆小若此也峯北为浴鳯池池旁石坡有天风海涛四字亦晦翁书刻时日逮暮紫霭翠岚歘然开合盖刚风披拂其变态不常陈灵言秋霁时可睇琉球云须臾黑云起海岛似有意遂亟还以索聨舆倒悬迤东瞰老佛庵故址搆其下有霹雳岩天擘石室尚存又东下南望见石帽山在前中有宿猿洞复东下遥观海云自天际来余与二谢子攀云上观杜庠石壁所镵天地一声钟句欢然去又稍西迤两石门进行不数十步见岩窍中乱厓龈立石扇斗开丁戊曰此薛老峯也崖上有倒书薛老峯三字或谓薛老古仙不知何代人或曰乃唐侯官薛令逄与神光僧灵观游创亭于此稍顷又越小客寮下至浴鸦池池在石坛上可一掬池中水泠泠澈人心骨下有石床余倦甚因倒卧其上丁戊云此海佳处复旋西上至一小庵丁戊曰此唐周朴刚显祠也复招二谢子过寒翠亭覧石上题咏旋瞥至邻霄台宇旷然新醒人目东望海上渔舟牧笛声隠隠又西下平沙逶岸狭遄应接不暇余划然叹曰此三山竒观也乃自台畔迤石碪环观中有大石屏面东峙不数步转石梯西折登乌石絶顶丁戊四顾苍莽指无诸城郭与余剧谈直见越王台起城背北下九仙之观东翥于此乌石对蹲俨如龙虎相盘踞环三山真若瀛海中浮青罗然旗鼓二峯左右鼎列咸环拱内向丁戊复指西大王山下曰此五代王审知郊天处也由大王山上莲华峯一带挺挺起民居鳞萃荒莽中防又有石槃斜出名曰横山楼楼下覆仁王寺循楼西上至大石坪又有宋社稷遗坛在石厓背镌三大字余览古今王图霸业瞬息目睫可为一嘅俯晞台侧有蒋之竒颖叔所刻石壁顶古松枝榦扶踈半颓落曰此何人所树满山童然犹不意有此老龙骨者存丁戊述旧有讹言乌石青起刀兵之故余辗然而下沿山麓去见石峦上有晦庵题名在焉已复指南涧寺旁有晦翁大书石室清隠竒伟甚又迤东见一大石块横峭悬崖石云幄葢其上其中有谢冝相所书石天二字旁由小曲径出至东峯遥望前神女祠直西上有秀峦崭嵲两崖壁夹耸内防露一线天嵥嵥在烟霭中可吸直若飞鸾舞于穹抄更西下有厯代所封惠安王祠又东去至一岩阁曰天章台复迤初阳顶北望与丁戊欲唐阎济美貎稼之所邈不知何处而昔时所谓崔公井谢公浴堂古跨鳌亭与蔡端明所题幽幽境俱落落埋没荒荆中虽欲探而无所考也乃过瞷曽巩所记道山亭书谓蓬莱洞天者余犹欲寻昔仙翁任于炼丹井并头陀岩莽蔓中凡前所瞰不危亭睡遥石回视俱冥冥半空烟际矣又东下转小径上见两大石腾腭如二墙堵然中傥敞可台榭以游乌名石除邻霄此为最两石东西相去不盈数丈前东面海门遥睇五虎山自海上奔驰南来势若六鳌在掌上然江潮岛溆汀烟岚紫日夕不知几千万状又循石栈下行数十步见有石梁横介于絶壑若天台石桥状巉巉倒跨空畔桥侧有冲天台昔传此崔公子放鹤处冲天台昔有蟠桃坞石盘陀防磈石者何所云余曰乌石旧传三十六竒尽之矣
　　鼓山
　　福为八闽都防上四郡皆山地势局促不能廓以舒下皆濒海风气防荡不能隩以周惟是州处其中不荡不局得二者之宜环州之山惟东石鼓为最高皆兴云葢州之望也
　　百丈山
　　登百丈山二里许右俯絶壑左控垂崖叠石为磴十余级乃得度之胜葢自此循磴而东即得小涧石梁驾于其上皆苍藤古木虽盛夏亭午无暑气水清彻自淙下其声溅溅然渡石梁循两崖曲折而上得山间小屋三间不能容十许人然前瞰涧水后临石池风水两峡间终日不絶门内跨池又为石梁度而北蹑石梯数级入庵庵卑庳迫隘无足观独其西阁为胜水自西谷中循石鏬奔射出阁下南与东谷水并注池中自池而出乃为前所谓小涧者阁据其上流当水石峻激相搏处最为可玩乃壁其后无所睹独夜卧其上则枕席之下终夜潺久而益悲为可爱耳出山门而东十许步得石台下临峭岸深昧险絶于林薄东南望见瀑布自前岩穴瀵涌而出投空下数十尺其沬如防珠喷雾日光烛之璀璨夺目不可正视台当山西南缺前揖芦山一峰独秀出而数百里间峯峦高下亦皆厯厯在眼日薄西山余光横照紫翠重叠亘起下视白云满川如海波起伏而逺近诸山出其中者皆若飞浮来往或涌或没顷刻万变台东径断乡人凿石容磴以度而作神祠于其东水旱祷焉畏险或不敢度然山之可观者至是则亦穷矣其可观者石磴小涧山门石台西阁瀑布也
　　云谷
　　云谷在建阳县西北七十里庐山之巅处地最高而羣峯上蟠中阜下踞内寛外密自为一区虽当晴昼白云坌入则咫尺不可辨忽变化则又廓然莫知其所如徃乾道庚寅予始得之因作草堂数间牓曰晦庵谷中水西南流七里许至安将院东茂树交阴涧中巨石相倚水行其间奔迫澎湃声震山谷自外来者至此则已神观萧爽觉与人境隔异故牓之曰南涧以识游者之所始循涧北上山益深树益老涧多石底高下絶曲折互囘水皆自高防下长者一二丈短亦不下数尺或诡匿侧出层累相承数级而下时有支涧自两旁山谷横注其中亦皆喷薄溅洒可观行里余俛入荟翳百余步巨石临水可跂而息涧西危石侧立藓封蔓络佳木异草上偃旁缀水出其下淙防激射于洞中特为幽丽下流曲折十数腾蹙沸涌西抵横石如龈腭者乃曵而长演迤徐去可临以小亭自此北去厯悬水三四处高者至五六丈聚防广狭各有姿态皆可亭以赏其趣又北抢涧循山折而东行脚底草树胶葛不可测但闻水声如雷计应犹在故处行数百步得石壁高广皆百余尺瀑布当中防逺望如垂练视涧中诸悬水为最长径当其委掲而度囘视所厯羣山皆抚其顶独西北望半山立石丛木名豺子岩者槎牙突兀如在天表然石瀑穷源北入云谷则又已俯而视之矣谷口距狭为关以限内外堂后结草为庐稍上山顶北望俯见武夷诸峯南循冈脊不得横径南即谷口小山其上小平田畔即以祈年因命之曰云社径东属松径西入西崦有数十畆道流结茅以耕其间曰西寮其西山之脊蟠绕东下与南峯西垂相齧而谷口小山介居其间如巨人垂手拱玩珠壁两原之水合于其前出为南涧东寮北有桃溪竹坞漆园度北岭有茶东北行攀危石履侧径行东峯之巅下而复上乃至絶顶平处劣丈余四溃皆巉峭下数百丈使人视悸不自保然俯而四瞰面各数百里连峯有无逺近环合彩翠云涛昏旦万状亦非人世所尝见也予尝名湘西岳麓之顶曰赫曦台张伯和父为大书状甚伟又下为北涧有巨石二对立涧旁嶙峋崷崪古木弥覆藤卉络最为山北竒处自是东北去有瀑布出岫幢峯下石崖队下水防空中数十丈势尤竒状东南别谷有石室三皆可居其一尤胜
　　玉华洞
　　又名蹬屶崱高若升天相传赤松子采药处洞有二石门相去一二里许中分二路防于后门南行度三华桥七里为藤岭有亭在焉冐雨行二三里见天阶山隆然众哗曰洞至矣洞口洞低陿侧窥之窈而黒秉炬者先余辈俯躬从之神恍目眙履舄与土石升降足不谋而捷泉自石罅流两涯有声潺潺已或横亘得毎十数步山之老人辄指防陈説亹亹时从者数十人讙呼动地烟气人声助合蓊鬰燠如盎如背汗沾衣不知外之晴雨也顷之起见石刻至元间人题名磨灭不可读洞高处渗液凝结冰雪崚葢水之久而成石者迤入途欲迷旋又开廓稍纵焉忽閟不开微茫叵测缭曲复往力探旁摉怪石林罗撑突崩腾顽怒龈错穷状极态牛饮水者犬蹲地者佛跌坐者人倒垂下瞰者仙耦而据枰奕者葢未张者户阖叩之应者田丘画畛分者扆可负柱可倚屋而窍可左右窥者瑰诡杰特牢笼供献一石立嵚嵌之巅无上缀旁附至孤危而巉峭不可狎注目久之徐君云有钟鼓石趋往视之钟微铿鼓逢逢然防不可辨触数行徃观龙潭深黒似有物云旱歳乞灵处路折而空阔仰视不见所极时度日垂晡乃攀缘斗絶前牵后累左右翼而进至所谓七层楼者足无余地择而后敢投若践虎尾摩龙角战汗震掉不知所如中有雷公溪源杨梅果子藏禾黄泥六洞又有灵泉龙井合为涧而怪石竒伟万状闻有石棺雪山尤竒异不及徃亟寻洞后遥见天光皆大喜至此特平旷又一境坐定稍闻洞外人声益觉幽夐石壁光倒映云气浮动崖缺树色交之若从窻牖中观焉然望洞口犹在天半唐君曰乐将无及耶遂摄衣上步不任承以梯既出距地犹数十仞俯可视飞鸟之背洞背洞之外苍藤古木鸟韵蝉声清人心目游者忘归洞之西宝华洞其中仅容周旋一石穴泉寒而冽不涸不盈其阳曰南华洞石室方平景物尤胜昔人称为三华惜其闇且僻故无昭耀于世云
　　滴水岩
　　余读汀州记归化东北五里葢有滴水岩云往徐君日与余谈兹石大竒也戊午五月余督兵西征驰之归化而掲君谒余曰君将出师紫云乎则请于滴水驻餐焉于是明日以数骑东行逾岭稍折而北已又折而东凡三折至岩岩壁陡絶外坠迳而上掲君迟之迳既上有字故曰迎仙余曰迟仙不逾迎仙哉堂后有亭亭题余怪其腐语而因与掲君解于其中遂易之曰振衣已乃闻垂垂而雨则滴水岩在焉其水有三一出垂石如莲者二从石隙中下盛之石盂其石乃蜒而曲犹龙足戏云中而若隠若见者余怪焉稍前斗石下垂类莲花者因名之垂莲又俯睇其右隅僧在焉其炉烟阴阴上也洞凡三门其中而竪者类柱遂名之曰天柱柱有三则又名之曰中天柱左天柱右天柱云右天柱有石类狮其上更有石如斗外悬中系甚微若带焉故名峯窝又眺而左有三门左者迳右者乃桥断石横其上而又虚其下如鼋焉遂名之曰鼋梁鼋梁之左而上累累若珠又若垂杨之袅袅条条仰睇其右片石突而下乆之叹曰此堕猿也其左右五色为祥云云之下为虚明二洞篲击辄应虚谷则鸣也又一洞峡崄旁曰天鼔篲击之彭彭鼓声焉又有冷然磬而幽者掲君曰所谓石磬者也在右洞洞又有床若履禅室焉余益骇有巨石整而伟名为冕石其洞最名曰鸿蒙又起而环视鲤石鹰石石鳌石翔跃肘腋矣变化总萃幻诪纬错则槩名之曰小崆峒云
　　石所山
　　岩之侧有山曰石所旧经县云中北为坦途山皆石也故名又有滴水岩麦斜岩极乐岩云霄岩林际岩南湖岩名山岩乐应岩凡此八岩者肝聨肺腑变化融结夺尽天巧又高望塔皆错峙于石所之间山之下有平埔十余里一望如砥宋黄鲁斋爱山水之胜因建书堂于其麓林先朝刘夙时至其所尝曰天下佳山水未有如鲤湖石所之极者
　　何岭鲤湖
　　山自永福嶙峋起伏而来至此耸为一峯石上涌飞泉泉白味甘世传汉时有何氏兄弟九人饮此泉因而上升故名俗呼何岩上有古何城城之东有石洞可坐百人下为何岭宋陈谠书何岭二大字刻于石俱以何氏九仙得名路旁有仙泉井宋陈照度仙水第一源记东有仙迹石南有坂唐平山唐陈峤世居之又云何氏兄弟九人炼丹于此丹成各乗一鲤仙去故名后人号其湖曰仙湖岭曰何岭水曰仙水县曰仙游湖之右有九仙宫西有仙阁凡祷梦于此山者必通姓名籍贯于长者祭必以白鸡之雄者宫之前左右两山盘踞环抱于湖紫翠如滴中一泉沿石涧由宫之左而下滙于湖澄停蓄深不可测其水之由涧而下于湖者因涧口石皆巉峭层叠如级水势奔腾石为冲激水皆喷薄如飞雪舞空号为卷亷泉真竒观也涧口有一巨石方正如屋横亘其上雄跨东西絶无根据若以人力置之殊不可晓夜临道士房涛声如雷不能安枕宫之前有大石平旷下瞰于湖石上有穴如烟穴其中水深莫测葢下通于湖者
　　泉山
　　山在棠阴里一名齐云山袤广以四十里许乃郡之镇山也顔师古汉书注谓越王所保之泉山即此山有三十六洞其岩在泉山之半巨石如中空且旷可容百人唐林藻林蕴欧阳詹尝读书于此其所染翰石砚尚存而崇秀坞适当其奥林木森然竒石挺立望之青翠满前殊为豁目有醉月石则横亘于前其平如砥狮子岩者在岩之畔石骨耸立状如狻防而青原洞尤最大最竒者洞有二上洞名纯阳在山之巅东瓯于此逺避汉兵处也后有石室则宋道人仙蜕之所故又号蜕骨岩下洞一名紫泽去上洞仅半里许真人蔡如金祠及丹灶在焉上有巨石方广百余丈有梵刹四区适当其阴而峻峰叠巘寓目登眺若置身青云之上外则大海环绕一望茫然天气清明则所谓日本琉球皆可指见真天下竒观也杖藜泉则在清原洞之侧若坎井然传为蔡如玉手握藜杖卦地而泉出故名清源泉适当上下二洞之间深不过五六尺味甘而洁湛然澄清山之以泉名者此也有老君洞则老君像如塑高可五十丈余面目四肢皆为苔藓翳樾而须眉皓然其白如雪者千古不磨亦云怪哉三瑞岩则文殊普贤观世音三菩萨像也像皆天成不假斧凿即其竒瑰诡谲当与武夷争雄哉
　　闽中形胜
　　闽故周者七至秦尽其地列于中国始并为闽中郡自粤之太末与呉之豫章为其通路其路在闽者陆出则阢于两山之间山相属累数驿乃一得平地小为县大为州然其四顾亦山也其途或逆坂如縁絙或崖如一髪或侧径悬出于不测之谿上皆石芒峭发择然后可投步负戴者虽其土人犹侧足然后能进非其土人罕不踬也其谿行则水皆自高防下石错出其间如林立如士骑满野千里下上不见首尾水行其隙间或衡缩蟉糅或逆走旁射其状若蚓结若蛊镂其旋若轮其激若矢舟泝防者投便利失毫分辄破溺虽其土长川居之人非生而习水事者不敢以舟自任也其水陆之险如此汉尝处其众江淮之间而虚其地葢以其陿多阻岂虚也哉福州治侯官于闽为土中所谓闽中也其地于闽为最平以广四出之山皆逺而长江在其南大海在其东






<子部,类书类,图书编,卷六十六>
　　武夷山叙
　　武夷之山当闽北境其山自大岭南支奔驰数百里至崇安县南三十里而止东为建大溪而九曲之溪西出与大溪合其峯峦崒嵂溪水靓深纠结萦回翕张变化渊入虚无横出异状有鬼神莫能施其巧者葢南岭之灵气于是钟焉自汉着祀典厯代崇奉有加咸称灵应而武夷之名亘天下然皆以仙道显者所谓籛铿魏张十三仙之徒理或有之至所称彩幔虹桥遗蜕架船之事极其神异余之懵则未能测其理之诚然也宋兴山灵蕴蓄毓为名贤若游胡刘蔡忠勲道术庇国兴文皆不越四五十里间山道南诸公亦只相望一二百里之外而武夷益重视若小泰岱然者朱子文公初于五曲搆精舍讲学其中九峯蔡氏亦筑堂于虎啸峯下自是书院继兴与道宫并处其胜士之宗儒之学者仰朱蔡之风得无于是山而兴仰止之思耶
　　武夷山
　　予至山下道人导予自洞天门至方丈一饭饭毕复出方闗踌躇四望始知是宫北枕太王峯高可五千余仞絶顶有投龙洞天鉴池有仙鹤岩者旧所绘鹤翎朱顶岁久不磨东有升真洞石壁中特开一堂广数丈而深倍之最北有幔亭峯其形如幄宋李纲所谓猿鸟夜呼千嶂月松篁间锁一溪云者是也予三人步行数武百折而西忽惊九曲在望乃命一舟载童子六五人奏乐先导予三人以舟尾行道士首指防曰此一曲水中虎鼻岩也其石上题曰智动仁静溪石为大小观音石狮子岩则巍然独立比众峯尤为耸抜尝自延平至建寜十里外望之蹲踞昂首真如狻猊今亲觌之始见其真石上刻九曲溪三字者水光石也右有铁板嶂其色纯黒壁立镵削如砥转至二曲有玉女峯如美姝丽人之态稍低则妆镜台仙冠石以次并峙若为玉女晓妆而有事者其侧峯峦森秀中峯尤峻而耸者为三峯石后名升仙峯者张真君之飞升处也试剑石则控鹤仙人剑成而试之石分为二故以试剑名也下有小九曲游舟可入尤为竒絶仙船岩即小藏岩之峭壁间忽开一穴小船驾于悬崖横木之上所谓絶壑驾船亦三曲之仙踪仙学堂则石壁环绕中有石屋几案具存葢仙家翰墨之舘又名曰翰墨岩其他曰水乐曰车钱肝聨肺腑不可胜数曰仙机者于峭壁上谺开一洞木板横亘如机杼状也又最胜者则大藏岩峻抜壁立下际深渊上接星斗人迹所不到猿猱所不能升乃有楛槎于石鏬间以度舟船棺柩之属外列陶器至今不朽或以羣仙各逞技巧理或有之金鸡洞在四曲稍斜朱晦庵所谓金鸡呌罢无人识月满空山水满潭者此也晦庵精舍后有大隠屏背倚大王峯悬崖瀑布俯瞰清溪碧流万顷又其最也且水之东流凡九曲而五曲为最深葢山之自北而南者至此而尽传有蛟龙居之予在舟中仰视峭壁兼之水势滉瀁令人心悸目葢以南之天柱独耸金石为一峯抜地千尺玉光灿然与水相映下有更衣石平正如几可以伫足昔魏王于此更衣以登天柱者道人谓天游一峯独号多景高深奥羣峯之鼻祖也其胜出一线天之右可忽畧乎于是仍从一二曲经龙门湾数折而逹于六曲舍舟游仙掌峯入两崖挿天中门龙湫一道恍疑银河落自九天天游一庵隠隠瀑布林薄间扪萝拾级数经鸟道始得上达磨崖絶壁多前人题识蹑其巅前有万峯亭亭后精庐数间道人脩炼其中复循故道倚棹溪头将穷七八九曲之胜而烟云布空复作雨状乃止
　　大王峯
　　夏五月汪东麓张东沙江午坡三公送予至武夷午坡曰大王峯有张仙岩案志汉人张垓得辟谷之术于此仙去遗蜕俨存盍徃观之东麓东沙皆欣然道士曰扪天之难非云梯不可升也乃命缚梯再宿而成东麓东沙与予先至仰见缒梯百丈二公色阻曰诚扪天之难似此岂可升乎乃命卒便捷者二人先蹑至梯之四一遽下神色无主语不出口乃促孙都司升孙畏缩色变予曰卒不知以心为主耳手有攀足有縁安得有失乎予遂蹑梯而升梯尽见岩阿中仙蜕俨然相去五步之内厓欹若不容着足凝视有顷即飞步而至并其蜕而坐顷之午坡亦至梯尽处问予曰此欹厓何由得度耶予曰不知其然也午坡悟亦飞步而至相与拜张仙像像两手据髀卷其一足如真武坐首畧右顾非土非肉非漆癯然有威予闻得道之士真气不防蜕殻之时觔骸自固虽厯千百禩与初逝不殊岂其然乎顷之山下雷雨大作下视两脚甚长岩前不见雨丝乃知身出云上环望八闽诸山不啻培塿
　　接笋峯
　　尝两游武夷时以簿书羁绊不及信宿而返虽知接笋之胜未尝一登览焉葢是峯在五曲之粤其峯由下而上凡十三碪始逹于顶碪为一层自开辟以来未有能升而至之者四十年前有江西贵溪人汪姓号痴颐自幼不娶弃家徧游名山相度峯顶人迹不到可以修真炼形且曰此吾归根复命之所也乃层置一梯毎梯之高计十丈有余于石坎处凿二孔置梯尤虑动揺又于石旁两腋凿孔用铁錬以纒束之使固且碪皆盘旋曲折非可一蹑而直上者至转折空处不可措足亦以铁鎻聨属于左右站而渐升将至顶泉水横流苦于路滑乃凿石如背形以分水势于路之上又砌石级之短者三方至絶顶顶有石台如砥约二三畆二道人结小茅庵以居之
　　天游峯
　　秋买舟抵山下访幔亭探虹桥徘徊冲祐观中乃偕牧叟往沿九曲入至玉女蹊麓曶见防崖悬壑千尺天光白云在水四壁阗然石激凌寒邈与人寓隔稍前取道金鸡洞遥睇天游直在云巅莫可蹑防旁向洞窍中曶青红色色有光余讶之牧叟曰此仙蜕也鼓柁向卧龙潭遂登陆览石上镵刻路仄不能步延久始获至晦庵祠展谒坐寒寥仁智堂寻蹠隠屏髙处侧望回溪悬嶂层岫聨岚旋抱而书院屹其间又西行路稍下至伏羲洞洞黮不可入余染石书牧叟曰子亦好竒甚也此洞数十年无人到矣予乃沿洞旁出路益窄莫能步乃闯笋岩随樵者鱼贯石上欹滑余困极牧叟直驱之俄侧立天游峯半顶松萝间稍久循石栈东下倐一道中开而崖壁嵭嵣峻削松篁夹路水鸣且流水石蛙数种眺立寻至天游庵万峯亭中与牧叟敛襟坐神耗倦甚顷稍舒乃起西觏则又见羣峯衒竒鬻采于前千态万状而九曲溪澜则湾环足下庵侧仙掌峯一览台夹天游西腋而峙雨雪瀑从腋中直防下天游峯中岿矗不动余瞪眎久之抚然曰此沧海金鳌何年移置到此前有小石台可俯瞰稍前面隠屏岩罅间又有小径直层上石齿齿斧凿痕宛在牧叟谓此昔人传避秦处稍顷牧叟又导余摩鳌背西折不数仞越石闚一览堂遥挂絶壑仰睎之见桥树霜银铁干骨立临危巅不省为何代物徐还至庵中月在松间矣余乃展胡牀小憇俄又闻鸾鹤声自山右石壁上隠隠起旋弄穹中余骇之讯旁有道者曰此李仙铁笛声也九曲间岩西去数丈许旧有铁笛亭
　　水帘洞
　　安成东郭邹师同刘狮泉诸子自懐天真至自武夷次天游有诗懐余又折简约郡公吾南狮泉偕防洎余至郭翁自天逰逰衍已出憇冲祐宫矣次晨与诸子相傍徨九曲溪上又次晨同游水帘水帘在武夷西乃沿武夷逆溪而上数十折始达其麓过小石涧入自水帘山口迤与石上下两厓间局促不可步有石板嶂百余仞侧立天畔余措屦其下则见天光隠隠一线顷又西折循石栈石级而上防岩岚斗裂旋如两墙堵然余乃防挲青松顶东望遥睇岩外隔云烟火数家恍然若武陵桃源咫尺至则见郭翁与狮泉吾南诸子谈欵久之迤梦台过饮唐曜洞天泉光野色环列百亿状曶凛如化国神皋自梦中而下坐久仰睎俯眺不能悉但见悬崖万仞瀑水自天飞堕日光倒射错闪如防珠然帘掲于前旁有题曰龙湫飞来处岩背雾蒙蒙然起飞流喷沫数十里朝昏莫辨余且骇且盼郭公顾问予曰有本者如是人之学也亦然




　　图书编卷六十六
<子部,类书类,图书编>
　　钦定四库全书
　　图书编卷六十七
　　明　章潢　撰













<子部,类书类,图书编,卷六十七>
　　广东各郡诸名山
　　广东广州府山曰越秀【城内少北】番禺【城内东南】白云【城北】浮丘【即罗山朱明之门戸先在水中若浮丘然四面篙痕宛然宋有陈崇义年百二十嵗自言儿时见山根有船数十今去海已四里矣】金榜【顺徳】金牛【东莞】大溪【海中有三十六屿周囘三百里】罗浮【増城博罗有璇房瑶台七十二所】三洲香山【海中】崖山【新防海中延长八十余里帝昺陆秀夫赴海处】大罗【清逺】峡山【崇山峻峙中通江流】白鹤【连】阳岩【阳山】天梯【连山】金紫冈【香山东南天际则云霞辉暎若紫金之色也】景星岩【増城岩洞中有台阁寳盖之状】
　　韶州府山曰韶石【府城东北山之石竒怪有三峯西接盘龙骆驼狮子虹蜺凤阁马鞍等山而韶石双峙如阙相传舜南巡登此岩上奏乐因名】昌山【乐昌产石可为悬磬竹可管籥】白星【仁化】云门【乳源】灵池【翁源顶有石池池中有泉八曰涌泉香泉甘泉温泉震泉龙泉乳香玉泉乃翁溪之源有老人隠此因名翁水】臯石【英徳】通天岩【与碧洛洞相去二里横冈峻岭石乳耸峙万状行二里有窍通晃】涵晖谷【鸣弦峯下谷有睎阳岛飞云岭淩烟嶂梦弼岩及桃花桂云潜云三洞】
　　南雄府山曰青嶂【城东南】洪崖【保昌】白牛【始兴】天柱峯【峭秀竒拔无支峯赘阜屹然撑天】桂山【九龄故宅】大庾岭【城北亦曰海岭旁有白猿洞】玲珑岩【平地石峯髙耸中有三石室】
　　恵州府山曰罗浮【博罗详见于后】保障【海丰】梧桐【河源】紫云【龙川】嵩螺【长乐巨镇】神光【兴宁】通天岩【在罗浮山有穴见天故名】和山麻石岩【兴寜】潮州府山曰凤凰【城北】海阳【海阳】龙首【潮阳】陈山【与朝山相接上一巨石有七孔若北斗状中一孔出水不盈不涸又有二峯曰双旌石】黄岐【揭阳】梅峯【程乡】东岩西岩石室洞【俱程乡】
　　肇庆府山曰石室【府城北山有石室自风生烟南有二门号为神仙下都旁有石耸立谓之松台又有七星岩连属曲折为斗形中可坐数百人岩内筑斗魁台唐李邕作记镌石】香山【徳庆生生香草】金冈【四防】新宁【新兴】射木【阳春】海陵【阳江】望海冈【登之可望海有二室内有悬泉金银烛灵芝玉髓之异其石自然生楼台柱栋石床石田石池制度皆如人巧东有王母冈】天黄【陇水】丰寿【封川】忠谠【开建】三洲岩【徳庆东中有石室室中有石乳苍緑色间数佛像钟磬玉麟游鱼之属】崆峒岩【阳春西南岩洞深广生石乳又有石钟鼓扣之有声】石峒【府城东北天开岩穴空阔幽邃南北二门上虚通天洞与七星岩相去不逺】狮子洞【背负九峯路通云顶面联七松势逼斗魁】
　　高州府山曰东山【府城东北】丽山【化一名浮梁】铜鱼【电白】白马【信宜】近信【吴川】谢建【石城】
　　亷州府山曰大亷【城东】十万【钦】白石【石康】緑卢【灵山】分茅岭【钦州西南汉马援征交趾立铜柱其下与之分界山顶产茅草头南北异向至今犹然】三海岩【详后岩记】
　　雷州府山曰擎雷【城南八里】围州【遂溪】石门【徐闻】湖光岩【遂溪东南湖中有岩如屋】英灵冈【府治之主山相传雷出此英灵显异故名】
　　琼州府山曰琼山【府城南有琼山白石二村土石俱白似玉而润盖其石似琼因以名】苍屹【城西】松林【儋】赤陇【万】石版【崖】澄迈【澄迈】毗耶【临髙】黎母【定安】玉阳【文昌】雷朴【乐】峻灵【昌化】文笔【陵水】息风【感恩】试劔峯【崖州南海濵山有巨石髙二丈余宋毛奎题小洞天三字刻石上其南有石临海题曰钓防又入数步名大洞天有石室题曰海山旁观旁有石梯题曰仙梯】迥风岭【崖以风不过此而名】
　　南山
　　度庾岭而南惟九韶之石为天下最峦阜秀拔接于滇阳而南山之致尤为殊絶孤峯擎天峭立千仭昔舜鸣弦于其上因以名之至今有二臣祠峯之下石壁万叠唐之文人尝捜览胜槩名其景者非一如寒翠亭晞阳岛淩烟嶂涵晖谷羽仙霞举存炼丹之灶乳溜渟置煮茗之台仙翁瞰沂风之事南岩对桃花之坞与夫象鼻澄光之矶潜灵碧落之洞连花之孤台好静之虚岩定光之幽室虎跑之飞泉拊击寒石钟吼磬响乳窦风穴千怪万状以至步飞霞岭立栖云洞攀縁危磴遂履平地下视千里如指掌间者薫风亭也绍圣元年夏莆阳方公出守是郡因暇日阅图谍徧求南山之景由回龙石而上得寒翠亭故基拭拂苔鲜视唐人元固识名于壁自此则路势断絶不可蹑而前也公乃縁崖筑道袤及百丈始歴涵晖之谷得元杰留名自称为谷客山有浮屠名曰圣寿梁之果业寺也尝搆亭于谷岛之两间公即其基广之名曰众乐亭亭之前跨梁为台高数仞名曰月台凡歴昔人游者遂因名而亭之
　　玲珑岩
　　始兴南去十里许有山屹立平地中草木皆从石缝中出髙可数十丈广可数十亩峭拔竒怪岩洞虚明竒景不一莫能名状世传葛洪炼丹之所成化辛丑予按部至邑政暇游焉尝取其最胜者五六岩因其形似各加以名东西壁立不可登陟路自南上初有二小岩相环外间而中通未有甚竒行数步有岩差大洞然而圆形如半月名半月照沿石磴而上数十级山半有大岩可容数百人日照月临直上岩中名天光路左一岩差小石乳凝结成观音象名观音又摄而上复下一岩视观音又小内有洼洼水窍当东向名冲虚此下山岩也自天光前沿石磴而上数十级将及山巅有岩如屋虽广与天光等而竒胜过之上有石如悬杵下有窝如陷臼世传洪捣药之所石乳左溜如狮右如象行数步拾级而上又一岩竒怪尤絶上下有石如龙首前而上者势欲飞举泉自颔垂滴下有陂不盈不涸复而下者稍不及名玉龙折而左路稍晦火行数十步尽处直上一窍圆明通天此上三岩也
　　三海岩
　　山有耸竒秀丽者莫如池之九华歙之黄山括之仙都桂之千峯鲁之泰衡之衡华之华洛之嵩定之恒是皆天下所同珍者而亷郡灵山诸岩峭壁悬岩洞天神符悉备亦可以追罗浮遐轨顾独弃而不録唐宋李邕余靖陶壁岳霖诸贤尝履其地仅得三海岩于蓁莽间而地弗之及者葢以亷为广僻郡灵其最僻邑也人物希疎寂寥遐捜穷讨者无几且以南北倥歌未习斯民奉头鼠窜不暇遑恤其他兹者兵备李公瑾高枕而居狼烟熖熄防出灵山仙境蹑蹬追攀亹亹忘倦胜入蓬莱之岛列防羣仙者矣城之西叠幛层峦谓之石六峯顶有一塘锦鲤旋绕周围有石莲子何首乌出焉峻絶虚通崆峒响应人欲立坛场以为佛寺未就而罢石六峯西有曰因胜岩者邑侯龚彛号也乃人迹不到而骤然见岩故名上有龙女献珠观音现世罗繖蔽旅苔痕叠座彩凤朝阳苍龙吐沫寿星骑鹿之象宛然如见自因胜而下又有三海岩者陶商翁诸贤遗刻存焉匹布悬岩非人力螺带石矶蚌凝陡壁天柱撑空流源匝地石乳钟松花老金狮玉象连绵地鼓石钟相应观音变化之象巍然在涌壁间平地突起尖峯深崖直通海岛此又格物穷理之功所不可晓者李公题其岩曰下洞通地中洞通人上洞通天其名义已悉不载三岩洞志中矣但是岩之西有所谓吕君洞者以髙计丈十有竒阔半焉深倍之岩有髙阁耸立云端含莲垂葢化其东瑞草灵芝凝其西而璎珞之形千态难以言状洞之右又有独虎穴者外视仅一窝耳造其中则双覆地独树插天上垂珠帘横铺玉座有白有红有紫有緑错综间簉虽九仙楼阁不过是也昔时有一虎藏焉故以为名邻有髙山屹立深洞三丈有余内隠蛟龙不俟云雨之兴而泉源混混莹彻无瑕穷昼夜而不息日暖风和鱼跃鸢飞照应上下三龙滚洞之名良以此耳过此去城有七里许髙与诸岩并峙俗所谓山夹洞者今改为天堂岩未入其疆自以三海为至及临之则岩岩壁立百仞冈峦缘天梯而上可以玩心悦目者有不待言而着仙人拥膝而吟弥勒湼槃而座石虎膺其门金狮粘其壁飞龙升云仙鹤舞空神出水玉象朝天石耳风调珠帘日射之妙难以状举岩有南向者则四野樵歌孤村烟火有北向者则日星灿烂禽鸟喧鸣有西向者则石柱接空仙坛照壁有东向者则莓侵地鼓泉铸石钟名以天堂良为不苟再越五里又有下石龙者山势险而竒林木脩而茂洞中髙而嵌者谓之龙母宫深而回者谓之龙王潭坦而方者谓之龙眠床涌而圆者谓之龙蟠台路深九曲谓之从龙路门髙数级谓之登龙门人欲玩之者皆攀木縁崖而登悬藤挽手而下有地府焉有地狱焉有刀山防架焉阎王业镜清明临者自然胆丧神驰心寒而栗股亦可畏哉
　　石室
　　髙要郡北十五里有石室诡怪万状崖断穴露呀然而辟斵嵌崆刳嶻嶭掀层岭划巨石顽青老碧将堕复屹交撑互搘如竦如立龙蛇盘蛰烟霞出没中敞平地广亩侧环翠壁逾仞滴乳成柱凝岚作葢若非神驱鬼役凿空架虚不栋不榱畴克其壮又不知列仙移来真宰凿出吁其伟乎图经谓帝触百神之所亦九九小洞天之一也
　　峡山
　　峡山据广清远县北上流三十里许脉连韶之漕溪诸山发源于庾岭经古真阳而南流过峡二禺穹窿对峙如擘大华东溢江流故谓之峡山亦名浈水世传黄帝二庶子曰太禺隠居兹山遗有读书台二圣祠因号二禺山汉时潮至此峡返五羊一宿而至又名中宿山枕山瞰水相云飞甍倚空欲堕为飞来禅寺悬梁迄今声振华夏寺后崆峒隠隠洞曰和光曰归猿记传可攷西磐一大石于江浒为钓鱼矶昔赵胡于二禺山下钓得金鲤重可百斤归贡秦王即此台也环寺有潭曰白泡曰犀牛水堆银浪渊沈金锁其深昧莫可测峡前形势平耸为缥幡岭唐大厯间平哥舒晃叛帅梦二神人语见幡即回迨凯旋渡江山如挂幡始悟为峡山神助翠浪拍崖玉虹掩映迤山隈为凝碧湾故东坡有地转凝碧湾之句石之不一者曰达磨石以佛自西来禅坐岩下飞锡而去曰葛坛石髙数仭平丈余翠积成围稚川曽此修炼今覆以亭曰龙磨角石以巨石俯江春水涨消痕如龙角纵横为狮子石者葢去里许遇一圣僧于林樾不可即其幻形怪石蹲踞如狮穿岩越壑引入曲阑其泉之最冽者曰定心泉可坐数人为挹泉亭仍跨以杰搆屹然为全清阁山腰云滃亭午不散为半云亭自麓抵亭须援磴扪萝亭中少憩方淩絶巘伛偻而升毛骨竦然上有仙屋数椽纎尘不到一睇盼间浮沤溟海坯土罗浮身世彷然与造物游矣
　　厓山
　　尝泛舟厓门行草市之墟观藏舟之处距海剧峯形势阻郁信有天险云山髙四十余丈周八十余里延二十八里袤三十四里势颇寛广中有一港可以藏舟
</div>
    <div class="pagination">
<a href="图书编_page118.html">上一页</a><span>...</span><a href="图书编_page114.html">114</a><a href="图书编_page115.html">115</a><a href="图书编_page116.html">116</a><a href="图书编_page117.html">117</a><a href="图书编_page118.html">118</a><span class="current-page">119</span><a href="图书编_page120.html">120</a><a href="图书编_page121.html">121</a><a href="图书编_page122.html">122</a><a href="图书编_page123.html">123</a><a href="图书编_page124.html">124</a><span>...</span><a href="图书编_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
