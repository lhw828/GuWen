<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 207 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 207 页/共 320 页
  </h1>
  <div class="content">
   御定渊鉴函卷二百九十
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百九十一
　　人部五十【隐逸】
　　隐逸六
　　増序晋书隐逸序略曰古先智士介焉超俗浩然养素藏声江海之上卷迹嚣氛之表潄流而激其清寝巢而韬其耀良画以符其志絶机以虚其心玉辉氷洁川渟岳峙修至乐之道固无疆之休长往邈而不追安排窅而无闷修身自保悔吝弗生诗人考槃之歌抑在兹矣至于体天作制之后讼息刑清之时尚乃仄席幽贞以康神化徴聘之礼贲于岩穴玉帛之贽委于窐衡故月令曰季春之月聘名士礼贤者斯之谓与自典午运开旁求隐逸谯元彦之杜絶人事江思悛之啸咏林薮峻其贞白之成其出尘之迹虽不应其嘉招亦足激其贪竞今美其髙尚之徳缀集于编　南史隐逸传序曰易有君子之道四焉语黙之谓也故有入庙堂而不出
　　狥江湖而永归隐避纷纭情迹万品若道义内足希微两忘藏景穷岩蔽名愚谷解桎梏于仁义示形神于天壤则名教之外别有风猷故尧封有非圣之人孔门谬鸡黍之客次则独往之髙节重去就之虚名或虑全后悔事归知殆或道有不申行吟山泽皆用宇宙而成心借风云以为气求志达道未或非然故湏含贞养素文以艺业不尔则与樵夫在山何殊异也若夫陶潜之徒或仕不求闻退不讥俗或潜身幽履服道儒门或遯迹江湖之上或藏名岩石之下斯并向时隐沦之徒与今并缀缉以备隐逸篇焉　唐魏徴隋书隐逸序曰自肇有书契绵歴百王虽时有盛衰未尝无隐逸之士故易称遯世无闷又曰不事王侯诗云皎皎白驹在彼空谷礼云儒有上不臣天子下不事诸侯语曰举逸民天下之人归心焉虽出处殊涂语黙异用各言其志皆君子之道也洪崖兆其始箕山扇其风七人作乎周年四皓光乎汉日魏晋以降其流愈广其大者则轻天下细万物其小者则安苦节甘贱贫或与世同尘随波澜而俱逝或违时矫俗望江湖而独往狎玩鱼鸟左右琴书拾遗粒而织落毛饮石泉而防松柏放情宇宙之外自足怀抱之中然皆欣欣于独善鲜汲汲于兼济而受命哲王守文令主莫不束帛交驰蒲轮结辙奔走岩谷惟恐不逮者何哉以其道虽未志不可夺纵无舟楫之功终有坚贞之操足以立懦夫之志息贪竞之风与夫茍得之徒不可同年共日所谓无用以为用无为而无不为者也　新唐书隐逸列传序曰古之隐者大抵有三槩上焉者身藏而徳不晦故自放草野而名往从之虽万乘之贵犹寻而委聘也其次挈治世具弗得伸或持峭行不可屈于俗虽有所应其于爵禄也泛然受悠然辞使人君常有所慕企怊然如不足其可贵也末焉者资槁薄乐山林内审其材终不可当世取舎故逃丘园而不返使人常髙其风而不敢加訾焉　王绩游北山赋序曰绩南山故情老而弥笃东坡余业悠哉自寜酒瓮多于步兵黍田广于彭泽皇甫谧之心事陇亩终焉仲长统之规模园林幸足独居南渚时游北山聊度日以为娯忽经年而忘返西穷马谷北达牛溪丘壑依然风烟满目孙登独坐对嵇康而无言王霸幽居与妻孥而共去临水石砌绕松篁田叟之去来亦已久矣望山林之故道何其乐哉　韩愈送李愿归盘谷序曰太行之阳有盘谷盘谷之间泉甘而土肥草木丛茂居民鲜少或曰为其环两山之间故曰盘或曰是谷也宅幽而势阻隐者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙堂进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲睂丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于主上用力于当世者之所为也吾非恶此而逃之是有命焉不可幸而致也穷居而野处升髙而望逺坐茂树以终日濯清泉而自洁采于山美可茹钓于水鲜可食起居无时惟适之安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趦趄口将言而嗫嚅处汚而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土维子之稼盘之泉可濯可沿盘之阻谁争子所而深廓其有容缭而曲如往而复嗟盘之乐兮乐且无央虎豹逺迹兮蛟龙遁藏神守防兮呵禁不祥饮且食兮寿而康无不足兮奚所望膏我车兮秣吾马从子于盘兮终吾生以徜徉宋史隐逸传序曰中古圣人之作易也于遯之上九
　　曰肥遯无不利蛊之上九曰不事王侯髙尚其事二爻以阳徳处髙地而皆以隐逸当之然则隐徳之髙于当世其来也逺矣巢由虽不见于经其可诬哉五季之乱避世宜多宋兴岩穴弓旌之招疉见于史然而髙蹈逺引若陈抟者终莫得而致之岂非二卦之上九者乎种放之徒召对大庭亹亹献替使其人出处果有合于艮之君子时止时行又何讥焉　元史隐逸传序曰古之君子负经世之术度时不可为故髙蹈以全其志使得其时未尝不欲仕仕而行所学及物之功岂少哉后世之士其所蕴蓄或未至而好以迹为髙当有道之时且避世离羣谓之隠士世主亦茍取其名而强起之及考其实不如所闻则曰是欺世钓誉者也上下岂不两失也哉元之隠士亦多矣如杜瑛遗执政书暨张特立居官之政则非徒隠者也盖其得时则行可而隠颇有古君子之风而世主亦不强之使起可谓两得也已明方孝孺梅隠诗序曰者不求知于世而载乎人
　　之耳目者不足谓之隠也彼诚有得于心视外物如蚊翼蝇喙方以及其身为累安肯以是役其心哉近世之以隐称者皆古狷士之所弃者也吾尝喜交海内贤俊欲因以致乐隐好遯者而友之求之甚久而所遇不能逮古之所闻意者世固有寓迹众人之中而不可窥其际者乎
　　原颂晋潘岳许由颂曰邈哉许公执真履贞辞尧天下抱璞隐形川渟岳峙澹泊无营栖迟髙山与世靡争虚薄忝任来宰斯城愧无惠化豹产之政峩峩治所乐慕景明登基逍遥来过墓庭通于时宪倾筐不盈恨无防酒奠公之灵死而不朽公有其荣聊述雅美公馨声孙绰晋南昌相太原县君白汉故聘士徐君墓颂曰
　　岩岩先生迈此英风含真独畅心体冲髙蹈域表淑问显融昻昻五贤赫赫八俊虽曰休明或婴险吝岂若先生保兹玉润超世作范流光遐振坟茔垒落松竹萧森荟丛蔚蔚虚宇愔愔游兽戏阿嘤鸟鸣林嗟乎徐君不闻其音徘徊丘侧凄焉流襟何以舒蕴援翰托心原賛后汉蔡邕焦君賛曰倚欤焦君常此元墨衡门之下栖迟偃息泌之洋洋乐以忘食　魏曹植许由巢父池主賛曰尧禅许由巢父是耻其溷听临河洗耳池主是让以水为浊嗟此三士清足厉俗　又卞随賛曰汤将伐桀谋于卞子既闻让位随以为耻薄于殷世着自污已自投颍水清风邈矣　又商山四皓賛曰嗟尔四皓避秦隐形刘项之争养志弗营不应朝聘保节全贞应命太子汉嗣以寜　晋夏侯湛范蠡賛曰悠悠范子求仁在已进报危国退妙理身与勲偕名与身否逸羣逺游永齐终始　又庄周賛曰迈迈庄周腾世独游遯时放言齐物絶尤垂钓一壑取戒牺牛望风寄心托志清流　庾阐孙登賛曰灵岩霞蔚石室鳞构青松标空兰泉吐漏茏荟可游芳津可潄渊谷萧寥鸣琴独奏先生体之寂坐幽岸凝氷结朴熈阳靡暖潜真内全飞荣外散凌崖髙啸希风朗弹道有废运有昬消达隐不岩元迹不标或曰先生晦徳逍遥嵇子秀达英风朗烈道熏芳鲜不玉折兆动初萌妙鉴竒絶翘首丘冥仰想元哲　戴逵闲游賛曰昔神人在上辅其天理知溟海之禽不以笼樊服养栎散之质不以斧斤致用故能树之于广漠栖之于江湖载之以大猷覆之以元风使夫淳朴之心静一之性咸得就山泽乐闲旷自此而箕岭之下始有闲游之人焉降及黄绮逮于台尚莫不有以保其太和肆其天真者也然如山林之客非徒逃人患避争门谅所以翼顺资和涤除机心容养淳淑而自适者尔况物莫不以适为得以足为至彼闲逰者奚往而不适奚待而不足故防映岩流之际偃息琴书之侧寄心松竹取乐鱼鸟则澹泊之愿于是毕矣然竒趣难均元契罕遇终古皆孤栖于一岩独玩于一流茍有情而未忘有感而无对则缀斤寝弦之叹固已幽结于林中骤感于遐心为日久矣我故遂求方外之美略举养和之具为杂賛八首畅其所托始欣闲游之遐逸终感嘉契之难防以广一往之咏以抒幽人之心云尔茫茫草昧绵邈元世三极未鼓天人无际万器既判灵朴乃翳实有神宰忘懐司契冥外旁通潜感莫滞总顺巢由兼应夷惠缅矣遐风超哉絶步顾揖百王仰怡泰素矜其天真外其嚣务详观羣品驰神万虑谁能髙佚悠然一悟　庾亮翟徴君賛曰夫所谓至人者体包杰量神凝域表该落万动元心独融故能虬骧庆霄而不绁豢龙之辔鳯鸣瑶林而不屈伶伦之笼岂必欣太清而乐琼霭哉顾蹄涔不足以濯神翳荟不足以翔云翮是故藐姑有绰约之庐箕阜有髙啸之宇唐勲表于元庭夏功忘于虚室晋徴士髙阳翟君禀逸韵于天陶含冲气于特秀体虚任而委顺恢昭旷而髙蹈先生载营抱一泊然独处神栖飚霭之表形逸岩泽之隅虽束帛仍降轺冕屡招而弓旌屈于匪石帝命慙于虚复矣是以髙风振宇宙逺咏冠当时方将表大庭于絶代恢元解以释纷仰朝霞而晞翼陵扶揺以独翔景命不延卒于寻阳之南山哲人其萎髙孰仿感至徳之长泯悼仁风之永翳乃援翰咏迹以宣来叶其辞曰卓哉先生逸韵遐超蚪盘玉津鳯戢琼条涤尔夏鼎髙揖唐朝洪崖邈矣元迹载劭淳风沐世飞芳九霄　方湛北叟賛曰乐为忧根祸为福始数极则旋往复迭起世人迷之横生欣耻滔滔北叟独亮元理防马弗悲折肱愈喜淡哉一生无泰无否　増晋书隐逸賛曰厚秩遭累修名顺欲确乎羣士超然絶俗养粹岩阿销声林曲激贪止竞永垂髙躅　原晋陶潜张长公賛曰达哉长公萧然何事世路皆同而我独异敛辔朅来闲养其志寝迹穷年谁知斯意　齐王俭竟陵山居賛曰升堂践室金辉玉朗亹亹大韶遥遥闲赏道以徳声由业广义重实归情深虚往濠梁在兹安事遐想　梁沈约髙士賛曰亦有哲人独执髙志避世避言不友不事耻从污禄靡惑守饵心安藜藿口絶炮胾取足落毛寜怀组织如金在沙显然自异犹玉在泥湼而不缁身标逺迹名重前记有美髙尚处知若无劣哉羣品事静心驱茍能立志争此匹夫进忘陨获退守恬愉曰仁与义其径不迂为之则至非物所拘宦成名立陟彼髙衢　増周庾信文王见吕尚賛曰言归养老垂钓西川岸止磻石溪惟小船风云未感意气恬然有此相望于兹几年　原又五月披裘负薪画賛曰披裘当夏俗外为心虽逢季子不拾遗金禽巢欲逺鱼穴惟深销声灭迹何必山林又张良遇黄石公画賛曰张良取履跪受无辞兵书一卷长者三期昔称韩相今为汉师谷城余石还归旧祠又荣啓期三乐賛曰荣期三乐惟人与年夫子相遇
　　即以为贤性灵造化髙风自然雅音虽古独有鸣増唐梁肃四皓賛曰秦失其鹿豪杰并逐鸾凤何依白云深谷英英南山采采紫芝汉以劒起吾谁与归栖心化元澹泊无为礼物虽至先生黙而维彼贞石确不可转储王不安我徳用显大君是惊惠位是寜四公屈身天下和平弋者何思鸿飞冥冥　李华严君平賛曰先生冥冥隐于卜肆宗师老氏精究易义爰衣爰食止足非利垂帘燕居黙养真气诲人不倦人恱其风皦皦柔刚在我域中心与世逺事与人同不臣大君不友上公在贵反贱齐明若辽哉逺哉微妙渊通弋者何为仰慕飞鸿　又严子陵賛曰五采虽美玉不污质光武盛明子陵不屈羊裘渔钓以此终日网罗徧野乃致云鸿降尊申旧延卧禁中舒体展肢加于帝躬星官告占天下闻风富春长往潄濯清江　陆防汉三髙士王霸賛曰王霸仲儒【后汉作儒仲】清节是履有息躬耕蓬头歴齿故人令狐奉书遣子从以车徒入耀闾里既往霸卧一日不起其妻询之以息愧耻君遗世荣抗志不仕子亲耒耜固其宜矣我实信道曷足慙彼霸乃忻然恬澹如水夫髙妇贤可谓具美　又贽恂賛曰贽先生恂伯陵之孙学通五经居于渭濵弟子累百马融服勤以子妻之师而益亲融为大儒恂乃知人和帝之世公卿以闻季直才器宜当辅臣公车就徴礼备元纁守道不至终为逸民　又申屠蟠賛曰外黄申屠少负名节义女执仇吏欲论杀蟠以同县谏请【平江集本作谏议蜀本作陈情】上谳廷尉宥之旌彼孝烈博通群书复善谭说汉徳日衰政实务末隐于砀山遂与世絶献帝即位徴为三公邀苦不应冥冥一鸿时人贤之重者蔡邕明哲终始嗟乎子龙増论后汉仲长统乐志论曰使居有良田广宅背山临流沟池环匝竹木周布塲圃筑前果园树后舟车足以代步涉之囏使令足以息四体之役养亲有兼珍之膳妻孥无苦身之劳良朋萃止则陈酒肴以娱之嘉时吉日则烹羔豚以奉之踟躇畦苑游戏平林濯清水追凉风钓游鲤弋髙鸿风于舞雩之下咏归髙堂之上安神闺房思老氏之元虚呼吸精和求至人之彷佛与达者数子论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如是则可以凌霄汉出宇宙之外矣岂羡夫入帝王之门哉　原晋阮籍达庄论曰天道贵顺地道贵贞圣人脩之以建其名吉凶有分是非有经务利髙势恶死重生故天下安而大功成也今庄子周乃齐祸福而一死生以天地为一物以万为一指无乃徼惑以失真而自以为诚者耶于是先生乃抚琴容与慨然而叹俛而微笑仰而流盼嘘噏精神言其所见曰自然者无外故天地名焉天地者有内故万物生焉当其无外谁谓异乎当其有内谁谓殊乎地沈其燥天抗其湿月东出日西入故曰自其异者视之则肝胆楚越矣自其同者视之则万物一体也以生言之则物无不寿推之以死则物无不夭自小视之则万物莫不小由大观之则万物莫不大殇子为寿彭祖为夭秋毫为大泰山为小故以死生为一贯是非为一条也夫至人者恬于生而静于死生恬则情不惑死静则神不离故能与隂阳化而不易从天地变而不移生究其寿死终其宜心气平治消息不故求得者防争明者失无欲者自足空虚者受实是以作智造巧者害于物明是考非者危其身修餙以显洁者惑于生畏死而从生者失其贞　庾阐郭先生神论曰夫天地者隂阳之形魄变化者万物之游魂神籁与无穷并吹大冶与造运齐根生资聚气之迹死寄元牝之门视荣辱其犹尘埃邈髙尚而不顾故能外安恬逸内体平和鸣鸟可拊翼而游猛兽可顿羁而罗矧乎樵岩之乐吕梁之波疾雷破岳而忧在山河者乎观夫郭先生之为体也可谓含贞履信纯朴自然　増皇甫谧屡辟不行其后乡亲劝令应命谧遂究賔主之论以解难者名曰释劝论其畧曰客曰夫贵隂贱璧圣所约也颠倒衣裳明所箴也子其鉴先哲之洪范副圣朝之虚心冲灵翼于云路浴天池以濯鳞排阊阖歩玉岑登紫闼侍北辰翻然景曜杂沓英尘辅唐虞之主化尧舜之人宣刑措之政配殷周之臣铭功景钟参叙彛伦存则鼎食亡亦荐绅不亦伟哉而忽金白之晖曜忘青紫之班暽辞容服之光粲抱敝褐以终年无乃勤乎主人笑而应之曰吁若賔可谓习外观之晖晖未覩幽人之髣髴也见俗人之不容未喻圣皇之兼爱也循方圆于规矩未知大形之无外也见机者以动成好遯者无所廹故曰一明一昧得道之槩一弛一张合礼之方一浮一沈兼得其真故上有劳谦之爱下有不名之臣朝有聘贤之礼野有遯窜之人是以支伯以幽疾距唐李老寄迹于西邻顔氏安陋以成名原思娱道于至贫荣期以三乐感尼父黔娄定諡于布衾段干偃息以存魏荆莱志迈于江岑君平因蓍以道着四皓潜徳于洛濵郑真躬耕以致誉幼安发令乎今人皆持难夺之节执不廻之意遭拔俗之主全彼人之志故有独定之计者不借谋于众人守不动之安者不假虑于羣賔故能弃外亲之华通内道之真去显显之明路入昧昧之埃尘宛转髙情之形表排托虚寂以寄身居无事之宅交释利之人轻若鸿毛重若泥沈损之不得测之愈深真吾徒之师表余廹疾而不能及者也　宋范后汉书逸民列传论曰易称遯之时义大矣哉又曰不事王侯髙尚其事是以尧称则天不屈颍阳之髙武尽美矣终全孤竹之洁自兹以降风流弥繁长往之未殊而感致之数匪一或隐居以求其志或廻避以全其道或静已以镇其躁或去危以图其安或垢俗以动其槩或疵物以激其清然观其甘心畎亩之中憔悴江海之上岂必亲鱼鸟乐林草哉亦云介性所致而已故防耻之賔屡黜不去其国蹈海之节千乘莫移其情适使矫易去就则不能相为矣彼虽硁硁有沽名者然而蝉蜕嚣埃之中自致寰区之外异夫餙智巧以逐浮利者乎荀卿有言曰志意修则骄富贵道义重则轻王公也汉室中微王莾簒位士之蕴借义愤甚矣是时裂冠毁冕相携持而去之者盖不可胜数雄曰鸿飞冥弋者何簒【取也】焉光武侧席幽人求之若不及旌帛蒲车之所徴贲相望于岩中矣若薛方逢萌聘而不肯至严光周党王覇至而不能屈羣方咸遂志士懐仁斯固所谓举逸民天下归心者乎肃宗亦礼郑均而徴髙鳯以成其节自后帝徳稍衰邪嬖当朝处子耿介羞与卿相等列乃至抗愤而不顾多失其中行焉盖録其絶尘不返同夫作者列之此篇　原梁沈约七贤论曰嵇生是上智之人值无妄之日神才髙杰故为世道所莫容风貌挺特防映于天下言理吐论一时所莫能参阮公才气宏广亦非衰世所容但容貌风神不及叔夜求免世难如为有涂若率其恒仪同物俯仰迈羣独秀亦不为二马所安故毁行废礼以其徳﨑岖人世慬然后全仲容风力麤可慕李文风尚景而行之彼嵇阮二生志存保已既托其迹宜慢其形慢形之具非酒莫可故引满终日陶瓦尽年刘伶酒性既深子期又是饮客山王二公恱风而至相与莫逆把臂髙林徒得其游故于野泽衔杯举樽之致寰中妙趣固冥然不暏矣自嵇阮之外山向五人止是风流器度不为世匠所骇且人本含情情性宜有所托慰恱当年萧散怀抱非五人之与其谁与哉　増明王守仁四皓论曰果于隐者必不出谓隠而出焉必其非隐者也夫隐者为髙则茫然其不返避世之士岂屑屑于辞礼之慇懃哉且知逺辱以终身则必待行道而后出出者既轻成者又小举其生平而尽弃之明哲之士殆不如此况斯时君臣之间一以巧诈相御子房之计能保其信然乎四皓之来能知其非子房之所为乎羽翼太子真四皓也亦乌足为四皓哉昔百里奚有自鬻之诬而其事无可辨者故孟子以去虞之智辨之今四皓羽翼之事其迹无可稽独不可以去汉之智辨之乎夫汉髙草昧之初羣英立功之日也富贵功名之士皆忘其洗足项之辱犬豕依人资其餔啜之余不计其叱咤之声也然众人皆愚而四皓独智鹰隼髙飞于云汉虎豹长啸于山林其颉颃飞腾之气岂人之所能近哉智者立身必保终始节者自守死当益锐四皓世事功名谢之乆矣岂有智于前而愚于后决于中年知几之日而昧于老成经链之时乎且夫隐见不同二道而已固持者则轻瓢洗耳之果达时者则莘野南阳之贤四皓之隐其为巢由乎其为伊葛乎将为巢由乎必终身不出矣将为伊葛乎必三聘而后起一使之呼承命不暇上不足以拟莘野之重中不能为巢由之髙而下流为希利无耻之行以四皓而为今日之为则必无前日之智既有前日之智则必无今日之为况辞礼之使主之者吕氏使之者吕氏特假太子虚名以致之此尤其汗顔不屑者也其言曰陛下轻士善骂臣等义不辱今太子仁孝爱士天下愿为太子死斯言诚出之口则善骂之君犹存也四皓何为而来也哉若果为太子仁孝而出则必事之终身也四皓何为而去也哉夫山林之乐四皓固甘心快意傲尘俗之奔走笑斯人之自贱矣乃肯以白首残年驱趋道路为人定一传位之子而身履乎已甚之恶者乎鲁有两生商山有四皓同世同志者也两生不出吾曰四皓亦不出也盖实大者声必宏守大者用必逺两生之不仕汉其志盖不在小四皓以数十年遯世之人一旦欣然听命则天下亦相与骇异期有非常之事业矣以一定太子而出一定太子而归寂寂乎且将何以荅天下之望絶史传之诋议邪然则四皓果不至乎羽翼果何人乎曰有之而恐非真四皓也乃子房为之也夫四皓遯世已久形容状貌人皆不识之矣故子房于吕泽刼计之时隂与筹度取他人之睂须皓白者伟其衣冠以诬乎髙帝此又不可知也良平之属平昔所挟以事君者何莫而非竒功巧计彼岂顾其欺君之罪哉况是时髙帝之惑已深吕氏之情又急何以断其计之不出此也天下之事成于寛裕者常公出于锐计者常诈用诈而为之刼者此又子房用计之挟也其曰天下莫不愿为太子死是良以挟髙帝者也其即偶语之时挟以谋反之言之意乎大抵四皓与汉本无休戚谚曰绮季皓首以逃嬴则自秦时已遁去其名固未尝入汉家之版籍也视太子之易否越人之肥瘠也亦何恩何徳而听命之不暇也且商山既为遯世之地其去中国甚逺也一使才遣四皓即至未必如此往来之速况建本之谋固非逺人所主之议而趋出之后又无拂袂归山之迹乎噫以四皓之智则必不至以子房之计又未信然也但斯说虽先儒已言而逆诈非君子之事自汉至此千四百年作汉史者已不能为之别白则后生小子安敢造此事端乎昔曹操将死言及分香卖履之微独不及禅后之事而司马公有以识其贻罪于子之言于千载之下则事固有惑一时之见而不足以逃万世之推测者矣是斯说也亦未必无取也否则四皓之不屈者亦终与无耻诸人一律耳天下尚何足髙后世尚何足取哉
　　原箴晋江逌逸民箴曰至人应务是经是营乃制上下以牧羣生君位孰在匪圣伊明贤愚相奉臣主以成如彼百节各役天形率分委质仰应一情心膂有位股肱有经岂以处下为戚为荣各安其所举体用平夫设爵列土悬弓垂旌卑尊之级贵贱之名匪以恣物之役实大猷而是经处遯之士奚眷于时行矣先觉捐俗长辞明乎忧患故超尔不疑解发灵崖被褐弦丝飘飘台尚轻举髙之穆穆二仲携防相期盘幽隐寂与物无治凡厥后来顺乃所往鉴兹俗累戒于颠荡无殉外物心烦技痒无弃恬旷忧勤是掌林人司箴敢进善党
　　原铭晋虞播阮籍铭曰峩峩先生天挺无欲元虚恬澹混齐荣辱荡涤累婆娑止足胎包造化韬光緼韣鼓棹沧浪弹冠峤岳颐神太素简旷世澄之不清混之不浊翺翔区外遗物度俗隐处巨室反真归朴汪汪川源迈迹图箓　増唐栁宗元东明张先生铭曰匪禄而康匪爵而荣漠焉以虚充焉以盈言而不为华光而不为荣名介洁而周流道包涵而清寜幽观其形与化相冥寂寞以成其道是以弗婴世皆狂狂奔利死名我独浩浩端一以生
　　原志梁陶隐居寻山志曰倦世情之易绕乃杖防而寻山既沿幽以达峻实穷阻而备艰眇来心其未已方际夕乎云根欣夫得志者忘形遗形者存神于是散髪解带盘旋岩上心容旷朗气宇条畅虽逺其必存累无大而必忘害马之弊既去解牛之刀乃王荆门昼掩蓬户夜开室迷夏草径惑春苔庭虚月映琴响风哀夕鸟依檐暮兽争来时复歴近垄寻逺峦坐磐石望平原日负障以共隐月披云而出山风下松而含曲泉萦石而生文草靃靃以拂露鹿飇飇而来羣扪虚萝以入谷傍洪潭而比清照石壁以端色攀桂枝而齐贞亟扈兰而佩蕙及春鴂之未鸣且含懐以屏气待惠风而舒情遂乃陵岩峭至松门背通林面长源右连山而无际左凭海而齐天竹以垂露栁依依而近蝉鸥双双以赴水鹭轩轩而归田　刘孝标山栖志曰夫鸟居山上曽巢木末鱼潜川下窟穴沙泥岂好异哉盖性然也故有忽白璧而乐垂纶负玉鼎而要卿相行藏纷纠显晦踳驳无异火炎水流圆动方息斯则庙堂之与江海蓬户之与金阙并然其所然恱其所恱余每思濯清濑息椒丘寤寐永怀其来尚矣所居东阳郡金华山山川秀丽膏泽坱郁若其羣峰疉起接汉连霞乔木布濩春青冬緑廻溪映流则千仭洞底肤寸云合必千里雨散所住三面山皆周绕有象郛郭南则平野萧条极目通望东西带二涧则四时飞流泉澜清防滴沥生响白波跳沫汹涌成音枫楮椅枥之树柏梓桂樟之木分形异色千族万种结朱实苞緑里揺白蒂抽紫茎橚矗莽防梢风鸣籁垂柯檐户布叶房栊中谷涧濵华葩攅列至于青春受谢萍生泉动则都梁含馥懐香送芬长乐负霜宜男露芙蕖红菙照水臯苏缥叶从风凭轩永眺蠲忧忘疾嵗始年季农隟时闲浊醪初熟济缥清新则有田家野老提壶共至班荆林下陈尊置爵酒酣耳热屡舞嚾呶盛论箱庾髙谈谷稼不求于世不迕万物莫辨荣辱匪知毁誉浩荡天地之间心无怵之警
　　増记晋陶潜桃花源记曰晋太元中武陵人捕鱼为业縁溪行忘路之逺近忽逢桃花林夹岸数百歩中无杂树芳草鲜美落英缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数十步豁然开朗土地平旷屋舎俨然有良田美池桑竹之属阡陌交通鸡犬相闻其中往来种作男女衣着悉如外人黄发垂髫并怡然自乐见渔人乃大惊问所从来具荅之便要还家设酒杀鸡作食村中闻有此人咸来问讯自言先世避秦时乱率妻子邑人来此絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥髙尚士也闻之欣然欲往未果寻病终后遂无问津者　唐栁宗元潭州东池戴氏堂记曰农公刺潭三年因东泉为池环之九里丘陵林麓距其涯墟岛洲渚交其中其岸之突而曲者水萦之若玦焉池之胜于是为最公曰是非离世乐道者不宜有此卒授賔客之选者谯国戴氏曰简为堂而居之堂成而胜益竒若连舻縻舰与波上下就之颠倒万物辽廓眇忽树之松柏杉槠被之菱芡芙蕖粲然而荣凡观望浮游之美专于戴氏矣戴氏尝以文行累为连率所賔礼贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文莫不总统以至虚为极得受益之道其乐道欤贤者之举也必以当农公之选而专兹地之胜岂易而得哉地虽胜得人焉而居之则山若増而髙水若辟而广堂不待饰而已奂矣戴氏以泉池为宅居以云物为朋徒摅幽发粹日与之娯则行宜益髙文宜益峻道宜益懋交相賛者也　宋范仲淹严先生祠堂记曰先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之盖先生之心出乎日月之上光武之量包乎天地之外微先生不能成光武之大微光武岂能遂先生之髙哉仲淹来守是始搆堂而奠焉乃复为其后者四家以奉祠事又从而歌曰云山苍苍江水泱泱先生之风山髙水长　明刘基市隐斋记曰博徒卖浆隐之侠者也放言非圣隐之狂者也辟兄离母隐之贼者也□颍水以洗耳隐之矫者也蹲窽水以待聘隐之伪者也上介山而立枯隐之怨者也沈湎于酒不衣冠而处隐之乱者也是皆为惊世骇俗而有害于道贤者遭时之不然或避世或避地或耕或渔或居山林或处城市或抱关而击柝无所不可而其志则不以是有易焉栁下惠之与伯夷迹若氷炭而同谓之逸民君子不非焉庸非以其志乎　方孝孺息耕亭记曰方子行于越之野遇丈人焉诵而耕油然自得也怪而问之曰丈人劳苦矣何乐之甚丈人曰子劳苦吾哉而奚不自知也彼晨而兴缨冠纳履趋拱俯偻暑不遑蹇疲不暇憩遇长值贵翼然而峙肃然而视侧耳绚目如事严父强言假笑阳逊曲避是谓形劳披简执防朱墨纷错遗言逸典粲其盈目涉其流则若有余探其源则若不足撑舌刺口疑端满腹圣哲逺矣将何由质哀良已逝追计马迹欲知其方困而罔获是谓学劳羣言胥攻万牛之毛以之明道絷影以绹少者百年多止数世磨灭泥滓漫不可纪曷为不悟尚修其辞逞怪披竒穷精惫思遐观千载竟亦何禆此谓名劳卑处郡邑尊据廊庙逢迎阿比以取嚬笑屏束学术敷宣条教物薄人浇机深穽巧寛则致侮严则取诮智络气使惠煦威钓古人之思自哂且悼是谓官劳凡此之劳亦已甚矣奚独我哉而子何问焉且吾之耕始也手忘乎耒而牛忘乎土今也土忘乎苗而吾亦不自知也众人之耕也手与耒乖故躬劳土与牛乖故牛劳苗与土乖故苗瘠而土病吾今皆否焉得非有可乐者乎适意莫甚于乐而乐莫过乎心与物俱忘鳬浴乎水振翮修羽不胜乐也鸡浴乎土振翮修羽亦不胜乐也易置而强施之将不胜病矣忘其为土然后能浴乎土忘其为水然后能与水俱而不死吾今忘其为耕矣非特忘其耕且忘其所以耕非特忘其所以耕且并耕者而忘之治天下犹是也徳被教洽中外熈熈能使君忘乎相相忘乎百执事治民者与民相忘则为治也可几矣胶胶棼棼以心术相缪智计相延虽欲耕可冀邪余拱而问为治之道丈人不顾负耒而去莫知其所止盖隐君子也　王慎中企颍亭记畧曰颍阳东溪相传巢父洗耳处而箕山之上又有许由冡疑乎有其人矣彼恐以天下累已而逃之宜去之幽昧荒逺使不可即而生且死不离箕颍之间岂尧之仁不待去逺自不患于见辱邪抑其善自冺能使尧终不累之以天下而无事于逺去邪夫求之而逃逃之不逺而能使其终见舍孰若无使为其所知而莫我求也待其辞命之至而后以为已汚艴然作于容气乌覩所谓髙哉西亭君作亭以自休名之曰企颍其犹于庄生之夸说以为甚髙而慕之也闻者莞然笑以为彼二子者与之以天下而不受西亭方以宗室之胄爵秩命数出于有司之所议器服宫舆皆自上与之而奚慕二子为余曰匹夫之微长于贫贱而能不侈于富贵盖多有之生于富贵之中超然独离而不溺于其习是谓难耳西亭君于富贵盖生焉而不溺其好学自敏慎于分义之际不茍取一介以是而作亭曰企颍奚不可哉
　　増诔宋顔延之陶徴士诔略曰有晋徴士寻阳陶渊明南岳之幽居者也解体世纷结志区外定迹深栖于是乎逺灌畦鬻蔬为供鱼菽之祭织絇纬萧以充粮粒之费心好异书性乐酒徳简弃烦促就成省旷殆所谓国爵屏贵家人忘贫者与询诸友好宜諡曰靖节徴士其辞曰物尚孤生人固介立岂伊时遘曷云世及嗟乎若士望古遥集仁焉而终智焉而毙黔娄既没展禽亦逝其在先生同尘往世旌此靖节加彼康惠
　　原碑后汉蔡邕郭泰碑曰先生诞应天聪睿明哲孝友温恭仁慈惠敏夫其器量深资度广大浩浩焉汪汪焉奥乎不可测已于时缨緌之徒绅佩之士望形表而影附聆嘉声而响和者犹百川之归巨海鳞介之宗龙也尔乃潜隐衡门蹈洪崖之遐迹绍巢许之絶翔区外以舒翼超天衢以髙峙铭曰懿乎其纯确乎其操洋洋缙绅言观其髙栖迟泌丘善诱能教赫赫三事几行其招委辞召贡保此清妙【召贡谓公卿辟之而州郡贡之也】　又处士圂典碑曰天真淑性精微周密包括道要致思无形临没顾命曰知我者蔡邕乃为铭曰载书休美俾来昆裔永有讽诵以知先生之徳混其若浊徐然后清绰其若焕终其益贞　又翟先生碑曰世以仁义为质学问为业爰暨先生固天纵徳应运立言继期五百实行形于州里明哲与圣合契该通五经兼洞坟籍为万里之塲圃九隩之林泽挹之若江湖仰之若华光渊渊焉测之则无源汪汪焉酌之则不竭可谓生民之英者已国失元傅学失表式凡百缙绅哀矣泣血人百其身匪云来复于是乡党乃相与登山伐石而勒铭曰邈矣先生厥徳孔贞腹心道深髙入神王锡三命观国之賔其视富贵忽若浮云既不降志亦不辱身　魏刘桢处士国文甫碑曰先生执干灵之贞洁禀神祗之正性咳笑则孝悌之端着匍匐则清节之兆见龆齓以及成人体无懈容口无愆辞兢兢业业小心畏忌勤让同俦敬事长老虽周之乐正子春汉之江都董相其饬躬力行无以尚之是以长安师其仁朋友钦其义闺门称其慈宗属怀其惠既乃潜身穷岩游心载籍薄世名也初海内之乱不视膳羞十有余年忧心泣血不胜其哀形销气竭以建安十七年四月卒于时龙徳逸民黄髪耆叟缀文通儒有方彦士莫不拊心长号如防同生咸以为诔所以昭行也铭所以旌徳也古之君子既没而令闻不亡者由斯二者也铭曰懿矣先生天授徳度外清内白如玉之素逍遥九臯方回是慕不计治萃名与殊路知我者希韫椟未酤防过乎哀遘疾不寤早世永頽违此荣祚咨尔末徒聿修欢故　齐孔稚珪褚先生伯玉碑曰夫河洛摛寳神道之功既传岱华吐秘仙灵之迹可覩盖事详于玉牒理焕于金符虽冥黙殊源显晦异测心观古可得而言焉是以子晋笙歌驭鳯于天海王乔云举控鹤于元都有羽化蝉蜕触影遯形神翥帝宫迹留劔杖游瑶池而不返宴元圃以忘归永嘉恶道者穷地之险也欹窦遏日折石横波飞浪突云奔湍急箭先生攀途跻阻宿枻涉折而衡飚夜鼓山洪暴激忽乃崩舟坠壑一倒千仭飘地沦髙飜透无底徒侣判其氷碎舟子悲其雹散危魂中夜赴阻相寻方见先生恬然安席铭曰关西升妙洛右飞英鳯吹金阙箫歌玉京絶封万古乃见先生先生浩浩惟神其道泉石依情烟霞入抱秘影穷岫孤栖幽草心图上元志通大造　梁元帝隐居先生陶景碑曰昔太和中有许逺游者乃云霄之胜賔太虚之选客先生规同矩合实踵髙步曩基先搆即驾胥宇千寻危耸凭牖以望奔星百拱髙悬倚櫺而观朝日飞流界道似天汉之横波触石起云若竒峯之出岫铭曰肇彼防黙飜成协賛身托外臣心同有乱重道尊徳爰积叡衷顾怀汾射玺问遥通朱杨郁起华搆方崇静台冠月经榭迎风嶕峣髙栋育霭修栊极望山川周观京陆碧障千岭清流万谷景落崖重烟生岫复　又萧纶贞白先生陶景碑曰夫夜光结緑非胠箧之恒珍逸羽翔鳞岂园池之近玩寜期心于逺大盖不知其所以然也是以颍阳髙蹈洗耳于唐朝汉隂贞栖灭迹于周代盛徳风流有自来矣应期而曜质者其在兹乎先生含元精之和气蓄凌飚之雅姿兼宣七善总修九徳行仁蹈义岳峙渊渟墙仭无以窥清浊不能测道风与星汉同髙胜气与烟霞共逺抽簪东都之外解组北山之阳同稷丘之栖真慕留侯之却粒杖防孤征游践山岳既而登于茅岭以此地神仙之宫府灵异之栖托往不能返遂卜居焉故自称隐居亦犹稚川之抱朴士安之元宴倚岩栖隐依林遯迹交柯结宇刬径为门悬崖对溜悲吟灌木深壑絶峭组织烟霞枕石漱流水禽无挠采药耦耕野兽不乱逍遥闲旷放浪陵山天监以来常有敕防供给药饵不之嵗时渥泽湛恩莫之与比先生七年暂游南岳兹山也譬阆风之地轴若昆陵之天镇八桂傍临九绳闲设树有琅玕草生车遗世独往是用忘归一十年有敕遣左右司徒惠明徴还先生茅山别给宇轩后之降精天老汉帝之致礼河宗况于兹日弗能尚也　裴子野刘虬碑曰受川岳之英灵有清明之淑性淡乎若深泉之静皜乎若寒霜之洁千仭不足议其髙万顷不足俦其量在其幼也孝敬淳深贯乎幽显庐乎墓所而暴兽去之墟里赖焉樵苏无犯及其长也捧檄动容薄游下邑甘露零于丰草蒲宻至于时雍有以见贤人之行动天地感神疾乎影响如斯之美者矣夫声名籍甚羣公倒席凿室林臯面流傍陇咫尺荆衡表里巫梦树蕙滋兰芜没庭户平畴翠防千里极目信物外之神区幽居之胜境昔许子将谓太丘道广广则不周仲举性峻峻则少纳峻而纳广而周君于二陈折其中矣其所修孔氏之学则儒者师之所明释氏之教则净行传之所着文集则辞人録之铭曰滔滔江汉实纪南国笃生居士髙明柔克峩峩其道巍巍其徳曰仁曰义惟民之则筑室皇壤考槃郛郭坐卧山樊啸歌林薄亲致甘防躬餐上药优哉游哉且以行乐九丘八索百家羣史西河疑圣华隂成市悠哉荆梦逖矣江濆辎軿结辙羔雁成羣监观令范式如金玉君之徽猷谁其与属畴咨故老遵实録増唐陈子昻陈居士碑曰昔襄阳有厐徳公谷口有郑子真东海王霸西山蜀才皆避人养徳退耕求志轩冕不可得而羁忧患不可得而累迨于我君作者五人矣于戯古者至人不利茍得不务近贵量腹而食度身而衣非其道万钟不足丰也非其荣五鼎不足餁也躬勤耕稼植其杖而耘不荅子路之问者岂我君之徒与绵绵罗网冥冥髙鸿籊籊竹竿穆穆幽龙其与祸败之辽絶如胡越哉然则两龚不免于兰焚二老不免于薇叹其近贵利邪夫上无忧悔下无饥寒合道以制嗜欲达命以顺生死仁以爱身智以养徳俾尔蓍而艾俾尔昌而炽以永寿考非我君者乎
　　増碣唐张九龄徐徴君碣曰昔者夷齐介洁而逺去沮溺野逸而难羣顔阖凿坏以遯逃接舆狂歌而诡激此诚作者或沽名夫有所不为至则偏也无适不可用之极也先生则贬絶在心而经修于世纯俭以存戒博爱以体仁应物以防通全已以归正汉廷所以宗其徳天下所以服其行岂与彼数子直道而已哉乃铭曰灵芝无根醴泉无源角立杰出先生斯存英英先生徳不可名麟出无应鸿飞入冥道髙事逺迹陈名劭勒石旧以观其妙
　　原墓志梁简文帝徴君何先生墓志曰先生履玉烛之桢气应大贤之一期生而知机抚尘斯庶敬非习起孝乃因心聚徒教习学侣成羣与沛国刘瓛汝南周颙为友陆琏贺玚之徒更道北面永明中王文宪俭受诏撰礼未竟而卒属在司徒文宣王王以让先生因广加刋缉故以含文燕居说六典五恩之义或齐侯所不镇孟嘉所未知皆折兹大物成此良教小人道长每讽考槃之诗君子道消便执天山之筮乃毁车挂冠拂衣东岭始居若邪来从秦望今上经纶天地权舆鼎业始徴为军谋祭酒实允文若之举且光彦先之选又徴特进右光禄大夫髙尚其事确乎不拔纁徒往束帛虚归而给白衣尚书禄固辞不受卒窆乎其山正衾在殡嗤镂器与玉衣尧典入棺耻宻章及书绶知与不知并懐惋怆咸以人亡素朴礼坠文章洙泗頽经扶风罢学关西疑圣之徳自此长沦髙松引风之气于兹永息余昔在殊方亟往翰迹钦风味道迄淹嵗时既而位阻桂宫涂乖咫尺不获拥经步至问春卿之疴徐轮三反入杜之舎痛祥云之灭采悲列曜之晞晖追勒髙乡乃为铭曰文范髙世元宴絶伦复有令徳逺之与均谁与均此呜呼哲人第五肥遯余轨尚存司空开学其风不泯传兹孝敬曰悌且仁气髙琼岳心虚谷神括羽儒囿舟舆席珍既游慧水兼引法轮谈扇犹在鸣琴尚陈如何不慗徳素长沦寂寥岩穴荒凉渭濵桥曰双鸡徐称酹素余钦夫子风期夙着蓄思含毫传芳写誉沈础虽贞元泉无曙　又华阳陶先生墓志曰若夫真以归空为美道以无形为贵不知恱生大徳所以为生不知恶死谷神所以不死妙矣哉隐显变化物莫能测既而岫开折石天坠玉棺银书息简流珠罢灶九节丽于空中千和焚于地下仙宫有得朋之喜受学震临谷之悲余昔在枌壤早逢圯上之术今簉元良屡禀浮丘之教握留符而恻怆思化杖而酸辛乃为铭曰无名曰道不死为仙亦有元则兼称稚川猗欤夫子受箓归元棃传苑吏书因贾船郁郁茅岭悠悠洞天三山白鹤何时复旋増杂文晋陶潜归去来辞曰归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未逺觉今是而昨非舟遥遥以轻飏风飘飘而吹衣问征夫以前路恨晨光之熹微乃瞻衡宇载欣载奔童仆欢迎稚子候门三径就荒松菊犹存携幼入室有酒盈罇引壶觞以自酌眄庭柯以怡顔倚南以寄傲审容之易安园日渉以成趣门虽设而常关防扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相遗复驾言兮焉求恱亲戚之情话乐琴书以消忧农人告余以春及将有事于西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为遑遑欲何之富贵非吾愿帝乡不可期怀良辰以孤往或植杖而耘耔登东臯以舒啸临清流而赋诗聊乘化以归尽乐夫天命复奚疑　齐孔稚珪北山移文略曰钟山之英草堂之灵驰烟驿路勒移山庭夫以耿介拔俗之标潇洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盼屣万乘其如脱闻鳯吹于洛浦值薪歌于延濑固亦有焉岂其终始参差苍黄飜覆泪翟子之悲恸朱公之哭乍廻迹以心染或先贞而后黩何其谬哉呜呼尚生不存仲氏既往山阿寂寥千载谁赏世有周子儁俗之士既文既博亦亦史然而学遯东鲁习隐南郭吹草堂滥巾北岳诱我松桂欺我云壑虽假容于江臯乃撄情于好爵其始至也将欲排巢父拉许由傲百氏蔑王侯风情张日霜气横秋或叹幽人长往或怨王孙不游谈空空于释部覈元元于道流务光何足比防子不能俦及其鸣驺入谷鹤书赴陇形驰魄散志变神动尔乃睂轩席次袂耸筵上焚芰制而裂荷衣抗尘容而走俗状风云凄其带愤泉石咽而下怆望林峦而有失顾草木而如防使我髙霞孤映明月独举青松落防白云谁侣涧户摧絶无与归石迳荒凉徒延伫至于还飚入幕写雾出楹蕙帐空兮夜鹤怨山人去兮晓猿惊昔闻投簪逸海岸今见解兰防尘缨于是南岳献嘲北陇腾笑列壑争讥攅峯竦诮慨游子之我欺悲无人兮赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又促装下邑浪栧上京虽情投于魏阙或假步于山扄岂可使芳杜厚顔薜荔无耻碧岭再辱丹崖重滓尘游躅于蕙路污渌池以洗耳宜扄岫幌掩云关敛轻雾藏鸣湍截来辕于谷口杜妄辔于郊端于是丛条瞠胆疉頴怒魄或飞柯以折轮乍低枝而扫迹请廻俗士驾为君谢逋客　宋罗大经鹤林玉露曰余家深山之中每春夏之交苔藓盈堦落花满径门无剥喙松影参差禽声上下午睡初足旋汲山泉拾松枝煮苦茗啜之随意读周易国风左氏传离骚太史公书及陶杜诗韩苏文数篇从容步山径抚松竹与麛犊共偃息于长林丰草间坐弄流泉潄齿濯足既归竹下则山妻稚子作笋蕨供麦饭欣然一饱弄笔间随大小作数十字展所藏法帖墨迹画卷纵观之兴到则吟小诗或草玉露一两段再啜苦茗一杯出步溪边邂逅园翁溪友问桑麻说秔稻量晴较雨探节数时相与剧谈一饷归而倚杖柴门之下则夕阳在山紫緑万状变幻顷刻恱可人目牛背笛声两两来归而月印前溪矣　明唐顺之书秦风蒹葭后曰余与褚生泛小舠如陈渡临流歌啸然有千里江湖之思因讽秦风蒹葭三章则宛如目前风景而所谓伊人者犹庶几见之且秦时风俗不雄心于戈矛则技痒于猃歇射猎至其声利所驱虽豪杰亦且侧足于寺人子之间方以为荣而不知愧其义士亦且沈酣豢养与君为殉而不可赎盖靡然矜侠趋势之甚矣而乃有遗世独立淡乎尘埃之外若岂所谓一国之人皆若狂而此其独醒者欤抑亦以秦之不足与而优游肥遯若后来凿坏羊裘之徒者在当时固已有人欤余独惜其风可闻而姓名不着不得与凿坏羊裘之徒并列隠逸传然凿坏羊裘之徒以其身而逃之蒹葭伊人者乃并其姓名而逃之此又其所以为至也噫嘻士固有不慕乎当世之荣而又何心于后世之名哉












　　御定渊鉴函卷二百九十一
　　钦定四库全书
　　御定渊鉴函卷二百九十二
　　人部五十一【品藻　名誉】
　　品藻一
　　増书曰知人则哲能官人　老子曰知人者智　庄子曰逺使之而观其忠近使之而观其敬烦使之而观其能卒然问焉而观其知急与之期而观其信委之以财而观其仁告之以危而观其节醉之以酒而观其则杂之以处而观其色九徴至则不肖人得矣　韩诗外传曰居则视其所亲富则视其所与达则视其所举穷则视其所不为贫则视其所不取此五者足以观士矣又曰良玉度尺虽有十仞之土不能掩其光良珠度寸虽有百仞之水不能掩其莹茍有温良在中则眉睫与之矣疵瑕在中则眉睫不能匿之
　　品藻二
　　原家语子贡曰陈灵公君臣宣淫于朝泄冶谏而杀之
　　是与比干同也可谓仁乎子曰比干于纣亲则叔父官则少师忠款之心在于宗庙而已故以身死争之冀身死之后纣当悔悟本其情志在乎仁者也泄冶位下大夫无骨肉之亲怀宠不去以区区之身欲止一国之淫昏死而亡益可谓怀矣诗曰民之多辟无自立辟其泄冶之谓也　又子路曰澹台子羽有君子之容而行不胜其貌宰我有文雅之辞而智不充其辩孔子曰相马以舆相士以居弗可废已以容取人则失之子羽以言取人则失之宰予　又曰子夏三年丧毕见于孔子与之琴使之弦侃侃而乐作而曰先王制礼不敢不及子曰君子也闵子三年丧毕见于孔子与之琴使之弦切切而悲作而曰先王制礼不敢过子曰君子也子贡曰二者殊情而俱曰君子赐也惑之敢问孔子曰闵子哀未尽能断之以礼子夏哀已尽能引之及礼虽均谓之君子不亦可乎　孔丛子曰魏安厘王问子顺曰马回梗梗亮直有大丈夫之节吾欲以为相可乎答曰亮直之节臣未明也王曰何故答曰长目而豕视者必体方而心圆每以其法相人千百不失一臣见回非不伟其体干也然甚疑其目王卒用之三月果以謟言得罪汉书曰髙帝置酒洛阳南宫上曰吾所以有天下者何项氏之所以失天下者何王陵对曰陛下慢而侮人项羽仁而敬人然陛下使人攻城略地所降下者因以与之与天下同利也项羽妒贤嫉能有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房镇国家抚百姓给饷馈不絶粮道吾不如萧何连百万之众战必胜攻必取吾不如韩信此三者皆人杰吾能用之此吾所以有天下也项羽唯有一范増不能用此其所以为我禽也羣臣恱服姚信士纬曰周勃之勲不如霍光此前史所载较然可见而以勃功大于光意不安何者勃本髙帝大臣官尊势显众所归向居太尉位拥兵百万既有陈平王陵之力又有朱虚诸王之援郦寄游说以谲诸吕因众之心易以济事若霍光者以仓卒之际受寄托之任辅弼幼主天下晏然遇燕王上官之乱诛除凶逆以靖王室废昌邑立宣帝任汉家之重隆中兴之祚参賛伊周为汉贤相推验事効优劣明矣　袁山松后汉书曰王允字子师世仕州郡为冠盖同郡郭林宗见而竒之曰王生一日千里王佐才也遂与之友善允仕至司徒　郭泰别传曰泰字林宗少游汝南先过袁闳不宿而退往从黄宪累日方还或问林宗林宗曰奉髙之器譬诸泛滥虽清而易挹叔度汪汪若万顷陂澄之不清混之不浊不可量也　青州先贤传曰京师号曰陈仲举昻昻如千里骥周孟玉浏浏如松下风　后汉书曰许劭尝到颍川多长者之游唯不诣陈寔又陈蕃丧妻还葬乡人毕至而劭独不往或问其故劭曰太丘道广广则难周仲举性峻峻则少通故不造也其多所裁量若此曹操微时尝卑辞厚礼求为己助劭鄙其人而不肯对操乃伺隙胁劭劭不得已曰君治世之能臣乱世之奸雄操大恱而去初劭与从兄靖俱有髙名好共覈论乡党人物每月辄更其品题故汝南俗有月旦评焉　袁子曰或云故少府杨阜岂非忠臣哉答曰然可谓直士忠则吾不知也夫为人臣见人主失道指斥其非而播其恶可谓直士未为忠臣故司马陈羣则不然其谈论终日未尝言人主之非书数十上而外人不知君子谓陈羣于是乎长者　典略曰祢衡建安初自荆州北游许都书一刺怀之漫灭而无所遇或问之曰何不从陈长文司马伯达乎衡曰卿欲使我从屠沽儿辈邪又问曰当今谁复可者衡曰大儿孔文举小儿杨徳祖又问荀令君赵荡防皆足盖世乎衡见荀有容仪赵有腹乃答曰文若可借面吊丧稚长可使监厨请客其意以为荀但有貌赵健啖肉也　又曰赵戬遭三辅乱客于荆州荆州牧刘表以为賔客是时祢衡来游京师诋訾朝士及见戬叹曰所谓劒则干将莫邪木则椅相梓漆人则顔冉仲弓也　三辅决録曰弭生字仲叔其父贱故张伯英与李幼才书曰弭仲叔髙徳美名命世之才也非弭氏小族所当有新丰瘠土所当出也　魏志曰卢钦著书称徐邈曰或问钦徐公当武帝之时人以为通自在凉州及还京都人以为介何也钦答曰往者毛孝先崔季珪用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也　世说曰诸葛瑾其弟亮及从弟诞并有盛名各在一国于时以为蜀得其龙吴得其虎魏得其狗又曰魏明帝使后弟毛曽与夏侯太初共坐时人谓蒹葭倚玉树又时目夏侯太初朗如明月入怀　又曰庾道季云蔺相如虽千载死人懔懔恒如有生气曹蜍李志虽见在厌厌如在九泉下人　又曰王濬冲裴叔则二人总角诣钟士季须防去后客问二童何如钟曰裴楷清通王戎简要后二十年此二贤当为吏部尚书冀尔时天下无复滞才　又曰嵇中散语赵景真卿瞳子白黒分明有白起风恨量小狭赵答曰尺表能审璿衡之度寸管能测往复之晷何必在大但问识何如耳又曰王大将军称王夷甫处众人之中如珠玉在瓦石间　又曰世称庾文康为丰年玉庾稚恭为荒年谷増人物志曰王与兄弟集防任子孙戏僧达跳地作虎子僧绰正坐采蜡烛珠为鳯皇僧达夺取坏之僧防累十二博棋子既不坠落亦不重作笑曰僧达爽俊当不减人然恐其危吾家僧绰当以名义见美僧防必得髙位已而皆如其言　又曰王僧防退黙少文雅与袁淑谢庄善淑每叹曰卿文情鸿丽学解深拔而韬光潜实物莫之窥　又曰后魏游雅称髙允曰余与髙子处四十余年未尝见其喜愠之色且内文明而外柔顺必为一代名臣　潜确书曰朱异器宇宏深神表峰峻金山万丈縁陟难登玉海千寻窥映不测　唐书曰太宗谓王珪曰卿识鍳精通复善谈论龄以下卿宜悉加品藻且自谓与数子何如对曰孜孜奉国知无不为臣不如龄才兼文武出将入相臣不如李靖敷奏详明出纳惟允臣不如温彦博处烦治剧众务毕举臣不如戴胄耻君不及尧舜以諌争为己任臣不如魏徴至于激浊清嫉恶好善臣于数子亦有微长　又曰李靖姿貌魁秀通书史其舅韩擒虎每与论兵辄叹曰可与语孙呉者非斯人尚谁哉隋吏部尚书牛见之曰王佐才也左仆射杨素拊其牀谓曰卿终当坐此又曰太宗诏魏王泰曰世南于我犹一体拾遗补阙无日忘之盖当代名臣人伦凖的今其云亡石渠东观中无复人矣　又曰裴行俭善知人在吏部时见苏味道王勮谓曰二君后皆掌铨衡李敬元盛称王勃杨炯卢照邻骆賔王之才引示行俭行俭曰士之致逺先器识后文艺如勃等虽有才而浮躁露岂享爵禄者哉又曰张昌龄与兄昌宗皆以文自名更举进士与王公治齐名皆为考功员外郎王师旦所绌太宗问其故答曰昌龄等华而少实其文浮靡非令器也取之则后生劝慕乱陛下风雅帝然之　又曰姚崇问紫微舎人齐澣曰予为相可比何人澣未对崇曰何如管晏澣曰管晏之法虽不能施于后犹能没身公所为法随复更之似不及也崇曰然则竟如何澣曰公可谓救时之相耳宋史曰李谷号能知人李昉尝为谷记室谷曰子他
　　日官禄当如我昉后至宰相周显徳中扈载以文章驰名枢宻使王朴荐令知制诰谷曰斯人命薄虑不克享耳朴曰公在衡石之地当以材进人何得言命而遗才载遂知制诰未几卒　又曰太宗尝谓吕防正曰卿诸子孰可用对曰诸子皆不足用有侄夷简宰相才也又富言者防正客也一日白曰儿子十许嵗欲令入书院事廷评太祝防正许之及见惊曰此儿他日名位与吾相似而勲业逺过于吾令与诸子同学供给甚厚言子即弼也　人物志曰张咏登太平兴国八年第尝曰吾榜得人最多谨重雅厚无如李公沆深沉有量无如王公旦面折廷争无如寇公准当方面之任则咏不敢辞宋史曰钱若水幼聪悟十嵗能为文华山陈搏见之
　　谓曰子神清可以学道不然当富贵但忌太速尔　又曰若水有人伦鉴见王旦曰真宰相器也与之同列每曰王君凌霄耸壑栋梁之材贵不可涯非吾所及　又曰杨亿称章得象有公辅器荐之或问之亿曰闽士轻狭而章公深厚有容此其贵也　人物志曰夏竦仁宗朝举制科有老宦者曰贤良他日必大用以吴绫手帕乞诗竦题云殿上衮衣明日月砚中旗影动龙蛇纵横礼乐三千字独对丹墀日未斜杨凝之叹曰真宰相器也　又曰刘涣字凝之弃官隐庐山之阳欧阳脩与公同年髙其节赋庐山髙以美之中有丈夫壮节似君少之句朱文公守南康为作壮节亭记苏子由称其氷清玉刚廉洁不挠凛乎非今世之士张耒云文章似司马谈迁而谈迁无其气节风节似疏广受而广受无其文学　又曰王珪字禹玉弱嵗竒警出语惊人从兄琪读其所赋唶曰骐骥方生已有千里之志但兰筋未就耳又曰张方平守宋都日富弼自贬所移汝过见之曰
　　人固难知也方平曰谓王安石乎亦岂难知者方平知皇祐贡举或称其文学辟以考校既入院凡院中之事皆欲纷更方平恶其人檄使出自是未尝与语也弼有愧色盖弼素亦善安石云　又曰丰稷字相之相之所荐士如陈瓘陈师钖邹肇辈皆知名当世人服其藻鉴又曰陈瓘字莹中徽宗时以论蔡京曽布贬居合浦
　　或问游酢以当今可以济世之人酢曰四海人才不能周知以所识知陈了翁其人也　金史世宗尝谓侍臣曰李仲略精神明徤如俊鹘脱帽又曰仲略健吏也又曰董师中补尙书省令史右相唐古额尔衮尤器重之抚其座曰子议论英发襟度开朗他日必居此座元史曰太宗丙申春诸王大集帝亲执觞赐耶律楚材曰非卿则中原无今日朕所以得安枕者卿之力也西域诸国及髙丽使者来朝帝指楚材示之曰汝国有此人乎皆对曰无有殆神人也帝曰朕亦度必无此人又曰窦黙谓世祖曰犯顔谏诤刚毅不屈则许衡其人也深识逺虑有宰相才则史天泽其人也　又曰安图穆呼哩四世孙其母昭睿皇后之姊通籍禁中世祖一日见之问及安图对曰安图虽幼公辅器也世祖曰何以知之对曰每退朝必与老成人语未尝狎一年少是以知之　又曰世祖尝以叶李留梦炎优劣问赵孟頫孟頫曰梦炎臣之父执其人重厚笃于自信好谋而能断有大臣器叶李所读之书臣皆读之其所知所能臣皆知之能之帝曰汝以梦炎贤于李邪梦炎在宋为状元位至丞相当贾似道误国罔上梦炎附势取容李布衣乃伏阙上书是贤于梦炎也　又曰世祖与侍臣论文学之士曰赵孟頫唐李太白宋苏子瞻之流也　明纪事本末曰太祖阅汉书问宋濂孔克仁汉治何不三代也克仁对曰王霸之道杂太祖曰咎将谁始曰在髙祖太祖曰髙祖创业未遑礼乐孝文时当制作复三代之旧乃逡巡未遑使汉家终于如是三代有其时而能为之汉文有其时而不为周世宗则无其时而为之者也　又曰太祖一日问陶安曰刘基宋濂章溢叶琛四人之才何如安曰臣谋略不及刘基学问不及宋濂治民之才不如章溢叶琛太祖深然之　又曰太祖欲以杨宪为相问刘基基素与宪厚曰宪有相才无相器夫宰相者持心如水以义理为权衡而已不与焉者也今宪不然能无败乎上曰汪广洋何如基曰此褊浅曰胡惟庸何如基曰小犊耳将偾辕而破犁上曰吾之相无逾于先生基曰臣非不自知臣疾恶太深又不耐烦剧为之且辜大恩天下何患无才愿明主悉心求之如目前诸人臣未见其可也　献徴録曰成祖尝手书大臣蹇义等十人名授解缙曰汝疏其人品缙对曰义天资质重中无定见夏原吉有徳有量不逺小人刘儁虽有才辩不知顾义郑赐可谓君子颇短于才李至刚诞而附势虽才不端黄福秉心易直确有执守陈瑛刻于用法好恶颇端宋礼戅直而苛人怨不恤陈洽疏通警不失正方賔簿书之末驵侩之心　又曰天顺间国子祭酒陈询致仕去吏部请以礼部侍郎李绍兼领之上谓王翺曰礼部不可无此人其别选代之翺退语同列曰我不知李侍郎见重于上如此　明纪事本末曰于谦自少骨相异常僧兰古春见而异之曰此他日救时宰相也　又曰陈献章以道学名一世少许可大司马刘大夏在广东时献章称之曰刘公爱民如子守身如女毋论于今人中即古人亦未易得也后归居东山草堂吴司空廷举云忧民如有病对客似无官公之谓也林司宼俊称公清约如知白先忧如希文公望如彦国能处大事如子明　又曰陈伯献尝称兵部尚书林瀚曰贱者即之不知其为贵卑者即之不知其为尊愚不肖者即之不知其为贤且智非意相干者即之始知其凛然不可犯也　又曰世宗登极用廷臣荐陞杨廉南礼部尚书进大学衍义节略上以忠爱褒之引年益力得温谕以归自居官及悬车终日手不释卷刘晦庵尝语人曰在仕途肯读书究理惟杨方震蔡介夫耳刘君教谓公在谏垣章奏剀切南科年来重如九鼎大吕以有公也林希元谓公之学门户自程朱渊源自六经权衡百氏低昂汉唐王阳明称公为君子有用之学
　　品藻三
　　原水镜　玉人【襄阳记厐徳公尝谓诸葛孔明为卧龙厐士元为鳯雏司马徳操为水镜　晋书王敦以卫玠为玉人】　髯絶伦　穉杰出【蜀志关羽督荆州闻马超来降与诸葛亮书问超人才谁比亮答曰孟起兼资文武雄猛过人一世之烈黥彭之徒当与翼徳并驱争先犹未若髯之絶伦逸羣也羽美髯故亮谓之髯　后汉书桓帝徴徐穉等不至因问陈蕃徐穉袁闲韦着先后蕃曰闳王公之族夙闻道训着生三辅仁义之俗不扶自直穉爰自江南卑薄之域角立杰出宜为先也】　犹得其半　必于其伦【蜀志厐统字士元为郡功曹性好人伦每称述多过其才人问之统曰乱世善人少恶人多不美其言则声名不足慕而为善者少矣拔十失五犹得其半使有志者自励不亦可乎　礼儗人必于其伦】　一时之佳　一世之烈【蜀志厐统至呉多闻其名及西还并会闾门陆绩顾劭全悰皆往统曰陆子可谓驽马有逸足之力顾子可谓驽牛能负重致逺谓全悰曰卿好施慕名似汝南樊子昭虽智力不多亦一时之佳　下详前】　聪明仁智　简要清通【呉志吴使赵咨于魏文帝问呉主何等主对曰聪明仁智雄略之主纳鲁肃于凡器是其聪拔吕防于行阵是其明获于禁而不害是其仁取荆州不血刃是其智据三州虎视天下是其雄屈身于陛下是其略也　晋书吏部郎阙文帝问其人于钟防防曰裴楷清通王戎简要皆其选也于是以楷为之】　王肃三反叔度万顷【魏志刘实以王肃忠于事上好下佞已一反也性嗜荣贵不求茍合二反也吝惜财物而理身不三反也下详品藻二】　増朱丝绳　玉界尺【潜确书晋王綦方正亮直介然不羣人比之朱丝绳　五代史赵光逢字延吉以文行知名时人称其方直温润谓之玉界尺】辄言佳　各有蔽【世说司马徳操有人伦鉴居荆州知刘表性暗必害善人乃括囊不谈时有以人物问者不辨其髙下每辄言佳其妇諌曰人质所疑君宜辨论而一皆言佳岂人所以咨君之意乎徽曰如卿所言亦复佳　荀子墨子蔽于用而不知文宋子蔽于用而不知徳慎子蔽于法而不知贤申子蔽于势而不知智惠子蔽于辞而不知实庄子蔽于天而不知人】　耸壑昻霄　山峙渊渟【唐书隋吏部侍郎髙孝基名知人见房元龄谓裴矩曰仆观人多矣未有如此郎者当为国器但恨不见其耸壑昻霄耳　潜确书许劭山峙渊渟行应规表邵陵谢甄髙才逺识见邵叹曰此乃希世之伟人也】江左夷吾　当代子房【晋书南渡时纲维未举温峤以为忧及见王导曰江左自】
　　【有夷吾复何忧由是士大夫皆想望丰采　明史纪事刘基聪颖絶人尝与诸友游眺西湖酒酣放言曰后十年有王者出我当辅之众皆未信惟蜀人赵天泽竒之曰当代子房也】　荐士各有品目奬目皆为名士【秘笈宋度宗时赵蛟腾尝荐八士各有品目于李伯玉曰铜山铁壁立朝】
　　【风节大较似之　人物志唐萧颖士以推引后进为己任如李阳李幼卿皇甫冉吕渭等数十人自经奬目皆为名士天下推知人者称萧功曹焉】　门第人文皆第一　宦官宫妾不知名【唐书李揆美风仪善奏对肃宗尝叹之曰卿门第人物文章皆当世第一信朝廷羽仪也　杂録宋仁宗问王素曰孰可命以相者素曰臣何敢言帝曰姑言之素曰惟宦官宫妾不知名者可任帝曰如此则富弼可素曰陛下得之矣】　廊庙器　卿相材【唐书张行成少师事刘谓门人曰行成体局方正廊庙之器也　温大雅与弟彦博大有皆知名薛道衡见之曰卿相材也】　包容仁杰　师服王曽【唐书狄仁杰之入相也娄师徳实荐之而仁杰不知意颇轻之武后觉之尝问仁杰曰师徳知人乎对曰臣尝同僚未见其知人也后曰朕之知卿乃师徳所荐也亦可谓知人矣仁杰出叹曰娄公雅量我为其所包容久矣　宋史韩琦论近代宰相独许可裴度本朝则师服王曽】　子仪社稷臣　王旦宰相器【唐书代宗尝谓侍臣曰子仪古社稷之臣也　宋史翰林学士钱若水号知人尝见王旦曰真宰相器也已而旦果拜相】　潞公异人　子瞻大器【宋史文彦博在朝契丹使者来聘苏轼奉诏馆客与使者入觐望见彦博殿门外却立改容曰此潞公也耶轼曰使者见其容未闻其语其综理庶务酬酢事物虽精练少年有不及贯串古今博闻强记虽专门名家有不逮使者拱手曰天下异人也　苏轼试中制科英宗即欲授知制诰韩琦曰苏轼之才逺大之器也他日自当为天下用要在朝廷培飬之耳】　政事何琬　文章叶涛【宋史神宗尝书何叶二子姓名于御屏曰政事之才何琬文章之才叶涛】　海内竒才　江南夫子【宋史苏轼在州晁补之为倅以其弟泳之诗献于轼轼大加叹赏曰此海内竒才也　蔡用之天禧中登第上万言书上大喜曰自朕有天下以来竒才伟器未有如用之者出文以示诸学士曰此江南夫子也】　后来王粲　今世李白【唐书苏晋作八卦论房颖叔王绍宗叹曰后来之王粲也　金史李经作诗喜出竒语李纯甫见而竒之曰今世李白也】　决其必贵　称其逺到【唐书王珪少孤且贫母李尝曰儿必贵然未知所与游者何如人而试与偕来会房元龄等过其家李窥见大惊谓珪曰此数子皆公辅才儿决贵无疑也　萧嵩擢中书舍人时崔琳王丘齐干皆有名以嵩少学术不以辈行许也独姚崇称其逺到】
　　品藻四
　　原璞玉浑金【晋书王戎曰山涛如璞玉浑金人皆钦其寳莫知名其器】　宗庙武库【世说裴楷目夏侯元云肃肃如入宗庙但见礼乐器钟防如观武库森森但见矛防在前瑕玷靡所不见山涛若登山临下幽然深逺矣】　但虞伤缺【唐书卢藏用尝谓李邕如干将莫耶难与争锋但虞伤缺耳】　太无皁白【后汉书钟皓兄子瑾李膺姑之子也瑾与膺年齐并有令名瑾有退让之风膺谓瑾曰孟轲以人无是非之心非人也公何太无皁白瑾以白皓皓曰国武子好昭人过以致怨本今岂其时汝道是也】　増得孝廉【后汉书河南尹田歆甥王湛名知人歆谓之曰今当举孝廉欲用一名士以报国家尔助我求之明日湛送客遥见种暠异之还白歆曰为尹得孝廉矣近洛阳门下史也歆笑曰当得山泽隐滞乃洛阳吏耶湛曰山泽不必有异士异士不必在山泽歆即召暠遂举孝廉】　定人品【彚苑郭泰性知人好奬训士秦之所名人品乃定先言后验众皆服之故适陈留则友符伟明游太学则师仇季和之东国则亲厐徳公入汝南则交黄叔度】　称神明【元史安图见许衡语同列曰若辈自谓不相上下盖十百与千万也翰林学士王磐气槩一世少所许可独见衡曰先生神明也】　非逺器【元史龚伯璲以才俊为马祖常所喜祖常官御史中丞伯璲游其门祖常亟称之欲虞集为荐引集不可曰是子虽小有才然非逺器亦恐不得令终祖常犹未以为然一日邀集至其家设宴酒半出荐牍求集署集固拒之祖常不乐而罢伯璲后以事败杀其身世乃服集知人】　超羣絶尘【宋史苏轼见黄庭坚叹曰此人所谓超轶絶尘独立万物之表者也】　貌厚心小【五代史后唐髙行周隶明宗帐下初为裨将赵徳钧识之谓明宗曰此子貌厚而心小他日必大贵宜善待之】　南金东箭【晋书顾荣虞潭賛曰顾实南金虞惟东箭】　龙跃鳯鸣【潜确书张华与褚陶书曰二陆龙跃于云津彦先鳯鸣于朝阳自此以来常恐南金已尽而复得之于吾子故知延州之徳不孤渊岱之寳不匮】　遗以石砚【事文聚熙寜间苏公颂以集贤院学士守杭州梁况之以朝官通判明州道出钱塘公一见异之待遇甚厚既别以砚遗之曰石砚一枚留为异日玉堂之用梁入翰苑宣召草制将入而常所用砚误坠地碎仓卒携他砚以行面受防则苏公拜右仆射制也退归玉堂视所携砚则顷年苏公所赠也因忧然大惊是夕梁公亦有左丞之命他日防政事堂语及苏公一笑而已】　言若盐酒【通鉴崔浩言于魏主曰臣尝私论近世人物王猛之经国苻坚之管仲也慕容恪之辅少主慕容暐之霍光也刘裕之平逆乱司马徳宗之曹操也语至中夜赐浩缥醪酒十斛水精戎盐一两曰朕味卿言若此盐酒故与卿同味】　不衣自暖【世说谢叅军超宗一日诣东府自通尔时风寒惨厉太祖谓四座曰此客至使人不衣自暖】清气拂人【又谢太傅云小时在殿廷见王丞相便觉清风来拂人】　每变益上【说苑赵简子问成抟曰吾闻羊殖者贤大夫也对曰其为人也数变其十五年也廉以不匿其过其二十也仁以喜义其三十也为晋中军尉勇以喜仁其五十为边城将逺者复亲简子曰果贤大夫也每变益上】　有短见长【彚苑霍王元轨数引见处士刘元平为布衣交或问王所长于元平答曰无长问者不解元平曰人有所短所以见长王无所不备吾何以称】　海岱清士【世说桓有人伦鉴见东海徐寜曰人所应有已不必有人所应无已不必无真海岱清士】　南州冠冕【潜确书司马徳操有知人鉴厐统少时往见之徳操采桑树上与统谈论自昼连夜称为南州冠冕】　孔顔道徳【彚苑武帝谓东方朔孔顔道徳孰胜方朔曰顔渊如桂馨一山孔子如春风至则万物化生】　三人一龙【魏略灵帝时华歆与邴原管寜游学相善时号三人为一龙谓歆为龙头寜为龙腹原为龙尾】　三人败徳【太平御览夏侯元求交于傅嘏不纳曰太初虚声而无实才何平叔言逺而情近好辩而无诚郑元茂外狥名利内无闗钥此三人者皆败徳也】　凝然不动【杂録吕夷简四子公弼公着公奭公孺皆少夷简语夫人曰四儿皆系金带但未知谁堪作相者吾将验之四子居外夫人使小鬟擎四宝器贮茶而往嘱令至门故跌而碎之三子皆失声独公着凝然不动夷简乃谓夫人曰此子必作相也】　吉人辞寡【晋书王献之与兄征之俱诣谢安徽之多言俗事献之寒温而已既退客问王氏兄弟优劣安曰小者佳客问其故安曰吉人之辞寡】　氷清玉润【又卫玠妻父乐广有海内重名议者以为妇翁氷清女壻玉润】　美兼诸人【世说晋时人语云阮裕骨气不如逸少简秀不如真长韶润不如仲祖思致不如殷浩而兼有诸人之美】　栋梁之用【又晋庾敳见和峤叹曰森森如千丈松虽磥砢多节目施之大厦有栋梁之用】　才患其多【晋书陆机天才秀逸辞藻丽张华尝谓之曰人常患才少而子更患其多】　越无一仁【汉书董仲舒为江都易王相王问之曰越王勾践与大夫泄庸种蠡伐呉灭之吾以为越有三仁何如对曰昔鲁君问伐齐于栁下惠惠有忧色曰吾闻伐国不问仁人此言何为至于我哉徒见问耳犹且羞之况设诈以行之乎夫仁人者正其谊不谋其利明其道不计其功是以仲尼之门五尺之童羞称五霸为其先诈力而后仁义也由此言之则越未尝有一仁也】　贲育弗夺【又武帝问庄助曰汲黯何如人对曰使黯任职居官无以逾人然至其辅少主守成招之不来麾之不去虽自谓贲育亦不能夺之矣上曰然古有社稷之臣至如黯近之矣】　明练简至【魏志司马文王与陈泰亲友武陔亦与泰善文王问陔曰元伯何如其父陔曰通雅博畅能以天下声教为己任者不如也明练简至立功立事过之】　异日秉钧【事文聚王沂公知制诰一日至中书见王文正公问识吕夷简否曰不识也退而访诸人吕方以太常博士倅濵州文正曰此人异日与舎人对秉钧轴沂公曰何以知之公曰吾亦不识但以其奏请得之如不税农器之沂公姑应之及丁晋公败沂公引为执政卒与并相沂公从容为道文正语皆嗟叹以为不可及】　不可当国【又宼莱公与丁晋公始相善李文靖为相丁尚为两制莱公屡荐而公不用问之文靖曰今己为两制矣稍进则当国如斯人者果可当国乎宼曰如丁之才相公终能抑之乎文靖曰行且用之然他日勿悔也既而丁公秉政果倾轧如文靖之言】翰苑名流【元史揭徯斯字曼硕早有文名大徳间游湘汉湖南帅赵淇雅号知人见之惊曰他】
　　【日翰苑名流也】　文章冠世【又欧阳元字原功幼时有黄冠师注目视元谓其塾师曰是皃神气凝逺目光射人异日当以文章冠世廊庙之器也】　江左之秀【晋书桓温尝与僚属防会罗含后至温问众坐曰此何如人或曰可谓荆楚之杞梓桓曰此自是江左之秀岂惟荆楚而已】　唐突西子【世说庾亮尝谓周顗曰诸人咸以君方乐广顗曰何乃刻画无盐唐突西子也】　清静黙识【又张茂先尝言成公简清静比杨子云黙识拟张安世】　周邵程朱【元史刘因论周邵程朱学之所长曰邵至大也周至精也程至正也朱子极其大尽其精而贯之以正也】
　　品藻五
　　原论后汉孔融汝颍优劣论曰融以汝南士胜颍川士陈长文难融答之曰汝南戴子髙亲止千乗万与光武皇帝共于道中颍川士虽抗节未有颉颃天子者也汝南许子伯与其友人共说世俗将坏因夜举声号哭颍川虽忧时未有能哭世者也汝南府许掾教太守邓晨图开稻陂数万顷累世获其功夜有火光之瑞韩元长虽好地理未有成功见效如许掾者也汝南张元伯身死之后见梦范巨卿颍川士虽有竒异未有能神而灵者也汝南应世叔读书五行俱下颍川士虽多聪明未有能离娄并照者也汝南李洪为太尉弟杀人当死洪自劾诣阁乞代弟命便饮酖而死弟用得全颍川虽尚节义未有能杀身成仁如洪者也汝南翟子威为东郡太守始举义兵以讨王莽颍川士虽疾恶未有能破家为国者也汝南袁公着为甲科郎上书欲治梁冀颍川士虽慕忠谠未有能投命直言者也　魏夏侯元乐毅论曰夫求古贤之意宜以大者逺者先之必迂回而难通然后已焉可也观乐生报燕惠王之书其殆庶乎知机合道以终始者与其喻昭王曰伊尹放太甲而不疑太甲受放而不怨是以天下为心者也夫欲极道徳之至量务以天下为心者必致其主于盛隆合其趣于先王乐生之志岂其局迹当时止于兼并而已哉举齐之事所以运其机而动四海也围城而害不加于百姓此仁心着于遐迩矣举国不谋其功除暴不以威力此至徳全于天下矣迈至徳以率列国则几于汤武之事矣乐生方恢大纲以纵二城牧民明信以待其弊将使即墨莒人顾仇其上愿释干戈赖我犹亲善守之智无所施之然则求仁得仁即墨大夫之义也任穷则从微子适周之道也开弥广之路以待田单之徒长容善之风以申齐士之志我泽如春下应如草道光宇宙智者宅心邻国倾慕四海延颈思戴燕主仰望风声二城必从则王业隆矣虽淹留于两邑乃所以致速于天下也不幸之变势所不图败于垂成时运固然乐生岂不知拔二城之速了哉顾城拔而业乖也岂不虑不速之致变哉顾业乖与变同也由是观之乐生之不屠二城其亦未可量也　晋张辅迁固优劣论曰世人论司马迁班固多以固为胜余以为史迁叙三千年事五十万言固叙二百年事八十万言烦省不敌不如一也良史述事善足以奬劝恶足以鉴诫人道之常中流小事无取皆书不如二也毁败晁错伤忠臣之道不如三也迁既造创固又因循难易益不同矣又迁为苏秦张仪范雎蔡泽作传逞词流离亦足以明其大才此真所以为良史也　又名士优劣论曰世人见魏武皇帝处有中土莫不谓胜蜀昭烈也余以昭烈为胜夫拨乱之主先以能収相获将为本一身善战不足恃也世人以昭烈为吕布所袭为武帝所走举军东下而为陆逊所覆然未若武帝为徐荣所败失马被创之危也为张绣所困挺身逃遁以丧二子也至其忌克安忍无亲董公仁贾文和恒以佯愚自免荀文若杨徳祖之徒多见贼害行兵三十余年无不亲征功臣谋士曽无列土之封仁爱不加亲戚惠泽不流百姓岂若昭烈威而有恩勇而有义寛而大略乎诸葛孔明达治知变殆王佐之才昭烈无强盛之势而令委质张飞关羽皆人杰也服而使之夫明闇不相为用能否不相为使武帝虽处安强不为之用也况在危急之间势弱之地乎若令昭烈据有中州将与周室比隆岂徒三杰而已哉　又乐毅诸葛孔明论曰乐毅相弱燕合五国之兵以破强齐雪君王之耻围城而不急攻将令道穷而义服此则仁者之师莫不谓毅为优余以五国之兵共伐一齐不足为强大战济西服尸流血不足为仁若孔明包文武之徳刘先主以知人之明屡造其庐咨以济世竒防泉涌智谋从横遂东説孙权北抗大魏以乘胜之师翼佐取蜀及先主临终禅以大位在扰攘之际立童之主设官分职班叙众才文以寜内武以折冲然后布其恩泽于中国之民其行军也路不拾遗毫毛无犯勲业垂济而陨观其遗文谋谟逺雅规恢廓已有功则让于下下有阙则躬自咎见善则迁纳谏则改故声烈振于遐迩也孟子曰闻伯夷之风贪夫亷余以为覩孔明之忠奸臣立节矣殆将与伊吕争俦岂徒乐毅为伍哉　増唐皇甫湜夷惠清和论曰伯夷孟子谓之为清栁下惠孟子谓之为和若较之圣人则彼之所行皆一方之士也夫圣人之道出挛拘之域不凝滞于物通塞若水变化犹龙动之谓权静之谓道非可以一善目一行称故曰彼之行皆一方之士也即而评焉互有长短请列而辨之彼伯夷者掲标表于不灭蹈臣子所难行信道之笃执之如山嫉恶之心恶之如清风所激有心必动此其为长也至于传之泛爱易之随时圣人之权济物之义岂止不暇亦将有妨焉栁下惠辱身以求利物洁身以事无道唯斯人是哀惟吾道是存薰莸不同河济不杂此其长也至于无道则隐乱不居而饮盗泉水食不仁粟垂傲物之迹近寛身之仁又君子所不由矣则清和之用于与夺为均虽然清之流矫于前而激于后使万年乱臣贼子惧贪夫恶人耻且众人之难行者也和之迹疑于往而敝于今使末代偷茍之辈有容贪利之徒得语且众人之易为者也士之率性饬躬立志希古当以圣人为准的中庸为慕尚力茍不足寜终止焉则清与和皆非通道不可准则若循迹而变以矫俗为心必不得已愿附清者　李徳裕人物志论曰余尝览人物志观其索隐精微研几元妙实天下竒才然品其人物往往不伦以管仲商鞅俱为法家是不究其成败之术也以子产西门豹俱为器能是不辨其精麤之迹也子产多识博闻叔向且犹不及故仲尼敬事之西门豹非其匹也其甚者曰辨不入道而应对资给是谓口辩乐毅曹丘生是也乐毅中代之贤人洁去就之分明君臣之义自得卷舒之道深识存亡之机曹丘生招权倾金毁誉在口季布以为非长者焉可以比君子哉又曰一人之身兼有英雄髙祖项羽是也其下虽曰项羽英分少有范増不能用陈平去之然称明能合变斯言谬矣项羽坑秦卒结怨关中焚咸阳而眷懐旧土所谓倒持太阿受人以柄岂得谓之合变乎又愿与汉王挑战汉王笑白吾寜鬭智不能鬭力及将败也自为歌曰力拔山兮气盖世其所恃者气力而已矣可谓雄于韩信气又过之所以能为汉王敌聪明睿智不足称也　宋苏辙三国论曰天下皆怯而独勇则勇者胜皆闇而独智则智者胜勇而遇勇则勇者不足恃也智而遇智则智者不足用也夫唯智勇之不足以定天下是以天下之难蠭起而难平盖尝闻古者英雄之君其遇智勇也以不智不勇而后真智大勇乃可得而见也悲夫世之英雄其处于世亦有幸不幸耶汉髙祖唐太宗是以智勇独过天下而得之也曹公孙刘是以智勇相遇而失之者也以智攻智以勇击勇此譬如两虎相捽齿牙气力无以相胜其势足以相扰而不足以相毙当此之时惜乎无有以汉髙帝之事制之者也昔者项籍乘百战百胜之威而执诸侯之柄咄嗟叱咤奋其暴怒西向以逆髙祖其势飘忽震荡如风雨之至天下之人以为遂无汉矣然髙帝以其不智不勇之身横塞其冲徘徊而不得进其顽钝椎鲁足以为笑于天下而卒能摧折项氏而待其死此其故何也夫人之勇力用而不已则必有所耗竭而其智虑久而无成则亦必有所倦怠而不举彼欲用其所长以制于一时而我闭门而拒之使之失其所求逡巡求去而不能去而项籍固已惫矣今夫曹操孙权昭烈此三人者皆知以其才相取而未知以不才取人也世之言者曰孙不如曹而刘不如孙夫刘唯智短而勇不足故有所不若于二人者而不知因其所不足以求胜则亦已惑矣观昭烈之才近似于髙祖而不知所以用之之术昔髙祖之所以自用其才者其道有三焉耳先据势胜之地以示天下之形广信越出竒之将以自辅其所不逮有果锐刚猛之气而不用以深折项籍猖狂之势此三事者三国之君皆无有能行之者独有一昭烈近之而未至其中犹有翘然自喜之心欲为椎鲁而不能纯欲为果锐而不能达二者交战于中而未有所定是故所为而不成所欲而不遂弃天下而入巴蜀则非地也用诸葛孔明治国之才而当纷纭征伐之冲则非将也不忍忿忿之心犯其所短而自将以攻人则是其气不足尚也嗟夫方其奔走于二袁之间困于吕布而狼狈于荆州百败而其志不折不可谓无髙祖之风矣而终不知所以自用之方夫古之英雄唯汉髙为不可及也夫　明归有光泰伯至徳论曰圣人者能尽乎天下之至情者也夫以物与人情之所安则必受受之而安焉情之所不安则必不受虽受之而必不慊焉论语于泰伯之让称至徳自太史公好为异论以为太王有翦商之心将遂传季厯以及文王郑康成何晏之徒祖而述之世之说者遂以为虽以国让而实以天下让不以其尽父子之情而以其全君臣之义故孔子大之夫汤武之所以为圣人者以其无私于天下也使其家密相付授隂谋倾夺虽世嗣亦以是定则何以异于曹操司马懿之徒也太王奔亡救败之余又当武丁朝诸侯之世虽欲狡焉以窥大物其志亦无由萌矣就使泰伯逆覩百年未至之兆而举他人之物为让此亦好名不情之甚亦非孔子之所取盖翦商之事先儒尝已辨之而论语之注厘革之未尽者也说者徒以太王溺爱少子而有此此晋献公汉髙祖中人以下之所为而太王必不至于是故以传厯及昌为有天下之大计殊不知儿女之情贤者之所不免也簒逆之恶中人之所不为也诗云爰及姜女来朝走马孟子以为太王之好色也诗人之意未必然而孟子之言亦不为过太王固不胜其区区之私以与其季子泰伯能顺而承之此泰伯所以为能让也泰伯之去不于传位之日而于采药之时此泰伯之让所以无得而称也使太王有其意而吾与之并立于此太王贤者亦终胜其邪心以与我也吾于是明言而公让之则太王终于不忍言而其弟终于不受是亦如夷齐之终不遂其父之志而已矣张子房敎四皓以羽翼太子其事近正而终于伤父之心申生徘徊不去其心则恭而陷父于杀嫡之罪故成而为惠帝不成而为申生皆非也惟泰伯不可及矣孔子所谓以天下让者国与天下常言之通称也让其自有之国则不信而求其让于所未有之天下置家庭父子之爱勦百年以后君臣之事而为之说是孤竹不为贤而必箕颍以为大厯山不为孝而必首阳以为髙诸儒之论之谬也夫先意承志孝子之至也泰伯能得之故泰伯之所为乃匹夫匹妇之所为当然者夫惟匹夫匹妇以为当然是天下之至情也　冯从吾董王韩优劣论曰儒者立言所以明道也有得于道虽浅而常合无得于道虽深而常离知此而董王韩优劣辨矣昔仲舒时道术混殽仲舒下帷发愤潜心大业进退容止非礼不行学士皆师尊之汉承秦后仲尼之道蔑如武帝袭文景业一切制度尚多阙略仲舒对册推明孔氏抑黜百家立学校之官郡举茂才孝廉皆自仲舒发之此其议论凿凿可见诸行真足羽翼道术禆益世教者文辞云乎哉真西山谓西汉儒者惟仲舒一人予以为知言雄制作深奥而行事不副其作太元也众人不好而汲汲于解嘲比之天地比之典谟比之雅颂又比之箫韶夫雕虫之技壮夫不为而又不胜其夸张得意之态深于养者如是乎屈原虽过于忠而耿耿一念诚可以愧世之为人臣而懐二心者子云作反骚以駮之雄之出处大节君臣大义岂待剧秦美新而后决白黒哉纵其言髙出苍天大含元气与道术世敎何补两汉以降歴魏晋六朝而吾道益陵夷不可振王仲淹起隋之末造当众口哓哓慨然以著述为己任其立言指事一禀于仲尼故曰通于夫子受罔极之恩即此一言而通之人品学术可知矣或以太平十二防嫌通出处不知开皇孰与新□若以雄而律通则与惩羮吹虀何异况献防不报即退而讲道河汾屡徴不起此其于出处间岂不大有可观哉明道称其极有格言考亭称其循规蹈矩诚谓其与道合耳通之后越百余年而得韩愈氏愈之文天下宗之而说者议其因文以见道盖唐以诗赋取士故学者不得不取材于诸子百家而孔孟之传不絶如线愈独举尧舜以来之统归之孔孟佛氏之教浸淫人心牢不可破愈上表陈言虽窜斥而其志不隳其有功于吾道何如哉噫三子之文浅而于道合雄之文深而于道离此董王韩之优劣也周思兼八司马论曰执朝廷之政以乱天下者小人
　　也然亦有好竒功而不量力不幸而入小人之党者唐之八司马也夫八司马之用事天下莫不以小人目之而一旦废弃遂终其身不复齿于清议吾独悲夫八司马之材皆天下伟人而为小人之所诱虽悔之而不可复洗也天子寝疾于内而伾文之徒以东宫之旧用事于外其心之邪正犹未着而一时之政亦未至于甚悖则虽当时士大夫未必不想望丰采而又持爵禄之权以诱天下之士亦足以感其心而夺其不从之愿故虽八司马之材亦堕其术中而不觉虽觉之而不可复叛伾文奴之材八司马非不能识之而业已同之又恋恋于富贵是以不能决防而去元和之盛君子莫不以其材自显于世而伾文之党独忧愁抑鬰于遐荒虽欲发愤以白其志而竟以贬死者其素行不足以取信于朝廷而其材又天下之所忌也夫行不足以取信故君子不敢任其咎以开其入仕之路而材足以起人之忌则小人亦从而交阻之是以天下皆惜其才坐视而莫为之言以裴度之贤不能寛禹钖之贬而杨于陵与宗元为婣属亦终不能少为之助盖疑而忌之者盈于朝廷而一人之力无所容其间故寜屈数人之材而不敢强人之所忌以起天下之谤八司马之党惟程异之材为下而元和之末犹得以自进于朝廷者忌之者寡也夫然后知刘栁之名愈盛于天下而贬斥之祸愈不得以自伸也呜呼始以其才诱于伾文而复取忌于元和之世八司马之才乃其所以自祸也与　张采宋名臣前集论曰前集首赵普昔人有烦言然普内瑕犹着显绩若程琳当章献垂帘上七庙图且庸庸何取要之善善长恶恶短劝惩焉尔我读是集而考其世盖自艺祖迄仁宗四朝于时君求相相求贤人皆轻于为善而易于见才故出则良臣处则吉士即中人邂逅推前引后亦将声施矣然吕夷简之任术得全功名王旦之约守不保晚节者真宗以媚求下仁宗以正道进退其臣旦惧祸故媚以自脱夷简恋爵位故假正道以固宠上使之然尔夫谓臣下之贤不肖因乎上其言未可量贤者徳望如吕端李沆范仲淹杜衍经国如冦准张咏恬退如钱若水丰裁如马知节鲁宗道薛奎包拯田钖孙奭孔道辅孙甫此诸防者天然间气岂夷险荣辱足动荡其万一然而坦坦履道不致忧谗畏讥即或时有罢遣而卒至举朝别白无终回枉者斯非生适逢世之幸乎即将臣如曹彬惟艺祖自将将故得成其武功他若曹玮非李迪则秦川报警且以妄言戮种世衡狄青非厐籍保任则青涧不得立智髙不得平盖军庸与品节有辨品节可自树即摧折屈抑因以愈显军庸厥系君相设小旁挠或呼应不当机事去矣凡此皆有志之士审时度势不能不流连于此四朝者也然希夷君复之徒生斯世而悠然髙卧者曰惟斯世得髙卧尔故朱子前后二集俱于卷末録处士使学者知言行攸关出处一致若而人者又匪君相可轻重之者矣其亦有遯世之心夫　又宋名臣后集论曰后集载王安石何居夷考集中如韩富司马六七公皆身任宗社为世元其他举声实茂烈式昭轨度而安石一人败之有余故诸君子多以不合新法着则朱子岂有恕辞乃我则曰君心常渺焉不如其祖宗则自能知人而守法如神宗非不明韩富司马之贤谓祖宗旧人不足有为俟制度一新徐与论思尔故韩琦死帝自为碑文富弼召拜司空迄后眷礼不替蒲宗孟一斥司马光帝直视不语其待诸大臣何如乃卒不见用者非薄其才也非薄旧人而思凌越其祖宗此意岂有量哉盖神宗苐以诸君子为无才故熙寜之罢斥犹得为元祐用哲宗直以诸君子为奸邪故绍圣之党禁遂与国俱尽嗟夫端起微芒而害贻天下可不慎乎
　　名誉一
　　原行浮　徳荡【礼行浮于名　庄子徳荡于名】　勿取名　可责实【魏志文帝谓卢毓曰取士勿取名有名如画地作饼不可啖也毓曰名不足以得异人而可以得常士常士畏教慕善然后有名非所当疾正可循名责实也】　饰非钓名　违道干誉【上见汉书公孙传　下见书】　増震京师　动宫禁【金史元好问字裕之年十四从陵川郝晋卿学不事举业淹贯经传百家六年而业成下太行渡大河为箕山琴台等诗礼部赵秉文见之以为近代无此作也于是名震京师　归田録王枢密畴之夫人梅鼎臣女也景徳初拜枢密副使夫人入谢慈寿宫太后问夫人谁家子对曰梅鼎臣女太后笑曰是圣俞家乎由是知圣俞名闻于宫禁也】　游其声誉稔其名望【宋史欧阳修赏识后进率为闻人曽巩王安石苏洵洵子轼辙布衣屏处未为人知修即游其声誉谓必显于世　太宗于苏易简欲稔其名望而后正台司乃先以为承防】　原簧鼓游【庄子枝于仁者擢徳塞性以名声使天下簧鼓以奉不及之法曽史是已　汉书曹丘生谓李布曰仆与足下俱楚人使仆游扬足下名于天下顾不美乎】　増共相标榜　不为表襮【后汉书党锢传海内希风之流遂共相标榜指天下名士为之称号上曰三君次曰八俊八顾八及八厨犹古之八元八凯也　金史世宗尝召张汝霖谓曰卿尝言监察御史所察州县官多因沽买以得名誉良吏奉法不为表襮必无所称朕意亦然卿今为台官可革其】　原实賔　公器【庄子名者实之賔名公器也】
　　名誉二
　　原为善无近名【见庄子】　死名【庄子伯夷死名于西山之下】　狥名【汉书贾谊传烈士狥名】　为吏不好名【又直不疑惟恐人知为吏之迹不好立名称长者】増李杜齐名【后汉书范滂母谓滂曰汝今得与李杜齐名死复何恨谓李膺杜密也】　少得名誉【人物志晋繁钦字休伯以文章机辩少得名誉于汝颍间】　少有佳誉【南史齐髙帝欲用张绪为仆射以问王俭俭曰绪少有佳誉诚美矣南士由来少居此职】　无惜齿牙【世说谢朓好奬人才防稽孔闿未为时知孔稚圭尝令草让表以示朓嗟叹良久手自折简写之语圭曰是子声名未立应共奬成无惜齿牙余论】　宜稍自抑【唐书刘延祐擢进士补渭南尉有吏能治第一李勣戒之曰子春秋少而有美名宜稍自抑无为出人上】　崔苏齐名【又李峤与王勃杨炯接中与崔融苏味道齐名晚诸人没而为文章宿老一时学者取法焉】　盛名难居【又房琯賛琯以忠谊自奋片语悟主而取宰相必有以过人者用违所长遂无成功然盛名之下为难居矣夫名盛则责望备实不副则訾咎深也】　名动里中【又韩琬字茂贞举茂才名动里中刺史行乡饮饯之主人觯曰孝于家忠于国今始充赋请行无算爵儒林荣之】　人死留名【五代史王彦章传豹死留皮人死留名】　不求声誉【宋史李沆性直谅内行修谨言无枝叶识大体居位慎密不求声誉】为善近名【又蔡襄疏一曰好名夫忠臣务尽其心事有必湏切直者则极论之岂顾名哉若避好名之毁而无所陈施则土木其人皆可备数何烦陛下拣如此之至况名者圣人以之励世俗分善恶岂可废乎借使为善近名陛下试思今之人逺权利敦洁行以近名者亦几人哉】　实美得名【又田况知制诰尝面奏事论及政体帝颇以好名为非况退而著论曰名者由实而生非徒好而自至也尧舜三代之君非好名者而鸿烈休徳倬若日月不能纤晦者有实美而然也设或谦弱自守不为恢闲睿明之事则名从而晦矣虽欲好之何可得耶陛下傥奋干刚明听断则有英睿之名行威令慑奸凶则有神武之名斥奢侈革风俗则有崇俭之名澄冗滥轻防敛则有广爱之名悦亮直恶巧媚则有纳谏之名务咨询逹壅蔽则有勤政之名责功实抑偷幸则有求治之名今皆弃之不为则天下何所望以平乎】　为之延誉【又田锡字表圣幼聪悟好读书属文杨征之宰峨嵋宋白宰玉津皆厚遇之为之延誉由是声称翕然】　声誉大振【金史麻九畴字知几以古学自力博通五经于易春秋为尤长声誉大振虽妇人小儿皆知其名】标目【献征録明刑部郎梁有誉与同舎郎王世贞李攀龙徐中行谢山人榛宗考功臣吴舎人国伦】
　　【切劘为古文辞唱和为乐都人士无不标目七子焉】








　　御定渊鉴函卷二百九十二
&lt;子部,类书类,御定渊鉴类函&gt;
　　钦定四库全书
　　御定渊鉴类函卷二百九十三
　　人部五十二【风流　质文鉴诫】
　　风流
　　原王乐为首【晋乐广与王衍俱宅心事外见重于时天下言风流者王乐为首】　终日清谈【王衍字夷甫出补元城令终日清谈县务亦理】　增登楼【晋书庾亮都督江荆镇武昌佐吏殷浩之徒乗秋月登楼不觉亮至将起避之亮曰诸君少住老子于此兴复不浅便据胡牀竟坐谭论】原噉薤【又庾亮过陶侃坐噉薤留白云可种侃曰非唯风流兼有为政之术】　乗月讽咏【又袁宏临汝令朂之子少孤以租运自业谢尚镇牛渚乗月与左右微服泛江防宏在船中讽咏声既清防词又藻拔问之云袁临汝郎尚遂就之升舟与谭】　増风流宰相【南史王俭尝谓人曰江左风流宰相惟有谢安意以自况也】　季真清谈【潜确书贺知章性旷夷善谈説与族姑子陆象先善象先尝谓人曰季真清谈风流吾一日不见则鄙吝生矣】　风流人豪【杂録程颢读卲雍梧桐月向懐中照杨栁风来面上吹之句叹曰真风流人豪也】　黄楼待客【宋史王巩旦之孙也有隽才长于诗苏轼守徐州巩徃访之与客游泗水登魋山吹笛饮酒乗月而归轼待之于黄楼谓巩曰李太白死世无此乐三百年矣】　风流别驾【人物志宋晁补之字无咎与东坡唱和坡称其为风流别驾】
　　质文一
　　原礼记曰礼有以文为贵者天子龙卷诸侯黼大夫黻士元衣纁裳天子之冕朱緑璪有十二旒诸侯九上大夫七下大夫五士三此以文为贵也礼有以素为贵者至敬无文父党无容大珪不琢大羮不和大路素而越席牺尊疏布鼏椫杓此以素为贵也　又曰一献质三献文　论语曰质胜文则野文胜质则史文质彬彬然后君子　又曰棘子成曰君子质而已矣何以文为子贡曰惜乎夫子之説君子也驷不及舌文犹质也质犹文也虎豹之鞹犹犬羊之鞹　左传曰言以足志文以足言不言谁知其志言之无文行之不逺　春秋元命苞曰正朔三而改文质再而复　庄子曰夫澹泊寂寞虚无无为此天地之本道徳之质
　　质文二
　　原礼记曰虞夏之质殷周之文至矣虞夏之文不胜其质殷周之质不胜其文　论语曰周监于二代郁郁乎文哉吾从周　又曰子贡问曰孔文子何以谓之文也子曰敏而好学不耻下问是以谓之文也　左传曰公如楚郑伯劳于师之梁孟僖子为介不能相仪及楚不能答郊劳公至自楚僖子病不能相礼乃讲学之　又曰齐庆封来聘叔孙与庆封食不敬为赋相鼠亦不知也　汉书曰周昌敢直言髙帝欲废太子而立戚姬子如意昌廷争之上问其説昌为人吃又盛怒曰臣口不能言然心知其不可陛下欲废太子臣期期不奉诏上欣然而笑即罢　又曰张释之为谒者仆射文帝登虎圈问上林尉禽兽簿尽不能对虎圈啬夫从旁代尉对甚悉响应无穷帝诏释之拜啬夫为上林令释之前曰陛下以绛侯周勃何人也上曰长者又问东阳侯张相如何人也上复曰长者释之曰此两人言事曽不能出口岂效此啬夫喋喋利口捷给哉且秦以任刀笔之吏以亟疾苛察相髙无恻隐之实是故不闻其过天下土崩今陛下以啬夫口辩而超迁之臣恐天下随而风靡争口辩亡其实不可不察也帝乃止　増魏文帝与吴质书曰观古今文人不防细行鲜能以名节自立而伟长独怀文抱质恬澹寡欲有箕山之操可谓彬彬君子矣　唐书曰薛登天授中累迁左补阙时选举滥甚乃上防言古之取士考素行之原询乡邑之誉崇礼让明节义以敦朴为先雕文为后　又曰宗时太常议加宗庙笾豆崔沔议曰太羮古食也盛于古器和羮常也盛于时器毛血盛于盘酒盛于尊未有荐时而用古器者由古质而今文便事也故加笾豆未足尽天下美物而措诸庙徒近侈耳太常所谓臣所未安又曰郑覃执政不喜文辞病进士浮夸建废其科曰南北朝所以不治文采胜质厚也士惟用才何必文辞又言文人多佻薄帝曰纯薄似赋性之异奚特进士耶且设是科二百年渠可易乃止　又曰崔纵贞元二年天子郊见为大礼使嵗旱用诎纵樽节文物俭而不陋又曰栁芳论氏族曰山东之人质故尚婚娅其信可与也江左之人文故尚人物其智可与也　又曰啖助善为春秋考三家短长为集传十年乃成复摄其纲条为例统其言孔子脩春秋意以为夏政忠忠之敝野商人承之以敬敬之敝鬼周人承之以文文之敝僿救僿莫若忠夫文者忠之末也设教于本其敝且末设教于末敝将奈何故其敝甚于二代孔子伤之曰虞夏之道寡怨于民商周之道不胜其敝故曰后代虽有作者虞帝不可及矣盖言唐虞之化难行于季世而夏之忠当变而致焉　又曰贺徳仁与从兄徳基师事周正以文辞称人为语曰学行可师贺徳基文质彬彬贺徳仁又曰李观字元賔属文不袭沿前人时谓与韩愈相上下陆希声以为观尚辞故辞胜理愈尙质故理胜辞虽愈穷老终不能加观之辞观后愈死亦不能逮愈之质云　宋史曰张观权御史中丞仁宗时星流地震雷发正月诏求直言观谓承平日久政寛法慢用度渐侈风俗渐薄以致灾异因上四事其一曰尚质　金史曰世宗谓秘书监伊喇子敬等曰昔唐虞之时未有华饰汉惟孝文务为纯俭朕于宫中惟恐过度其或兴脩即损宫人嵗费以充之今亦不复营建矣如宴饮之事近惟太子生日及嵗元尝饮酒徃者亦止上元中秋饮之亦未尝至醉至于佛法尤所未信　又曰上谓皇太子曰吾儿在储贰之位朕为汝措天下当无复有经营之事汝惟无忘祖宗纯厚之风以勤脩道徳为孝明信赏罚为治而已　又曰上谓宰臣曰防宁乃国家兴王之地自海陵迁都永安女直人寖忘旧风朕时尝见女直风俗迄今不忘今之燕饮音乐皆习汉风葢以备礼也非朕心所好东宫不知女直风俗苐以朕故犹尚存之恐异时一变此风非长久之计甚欲一至防宁使子孙得见旧俗庶几习效之　又曰上与宰臣论诸王行事左丞张汝弼曰不忘本者圣人之道也上曰事当任实一事有伪则防百真故凡事莫如真实也　又曰有司奏重脩上京御容殿上谓宰相曰宫殿制度茍务华饰必不坚固今仁正殿辽时所建全无华饰但见他处嵗嵗脩完惟此殿如旧以此见虚华无实者不能经久也又曰世宗尝言朕读汉书见光武所为人有所难能者髙祖英雄大度驾驭豪杰起自布衣数年而成帝业非光武所及然及即帝位犹有布衣麄豪之气光武所不为也　元史曰姚枢言脩学校崇经行旌节孝以为育人才厚风俗美教化之基使士不媮于文华　又曰布呼珠为相其学先躬行而后文艺　明纪事本末曰太祖与詹同论文上曰古人为文章以明道徳通世务典谟之言皆明白易知至如诸葛孔明出师表亦何尝雕刻为文而诚意溢出至今诵之使人忠义感激近世文士立辞虽艰深而意实浅近即使相如扬雄何禆实用又曰上谕中书省臣曰朕设科举求天下贤才以资
　　任用今所司多取文词及试用之不能措诸行事者甚众朕以实心求贤而天下以虚文应之非所以称朕意也令有司察举贤才必以徳行为本文艺次之　又曰解缙防言夫粢盛之洁衣服之举仪文之备此畏天之末也簿书之期狱讼之断钩钜之巧此治民之末也又曰世宗视太学进诸生横经布讲仍谕令敦本尚实勿徒事辞章
　　质文三
　　増白贲　黄离【易贲上九白贲无咎离六二黄离元吉】　茅茨采椽　丹楹刻桷【史记尧舜采椽不刮茅茨不翦注采木名　春秋丹桓宫楹刻桓宫桷】　丹雘絺绣【书若作梓材既勤朴斲惟其涂丹雘　又宗彛藻火粉米黼黻絺绣】　蒉桴土鼓酒大羮【礼蒉桴而土鼓　又酒明水之尚贵五味之本也大羮不和贵其质也】　炳蔚浑噩【易革九五大人虎变其文炳也上六君子豹变其文蔚也　子夏书浑浑商书噩噩】
　　本立文行　内尊外乐【礼无本不立无文不行　又内之为尊外之为乐注尊其内之诚敬乐其外之仪物】　不居其华　复归于朴【老子居其实不居其华　又常徳乃足复归于朴】
　　质文四
　　原论魏阮瑀文质论曰盖闻日月丽天可瞻而难附羣物着地可见而易制夫逺不可识文之观也近而易察质之用也文虚质实逺疏近宻援之斯至动之应疾両仪通数固无攸失若乃阳春敷华遇冲风而陨落素叶变秋既究物而定体丽物若伪丑器多牢华璧易碎金鐡难陶故言多方者中难处也术饶岐者要难求也意博者情难足也性明察者下难事也通士以四竒髙人必有四难之忌且少言辞者政不烦也寡知见者物不扰也专一道者思不散也混蒙蔑者民不惫也质士以四短违人必有四安之报故曹参相齐寄托狱市欲令奸人有所容立及为宰相饮酒而已故夫安刘氏者周勃正嫡位者周昌大臣木强不至华言孝文上林苑欲拜啬夫释之前谏意崇敦朴自是以降其为宰相皆取坚强一学之士安用竒才使变典法　应玚文质论曰盖皇穹肇载隂阳初分日月运其光列宿曜于文百谷丽于土芳华茂于春是以圣人合徳天地禀气淳灵仰观象于元表俯察式于羣形穷神知化万物是经故否泰易趍道无攸一二政代序有文有质若乃陶唐建国成周革命九官咸乂济济休令火龙黼黻暐鞾于廊庙衮冕旂旒舄奕乎朝廷冠徳百王莫参其政是以仲尼叹焕乎之文从郁郁之盛也夫质者端一元静俭啬潜化利用承清泰御平业循轨量守成法至乎应天顺民拨乱夷世摛藻奋权赫奕丕烈纪禅协律礼仪焕别览坟丘于皇代建不刋之洪制显宣尼之典教探微言之所弊若乃和氏之明璧轻縠之袿裳必将游玩于左右振饰于宫房岂争牢伪之势金布之刚乎且少言辞者孟僖所以答郊劳也寡智见者庆氏所以困相防也今子弃五典之文闇礼智之大信管仲之小寻老氏之蔽所谓循轨常趍未能释连环之结也且髙帝龙飞丰沛虎据秦楚惟徳是建惟贤是与陆郦摛其文辩良平奋其权谲萧何创其章律叔孙定其庠序周樊展其忠教韩彭列其威武明达天下者非一士之术营宫庙者非一匠之矩也逮至髙后乱徳损我宗刘朱虚轸其虑辟疆释其忧曲逆规其模郦友诈其游袭据北军实頼其畴冢嗣之不替实四老之由也夫谏则无议以陈问则服汗沾濡岂若陈平敏对叔孙据书言辩国典辞定皇居然后知质者之不足文者之有余
　　鉴诫一
　　原易曰君子终日干干夕惕若厉　书曰兢兢业业一日二日万几　又曰玩人丧徳玩物丧志不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安不矜细行终累大徳为山九仞功一篑又曰功崇惟志业广惟勤位不期骄禄不期侈　又
　　曰作徳心逸日休作伪心劳日拙居宠思危　又曰戒慎无虞罔失法度　毛诗曰惴惴小心如临于谷　又曰殷鉴不逺在夏后之世　孝经曰在上不骄髙而不危所以长守贵也　论语曰君子有三戒少之时戒之在色及其壮也戒之在鬭及其老也戒之在得　家语曰以富贵而下人何人不与冨贵而敬爱何人不亲发言不逆可谓知言矣　又曰曽子曰狎甚则简庄甚则不亲是故君子之狎足以交其欢庄足以成礼而已矣晏子曰君子居必择隣游必就士可以避患也　又
　　曰其文好者身必剥其角美者身见杀甘泉必竭直木必伐　又曰夫爵益髙者意益下官益大者心益小禄益厚者施益博　又曰人之将疾必先不甘粱之味国之将亡必先恶忠臣之语　淮南子曰天下有至贵而非势位也有至富而非金玉也有至夀而非千嵗也愿恕反性则贵矣适情知足则富矣明死生之分则夀矣　韩诗外传曰君子有三言可寳而佩也一曰无内疎而外亲二曰身不善而怨他人三曰患至已而后呼天　太公金匮曰吾闻道自微而生祸自微而成　左传曰祸福无门惟人自召　説苑曰有身贵而骄人者民去之位髙而擅权者君恶之禄厚而不知足者患处之
　　鉴诫二
　　原书曰帝曰来禹洚水儆予成允成功克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功　战国防曰仪狄作酒而美进之于禹禹饮而甘之遂疏仪狄絶防酒曰后世必有以酒亡其国者　太公金匮曰武王问师尚父曰五帝之戒可得闻乎师尚父曰舜之居民上矜矜如履薄氷禹之居民上栗栗如恐不满汤之居民上翼翼乎惧不敢息　韩诗外传曰昔者禹以夏王桀以夏亡汤以殷王纣以殷亡故无常安之国恒治之民得贤则昌不肖则亡夫明镜所以照形也徃古所以知今也鄙语曰不知为吏视已成事前车覆后车诫　孙卿子曰伯禽将归于鲁周公谓伯禽曰君子力如牛不与牛争力走如马不与马争走智如士不与士争智我文王之子武王之弟成王之叔父吾于天下亦不贱也常握发吐餐以接天下士矣　鬻子曰周公使康叔守殷戒之曰无杀不辜宁失有罪亦有有罪而不诛无有有功而不赏慎之　管子曰齐桓公与管仲鲍叔牙甯戚四人饮公曰何不为寡人夀鲍叔牙奉杯而起曰使公无忘在莒管仲无忘其束缚在鲁甯戚无忘饭牛车下公避席再拜左传曰晋既胜楚范文子立于戎马之前曰君幼诸
　　臣不佞何以及此君其戒之周书曰天命不于常有徳之谓也　又曰臧孙云季孙之爱我疾疢也孟孙之恶我药石也美疢不如恶石孟孙死吾亡无日矣　韩子曰西门豹性急佩韦以自缓董安于心缓佩以自急故能以有余补不足以长续短之谓明王　家语曰孔子去周老子送之曰凡当世之士聪明深察而死者好议人者也博辩宏大而危者好发人之恶者也孔子曰敬奉教　又曰顔回谓子路曰力猛于徳而得其死者鲜矣子慎诸　孙卿子曰孔子对鲁哀公曰君者舟也庶人者水也水则载舟水则覆舟君以此思危则不危焉　説苑曰魏武侯浮西河中流谓吴起曰美哉河山之固此魏国之寳也对曰在徳不在险昔夏桀之君左河济右太华伊阙在其南羊肠在其北不循仁政汤放之君恃险而不脩徳舟中之人皆敌国也　新序曰齐王聘田巴先生而问政焉对曰政在正身正身之本在于羣臣王召臣臣改制鬋饰问于妾奚若妾爱臣谀臣曰佼臣临淄水而观然后自知丑恶也今齐之臣谀王者众王能临淄水见已之恶过而自改齐国治矣　汉书曰杨恽失官居家治产业起室宅孙防宗戒之曰为大臣废退当阖门惶恐为可怜之意不当通賔客有称誉也恽内怀不服坐腰斩　东观汉记曰冯勤迁司徒是时三公多见罪退上欲令以善自终乃因防见从容戒之曰朱浮上不忠于君下凌轹同列竟以中伤放逐遭诛虽追加赏赐不足以偿不訾之身忠臣孝子览照前世以为镜诫能尽忠于国事君无二则爵赏光乎当世功名列于不朽可不勉哉　又曰樊宏为人谦慎常戒其子曰冨贵盈溢未有能终者天道恶满而好谦前世贵戚皆明戒也保身全已岂不乐哉　又曰班超为都防以任尚代超尚谓超曰君在外国三十余年而小人猥承君后宜有以诲之超曰塞外吏士本非孝子顺孙皆以罪过徙补边而逺人怀鸟兽之心难禁易败今君性严急水清无大鱼察政不及得下和宜务为简易寛小过总大纲而已　增东观汉记曰马援出屯襄国诏百官祖道援谓黄门侍郎梁松窦固曰凡人贵冨当可使贱如卿等不可复贱居髙自持勉思鄙言松后果贵满致灾固亦几不免　又曰援兄子严敦并喜通轻侠援前在交阯遗书戒之曰吾欲汝曹闻人过失如闻父母之名耳可得闻而口不可得言也好议论人长短是非此吾所大恶也宁死不愿闻子孙有此行　魏志曰吏部尚书何晏诣管辂曰连梦青蝇数头来在鼻上驱之不肯去有何意故辂曰今君侯位重山岳势若雷霆而怀徳者鲜畏威者众殆非小心翼翼多福之道也又鼻者艮此天中之山髙而不危所以长守贵也今有蝇而集焉位峻者颠不可不慎　晋书曰赵王伦簒位嵇绍为侍中惠帝复祚绍居本职上言曰愿陛下无忘金墉大司马无忘颍上大将军无忘黄桥则祸乱之萌无由而兆　唐书曰太宗欲知前世得失诏魏征虞世南禇亮萧徳言裒次经史百氏帝王所以兴衰者上之帝爱其书博而要曰使我稽古临事不惑者公等力也又曰太宗以魏征所上十渐疏列为屏障使朝夕见
　　之　又曰魏征既卒帝临朝叹曰以铜为鉴可正衣冠以古为鉴可知兴替以人为鉴可明得失朕尝保此三鉴内防已过今魏征逝一鉴亡矣　又曰房龄尝恐诸子骄侈席势凌人乃集古今家诫书为屛风令各取一具曰留意于此足以保躬矣　又曰张蕴古上大寳箴其辞挺切擢大理丞　又曰孔若思中宗时擢明经歴库部郎中尝曰仕宦至郎中足矣座右置止水一石明自足意　又曰崔羣字敦诗元和十二年秉政时皇甫镈言利幸于帝羣入对及开元天寳事羣因推言其极曰宗初得姚崇宋璟卢懐慎辅以道徳苏颋李元纮孜孜守正则开元为治其后宇文融以言利进李林甫杨国忠怙势朋邪则天寳为乱愿陛下以开元为法天寳为戒社稷之福也　又曰徳宗奉天之难毎自克责防言致寇由羣臣意指卢杞等帝曰自古兴衰亦有天命今之厄运恐不在人事防极论以为人事治而天降乱未之有也人事乱而天降康亦未之有也夫治或生乱乱或资治有以无难而亡多难而兴治或生乱者恃治而不脩也乱或资治者遭乱而能治也无难而失者忽万几之重而忘忧畏也多难而兴者渉庶事之艰而知敕慎也　又曰栁玭昭宗时以吏部侍郎拜御史大夫尝述家训以戒子孙唐世家法之美以栁氏为称首　宋史曰符彦卿镇大名太祖疑之使王祐察动静祐以百口明彦卿无罪且曰五代之君多因猜忌杀无辜故家国不永愿陛下以为戒彦卿由是获免　又曰太宗尝赐手扎戒谕上官正曰言者君子之枢机枢机之发荣辱之主不可不慎也夫遇事辄发悔不可及傥自恃无瑕而好面攻人之短岂谓喜怒不形于色耶又曰苏易简直禁中以水试欹器太宗闻之因晚朝问曰卿所玩得非欹器邪易简曰然江南徐邈所作也命取试之易简奏曰臣闻日中则昃月满则器盈则覆物盛则衰愿陛下持盈守成慎终如始以固丕基则天下幸甚　又曰仁宗时杨安国尝请书无逸篇于迩英阁之后屏帝曰朕不欲背圣人之言命蔡襄书无逸王洙书孝经列置左右　又曰苏轼在馆阁颇以言语文章规切时政毕仲游忧其及祸贻书戒之曰夫言语之累不特出口者为言其形于诗歌賛于赋颂托于碑铭着于序记者亦语言也今知畏于口而未畏于文是其所是则见是者喜非其所非则防非者怨喜者未能济君之谋而怨者或已败君之事矣　又曰范纯仁戒子弟曰人虽至愚责人则明虽有聪明恕己则昏茍能以责人之心责己恕己之心恕人不患不至圣贤地位也又戒曰六经圣人之事也知一字则行一字要须造次颠沛必于是则所谓有为者亦若是尔岂不在人耶又曰范纯粹在关陕纯仁虑其于西夏有立功意与之书曰大辂与柴车争逐明珠与瓦砾相触君子与小人鬬力中国与外校胜负非惟不可胜兼亦不足胜不惟不足胜虽胜亦非也　又曰亲族有请教者纯仁曰惟俭可以助廉惟恕可以成徳其人书于坐隅　人物志曰宋崔清献与之座右铭曰无以嗜欲杀身无以货财杀子孙无以政事杀民无以学术杀天下后世　又曰周益公必大尝言易六十四卦惟谦六爻皆吉又诵夫子其恕乎一语故平生处己以谦待物以恕　金史曰世宗谓太子詹事刘仲诲曰东宫诸司局人自有常数张设已具尚何増益太子生于富贵易入于侈惟当导以淳俭朕自即位以来服御器物徃徃仍旧卿以此意谕之　元史曰纳延穆呼哩之后也虽居显要而小心谨畏毎诲羣从子弟曰先世从太祖皇帝出入矢石间被坚执鋭斩将搴旗勤劳四十余年遂成功名以故一家防恩深厚可谓极矣慎勿骄惰以堕先人之名尔曹戒之　又曰世祖尊礼国师帝命亷希宪受戒对曰臣受孔子戒矣帝曰孔子亦有戒乎对曰为臣当忠为子当孝孔子之戒如是而已　又曰希宪诫子曰汝读狄梁公传乎梁公有大节为不肖子所堕汝辈宜慎之明纪事本末曰太祖禁牋文颂美谕中书省臣曰古
　　人祝颂其君皆寓警戒适观羣下所进牋文多誉少规殊非君臣相成之道其一切禁止　又曰新内三殿成命博士熊鼎编古人行事可为鉴戒者书于壁间又命侍臣书大学衍义于两庑壁间太祖曰前代宫室多施绘画朕用此备朝夕观览岂不愈于丹青乎　又曰太祖命图古孝行及身所经歴艰难起家战伐之事以示子孙上谓侍臣曰朕本农家祖父皆长者积善余庆以及于朕今图此者后世子孙富贵易骄使观之知王业艰难也　见闻録曰明初庐陵刘公季道以明经被荐拜起居注尝随驾幸中都度清流关上赋诗命百官和公独先就有治定不教生纵逸功成犹遣歴间关之句上谓有安不忘危之意赐银币有差　又曰宣宗赐大臣御制祖徳诗九章曰朕与卿等当思祖宗创业之难守成不易国家安卿等亦与有荣焉一日上登万嵗山坐广寒殿上曰此元之故都也世祖知人善任使故能成帝业泰定以后享祚不久顺帝荒滛纪纲荡然使长守祖宗之法天下岂为我有侍臣顿首曰桀纣之迹殷周之鉴也上曰然　又曰贺钦成化进士与人言论侃侃陈白沙曰得无锋芒太露乎须涵养令深沉和平乃为美耳于是乃作书室于后圃徧书深沉和平之语令有警惕必期至是乃己非吊丧问疾不出最喜教童子曰为其染俗未深而去道不逺也　又曰治十年上屡游后苑侍讲王鏊侍经筵讲文王不敢盘于游田上悟纳之召中官李广等戒之曰今日讲官所指盖为若辈好为之竟罢游　又曰胡端敏世宁尝自赞云信而未孚者多言也正而未谅者多戏也周而若比者好称人之善也恕而若刻者多发人之奸也过有甚于此者轻浅粗疎也然则无一长可取欤曰瞒人之事弗为害人之心弗存有利于国之事虽死不避三者吾将持以终身而前数者气质之偏则亦庶乎其有改也　又曰杨鼎以才堪经理擢户部侍郎恐不胜任书十思于座隅曰量思寛犯思忍劳思先功思让坐思下行思后名思晦位思卑守思终退思早尝语人及诸子曰吾生平无可取者但识廉耻二字耳引年至再　又曰郑端简晓父儒泰授晓经传以诸经史古人成事列其臧否诫之曰如此则为君子如彼为小人公闻教服之终身其毅然必为君子者父之教也　又曰杨文懿守陈为司经局洗马毎进讲必积诚意传经训冀纳忠以感悟上心一日讲武成篇曰鲁论称舜无为而治周书称武王垂拱而天下治然后世人主有深拱禁中委政内侍者召阎乐之祸有髙居无为惟宠嬖艳者启禄山之变何也盖舜武之所以无为者由其举相去凶无一不尽皆常忧劳而有为乃始佚乐而无为也后世人主则孟子所谓安其危而利其菑乐其所以亡者耳左右听者竦然　又曰冢宰李公裕家居子孙谒见者必以买田放债不读书为三戒
  </div>
  <div class="pagination">
   <a href="御定渊鉴类函_page206.html">
    上一页
   </a>
   <span>
    ...
   </span>
   <a href="御定渊鉴类函_page202.html">
    202
   </a>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <a href="御定渊鉴类函_page205.html">
    205
   </a>
   <a href="御定渊鉴类函_page206.html">
    206
   </a>
   <span class="current-page">
    207
   </span>
   <a href="御定渊鉴类函_page208.html">
    208
   </a>
   <a href="御定渊鉴类函_page209.html">
    209
   </a>
   <a href="御定渊鉴类函_page210.html">
    210
   </a>
   <a href="御定渊鉴类函_page211.html">
    211
   </a>
   <a href="御定渊鉴类函_page212.html">
    212
   </a>
   <span>
    ...
   </span>
   <a href="御定渊鉴类函_page208.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
