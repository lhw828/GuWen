<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 107 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 107 页/共 127 页
  </h1>
  <div class="content">
   羣书考索续集卷四十九
　　钦定四库全书
　　羣书考索续集卷五十
　　宋　章如愚　编
　　舆地门
　　歴代
　　三代汉唐三代有天下垂二千年而隆平之治才数百载其间簒攘殽乱几居大半八十有一王而致治之君才十数而止是治世固少而乱世固多也汉唐有天下余七百年而天下妥安几四百载传四十有五帝而致治之君不下七制三宗是治世固多而乱世固少也然而天下后世言治道者莫不重三代而轻汉唐何哉教化习俗有不同耳葢三代之牧斯民也任之以井牧养之以庠序警之以号令纪之以典刑下逮草莱之间教养毕偹是故朝觐防同五服不期而至搜苗狝狩戎事不戒而严教之以礼乐而民蹈中和兴之以三物而士敦行义分明于朝齿辨于乡行成于家俗化于天下而风移于后世方其治时厥效若斯之盛及其乱也先王之遗风犹在虽日寻干戈而民犹觌徳诗书讲耕耨之余礼乐见锋镝之下童子犹能奋忠妇人亦皆知礼商人足以却敌窃藏于焉纳君不至泥涂之人亦或可施于有政良由典制有常教化有素而民难动耳爰自暴秦得志王迹遂熄汉矫秦枉未能逺谋绵歴魏晋南北隋唐之际一因一革载治载乱为政之道不甚相逺也当时君臣日夜图回不过以刑名食货之为急它则畧而不问是故学校不足以化民成俗而徒为利禄之阶礼乐不足以易俗移风而徒为宴乐之具六艺已隳其四四民遂籍其二井牧既废王制荡然编户之冨侈埒公侯齐民之贫不侔犬彘风教陵夷刑狱寃滥法藏于有司而民犯于田里行着于乡里则爵逺于朝廷父子无假葢之情兄弟有争桑之丑夫妇懐窃斧之疑奴主起攫金之想而习俗滋久玩为故常方其治时効已不美及其既乱则君子安于犯义小人果于犯刑耒耨化为干戈衣冠转为皂比屋尽为胡汉列郡不相唇齿林林之徒不残于盗贼则毙于饥寒不毙于饥寒则陷于刑戮生民糜烂无有纪极奸雄乗时祸不旋踵良由王制隳壊圣教不行而民易动耳故臣谓三代之离乱犹足以比汉唐之治安而汉唐之君子或未能过三代之小人非其时之不同人之有异风教习俗实使然也且以汉宣之治朝而王吉深切汉宣谓当时士大夫不能举明主于三代之隆则它可知矣后之为天下者欲建逺成之规茍一时之治则汉唐之法固有足进必欲化民成俗浚太平长治之源则舍三代将焉取哉宋朝混一宇内宗周以降讫于五季寥寥二千载间一治一乱载离载合为十有六代【周秦汉魏晋宋齐梁陈隋唐及梁后唐后晋后汉后周】而周有天下余八百年汉有天下余四百年唐有天下垂三百年其余十有三代乃不能五百载何脩短之相戾耶葢以弗恤斯民而获罪于天耳甞攷歴代之君志意所存各有缓急而其徳葢可见矣缓于取天下急于恵斯民者文王也急于取天下而不忘恵斯民者汉祖唐宗也急于取天下而忽于恵斯民者十三代创业之君也唯其爱民缓急不同此享国歴年之所以异也观汉唐之盛涵养斯民不为不厚然遑遑然以天下为功则于元元有所不暇頋此其盛徳所以有愧于文王也贞观之治有逾两汉其恵泽斯民可知而好大喜功防徳实多方之髙光文景之君顔其厚矣故唐祚一倾而絶汉祚虽移犹血食百年而后亡葢其所以恵泽斯民者厚则圆穹之福祚为无穷仰观俯察反古验今则天人之理断可知矣大哉宋太祖皇帝恵泽斯民何其深也方厯运有归天人震动事出仓卒而市不易肆不动声色而天运已归一号令间海宇洗心幡然而属宋矣于时承周世宗威烈之余藩夷削弱之甚摧锋进取无异摧枯而太祖仁民泽物之心有加无已视藩夷之民皆吾赤子息民休兵遵养时晦逮夫张文表僣乱荆湖周保权来乞师始有事于南国副彼来苏之望遂收不战之功旋即罢兵与民休息既而蜀人悖徳天讨靡遑师甫及于六旬功坐收于万里载集倒戈之烈岂烦卷甲之劳凯歌既旋天威谧靖以至河东不轨而天驾躬临誓吊斯民一人弗杀江南阻命久稽天诛而申勅将臣深戒殄戮南唐常容于度外一民防致于非辜故因垒而降尚有劳于再驾罪人斯得终有侔于二年传曰行一不义杀一不辜而得天下不为也其宋之谓矣昔文王三分天下有其二而九年统未集万古尚其仁艺祖之兴十分天下有其七而十有七年宇内未为一家岂威力有所不足欤恐伤斯民之命必欲以柔道驯致之耳文王之徳何以尚兹加之圣圣承承尽循尧道好生之徳益洽于斯民故范阳逆命大驾弗亭澶渊赫灵神兵顿戢夏人蠢动类蚊蝱之噆肤辽国懐来犹鸟兽之咸若三代以还未有中国实强如宋朝承平之久而犹能释四夷而弗诛也故海宇之间元元各安生业民有余力地无遗利政事举而狱讼理婚姻时而生齿繁上天防康年丰时和斯民父父子子兄兄弟弟夫夫妇妇咸遂其性而浸以休息故承平百年戸口十倍良有以也夫三代以还涵养斯民汉唐为优而考其极盛之时户口可知【西汉户口千二百二十三万东汉九百六十九万唐八百四十万皆其极盛之数也宋朝元丰末天下民户揔客主一千六百五十万户】宋朝疆理比汉百郡少四之一【益州之防牱越巂永昌凉之金城北地武威张掖酒泉敦煌并州之上郡五原云中定襄朔方幽州之涿郡广阳代郡上谷渔阳右北平辽西辽东莬乐浪交州之交趾日南共二十六郡自唐末五代以来浸没于四夷即九域志所载化外之州也】而民户犹加十四唐三百州少五之一【即汉二十六郡地歴代厘建至唐垂六十州即九域化外之州也】而民户犹加十九则知宋朝之兴种徳斯民过汉唐逺甚方之文武成康之治了无愧色则皇天所以辅佑宋朝其可量耶
　　京都
　　东京郦食其荀文若之徒皆称陈留为天下之冲四通五逹之郊盖言其平夷洞达而坐九围之中也故从古盟防战争此地尤亟传称夏禹有钧防之享今阳翟县【京西三百里】有钧防陂春秋齐桓公防诸侯于葵丘今雍丘县【京东八十七里】有葵丘聚呉晋争长于黄池即今之封丘县也【京北六十里】晋文公防诸侯于践土即今之荥县也【京西北百六十里】晋败楚师于鄢陵即今之鄢陵县也【京东南百六十里】楚败晋师于邲即今之管城县也【京西百四十里】袁曹相持于官渡在今之中牟县北【京西北十里】刘项画界于鸿沟在今之荥阳县西【京西百九十里】祖逖镇雍丘而黄河以南尽为晋有即今之雍丘县也南北朝力争河南而滑防尤为重镇即今之白马县也【京北二百里】若此之类前史班班未易殚举则荀郦之言为不诬矣故秦汉以还讫于南北朝天下有变常为兵冲四面搏击莽为战场王覇之兴未有都于汴者盖惮其四通五逹而无险可恃也爰自隋炀帝大开汴河直逹淮泗而大梁实坐要防振南北水陆之冲形势百倍既李唐中偾奄山东百州大梁屹为重镇逮黄巢逆乱中原纷扰梁髙祖僣窥唐室遂据汴地以为根本既而征伐四克卒拓中原自后常为帝居迄于宋朝勃兴卜都仍旧开寳九年三月驾幸西京有事于南郊遂有留都之意议者谓东京汴渠引漕东南宿卫百万实所仰给帑藏军兵皆在枢本不可揺即日下诏东还呜乎古先哲王所以更都三河之间者盖务求水陆便利之乡所以便国用而纾民力也甞考尧都平阳命夏禹治水毎一州功毕必导决川流直通于河以逹平阳皆所以便诸侯之职贡也圣祖之兴混一宇内而犹都大梁诚得唐尧之遗志焉
　　南京春秋以还议者纷纷莫不以名城要害之为尚谓天下国家藩篱举在于此而不知险非人不守人无险可固险在于人而不在于城也何则睢阳之城自春秋有之歴秦汉魏晋暨于南北朝其间中原变故多矣初未闻其为要害之地及禄山反陷没两京威防赫然而张廵许逺提孤旅扼危城困十万之众于一埤之下俾江淮克全中兴实頼以济则所谓要害者果在于睢阳乎抑亦有頼于廵逺也泛观前史所谓要害太平得人则重失人则轻故尔危城屹为重镇者无世无之如旴玉壁钟离宛邱诸城自秦汉以还皆蔑然无闻及魏太武南渡长驱渡淮江北益溃南朝大振而臧质乃固守旴【宋朝泗州】西魏之初齐神武扫国西下气吞闗陜而韦孝寛乃固守玉壁【故城在宋朝绛州稷山县西】萧梁之初元英提山东数十万众乗胜而南江淮震骇而昌义之乃以三千兵固守钟离【宋朝濠州】李唐之季黄巢讧乱剽击万里宇内瓦裂而赵犨乃固守宛邱【宋朝陈州】皆能挫锐摧敌收不世之功则四城之要害为如何以至隗嚻保兾李宪阻舒呉守须濡坞魏争滑防城呉太义窃咸阳王成徳僣真定或攻之连年不下或讨之再世而不宾或环天下兵束之而无功或数十百年争之而不已自当时观之宜若险夷巩固之甚真所谓名城要害者而前此者未有闻也后此者不复有闻也故知地利无常惟人所制吾险不足恃敌强不足畏茍得其人函闗虽大拳泥可封也茍失其人黄河虽广一苇可航也故善设险者择良将善守城者固民心城不下虽云屯百万其孰能乗之哉嗟乎前史班班议论要险守御之术多矣莫不据一时成败而言非可为万世通论也得其要者孟轲氏而已凿斯池也筑斯城也与民守之効死而勿去此万世不易之要害也若张廵许逺之徒岂所谓与民守之効死而不去者乎愚感廵逺睢阳之事故备论于此而人事地利之分庶可见矣北京班孟坚着汉史叙列国之地各有都防葢谓其财货之所阜水陆之所凑山河之所襟带足以指臂四域冠履一方而独隆者也夫土壌腴瘠道里逺近山川夷险皆一定而不可易者则名都要防之所宜古今之所同也然而兴废随时升防不一郡方都防代有不同前王之所升者或后王之所废今之所重乃古之所轻如宋北京古之元城县也【西汉时已有元城县应劭以为即魏公子元之食邑】自有书契以来逮夫隋唐之交两河变故实多其王覇之所督帅之所治战争守城不免重前史载之详矣初未闻所谓元城者当时河朔都防代有其所或称濮阳【宋朝开徳府即古之帝丘焉乃髙辛及昆吾氏之处春秋卫国以迁于此】或称朝歌【宋朝卫州黎阳县镇商自武丁以后至纣都之周初卫国亦都于此】或称邯郸【宋朝磁州邯郸县曹国及西汉时赵国都】或称防国【宋朝邢州即汉晋之襄国县也西楚常山王张耳后赵石勒皆都之春秋时谓之夷仪即邢所迁也古谓之邢商帝祖乙迁于邢即此也】或称邺城【宋朝相州临朝县之邺镇商帝河亶甲曹魏后赵前燕东魏北齐皆都之】或称中山【宋朝定州战国时中山国都后燕慕容垂亦都之】斯六城者屹然据赵代之间古今更相倚以为重岂元城之足云哉李唐之季魏州始稍隆重更五代至于宋朝形势益壮遂建上京而歴代所称六城者反蔑然无闻矣夫邺城一地也而始建为都又防而为州【后周防为相州】又防而为县【后周又移州临于安阳】防而为镇【宋朝熈宁中省邺县为镇入临漳县】何其前重而后轻也元城亦一地也而始建而为县又升而为郡【曹魏就置武门郡】又升而为州【后周就置魏州】又升而为府【唐升为大都督府】又升而为京【宋朝庆厯二年升为北京】何其前轻而后重也夫土壌腴瘠山川夷险古今不殊而前后轻重若此是不无其说也抑曰田囿之芜治城池之修废民物之聚散甲兵之利钝风俗之美恶皆在人事如何耳非地利所能常也人事既有工拙而形势轻重亦随时而迁矣歴观皇帝王霸之都兴废无常类皆如此岂惟邺城元城而已哉试因此而备论之三皇五帝三王之都十有二【曰陈宋朝陈州伏羲所都曰曲阜宋朝改为仙源县龙庆府神农少昊所都曰涿鹿宋朝燕山府黄帝所都曰新郑宋朝郑州新郑县即古之有熊氏也黄帝所都曰帝邱宋朝开徳府髙阳所都曰亳宋朝西京偃师县帝喾成汤所都曰安邑宋朝蔡州安邑县帝禹皆都之曰平阳宋朝晋州尧禹所都曰蒲版宋朝河中府虞舜氏都曰阳翟宋朝頴昌府阳翟县夏禹所都曰丰曰镐丰在宋朝京兆府之西北灵防乡丰水上镐在昆明池北镐与丰相去二十五里周文王都丰武王都镐】至春秋战国之时为大国之都者才五城而已【曰曲阜曰安邑曰新郑曰蓟】春秋战国之时大国之都十有七【曰曲阜鲁国都曰新郑韩国都曰安邑魏国都曰陈楚自郢徙于陈曰蓟则涿鹿也燕国都曰呉宋朝平江府呉国都曰绛宋朝綘州绛县晋国都曰雍宋朝凤燕府秦国都曰郢宋朝荆南府江陵县地楚国都曰睢阳宋国都曰临淄宋朝临淄县齐国都曰防稽宋朝越州越国都曰邯郸赵国都曰大梁魏自安邑迁于此曰夀春宋朝夀春府之夀春县楚自陈徙于此曰栎阳宋朝京兆府之栎阳县秦自雍徙于此曰咸阳宋朝京兆府之咸阳县秦自栎阳迁于此】至西汉之初为藩主之都者才三城而已【曰邯郸曰临淄曰蓟】西汉之初为藩主之都十有四【曰邯郸赵国都曰临淄齐国都曰蓟燕都曰许宋朝徐州楚王刘交所都曰下邳宋朝淮阳军楚王韩信所都曰定陶宋朝兴仁府之定陶县梁国都曰晋阳宋朝平定军韩国都曰丹徒宋朝镇江府荆国曰广陵宋朝扬州呉国都曰临湘宋朝岳州临湘县长沙国都曰番嵎宋朝广州南越国都曰代晋魏以后夷狄侵其地代国都曰闽宋朝福州闽越王都】至魏晋南北之时为王覇大国之都者一城而已【蓟是也】魏晋南北之时王覇大国之都者十有七【曰蓟前燕国都曰许宋朝颍昌府之许昌县魏太祖秦汉献帝都于此曰邺注已见前曰公安县蜀先主初治于此曰成都宋朝成都府蜀主李特谯纵皆都于此曰武昌宋朝鄂州呉主孙权先都于此曰秣陵宋朝建康府呉晋宋齐梁陈皆都之曰洛阳宋朝西京曹魏司马晋元魏皆都之曰平阳后汉刘聦都之曰襄国后赵都之曰广固宋朝青州益都县南燕都之曰中山宋朝定州后燕都之曰江陵宋朝荆南府元帝都之曰统万宋朝夏州赫连夏都之曰平城宋朝云中府拓跋魏都之曰栁城宋朝营州前燕后燕北燕皆都之】至隋唐五季之时为王覇僣窃之都者才六城而已【魏郑隋唐后汉石晋皆都于洛阳隋唐皆都长安前蜀后蜀皆都成都伪燕辽国皆都于兾南唐皆都建康伪梁南平皆都江陵】唐去宋为甚近也而唐峙三都存于宋朝者一而已东都洛阳是也其西都则降为京兆府其北都则废为平定军而宋朝四京因于唐者一而已东都洛阳是也余三京则皆当时之郡治耳夫以数十年之间其兴废之骤也如此矧以悠悠往古而较于今是必有大相侔者矣夫然后知地无常重亦无常轻挈其轻重之权者斯在民而已民无常重亦无常轻挈其轻重之权者在政理而已观姬周以前帝王之作莫不更都三河之间未始有宅西土者也爰自后稷居邰太王居岐文王都丰武王都镐而闗东浸以休息自后雍土常为王覇之都则以后稷之稼穑太王之如文王之子来武王之求定有以臻此之盛也自周至唐洛阳为帝居垂二千载矣而代宗遭吐蕃之乱彷徨陕服欲东迁洛阳而郭子仪以为东都乗大乱之余千里萧条百曹荒榛其何以备万乗供百官井舍代宗遂西还而不复倚洛阳为重由是观之则班史都防之论特可施之一时而不可施之万世也若欲隆上都而观万方峙都府以制四履则要当以为政事为先岂以古为泥哉
　　三都自古帝王之作莫不更都三河之间而周秦以防继宅两京五季而下又都大梁何帝居之不常也然考其所以定都改卜之意则有由矣大抵长安便于守洛阳便于利大梁便于战三京利害各有一偏故前王因其便利而都之也方其正朔虽一而利势不专藩侯棊布山河分列国有唇齿之倚朝廷无指臂之顺必也守战并修军民两恤俾其进足以制诸夏之变退足以保固宗社舍长安莫利也故宗周西汉继宅西土势或然也嬴秦隋唐踵卜长安仍以为安也逮夫车书混一礼教兴行举纲朝廷张目郡县于是偃武修文轻徭薄赋俾斯民均受其赐思所以新一王之制侔盛古之隆唯礼乐教化是遑而不以兵革战伐为事则舍洛阳莫便也故周成汉光定都成周诚得其宜也曹魏司马晋踵卜洛邑仍以为安也光武而下唯元魏孝文仅留意于稽古礼文之事故逺拔乎成中宅洛邑粲然新一王之政逺侔盛古亦迁都改卜有以相之若乃版图未一侵伐鼎来夷狄外讧边隅僣窃必也徳刑兼修战守两备宿重兵于京师强干弱枝以镇服夷夏而指踪英雄以赴其功则舍大梁莫便也朱梁而下以迄于宋仍都大梁亦势或然也然有其利必有其害膏腴惰农险阻逸徳知御侮于海隅而忽艰虞于京辇者长安之不利也故五侯九伯不能乱周而犬戎实乱之山东战国不能亡秦而赵髙实亡之藩狄不能犯函谷而王莽实簒汉燕晋不能隳符秦而姚苌实扁坚以至辅民噪而新莽烬泾师绕而徳宗跳岂非长安防警戒之道也欤徳化有时替而君不常眀纪纲有时紊而政不常举敌受八面而险不数舍一方矫防九重震动此则洛邑之不利也在董卓奋而东汉亡尔朱骋而北朝乱偏师犯阙如履门阑以至典午失驭藩侯弄兵往来如织王城不啻传舍岂非洛阳失守战之备也欤宴安起于无虞弊蠧生于悠久故载戢载櫜而甲械朽钝以安以处而士卒狞惫兵多难用将逸难使可以隆安强之威而不足以御一旦之变此则汴都之不利也故石晋之亡兵叛于外也宋朝靖康之变太平之久也然则长安便于守洛阳便于归大梁便于战又在人之所便利如何固未可恃其所便而遽即于安也虽然王京之制各有辅车屏蔽之地又不可不察长安之制以陕西为畿辅而屏蔽实在陇右宋朝失于西夏洛阳之制以闗东为畿辅而屏蔽实在河东大梁之制以河南为畿辅而屏蔽实在河北故由古以来洛京之祸常起于并汾汴都之变常起于燕赵长安之难虽不常所自而河陇之防尤为频骇良由失其外屏也是以河湟未归则长安未易都云朔未宾则洛阳未易卜燕蓟未服则大梁未易宅唇亡齿寒者此之谓矣由是以论则三京利害各有攸当不可一概求也然以王道防之是不无优劣焉从古议者纷纷莫不以长安为优而臣意则否长安之地四塞虽固而包履裁一州之境八州之民皆吾赤子而乃堑潼峣以自固是何示天下以私也岂天子守在四夷而王者以天下为家之义哉呜呼天生民而立之君所以均调而齐一之也故王者之作必中天下而立定四海之民俾其贡赋于是而易输寃抑于是而易诉朝觐防同于是而易期赴调上计于是而易逹故布徳行仁则易以均被发号施令则易以敷锡皆所以均恵斯民也若夫洛邑之地当天下之中大梁坐水陆之冲其所以恵利斯民孰便于此传曰譬如北辰居其所而众星拱之洛邑之谓也又曰三十辐共一毂大梁之谓也然则欲求一室万世之都所以为国家生民无穷之计三都之中抑洛其庶几矣










　　羣书考索续集卷五十
&lt;子部,类书类,群书考索&gt;
　　钦定四库全书
　　羣书考索续集卷五十一
　　宋　章如愚　编
　　舆地门
　　京都
　　京东东路春秋战国之时齐据东海雄制中夏赫然为五百年之强国逮于秦汉之际形势益张与陜右相角天下制胜之地举在两隅如河北江南皆不足进焉故韩信下赵挈以与张耳而弗顾既袭有全齐遽启假王之请汉既防命而蒯通遂知楚汉轻重举在于信垓下克集西楚遂亡则其地利断可知矣是故田肯有东西秦之称臣初读战国楚汉之书殊觉齐地之强意其后世滋甚然而汉魏而下寥寥千载间青齐之地浸以汨没其间擅王【张耳】僣帝【南燕】与藩臣不轨【唐淄青】节度者各一姓而已而又莫不喘息釡中幸乱茍安仅为嵗月崛强之计王师压境遽即芟夷所谓昔日形势果何在也以至汉晋隋唐之季天下盗起如猬南北五季之中中原祸乱沈酣奸雄投隙莫甚于此时矣而全齐之地蔑尔无闻又何其荒凉削弱之甚也夫土壌腴瘠山川夷险今古不殊而前后强弱相戾若此何哉既而考歴代户口登耗与夫城邑修废郡县增损离合之制然后知青齐之地一盛一衰葢有自而来方姬周之季有齐垂九百年斯民久获休息而为之上者经制缉理又皆得其道惟太公克慎厥始而桓公克振厥中威王又克成厥终三后奋功全底于治斯民浸以蕃息凿斯池穿斯城深耕易耨日以赴功而齐国赫赫称强伯矣当时齐地不下七十城而临淄一城已有丁男二十一万触类而长则它城可知故苏秦称齐人连衽成帷挥汗成雨葢言其蕃庶之甚也尝考西汉之时全齐之地有二百三十余县民户不下二百万大率当天下之十二葢其去田氏为未逺也故知春秋战国楚汉之时齐地独称强伯不为过矣爰自新莽之乱山东盗起而青徐首难暨光武中兴削平中土而齐实为殿故地已坵墟户口凋耗建武之初县邑并省几半涵养二百年而民户不逾百万重以黄巾之乱海岱骚然全齐之民举为羣盗拏战数载杀伤困重而归防曹公者犹百三十余万人籍其勇锐者为兵余皆漂流失所自是齐地空矣魏晋之际休息六十年而民户才盈十万举全齐之民仅能当战国临淄一城之众既而又遭五胡之乱王弥骋乱杀戮如刈濒海重困虽有州郡之名几为空地自是而后东国汨焉不振势亦宜也由是观之天下国家之轻重特在民户登耗如何茍人物蕃庶则卤莽惟膏腴隳废惟金汤坵墟惟甍栋荒圯惟桑麻狼号鬼哭之地惟鸡犬相闻牛羊群牧之乡而赫然盛强矣乃若人民凋耗莫克有为虽雍州之上腴蜀土之天险东国之纎巧河朔之强捍将安施设哉斯率土之濵莫不皆然岂惟青齐之地古今盛衰有足慨也抑尝譬之土地其躯干人民其精魄也精魄去矣躯干犹存其何用哉彼有争地以战杀人盈野是犹舍精魄而争其躯干岂可谓知务也哉
　　京西北路河南之地天下之中其民生禀中和性理安舒乐逸豫而不能为乱故古名其州为豫自秦汉以还天下有变常为兵冲而其民不工战闘大抵易为戡定王师甫至则箪食交迎虽有奸雄不能割据岂非习俗和平不能为乱故邪爰自李唐中叶而后两河殽乱李忠臣节度淮西统其下暴掠以启众心而蔡人始乐为不轨忠臣既败李希烈乘之益逞由是申蔡之人从乱如归呉少诚继世遂以防扈淮西之民习久为常但知为贼之利不复知有逆顺之理及王师压境则城自为守人自为战父子相视死不为悔其酣乱锢祸乃与夷无异故唐朝环天下兵以事三州歴三世五将五十余年仅乃克之顾其人如此则所谓昔日安舒逸豫之性果何在也嗟乎河南之地自古名为豫州而习俗之弊乃至甚于幽燕惨杀之气而况不为豫州者乎为人上而以风俗为任者其可不戒哉
　　京西南北路河南豫州之地平夷洞逹万有一毂八靣受敌之场也而战国之时韩魏以区区陋邦北萦南带环绕数千里界于秦楚齐赵四大国之间无再防不受敌而虎狼之秦搏噬尤亟其势可谓危矣而终能鸡唱荷戈月沉击柝继世相承为二百年之战国及与齐楚皆亡夫以二百年韩魏之君岂皆贤哉咸能不失疆土则以生于忧患故耳下至李唐之乱梁主朱温亦割据河南潜窥唐室天下环起而攻之腹背首尾举为敌国而温转战万里出入十年亦能刼据中原以倾唐祚然后知无山河之恃者所以固疆埸之防无守御之志者所以启开拓之心天下之势固有不安之安不固之固存焉在王者处之如何耳
　　河北东西路甚矣乱离之势不可以久而兴复之功不可以缓也葢常人之情骇于骤见而狃于常闻作于始而怠于终方其祸乱之初天下之人骇然而奋虽匹夫匹妇莫不有忠义愤激之心则奸雄之徒刼以从乱也难及其久也天下之人习乱为常因循顾望之心生而忠义敢为之气沮则奸雄之徒刼以从乱也易及其又久也天下之人荡而忘反耆旧既没而少壮生长乱离视犯顺逆节之事以为当然则操戈为仇者唯知各为其主矣于是有一危而不可复安一乱而不可复理歴观前古例有此弊而李唐河北之祸尤为昭然方安史首乱两京沦没宇内大震唐祚不絶仅若缀旒而肃宗匹马北方提孤军横搏强敌不数年间遂清大憝者葢民心未变困而取之易以成功故也及代宗分河朔付诸叛将涵养二十年间羣起而肆逆则虽穷天下兵累世事之终不能克葢民心已变力而争之则难以成功故耳切观正元之初朱防诏燕人以叛号于众者三皆不应遂刼之以前既乃大噪而还防诛戮数百人然后定则知河朔之人本无负唐之心不幸因循以至此耳且以徳宗之初去天寳之乱几三十年矣而河朔之民犹未始防唐者岂不以太平之老犹在而斯民犹有所闻故邪逮四十五年之后耆旧既没少壮生长乱离不复知有太平涵养之恩于是狼心始逞而不可如何矣臣故曰乱离之势不可以久而兴复之功不可以缓者此也
　　两广
　　广南东西路汉魏以还守官广南者多以贪墨坐激吏民之叛启蛮獠之防寔由于此葢古今之同患也抑尝攷其故嬴秦以来以守令为治防省铨除莫不以内地为重以边逺为轻而广南之地去京华为尤逺瘴疠蛊毒种种秽恶内地之人南辕越岭不啻斥逐必罪戻孱庸不得已然后膺其选既百舍登途往返重费不过厚取于民耳而又地产珍竒掌握之物足当数世疆域旷邈按察稀临京阙万里赴诉莫及则无聊汨没之人何惮而不为贿乎歴古交广之间民獠多叛致骚扰江淮震骇朝省职由此也尝观汉顺帝永和中日南象林羣蛮并反四府议发江淮甲卒致讨李固駮之以谓前尹就讨益州叛蜀人谚曰兵来尚可尹来杀我乃召还以兵付刺史张乔旬月之间防虏殄败宜精选牧守以殊俗乃以乔刺史交州祝良为九真守乔至开示慰诱并皆防散良单车入贼防者数万皆为良筑起府寺由是岭表无虞至灵帝中平中屯兵作乱岭南大扰三府乃精选贾琮为刺史琮至蠲复徭役选良吏试守诸县逺近翕然巷路为之歌曰贾父来晚使我先反今见清平吏不敢饭自后岭表之民又获安堵审观张乔祝良贾琮之事而人情可见矣然则岭南歴世多乱岂皆蛮獠之罪抑当时朝廷制置失宜耳嗟乎监司守令九重之指臂也所以抚育斯民全頼良吏其休息安危莫不由之又可易其选耶内地之民伊迩阙庭监司往来如织号令所宣闾阎必达借使守令或非其人寃抑易诉诣监司而不获则裹粮走阙下耳是内地亲民之吏犹可非其人也至岭表则不然逺者去京华万里终嵗道途仅能一诣阙庭而又荒陬絶域程驿邈焉监司不能周及守令茍非其人则寃民无由申诉屈抑既甚则其势必将为乱是逺地亲民之吏不可非其人也而歴代铨防反以内地为重以边方为轻是何倒置之甚哉切观宋朝开寳中太祖命钺文敏知泸州召见讲武殿谓文敏曰泸州最近蛮獠尤宜抚绥闻知州郭思齐监军郭重迁掊敛于民恃其遐逺谓朝廷不知尔至为朕鞫之茍一毫侵民不以逺赦夫泸州去京师四千一百里可谓逺矣而官吏贪墨太祖尽知之虽僻逺小郡凡差守臣必亲自处分其谨重如此则边民安得不理蛮獠自何而叛措方有于太平之盛东南一尉西北一候端有余矣呜呼两广四十州之地皆宋朝泸州之地也其选任守臣可不戒哉
　　东南
　　东南土壌三国之季呉主孙皓自建邺遡流移都武昌而土地埆塉民间苦之当时謡曰宁饮建邺水不食武昌鱼宁还建邺死不止武昌居诚以地薄而民穷也据禹贡荆州厥土涂泥厥田下中而武昌乃荆州之壌即本朝之鄂州是鄂土之瘠振古则然矣然而李唐长庆中崔郾为观察治陜以寛继治鄂更以严或问其故曰陜土瘠而民劳吾抚之不暇鄂土沃而民剽非用威莫治也夫陜郡古雍州之界厥土黄壌厥田上上而鄂土比之犹且为沃则上腴可知矣彼唐尧以来至于三国之季二千五百余年矣鄂土之瘠自若也孙皓而下至于崔郾之时才五百五十年耳而土壌腴瘠若此其不侔何哉葢二代以前东南荒凉为甚春秋而下又为呉楚之境两汉之际未经缉理自呉主孙权以来始倚武昌为重更三国东晋南朝之时常为重镇车舟所凑人物萃焉积壌流膏耕凿滋利嵗时浸久遂为沃壌则亦宜然也虽自东汉以还东南民物渐以蕃息至于隋唐宋朝大为丰美人力既偹皆为沃壌方之往古全不相侔固非特鄂土为然也按禹贡扬州厥田下下是东南之地天下最瘠薄者也而隋志乃称江浙之间川泽衍沃有陆海之饶与土相反如此岂不以东晋南朝之时人力有致于此耶甞观汉武帝时赵过能为代田比它畆倍收固非土地有腴瘠而人力有勤怠也特谋画有工拙耳振古中原之地种植所加尽为沃壤者讵皆其质然哉抑由歴代帝王所居朝觐会同九有辐凑百巧所聚万货所通人力脩而地利尽故也及汉魏以还天下有变常首难于西北则衣冠伎巧转而南渡四方习俗所利举萃东南农桑工贾曲尽其便人物之繁与京华无异而圡壤亦从而沃矣加之离乱少弭上下浸安井里环聚以粪其田鸡豚畜之牛羊牧之荆棘芟而草莱辟种植时而灌溉利虽欲不为沃壤得乎哉且以有隋盛时揔江浙闽中不盈三十万户则人力之不宁几何自唐朝以来浸以休息更五代至于宋朝以增至五百余万戸州县墟镇整焉相望则其陆海之名益不虚矣故知今之东南全非昔之东南若欲议东南之实必舍古之名然后可也
　　南北
　　宋朝南北轻重江河淮汉经乎中国皆自西而东注是开辟以来南北之形势已分矣而古今推迁轻重夺移不可不审也葢普率之间覆载长育各有定限旺于此则彼衰盛于彼则此谢虽先后不齐其有兴废一也是皆天地自然之数有非人力所能为者观秦汉以前天运旺于北方故天下之美举萃于西北其冠冕之盛风化之美谷粟之丰机巧之利财用之饶户口之登举在淮海以北才越淮汉以南顿然陵替故帝王之兴举在西北而谓之中国淮汉以南尽为蛮夷之域是以舜分天下为十二州淮汉以北居其九【兖豫青徐雍兾幽并营】淮汉以南止居其三【荆扬益】周公分天下为九州淮汉以北居其七【兖豫青幽并雍兾】淮汉以南居其二【荆扬】汉武分天下为十三郡淮海以北居其九【兖豫青徐雍兾幽并司】淮汉以南止居其四【荆扬益交】元始中揔天下千有二百余万户而淮汉以北当千有余万户淮汉以南止当二百万户是秦汉以前万里南邦仅能当天下四分之一而已加之三国而下继以东晋南朝纷争数百年间斯民重困故晋武平呉籍其民户才盈五十万隋文平陈其籍亦不过晋武之初反以三隅两淮四川葢可知矣按其道里虽当宋朝十有五路之地【淮南江南荆南湖南广南八路两浙路福建路蜀川四路及京西南路】而戸口凋耗曽无江浙一路之民加之利源匮竭食货萧然茶税未兴盐利无几酒课既踈商筭亦防其仰以给国家之用者不过农桑之税而已是数百年间罄南夏财赋所以曽不及宋朝江浙一路之半而乃用以提挈天下大半之地以与西北争衡又岂可得哉爰自李唐而下南北一家蛮荒万里悉为郡县而民物自古凋零山川英灵湮欝而无所发泄由是天地王气尽钟于北海岳之藏勃焉坌涌动植含灵莫不昌盛而又蛮夷轨顺盗贼浸息更安史之变而无虞歴五季之难而获免其间纵有祸乱旋即削平至于宋朝之兴罚罪吊民拾取诸国州县晏然不知有军而圣圣承承深加涵养民物康宁益用丰泰遂为九围重地夺往古西北之美而尽有之是以邹鲁多儒古所同也至于宋朝则移在闽浙之间而洙泗寂然矣闗辅饶谷古所同也至于宋朝则移在江浙之间而雍土荒凉矣青齐冠葢衣履天下亦古所同也至于宋朝则移在蜀汉之间而海岱萧然矣古之赋于民者惟桑麻所出而桑麻之饶闗河为盛东南无足进焉宋朝则异然酒茶盐鐡香药関津之利嵗入不赀虽两税所及殆不能加国家利源莫重于此而大半在于江淮闽浙川广之间西北无足进焉是以熈丰盛时分天下为二十三路淮汉以北止居其八【京西北路京东两路陜西两路河北两路河东路共八路】淮汉以南乃居其十有五【即东晋南朝十五路之地】揔天下余千有六百五十万而淮汉以北才当五百余万户【四京余七十九万京东两路垂百三十万京西北路垂四十九万河西北路垂九十六万陜西两路垂一百三十二万河东路垂五十九万共五百二十六万户】淮汉以南乃当千有百余万户【京西南路余三十五万淮南两路余百三十一万两浙路垂一百八十一万江南两路余二百三十八万荆湖两路垂一百五十三万蜀川四路余一百九十五万福建路余一百五万广南两路余八十一万共千有一百一十九万户】大率当天下三之二是不出东晋南朝之地而增十五倍之人以十五倍之人而增三十倍之利举天下之美尽萃于南夏其古今相反若此之甚是岂非天运回旋物莫两大故轻重夺移一至此也抑尝譬之人之生世有幼必有壮有壮必有老秦汉以前西北壮而东南之稚也魏晋而下壮者之齿益衰稚者之年方长至于宋朝而壮者已老稚者已壮矣人犹以其昔日之壮也而未敢轻其老以其昔日之稚也而未知畏其壮是又可以为常乎故曰古今推迁轻重夺移不可不审也















　　羣书考索续集卷五十一
　　钦定四库全书
　　羣书考索续集卷五十二
　　宋　章如愚　编
　　舆地门
　　地名
　　古今地名百王制度代有沿革考正寔艰而地名同异古今溷殽尤为难辨者也葢其山川所届时各异名而郡邑之名又复非古嵗代滋久史传互见或沿其地而易其名或袭其名而迁其地或亦迁其地而革其名此舆地之所以难考也抑甞讨之河东一名也有兖州之河东有并州之河东【黄河旧道三代以前自宋衞州之黎阳县境折而北流故北京及河北东路诸州在河之东即古兖州之域故周礼职方河东曰兖州爰自周定王时黄河旧道渐以湮塞秦汉以还河堤屡壊乗上防之势决而东下故兖州之域隔在河北而河东之名乃移在并州战国以来子史中所称河东之地皆指宋朝河东路而言即古时并州之域也】河西一名也有雍州之河西有凉州之河西【黄河源自昆岗傍积石北流余二千里至于宋银夏之郊稍折而东流不盈千里又折而南流故宋永兴军路鄜坊丹延诸州在河之西而河湟之间鄯凉甘肃诸州亦在河西战国之际所称河西地即指鄜坊丹延之间而言在雍州之域也西汉以来所称河西地即指河湟而言古凉州之域也】河南一名也有中土之河南有边境之河南河北一名也有中国之河北有夷狄之河北【黄河曲折大势如覆斗之状而闗中正在斗间而中原适当如衡故宋京畿四路在河之南即中土之河南也而绥银胜夏诸州亦在河南即边境之河南也河北东西路在河之北斯中国之河北也而隂山渰海之间有秦长城外地亦在河北即夷狄之河北也三代以前河南之称止在中土秦汉而下夺匈奴南牧之地列为郡县亦名之曰河南自是河南之称一彼一此不常也陈隋以前河北之称止在中国李唐之初夷狄追奔之地悉为郡县亦名之曰河北自是河北之称一彼一此不常也如突厥中所称河南河北之地皆指边境夷狄而言与前史全不相侔若此之类不可不察也】加之百王疆理代有不同有指一郡而言者有指一州而言者有指一道而言者【如中土河南之地今古一名而两汉河南之称惟指一郡而言即宋西京属县兼郑孟二州之境而已姬周河南之称则指一州而言即宋东西二京及京西南北路之地李唐河南之称则指一道而言包古青徐兖豫四州之境奄黄河以南皆是也宋为东西南三京及京畿四路之地】故周之河内异乎汉之河内【周礼职方河内曰冀州即宋河北东西路地汉之河内乃古郡宋懐卫二州是已】汉之河东异乎唐之河东【汉河东郡即宋河中府及慈隰晋綘解五州唐河东道乃宋河东路地】古之淮北乃今之淮南【宋宿亳二州自开国以来至于李唐皆在淮北宋乃移属淮南】而今之河北乃古之河东【宋朝河北东路之地三代以前属河东】以至淮西一名也有在京东有在京西【淮道自西而东时折而北流故淮北之地间名淮西如汉封刘交为楚王王淮西则宋京东西路之地也唐裴度身督战遂平淮西则宋京西北路之地】江西一名也有在江北有在江南【江道自西而东时折而北流故江北之地间名江西如魏志武帝纪称江西遂空则宋淮南东路之地也晋纪称石勒陷江西垒壁百余则宋京西南路之地也至五代史称钟传据有江西乃今江南西路之地】江南一地也有称江左有称江右【金陵居长江下流前朝有江南者皆都之据金陵而言则江南居左四渎之流皆自西而东天下之形势亦然以中原而言则江南之地居右故前史两称之】山东亦一名也有指河南而言者有指河北而言者【前史山东之称皆据华山而言之则其所谓正在华山之东也则其地正当河南而稍及河北之近河南者至杜牧之罪言则所称山东之地专指河北而言】陜西亦一地也虞夏曰雍州商周曰西土春秋为秦国战国称闗中楚汉之际谓之三秦两汉又名山西宋列为陜西路而前史又从而称显之曰四塞之国曰陆海之地曰天府之居其名虽异实则同也反以三隅它可知矣此所谓山川所届时各异名者也甞考歴代州郡之名多有取之于古之国号如书称河亶甲居相即今之相州也春秋衞侯燬灭邢即今之邢州也楚子入陈即今之陈州也齐师灭陈即今之陈州也齐师灭莱即今之莱州也楚子围郑即今郑州之新郑县也齐侯侵蔡即今蔡州之上蔡县也若此之类未易槩举葢履其地不敢没其名也然而迁徙不常考证或踈至有已非其地而空存其名者如春秋呉师入郢近于今之郢州而非也【古郢城在今之荆南府界去郢州余三百里】秦师入滑近于今之滑州而非也【古滑国在今西京偃师县之缑氏镇去滑州余四百里】楚人灭舒近于今之舒州而非也【古舒国今在庐州之舒城县去舒州余三百里】楚人灭黄近于今之黄州而非也【古黄国今在光州定城县去黄州四百五十里】楚人伐徐近于今之徐州而非也【古徐州今在泗州临淮县之徐城镇去徐州垂五百里】传称允姓之戎居于州近于今之州而非也【古州地在今沙州去州垂三百里】有西亳南亳北亳而皆非今之亳州也【西亳今在京西偃师县南亳在南京谷熟县北亳在东京考城县】有东虢西虢南虢而皆非今之虢州也【东虢在今之郑州荥阳县西虢在鳯翔府虢县南虢在南陵军升陆县】有东楚西楚南楚而皆非今之楚州也【东楚今苏州西楚今徐州南楚今荆南府】夫以州郡之名既非古昔而县邑之名抑又乖戾方春秋之际郷亭邑聚之名见于经传者不啻千数而存于今者百无一二其有地不徙名不更歴代常存用迄于今如彭城中钟离酸长葛诸城才十数而止耳其余或名同于古则地改于今故古之酒泉在河南而今之酒泉在河西【左传王与虢公酒泉之邑寔在河南而西汉而下迄于今有酒泉郡乃开匈奴之地寔在河西】古之丹阳在荆南而今之丹阳在江东【左传称楚子邑于丹阳在今荆南府枝江县内今丹阳郡乃润州也】古之豫章在江北今之豫章在江南皆吴楚境也古澶渊在河南今澶渊在河北而皆宋卫之郊也【春秋诸侯防于澶渊寔宋故都汉志沛国杼秋县有澶渊聚即其地也其地正属今之濮州而今之澶渊郡乃河北东路之督府也】古之南阳在河北今之南阳在河南而皆晋地也【左传晋于是始启南阳即今之懐州也而今之南阳郡乃京西南路之郑州也】古之东阳在淮北今之东阳在浙西而皆呉地也【汉甞以彰郡东阳郡行封今浙西在呉亦有东阳】夫地理更乎歴代必至混淆验其名初无异同考其实则为甚易观者于此几何而不悮哉臣故曰百王制度考正实艰而地名同异尤为难辨者也

　　羣书考索续集卷五十二
　　钦定四库全书
　　羣书考索续集卷五十三
　　宋　章如愚　编
　　君道门
　　尧舜
　　传贤帝尧不授于子而授于舜大舜不传于子而于禹葢恐失道而民去矣是知亲一子者不能子兆民成一家者不能家六合圣人之用心也如是【王元之】进贤退不肖尧不问洪水而明俊徳舜不问凤凰而去四防俊徳不明无洪水不免于乱四防不去有凤凰何益于治【张九成】
　　授受出于天人皆曰尧以天下与舜舜以天下与禹孟子曰不然天与之也人皆曰尧以道授舜舜以道授禹董氏曰不然天之道也【姚子才】
　　未甞以逊揖为髙尧舜之事布在天下若礼乐若法度若征伐若巡狩若歴试若揖逊皆因理之固然本未甞置轻重于其间也则所谓揖逊者特尧舜万事中一事耳世俗指其一事为髙而忽其余事为常者无他焉彼自见其捐一金之难而骇尧舜忘天下之易遂夸大以为至高之节矫情而效之噫尧舜之揖逊尧舜曷尝自知其高哉以世俗之心度之则髙耳然则非特幽囚野死之毁为以利心量圣人也诵尧舜以揖逊为髙者正所谓以利心量圣人也【吕祖谦】
　　不得已而发道之秘昔者尧以是道而之舜则曰中舜以是道而之禹则亦曰中中果何物耶意者尧不免于强名而舜不过于循袭也夫强名以言道循袭以语人非意也势也河洛出矣八卦具矣而中之名未立也虽言之可也尧之命舜自中之外则无説而舜则有曰人心也道心也危防精一也营营然若虑夫择之者不精也其语之者不详也其守之者不固也继而曰无稽之言勿听也弗询之谋勿庸也吁强名而言中亦既赘矣而奚至于是哉吾固悲夫舜时之不逮乎尧也自舜有执中之説精一之说然后有吾道一贯之说有喜怒哀乐未发之说已而为性善性恶之説为善恶混之説而道始离矣嗟夫尧固忧乎后世之不知中也而中之名立舜固虑夫后世之失中也而精一之说立二说立而后世之説卒以穷吾又悲尧舜之不得以归乎其天也【同上】
　　敬天天地万物皆吾体也惟圣人不为私意小智所间全体浑然大而无际一星一云之祲一川一草之变歴然如疾痛之在身无不知其所自起锱锱铢铢不紊不乱岂若后世之污漫者哉是圣人厯象在身而不待羲和之厯象玑衡在身而不待璿玉之玑衡也然尧不信已而信厯象舜不信已而信玑衡岂所谓制行以人不以己耶非也身有厯象而不废羲和之厯象尧之所以为尧也身有玑衡而不废璿玉之玑衡舜之所以为舜也【吕祖谦】
　　急先务古今言天下之治者必曰尧舜及观尧舜之所以治天下者则不能无疑焉博施济众治之大者而夫子以为犹病知人安民系于治体亦不小耳而禹则曰惟帝其难之夫舍是数者则尧舜殆将刍狗百姓草芥天下而后可尧舜固不能恝然于此然则禹与夫子果何见而云葢尝思而得其说博施济众知人安民尧舜非不为而寔未尝一一而为之一一而为之则尧舜诚以为难且病于缓急先后而审处之则凡是数者葢有不为之为者矣难与病岂所患哉
　　乐言洪水滔天下民昏垫四岳不以是而儆尧尧乃以是而咨四岳防盗奸宄蛮夷猾夏臯陶不以是而戒舜舜乃以是而命臯陶古人乐言如此
　　与人同以名求之则开辟以来一尧舜也不强合其无而求得其所有则尧舜性仁仁即尧舜也尧舜之道孝悌孝悌即尧舜也尧舜非尧舜而仁与孝悌所以为真尧舜则其八骸九窍而目之以人者皆勋华之徒也汉武之欲参尧舜思以此而合彼者也唐太宗之欲辈尧舜思以此而齐彼者也尧舜与我本自一体参之辈之则一而二矣知有尧舜而不知所自有之尧舜则与不知者一律【郑鉴】
　　尧舜非度迹聚五帝徳规三王者有尧舜焉言常道尼父首之于书大一统马迁列之为纪释云尧舜諡也翼美圣曰尧仁圣盛明曰舜愚尝攷世系之端辨质文之变颇疑是说请试明之夫谥法着于周公葢三代之际世有辟王嗜音酣酒荒禽冒色者有之饰非愎諌者有之剖忠害贤者有之欲使闻美号而知劝见恶谥而思惧垂易名之典为观行之则此周公之制也岂以周制而逆观尧舜之世耶且尧典曰有鳏在下曰虞舜当羣臣举善之初厘降试难之事未显宾门纳麓之功未着安有对万乗而不称其名在仄陋而先定其谥哉斯固知其不然也明矣【余元度】
　　不言而信吾观典谟所载葢数千语不啻也而未尝有一语令乎民且尧舜非愚乎民也知民之不可以吿语令也以天下之大而传之人前此未闻也而尧径行之不吿也已而荐之天暴之民而讴歌讼狱者自来也诸侯朝觐者自至也尧舜非期之而使防约之而使同也无他孚焉而言言焉而孚是以未施信于民而民信之也【吕祖谦】
　　善处大事【汤武附】昔尧舜以天下与人而无人徳我之望汤武有人之天下而无我取人之嫌是故天下无大事我不能大则以事为大而处之也难【胡安国】
　　不徇一人之好恶巢由不受尧禅尧舜不害为至徳夷齐不食周粟汤武不害为至仁【东坡】
　　修己用人两难舜自修于畎畆之中而闻于尧此舜之难也舜在畎畆之中而尧闻之此尧之难也【司马光】四防之用舍皆是四防虽恶在尧之时实参众议何舜之初遽加谴责也葢感移之机切于反已之严而激励之意出于望人之厚往之不去也知此理乃人心同然也感而移之安知其果怙终乎今也之不能不罪得其心无复此理之当然也激而励之或者还其天理之一助乎
　　外天下尧舜之于天下得之不谢去之不留倘然受之人不以为无故之获洒然释之人不以为好异之过不轻絶人尧之灭鲧也必至于九载绩用弗成之后舜之灭庶顽也必在于侯明挞记之余圣人之心不忍弃人于为恶也必涵容之寛假之教诲之徐之以须其变不得已而后弃之
　　无不通之情昔者尧舜之世一俞一吁一都一咈而君臣之间无遗情諌于鼓谤于木而君民之间无遗情瞽诵诗諌工诵箴諌士传言庶人谤而幽隐微贱悉无所不用其情大抵诚意浃洽而势不扞格法理濶踈而人不自欺【石宗昭】
　　尧
　　常变两尽尧典大意先言尧尽天下之常自畴咨以下言尧处天下之变葢尧朝无非君子而有小人是变也尧朝无非休祥而有洪水是变也既尽常又尽变而尧之责塞矣【吕东莱】
　　修身齐家治国平天下明俊徳者修身之事亲九族者齐家之事所谓身修而家齐也九族既睦平章百姓所谓家齐而国治也百姓昭明协和万邦黎民于变时雍所谓国治而天下平也【真徳秀】
　　刑赏忠厚当尧之时臯陶为士将杀人臯陶曰杀之三尧曰宥之三故天下畏臯陶执法之坚而乐尧用刑之寛四岳曰鲧可用尧曰不可鲧方命圮族既而曰试之何尧不听臯陶之杀人而从四岳之用鲧也然则圣人之意葢亦可见矣书曰罪疑惟轻功疑惟重与其杀不辜寜失不经乌乎尽之矣【苏轼】
　　以举相去凶明舜于天下昔者尧之将授舜也一旦以天下之大而加诸侧防之人惧人之不我听而且至于疑且骇也是故有十六相而不自用有四罪而不自诛乃举而委之于舜俾得以行其赏罚焉葢使舜而不有是功则尧亦无以明舜于天下
　　四防非尽小人史记舜本纪舜归而言于帝请流共工于幽陵以变北狄放驩兠于崇山以变南蛮迁三苗于三危以变西戎殛鲧于羽山以变东夷太史公多见先秦古书故其言时有可攷以正汉以来儒者之失四族者皆穷奸极恶则必诛于尧之世不待舜矣屈原曰鲧悻直以亡身则鲧葢刚而犯上耳若四族者皆小人则安能以变四夷之俗哉由是观之四族之诛皆非殊凶亦不废弃迁之逺方为要荒之君长其左氏之言皆后世流之过若尧世有大奸在朝而不能去则尧不足为尧也【苏轼】
　　先觉觉后觉尧典先言克明俊徳谓尧能自明其徳也次言百姓昭明谓民亦有以明其徳也【真徳秀】
　　传贤以为丹朱计史记云尧知子丹朱之不肖不足授天下乃权授舜授舜则天下得其利而丹朱病授丹朱则天下病而丹朱得其利尧终不以天下之病利一人卒授舜以天下观尧舜之帝采椽不刮茅茨不剪饮土溜啜土硎其所以俭其身而忧其民者岂不肖之君所愿为哉若曰竭四海之养奉一人之欲忽其寄托之重忘其危亡之戒则南巢之放鹿防之焚所以贻之祸者酷矣孰与为虞宾终身不失其所以安乎非特以利天下亦以利丹朱也而司马迁曰不以天下之病而利一人谬矣
　　用才先考徳鲧之治水佥荐之尧用之固也然察其一时顾问君臣皆有所不得已于其间懐山防陵之患帝之戚然甚矣在廷相顾思有以纾一时之急故于鲧之对未罢而试可之色已难有能俾乂之求虽急而方命圮族之素已疑矣至驩兠之荐共工帝独不以试鲧之心试之者岂非予采之若未至如昏垫之廹哉驩兠之言徒知其方鸠僝功而不知帝之所以望人者不置其静言庸违之大累而邀其鸠功之小材也使后世之君遇灾如洪水得一人而用之决不计其方命而疑之咨人以若予采得一人而用之决不恶其象防而遂弃之也愚以是知尧之用心深顾国体而不专于事功之必集故其所求之人不切于有才而先考其徳之贤否也【陆唐老】
　　悯人为恶唐尧忠厚之政乐人为善而忧人为恶故曰嚚讼曰静言曰圯族尧皆加以吁之一字见圣人无忍怒而有咨嗟叹悯之心也
　　舜
　　忘贫贱富贵舜之饭糗茹草若将终身无饭糗茹草故也被袗衣鼓琴若固有之无袗衣鼓琴故也使舜而有饭糗茹草则不能若将终身使舜而有袗衣鼓琴则不能若固有之荀子所谓外物轻者乃贤人之事未足以语舜也
　　不为居所移舜自侧防而登至尊木石不能使之愚鹿豕不能使之野耕稼不能使之劳陶渔不能使之辱袗衣鼓琴不能使之侈牛羊仓廪不能使之奢葢居为舜所移而舜不为居所移【吕祖谦】
  </div>
  <div class="pagination">
   <a href="群书考索_page106.html">
    上一页
   </a>
   <span>
    ...
   </span>
   <a href="群书考索_page102.html">
    102
   </a>
   <a href="群书考索_page103.html">
    103
   </a>
   <a href="群书考索_page104.html">
    104
   </a>
   <a href="群书考索_page105.html">
    105
   </a>
   <a href="群书考索_page106.html">
    106
   </a>
   <span class="current-page">
    107
   </span>
   <a href="群书考索_page108.html">
    108
   </a>
   <a href="群书考索_page109.html">
    109
   </a>
   <a href="群书考索_page110.html">
    110
   </a>
   <a href="群书考索_page111.html">
    111
   </a>
   <a href="群书考索_page112.html">
    112
   </a>
   <span>
    ...
   </span>
   <a href="群书考索_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
