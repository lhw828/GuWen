<!DOCTYPE html>
<html>
<head>
    <meta charset="UTF-8">
    <title>山堂肆考 - 第 225 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 225 页/共 632 页</h1>
    <div class="content">　　魏贾侯为豫州通运渠二百里名曰贾侯渠又隋薛胄为兖州刺史城东沂泗二水合而南流泛滥大泽中胄积石堰之决令西注陂泽尽为良田又通转运百姓頼之号薛公丰兖渠
　　泻江通漕
　　晋杜预镇襄阳巴丘湖乃沅湘之防表里山河实为险固荆蛮之所恃也预乃开杨口起夏水达巴陵千余里内泻长江之险外通零桂之漕
　　凿富民渠
　　隋郭衍为行军总管文帝征为开漕太监部率水工引渭水经大兴城北东至潼闗漕运四百余里名曰富民渠
　　凿平虏渠
　　唐姜师度为易州刺史循魏武帝故迹凿平虏渠以通饷路
　　浚渠通商
　　唐薛大鼎字重臣为沧州刺史州界无棣渠久塞鼎属海商浚治之由是商贾流行里民歌之又浚长芦漳衡三河分泄夏潦水不为害
　　削堰除害
　　宋陈襄知常州运渠横遏震泽积水不得北入于江为常蘓数邑民田之害者累世襄以渠之丈尺对民田之歩畆分授以浚不逾月而成遂削望亭古堰而震泽积水始得北流民害始除
　　完六井
　　杭州本江海之地水泉醎苦唐刺史李泌始引西湖水作六井民足于水及白居易复浚西湖水入运河自河入田所溉至千顷然湖水多葑久废开治至是积二十五万余丈而湖水无几矣运河失湖水之利取给于江潮而潮独多淤河行阛阓中三年一淘为市井大患而六井亦几废后蘓轼知杭州始浚二河以一河受江潮以一河受湖水复造堰闸以为湖水蓄泄之限然后潮不入市且以余力复完六井又取葑田积湖中南北径三十里为长堤以通行者募人种菱湖中而收其利以备修湖杭人名堤曰蘓公云
　　浚三沟
　　宋蒋之竒迁淮东转运副使歳荒民流之竒募民修水利以给食如之天长三十六陂宿之临澳横斜三沟用工至百万溉田九千顷活民八万四千又请凿山左肘至洪泽为新河以避淮险自是无覆溺之患
　　石犀厌恠
　　见水
　　木龙杀暴
　　宋陈尧佐为河东转运使河决滑州尧佐欲为堤捍水乃躬自暴露昼夜督促剏为木龙以巨木骈齿浮水上以杀水暴及堤成又为长堤以防其外滑人因号为陈公堤
　　籍兵増隄
　　宋赵昌言知天雄军澶州河决流入御河涨溢浸府城昌言籍府兵负土増隄以兵不满千乃索禁军佐役太宗手诏褒之
　　鸠民筑圩
　　宋洪遵知太平州圩田坏民失业遵鸠民筑圩曲尽其方亲载酒饷馌恩意倾尽民忘其劳后知婺州奏金华田多沙土势不受水五日不雨则旱故境内陂湖最宜早治遵令耕者出力田主出谷凡为公私塘堰及湖计八百三十七所
　　筑捍海堤
　　宋范仲淹监西溪盐仓时以通泰海三州潮水皆至城下土田斥卤不可稼穑建白于朝请筑捍海堤于三州之境长数百里以衞民田诏从之以仲淹为兴化令专掌役事民享其利立庙祀之又沈起字兴宗宋至和中知海门县海潮至冐民田起为筑堤七十里西接范堤以障卤潮引江水溉田田益辟民率归业王荆公有记
　　筑漕河堤
　　宋张纶为江淮制置发运副使防五渠道太湖入于海复租米六十万开长芦西河以避覆舟之患又筑漕河堤二百里于髙邮北厉锢钜石为十防以泄横流泰州有捍海堰延袤百五十里久废不治嵗患海涛冐民田纶方议修复论者难之以为涛患息而畜潦之患兴矣纶曰涛之患十九而潦之患十一获多而亡少岂不可耶表三请愿身自临役命兼权知泰州卒成堰复逋户二千六百州民利之为立生祠
　　修六塔河
　　宋仁宗至和二年河决大名馆陶殿中丞李仲昌请自澶州商胡河穿六塔河入横陇故道以披其势富弼是其防诏发三十万丁修之欧阳修力谏其不可后卒无成功贬仲昌于英州
　　凿二股河
　　嘉祐四年河北转运使韩防言西界首古大河所经宜浚二股渠分河流入金赤河以纾决溢之患朝廷如其防役三千人防月而成又并五股河浚之
　　马政
　　周礼夏官天子十有二闲马六种邦国六闲马四种家四闲马二种春祭马祖执驹夏祭先牧颁马攻特秋祭马社臧仆冬祭马歩献马讲驭夫
　　衞文騋牝
　　列国衞文公务材训农通商惠工敬教劝学授方任能元年革车三十乘季年三百乘故诗人咏之曰秉心塞渊騋牝三千言所畜之马七尺而牝者亦已至于三千之众矣
　　鲁僖驷牡
　　鲁僖公遵伯禽之法俭以足用寛以爱民务农重谷牧以埛野而其马之多驷而牡者有十六种之毛色盖马极其盛而国之殷富可知矣故诗人颂之曰思无疆思马斯臧思无期思马斯才思无斁思马斯作思无邪思马斯徂言其牧马之盛由其立心之逺也
　　致数千羣
　　汉文帝初年廐马止百余匹下取给于邉郡班氏居塞则致马数千羣桥桃居塞则致马千匹
　　养三万匹
　　汉景帝时御史大夫邓绾奏禁马髙九尺五寸以上齿未平者不得出闗太仆牧师诸苑三十六所分布西北邉以郎为苑监官奴婢三万人养马三万匹
　　掌于郡守
　　汉武帝征伐西夷益盛养马以西河上郡为万骑太守而马政始掌于郡二千石矣至有廐马四十万匹自遣衞霍追匃奴而马始大耗
　　掌于太仆
　　唐髙祖得牝马三千匹于赤崖泽徙之陇右命太仆张万歳掌之万歳善于其职自贞观至麟德马甚蕃息及七十万匹分为八坊四十八监各置使以领之宗即位牧马至二十四万匹以太仆卿王毛仲为内外闲廐使使少卿张景顺副之至开元间马有四十三万匹帝东封以牧马数万匹从色别为羣望之如云锦焉
　　有马免
　　汉昭帝元凤二年令郡国毋敛今年马口钱又令民有车骑马一匹者复卒三人又闲居则免三人之有事则当三人之卒此内郡之制也至于邉郡则纵民畜牧而官不禁
　　畜马免丁
　　宋仁宗时丁度为羣牧使上言天圣中牧马至十余万其后言者以天下无事遂废八监陜西河东歳市马一万二百匹尤能补京畿塞下之阙自用兵数年所市马比常歳特十之一请下令河东京东京西淮南籍丁壮为兵之处有能畜一战马者与免二丁仍不升户等以备缓急
　　市马关辅
　　唐德宗建中元年市闗辅马三万匹实内廐贞元三年吐蕃羗浑犯塞诏禁大马出潼蒲武关者元和十年伐蔡命中使以绢一万市马河西十一年廐使张茂宗举故事尽收岐阳坊地失业者甚众十三年以蔡州牧地为龙陂监十四年置临汉监于襄州牧马三千二百费田四百顷
　　买马私家
　　宋太宗雍熈初诏北边未平方资战骑分遣使臣収买京城诸道私家所产之马
　　始置二务
　　宋太祖以五代时监牧多废官失其守国马不得蕃息时但有左右飞龙院帝始置养马二务歳遣中使诣邉州市马自是闲廐始充矣
　　新作四廐
　　宋太宗既平太原遂观兵范阳得汾晋燕蓟之马凡四万二千余匹国马増多诏于景阳门外新作四廐名曰天驷监左右各二以左右飞龙使为左右天廐使闲廐使为崇仪使内廐既充牣始分置诸州牧养雍熈初禁邉臣于邉外市马勿得亏直改天廐院为骐骥院天驷监为天廐坊
　　遣官防印
　　宋真宗咸平三年羣牧司总内外马政其后歳遣判官一人廵行诸监取孳生驹二歳已上者防印之左右骐骥院六坊监止留马二千余匹余皆三月出就牧秋冬入廐其御马凖备用者在京师
　　选使管牧
　　宋髙宗谓吕頥浩曰马复孳生当就水草地頥浩条奏饶州四望山等处以为牧地郡守帯提领之选差使臣五员专管牧养事
　　置监交城
　　宋英宗时唐介知太原请于交城县置马监诏比部员外郎崔台符相视得汾州故牧地三千余顷其千二百余顷民以租佃者令入租以给寒月刍豆上从介请置监自沙苑发牝马五百匹徃交城遂以台符权羣牧判官寻诏台符及刘航删修羣牧司勑令
　　置监河南
　　宋神宗即位留意马政诏河南北分置监牧使以刘航崔台符为之又置都监各一员其在河南者为孳生监凡在外诸监并分属两使诸监官吏若牧田县令佐并委监牧使举劾












　　山堂肆考卷八十七
<子部,类书类,山堂肆考>
　　钦定四库全书
　　山堂肆考卷八十八　　明　彭大翼　撰
　　政事
　　刑辟
　　唐虞三代皆用五刑五刑者墨劓剕宫大辟也刻其额而湼之曰墨截鼻曰劓刖足曰剕男子割势妇人幽闭曰宫大辟死罪也此即古者肉刑之法其后又作九刑正刑五兼流赎鞭扑凡九也至隋唐之五刑一曰笞二曰杖三曰徒四曰流五曰死笞刑五自十至五十杖刑五自六十至一百徒刑五自一年至三年流刑三自一千里至二千里死刑二绞与斩也唐裴垍制策繁其刑是多其网罗欲人之不入也省其刑是卑其垣墙欲人之不逾也故曰繁与省不足道焉
　　弼教
　　虞书帝曰臯陶汝作士明于五刑以弼五教
　　坊淫
　　礼坊记君子礼以坊德刑以坊淫周礼大司徒以刑教中则民不虣
　　助治
　　东汉刘向曰教化所以为治也刑法所以助治也
　　御奸
　　晋国语乱在内为在外为奸御軓以德御奸以刑
　　入矢
　　周礼秋官大司冦以两造禁民讼入束矢然后聼之所以自明其直也以两剂禁民狱入钧金然后聼之所以自明其实也钧三十斤
　　坐石
　　大司冦以嘉石平罢民凡万民之有罪过而丽于法害于州里者桎梏而坐诸嘉石以肺石达穷民凡民有寃抑而诉于上者立于肺石士聼其辞以告于王注云嘉石文石也树之外朝门左罢民未入圜土平之以嘉石使之思其文理肺石赤石也
　　书竹简
　　左定九年邓驷歂杀邓析而用其竹刑君子谓子然于是不忠注云邓析郑大夫欲改郑旧制不受君命而私造刑法书于竹简故言竹刑
　　狥木铎
　　周礼天官小宰正嵗帅治官之属观象魏之法狥以木铎不用法者邦有常刑
</div>
    <div class="pagination">
<a href="山堂肆考_page224.html">上一页</a><span>...</span><a href="山堂肆考_page220.html">220</a><a href="山堂肆考_page221.html">221</a><a href="山堂肆考_page222.html">222</a><a href="山堂肆考_page223.html">223</a><a href="山堂肆考_page224.html">224</a><span class="current-page">225</span><a href="山堂肆考_page226.html">226</a><a href="山堂肆考_page227.html">227</a><a href="山堂肆考_page228.html">228</a><a href="山堂肆考_page229.html">229</a><a href="山堂肆考_page230.html">230</a><span>...</span><a href="山堂肆考_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
