<!DOCTYPE html>
<html>
 <head>
  <meta charset="utf-8"/>
  <title>
   群书考索 - 第 99 页/共 127 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   群书考索 - 第 99 页/共 127 页
  </h1>
  <div class="content">
   羣书考索续集巻二十九
　　宋　章如愚　编
　　官制门
　　歴代官制
　　总序三代之道人非天地不生天地非人不成故凡君臣庻民皆人也人不能以自治故必推其能顺天地以治人者戴之而谓之君君不能以独治故必择其能代天工以共治者任之而谓之臣君臣之间两尽其职则民得其所矣古今天下有是民则有是相生养之事有是事则必有是相维持之职非古无而今独有之也惟职当于事则知所以为民职浮于事则徒知所以自为而已少皥以五氏司民时五鸠鸠民事五工正以利民九农正以扈民皆为民也尧命羲和以授民时舜命九官十二牧以主民事夏商官倍亦克用乂周家设官以为民极皆顺天地代天工者也以一君而统百官而理万民所谓本也以万民而养百官以百官而奉一君所谓本立而末自举也今昔建官上必量材而授下亦自量而受则知所本矣不知所本而君臣重于自奉轻于为民是岂天地之心哉故夫无是事而立是职无是实而有是名者皆非也官茍可以理民则与其烦也宁简职茍可以集事则与其革也宁因必攷已事之验不为凿空之谈则古今官制名实之是非烦简因革之当否其如指诸掌矣
　　职官表志太上龙云鸟火之号至春秋时郯子犹能识之则知文籍既生官制未甞无表志焉书称唐虞稽古建官惟百夏商因唐虞而倍其数第第相承必有品式若表志然所患文献不足以证之耳周典一书此又表志之大者非周公创为之也乃损益帝王之制而备之耳曰百官倍曰三百六十此其制也曰万国咸宁曰亦克用又曰以为民极此其意也班固汉表必先叙其所因以明简易次述其増益由武帝之侈心终言新式慕古无补而吏民不安以见光武中兴节约之意有足法者范志东汉百姓止存光武之制而其后之所因革损益漫不及焉晋隋唐志但纪官名之变复而烦简是非之实又无所旌别非惟后世官制不如汉初之简易而史之志百官也亦失班氏纪述之体矣是安能究古者建官之本意哉
　　歴代官制因革周典六官其来尚矣唐虞水土事殷故伯禹以司空居冡宰之任垂益以工虞分司空之职是时兵刑虽设民用不犯于是司马司冦臯陶兼掌之而有余礼乐教化务所当先于是司徒宗伯契夷防分典而不足弃后稷龙纳言十有二牧食哉惟时凡以为民也三代相承率由斯道秦人不师古始轻变官制未害也特罢侯置守尊君抑臣燔烧诗书以愚黔首其意唯知自奉而不知有臣民也虽然周之官制非至秦而始变也苏秦为国相许歴为国尉孙厐仕魏为将军而须贾亦为魏中大夫吴起守西河冯亭守上党西门豹令邺荀卿令兰陵是则守令将相之名在战国则已然特至秦而始定耳夫是制既定于秦而汉人复因秦旧自魏晋迄于隋唐又复因先汉之名而升降之如秦汉侍卫之士谓之侍郎而近世居从槖之尊秦汉出入禁闼谓之侍中而近世为三省之长秦汉仆射之职甚卑而近世以为宰相之任其升降轻重虽不同苐顾其所任之人与夫所以为民之意如何耳其或烦其制以病民侈其名以尊已文貎有余而精神不足气血壅滞而脉胳不贯者皆未免秦皇汉武之余习也
　　歴代官名沿袭人皆谓唐之官名因乎隋宋朝官名因乎唐曽不知公师保傅大尉将军自周汉已有之二汉百官表志有侍中备顾问有仆射中常侍黄门侍郎给事中等皆在禁中似今门下省也有尚书令又曰中书谒者令掌选置及奏下文书众似今中书尚书省也有尚书仆射佐令奏下众事似今左右仆射也有尚书六人分为六曹典天下集课事似今六部尚书也【内有三公尚书二人典三公文书有吏曹尚书典选举似今吏部尚书也有常侍曹尚书掌公卿事有二千石曹尚书主郡国二千石及水火盗贼似今刑部兵部尚书也有民曹尚书典治功作及监池苑囿似今工部户部尚书也有客曹尚书似今礼部尚书也】又有左右丞掌録文书似今尚书左右丞也毎曹有侍郎六人似今六部侍郎也有尚书郎有尚书郎中似今六部郎中员外郎也不特此也少府之属有御史大夫有御史中丞有治书御史有监察御史东宫之属有庻子有詹事有舍人洗马议郎九卿则有宗正司农太常光禄太仆卫尉鸿胪大理七监则有都水将作大匠等其余如太史太祝太医博士祭酒光禄大夫大中大夫谏议大夫凡此之类皆二汉之官名也唐岂特因隋宋朝岂特因唐也哉夫古今天下虽封建与郡县不同而其民其事则同故其所以异者封建则事要而官简郡县则事烦而官冗也周之官简矣复以三公兼冢宰以三孤列九卿则其制为益简民胡得而不安秦汉以来官冗矣既有三公复有三师既有三省复有六曹既有九寺复有七监则其制为益冗民胡得而不病哉【隋志云隋尚书八座六部之属并如汉制又如梁武用宋齐旧制有尚书省置令仆六尚书有门下省置侍中给事侍郎有中书省置监令侍郎又有集书秘书省此见隋唐官名皆因秦汉魏晋六朝之旧也】
　　歴代改制不如省官孔子欲正名于卫者正其父子君臣之名分也夫岂徒名之谓哉是故太古官名云师火纪不必相同而况于唐虞三代乎欲正其名亦必考论其实而已秦更周制王莽更汉制炀帝更隋制皆未几而亡武后宗更唐制蔡确蔡京更宋制皆未防而乱汉光武宋高宗不更旧制惟务省官皆身置中兴之功目击太平之效者何也葢君与臣为一心臣与民为一体设官分职凡以为民也徒更其名与制而不计其民之便与否是分扰臣民之体统而使之气脉不相通贯纲目不相联附所以乱亡相寻也惟能省官而从节约之制则犹夫清心而四体安提纲而万目张兹其所以为治欤【后汉志云汉兴畧依秦制武帝改作民用匮乏世祖并官省职费减亿计四海风从中国安乐宋高宗孝宗并光禄鸿胪归礼部并卫尉入兵部太仆入驾部又以少府入将作太府入殿中内侍监入内侍省大而三省亦不置长官惟改仆射之名为丞相而已】
　　歴代正名不如务实新室后周皆因仿周官之制而更立公卿大夫元士之号其大畧则同莽以采地制禄视嵗之丰防而増损宇文以谷制禄视年之中上下而颁敛之其制亦畧同顾其所以异者莽之制度烦碎吏终不得禄而各自为奸以取给周提其纲而秩禄有定赋加之以六条清心无非便民之事此其所以治也然则汉制不因周而因秦唐制不因后周而因隋亦足以致治者何欤汉之初兴凡事简易唐之初兴亦务省官其制不必慕古而其意则微有合于古也使武帝能循高祖之法宗能遵太宗之制虽不纷更不害其为治也宋初务实与汉唐之初同元丰改制政和正名与建元开元同得失之迹可以鉴矣
　　汉官制
　　官制有爵有职官又有加官汉官制有爵有职官又有加官自公士至彻侯凡二十级者爵也三公九卿者职官也侍中左右曹诸吏散骑中常侍之属加官也其爵则以功次差转等级有差攷之樊哙夏侯婴二传可见其职官之除授初不系其爵之高下固有爵崇而官不转者樊哙爵至列侯始迁为郎中夏侯婴至侯不离乎太仆是也亦有官尊而未有高爵者景帝后元年赐中二千石诸侯相爵右庻长是也迁转之制或迟或速虽有资格未始一拘于资格也唯加官所加则出于上之特恩其所加则上自列侯将军而下至郎中皆可以出入禁闼故其叙官多在职官封爵之上汉初未有加官且自武帝始置此而外廷公卿之权盖于是乎轻矣加官之制自奉车都尉之外凡七【侍中　左曹　右曹诸吏　中常侍散骑　给事中】奉车都尉掌御乘舆亲近之职也故加官皆属焉以此见加官皆亲近也侍中中常侍得入禁中诸曹得受尚书事【左右曹也受者受而奏御也】诸吏得举法散骑得骑马并乘舆【言骑而散从无常职也】又有给事中中常侍从左右备顾问应对所加或大夫或博士或议郎掌顾问应对位次中常侍又有给事黄门位从将军大夫○置加官乃是疎外宰相诸吏举法乃是夺御史中丞之权【郑节卿】光武省官非济己私光武中兴深察前弊且当天下雕耗思乐息肩之时躬行节俭取西都官制随事裁损大畧求以济天下实用而非为己私也故以太常言之太卜则省并太史中兴所省凡十官以光禄勲言之车戸骑三将及羽林令皆省焉以卫尉言之则旅贲令卫士一人丞皆在所省也太仆之六廐则置一廐牧师苑皆令官也亦从而省焉右监廷尉之属也驿官别火之令丞鸿胪之属都司空者宗正之属也均输司农之属也中兴悉从而省焉水衡离宫燕居之处则省并于少府将作大匠之所存者左右校二令而已此军中候监五营中兴既省中垒胡骑之并于长水虎贲又并于射声世祖节约之制所以反前日浮冗之弊而天下之官师相与维持一代之治者宜为武帝之常宪武帝奢广之事所以济一己之私者固有间矣【摹纯】
　　政权必有所寄葢政权不可一日不在朝廷不在朝廷则在台阁不在台阁则在宫闱在朝廷则治在台阁则乱在宫闱则亡西汉兴败举出于此汉自孝惠垂拱责成辅相人主皆不曽自有所为至晁错以五帝亲事之説告文帝而文帝不用辅相大臣权望日重以武帝初年田蚡以帝舅之尊始招徕賔客荐进人物当时固有起家二千石之事然而政在朝廷毕竟是宰相隂用人才亦奚不可者使武帝以蚡为非其人则权择一相委任责成岂惟汉家将后世终无权柄下移之祸奈何帝不能堪欲揽威福之柄然一己聪明有所不逮必湏置人为耳目故置加官及尚书之属自此以后荐进人物尽在左右侍从之人卫青幸则荐主父偃严助幸则荐朱买臣杨得意幸则荐司马相如起家亦自骤贵与其假借左右孰若与宰相同之也夫舍大臣而与小臣谋固不是然此等由是朝士及后以中朝与外朝有党而尚书等不甚周宻于是别用一项人如中书宦者之属及元成以后向之所谓侍中尚书皆不如中书宦者用事扬雄传所谓丁傅董贤用事诸附离之者或起家至二千石与其委之阉防又不若任之台阁近臣
　　比石中石试官守官汉之官制最有好处均之为二千石也而有比者有真者有中者均之为官吏也而有试者有行者又有守者比不如真真不如中试不如行行不如守观霍光传有行大鸿胪事少府乐成是乐成守少府而兼行鸿胪事尔按九卿鸿胪位第二而少府位第五以少府而兼行鸿胪事未得为真也亦犹平阳侯窟行御史大夫事韩安国张汤行丞相事葢寛饶为谏大夫行郎中戸将事翟义为都尉行太守事尔凡此皆兼行之也宣帝元康元年守京兆尹颍川太守黄覇五鳯元年守左冯翊凡此者皆是擢守此守旧衘而带之尔非兼行之也至于试则不及此矣王温舒试县亭长张禹为郡文学试为博士以此见试不如行行不如守又王尊为虢令转守槐令兼行美阳令事是王尊虽兼三令只在号为令葢守者为迁擢兼行者为权摄又王尊为谏大夫守京辅都尉行京兆尹事旬月间盗贼清迁光禄大夫守京兆尹后又为真如此则前日京兆只权行今日有功则擢守既守乃为真诸守臣称职者满一嵗则为真又有身带两官一官具职秩位号者张安世为右将军光禄勲赵充国自水门都尉擢后将军领水衡如故凡此将军皆号尔非有职事官属也金安上光禄大夫中郎将冯奉世光禄大夫水衡都尉凡此士夫皆加秩尔亦非有他官守也正如宋朝官制未行之前凡尚书翰林皆是迁转之阶尔凡官缺摄者称行官卑职重者称守兼它官者称权出者称奉使国家之制朝官资歴浅者间出补外不过下一等带一权字耳所谓权发遣者惟三司开封官尔其后王金陵引用新进监司郡守始皆带权发遣矣甚至于擢知县资格而为之
　　汉唐乐美名汉武帝上嘉唐虞下乐商周制度动欲慕古而剏置官名独不能法古者侈心夺之也唐太宗使长孙无忌軰撰集隋志观其叙歴代官制自秦而下至于隋大畧相仍损益无几独谓后周酌丰镐之遗文其典制有可观焉又谓隋炀号令日改官名月寻而南征不复朝廷播迁则是褒周而贬隋也今观有唐官制又复舍周而循汉魏陈隋之旧者何哉亦以公孤侯伯之称近于朴古而省部寺监之号足为美观也厥后易尚书省为文昌台门下省为鸾台中书省为鳯阁秘书省为文台之类岂非乐其名之美欤梁武帝増十二卿以象四时革选部定为十八班作戎秩百有余号皆其类也其于治忽本无所系焉唐太宗犹有异于汉武帝者尚能省官故也
　　唐官制
　　太宗省官固善不合有员外之置有事则有职有职则有官理也古人以事任人事省则职省故有二职而无官后世以人任官人増则官増故有二官而无职有职而无官非废事也或一官而兼数职有官而无职非増事也或一职而任数人周官三百六十总而计之为六万三千六百有竒非皆具贠也攷之周礼名存而实不备职具而官不除者葢多也今贞观省内外官六百四十贠唐志七百贠太宗曰吾以此待天下贤才足矣非不甚美然贠外置已见于当时将何以一流品杜将来哉其后又有特置同正贠检校兼守判知之类皆非本制宰相或至数人平章事或与外任一官而数人守之贠外官至二千余人其末流之弊未必非太宗启之【朱黼云】
　　开元六典象周为制魏郑公甞以周典为太宗献太宗以为不井田不封建不肉刑而欲行周公之道不可得帝也既懐畵虎不成之疑征等复慙礼乐废缺之问是六典者而太宗且未之能行而唐初官制自因汉魏之旧本不与周典相侔开元十年宗手写六条曰理典教典礼典政典刑典事典命张説陆坚修撰经嵗无成乃命毋煚韦述軰参撰始以唐之百官令式象周礼六官为制萧嵩张九龄李林甫相继知院至开元二十六年乃成是知唐制与周官本不相侔六典特象周为制耳如其制同则修书朝夕可就也何必更易数十人绵延十六年哉况唐自高宗迄于肃宗官名屡有因革【高宗龙朔尽改旧名咸亨元年复武后光宅垂拱天授又改中宗神龙复宗开元二年改五年复天寳又改肃宗至徳复】而宗一人之身三变官名元年改仆射为丞相中书为紫微门下为黄门侍中为监至五年而复旧二十四年改主爵为司封天寳元年尽改三省之名而以吏部为文部兵部为武部刑部为宪部之类先后自为异仝也如此其制安得与周之六官同其所以同者不过曰尚书以正邦理以宣邦教门下以和万邦以弼庻务中书以厘万邦以庻百揆之文而已吁六典象周为制既非其实元丰又复象唐以正名曷若各循祖宗之法哉
　　宋朝官制
　　宋初务实意尚书二十四司由汉以来未之有改也宋太祖太宗一旦惩五季藩镇外重之弊凡尚书郎曹卿寺等官悉领外寄以分其势于是上而三省六曹下而九寺七监皆为寓禄官而台省寺监悉以他官兼领名若未正而实则有余者非其人不以任是职也自章圣咸平中杨亿首言文昌防府宜复其旧是时李公沆实任端揆而未甞有所更变仁祖至和中吴育亦言尚书天下之大有司当渐复之是时文潞公富郑公皆在中书亦不闻有所改作诚知祖宗立法自有深意也自熈宁中王安石用事而元丰初王珪蔡确继之悉取百年成法【自宋初至元丰三年正得百二十年】更而张之于是六尚书二十四司与夫九寺五监皆复其旧一时之名亦甚正矣柰何其名既详而其实则不可遍察也当是时以左右仆射而兼中书门下之职者珪与确也相臣如是他可知矣【是时章子厚除门下侍郎蒲宗孟除尚书丞安焘为戸部尚书曽孝寛为吏部尚书】遂使奸邪朋附充塞朝路元祐诸贤虽出力以障其澜而绍圣政和羣小【章子厚曽布蔡京】又从而撤其防矣然则务名务实其得失相去乃尔相逺耶【官制旧典论曰宋朝沿唐制设官假名以任职责之事功以实不以文故以三省六曹寺监官僚之名分品定禄命充职任自太子洗马而上号朝臣自著作佐郎以下号京官在内为主判出外名奉使其领在京职任则不分京朝官若陞擢为台谏经筵必备顾问朝臣领外差遣则是带省曹寺监官僚之名奉使而出上至牧守监司下至倅宰管库通以奉使目之推进擢新进之士官未升朝者即以太子中允处有出身人中舍处无出身人并任监司重其持节故也亦名借补计嵗月以转行故流品无杂名位知重矣】
　　元丰改制因唐六典神祖晩年喜观唐六典于是悉易祖宗旧制而惟六典是法其大者建立三省以中书造命行无法式事门下审覆行有法式事尚书奉行而政柄悉归中书又分班奏事各得其职所以分执政权而互相考察此改制正名之体统也奈何蔡确欲专中书之权遂白三省不建长官而以王珪为左仆射兼门下侍郎确为右仆射兼中书侍郎凡有除授珪不得预闻而确得以自专造命之权是审覆奉行之制已不行于当时矣吕公着进言三省当同班奏事分省治事司马公光遗奏亦谓有此事则置此官不必依唐之六典分中书为三省葢有见于确之自专也神祖是时已有悔改官制之意珪确复以省费正名为言于是莫之能行嗟夫小人托人主之公而行其私乗人主美意而逞其不善之心大抵若此是岂变制改法之所能防闲哉惟静以察其所安而后可尔厥后翟思奏言以为今天下之事其烦简多寡葢无异于未改制之前然昔以一官治之者今析而为四五昔以一吏而主之者今増而为六七故官愈多而吏愈众禄愈广而事愈烦毎朝廷文移下尚书省又付吏部又下寺监又下所领库务自下而逹上者亦然故不若专责省部则官省而吏少事简而功速矣味思之言则知元丰改制适増冗官多事之弊而已夫何名正之有【此翟思元祐三年奏也上距元丰五年才七年耳思又谓今有礼部又有太常有膳部又有光禄勲户部之有司农主客之有鸿胪驾部之有太仆库部之有卫尉工部之有将作军器水部之有都水监皆重叠置官例可减省观此言则元丰官制与熈寜新法何异】
　　政和改宦官武臣之制宋朝尽释节度兵权而宠以虚名不置殿中监而止曰都知押班元丰正名于此独无所改作犹且知祖宗自有深意也政和中蔡京当国悉加都知押班以大夫之名曰知省事曰同知省事曰签书省此按蔡龙图旧典也止斋云京改都知为知省事副同知为同知押班为签书以效枢府事人易走马承受而为亷访使凡节度观察防御团练并为正任非惟名器滥防而童贯得以专兵稔衅矣夫京之改武官制也实壬辰嵗也自是而至靖康丙午止十五年耳十五年之间女真已有窥伺河洛之志并吞夷夏之心彼方习勒戎马战阵之事而此乃纷更武官虚名大抵皆取唐之武散官阶与汉魏以来武官之名而杂就焉何异大盗隐伏门屛而家相方率歌童舞女雅修击刺之容乎兴衰治乱莫系于人事如此猥归之天数不可得矣愚又甞因是而推原改制变法之由而有感焉熈宁壬子王安石之新法行此一变也元丰壬戍蔡确之官制行此再变也元祐初年方复祖宗之旧而绍圣甲戌章子厚重行熈丰之法此三变也崇观宣政蔡京用事最久而纷乱法度非止一端此又其变之大者四变之余靖康之祸作矣夫自熈宁壬子止于靖康丙午五十余年之间而法度四变新法再行而终废官制遂变而不复国有棼丝之扰民无一日之安祸胎于王安石吕惠卿长于蔡确章子厚成于蔡京王黼天下本无事庸人自扰之其斯之谓乎
　　新旧官制宋初庻官只存空名元丰新制以阶易官唐人之阶二十九宋初之阶十有五而元丰之阶三十四而参错二制而损益之也左右之制置于元祐绍圣罢之惟存其五而五者之名则定于大观选人之制起于宋初崇宁七阶已定其四而三者之名则更于政和此其建置之大凡也盖国初惩藩镇之弊朝官文臣出领外寄郎曹卿监皆为虚名特以是寓禄秩班位序而已而所典之事则别有职存也熈宁天子厉意更新制条例之司设检正之官兵部军器大理将作学官司农各已修置董正治官之属举矣而名犹未正也乃元丰之三年取唐六典而与羣臣讲明之逾二年而法成本末次第歴歴条举或正而治之或旁而治之或统而治之其为治备矣然议者犹虑其无甄别流品也故元祐为之分左右焉而议者犹虑其沮人为善也故绍圣罢之而存其五焉所以存者谓卿监以上则不可不分之也若乃文林儒林登仕将仕在唐有之宋初已有之元丰正名至承务而止选人之四等七资未暇厘正此崇宁所以必更其七而政和又定其四也欤虽然此特其制然也而其意之异同则有不可不论者且两制以上不迁卿监旧法也而今也自朝请大夫直迁太中大夫此非有合于古欤少卿监以七十员为额旧法也而今也官至朝请大夫而止待朝议有阙则补此非有合于古欤合者固多矣而不合者亦不少也盖祖宗旧制所以甄别流品者至为严宻宰执侍从之迁为一等卿列舘职之迁为一等进士为一等世赏杂流各为一等且进士等迁司谏一人及第并制科迁祠部进士出身迁屯田世赏迁虞部杂流迁水部夫司谏祠部屯田虞部今之一朝奉郎也而甄别若此今有之乎六曹侍郎其迁不等侍从臣寮自礼部迁户部户部迁吏部常调臣寮自工部迁刑部刑部迁兵部夫六曹侍郎今之一正议大夫也而甄别若此今有之乎旧制前行郎中进士则迁太常少卿非进士则迁司农卫尉少卿由司农卫尉少卿入光禄少卿今以一朝议该之是十二年之官一迁即为之矣旧制六部尚书侍从则歴礼部户部吏部常调则自工而刑自刑而兵累而至吏部今以一银青光禄该之是十二年之官八年俱歴之矣昔之流品甄别今之流品混淆昔之官品难于进今之官品易于高流品有品则人安其分而无侥幸希觊之心官品不轻则名器加重而天下知所趍向今则反是呜呼安得如丁隲者而与之语祖宗之制哉安得如毕仲舒者而与之论祖宗之制哉
　　省冗官言冗官之策于今日者将省其职乎抑省其员乎抑省其入仕之人乎元祐之减罢诸司建炎之罢倂官属此省其职也祥符之枢宻直学士以六员为式治平之少卿监以七十员为额此省其员也开寳之罢流外庆厯之减任子此省其入仕之人也以翟思之奏攷之礼部有侍郎郎中员外祠部亦置郎中而太常又有少卿博士丞簿其实皆礼官也户部之有司农主客之有鸿胪库部有太仆卫尉工部水部有三监卒皆重复置官翟思之言于哲宗如此至于今日又可知也又况祖宗时大县置丞小县不置今之县不置丞者鲜矣大郡具僚属小郡不具今之郡不具僚属者鲜矣职之冗也如此其可不省乎以苏子由之序攷之节度视皇祐八倍防御视皇祐十倍大夫七倍景徳朝奉郎六倍景徳承议奉议郎三倍景徳子由之言于哲宗也如此至于今日又可知也又况祖宗朝未始有添差也而今也有添差而再任者有添差而厘务者祖宗之时未甞有借补也而今也借补小使臣或至三五十万员之冗也如此其可不省之乎嗟夫是固可省也而亦不易省也方今入仕之路广得仕之员狭纡朱满路袭紫成林率一官而三四人共之居者一人去者一人而伺之者又不止一人以今之职以今之员犹惧其无以处之也况又可省乎哉盍亦清其入仕之源乎上官均有言今之文职入流者凡四武职入流者凡三进士武举得之也艰在所不论而四者之冗有可罢者有可裁抑者四者之外又有摄官焉夫摄官之滥特止一方鬻爵之举随创则随罢在今日亦不必深讲也如资防如特科如杂流此皆蠧弊之根冗者其可不加之察乎建隆初礼部称斋郎裁十五人兵部补洗马裁十二人至于庆厯则有任学士二十年而出京官二十人者矣未离襁褓已纡簮绂彼乌知国政民事为如何哉嘉祐推恩裁数十人治平三百人熈宁之六年乃至四五百人日暮途逺求田问舍之不暇何暇谋国家事哉有司胥吏主行文书积勤累日例该禄仕至于三省人吏尤为优幸或以减年而出官或坐理资任而至郡守玩弄文法奸巧百端又岂能尽易昔之故态哉三冗未除百蠧随至譬如决水于不流之泽前者未去后者方増不至于决堤决防不止不自其流而疏之浚之决之注之亦终于不可为也已○权行守试汉人守试之法满嵗称职者为真不称者归本官亦良法也元丰之制高一品为行下一品为守下一品为试品同则否元祐以来行守试之外又有所谓权者所以待资浅之人也夫阶尊官卑者为行阶卑官尊者为守官与阶卑为行不守若是足矣而守之下有试焉试之下有权焉崇宁尽复元丰之法去权而用行守试至于中兴而后元丰元祐之法并用矣



　　羣书考索续集卷二十九
&lt;子部,类书类,群书考索&gt;
　　钦定四库全书
　　羣书考索续集卷三十
　　宋　章如愚　编
　　官制门
　　三公
　　唐虞夏商周三公及宰相之职卿分六职以治万务相统六卿以御百官自唐虞则然禹司空也宅百揆尹保衡也行冢宰傅说相也总百官周公太师也齐百工前后固若一体也成王末年保奭为宰毕公司马毛公司空三公兼摄三卿固已见之顾命一公而统三卿固已见之序官三公不备惟其人固已见之书命左右成王太傅不具毕公父师下掌政典曷尝叙兼而并建哉以目録考之有是事则建是官有是职则为是名名不异职官不异事曰卿曰中下大夫曰上中士特以是科品其髙下耳
　　辨周公为太师召公为太保毕公为司马毛公为司空周公位冢宰为太师周公道隆徳盛非太师不足以处之而冢宰正百官均四海亦难其人故以论道之重下行端揆之职此明见于书者也周公既没召公以太保兼冡宰必矣而孔氏因顾命之文谓毕公领司马毛公领司空则未知其所传据且三公之责虽均而地官已下与冡宰必不若是班也【同前】
　　周三公之官不必备考之于书有曰立政不惟其官惟其人又曰三公官不必备惟其人故当时虽建三公之官实以六卿之有道者兼之无其人则或缺焉若曰周公位冡宰周公为师岂非六卿之掌而兼三公之任乎若曰周公为师召公为保而太傅之任未闻有人岂非惟有道者乃足以充其职茍非其人则或缺焉
　　周三公之官不必备周之人才号为众多使备其员宜亦无不充数然天下之事官不必备足矣亦无所事其众且冗也周公为冢宰则卿固兼于公太史司冦苏公则公又兼其史立政以用人为本论三俊之贤以居三宅之任则三事以往百司庶府无不备举而司徒司马司空六卿之数有不备举者焉是故有其人则任之无其人择官而兼之周之治官法可见矣【薛季宣】
　　前汉三公之名不正三公论道经邦燮理隂阳故不以一职名官太尉掌武盖古者大司马之职也司徒主民司空主土皆六卿之任非三公之官也自汉以来失之矣【范祖禹】
　　前汉三公之名不正汉官因于秦旧视古舛驳而三公之名尤为甚焉初以丞相御史大夫太尉为三公其名虽均而其权实差武帝罢太尉而置大司马成帝改御史大夫而置大司空未几复罢大司空而置御史大夫哀帝又改丞相为大司徒改御史大夫为大司空而大司马之职终汉世不改【吕东莱】
　　汉丞相太尉御史大夫即非三公汉书多言丞相太尉御史大夫为三公而实非也萧何创定官制初不以此为三公然其因秦置相国犹有古者冢宰之余意但当时不置三公而此为朝廷极重官其上无以加之者故人多指丞相为三公而过呼耳丞相一员而称为三公或御史过呼盖知假借而呼耳何武以一相不可兼三公之事请置大司空以备三公官而汉何尝明以丞相御史为三公乎盖百官表相国秦时金印紫绶髙帝十一年更为緑绶不言位为公也御史大夫掌副丞相耳银印青绶其位则上卿耳则丞相御史何曽谓之三公乎自髙后以王陵为太傅当时朝臣建此议时必知古者以三公为闲官无职之义故特置此以处陵耳若不知此为古三公官其将谓之何官以封陵乎自成帝时何武以今一相不可独兼三公之事请置三公官则官职官名始乱而丞相御史始爵秩一同而皆谓之为公耳不知大司徒大司空等官古来不曽谓之三公而汉亦不曽正之成帝末年以丞相大司马大司空为三公哀帝虽罢大司空复置御史大夫【周朱博议】至及末年遂改丞相为大司徒复置大司空大司马焉则是取六卿之名而实之以三公乃是师古而名号大不正曽不如曩时背古而名号不类可借呼而无害也【并陈彦羣博议】
　　后汉三公之名不正后汉三公乃成周六卿之半闻三公无其人则以冢宰兼师保之任矣未闻使司空司马司徒为三公也今也既曰三公又以百官有司丛脞之务责之是汉朝有事而无政也岂非倒置之甚耶且名大司马大司徒大司空为三公者莽制也而光武不知革安在其受尚书大义也【管见】
　　唐三公之名不正成周董正治官太师太傅太保兹惟三公论道经邦燮理隂阳自是而下六卿分职各率其属以倡九牧阜成兆民以其名而求其官无有不正者唐初建官以太尉司徒司空为三公而名已不正矣夫太尉周之司马官也司徒教官也司空事官也以是而为三公岂所谓坐而论道经邦燮理隂阳者乎【林少颖唐史论】秦汉晋魏隋唐三公之名不正古之三公一失而为秦之左右丞相再失而为汉之丞相御史大夫太尉三失而为东汉之尚书令仆四失而为晋之中书监令五失而为魏之门下侍郎六失而为隋之三省七失而为唐之枢宻院葢至于今而枢宻与丞相并称谓之东西二府不惟失其名并与其实而失之【吕东莱】
　　太子师保傅古者天子必有师后世畧之则非矣储贰人心所系人望所归必如三王之教世子可也其或性习未定德义未成师保傅之任如之何而畧之汉以来犹有助成羽翼戒太子勿宜独亲外家者魏晋迄唐犹有存其礼而尊其名者宋朝自丁谓曹利用滥居是职神祖建储将以司马光吕公着为师傅而事竟不行外是或以为阶官或以为赠典或以为检校官类无实职徒有虚名至于侍读賔客曰賔则友而不师矣曰侍则立而不复坐论矣詹事春坊又皆朝夕之所狎近者此其故何哉葢近世师道不立非惟不行于君臣之间亦不行于匹士朋友之际矣粗知纸上语即耻于有所师而况于太子将君我而又敢以师道自居哉必也正其性习成其德义惟讲读之职犹可以行其学虽友而弗师可也
　　三公九卿
　　武帝迁推三公九卿不拘常法臣读西汉百官年表以为武帝规模法度固不若帝王之粹而其役用天下皆圣人不言之妙术也汉制宰相之阙则取诸三公三公之阙则取诸九卿然而石庆之死御史大夫儿寛当迁而不迁而太仆公孙贺得之公孙贺之死御史大夫商丘成当迁而不迁而涿郡太守刘屈牦得之御史大夫延广之罢九卿当迁者甚众无何取诸济南太守之王卿御史大夫公孙之相九卿当迁者甚众无何取诸河东太守之畨系故臣以为武帝之用人有不可以次第度之张欧为中尉九年而迁而成之迁四年韩安国之迁一年【并中尉】商丘成为大鸿胪十二年而迁而田千秋之迁一年田广明之迁五年【并鸿胪】故臣以为武帝之用人有不可以迟速推【并王景文朴论】
　　三省
　　总论三省之名始于汉成于晋宋详于唐已具见之特古今升降轻重不同有可论者汉武宣则以宦者为之成帝更用士人晋宋以来则为相臣之任也然二汉百官表志侍中尚书令中书谒者尚书仆射左右丞御史中丞尚书六曹并属少府卿者何哉盖汉制以大农收租赋为公用以少府掌山泽陂池为主私藏也少府为私藏而中书为私人故于此置属尤详焉惟私人故易亲而其职亦易尊宜其始用宦者中用士人终为宰臣之任也五代置枢密以宦者为之至于宋朝遂与宰相分为二府其势亦然【二汉表志郎中令之属有太中大夫中大夫谏大夫掌议论有议郎中郎侍郎郎中三署郎掌守门户出充车骑又有谒者仆射中郎将期门羽林咸属焉夫郎中令即光禄勲也是亦九卿之一也而谏大夫议郎皆属焉者亦天子之私人也厥后天子不得而私之者亦势使然也】宰相总三省【元丰改制说中书令门下侍中尚书令为三省之长中书侍郎门下侍郎尚书仆射为三省之贰】自舜举十六相伊尹相汤周召相成王皆相臣之任也秦汉以来或分为左右或曰丞相相国其名其职犹未淆驳晋宋隋唐至于宋朝因革不一称谓不同不可遍举要之三公职兼三省长贰上意所属事权所归皆宰相也三公兼职己见右方【见三公说】三省之制例以唐六典之言为正中书造命门下审覆尚书奉行是也人皆以是为汉唐之善制考之于史惟见魏相总职龄善谋姚崇应变岂所谓造命者乎丙吉周密如晦能断宋璟守文岂所谓审覆奉行者乎太宗先勅中书门下不得雷同继令侍郎给事审正花判者是也亦放谈云宋沿唐以三省长官为宰相既以秩髙不除于是元丰五年以尚书令之贰左右仆射为宰相而左仆射王珪兼门下侍郎以行侍中之职右仆射蔡确兼中书侍郎以行中书令之职而别置侍郎以佐之则三省宜相兼矣然左右仆射既为宰相则凡进拟命令未有不由之出者是出令之职身既行之矣尚又省而覆之乎方其进对执政无不同故批防曰三省同奉圣旨既已奉之而又审之亦无是理门下省惟有给事中封驳而已未有左右仆射与门下侍郎自驳已奉之命者然则所谓侍中侍郎省审者殆为虚文也放谈之所解驳者如此则知王珪蔡确城府间絶已失建立三省之初意何以改制为哉宣和五年张叔夜言中书出令门下审覆尚书奉行神宗制也今急速文字不经三省诸房以空黄先次书读则审覆殆成虚设三省之弊至是抑又甚焉任非其人则法不足以闲之矣珪确欺君已具元丰改制说复详着于此使来者有考焉【徽宗宣和五年蔡京为相故叔夜言此弊】
　　论三省始置之由谨按西汉以丞相总百官而九卿分治天下之事光武中兴身亲庶务事归台閤尚书始重而西汉公卿稍已失职矣又魏佐汉初建魏国置秘书令典尚书奏事文帝受禅改秘书为中书有令有监而亦不废尚书然中书亲近而尚书疎远矣东晋以后天子以侍中常在左右多与之议政事不专任中书于是又有门下而中书权始分矣降及南北朝大扺皆循此制唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封驳日有争论纷纭不决故使两省先于政事堂议定然后奏闻开元中张说奏改政事堂为中书门下自是相承至于宋朝莫之能改非不欲分也理势不可复分也故向日所谓中书乃中书门下政事堂也【温公文】
　　三省分建众官不专一相自汉以来或置左右或并举三公不拘一相至唐而法意尤密既有左右仆射又有侍中中书尚书两令左右丞及以官未及而人可用者参预朝政而其大纲则俾中书出令门下审驳分为二省而尚书受成颁之有司当贞观时君明臣忠朝希粃政不数年坐致太平其集材并用之效如此若弃数百年旧制合三省为一以一相专之而官属如故畧无可否见姓署名是中书门下之名存而基命驳正之实亡矣【补史管见】
　　政事堂不当移于中书省政事堂者自武德以来常于门下省议事谓之政事堂故长孙无忌起复授司空房龄授左仆射魏征太子太保皆知门下省事至髙宗光宅元年裴炎自侍中除中书令执宰相笔乃移政事堂于中书省【唐李义中书政事堂记】
　　政事堂不当移于中书省贞观之际凡军国大事省审于中书驳正于门下然后颁行之尚书而鲜有败事此政事之堂所以置于门下省而宰相参决于其间也裴炎以中书令而受顾命乃迁政事堂于中书省则军国大事中书得以专行而门下不得而驳正之矣由其得以专行于其间此中宗之废所以启谋于裴炎而武氏之祸遂至于不可遏也【林少颖唐史论】
　　军国大事中书省审门下驳正军国大事使中书舍人各执所见而书其名使中书侍郎中书令省审之给事中黄门侍郎驳正之此周隋之制而维持纪纲之密自唐以来蔑之有改也然而太宗用之则有贞观之治中宗用之则有斜封墨敇之弊岂非国家之法本无不善至于神而明之则存乎其人者哉【同前】
　　六省
　　唐分六典而降内侍唐以尚书门下中书国子监秘书殿中为六省而降内侍于左右卫之上则尊儒重道之意明而奄尹与政之阶僭矣【读书管见】
　　清中书之务则天下之事易办中书者王政之所由天子之所与宰相论道经邦而不知其他者也非至逸无以待天下之劳非至静无以待天下之动是故古之圣人虽有大兵役大兴作百官奔走各执其职而中书之务不至于纷纭今者曽不得岁月之暇则夫礼乐刑政教化之源所以使天下回心而向道者何时而议也故臣以为治天下不若清中书之务中书之务清则天下之事不足办也【东坡策畧】
　　宋三省之制宋初三省虽曰沿唐而实异于唐盖三省为空官而以平章为宰相者宋初制也三省各涖职而以左右仆射为宰相为元丰制也建平章号于二相之上者元祐制也伸左相之权而使门下与中书均其任者亦元祐制也而绍圣则窃元祐之制而偏重左相之权而崇宁则窃元祐之制而偏重公相之职也唐制三省长官为宰相而尚书令则以太宗尝为之故以仆射与侍中中书令为宰相其后以品官不除而使他官参焉【其参议参预参知朝政之类】宋初三省长官皆为空名不与朝政其命官必曰同中书门下平章事惟其真拜侍中则不带平章然前后所除亦不过五人此葢宋初政也元丰正名三省分局客司以左右仆射为宰相左相必兼门下侍郎右相者兼中书侍郎而中书取防其权独重此葢元丰制也宋初宰相平章事有至三相者曰昭文曰监修曰集贤官制既行惟置二相元祐初司马光欲起文彦博居已之上乃以师臣之礼待之居宰相之上而平章军国事于后吕公着因之以司空平章由彦博焉此元祐兼用祖宗之制也宋初相臣同心共济进退百官经理大政皆与闻之官制既行惟重中书葢出于蔡确之私意两省侍郎由中书过门下虽名为迁实抑其权自吕公着有同舟共济之说而后三省同得取旨焉此亦元祐兼用祖宗之制也是二制也元祐行之非不尽善而继之者则有假是以行其奸矣绍圣改元章子厚起谪籍任左仆射有欲更分班奏事之制者子厚惧权不归已乃曰此先帝之意不可易事之合送中书者但自尚书径上门下李清臣极论之卒不能胜故终哲宗之世不置右相蔡京之在崇宁既置左相乃效子厚所为徽宗取与与京异意者如赵挺之辈而卒莫能制焉此皆窃元祐之制而偏重左相之权者也京得政既久意益自肆乃改左仆射为少宰而已以太师总三省之制号为公相而使宰职居其下不敢与之抗焉其免中书门下省特不欲任兵柄耳兵民乖裂事不与闻此尤不可之大者此又窃元祐之制而偏重公相之职也宣和之七年罢公相靖康之初元改太宰少宰斯不亦大寒索裘矣乎中兴以来易平章之名定丞相之号【乾道八年改左右丞相罢左右仆射平章事此葢千古不易之典今日遵而行之可也】
　　后省宋朝宰相既兼三省无复有造令审令行令之异矣所赖后省给舍得以封驳是犹存审覆之意也然三省长官皆敌己者故大事得以持异同之论而给舍乃中书门下之属其有大议论而敢为异同者昔有其人矣当今未免详于细而畧于大矣尝观宋初给舍为所迁官实不任职而其职乃以他官兼领之张咏以枢密直学士何郯以待制皆尝领给事中有不便者辄还中书富弼欧阳修亦以他官领中书舍人知制诰而尝封还词头是数人者虽天姿卓然能自植立亦由素所居官非宰相之属也元丰正名遂以给舍为宰相之属风采振职蔑然无闻葢有由矣而况以舒亶之徒为之哉不特此也宋初左右史亦无本职而其职乃以三馆校理以上兼之元丰正名皆后省而蔡京蔡卞分布左右同掌起居彼何人斯而能详天子言动之实耶
　　都司
　　检正左右司左右司剏于隋唐都省之职宋朝以为阶官元丰正名初曰检正【熈宁三年也】后复为左右司此后省之与都司所以皆为宰属也然给舍封驳犹存审覆之意未免时有异同之论都司纲纪六官凡所奉行与宰臣无所可否矣此给舍所以易疎而都司所以易亲也夫宰相既兼三省之权而都司复居易亲之地造令行令皆与知而与行之矣熈丰大臣倚是以为羽翼之助而行其变政易令之私而已孰知其流弊之至于此哉任非其人则足以祸苍生可不戒哉可不谨哉





　　羣书考索续集卷三十
　　钦定四库全书
　　羣书考索续集卷三十一
　　宋　章如愚　编
　　官制门
　　宰辅
　　天官乃冢宰之加官或问冢宰一官其属六十顾未始有一事闗乎天者而冢宰谓之天官何也曰此加官也周省九官以为六卿之职又省六子以冠六卿之号以虚名而加实职而授之所以宠而尊之也古之大臣论道经邦以转移人主之心术而厘正天下之万事者皆寅亮燮理也皆对时育物抚五辰而熈庶绩也和同天人之际使之无间然者虽圣人之能事而大臣实辅佐之其谁曰人事之非天理也加天官于冢宰之上其尊大臣也虽至其所以责大臣也葢深
　　周制尚兼官或问自太宰至于下士其为官凡六十有三而为府者六为胥与吏者皆十有二而为徒者百有二十何也曰此皆兼官也专官行事则不足兼官行事则有余矣葢自唐虞以来禹以司空而兼百揆羲和以二人而兼四岳乃舜二十二人之咨则四岳实一人兼之古者官不必备惟其人而已有其人则备无其人则兼是以周官之作实仿唐虞之制而官事不摄吾夫子所以深责管仲变先王之法也以三公言之召公为保周公为师而太傅无与焉二公实兼之也周公既没召公为保而太师大傅无有焉召公实兼之也不惟此也三公之下实有三少当时不见其人召公又兼之乃同召太保奭芮伯彤伯毕公卫公毛公是六卿之长召公又兼之葢一人之身兼总七职矣惟成王之季年芮伯彤伯卫侯实兼领司徒宗伯司冦之职其余大抵皆兼官也其大者犹兼而况于百官羣有司乎故尝以周礼考之二卿则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太史之职太史司冦苏公是也故夫六官中以春夏秋冬为通率以多少相乘除大约一官凡五百人则六官凡三千人而其兼行权摄者意其必相半焉是以局分不必设府吏胥徒不别置而其数亦未尝过滥也
　　太宰兼行六卿之事或问六卿分职各率其属太宰之职顾曰掌建邦之六典何也曰此太宰兼行六卿之事也自其分职而言之则太宰掌治典司徒掌教典宗伯掌礼典司马掌政典司冦掌刑典司空掌事典各有攸司固若不同自太宰兼行六卿而言之则八典八法八则八柄八统九职九赋九式九贡九两凡此十条皆经国之大纲政事之条目而散见于三百六十官之中太宰实举其纲而撮其要焉葢唐虞三代建官之制职事分于下而权纲合于上非泛然而无统也四岳通内外之官羲和之长也羲和则实听于四岳百揆宰相之职百官之长也九官则实听于百揆百揆统九官四岳四岳统羲和四子比附聨络天下之治虽一二人为之而实一二人能使之成周之制亦然三百六十属听命于六卿而六卿听命于冢宰冢宰实三公兼之涣散分析之中而有比附联属之势盖古者三公无官惟与天子坐而论道故设六卿以分主六典而三公实统之三公既兼冢宰则六卿之六典非冢宰而谁建耶此事权之所以合于一而国家所以无多门之政自汉以来则失之矣有三公又有九卿而丞相御史未尝行九卿事观武帝时桑羊等致利王温舒之属峻法儿寛等推文学九卿更迭用事事不闗决于丞相而大臣之权尽去矣呜呼人君之为天下如欲稽古正名而使事权之合于一茍舍周官未有不荡然无统者矣
　　太宰兼统内庭先王之制事权欲合于一而内外之势本不容于分也宫中府中俱为一体余尝于冢宰属官论之矣宫正宫伯虽曰掌王宫内宰俱曰掌王内统而临之则惟太宰焉故宫正宫伯内宰皆于太宰而小宰之夫皆佐于太宰而兼掌其事职虽列于外而通于内权虽分于二而总于一王宫后宫无不任所掌也自其掌王宫也则兵卫郎卫凡宿卫之人皆领之饮膳衣服洒扫啓闭次舎幄帟凡供奉之人皆领之宫禁之秘藏王后世子之好用凡财用之私存皆领之其间多寡丰约用舍去取天子始不得以自私而小臣始不得以自便矣自其掌后宫也则六宫六寝无王内之限九嫔九御无女官之别诏其礼乐正其服御禁其竒衺稽其功绪其间损益増减采择进御始有宴私玩狎之节而无侵窃惑移之患矣葢世未有家不齐而国可治者未有国不治而天下可平者太宰之治所以兼统内外而以小宰为始小宰之宫刑既已齐其家宰夫之朝法又已治其国然后太宰之邦典始可治天下矣
　　道揆法守冢宰以佐王则有法守之意以听治则有道揆之理夫惟有所守故八柄八统皆曰诏王夫惟有所揆故八法八则直曰以治而已
　　责任一夫不获阿衡曰时子之辜房龄曰夙夜尽心惟恐一物失所刘蕡曰择将相以任之使权造化之柄百揆者言揆度百事使得其正也阿衡者言权衡万物使得其平也冢宰者言调制百化使得其和也
　　体统周公不能自为三百六十官之事而能用三百六十官之所长唐制列五房于政事堂而吏房居其首前辈着宰相论曰以一人为天下用则用天下而不足以天下人才为天下用则用天下而有余故惟不以一能自名也而后能合众人之所能
　　周公相君比舜禹益伊尹傅説相君不同或问曰周公相成王制礼作乐一饭三吐哺一沐三握发起以待士何汲汲也如此沐与饭且不暇舜相尧禹相舜益相禹伊尹相汤傅说相髙宗皆不如周公勤且劳也此周公之德不及舜禹益伊尹傅说乎曰周公不得不然也尧圣人也舜圣人也髙宗圣人也舜禹益伊尹傅说勤且劳复何为哉周公则不得不然也成王孺子也方在襁褓之中不知果为圣人耶茍成王不嗣坠废其业则是后稷公刘王季文王武王之天下周公失之也周公岂得不勤且劳乎【石守道文】
　　周公为相事事物物各得其所昔韩退之上宰相书其论周公也有曰当时天下之贤才皆已举用奸邪谗佞欺负之徒皆已除去四海皆已无虞九夷八蛮在八荒之外皆已賔贡天灾地变昆虫草木之妖皆已寖息天下之所谓礼乐刑政教化之具皆已修理风俗皆已敦厚动植之物风雨霜露之所沾被者皆已得宜休徴嘉瑞麟凤龟龙之属皆已备至夫以周公为宰相近而朝廷治逺而天下和又逺而四夷服以至肖翘喘息昆虫草木之各遂其生者无非周公职业之所在则宰相不可以一官一职论者即周公见之矣【陈伯厚唐史断】
　　汉三公名不定汉官因于秦旧视古舛驳而三公之名尤为甚焉初以丞相御史大夫太尉为三公其名虽均而其权实差武帝罢太尉而置大司马成帝改御史大夫而置大司空未几而复罢大司空而置御史大夫哀帝又改丞相为大司徒改御史大夫为大司空而司马之职终于汉世不改方汉之初丞相之权最尊太尉特佐其职而已籍福说田蚡曰魏其为相将军必为太尉太尉相尊等耳至是太尉之权始无异于丞相也故事御史大夫奏事防庭中差居丞相后不当与丞相钧礼萧望之为御史大夫乃不礼于丞相丙吉至是御史大夫之权始不下于丞相也惟宣帝能加礼丞相稍抑御史大夫而不使之抗尊武帝窃假大司马之权而不任宰相故终汉之世大司马专秉国柄丞相具位奉行文书而已夫司马古之六卿掌兵者也自汉以太尉改置而兵柄不移致使其权在丞相上以贻后日僭窃之祸其来逺矣故古之三公一失而为秦之左右丞相再失而为汉之丞相太尉御史大夫三失而为东汉之尚书令仆四失而为魏晋之中书令监五失而为后魏之门下侍郎六失而为隋之三省七失而为唐之枢宻院葢至于今而枢宻与丞相并称谓之东西二府不惟失其名而并与其实而失之矣子故因汉而详言之
　　权有所分用儒不得其真自汉武帝以公孙为丞相而后儒者相继秉轴宜其贤于汉初军功刀笔矣然等功课效未闻其逺过于前何也葢武帝本不识儒徒诱于虚名而取其易制者为之既任以相乃侍中出入禁闼辩论数诎大臣以侵侮外廷之权九卿更进用事而天下之务不闗决于宰相即位以来亟辞亟罢而五十四年之间凡易相者十有三人且彼固不足以任相位又夺其权而责之事安望其有尽职者哉宣帝抑御史之权似知尊礼丞相然六百石以上更不选于丞相而调于尚书宦官久典机要天下之事一切归之中书成帝虽罢中书而复置尚书自丞相以下皆听命焉然则汉之宰相亦焉用彼为哉史臣不防其故以为元帝专用儒生委之以政贡薛韦康迭为宰相使上牵于文义而孝宣之业于是乎衰呜呼此岂儒者之过哉用儒而得其真与夫权有所分而不得其职者之过也以武帝之用儒择其贤而责成功则汉之为汉不止于此矣宰相当通知钱谷人皆谓钱谷之问不当至庙堂论道经邦之任不知司农少府廷尉列在九卿三公总九卿汉制然也平之不知忝职多矣借曰道揆法守不相紊乱独不知周官太宰货赂则岁终计出入议狱则三公防其数乎文帝非徒问也末年红腐朽索之效几致刑措之风皆基于此【陈季雅】
　　汉相失权始于陶青大事记曰自嘉之死汉相之权遂夺矣御史大夫虽副贰丞相之官今晁错为之陶青特充位而已体统不正葢自此始
　　武帝任九卿轻宰相夫丞相九卿皆天子大臣所论议相与出治者也九卿赞宰相以谋国宰相辅天子以出治此古今不易之道也夫今之九卿固他日宰相也岂为宰相不可尽信而为九卿时可尽信耶盖朝廷重宰相是重朝廷也若使九卿更进用事各行其志以与宰相争权则朝廷纷纷何时定乎又皆言汉相权轻自大司马领尚书事始自武帝以来宰相建空名于百官之上其轻久矣葢非特石庆淳谨故至此也张汤用事时语国家用度常至日晏丞相充位则固已分宰相之权矣为宰相大事不得与闻坐小事辄诛死岂不大可恨也哉光武以吏事责三公而有大灾异三公策免待之以簿书期防小吏之职而责之以隂阳天地大臣之事是何异淳于髠豚肩巵酒之喻耶【戴溪史义】
　　汉曹参为相不当拒人之言宰相之任重矣居是任者必欲得天下之士来天下之言俯而从之惟恐失故也愚尝观汉史文怪曹参最为贤相号为一代宗臣宜其宰相之任当有握髪吐哺之礼覩其代萧何为相日夜酣饮卿大夫以下吏及賔客欲有所言辄饮以醇酒莫敢开说嗟乎曹参何为者而敢拒人之言哉又况祀兹酒文王所以诰庶邦也无彛酒文王所以教小子也参之所谓饮酒者果何谓耶继而卿大夫日夜饮吏民无他故亦日夜饮而参之罪孰甚焉若曰举事无所变更一遵何之约束则孝惠朝可谓多事矣后族骄蹇已有萌蘖岂无一事而可言耶当时卿大夫欲有谏者未必不引此为戒而参辄拒之卒于吕氏盗权而祸乱之兴几不救药实参有以啓之也【师古】
　　曹参当相吕后问萧相国既死谁可代之上曰曹参可及何病惠帝临视曰谁可代君者对曰知臣莫若君帝曰曹参何如曰帝得之矣及何之薨也曹参告舎人趣治行吾将入相髙帝以参为可相惠帝亦以参为可相萧何又以参为可相而参亦自知其为当相以是而相之天下岂有不服【林少颖汉史论断】
　　汉止一相汉初止有一相相国何死参代之惠帝末年始用王陵陈平为左右相武帝用刘屈牦为左相分官属为两府虚其右以待四方之选然终汉世止一相也【陈彦羣博议】
　　汉相优劣且以西汉公辅言之萧曹以清静致治功良平以谟明赞王业至宣帝时则魏相通故事丙吉知大体斯皆章章可言者也及夫张苍之律厯公孙之文章韦贤之好学平当之有耻然以号为贤相抑又次焉至若匡张孔马服儒衣冠被阿防之讥不胜其任最下则陶青刘舍庄翟赵周之徒皆龊龊备位故身名偕泯夫此数子者岂不粗知君子之道古今之变哉病于无所发明保持禄位而已【权德舆贺崔相国啓】
　　汉相失职自陈平始陈丞相不对钱谷决狱论者谓其得宰相体吾谓汉宰相之失职葢自平始也夫钱谷之出入国用之本也决狱之多寡民命之所系也宰相不与闻焉而顾使天子责之廷尉与治粟内史则凡九卿中二千石宰相皆不与知矣【陈彦羣博议】
　　汉初宰相御史大夫尤亲密汉初政权出于一两府于人主最亲宻故御史大夫周昌以事入奏见帝拥戚姬郦食其为左相监宫中如郎中如郎中令公卿百官皆因奏事至公孙亦数窭见上或不冠虽非所以礼貌大臣亦见其相亲矣【同前】
　　汉初相犹有权其后备位申屠嘉为相欲斩邓通田蚡请按灌夫武帝曰此丞相事何请于时相犹有权也自霍光为大将军领尚书事至丞相位在将军上备位而已【陈彦羣博议】
　　汉初御史大夫无觊觎为相之心汉初宰相皆以积功封侯及久次者为之若其他才地有余而功资未足以封侯者则得为御史大夫而不得为相周昌赵尧是也文景武帝初年皆然葢宰相当以勲旧者为之不可以茍得耳是以御史大夫甘心守职而不敢有逾次之心草茅公孙为相不闻阀阅功劳一朝拜相而封侯之爵随之后以为例是以当时凡位至御史大夫不求所以副宰相皆有觊觎代位之心是以武帝之世宰相多祸少全【同上】
　　汉世宰相权轻武帝以中大夫侍中而谓丞相为外朝而内廷之事宰相不与知矣自九卿更进用事事不闗决于丞相也而外廷之事宰相不预知矣自其以吏六百石以上调于尚书也而天下之事宰相皆不与知矣【同上】
　　汉相权轻已久人皆言汉相权轻自大司马领尚书事始自武帝以来宰相建空名于百官之上其轻久矣葢非特石庆醇谨故至此也张汤用事时语国家用度常至日晏丞相充位则固已分宰相之权矣为宰相大事不得与闻坐小事辄诛死岂不大可恨也哉【戴氏笔议】汉武帝之始君弱相强其后君强相弱方武帝即位之始富于春秋武安侯田蚡以肺腑为丞相权移主上上滋不平特以太后之故隐忍而不发当此之时臣强君弱隂胜而僭阳武安侯既死上惩其事尽收威柄于掌握之中大臣取充位而已稍不如意则痛法以绳之自丞相以下皆惶恐救过而不暇当此之时君强臣弱阳胜而偪隂夫豪杰之士类多自重莫肯少杀其锋鄙人则惟恐失之无所不至矣石庆为相时九卿更进用事不闗决于庆庆醇谨而已呜呼此其所以见容于武帝欤【秦少防】
　　汉初相权甚重其后相权甚卑自髙祖以萧曹防陵陈平周勃属吕后以为相之后则宰相之任得有所专而其权甚重若申屠嘉为相欲斩邓通而劾晁错文帝既莫之罪方且遣使以谢之当此之时天下之望宰相也为甚尊及魏其武安之后则宰相之任不敢有专而其权益轻若武帝之时九卿更进用事而李蔡严青翟赵周石庆公孙贺刘屈牦之徒名曰宰相而龊龊自守于不得已而任之当此之时天下之视宰相也为甚卑【林少颖】
　　丙吉为相政治未善而求隂阳和丙吉为丞相出逢羣盗格鬭死伤横道过之不问见牛喘而问之以为诘禁盗贼守令之事隂阳不调此乃宰相职耳谈者美之愚窃以为不然夫宰相所以治隂阳者岂拱手端居无所施设而隂阳自调葢亦佐人主治庶政安四海使和气洋洋薄于宇宙旁畅周达浸润渗漉明则百姓洽隂则鬼神谐然后寒暑时至万物阜安丙吉为政之时政治之不得刑罚之失中不肖之未去忠贤之未进可胜纪哉释此不虑而虑于牛喘以求隂阳和岂不疎哉【温公】丙吉为相不为忧边思职边鄙之事宰相之所宜知者也将帅之能否储峙之虚实山川之险易士马之强弱宜皆晓然于吾之胸中一旦有警则指授于中而取胜于外今也不然平日边事漫不加省一旦边吏以赤白囊至乃信一驭吏之言仓卒之间召东曹按録粗记一二以备应对卒使已受忧边之名而御史大夫等皆得谴责吉方以得士自夸则吾之所为将谁欺乎【宋藻】汉宣中兴之功当始于霍光不在于丙魏史臣之论名相不取其立功之时而取其收功之际斯亦失矣观其言髙祖开基萧曹为冠孝宣中兴丙魏有声夫萧曹起丰沛之间从髙祖诛秦项二人之立功名居多及定天下俱为相国而曰髙祖开基萧曹为冠宜矣若夫孝宣中兴起自藩邸俱由霍光之力其废昌邑于谈笑之间上玉玺于危疑之际在朝骇愕而将军优为之此汉之伊尹也然则立中兴之功葢自发端于霍光而丙吉魏相乃于废立既定之后坐收功于一时专以遵祖宗故事与夫寛厚持重取名语其定国家安社稷固不及光矣
　　汉世宰相名之不正武帝命霍光以周公之事此宰相之职也当是时田千秋方处相位帝既不以委之千秋而委之光则宰相之名移之于光可也今也千秋为相自若而光以大将军辅政则宰相之名不正矣自是而后宰相之名废置惟光之意而国之大事相无预焉燕盖之败桑羊之子迁与史呉系狱丞相千秋召中二千石博士防议问法此其职也而光以擅召为千秋之罪则宰相之职复旷矣由其名之不正以致其职之旷故昌邑之废杨敞为相而不得预其谋至于闻议惊惧不知所言汗出浃背唯唯而已葢霍光有宰相之实而无其名杨敞有宰相之名而无其实名之不正于斯时未见其害其后成帝之世张禹为相而辅政专权乃在王凤平帝之世孔光为相而政之所委乃在王莽卒之擅移汉祚以成海内之祸其源乃在于名之不正【林少颍通鉴论断】
　　光武不任大臣政归房闼天下权柄必有所归人主聪明必有所寄只合委大臣使百官各得其职又况西都吕霍上官王氏皆是权戚不是大臣托孤之际不免政归房闼舍宦官外戚孰得亲近【唐仲友】
　　汉尚书权重凡前汉为三公者惟丞相御史二府不带尚书事其太尉及他官则带尚书事矣【太尉复改大司马大将军】后汉既以司徒比丞相司空比御史大夫而犹与太尉参录尚书事为称凡録尚书事方得预国政则尚书之权任可见虽置三公事归台阁之验见于此矣凡领尚书事得秉政权犹带加官得亲近入禁中也故田千秋桑羊与霍光同受诏辅幼主而不得与尚书事者亦以不领尚书事故也或云惩上官桀争权之患故光独领之自领尚书之名起于霍光则事归台阁不特东汉为然观张安世以大司马领尚书事每定大政议已定乃阳使吏问丞相府则是丞相府不过奉行尚书之议论予决尔
　　宰相权轻九卿权重汉初犹近古髙祖之制御史大夫下相国相国下诸侯王御史大夫之副事下御史御史白之丞相丞相得以可否之御史中执法下郡守中执法即中丞也中丞居殿中受事虽与人主亲近权尊势重然亦是御史大夫之属事下中丞中丞白之大夫大夫亦得以可否之于是下之郡守下之侯王葢尊者行其尊卑者行其卑也及御史大夫抗丞相之权对立而为两府郡国事不上丞相而上御史御史得以意平章之而武帝之世又急于功利多率意施行不经丞相是故张汤为御史大夫数行丞相事造白金皮币而李蔡严翟不与议儿寛为御史大夫九卿更进用事徙流民四十万于边而石庆又不与议大臣既不与大事则贱臣得以轻柄臣自是之后内廷之事丞相不得闻知而归之侍中外廷之事不得闗决而归之九卿郡国上计调吏之事丞相不得与闻而自达于天子调于尚书大臣之无权小臣之横乃至于此葢自陈平自弃其权而武帝又削其权权既分裂四出而贪权者欲集之而归已至使簿书期防之屑以其身冒而为之于是上多事而下为欺矣
  </div>
  <div class="pagination">
   <a href="群书考索_page98.html">
    上一页
   </a>
   <span>
    ...
   </span>
   <a href="群书考索_page94.html">
    94
   </a>
   <a href="群书考索_page95.html">
    95
   </a>
   <a href="群书考索_page96.html">
    96
   </a>
   <a href="群书考索_page97.html">
    97
   </a>
   <a href="群书考索_page98.html">
    98
   </a>
   <span class="current-page">
    99
   </span>
   <a href="群书考索_page100.html">
    100
   </a>
   <a href="群书考索_page101.html">
    101
   </a>
   <a href="群书考索_page102.html">
    102
   </a>
   <a href="群书考索_page103.html">
    103
   </a>
   <a href="群书考索_page104.html">
    104
   </a>
   <span>
    ...
   </span>
   <a href="群书考索_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
