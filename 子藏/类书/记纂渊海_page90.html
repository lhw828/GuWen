<!DOCTYPE html>
<html>
<head>
    <meta charset="UTF-8">
    <title>记纂渊海 - 第 90 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 90 页/共 130 页</h1>
    <div class="content">　　记汉韦约曰犬马齿尽既无膂力又无考课所以踌躇恋慕者以明公礼遇隆崇未能自割【三辅决録】
　　集不胜犬马之情【选曺子建责躬诗表】疲马恋君轩【选诗】百川赴巨海【谢灵运诗】百川宗渤海五岳辅昆仑【刘宾客】倾巢举落望徳如归【选昭王碑】白闻天下谈士相聚而言曰生不用万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声誉十倍所以龙蟠鳯逸之士皆欲收名定价于君侯【李太白上韩荆州】水深鱼极乐林茂鸟知归【杜工部】虽天地不求仁于刍狗而畎浍思委润于沧溟【白傅集】小人之懐惠兮犹知献其至愚固余异于牛马兮宁止乎饮水而求刍伏门下之黙黙兮竟嵗年以康娱时乗间以获进兮顔垂欢而愉愉仰盛徳以安躬兮又何忠之能输【韩复志赋】惴惴焉惟恐不得出大贤之门【韩文】介然而居士友以倾【韩文王仲舒碑】生徒皆喜曰韩公来为祭酒国子监不寂寞矣【韩愈行状】鳞介宗龙【郭有道碑】
　　本朝四方之至如归其家乐而忘去既驾虽马亦顾其皂而嘶【东坡集】神宗崩公赴阙临卫士见公入皆以手加额曰此司马相公也民遮道呼曰公无归洛留相天子活百姓所在数千人聚观之【东坡集司马温公神道碑】
　　纳侮
　　经觐礼天子不下堂而见诸侯下堂而见诸侯天子之失礼也由夷王以下【记】
　　子人必自侮然后人侮之家必自毁然后人毁之国必自伐然后人伐之【孟子】行有招辱【荀子】
　　史萧琛尝预御筵醉伏上以投琛琛乃取栗掷上中面【梁书】张祖八嵗齿亏先逹知其不常戏之曰君口复何为开狗窦答曰正使君辈从此中出【刘昭幼童传】刘道真遭乱于河侧自牵船见一老妪操橹刘曰女子何不调机利杼而操橹女答曰丈夫何不跨马挥鞭而牵船【裴啓期语林】
　　本朝孙皓为晋所灭武帝问皓曰闻南人好作尔汝诗皓曰昔与汝为邻今与汝为臣劝汝一杯酒令汝夀万春【古今诗话】













　　记纂渊海卷六十五
<子部,类书类,记纂渊海>
　　钦定四库全书
　　记纂渊海卷六十六　　　宋　潘自牧　撰物理部
　　物理盈虚
　　经日往则月来月往则日来日月相推而明生焉寒往则暑来暑往则寒来寒暑相推而嵗成焉　日中则昃月盈则食天地盈虚与时消息而况于人乎　遯者退也物不可以终遯故受之以大壮　晋者进也进必有所伤故受之以明夷　物不可以终难故受之以解升而不已必困故受之以困【易】屈伸相推【易畧】财聚则民散财散则民聚【大学】
　　子日中则移月满则亏【老子】物恶有满而不覆者哉【家语】川竭而谷虚丘夷而渊实【荘子】名遂身退天之道也【管子互见知足】再实之木其根必伤【文子】
　　史甚美必有甚恶【左昭十一】盛之有衰犹朝之必有暮也【西汉韩安国】夫穷髙则危太满则溢月盈则缺日中则移　福谦忌盛【后汉李固】
　　记太嵗在丑乞浆得酒太嵗在已鬻妻卖子吉凶逓代盈缩循环【刘知几史通】时屯必亨运防必正【顔延年释奠诗】人道无乆盈【齐讴行】前荣后枯相翻覆【李太白集】盈虚倚伏去来之不可常【柳书】噫天地乆否忽泰则平日月乆昏忽开则明雷霆乆息忽震则惊云雾乆郁忽散则清仲尼之道否于周秦而昏于汉魏息于晋宋郁于陈隋遇于吾唐万世之愤一韩而释【皇甫湜请韩公配享书】命屈于当代庆流于后昆【白集】先緑亦先枯【白乐天集】
　　本朝一年辛苦一冬闲【东坡集】善乎司马光之言曰天地所生万物止有此数不在民则在官譬如雨泽夏涝则秋旱【东坡】十年敛积用一朝惊涛破山风动地【后山呜呼行】
　　朕兆
　　经履霜坚冰至象曰履霜坚冰隂始凝也驯致其道至坚冰也【易】如彼雨雪先集维霰　吉梦维何维熊维罴男子之祥维虺维蛇女子之祥　室家溱溱【诗】嗜欲将至有开必先　天降时雨山川出云【礼记】祸福将至善必先知之不善必先知之　国家将兴必有祯祥国家将亡必有妖孽【中庸】子曰余畴昔之夜梦坐奠于两楹之间余殆将死矣遂寝疾七日而殁【礼记】
　　子目将眇者先观秋毫耳将聋者先闻蚋声【列子】人之将疾必先不甘粱肉之味国之将亡必先恶忠直之言【晏子】一叶落而知天下之秋【淮南子】
　　史或呌于宋太庙曰譆譆出出鸟鸣于亳社如曰譆譆甲午宋大灾【左襄三十年】晋文公过卫乞食于野人野人与之块公子怒欲鞭之子犯曰天赐也稽首受而载之【左传】晋侯疾求医于秦未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也【左成十年】周幽王二年西周三川皆震伯阳甫曰周将亡矣昔伊洛竭而夏亡河竭而商亡【史记周本纪】殷说梦发于傅岩周望兆动于渭滨【西汉班固叙】福生有基祸生有胎【西汉枚乗】岷山崩壅江三日江水竭刘向大恶之昔岐山崩三川竭而幽王亡岐山者周所兴也汉家本起于蜀汉今所起之地山崩川竭殆必亡矣【通鉴汉成帝纪】张掖柳谷口水溢涌寳石负图状似灵立于川西有石马七及鳯凰麒麟白虎牺牛璜玦八卦列宿孛彗之象于绰问钜鹿张洊洊宻谓绰曰今汉已乆亡魏已得之何所追兴朕兆乎此石当今之变异而将来之符瑞也【通鉴魏明帝纪】孙峻与吴主谋置酒请诸葛恪恪将入之夜精爽扰动通夕不安又家数有妖怪恪疑之【魏髙贵乡公纪】谚曰鸡夜鸣者不利行师犬羣嘷者宫室将空兵动马惊军败不归【通鉴晋武帝纪】杜淹曰齐之将亡作玉树后庭花其声哀思行路闻之皆悲泣【通鉴唐太宗纪】杨震不答州郡礼命数十年后有鹳鹊衔三鳣鱼飞集讲堂前都讲取鱼进曰凡鳣者卿大夫之服象也数三者三台也先生自此升矣后位至太尉【东汉本】孙皓时钱塘湖开或言天下当太平青盖入洛阳时皓以问陈训曰青盖入洛将有舆榇衔璧之事寻而吴亡【晋书】孙秀诬潘岳石崇为乱夷三族石崇已在市岳后至崇曰安仁亦复尔耶岳曰可谓白首同所归岳金谷诗云投分寄石友白首同所归乃成其防【晋书潘岳】魏武帝尝梦有三匹马在一槽中共食其后宣帝及景文相继为宰相遂倾曺氏【宋符瑞志】朱异初除中书郎时秋日始拜忽有飞蝉正集冠上时咸以为蝉珥之兆八年改侍中【南史本传】王仁裕喜为诗其少也尝梦神剖其肠胃以西江水涤之顾见江中沙石皆为篆籕之文由是文思益进【五代史】
　　记有星赤而芒角自东北西南流投于诸葛亮营三投再还往大还小俄而亮卒【晋阳秋】祥者福之先妖者祸之先【吕氏春秋】隋帝于宫中尝小防为拆字顾萧妃曰尔能拆朕字否妃曰移左画居右岂非渊字乎时人望多归唐公帝闻之不怿乃言吾不能知此事岂非圣人耶于是奸蠧起于内盗贼攻于外【隋大业记】干鹊噪行人至蜘蛛集百事喜【西京杂记】蜀县有火井汉室之隆则炎赫骄炽桓灵之际火势渐防诸葛亮一阚而更盛【异苑】桑谷共生于朝一日而大拱武丁脩行诸侯来朝者六国武丁祭有飞雉升鼎耳而雊三年重译来朝者六国【尚书大】本朝月晕而风础润而雨【老苏】
　　祸福
　　子祸莫大于不知足【老子】为善者天报之以福为恶者天报之以祸【家语】祸福无不自己求之者【孟子】福轻乎羽莫之知戴祸重乎地莫之知避【荘子】福莫长于无祸【荀子互见知足】夫祸之来也人自生之福之来也人自成之祸与福同门利与害为邻【淮南子】
　　史郤至曰祸之大者其何福之为【左成十二年】能者养之以福不能者败以取祸【成十三年】祸福无门唯人所召【左襄二十三年】福之至也人自生之祸之至也人自成之【史防】朱英谓春申君曰世有无妄之福又有无妄之祸【史春申君】祸自怨起福由徳兴【西汉文帝纪】福生有基祸生有胎【西汉枚乗互见朕兆】夫吉凶之于人犹影响也而为善者得吉常多其不幸而罹于凶者有矣为恶者未始不及于凶其幸而免者亦时有焉而小人之虑遂以为天道难知为善未必福而为恶未必祸【欧阳公唐史中宗赞】
　　集福种常有兆祸至岂无端【君子行诗】凡祸福吉凶之来似不在我惟君子得祸为不幸而小人得祸为常君子得福为常而小人得福为不幸以其所为似有以取之也必曰君子则吉而小人则凶者不可也【韩文】
　　毁誉
　　经吾之于人也谁毁谁誉【论语】
　　子有不虞之誉有求全之毁【孟子】三代之善千嵗之积誉也桀纣之谤千嵗之积毁也　誉生则毁随之【淮南子】我未见闻谤而喜闻誉而惧者【文中子】
　　史季布曰以一人誉召臣一人毁去臣【前汉季布互入不审】毁誉爱恶之原祸福之机也【魏志王祖】毁誉胁于势利【晋纪縂论】闻谤而怒者防之囮也见誉而喜者佞之媒也絶囮去媒防侫逺矣【通鉴隋髙祖纪囮余周切又五戈反】
　　集凡人之获谤誉于人者亦各有道君子在下位则多谤在上位则多誉小人在下位则多誉在上位则多谤【柳子厚文谤誉】
　　积渐
　　经剥床以肤凶　地中生木升君子以顺徳积小以髙大　小人以小善为无益而弗为也以小恶为无伤而弗去也故恶积而不可掩罪大而不可解　非一朝一夕之故其所由来者渐矣【易】如彼雨雪先集维霰【诗】今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉　君子之道造端乎夫妇及其至也察乎天地【中庸】
　　子合抱之木生于毫末九层之防起于累土千里之行始于足下【老子】方寸之木可使髙于岑楼【孟子】夫江始出于岷山其源可以滥觞及其至于江津不舫舟不避风不可以渉【家语又荀子】江河之水非一源而流【墨子】丘山积卑而为高江河合水而为大　日计之不足嵗计之有余【荘子】山霤至柔石为之穿蝎虫至弱木为之夫霤非石之鑚蝎非木之蠧然而能以防脆之形陷坚刚之体岂非积渐之致也乎【孔丛子互见柔能胜刚】月不足而嵗有余者也【管子】跬歩不休跛鼈千里累土不辍丘山崇成【荀子】积土成山风雨兴焉积水成渊蛟龙生焉　积土谓之山积水谓之海旦暮积谓之嵗积善而全尽谓之圣人　圣人者人之所积也　不积蹞歩无以致千里不积小流无以成江河【荀子】蚯蚓穿隄能漂一邑寸烟泄突致灰千室【刘子】水积则生吞舟之鱼土积则生楩楠豫章【尹子】三代之善千嵗之积誉也桀纣之谤千嵗之积毁也【互见毁誉】善积则功成非积则祸极　江水之始出于岷山也可褰衣而越也及至其下洞庭骛石城经丹徒起波涛舟航一日不能济也　若火之得燥水之得湿浸而益大　生木之长不见其益有时而修砥砺磨砻莫见其损有时而薄　夫积爱成福积怨成祸【淮南子】
　　史阶之为祸【左隠三年】积善在身犹长日加益而人不知也积恶在身犹火之销膏而人不见也　众少成多积小致钜【董仲舒】聚蚊成雷众喣漂山【西汉中山靖王胜】磨砻砥砺不见其损有时而尽种植畜养不见其益有时而大积徳累仁不知其善有时而用弃义背理不知其恶有时而亡　太山之霤穿石单极之防断干水非石之鑚索非木之锯渐靡使之然也【枚乗】安者非一日而安也危者非一日而危也皆以积渐然不可不察也【前贾谊】壊崖破岩之水源自涓涓干云蔽日之木起于青葱【后汉丁鸿】隄溃蚁孔气泄鍼芒【陈忠】聚蚊成雷【第五伦传】积日成月【后汉】积忤生憎积顺生爱【通鉴唐宗纪】
　　记戎人生乎戎而戎言楚人生乎楚而楚言不知所以受也今使戎人长乎楚楚人长乎戎则楚人戎言戎人楚言也【吕氏春秋互入惯习】
　　集水渐成江海【桓寛盐铁论】肤寸自成霖【曹子建诗】蚁孔溃河溜沈倾山【子由铭】髙以下基洪由纎积累防以着【张茂先励志诗】蚁壤漏山河丝泪销金骨【选君子有所思】坚冰作于履霜寻木起于蘖栽【文选】还闻肤寸隂能致弥天泽　蚊聚雷侵室山渐而髙泽积而长【刘宾客集】直从萌芽防髙自毫末始千里始足下髙山起防尘　绣始一缕万缕相续【白侍郎集】涓涓不遏终变桑田焰焰不除方燎原野【陆宣公文】溜之细穿石绠之细断干　虽一勺而进可以浸天壤一拳之积可以镇方域　积讹成蠧【唐文粹】一息之波流于无垠【皮日休集】本从敲石光遂致烘天热【刘禹锡诗】
　　本　沔彼滥觞蛙跳鯈逰溢而懐山神禹所忧　一炬有燎原之忧而滥觞有滔天之祸【东坡】冉冉百尺松起自一寸根【栾城集】宦者之祸始于明皇盛于肃代成于徳宗极于昭宗【司马温公通鉴唐昭宗论】
　　渐染
　　经卿士师师非度【互见同恶】敝化奢丽万世同流　商俗靡靡利口惟贤余风未殄【书】螟蛉有子蜾蠃负之教诲尔子式谷似之【诗】
　　子与善人居如入芝兰之室乆而不闻其香即与之化矣与不善人居如入鲍鱼之肆乆而不闻其臭亦与之化矣【家语】引而置之荘岳之间数年虽日挞而求其楚不可得也【孟子】白泥在沙与之皆黑【曽子】蓬生麻中不扶自直习俗移志安乆移质　工匠之子莫不继事而郡国
　　之民安习其服居楚而楚居越而越居夏而夏是非天性积习使然也　兰茝槀本渐于蜜醴【荀子】兰陵多善学盖以荀卿也【荀子后序】扁鹊卢人也而医多卢　螟蛉之子殪而逢蜾蠃祝之曰类我类我乆则肖之矣【扬子】今头虱着身皆稍变而白身虱处头皆渐化而黑是素果无定质移易存乎所渐【抱朴子】
　　史邹鲁多去文学而趋利者以曹邴氏也【史记货殖】生子多置之齐鲁礼义之乡【史记三十世家互见教子】渐靡使然【西汉衡山王】夫习与正人居之不能无正习与不正人居之不能无不正犹生长于楚之地不能不楚言也【贾谊】灵蓍在林林无毒草【后汉】学之染人甚于丹青【晋虞傅】谢安好声律朞功之惨不废丝竹士大夫效之遂以成俗【通鉴晋文帝纪】性无常守随化而迁化于敦朴者则质直化于浮浇者则浮薄【北史苏绰】闾里童昬贵逰总丱未窥六甲先制五言至如羲黄舜禹之典伊傅周孔之说不复闗心何常入耳【通鉴】善恶之习朝夕渐染易以移人【通鉴唐髙祖纪】阳城有奴都児化其徳亦方介自约时嵗饥或哀其馁与之食不纳【唐书本传】
　　记刘子政子骏伯玉三人珍重左氏下至妇女莫不诵读【魏畧】髙祖徙丰沛屠酟商人立为新丰县故一县多小人【三辅旧事】郑家奴婢读书一婢不称防使人拽着泥中须臾一婢来问曰胡为乎泥中答曰薄言往愬逢彼之怒【世説】
　　集京洛多风尘素衣化为缁【陆士衡赠妇】渐礼乐之膏腴【选运命论】虱处头而黑麝食柏而香颈处险而瘿齿居晋而黄蒸性染身莫不相应【嵇叔夜养生论】淫风大行贞女防冶容之诲淳化殷流盗跖挟曽史之情【陆士衡】潇湘间无土山无浊水民乗是气往往清慧而文【刘宾客集】丽朱者丹附墨者黑盖累渐而得之也【王无功】芳兰所生其草皆香美玉所积其山有光【吕和叔文】
　　本朝礼义之家虽奴婢出而之他必能笑人之防祭无礼者贤者之效不为细也【横渠理窟】温公营独乐园园子吕直性愚以直名之春时人逰园园子得茶汤钱十千闭园日与主人平分之一日来纳公公曰此自汝钱可持去再三欲留公怒遂持去回顾曰只端明不爱钱者后十许日公见园中新创一井亭问之乃前不受十千所创也【元城语録】太史公曰盖公言黄老贾谊晁错明申韩错不足道也而谊亦为之余是以知邪说之移人虽豪杰之士有不免者【东坡六一居士集序】
　　满盈
　　经月盈则食【易】满招损【书】
　　子孔子曰恶有满而不覆者哉【家语】满则覆【荀子】
　　史盈必毁天之道也【左哀公十一年】重侯累将穷贵极富【王商等赞】
　　变中有常
　　经轻重诸罚有权刑罚世轻世重惟齐非齐有伦有要【书】
　　子珠之走盘横斜曲直不可尽知所必可知者珠不出于盘也【孙子序】与时迁徙与世偃仰千举万变其道一也【荀子】
　　本朝如日在天虽光明无所不临而躔次必有所舎【东坡赐奉安神宗御容札使诏】
　　动中有静
　　经屯见而不失其居　天下之动贞夫一者也【易】子心未尝不动也然而有所谓静【荀子】为无为事无事【老子】史郑崇曰臣门如市臣心如水【汉书】
　　记动者静之基【道经】
　　集结庐在人境而无车马喧【陶渊明诗】苹末风起有文无声【刘宾客集】动兮静所伏【白居易】
　　静中有动
　　经夫动不能制动制天下之动者贞夫一者也【易畧】井居其所而迁　寂然不动感而遂通天下之故【易】静而后能安安而后能虑【记大学】
　　子道常无为而无不为　静为躁君【老子】尸居而龙见渊黙而雷声　虚则静静则动动则得矣【荘子】
　　集静兮动所倚【白居易动静交相养赋】
　　弱中有强
　　经坤至柔而动也刚【易】仁者必有勇【论语】
　　子慈故能勇　天下柔弱莫过于水而攻坚强者莫之能胜　夫慈以战则胜以守则固【老子】风曰予蓬蓬然起于北海而入于南海然而指我则胜我防我亦胜我虽然夫折大木蜚大屋者惟我能也故以众小不胜为大胜也【荘子】
　　以静观动
　　子坐于室而见四海【荀子】凭几看鱼乐【杜诗】
　　本朝解组归来道益光坐看万物自炎凉【东坡诗】松柏生涧壑坐阅草木秋金石在波中仰看万物流【山谷诗】遂令髙卧人欹枕观儿戏【邵康节】













　　记纂渊海卷六十六
　　钦定四库全书
　　记纂渊海卷六十七　　　宋　潘自牧　撰人己部
　　人已两得
　　经观頥观其所养也自求口食观其自养也【易】谋其身不遗其友【礼记】惟天下至诚为能尽其性能尽其性则能尽人之性　诚者非自成己而已也所以成物也【中庸】集恺悌以肥家信义以急人【唐文粹】
</div>
    <div class="pagination">
<a href="记纂渊海_page89.html">上一页</a><span>...</span><a href="记纂渊海_page85.html">85</a><a href="记纂渊海_page86.html">86</a><a href="记纂渊海_page87.html">87</a><a href="记纂渊海_page88.html">88</a><a href="记纂渊海_page89.html">89</a><span class="current-page">90</span><a href="记纂渊海_page91.html">91</a><a href="记纂渊海_page92.html">92</a><a href="记纂渊海_page93.html">93</a><a href="记纂渊海_page94.html">94</a><a href="记纂渊海_page95.html">95</a><span>...</span><a href="记纂渊海_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
