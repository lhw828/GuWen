<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 55 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 55 页/共 331 页</h1>
    <div class="content">　　鸳鸯梅
　　【范成大梅谱】
　　鸳鸯梅，多叶，红梅色，花轻盈，重叶数层，凡双颗必并蒂，惟此一蒂而结双梅，亦尤物。
　　【陈仁子牧莱脞语】
　　《鸳鸯梅赞》：吾家植梅数本，有鸳鸯梅者，□华而蒂，自蒂而实，自实而调羹，皆相比不相离也。既命工图之，复为之□曰：嘉鱼比目，祥禽比翼，猗欤江梅，比蒂而实，如胶其朋，陈雷之漆、齐眉□□，□孟之匹。千年精英，化此颖栗。调鼎何时，永坚无。
　　【方澄孙锦小□】
　　□□□生殿，金钗恨最长。分明后身是，环子伴三郎。
　　【中州集】
　　黄蕊迎春□□□，□花花下结双梅。可怜本是和羹物，却向书窗佐酒杯。
　　【洪适洲□】
　　□□□梅送曾守，是日曾守携家游南园：浣溪沙
　　报道倾城出洞房，水□□□弄清香，风流更有小鸳鸯。蝉鬓半含花下笑，蛾眉相映醉时妆，□□不到白云乡。又《以鸳鸯梅送钱漕》：玉颊微醺怯晚寒，可怜凝笑整双翰。枝头一点为谁酸？只恐轻飞烟树里，好教斜插鬓云边，淡妆仍向醉中看。
　　【张湖南集】
　　菩萨蛮前生曾是风流侣，返魂却向南枝住。疏影卧晴溪，恰如沙暖时。绿窗娇插鬓，依约犹交颈。微笑语还羞，愿郎同白头。
　　【张炎玉田集】
　　清平乐
　　心目娟娟，山川自今自古，怕依然。认得米家船，明月闲延夜语，落花静拥春眠。吟边象笔蛮，清绝处，小留连，正寂寂江潭。树犹如此，那更啼鹃。何妨闭门隐几，好林泉都在卧游编。记得当时旧事，误入却是桃源。
　　官城梅
　　【范成大梅谱】
　　吴下圃人以直脚梅，择他本花肥实大者接之。花遂敷腴，实亦佳，可入煎造。诗人所称官梅，止谓在官府园圃中，非此官城梅也。
　　判官梅
　　【新安志】
　　梅有名判官者，花丰实大。
　　同心梅
　　【西京杂记】
　　汉武帝初修上林苑，群臣远方各献名果，有合枝李同心梅。
　　【太平广记】
　　赵飞燕为皇后，其女弟昭仪遗飞燕书，及上，有同心梅。
　　二色梅
　　【邵尧夫诗集】
　　《东轩黄红二梅正开坐上书呈友人》：一年一度见双梅，能见双梅几度开。人寿百年今六十，休论闲事且衔杯。
　　【玉东牟先先生集】
　　《和方智善两色梅》：春到冬余去住间，玉楼无处不轻寒。鲜鲜魏女履下履，粲粲贞妃冠上冠。眼乱互摇歌扇羽，心惊添著粉闱。东君厚薄非无意，一种馨香两眼看。
　　【汪梦雷宛陵集】
　　《和阮环绿红白梅》：白白红红相映开，迎春破腊要争魁。谁知月上纱窗后，一种横斜度影来。
　　【艾性夫剩语】
　　《赋太和寺同根红白梅》：雪影萧萧带晚霞，胭脂灼灼傍铅华。孤山夜合连枝木，一树春分二色花。牛继马来几换骨，鹤乘鸾去忽通家。向来逋老题诗处，曾有红裙拂碧纱。
　　【徐安国西窗集】
　　《次张约斋二色梅韵》：
　　诗从窥万丈光，老夫安在不疏狂。知君占得芳容在，要与夭桃较短长。
　　问讯横斜竹外枝，催开无吝费新诗。从他洞口行人笑，大似刘郎不致疑。
　　度岭何妨带雪来，数株移傍玉堂开。儿家门户从深闭，剩着胭脂晕早梅。
　　浴罢汤池尽书眠，艳妆慵对宝台前。从他梦绕桃源路，一点微酸意不传。
　　明妃拂晓驾红云，盛饰浓妆欲面君。生怕北人初未识，杏花无似解纷纭。
　　雕盘深缕锦文回，几点酥山玉未摧。应恨寒香大疏绝，不来□向锦屏开。
　　堆下精神取次看，琐窗开处雪漫漫。只愁笑里微妆□□□幽香入广寒。
　　偷传花信宿烟村，香雾破月魂。一掬芳心愁□□，□能无泪泣黄昏。
　　相看青眼未昏花，照映何须烛绛纱。留取大家妆束在，夜窗和月伴山茶。
　　青枝如寄有无中，空里疏花不柰风。凭仗道人殷七七，更于神化略施工。
　　《龚德高送二色梅》：
　　花神驰檄下南山，春事从窥豹一斑。赖有官梅作盟主，岂容将作杏花看。
　　【范德机诗】
　　《次韶赋吴尊师漱芳亭白红梅花二首》梅仙之宫在何许，五尺青天隔风雨。冰雪肌肤绰约人，铁石心肠软媚语。行藏一粒粟中寄，品格百花头上数。所以商廷和鼎功，大护登之六代舞。呜呼！安得东皇锡白社，胙以金陵为尔土。
　　惟梅本是群仙侣，别有芳姿照微雨。人尝误作杏花看，我亦戏作莲花语。即色非空还是色，遽数不终须悉数。偷服丹砂忤玉唇，颜谪向春风舞。呜呼！安得东皇饮赤社，胙以朱陵为尔土。
　　【国朝宋玄僖庸庵藁】
　　《红白梅花画》：月下吟诗客未归，红红白白斗芳菲。却疑桃李花开夜，秉烛愁惊蛱蝶飞。
　　三色梅
　　【青琐高议】
　　隋炀帝时，湖南进三色梅，三圆成梅，红纹梅，
　　弄黄梅。
　　【大雅集】
　　《赋三色梅花》：姑射肌肤白于雪，夜出瑶台看明月。罗浮仙人醉脸丹，笑跨彩鸾下银阙。相逢同过金母家，金母小王名陵华。一色罗衫染蜜褐，仍带丝囊盛紫霞。珊瑚钩起真珠箔，玉笛吹残风色恶。群仙齐怨老容华，斑斑泪向鲛绡落。
　　六出梅
　　【周益公大全集】
　　《胡季怀惠六出梅一枝，仍枉绝句，率然次韶，勿笑拙速》：怪底雪花今岁少，东君聚巧入壶春。老夫只学龟藏六，未羡梢头首面新。
　　九英梅
　　【古事事通】
　　《常朝录》：元稹为翰林承旨，朝退行至廊下，初日映九英梅隙，光射稹有气勃勃然。百僚望之曰：岂肠胃文章映日可见乎？
　　双梅
　　【王十朋梅溪集】
　　《丞厅后圃双梅一枝发，和以表弟韵》：漫游踪迹成浮家，一身四海惊年华。不禁草木竞时节，忽见霜干排新花。晓云生寒日未透，南枝半肥北枝瘦。就中一枝最先发，浪蕊浮花敢居右。山翁涉世如狼胡，功名日远霜凌须。与花同是江南客，一笑为解东阳癯。吟哦绕树正百匝，未放零落空残株。春风杂花尽明媚，此君风味悬知无。雨中着子尚不恶，可堪老叶翻虫书。
　　【杨诚斋集】
　　《壬辰别胡元伯丞公，折双梅见赠，作一绝以谢之》：一花怪结双青子，独带还藏两玉花。薄相春工宁底巧，眼明初见雪枝斜。
　　【虞俦尊白堂集】
　　《以双梅二支送郁簿，小诗见意》：连枝并带更同根，结实双双向小园。调鼎异时知有伴，相期携手上天门。
　　层梅
　　【方澄孙锦藁】
　　化工真是巧，玉蕊更层层。若□□□□，千年犹未成。
　　重萼梅
　　【李洪芸庵类藁】
　　《万寿观重萼梅》：天街倦踏软红尘，喜见宫梅漏泄春。工□剪琼多态度，九英照日倍精神。香清暗馥维摩榻，韵胜全疑姑射人。好是孤山临水看，广平能与赋清新。
　　重台梅
　　【梅圣俞宛陵集】
　　《吴正仲往灵济庙观重台梅》：玉盘叠捧溪女归，鱼鳞作室待水。竹间山鬼入夜啼，古庙久闭谁启扉。屈原憔悴江之圻，芙蓉木兰托兴微。贾谊未召绛灌挤，香草嘉禾徒菲菲。曾无半辞助诃讥，国风幸赖相困依。《读吴正仲重台梅花诗》：此树在灵济王庙。楚梅何多叶，缥带攒琼瑰。常惜岁景尽，每先春风开。龙沙雪为友，青女霜作媒。托根迩庙堂，结子助鼎。吴侠本吴人，笔力高崔嵬。但咏同姓木，予非栋梁材。《依韵和诸公寻灵济重台梅》：梅要山傍水次栽，非同弱柳近章台。重重叶叶花依旧，岁岁年年客又来。虽爱千枝竞繁密，还嗟短发已衰颓。郎官博士留车骑，拥蔽修篁为斫开。《依韵和正仲重台梅花》：芳梅何倩倩，素叶吐层层。近蜡寒犹劲，先春气已承。冷香传去远，静艳密还增。有意常欺雪，无功合镂冰。早烟笼玉暖，冻雨浴脂凝。汉女新妆薄，燕姬瘦骨棱。压枝唯恐折，簇萼似难胜。神物终来护，江卿未解矜。独奇心岂欲，寄远客何曾。不见黄鹂度，宁防粉蝶凌。月光临更好，溪水照偏能。画轴开云雾，宫刀剪彩缯。都无笔可，莫信巧堪凭。丹杏尘多杂，夭桃俗所称。故林尝谒望，大庚更愁登。重和阳春曲，声辞猥愧仍。《依韵和吴正仲屯田重台梅花诗》：桃花已满秦人洞，杏树犹存董奉祠。莫怪寒梅独多叶，只缘乐府有新诗。《依韵和吴正仲闻重梅已开见招》：难开密叶不因寒，谁剪鹅儿短羽攒。犹是去年惊目艳，不知从此几人观。重重好叶重重惜，日日攀枝日日残。我为病衰方止酒，愿携茶具作清欢。
　　【张湖南集】
　　《戏题重台梅》：只将单萼缀层花，弱骨丰肌自一家。戴朵折来谁可称，宝钗双燕绿云斜。
　　重叶梅
　　【范成大梅谱】
　　《重叶梅》：花头甚丰，叶重数层，盛开如小白莲，梅中之奇品。花房独出，而结实多双，尤为瑰异，极梅之变化，工无余巧矣。近年方见之，蜀海棠有重叶者，名莲花海棠为天下第一，可与此梅作对。
　　【辛幼安稼轩集】
　　百花头上开，冰雪寒中见。霜月定相知，先识春风面。主人情意深，不管江妃怨。折我最繁枝，还许冰壶荐。
　　【温州府志】
　　春之桃李、夏之荷榴，秋之蓉菊，四时之兰桂，皆江南所同产。若冬之梅花，其产虽同，然温地最暖，奇品尤盛，故特表而出之曰重叶梅。
　　【吴澄支言集】
　　罗浮梦断杳无踪，冰雪仙姿两两逢。缟袂怯单寒后袭，粉妆嫌薄晓来浓。迎风一笑知颜厚，临水相看见影重。道眼只将平等视，玉环飞燕总天容。
　　【曾协云庄集】
　　《次沈正卿重梅韵》：恰占春工一倍奇，休言造化总无私。香罗翦透因稠叠，珏玉裁成却附离。爱玩枝头无限思，题评笔下若为辞。开时纵晚春犹早，底事游蜂圣得知。
　　【桐志】
　　赵汝谈题刘明叟浩《重梅》：
　　薄罗不障春风面，数竹扶疏月断肠。昔日单衣今御，非关仙骨怯冰霜。
</div>
    <div class="pagination">
<a href="永乐大典残卷_page54.html">上一页</a><span>...</span><a href="永乐大典残卷_page50.html">50</a><a href="永乐大典残卷_page51.html">51</a><a href="永乐大典残卷_page52.html">52</a><a href="永乐大典残卷_page53.html">53</a><a href="永乐大典残卷_page54.html">54</a><span class="current-page">55</span><a href="永乐大典残卷_page56.html">56</a><a href="永乐大典残卷_page57.html">57</a><a href="永乐大典残卷_page58.html">58</a><a href="永乐大典残卷_page59.html">59</a><a href="永乐大典残卷_page60.html">60</a><span>...</span><a href="永乐大典残卷_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
