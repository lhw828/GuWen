<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 464 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 464 页/共 485 页</h1>
    <div class="content">　　丝纶阁下文章静钟鼔楼中刻漏长独坐黄昏谁是伴紫微花对紫微郎
　　絶句　　　　　　　　　　亡名
　　紫泥初熟诏书成红药翻堦昼影清屋瓦生烟宫漏永时闻幽鸟自呼名
　　上李舍人　　　　　　　　亡名
　　西掖深沉大帝居紫微西省掌文书天阍啓钥趍朝后侍史焚香起草初
　　和宗人见贺　　　　　　　亡名
　　分班晓入鸾翔阁直阁旁连浴凤池彩笔闲批五色诏好风时动万年枝
　　柬同舍　　　　　　　　　亡名
　　太微西掖凤池邉西阁凌空为起烟彩笔时批尺一诏直庐深在九重天
　　寄第三阁老兼呈白冯二阁老
　　韩退之
　　墙下春渠入禁沟渠氷初破满渠浮凤池近日长先暖流到池边更不流
　　题中书院壁　　　　　　　王介甫
　　夜开金钥诏词臣对御抽毫草帝纶须信朝家重儒术一时同榜用三人
　　访沈舍人不遇　　　　　　赵嘏
　　溪翁强访紫微郎晓鼔声中满鬓霜知在禁闱人不见好风飘下九天香
　　贺同年翰林从叔知制诰　　李频
　　仙禁何人蹑旧踪孔门先选得真龙别居云路抛三省専掌天书在九重五色挥毫成涣汗百寮班下独从容芳年贵盛谁为比鬰鬰青青岳顶松
　　朝下寄李舍人　　　　　　耿纬
　　侍臣鸣佩出西曹鸾殿分阶翊彩旄瑞气逈浮青玉案日华遥上赤霜袍花间熖熖云旗合鸟外亭亭露掌髙肯念万年芳树里随风一叶在蓬蒿
　　寄制诰李舍人　　　　　　罗隠
　　梁王握豹韬雪里见枚臯上客趍丹陛游人叹二毛门闲知待诏星动想濡毫一首长杨赋应嫌索价髙
　　郑州献从叔舍人　　　　　李商隠
　　蓬岳烟霞阆苑钟三官牋奏附金龙茅君奕世仙曹贵许掾全家道气浓綘简尚参黄纸案丹炉犹用紫泥封不知他日华阳洞许上经楼第防重
　　周程九早入中书　　　　　钱起
　　汉家贤相重英竒蟠木何材也见知不意云霄能自致空惊鹓鹭忽相随腊雪初明柏子殿春光欲上万年枝独惭皇鉴明如日未厌萤光向玉墀
　　赠阙下裴舍人
　　二月黄莺飞上林春城紫禁晓隂隂长乐钟声花外尽龙池栁色雨中深阳和不散穷途恨霄汉常悬捧日心献赋十年犹未遇羞将白髪对华簮
　　献中书汤舍人　　　　　　李中
　　庆云呈瑞为明时演畅丝纶在紫微銮殿对时亲舜日鲤庭过处着莱衣闲寻竹寺听啼鸟吟倚江楼恋落晖隔座银屏看是设一门清贵古今稀
　　上翰林萧舍人　　　　　　温庭筠
　　人间鸳鹭杳难从独恨金扉直九重万象晩归仁夀镜百花春隔景阳钟紫微芒动词初出红腊香残诰未封每过朱门爱庭树一枝何日许相容
　　上裴度舍人　　　　　　　王建
　　小松相对凤池开履迹衣香逼上台天意皆从彩毫出宸心尽向紫烟来非时玉案呈宣防每日金阶谢赐回仙佀何因记名姓县丞头白走尘埃
　　奉和贾至舍人早朝大明宫
　　岑参
　　鸡鸣紫陌曙光寒莺啭皇州春色阑金晓钟开万户玉阶仙仗拥千官花迎剑佩星初落栁拂旌旗露未干独有凤凰池上客阳春一曲和皆难
　　直中书省　　　　　　　　谢晖
　　紫殿肃隂隂彤庭赫敞风动万年枝日华承露掌玲珑结绮钱深沉映朱网红药当堦翻苍苔依砌上兹言翔凤池鸣佩多清响
　　和祖择之登紫防阁二首　　王介甫
　　漠漠秋隂防掖垣青云只在两楹间宫楼唱罢鸡人逺门阙朝归虎士闲华盖北瞻天帝座蓬莱东想道家山却慙久此随诸彦文采初无豹一班
　　掖门相对敞铜镮防防飞甍在两间润色平生知地禁登临此日愧身闲浮云倒影移隙落木回飚动屋山忽忆初来秋尚早紫微花防緑苔班
　　上西垣舍人　　　　　　　王介甫
　　共说才髙世所诸贤谁敢望光尘讨论润色今为羙学问文章老更醇赋拟相如真复似诗看子建的应亲仍闻悟主言多直许史家儿往往嗔





　　古今事文类聚遗集卷七
<子部,类书类,古今事文类聚__古今事文类聚遗集>
　　钦定四库全书
　　古今事文类聚遗集卷八
　　元　富大用　撰
　　封爵部遗
　　封王【封郡王附　此下补外集总王府官之前】
　　歴代沿革王爵非古也周末诸侯或称汉制封诸侯故以王爵加之总名诸侯王其实诸侯也自汉分王子弟而非刘氏不王魏晋以下因之晋亦有王公侯伯子男六等之制隋始仿陈制九等后惟留王公侯三等唐始兴务广交藩镇天下故从昆弟子自胜衣以上悉爵郡王至太宗降封天寳九年赐安禄山爵东平郡王唐将帅封王自此始宋朝稽汉非刘氏不王之制若异姓唯后之祖父乃赠王爵佐命之臣独赵普以元勲封韩王若曹彬封秦王潘美封郑王虽勲亚忠献终縁有女若孙为后得之而故相未闻有赠王者蔡京秉政用继述之说赠王荆公为舒王后赠何执中为清源郡王而当时以为非乃赠韩魏公为魏郡王以塞物论又赠郑居中为荥阳郡王暨取燕山赏童贯之功封广阳郡王王爵于是滥矣中兴以后如四大将之功韩世忠封蕲王张俊封循王皆赏功臣之最也开禧间韩侂胄亦加郡王盖仍外戚之宠也【清拾遗】
　　羣书要语颛班帝制荣启国封【六一集】金劵玉册虎符龙节【东坡表忠观碑】遂膺典册进位眞王【牋表类】衮衣绣裳既极公台之贵金印盭绶肇开王社之封　土宇分封位列眞王之贵【同上】
　　诗句功业汾阳异姓王【杜】
　　古今事实
　　南面称孤
　　汉髙祖定天下功臣异姓王者八国咸得裂土南面称孤
　　即为眞王
　　韩信平齐使人言汉王曰齐夸诈多变不为假王以镇之其势不定请自立为假王汉王骂曰大丈夫定诸侯即为真王何以假为
　　分王功臣
　　髙祖四年立韩信为齐王徙为楚王五年以九江王英布为淮南王卢绾为燕王韩王信为代王彭越为梁王
　　封诸吕王
　　吕后临朝封诸吕为王太后病戒产禄曰髙祖与大臣约非刘氏王者天下共击之今王吕氏大臣不平我即崩必据兵卫宫毋为人所制太后崩周勃陈平刘章等共诛产禄迎立代王
　　封白屋王
　　匈奴攻耿恭单于遣使招恭曰若降者当封为白屋王【并汉书】
　　不预王爵
　　尉景之子粲性麄武天保初封库狄于等为王粲以父景不预王爵大恚恨闭门不朝帝怪遣使就宅问之隔门谓使人曰天子不封粲父作王粲不如死文宣亲诣其宅慰之方复朝请【北齐书】
　　封汾阳郡【以下系郡王】
　　唐上元二年李光弼兵败河阳失守又河中军乱杀其帅李国贞太原节度使邓景山亦为部下所杀遂用郭子仪进封汾阳郡王出镇绛州子仪擒其杀国贞贼首王元振数十人并诛之太原辛云京亦诛害景山者由是河东诸镇悉皆奉法
　　封咸寜郡
　　浑瑊父释之积战功累迁至开府仪同三司宁朔郡王徳宗幸奉天瑊率家人子弟以拒朱泚贼平徳宗封瑊为咸宁郡王
　　封北平王
　　马燧少读书辍卷叹曰丈夫当建功于代以济四海安能矻矻为一儒哉燧姿度魁异沈勇多智略朱泚之乱燧守太原引晋水而注城之东渚以为池冦至计省守陴者万人封北平郡王【并唐书】
　　封宗室近亲
　　宋朝宗室近亲承袭特防者封郡王
　　封元勲功臣【见前沿革】
　　古今文集
　　杂著
　　太宗正事封东平郡王制　　吕伯恭
　　周建国以亲诸侯用侈宗盟之庆汉置官而序九族是司属籍之蕃睠然叔父之贤首我内朝之望博稽舆诵董正皇支升之上将之坛赐以钜邦之履饬宣丕号申诏治庭具官乐易而不流温恭而有守河间学古入对三雍之宫沛献好文爰作五经之论裔袭神明之胄地依日月之华大路大旂传鼎彛于故府法言法服蹈规矩于先王向畴进律之文显涉承流之任徳齿叅劭魁然祭酒之尊名实两崇展矣戚藩之冠载念齐家之要必严紏族之权示以褒仪属兹肃艾是用繇谯城之留务总鄜畤之成师践辟疆之班聮式彰清静胙宪王之封域用答勤劳合集宠光布章物采于问鸡鸣之寝朕方形立爱之风诵麟趾之诗尔尚辑惇宗之典若梓材之来兄弟若葛藟之芘本根其追配于前人亦有辞于永世
　　封公【国郡县公附】
　　歴代沿革即周人兼官之制也成王作周官只有三公兼官之称然在当时如周公之封于鲁太公之封于齐微子之封于宋亦曰庸建尔于上公大抵皆世袭称公汉魏以来不过沿古三公之名唐立品爵勲阶之目故或以国封公如狄梁公苏许公张燕公裴晋公皆位宰相而直封国公者也宋沿唐之制故位宰相而直加封曰某国某公是又于三公三少之下别加爵而特封国公者也中兴以来皆踵此典惟正宰相则直封国公【执政皆与此例】要亦不过于开国五等之上而直加以公爵之名【防要】遇恩及宗室祖宗后承袭及特防者封国公【三朝史】皇属有特封郡公县公或赠侯者无开国字【防要】
　　羣书要语诸公之地封疆方五百里其食者半【周礼】公执桓圭上公九命为伯【同上】公直也取其正直无私
　　古今事实
　　建五等公
　　咸熈元年相国晋王奏建五等诸公地方七十五里邑一千八百户置相一人典祠典书典卫典礼各一人妾六人车前司马十人旅贲四十人
　　劔履上殿
　　上公九命则劔履上殿
　　相当为公
　　有善相者师圭谓陶侃曰君左手中指有竪理当为分若彻于上贵不可言侃以针决之见血洒笔而为公字以纸裹手公字愈明
　　嘉禾进爵
　　许洛阳为鴈门太守家田三生嘉禾皆异垄合颖世祖善之进爵北地公
　　食邑万户即封
　　宋朝旧制将相食邑万户即封国公王旦过万户而谦抑不请封庆厯七年南郊中外将相惟夏竦满万户中书请封英国公因诏使相未满万户者皆得封【宋敏求録】宋朝之制食邑满万户便封国公杜衍既致仕因郊祀当加恩而食邑未满万户特诏封祁国公盖异礼也其后遗奏有曰非万户而忝赐履之封自三少而席司成之重盖谓是云
　　古今文集
</div>
    <div class="pagination">
<a href="古今事文类聚_page463.html">上一页</a><span>...</span><a href="古今事文类聚_page459.html">459</a><a href="古今事文类聚_page460.html">460</a><a href="古今事文类聚_page461.html">461</a><a href="古今事文类聚_page462.html">462</a><a href="古今事文类聚_page463.html">463</a><span class="current-page">464</span><a href="古今事文类聚_page465.html">465</a><a href="古今事文类聚_page466.html">466</a><a href="古今事文类聚_page467.html">467</a><a href="古今事文类聚_page468.html">468</a><a href="古今事文类聚_page469.html">469</a><span>...</span><a href="古今事文类聚_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
