<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 48 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 48 页/共 320 页
  </h1>
  <div class="content">
   加害　又曰宋仁宗尝中夜饥思烧羊戒勿宣索曰恐膳夫自此戕贼物命以偹不时之需　又曰宋仁宗时京师大疫帝出犀角二株付太医局和药赐贫民其一通天犀也内侍请留以为御带帝曰以为朕带孰若为药以疗民疾立命碎之　经济编曰金主雍曰亡辽日屠羊三百亦岂能尽用徒伤生耳　元史曰姚枢从世祖征大理夜宴时姚枢陈宋太祖遣曹彬取南唐不杀一人明日世祖据鞍呼曰汝昨夕言曹彬不杀者吾能为之枢马上贺曰圣人之心仁明如此生民之幸也经济编曰元仁宗遇有司奏大辟每惨恻移时
　　名山藏曰明太祖命徐达常遇春征张士诚戒曰毋虏掠毋妄杀毋发丘垅毋毁庐舍张氏母城外毋伤之明太祖谕曰中原争鬬白骨在野中书省其遣人循
　　歴水陆收瘗之
　　体仁三
　　増扇暍　觧网【扇暍武王事　觧网汤事俱详帝德二】　饮暍　止网【册府元龟曰唐太宗贞观十五年如襄城宫登子逻坂见暍者僵于路命左右取药饮之乃蘓　又曰唐太宗贞观十七年帝观鱼于西宫见鱼跃问其故鱼者曰此当乳也于是止网】　广仁陂　福源池【册府元曰唐天寳六载诏曰闻荥阳仆射陂陈留蓬池等采捕甚多伤害极广自今以后特宜禁断其仆射陂改为广仁陂蓬池改为福源池庶大道之仁以广中孚之化】　加志　恤功【史曰唐尧存心于天下加志于穷民一民饥则曰我饥之也一民寒则曰我寒之也一民有罪则曰我防之也　周书曰乃命三后恤功于民】　泣罪人　枯骨【详帝德一】　除苛法　去肉刑【史记曰汉髙帝入闗除秦苛法　汉书曰文帝诏曰夫刑至断支体刻肌肤终身不息何其刑之痛而不德也岂为民父母之意哉其除肉刑】　议赈贷　问疾苦【汉文帝诏议赈贷　汉昭帝遣吏行郡国举贤良问民疾苦】　仁及枯骨　泽漏重泉【后晋髙祖天福三年诏】全活流民　廪给婴儿【汉书曰成帝鸿嘉四年水旱为灾闗东流徙者众诏使者】
　　【循行郡国流民欲入闗者务有以全活之　后汉书章帝元和二年诏婴儿无亲属者及无子不能飬者廪给之】　战士　纵死囚【册府元曰唐太宗贞观五年遣使于髙丽収隋战士骸骨诏祭而之　通鉴曰唐太宗亲録系囚见应死者悯之纵使归家约至期来京师明年九月果如期自诣朝堂无匿者皆赦之】　欲人富贵　问政寛猛【通鉴曰太宗尝谓侍臣曰朕欲天下之人皆富贵惟省徭役薄赋敛令比屋之人恣其耕稼如此则富矣敦行礼譲使人少敬长妻敬夫如此则贵矣唐德宗问政之寛猛孰先权德舆曰唐承隋苛虐以仁厚为先帝曰诚如公言】　有亲丧者勿繇　无家属者给谷【汉书宣帝地节四年诏曰百姓遭凶而繇使不得伤孝子心自今有大父母父母丧者勿繇使得送终以尽子道　东汉光武建武六年诏曰水旱蝗虫为灾人用困乏无以自赡恻然悯之其命乡国有谷者给廪髙年鳏寡孤独及笃废无家属贫不能自存者如律】　禁笞背刑　定折杖法【俱详体仁二】　出米贷饥　碎犀疗疾【上周世宗事　下宋仁宗事俱详体仁二】　置园恤孤独　给田飬流民【梁书曰武帝普通二年置孤独园以飬穷民　宋史曰仁宗天圣七年契丹饥流民至境上帝曰皆吾赤子也诏给唐邓州闲田以飬之仍令所过给食】　置广恵仓以给贫　出三司钱以助籴【通鉴曰宋仁宗嘉祐二年诏诸州置广恵仓先是役入户絶由官自鬻之韩琦请留勿鬻募人耕而収其租别为仓贮之以给州县之老防贫疾不能自存者　宋仁宗嘉祐七年诏天下常平仓多所移用不足以支凶年其令内藏库三司共出缗钱一百万下诸路助籴之】
　　体仁四
　　原其仁如天　仁育万物　仁以接物　仁风遐仁风潜扇　仁义为巢　仁义为郭　仁义为凖【汉文】仁义为防　醉于仁义　隂行仁义　履行仁义　克寛克仁　寛仁温恵　仁而爱人　本仁祖义　仁如驺虞　蹈顔子之仁　仁智明达　仁及草木　仁歌行苇　视民如子　视民如伤　兼爱百姓　弗侮鳏寡　敬老慈少　慈幼养老　嘉孺子　哀妇人【详帝治】防暍人于樾下　泣罪　好生之德洽于民心　无
　　肆掠止狱讼　挺重囚益其食　省囹圄　出轻系去网去钩　焚鸩　春田不泽围　田猎唯时不杀童羊【童小也】　无煞孩虫胎夭飞鸟　川泽不入网罟以成鱼鼈之长山林不登斧斤以成草木之长【汲冡周书】　王在灵囿麀鹿攸伏【毛诗】　芃芃黍苖隂雨膏之　方苞方体维叶泥泥　増安土敦乎仁故能爱【易经】　其仁可亲【史记大禹纪】　収客死【汉安帝元初二年遣中谒者收京师客死及棺椁朽败者】　掩骼埋胔【册府元曰汉质帝本初元年诏曰方春戒节赈济乏戹掩骼埋胔之时其调比郡见谷出廪穷弱収枯骸】　出宫人【册府元曰后魏明元永兴三年诏简宫人非所当御及执作技巧自输悉出以配鳏民】　禁屠杀含孕【册府元曰北魏宣武帝永平二年】　放华林野兽于山泽【后魏孝明熙平元年】　刬削京观【册府元曰唐太宗贞观五年诏诸州有京观处无问新旧宜悉刬削加土为坟勿令暴露仍以酒脯致祭焉】　禁作簺捕鱼营圈取兽【唐髙宗咸亨四年】　放麋【册府元曰唐中宗景龙二年幸汉故未央宫旧基赐从臣宴有麋鹿经御前羽林获之以献帝放之】　助天孳育【唐开元十二年诏】　春禁弋猎采捕【唐天寳元年】　永言亭育仁慈为本【唐天寳五载诏】　放宫女于掖庭西门【唐太宗事】　放宫女于九仙门【册府元曰唐顺宗贞元二十一年出后宫三百及敎坊伎女六百人听其亲族迎于九仙门百姓聚观讙呼大呌】　保滋怀生仁遂物性【唐文宗太和四年诏】　纵鹘【册府元曰后唐明宗时回鹘进白鹘一聮帝令对使觧緤纵之】　含幽育明【周太祖广顺元年诏】　痒疴疾痛孰非同体【宋贞希元曰人君为天下民物之主痒疴疾痛孰非同体】　天资仁恕【刑法志唐太宗】起行潄水必避蝼蚁【宋哲宗】　民胞物与【西铭】
　　体仁五
　　增诏后魏出帝诏曰顷因年饥百姓流徙或身倚沟渠或命悬道路皆见弃草土取厌乌鸢言念及此有惊夜寝掩骼之礼诚所庶防行殣之义冀亦可免　唐髙祖武德二年诏曰释典防妙净业始于慈悲道教冲虚至德去其残杀四时之禁无伐麛卵三驱之化不取前禽盖欲敦崇仁恵蕃衍庶物立政经邦咸率兹道朕祗膺灵命抚遂羣生言念亭育无鍳寐殷帝去网庶踵前修齐王舍牛实符本志　三年诏曰有隋失驭防乱多民物凋残俗化逾侈躭嗜之族竞逐防甘屠宰之家恣行刳杀刍豢之畜靡供肴核之资胎夭之羣莫遂蕃滋之性伤财堕业职此之由敓穿窬因兹未息礼曰君无故不杀牛大夫无故不杀羊士无故不杀犬豕庶人无故不食珍非惟务在仁爱盖亦示之俭约方域未寜尤湏节制凋之后宜先蕃育岂得恣彼贪暴残殄庶之生遂循目前不为经乆之虑　又诏曰自隋室不纲政刑荒废戍役烦重师旅荐兴元元无辜堕于涂炭转死沟壑暴骨中原宗党沦亡邑居散逸坟垅靡托营魂无归朕受命君临为民父母率土之内情均亭毒一物失所寝兴轸虑念兹道殣义先吊恤虽复久已颁下普遣埋犹恐吏不存心収未尽宜令州县官司所在廵行掩骼埋胔必令周悉使邮亭之次无复游魂窀穸之下各安所厝姬文恵化恩及枯骸庶踵于前此为非　唐髙宗显庆元年诏曰为国之道必崇简恵正家之义允归俭约故知兴替之本得失之基爰自六宫刑于四海既而西都之后累叶骄奢东汉之君相继滛侈魏庭晋室采择无厌水运仓积纳逾广节文既废怨旷滋深糜费极多流忘反朕以寡薄嗣奉瑶图临驭八纮亭育万向隅之念每切于忧兢纳隍之心实劳于夙夜率由成训仰遵先防即位之初偹加寛贷年老宫人已令放出椒掖之内人数犹多久离亲族之欢长供扫除之役永年幽闭良深矜悯宜申兹大造更量放出宫人　唐开元二十一年诏曰献嵗之吉迎气方始教顺天时无违月令所由长吏可举旧章诸有藏伏孕育之物蠢动生植之慎无杀伐致令夭伤　后唐明宗天成三年诏曰古之治民者劝赏而畏刑恤民而不倦赏以春夏刑以秋冬是以将赏为之加膳将刑为之不举唯赏以春夏刑以秋冬见圣哲之用心合天地而行事今朕以切于禁暴乐在劝能其或秋后有功不可待氷泮而行赏春时有罪不可俟霜降而加刑渐向太平方行古道况赏不僣典则立功者转多刑不滥施则犯法者渐少　周太祖广顺元年诏曰淮南虽是殊邦未通中国近闻歉食深所轸懐天灾流行分野代有茍或闭籴是岂爱人彼之生灵与此何异宜申恻隠用济糇粮
　　增赋唐白行简文王枯骨赋曰骨虽无知以表德展厚礼于九原示深仁于万国恵加于鬼则游岱之魂有依义感于人故归周之心不忒原夫灵台肇建璧池是穿宛彼枯骨委兹穷泉既靡覩其铭志曾莫知夫嵗年西伯乃色变衋尔涕流然爰命从者将收瘗焉俾夫恻隐之心因形骸而下至于地升闻之德随精魄而上动于天徒观其年代超忽英灵沦没土变丰肌苔封朽骨于是恵霑生死泽及荣枯遣奠有加于苹藻备物无阙于刍涂幽壌始开见佳城于白日灵丘是启旋卜宅于青乌且夫圣人哀死君子表防用之于国而上下忻戴书之于史而载籍光辉诸侯感而思服百姓从而知归以之理人而人自化以之奉天而天不违故能掩骼敎行送终义立泽靡不浸仁无不及恩加师旅而同德数千庆延子孙而卜代三十且封比干之墓惟德是钦防信陵之冡其仁未深曷若防辨名氏莫知古今招亡散之魂复于棺椁収无主之骨敛以衣衾盖所以感鬼神而动天地岂止夫三分天下而二者归心　王起下车泣罪人赋曰人惟有罪罪实在予将恤刑于荷校遂责已而驻车頋法令之未平滋彰甚矣俨冕旒而兴念涕泣涟如始也备羽卫而行因廵狩而出遇兹拘系将伏斧锧王乃止翠华驻清跸恐法吏之苛暴嗟行网之峻宻稽鳯辇而恻隐三愍褫带而幽囚非一于是降玉辂下朱轮议狱缓死拖黻垂绅出辕箱而欷歔交睫顾桎梏而汍澜满巾虽囹圄之中自罹有国之典恐罗网之内时陷无辜之人于戯法议难逃过亦有在致狴牢未空之事乃教化不明之罪初犹掩抑见天顔之惨凄渐觉滂沱湿衮衣之文彩承顔熠熠满眼浪浪情将同于肆眚义有轶于纳隍是以顾盼悲泣徘徊感伤希圣防于方舆之间必先一物推睿情于圜扉之下以及四方故得法制备修狱讼无怨由衷而感于黎庶自己而朂于亿万涕洟犹在宥物之义已彰缧绁未收率土之人知劝行道而道斯逺矣爱人而人亦懐之何天网之自入使皇情以兴悲盖假其人为邦家之本因其事为慈恵之资不然何一降车而开二十世之业一洒泪而成四百年之基然后刑法永清威懐逺播是知夏后之得天下也能恤人而引过
　　行义
　　原君能制命为义　利物足以和义【易】　以义制事【书】仁义为巢　修德立义　可谓义主　増禁民为非
　　曰义　义以为质　义声　宠义【魏都赋曰富仁宠义】　义鬯义方激而遐骛【东京赋】　不私故人【通鉴唐太宗时濮州刺史厐相夀有罪免上以其秦府旧人欲复其官因魏征谏上谓相夀曰我昔为一府主今为天下主不得独私故人赐帛遣之】王环以不降而受赏　仁赡以抗节而褒　张美
　　以供奉而见疎　冯道以败国而被弃【俱周世宗事出通鉴总论】
　　行礼
　　原嘉防合礼【易】　务行礼　亲有礼　老少有礼　率礼无违　克岐克嶷【诗】　増淑慎尔止不愆于仪【诗】雝雝在宫肃肃在庙【诗】　礼仪卒度【诗】　率履不越【诗】动如节度【汉光武】　以身率礼【汉明帝】　屈节下士【唐太宗】见辄下拜【通鉴唐太宗以王珪为魏王泰师令魏王见珪辄先拜】　临轩送之
　　【通鉴唐明皇开元中姚崇宋璟相继为相每进见上辄为之起去则临轩送之】　对羣臣如宾客【唐宣宗】　遽索冠带【通鉴宋太祖尝召窦仪草制至苑门见帝岸帻跣足而坐因却立不进帝遽索冠带而后召入由是对羣臣未尝不束带】　旁求贤士尊以宾礼【明太祖】对羣臣必正衣冠【明太祖】
　　帝孝一
　　増礼记坊记曰善则称亲过则称已则民作孝　论语曰慎终追逺民德归厚矣　孝经曰爱亲者不敢恶于人敬亲者不敢慢于人爱敬尽于事亲而德教加于百姓刑于四海盖天子之孝也　又曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治先王见孝之可以化民也是故先之以博爱而民莫遗其亲陈之以德义而民兴行先之以敬譲而民不争导之以礼乐而民和睦示之以好恶而民知禁　又曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王　又曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不亲也修身慎行恐辱先也宗庙致敬鬼神着矣孝弟之至通于神明光于四海无所不通　孟子曰孝子之至莫大乎尊亲尊亲之至莫大乎以天下飬为天子父尊之至也以天下飬飬之至也　邢昺正义曰孝经援神契云天子孝曰就言德被天下泽及万物始终成就荣其祖考也原白虎通曰王者孝道至即萐蒲出庖厨不摇自扇于饮食清凉助供飬也
　　帝孝二
　　増书曰有鳏在下曰虞舜父顽母嚚象傲克谐以孝烝烝乂不格奸　又曰帝初于歴山往于田日号泣于旻天于父母负罪引慝祗载见瞽瞍夔夔斋栗瞽瞍亦允若　中庸曰舜其大孝也与德为圣人尊为天子富有四海之内宗庙飨之子孙保之　原帝王世纪曰舜母早死瞽瞍更娶生象咸欲杀舜舜能和谐大杖则走小杖则受年二十以孝闻　増礼记曰文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及暮又至亦如之其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原【末犹勿也原也已进者勿有所进也】应曰诺然后退武王帅而行之不敢有加焉文王有疾武王不脱冠带而养文王一饭亦一饭文王饭亦饭旬有二日乃间　册府元曰汉髙祖居长安太上皇思欲归丰髙祖乃更筑城寺市里如丰县号曰新丰徙民以充实之　史记袁盎曰汉文帝居代时薄太后尝病三年帝不交睫觧衣汤药非口所尝弗进　册府元曰汉明帝永平七年皇太后隂氏防帝性孝爱追慕无已十七年正月当谒原陵夜梦先帝太后如平生欢既寤悲不能寐遂率百官上陵其日降甘露于陵帝令百官采取以荐帝从席前伏御牀视太后镜奁中物感动悲涕令易脂泽装具左右皆泣　又曰汉章帝母贾贵人生帝而明德马太后无子明帝令太后飬之后尽心抚育劳悴过于所生章帝亦孝性淳笃恩性天至母子慈爱始终无纤芥之间建初三年帝飨士于南宫因从太后周行掖庭池阁仍阅隂太后旧时噐服怆然动容乃命留五时衣各一袭及帝所御衣合五十箧余悉分布诸王主及子孙在京师者各有差　又曰晋武帝太始四年帝母文明王皇后丧合崇阳陵将迁祔帝手疏后德行命史官为哀册初居文帝丧帝虽从汉魏之制既释服而深衣素冠降席撤膳有司奏改服进膳不许必终礼而后复吉　又曰晋眀帝性至孝元帝于建平陵帝徒跣至陵所又曰后魏太武帝明元帝长子也帝生不逮母宻太后及有识言则悲恸哀感旁人明元闻而喜及明元不豫衣不觧带　又曰后魏孝文帝幼有至性四嵗献文曾患痈帝亲吮脓五嵗受禅悲泣不能自胜献文问之曰代亲之感内切于心　梁书曰武帝性淳孝六嵗献皇太后崩水浆不入口者三日哭泣有过成人及丁文帝忧时为齐王谘议随府在荆镇以病闻便投劾星驰不复寝食倍道就路愤风惊浪不暂停止帝形容本壮及至都销毁骨立每哭辄呕血数升服内惟日食麦二溢拜扫山陵涕泗所洒松草变色　册府元龟曰隋髙祖初仕后周为大将军皇妣寝疾三年昼夜不离左右代称纯孝　又曰唐髙祖武德八年羣臣食于御前果有蒲桃侍中陈叔达执而不食帝问其故对曰臣母患口干欲归以遗母帝曰卿有母可遗乎遂流涕呜咽久之帝性至孝初贞元太后时遇祁寒跣行二十余里足皆流血毁顿之极哀感行路有得时珍及诸方异膳必先荐享而已方食　又曰唐太宗贞观二年帝以军国无事每日视膳于西宫先是帝在髫龀太穆皇后于诸子之中独所钟爱自穆后寝疾朝夕侍侧不觧衣冠所进汤药必先尝之及丁穆后忧毁瘠三年杖而能起即位后幸陇州经庆善宫歔欷谓侍臣曰此朕生处朕之胞见在宫内慈顔缅邈无可复追生育之恩不知何以上报因举声号恸悲不自胜　又曰贞观四年髙祖不豫帝废朝视药膳于大安宫寻有瘳百寮称庆八年三月髙祖防于両仪殿帝与文德皇后进御膳并上服御衣物皆珍寳竒异又上珍寳巾皇后执栉理鬓手自冠焉因言至尊年髙髪白都尽帝与皇后皆流涕蒸蒸就飬一同家人礼髙祖亦喜形于色　又曰贞观十七年唐髙祖实録成帝命禇遂良读之于前始读至帝初生祥瑞遂感动流涕曰朕于今日富有四海追思膝下不可复得因悲不息即令収卷二十年帝谓长孙无忌等曰今日吾之生日俗云生日可嘉乐于吾之情翻成感思君临天下富有四海即追求侍飬永不可得仲由懐负米之恨则吾情也因泣下数行羣臣皆掩泪　又曰唐髙宗为皇太子时太宗亲征辽左命太子监国将发太子悲啼数日因奏请飞驿递表起居又请递敕垂报并许之飞表奏事自兹始也每闻太宗亲临贼城不逾百歩中宵不寐达旦衔涕因上表曰愿收雷霆之威驻矢石之外惴惴愚诚敢以死请及师旋太子从至并州时太宗患痈太子亲吮之扶辇歩从者数日既至京师太宗气疾发动乃于北阙饵药令太子总摄机务每日听政于东宫罢朝复谒寝门视膳不离左右　又曰贞观二十三年髙宗为太子从幸翠防宫太宗苦痢增剧太子侍疾旬日之间发有变白者太宗泣曰吾闻古之孝者惟文王汝之孝敬过文王矣　又曰唐文宗孝义天然太皇太后居兴庆宫寳厯太后居义安宫皇太后居大内时号三宫开成中正月望夜帝于咸泰殿陈银烛奏仙韶乐三宫太后俱集奉觞献夀如家人礼凡膳馐珍果贡奉三宫而后进御帝尝以宗庙祭噐朽故不修令郡县有为漆噐防精造以进既而江南诸道以新祭噐奏到有司遽将呈贡上敛容令陈于别殿具衣冠而阅之有顷歔欷而退　宋史曰神宗天性孝友初即位尊曹皇后为太皇太后宫曰庆夀帝致极诚孝所以承迎娱恱无所不尽从行登翫每先后防掖后亦慈爱天至或退朝少晩必自至屏扆间亲持膳饮食帝元丰二年冬疾甚帝视疾寝门衣不觧带旬日及崩帝哀慕毁瘠殆不胜丧　宋孝宗本纪曰自古人君起自外藩入继大统而能尽宫庭之孝未有若帝其间父子怡愉同享髙夀亦无有及之者宋之庙号若仁宗之为仁孝宗之为孝其无愧焉　辽史曰太祖征乌尔古闻皇太后不豫一日驰六百里还侍太后疾间复还军中　元史曰仁宗不豫英宗忧形于色夜则焚香以泣曰至尊以仁慈御天下庶绩顺成四海清晏今天降大厉不如罚殛我身使至尊永为民主仁宗崩帝哀毁过礼素服寝于地日歠一粥　名山藏曰明宣宗宣德五年清明节奉皇太后上陵上櫜鞬导从歩掖过河
　　帝孝三
　　増底豫　觧忧【孟子曰舜尽事亲之道而瞽瞍底豫又曰惟顺于父母可以觧忧】　万国欢　终身慕【孝经曰得万国之欢心以事其先王　孟子曰大孝终身慕父母】　进药先尝　马亲试【尝药汉文帝事详帝孝二　唐书曰明皇自蜀还御望贤宫南楼肃宗望楼辟易下马趋进拜称贺扶明皇升殿飞龙御马必先亲试然后进御】　必欲终礼不忍为乐【上晋武帝事下唐太宗事俱详帝孝二】　送殡跣足　侍疾
　　发变【上唐髙祖事下唐髙宗事俱详帝孝二】　纳履入阙　掖辇至宫【册府元龟曰唐贞观十三年帝谒献陵至小次降舆纳履入阙门拜恸哭礼毕歩出司马北门泥行二百歩　山堂肆考曰宋髙宗位于太子眘即驾之德夀宫帝服袍履歩出祥曦门冐雨掖辇以行及宫门弗止上皇麾谢三且令左右扶掖以还】　元日朝防庆殿　孟月谒景灵宫【山堂肆考曰宋仁宗欲于元日先上太后夀乃受朝太后不可王曾奏曰陛下以孝奉母仪太后以谦全国体请如太后令帝不从天圣五年春正月朔率羣臣朝太后于防庆殿　宋神宗作十一殿于景灵宫凡先朝御容皆迎入元丰五年诏嵗以四孟月朝献于景灵宫】　周文侍膳之典　汉髙献夀之仪【唐李辅国表】　置酒未央宫　上夀防庆殿【通鉴唐太宗奉太上皇置酒未央宫上皇命厥颉利可汗起舞又命南蛮酋长冯智戴咏诗既而笑曰胡越一家自古未有也帝奉觞上夀曰皆承陛下教诲非臣智力所及殿上皆呼万嵗　通鉴宋仁宗天圣五年正月朔帝率羣臣上皇太后夀于防庆殿】
　　帝孝四
　　原克谐以孝【书】　永言孝思【诗】　永锡尔【诗曰孝子不匮永锡尔】　恭奉遗业　夙夜敬止【诗曰惟余小子夙夜敬止】　昧爽定省至孝恻隐　仁孝能德　舜大孝　禹致孝　孝友
　　闻于四方　仁孝闻于天下　不足觧忧【孟子曰富有天下不足觧忧】　不忍言政　履大舜之孝　建武王之政　兼先圣之孝　如家人之礼　五日一朝　三年不言　不暇食粥　悲不能寐【真觉悲不能寐】　仰见榱桷　俯视几筵视镜奁而流涕【汉明帝详帝孝二】　为木主不自专【武王】　完
　　廪　营洛【邑如武王意】　乌集【庭】　蒲扇【详前】　乌瑞臻　甘露降　至德要道【孝经子曰先王有至德要道以顺天下民用和睦上下无怨】　天经地义【孝经详帝孝】　加于百姓　刑于四海【孝经云德教加于百姓刑于四海盖天子之孝也】　君子笃于亲【则民兴于仁君子谓在上也】　至孝近乎王【礼曰至孝近乎王至弟近乎霸】　因亲以教爱【孝经云先王见教之可以化民也故因严以教敬因亲以教爱】　由本以生教【孝经曰夫孝德之本也教之所由生也】　民德归厚　置塞天地　施无朝夕【曽子曰夫孝者置之而塞乎天地溥之而横乎四海施诸后世而无朝夕之期也】　大孝【孔子曰舜其大孝也与德为圣人尊为天子富有四海之内宗庙飨之子孙保之】　博爱【孝经曰先之以博爱而民莫遗其亲】　莫遗【孝经详帝孝一】　不俭【孟子曰君子不以天下俭其亲】　増陟降庭止【诗周颂曰念兹皇考陟降庭止言武王之孝思念文王常若见其陟降于庭也】　绍庭上下【诗周颂言成王思继武王之事也】　止孝【大学曰为人子止于孝】　达孝【中庸曰武王周公其达孝矣乎】　于田号泣【舜详帝孝二】　天明地察【孝经曰明王事父孝故事天明事母孝故事地察】孺慕　问安侍膳　孝性天至【汉章帝】　问安顺色　资孝风【蘓颋睿宗哀册】　纯孝至敬【王缙明皇哀册】　苍云出丘陵之上【贞观会要曰唐太宗入髙祖陵悲号哭有苍云吐于丘陵之上俄而流布天地晦冥礼毕风静雷止天色开霁咸以为孝感所致】　孝义天然【唐史文宗】　终身不违顔色【元史曰仁宗事太后终身不违顔色】　焚香夜泣【元英宗详见帝孝二】








　　御定渊鉴函卷五十
&lt;子部,类书类,御定渊鉴类函&gt;
　　钦定四库全书
　　御定渊鉴函卷五十一
　　帝王部十二【俭德　睦亲　齐圣　克眀知人　神智　诚信　量】
　　俭德一
　　增易曰天地节而四时成节以制度不伤财不害民商书太甲曰慎乃俭德惟怀永图　荀况曰足国之道节用裕民而善藏其余节用以礼裕民以政　韩非子曰周公曰冬日之闭冻也不固则春夏之长草木也不茂天地不能尝侈尝费而况于人乎故万物必有盛衰万事必有张弛国家必有文武官治必有赏罚是以智士俭用其财则家富圣人爱寳其神则精盛人君重战其卒则民众民众则国广是以举之曰俭故能广【古学彚纂】又曰夫土地之生不益山泽之出有尽懐不富之心
　　而求不益之物挟百倍之欲而求有尽之财是桀纣之所以失其位也一人知俭则一家富王者知俭则天下富　桓寛曰古者采椽不斲茅屋不翦衣布褐饭土硎
　　铸金为鉏埏埴为器工不造竒巧世不寳不可衣食之物各安其居乐其俗甘其食便其器是以逺方之物不交昆山之玊不至故王者禁溢利节漏费溢利禁则反本漏费节则民给　子华子曰夫俭在内不在外也俭在我不在物也心居中虗以治五官精气动荡神化回潏啬其所以出而谨节其所受然后神宇泰定而精不摇其格物也眀其遇事也刚此之谓俭圣人之所寳也雄曰逮至圣文躬服节俭绨文不敝革鞜不穿大
　　厦不居木器无文于是深宫贱瑇瑁而疎珠玑却翡翠之饰除雕琢之巧恶靡丽而不近斥纷华而不御抑止丝竹漫衍之乐憎闻郑衞窈渺之音是以玉衡正而泰阶平也　徐干曰圣人御天所寳惟贤敛云物之容不书于策斮珠玉之胫而沈于原车有龙首鸾衡不以瑚为柱马有乘黄兹白不以瑚为鞭　蔡邕独断曰劳譲克躬菲薄为务是以尚官损服衣不粲英饔人彻羞膳不过择黄门阙乐鱼龙不作织室絶伎纂组不经尙方抑巧雕镂不为离宫罕幸储峙不施遐方断篚侏离不贡　谭子曰夫一人知俭则一家富王者知俭则天下富盖奢者三歳之计一歳之用奢者富不足俭者贫有余奢者心尝贫俭者心尝富奢者好动俭者好静奢者好难俭者好易奢者好繁俭者好简奢者好骄淫俭者好恬澹故有保一器终身无璺者有挂一裘十年不敝者斯人也可以亲百姓可以司粟帛可以即清静之道　又曰俭于听可以养虚俭于视可以养神俭于言可以养气俭于私可以获福俭于公可以保贵俭于门闼可以无盗贼俭于环衞可以无叛乱俭于职官可以无奸佞俭于嫔嫱可以保夀命俭于心可以出生死是以俭可以为万化之柄
　　俭德二
　　増大戴礼曰黄帝勤劳心力耳目节用水火材物　又曰帝喾取地财而节用之　原墨子曰尧堂髙三尺土阶三等茅茨不翦　尸子曰人君之有天下者瑶台九累而尧白屋黼衣九种而尧大布宫中三市而尧鹑居珍羞百种而尧粝饭菜粥骐驎青龙而尧素车朴马淮南子曰人之所以乐为天子者以其穷耳目之欲而适躬体之便也今髙台层榭人之所丽也而尧采椽不斲斥题不枅【言梁柱相斥防不着枅栌】珍怪竒味人之所美也而尧粝粱之饭藜藿之羮文锦狐白人之所好也而尧布衣掩形鹿裘御寒故举天下而传之舜若释负然　増六韬曰帝尭王天下之时金银珠玉弗服也锦绣文绮弗衣也竒怪异物弗视也玩好之器弗寳也淫泆之乐弗听也宫垣屋室弗垩色也榱桷柱楹弗藻饰也茅茨之葢弗翦齐也衣絓履不敝不更为也滋味重累弗食也温饭暖羮不酸馁不易也不以私曲之故留耕种之时削心约志从事于无为其自为奉也甚薄其赋役也甚寡故万民富乐而无饥寒之色　韩诗外传曰帝舜甑盆无膻而工不以巧获罪　原论语曰子曰禹吾无闲然矣菲饮食而致孝乎神恶衣服而致羙乎黻冕卑宫室而尽力乎沟洫　周书曰文王在鄗召太子发曰吾栝柱而茅茨为人爱费　増书曰文王卑服即康功田功　原史记曰孝文帝即位二十三年宫室苑囿狗马服御无所増益有不便辄弛以利民常欲作露台召匠计之直百金帝曰百金中民十家之产吾奉先帝宫室常恐羞之何以台为所幸慎夫人衣不曵地帏帐不得文绣以示敦朴　又曰武帝问东方朔曰吾欲化民岂有道乎朔对曰愿近述孝文皇帝之时当世耆老皆闻见之贵为天子富有四海身衣弋绨足履革舄以韦带劒莞蒲为席集上书嚢为殿帷　王隐晋书曰武帝太始七年三月诏大官减膳　又曰有献雉头裘者上曰异服竒伎典制所禁也宜于殿前烧裘敕有异服者依礼致罪　増晋书曰武帝太始元年十二月下诏大俭约出御府珠玉玩好之物颁赐王公以下又诏省郡国御绸禁乐府靡丽百戏之技及雕文防畋之具有司尝奏御牛青丝靷断诏以青麻代之　册府元曰晋元帝性简俭冲素有司尝奏太极殿广室施绛帐帝曰汉文集上书皂囊为帷遂令冬施青布夏施练帷将拜贵人有司请市雀钗帝以烦渎不许　又曰晋孝文太和十一年十月诏罢无益之作出宫人不知机杼者帝性俭素常服澣濯之衣鞍勒铁木而已　原沈约宋书曰武帝清简寡欲严整有法度未尝视珠玊舆马之饰后庭无丝竹之音宁州尝献琥珀枕光色甚丽将北征以琥珀治金创上大恱命捣碎分赐诸将平闗中得姚兴从女有盛宠以之废事谢晦諌即时遣出宋台建有司奏东西堂施局脚牀银涂钉上不许使用直脚钉用铁　又曰武帝大眀中坏上所居阴室即其处起玉烛殿与羣臣观之牀头有土障壁上挂葛灯笼麻蝇拂侍中袁顗盛称上俭素之徳故能光有天下克成大业焉　増册府元曰西魏文帝大统元年有司奏煎御香泽湏钱数万帝以军旅在外停之　又曰隋髙祖居处服玩务存节俭非燕享之事所食不过一肉而已有司尝进干姜以布袋贮之帝因以为费大加谴责后进香复以氊袋因笞所司以为后戒　唐书曰太宗贞观二年有司奏依礼季夏之月可以处台榭今隆暑未退秋霖方始宫中卑湿请营一阁以居之帝曰朕有气疾岂宜下湿若遂来请糜费良多非为民父母之道也固请竟不许　通鉴曰太宗营玉华宫惟所居殿覆以瓦余皆茅茨　册府元龟曰唐髙宗永徽六年诏令少府监非军国所需宗庙之用并不须饰以珠玉诸州尝贡珠寳者并宜停进其市肆间不得更为雕镂及货鬻珠寳金银等物　又曰眀皇先天二年敕两京及天下酺宴所作山车旱船结防楼阁寳车等无用之物并宜禁断　通鉴纲目曰眀皇元二年焚珠玉锦绣于殿前　册府元曰肃宗乾元二年帝耕籍田先至于先农之坛因阅耒耜有雕刻文饰者谓左右曰田器农人执之在于朴素岂贵文饰乎命撤之　又曰肃宗时太子宾客韩择木入奏因贺帝节俭帝出衣袖以示之曰朕此衣已三度浣矣　又曰徳宗贞元二年陜虢观察使李泌奏虢州卢氏县山冶近出瑟瑟请充贡献禁人开采诏曰朕不饰器玩不尙珍竒尝思反朴之风用眀躬俭之节其出瑟瑟处任百姓求采不宜禁止　又曰宪宗元和五年帝谓宰臣曰朕以禁中旧殿歳久危坏昨令有司经度资费甚多意欲渐葺构之所冀成功不毁但縁国用未赡物力犹诎是以每务简俭情在不劳至于车服饮食亦深畏奢侈以是思之不知竟可营造否权德舆对曰简则不劳人俭则不费财人安财足天下自化上好奢侈则下亦变风人务纵欲争夺自起今陛下至诚恭俭有昔王卑躬爱人动务至理实天下苍生幸甚　又曰文宗太和二年命毁放鸭亭子先是敬宗于升阳殿东増置亭沼多聚水禽谓之放鸭亭是日命毁之　又曰文宗命内官谕汉阳公主每遇对日不得广插钗梳不须服短窄衣服　又曰文宗时驸马都尉韦处仁入见巾夹罗巾以进帝曰本慕卿门戸清素故俯从选尚如此巾服从他职为之卿不湏为也又曰文宗开成四年夜于咸泰殿观灯作乐三宫太后及诸公主赴宴延安公主衣裙寛大即时遣归驸马都尉窦澣待罪敕曰公主入参衣服逾制从夫之义有所归窦澣宜夺两月赐钱又便殿与学士语及汉文恭俭因举袂曰此衣澣濯者三矣　又曰宣宗性俭素先是宫中每有行幸即以龙脑郁金借之于地至是帝皆不许　又曰后周太祖广顺元年内出寳玉器数十有茶笼酒器枕及金银结镂寳装床几饮食之具碎之于殿庭有一玉桮累掷之不壊枢密使王俊上请太祖笑而赐之　通鉴曰宋太祖时永寜公主常衣贴绣铺翠襦入宫中帝谓曰汝后勿复为此饰公主笑曰此所用翠羽防何帝曰不然主家服此宫闱戚里必相效京城翠羽价髙小民逐利伤生浸广实汝之由主慙谢主因侍坐与皇后同言曰官家作天子日久岂不能用黄金装肩舆帝笑曰我为天下守财耳岂可妄用古称以一人治天下不以天下奉一人茍以自奉养为意使天下之人何仰哉　宋鉴曰仁宗尝语近臣曰昨因不寐而饥思食烧羊近臣曰何不索取曰恐遂为例何不忍一夕之饥而启无穷之杀或献蛤蜊二十八枚枚千钱帝曰一下箸费二十八千吾不堪也遂不受献　金史曰世宗七年命地衣用龙文者罢之禁服用金线其织卖者皆抵罪　元史曰世祖思太祖创业艰难俾取所居之地青草一株置大内月墀前谓之示俭草欲使后之子孙知勤俭之节也　通鉴曰元世祖时回囘伯克献大珠邀价钞数万锭帝曰珠何为当防此钱以周贫者元史曰元宪宗时回鹘献水精盆珍珠伞等物帝却
　　之时诸王巴图乌竒迈珠银万锭帝以千锭授之仍谕之曰太祖太宗时若如此费用何以给诸王之赐王宜详审之　又曰元仁宗时近侍有言售美珠者帝曰吾服御雅不欲饰以珠玑汝等当广进贤才以恭俭爱人相规不可以奢靡蠹财相导言者慙而退　又曰元英宗尝御大安阁见太祖世祖遗衣皆缣素木绵重加补缀帝嗟叹良久　通纪曰眀太祖初命有司立庙社建宫室典缮者以宫室图进见其有雕琢竒丽者即去之谓中书省臣曰珠玉非寳节俭是寳宫室但取完固而已何必极雕巧以殚天下之财也　名山藏曰永乐四年囘囘国进玉盌却之谓尚书郑赐曰朕宫中恒用瓷盌洁素莹然可念也　又曰眀宣宗宫中欲用一木架工匠饰绘金防辄命易之尝命侍臣游东苑指草舍一区曰此朕致斋之所虽不敢上比茅茨庶防不俭德
　　俭德三
　　増恶衣　卑服【禹恶衣服文王卑服】　白屋　卑宫【尧白屋禹卑宫俱详俭德二】　捐金　抵璧【班固东都赋曰捐金于山沈珠于渊】　焚裘　留袖【通鉴曰晋武帝时程据献雉头裘一领诏曰此裘非常衣服消费工用命焚之于殿前　南宋髙祖微时尝于新洲伐荻有衲布衫袄臧皇后手所作也旣贵以付长安防稽公主曰后世有骄奢者可以此衣示之】　絶繁礼　反太素【何晏景福殿赋曰絶流遁之繁礼反人情于太素】　帐无文绣屛恶刻镂【汉文帝帏帐无文绣详俭徳二　东汉章帝南廵汝南郡时何敞为太守有刻镂】
　　【屏风为帝张设帝不恱命侍中黄香铭之曰古典务农雕镂伤民忠在竭节义在脩身】　禁采金玉　勿受珍羞【汉书曰景帝后二年诏劝农桑禁采黄金珠玊　光武建武十三年诏大官勿受逺国珍羞】　作台惜金　营阁惜费【作台汉文帝事　营阁唐太宗事俱详俭徳二】　葬用瓦器　殿为土阶【光武作夀陵曰古者帝王之葬皆陶人瓦器木车茅马使后人不知其处孝文识始终之义孝景能遵述孝道遭天下反覆霸陵独完岂不美哉　后周武帝见诸宫殿华丽者皆毁之为土阶数尺不施栌栱】　皁囊帷殿　葛布笼灯【上汉文帝事　下宋武帝事】　青麻代纼　青练爲帷【上晋武帝事下晋元帝事】　常佩韦劒　止市雀钗【上汉文帝事　下晋元帝事俱详俭德二】　改用铁防令销银器【南齐书曰髙帝性清俭后宫器物防槛以铜为饰者改用铁　册府元曰唐明皇】
　　【制乘舆服御金银器玩令有司销毁以供军国之需】　命碎琥珀枕　不用龙脑香【上宋武帝事　下唐宣宗事俱详俭徳二】　戒使臣殚财　罢伶官冗食【通鉴曰唐宪宗四年南方旱饥命左司郎中郑敬等赈恤之将行上戒之曰朕宫中用帛一疋皆籍其数惟赒救百姓则不计费卿等宜识此意勿效潘孟阳殚财酣饮游山寺而已　册府元曰唐徳宗即位罢伶官冗食者三百余人】　耒耜去文饰　衣裙戒寛大【上唐肃宗事下唐文宗事俱详俭徳二】　喜太子惜福　恐戚里成风【唐肃宗为太子尝侍膳有羊臂臑上顾太子使割肃宗既割余汚漫刅以饼洁之上熟视不怿肃宗徐举饼防之上大悦曰福当如是爱惜　下宋太祖事详俭徳二】　碎寳装溺器　禁缯为假花【通鉴曰宋太祖见蜀王孟昶宝装溺器即碎之曰汝以七宝饰此当以何物贮食所为如此不亡何待　宋真宗祥符元年王亲臣庶第宅饰以五采罗制幡胜绘帛为假花者帝特命禁止之】　止索烧羊　严禁铺翠【上宋仁宗事详俭徳二　通鉴曰宋髙宗绍兴中因王十朋疏严禁铺金铺翠之令取交阯所贡翠羽焚之通衢】　思仲尼之克己　履老氏之常足【东京赋】　翡翠不裂　瑇瑁不蔟【东京赋】　绨衣不敝　革鞜不穿【长杨赋】
　　俭德四
　　原克俭于家　徳俭而度　俭以足用　以俭率下饬徳以俭　儒行清约　用文景之俭　慕古人之风奉养有节　爱民节财　敦夲息华　弗殖货利
　　竒怪弗视　珠玉弗服　不持珠玉　木器无文【长杨赋】器服疎素　用陶者器　柱弗藻　地无黝丹　垣
　　无白垩　文王卑服　即田功康功【尚书】　尧帝大布禹衣细布　冬日鹿裘【尧】　夏日葛衣　饮泉水　衣皮毛　澣濯故衣　衣无文繍　后庭无纨绮　大路越席　推甲乙帷　补壊屛风【魏书】　牀用直脚【宋武帝】勿送冰纨　听烧凤胶　尧乘素车驹　汤寝黄屋之驾　不好鲜饰　常乘故车　归璇台之珠　归诸侯之玉　归诸侯女　杀熊赐金　还千里马【汉文帝】还献驯象　酒酸不易　食用宿肉　唯设白粥　宫无嫔嫱之燕囿无般乐之豫　废池籞之官罢百戏之乐　増黄金与土同价【通鉴曰南齐髙帝性清俭每曰使我治天下十年当使黄金与土同价】　焚锦绣珠玉【唐眀皇详俭徳二】　去丽饰【班固东都赋曰去后宫之丽饰】　去末反夲【张平子东京赋曰人去末而反本感怀而抱慤】　骨角装带【册府元曰隋髙帝开皇仁夀之间装带止以铜铁角而已】　贱瑇瑁而疏珠玑【长杨赋】图匮于丰防俭于逸【潘岳籍田赋】　斲雕为朴【范蔚宗皇后纪论】植示俭草【元世祖详俭徳二】　服御质素澹然无欲【元史仁宗】俭德五
　　増诏后周武帝诏曰树之元首君临四海本乎宣眀敎化亭毒黔黎岂惟尊贵其身侈富其位是以唐尧疎葛之衣麄粝之食尚临汾阳而永叹登姑射而兴想况无圣人之徳而嗜欲过之何以克厌众心处于尊位朕甚恧焉凡是供朕衣服饮食四时所湏爰及宫内调度朕今手自减削纵不得顿行古人之道岂曰全无庶防凡尔百司安得不思省约朂朕不逮者哉　又诏曰朕钦承丕绪寝兴寅畏恶衣菲食贵昭俭约上栋下宇土阶茅屋犹恐居之者逸作之者劳往者冡臣专任制度有违正殿别寝事从壮丽非直雕墙峻宇深戒前王而缔构敞有逾清庙不不物何以示后兼东夏初平民未见徳率先海内宜自朕始其露寝防义崇信含光云合思齐诸殿等农隙之时悉可拆毁雕斲之物并赐贫民缮造之宜务从卑朴　唐眀皇元十二年诏曰珠翠绮罗孰非珍玩尝念百金之费每惜十家之产是以所服之服俱非罗绮所冠之冠亦非珠翠若弋绨之制大帛之衣德虽谢于古人俭不忘于曩哲庶羣公观此当体朕之不奢　德宗大厯十四年诏曰王者不寳逺物所宝惟贤故尧设茅茨禹卑宫室光武舍去宝劒顺帝封还大珠朕仰止前王思齐朴素邕州所进金坑诚为润国害人放利非朕素怀方以不贪为宝惟德其物岂兹难得之货生其可欲之心其金坑任人开采官不得占　后汉髙祖诏曰卑宫菲食前代之令猷革舄绨衣哲后之明德至于损上益下惜力爱人冀息烦劳渐期富庶
　　増表唐郭子仪等表曰臣闻古先哲王莫不崇俭以阜时戒奢以敦本勤以树善利在化淳伏惟陛下纉成盛业僃歴诸艰功存造化泽被甿俗至于服用之饰声乐之娱宜有所増加以彰圣徳今月十六日臣等伏防天恩幸霑内宴窃见后庭妓乐其数非多衣制俭薄颇为逼下愿无丽绮之玩是行质素之风恭惟睿慈允臻于道昔汉文帝念中人之产晋武帝焚外国之裘皆仰止于有余匪谦譲于当分以今比古无德而称况圣作物覩着自格言上行下效存乎理体陛下以农业未乂军务犹虞思惩富教之由率先俭约之化康寜之福莫尚于此恐圣烈无纪臣下未知请编之史防宣示中外【诏荅曰俭德之恭约失者鲜格言为重理道在兹朕志复淳源用济海内振其元化镜以至清非谓艰难之时自崇朴素之本无声之乐庶闻于四方曵地之衣将比于前古且率人而自我亦揉木而销金为君之难事当乎増惕股肱之义务在乎弼违期于啓沃之勤不在延君之誉岂可付以史官宣于中外载循来表殊匪朕懐】増奏后晋户部尚书王权奏曰臣闻戒奢从俭惟经国之逺图务实去华乃前王之令范伏惟陛下开基创业应天顺人显宗朴素之风克协圣眀之训臣伏见诸侯奉贡九土勤王罗纨则纤丽竒工器皿则雕镂异状文之锦繍杂以珠玑虽外表珍华而事近淫巧伏请特降敕防颁下列藩虽所减者轻同积羽而所集者重可如山匪为淳厚国风抑亦丰资天府【敕王权素推华族方处重官覩四海之贡输虚陈巧丽察五兵之器用枉饰珍竒不惟耗彼生灵实且伤于淳素爰陈章疏将召和平宜允敷扬眀示诫约自今后臣僚贡奉不得务其淫巧衣甲器械不得饰以金银咸委遵行勿得逾越】
　　増赋唐李程汉文帝罢露台赋曰伟汉文之君临惟宫室有度以兆庶为心安不忘危岂劳力于累土用过乎俭亦轸虑于百金惧乎设怨将以激劝若台之是修唯德之不建是故絶役心于制造俭徳于亿万乃言曰台者髙峙路者四通不足避燥湿寒暑无以受朝聘防同奚必髙居为眀四目逺听为达四聪不重建何以就役不劳力何以成功由是却匠人之计全王者之徳岂啬于财实肥于国虽百工麏至无所作则庶人子来曷由陈力言之既终人故适从版筑之功既絶寻尺之材勿庸柱础不施寜转他山之石栋宇罢构匪斲徂徕之松若夫气为僃顺时布化谅惟国之有恒成兹台之何暇南至以望太史每升其观台仲夏而居有司自设其髙榭亦何用土木特建丹雘勤修诚无用之作非不朽之谋岂止全十家之中产贻百代之良筹彼晋灵登临我则絶弹人之戏宋平兴作我则无筑者之讴式昭莫大之见用保无疆之休
　　増制唐苏颋禁断锦繍珠玉制曰朕闻召公曰弗作无益害有益孔子曰奢则不逊俭则固斯乃圣人之至言矣朕爰在幼冲每期质朴手未曽持珠玉目未尝观锦繍愿言其志造次不忘自寅奉体图勉康政道常想汉文衣绨之德晋武焚裘之事竟未能令行禁止敦本弃末朕甚惧之今王侯勲戚下洎厮养所得者重于逺所求者贵于异至雕文刻镂衣纨履丝习俗相夸殊涂竞爽有妨于政无补于时岂朕言之不眀敎之未笃也且一夫一女不耕不织则天下有受其饥寒者今四方晏如而百姓不足岂不以尚于珠玉珍于锦繍垦田畴而夺其务出布帛而害其功欤其珠玉锦繍等自今以后切令禁断州牧县宰劝督农桑待至秋収课其贮积使人知礼节俗登仁夀称朕意焉　开元断珠玉等制曰朕以眇身托于王公之上曷尝不日旰忘食未眀求衣思欲反朴还淳家给人足而仓廪未实饥馑相仍水旱或愆糟糠不厌静思厥故皆朕之咎致有浆酒藿肉玉食锦衣互相夸尚浸成风俗夫令之所施惟行不惟反人之所化从行不从言是以古先哲王以身率下如风之靡何俗不易朕若躬服珠玉自玩锦繍而欲公卿节俭庶敦朴是使汤止沸渉水无濡不可得也是知文质之风自上而始朕欲捐金抵玉正本澄源所有服御金银器物今付所司令铸为铤仍别置掌以供军国珠玉之货无益于时并即焚于殿前以絶浮竞后妃以下皆服澣濯之衣永除珠翠之饰当使金土同价风俗大行日用不知克臻至道布告遐迩知朕意焉
　　増防汉贾谊治安策曰今民卖僮者为之繍衣丝履偏诸縁内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼繍是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文繍天子之后以縁其领庶人孽妾縁其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡爲奸邪不可得也
　　睦亲一
　　増诗小雅曰湛湛露斯在彼丰草厌厌夜饮在宗载考【郑康成注曰丰草喻同姓诸侯也】　礼记月令曰命乐师大合吹而罢【郑康成注曰歳将终与族人大饮作乐于太寝以缀恩也】　左传富辰曰太上以德抚民其次亲亲以相及也昔周公吊二叔之不咸故封建亲戚以藩屛周管蔡郕霍鲁衞毛聃部雍曹滕毕原酆郇文之昭也防晋应韩武之穆也凡蒋邢茅胙祭周公之也召穆公思周德之不故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何　左传曰昭公将去羣公子乐豫曰公族公室之枝叶也若去之则本根无所庇荫矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲亲以德皆股肱也谁敢携贰若之何去之　周礼注曰周人以睦族为重建国之初以懿亲裂土者五十国非特崇屛衞也盖枝叶之庇本根所系肢体之爱脉络相通尧之亲族禹之叙族周之睦族非惟私公族以恩而实敎天下以睦也是故宗伯以饮食之礼亲宗族兄弟以脤膰之礼亲兄弟之国小宗伯以三族之别辨亲疎巾车则掌金路而隆同姓之封司士则正朝仪而严王族之位司仪则别王仪而重同姓之揖凡所以隆亲族之恩而笃友爱之谊者无所不用其极而为王族者尽知所以自爱矣不幸而罹于法则司寇又有议亲之辟以宥之若有罪而不可免者在小司寇不敢以即于市在掌囚者不敢囚而适市则奉而适甸师氏故甸师曰王之同姓有罪则使刑焉夫周人之于王族可谓仁之至而义之尽王族有罪则自取之也眀启刑书而与众知之可也必以刑于甸师者记曰王族无宫刑理不翦其也刑于王族理不与国人虑兄弟也然周人之意有不在是盖甸师掌共粢盛为王子孙者盍亦思粢盛之奉而不忘祖宗可也今也有罪而不可免则刑于甸师是犹得罪于祖宗而祖宗戮之也岂得已哉　书传曰以贤宗治爵宗以爵宗治庶宗彼贤宗方以为荣不在益禄盖宗人非尽朱户以居纳陛以陞也又非尽羽葆在前劒盾衞后也窭空无策混迹舆台者有之富不知学窜身商贾者有之懐竒抱异仰屋而叹约结弃禄而游逍遥頴异冲英昂首而志遐举易名而就青衿诚以投闲置冷之朱组不若展采错事之青绂也防手系足之逺游冠不若眀目伸眉之进贤冠也　朱子曰宗伯议亲而司宼亦议辟太史记而王爵亦兴贤此法也弦诵礼乐以养心爵贵名位以诱志此敎也两者亲睦之善物也　又曰有道之长惟周为最岂曰茍不狂惑遂为显诸侯哉五等侯两社辅三等采六遂邑封畛土略以处之彜器分物以昭之祝宗卜史以秩之宗氏分族以维之法綦详矣而又诵于瞽宗治于东序观于成均考于王闱习射于泽助祭于庙燕毛于寝友以俊士造士行于公路公族其敎之密又何如哉
　　睦亲二
　　増诗经大雅曰维此王季因心则友则友其兄则笃其庆载锡之光　汉书曰文帝时民有歌淮南王者一尺布尚可缝一斗粟尚可舂兄弟二人不相容帝闻而病之八年夏封淮南王子四人爲列侯【按史淮南厉王反谋觉文帝不忍置王于法徙之蜀愤恚不食死】　通鉴曰武帝建元三年代王登长沙王发中山王胜济川王眀来朝上置酒胜闻乐声而泣上问其故对曰臣得蒙肺腑为东藩属又称兄今羣臣非有葭莩之亲鸿毛之重羣居党议朋友相为使夫宗室摈却骨月冰释臣窃伤之具以吏所侵闻于是上乃厚诸侯之礼省有司所奏诸侯事加亲亲之恩焉　又曰眀帝永平十一年春东平王苍与诸王俱来朝月余还国帝临送归宫凄然怀思乃遣使手诏赐东平国中傅曰辞别之后独坐不乐因就车归伏轼而吟瞻望永怀实劳我心诵及采菽以増叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五歳以上能趋拜者皆令带之　册府元曰汉章帝建初六年东平宪王苍等上疏请朝眀年正月帝许之特赐装钱千五百万其余诸侯各十万帝以苍冒渉寒露遣谒者赐貂裘及大官食物珍果使大鸿胪窦固持节郊迎帝乃亲自修行邸豫设帷牀其钱帛器物无不充僃下诏曰礼伯父归寕乃国诗云叔父建尔元子敬之至也昔萧相国加以不名优忠贤也况兼亲尊者乎其济南东平中山王赞皆勿名苍旣至升殿及拜天子亲答之七年诸王归国帝特留东平王苍赐以秘书列仙图道术秘方至八月饮酎毕有司复奏遣苍乃许之手诏曰骨月天性诚不以逺近为亲疏然数见顔色情重昔时念王久劳思得还休欲署大鸿胪奏不忍下笔顾授小黄门中心恋恋恻焉不能言于是车驾祖道送流涕而诀复赐乘舆服珍宝舆马钱布以亿万计　又曰后魏孝文太和十七年宴四庙子孙于文宣堂帝亲与之齿行家人之礼又尝宴公主侍臣于清徽堂命黄门郎崔光郭祚通直郎邢峦崔林等赋诗言志烛至公卿辞退李冲再拜上千万歳寿帝曰卿向以烛至故辞复献千万之夀朕报卿以南山之诗又曰烛至辞退庶姓之礼在宗载考宗族之义卿等且还朕与诸王宗室欲成此夜饮　又曰孝文时南安王桢出为相州刺史帝饯桢于华林都亭诏曰从祖南安既之藩任将旷违千里豫懐悯恋然今者之集虽曰分岐实为曲宴并可赋诗申意孝文送桢于阶下流涕而别　后魏孝平诏曰皇魏基道迈周汉禅建二都德盛百祀虽帝祚蕃衍亲贤并茂而犹沈屈素里曲褐衡门非所谓广命戚族翼屛王室者也今可依世近逺叙之列位　又曰西魏文帝大统七年御凭云观引见诸王叙家人之礼手诏为宗诫十条以赐之　又曰唐髙祖于宗亲弥见敦睦送迎拜揖如家人礼　通鉴曰唐太宗时诸王之藩上与之别曰兄弟之情岂不欲常共处耶但以天下之重不得不尔诸子尚可复有兄弟不可复得因流涕呜咽不能止　又曰眀皇素友爱近世帝王莫能及初即位爲长枕大被与兄弟同寝听朝罢多从诸王游在禁中拜跪如家人礼饮食居相与同之薛王业尝疾上亲为煑药火爇上左右惊救之上曰但使饮此药而愈何足惜　又曰宋太祖友爱光义数幸其第光义尝有疾亲灸艾光义觉痛帝亦取艾自灸以分其痛　又曰仁宗景祐二年秋七月作睦亲宅上以皇族散处都城或暌燕集诏以玉清昭应宫地作睦亲宅以处之三年七月置大宗正司以宗室允让领之时诸王子孙众多诏于祖宗后各择一人使司训导纠遗失　名山藏曰眀成祖赐在京诸王书曰徃与诸弟各一方歳一见今早暮来聚甚惬于心暑可三日一朝　又曰永乐三年上赐诸王书曰我皇考创业垂统惟欲本支各尽其道朝廷则笃亲亲藩国则重守法朝廷纪纲眀正藩国不龃龉其间藩国礼节不逾朝廷不苛责于上吾与诸弟侄皆宜念之
　　睦亲三
　　増叙族　尊贤　行苇　葛藟【诗大雅行苇篇言周家忠厚仁及草木故能内睦九族也　诗王风葛藟篇刺幽王不亲九族也】　敬宗　聚族【礼记大传曰尊祖故敬宗坊记曰因其酒肉聚其宗族以敎民睦也】　犹子　阿母【册府元曰后魏太武尝顾乐】
　　【安王范之长子良曰兄弟之子犹子也亲抚养之　又曰后魏北海王详献文之子因其私庆请孝文帝帝幸其后堂与髙太妃相见呼为阿母伏而上酒礼若家人】　夏禹拜敦叙之言　商书垂立爱之训【册府元序】　书载尧典首陈睦族　诗歌周德实美维城【唐文宗太和二年诏】　尊祖之义立爱自亲　尚齿之文由家刑国【唐文宗太和四年诏】
　　睦亲四
　　原惇叙九族　以亲九族　亲睦九族　笃厚亲戚爱乐诸弟　以为首命　立爱惟亲立敬惟长　兄及弟矣式相好矣　宜兄宜弟令德夀恺　戚戚兄弟莫逺具尔　凡今之人莫如兄弟　友于之志通于神眀或肆之筵或授之几　迎拜于阶　奉觞上夀　置
　　其驿马传起居　兴席改容与车升殿　君子不施其亲　能庇昭穆之门　茑与女萝施于松栢　緜緜葛藟在河之涘　増宗子维城【诗板板篇】　合族以食【礼大传】选建眀德以藩屏周【左传衞子鱼曰昔武王克商成王定之建眀徳以藩屏周】赐几杖不朝【册府元曰汉武帝以淮南王安属为诸父甚重之赐几杖不朝】　旧庐宴防【又曰汉和帝十五年幸章陵防宗室于旧庐之中赐宴作乐】　花蕚相辉之楼【通鉴曰唐明皇性友爱宋王成器等请献兴庆坊宅为离宫许之仍赐成器等宅环于宫侧又于宫西南置楼西曰花蕚相辉南曰勤政务本】　成此夜饮【后魏孝文事详睦亲一】　凭云观引见诸王【西魏文帝详睦亲二】　宴皇亲于后宫之山亭【后唐庄宗事】鹡鸰颂【唐书曰眀皇时有鹡鸰千数集麟徳殿廷树羣臣以为天子友悌之祥帝因作颂】　诏许宗室应举【宋神宗熙宁五年诏宗室非袒免者许应举累试不中者亦量才擢用】　五王帐【通鉴唐眀皇素友爱殿中设五幄与诸王更处其中谓之五王帐】　合本同根【眀成祖谕诸王曰朝廷藩王合本同根】
　　睦亲五
　　増诗唐眀皇暇日与兄弟同游兴庆宫诗曰代邸青门右离宫紫陌垂庭如过沛日水若渡江时绮观连鸡岫朱楼接雁池从来敦棣蕚今此茂荆枝万叶传余庆千年志不移凭轩属目轻辇共追随务本方从训相辉保羽仪时康俗易渐德薄政难施鼓吹迎飞盖弦歌送羽巵所希覃率土孝弟一同归　张说奉和前题诗曰汉武横汾日周王宴镐年何如造区夏复此睦亲贤巢凤成新阁飞龙跃旧泉棣华歌尚在桐叶戏仍传禁籞氛埃隔楼台景物连圣慈良有裕王道固无偏问俗兆人阜观风五敎宣献图开益地张乐奏钧天侍酌衢尊满询刍諌鼓悬咏言形友爱万国共周旋
　　齐圣
　　増重华协于帝【书】　克齐圣广渊【书经成汤】　原圣敬日跻【毛诗】　増昔在文武聪明齐圣【书经】　原圣人感人心而天下和平　圣人以顺动则刑罚清而民服　知幽眀知几其神乎　见几而作　乐天知命　穷神知化神而眀之能研诸侯之虑能通天下之志成天下之务与时偕行　随时之义　极深而研几　不疾而速
　　不行而至　变而通之以尽利【并易】　不闻亦式不諌亦入【诗】　増固天纵之将圣　原性与天道【论语】　穷万物之始终【家语】　睿作圣【书】　圣人无常心以百姓为心【老子】圣人无心与众同欲　神代潜通【左传】　神叡通知【大戴】秉二帝【庄子】　得天下之意【琴操】　眀莫若圣【王弼】　圣而
　　预知【列仙传】　圣德元逹【桓子】　圣德炳着【东观孝安帝】
　　克眀一
　　増册府元曰易曰智周乎万物而道济天下故不若乃知几其神惟睿作圣既眀且哲显仁藏用非圣人孰能与于此哉三代之前尚矣自汉而下膺运厯而履尊极者乃有挺非常之姿蕴维新之识表章乎文理究达乎情伪虑于未兆见于未萌眀治体之要通时用之变防防杜渐以息乎厉阶探赜索隐以参乎系表用能总御羣品嘉靖多方窒奸慝之源塞妖妄之迳克贞王度以熙众志其或位处眀两事彰先见渊识独运嘉言防伏垂之绨缃良可述也　又曰王者钟五行之秀膺三灵之眷奄有四海为天下君仰之如日无幽而不烛畏之如神虽防而必察由是下情靡不上通防说无以自进含忠履洁之士得以効其所能匪躬尽瘁之臣得以保乎终吉自西汉而下盖有体资眀智内怀聪睿迩言必究其所自至精合于惟几刑赏不滥而政化以清垂之册府斯为羙矣
　　克眀二
　　増汉书曰眀帝日晏坐朝幽枉必逹内外无幸曲之私魏纪曰太祖以安定太守母邱兴将之官戒之曰羌
　　胡欲与中国通自当遣人来愼勿遣人徃善人难得必将敎羌胡妄有所求请欲因以自利兴至遣校尉范陵至羌中陵果敎羌使自请为属国都尉帝曰吾预知当尔非圣也但更事多耳　册府元曰晋文帝为魏相国时欲遣钟防伐蜀西曹属邵悌曰今遣钟防率十余万人伐蜀愚谓防单身难重任不若使余人行帝笑曰我宁当复不知此耶众人言蜀不可伐夫人心豫怯则智勇并竭而强使之适为敌禽耳惟钟防与余意同今遣防伐蜀必可灭蜀灭蜀之后就如卿所虑何所能一办耶若蜀破遗民震恐不足与图事中国将士各自思归不肯与同也若作恶祗自灭族耳卿不复忧此及蜀降防白邓艾不轨帝将西悌复曰钟防所统五六倍于邓艾但可敕防取艾不足自行帝曰卿忘前时所言耶而更云可不须行乎及至长安防果反随死咸如所防又曰后魏太武时羣臣请峻京邑城隍以从周易设
　　险之义又陈萧何壮丽之説帝曰古人有言在徳不在险屈匄蒸土筑城而朕灭之岂在城也今天下未平方须人力土功之事朕所未暇萧何之对非雅言也　通鉴曰唐太宗谓房龄杜如晦曰公为仆射当广求贤人随才授任此宰相之职也比闻听受词讼日不暇给安能助朕求贤乎因敕尚书细务属左右丞惟大事应奏者乃闗仆射　册府元曰贞观十七年林邑王遣使言为扶南所攻乞师救援帝曰山有猛虎藜藿为之不采尔为隣国扶南安敢侵逼此是尔惧自来将无事矣后有使至果如帝言　又曰贞观十七年太常丞邓素使髙丽还请于懐逺镇加戍兵以逼髙丽帝谓之曰逺方不至则修文德以来之未闻一二百戍卒能威絶域者也　通鉴曰开元元年上欲以姚元之为相张说疾之使殿中监姜皎言于上曰陛下常欲择河东总管而难其人臣今得之矣问为谁皎曰元之文武全才眞其人也上曰此张说之意汝何得面欺皎叩头服　又曰宋太祖如西京欲留都洛阳羣臣咸諌帝不从晋王光义言其非便帝曰河南未已终当都长安耳晋王叩头切諌帝曰吾将西者欲据山河之胜而去冗兵循周汉故事以安天下也晋王又諌曰在徳不在险帝不答晋王出帝顾左右曰晋王之言固善不出百年天下民力殚矣　又曰太宗时以姚坦为益王府翊善王每有过失坦辄尽言规正左右敎王称疾帝忧甚召乳母问状乳母曰王本无疾徒以姚坦检束不得自便耳帝怒曰吾端人辅王为善今乃欲使我逐正人王年少岂解此必尔辈教之杖乳母于后园召坦慰谕之
　　克眀三
　　原元首眀哉　钦眀文思【并尚书】　重眀丽正【易】　清眀在躬【礼】　惟眀克允　眀四目逹四聪【并尚书】　眀德逺矣　察其眀德【并左传】　子懐眀德【诗】　眀德劭令　其德克眀【诗】　眀以察防【史记】　仁眀谦恕　温慈惠和【并东观记孝章】　德协于下惟眀后　亶聪眀作元后【并尚书】　聪眀神武【潘岳西征赋汉髙】　聪眀敏逹【东观孝安帝】　眀眀天子令闻不已【诗】　眀眀在下赫赫在上【诗】　眀于天道【易】与日月并眀【礼】　用日月之时【后汉】　继天而象日【帝王世纪】宜照天下【易】　眀镜于三光【曹植】　照临下土【诗】　民
　　之情伪尽知之矣【左传】　防显阐幽【易】　蠲其大德【左传】而难任人　眀命在天　族辨物【易】　简练臣下【光武】断简功能【魏书】　侯帝不容【汉眀帝】　以聪察下【汉记顺帝】
　　文武鉴断【晋阳秋眀帝】　斩告萧何者【楚汉春秋】　促理蒋济出【详神智篇】　増烛幽【西都赋曰眀并日月无幽不烛】　观良窳　察诚伪【何晏景福殿赋】　眀照四方【易离大象】　文理密察　辉烈光烛【东都赋曰德防天覆辉烈光烛】　显仁翼眀【魏都赋】　天临海镜【顔延年曲水诗言人君以眀德照人如天镜之照海也】　若网在纲有条而不紊【书经】　观火【曰予若观火言视民情如观火也】　眀哲实作则【书经】　智临大君之宜大人以继眀照四方　与日月合其眀【并易经】　能用忠谋不惑羣议【唐宪宗】　聪察彊记【唐宣宗】　眀勿至察【眀成祖册皇太子文】
　　知人一
　　増说苑曰当尧之时舜为司徒契为司马禹为司空后稷为司畴防为乐正倕爲工师伯夷为秩宗臯陶为大理益掌山泽尧知九职之事使九子者各受其事皆胜其任以成功尧遂成厥功以王天下　史记曰汉髙祖置酒洛阳南宫谓诸将曰运筹帷幄之中决胜千里之外吾不如子房鎭国家抚百姓给餽饷不絶粮道吾不如萧何连百万之众战必胜攻必取吾不如韩信三者皆人杰吾能用之此所以取天下也项羽有一范増而不能用此所以为我禽也　通鉴曰汉周勃为人木强敦厚髙帝谓可属大事髙帝疾病吕后问曰陛下百岁后萧相国既亡谁令代之帝曰曹参可问其次曰王陵可然少戅陈平可以助之陈平智有余然难独任周勃重厚少文然安刘氏者必勃也可令为太尉吕后复问其次帝曰此后亦非乃所知也及吕后听朝诸吕欲危刘氏勃平等诛之　又曰文帝末周亚夫为中尉帝戒太子曰即有缓急周亚夫眞可任将及景帝即位亚夫为车将军三年吴楚反亚夫以中尉为太尉击吴楚平之　又曰汉武帝谓严助曰汲黯何如人也曰使黯任职居官亡以瘉人【瘉胜也】然至其辅少主守成虽自谓贲育弗能夺也帝曰然古有社稷之臣至于汲黯近之矣　又曰汉武帝年老钩弋赵婕妤有男心欲以为嗣命大臣辅之察羣臣唯霍光可属社稷帝乃使黄门画者画周公负成王朝诸侯以赐光后元二年春帝游五柞宫病笃光涕泣问曰如有不讳谁当嗣者帝曰君未谕前画意耶立少子君行周公之事光顿首让曰臣不如金日防日防亦曰臣外国人不如光帝以光为大司马大将军日防为车将军受遗诏辅少主　后汉书曰光武初起义兵见李轶謟事更始帝深疑之帝以戒兄伯升曰此人不可复信后更始收刘稷将诛之伯升固争李轶朱鲔因劝更始幷执伯升害之　册府元曰魏太祖知人善难以伪拔于禁乐进于行阵之间取张辽徐晃于亡虏之内皆佐命立勲列为名将其余拔出细防登为牧守者不可胜数　三国志魏书曰荀攸字公逹太祖每称曰公逹外愚内智外怯内勇外弱内强不伐善无施劳智可及愚不可及虽顔子甯武不能过也又下令曰孤与荀公逹同游二十余年无毫毛可非又曰荀公逹眞贤人也所谓温良恭俭让以得之孔子称晏平仲善与人交久而敬之公逹其人也文帝在东宫太祖谓曰荀公逹人之师表汝当尽礼敬之册府元曰晋石苞字仲容景帝初以为中防军司
　　马宣帝闻苞好色薄行以让景帝景帝曰苞虽细行不足而有经国才略夫贞亷之士未必能经济世务是以齐桓忘管仲之僭夺而録其纠合之大谋汉髙舍陈平之污行而取其六竒之妙算苞虽未可以上俦二子亦今日之也意乃释　北魏书曰太武能知人收士于卒伍之中唯其才所长不论本末古弼为尚书令弼头尖帝尝名之曰笔头是以时人呼为笔公车驾猎于山北大获麋鹿数千头诏尙书发牛车五百乗以运之太武寻谓从者曰笔公必不与我汝辈不如马运之速遂还行百余里而笔表至太武谓左右曰笔公果如朕所言可为社稷之臣　北周书曰宇文侧为大都督行汾州事或有告侧与外境交通懐二心者太祖怒曰侧为我安邉吾知其无二志何为间我骨肉生此贝锦　册府元曰隋髙祖时苏威为太子少保渐见亲重与髙颎参掌国政寻兼大理卿京兆尹御史大夫官悉如故梁毗劾威兼领五职安防恋剧无举贤自代之意髙祖曰苏威朝夕孜孜志存逺大举贤有阙何遽廹之顾谓威曰用之则行舍之则藏唯我与尔有是夫因谓朝臣曰苏威不值我无以措其言我不得苏威何以行其道杨素才辨无双至令斟酌古今助我宣化非威之匹也苏威若逢乱世商山四皓岂易屈哉又谓羣臣曰世人言苏威诈清家累金玉此妄言也然其性狠戾不切世要求名太甚从已则恱违之必怒此其大病耳　通鉴曰唐太宗谓长孙无忌等曰朕今面谈公等得失以为鉴诫言之者可以无过闻之者可以自改侍臣谢太宗曰长孙无忌善避嫌疑应物敏速至决断事理求之古人而总兵攻战非其所长也髙士亷渉猎古今心术聪俊临难既不改节为官亦无朋党所少者鲠规諌耳唐俭言辞俊利善和解人称材疏行发言啓齿事朕三十载遂无一言论国家得失杨师道性行纯善自无愆过而情实怯愞未甚便事缓急不可得力岑文本性道敦厚文章自其所长而持论尝据经史自当不负于物刘洎性最坚贞有利益然而意尚然诺偏于朋友能自补阙亦何以尚焉马周见事敏速性甚贞正至于论量人物直道而言朕比任事多所称意褚遂良学问少长性亦坚正既写忠诚甚亲附于朕譬如飞鸟依人自加怜爱比日以来每试鞫大狱将有任使亦何以加之册府元曰契苾何力为葱山道副总管母在凉府何力归省兼抚廵部落时薛延陀强盛契苾部落皆愿从之于是众兵执何力至延陀致于可汗牙前何力箕踞而坐又割左耳以眀志不可夺可汗怒欲杀之为其妻所抑而止或言太宗曰人心各乐其土何力今入延陀犹鱼得水也太宗曰不然此人心如铁石必不背我防有使自延陀至具言其状太宗谓羣臣曰契苾何力竟何如遽遣使入延陀许降公主以和何力由是得还又曰贞观十八年太宗谓侍臣曰夫人心与貌不相副者多矣或有发言方正而心行邪曲或辞色柔和而志存忠鲠或貌尫懦而勇堪制敌或果复私讐而怯于公战或外若至公而内多奸诡或迹杂埃滓而实懐清白或质性劣弱而妄言入死或口未及言而身能践难心迹暌谬安可胜纪夫苍天髙逺四时有常即日月运行算之不逾度此所谓天逺而必信人近而难知也唐书曰隰城尉房龄初谒太宗于军门太宗一见如旧识署记室参军引为谋主　又曰李藩为徐州从事时节度使张建封卒濠州刺史杜兼诬奏藩摇动军情德宗追藩赴阙及召见望其仪形曰此岂作恶事人乃释然除秘书郎后官至门下侍平章事　通鉴曰唐宪宗时京兆尹元义方媚事吐突承璀李绛恶其为人出为鄜坊观察使义方入谢因言李绛私其同年许季同上曰朕诸李绛必不尔　又曰宋太祖仕周时永兴节度使刘词荐其幕僚赵普有才可用防滁州平范质因荐普为滁州军事判官太祖与语恱之时获盗百余人皆应死普请先讯鞫然后决所活什七八太祖益竒之　又曰太宗欲相吕端或曰端为人糊涂帝曰端小事糊涂大事不糊涂决意用之　又曰眞宗时王旦为翰林学士尝奏事退帝目送之曰为朕致太平者必此人也　又曰元世祖为太弟时召见姚枢大竒其才动必见询　又曰世祖谓太子曰伯顔文武全才汝勿以常人遇也　名山藏曰眀太祖曰良玉委泥色泽不变君子在众德操自异
　　知人二
　　原举韩信于行陈　取陈平于亡命　卜式援于刍牧日防出于降虏【汉书】　増宝谊烈士　余庆贫家【册府元】
　　【曰唐髙祖时姜寳谊为右武侯大将军拒宋金刚于介州兵溃为贼所擒髙祖闻之泣曰宝谊烈士必不生降厚赐其家宝谊后果谋背贼事泄遇害　又曰宪宗时郑余庆居将相出入垂五十年家寒素自至德以来方鎭除授必遣中使令旌节就地宣赐皆厚遗金帛余庆每授方任宪宗必诫其使曰余庆贫家不得妄有求取】　保崔纵之必来　信浑瑊之不反【又曰崔纵为京兆尹李懐光反德宗幸梁州或短之曰纵素善懐光必不来矣帝曰他人不知纵吾可保不数日纵至拜御史大夫　又曰德宗时李希烈遣间谍诈为浑瑊书与希烈通瑊奏其状德宗特保证之仍赐瑊马一疋并鞍辔防二百疋】识李广数竒　知寇恂可任【汉书曰李广在武帝时为前将军与大将军衞青俱击匈奴青隂受武帝指以为李广数竒母令当单于恐不得所欲后果以失道自杀　又曰寇恂为河内太守更始遣将朱鲔攻之时传闻鲔破河内帝以为不然有顷恂檄至恂大破鲔等光武大喜曰吾知寇子翼可任也】　二八举而四门穆　十乱用而天下安
　　知人三
　　原知人则哲　眀哲作则【书经】　择子莫若父择臣莫若君【左传】　殷汤聘伊尹　文王拔吕尚　拔于禁于行陈荀公逹人之师表　魏舒堂堂人之领袖　汝状有
　　反相【汉书髙祖相吴王濞】　増天子以为国器【册府元曰汉武帝时韩安国为御史大夫为人多大略天子以为国器】　汲黯社稷之臣【详知人一】　非俗吏【又曰汉廷尉有疑奏已再见却矣吏莫知所为倪寛为奏成读之皆服以白廷尉张汤汤上寛所作即时得可异日汤见帝问曰前奏非俗吏所及谁为之者汤言倪寛帝曰吾固闻之久矣】　上诚知人【又曰汉武帝时禇大为梁相通五经为博士时倪寛为弟子及御史大夫缺诏征禇大自以为得御史大夫至洛阳闻倪寛为之褚大笑及与寛议封禅于上前禇大不能及叹曰上诚知人】　奉孝能知孤意【通鉴曰郭嘉有大略逹于事情魏太祖曰唯奉孝能知孤意又曰使孤成大业者必此人也】　疾风劲草【又曰唐太宗贞观九年以萧瑀为特进参预政事上曰武德六年以后髙祖有废立之心而未定我不为兄弟所容实有功髙不赏之惧斯人也不可以利诱不可以死脇眞社稷臣也因作诗以赐萧瑀诗曰疾风知劲草板荡识诚臣】　世南五绝【又曰太宗称虞世南有五絶一德行二忠直三博学四文辞五书翰】　颇牧近在禁庭【又曰宣宗时党项扰边上欲择帅而难其人与翰林毕諴论边事諴具陈方略上曰不意颇牧近在禁庭卿其为朕行乎諴果招党项降之】　帖名殿柱【又曰宣宗猎于苑北遇樵夫问其县曰泾阳人也令为谁曰李行言为政何如曰性执有强盗数人匿军家索之不与尽杀之上归帖其名于寝殿之柱旋除行言海州刺史】　魏謩绰有祖风【又曰宣宗时魏謩为相每议事正言无所避上叹曰魏謩绰有祖风我心重之謩徴之后裔也】　无西顾之忧【又曰宋眞宗时张咏知益州帝传谕咏曰得卿在蜀朕无西顾之忧矣】　贤于梦卜【又曰仁宗时以文彦博富弼同平章事及宣制士大夫相庆于朝帝遣小黄门觇知之语翰林学士欧阳脩曰古之命相或得诸梦卜今朕用二相人情如此岂不贤于梦卜哉】　亷孟子【又曰元世祖为太弟时召亷希宪希宪方读孟子闻召因懐以进太弟问何书对曰孟子问其说谓何对以性善义利之分爱牛之心扩而充之足以恩及四海太弟善之因目为亷孟子】
　　知人四
  </div>
  <div class="pagination">
   <a href="御定渊鉴类函_page47.html">
    上一页
   </a>
   <span>
    ...
   </span>
   <a href="御定渊鉴类函_page43.html">
    43
   </a>
   <a href="御定渊鉴类函_page44.html">
    44
   </a>
   <a href="御定渊鉴类函_page45.html">
    45
   </a>
   <a href="御定渊鉴类函_page46.html">
    46
   </a>
   <a href="御定渊鉴类函_page47.html">
    47
   </a>
   <span class="current-page">
    48
   </span>
   <a href="御定渊鉴类函_page49.html">
    49
   </a>
   <a href="御定渊鉴类函_page50.html">
    50
   </a>
   <a href="御定渊鉴类函_page51.html">
    51
   </a>
   <a href="御定渊鉴类函_page52.html">
    52
   </a>
   <a href="御定渊鉴类函_page53.html">
    53
   </a>
   <span>
    ...
   </span>
   <a href="御定渊鉴类函_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
