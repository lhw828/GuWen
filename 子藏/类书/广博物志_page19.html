<!DOCTYPE html>
<html>
<head>
    <meta charset="UTF-8">
    <title>广博物志 - 第 19 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 19 页/共 80 页</h1>
    <div class="content">　　朱者陈留人也为人无道专作劫盗后人发觉収掩得逸出逺他境至汝南少室山中见冯先生隐学云后三年乃受其真僊【真诰】
　　张激子当为太极仙侯激子者河内张奉者也字公先少时名激子耳此人少而有清行太傅袁隗叹其高妻以女女服饰奢丽奉不顾眦无异路人妇改服乃后成室家也后弃世入剡山遇山图公子山图公子周哀王时大夫僊人者也授激子九云水强梁链桂法激子修此得道
　　明晨侍郎夏馥字子治陈留人也少好道服术饵和云母后入吴山从赤湏先生受錬魂法又遇桐柏真人授之以黄水云浆法得道今在洞中馥少时被公府辟召悬辟书着桑树乃去其情懐高迈如此【并上】
　　白茅洞昔人遇一道士衣巾爽丽自洞中出询所自来曰吾白茅先生职此久矣遂得名【余杭志】
　　葛穉川居罗浮与南海太守鲍靓善靓时时往来罗浮山中或迎至郡与言达旦夫人见其来门无车马独有防燕怪而问之则防履也靓亦有道术尝行部入海遇风饥甚取白石煮食之
　　董威辇含一石千日不食【续仙传】
　　郭志生字通眀朱提郡人晋元帝时云已四百岁见之如五十许人有短卷书满两箧中常负之多止乌伤张绩家每叹曰兵荒方至毒流生民将以沟凟为棺材苍蝇为孝子必然之期可为痛心后二年孙恩妖乱冬夏杀害及饿死者十不遗一忽谓绩曰应亾为吾偹粗材器殡不湏钉材亦不湏埋但送山岩中以石镇材上后少日而死绩谨依斯教数日绩亲人自冨阳还见志生骑白鹿山中行作书与绩
　　萧子云字景慕天圣初撰晋书百余卷进之防而好道志尚正静不乐仕进虽名宦每有异人宻与谈笑累迁丹阳郡丞防迁黄门侍郎司徒左长史常携家游江表名山一日挂帆来访庐陵玉笥初至清虚馆时杜元老已于玉笥得道【元老名昙永】乃南齐故僚相值情好如旧以师事之往来洞天间独得其秘亲制一碑以纪杜德后过玉笥之东南连山重崖间今号萧山是也坛炉药臼遗迹犹在防梁武玺书来召与子特委家入朝既至迁侍中侯景之乱恐不免祸遂隠萧山后再徙居清虚五年忽神人降言曰馆之东北有郁木坑水自东注可以久居萧又徙家居焉历二纪一旦上帝赐玉册封元洲长史【真仙通鉴】
　　邓郁之与徐灵期结方外交遇至人得金鼎火符之术郁之以资财让灵期成道而去郁之遂苦无法财惟此志不梁天监初台司奏少防星现南楚长沙分埜武帝勅监军采访得之访问所修答曰贫道修链金液而缺丹财帝赐金帛子女于南岳选其幽胜立上中下三宫以修内外丹后于天监末十二月三十日就石坛升天【上】
　　陶贞白僊障有九名居其一使吾不白日升天盖三朝安得有浮名乎
　　隐居弟子桓法闿字彦舒事隠居于茅山华阳馆十余年一日有二青童一白鹤自空而下集于庭隐居欣然而接谓已当之青童曰太上所命者桓先生也隐居黙计门人皆无姓桓者索之唯得执役桓法闿焉诘其所致则曰常修黙朝之道亲朝太帝已九年矣故有今日之召闿于是驾白鹤而升天【上】
　　隋人号潜翁者尝游鲤湖见一叟携篮采叶心异之遂下拜乞长生药叟以数叶与之即失所在后潜翁炼形于石壁山养白虾蟇自随久亦化去【九鲤湖志】



　　广博物志卷十二
　　钦定四库全书
　　广博物志卷十三
　　明　董斯张　撰
　　灵异二【女僊】
　　西王母者九灵太妙山金母也一号太虚九光台金母元君乃西华之至妙洞阳之极尊在昔道气凝寂湛体无为将欲启廸功化生万物先以东华至真之气化而生木公木公生于碧海之上芬灵之墟以主阳和之气理于东方亦号曰东王公焉又以西华至妙之气化而生金母金母生于神州伊川厥姓侯氏与东王公共理二气而育养天地陶钧万物焉所居宫阙有曾城千里玉楼十二琼华之阙光碧之堂九层室紫翠丹房左带瑶池右环翠水其山之下弱水九重非飚车羽轮不可到也所谓玉阙暨天緑台承霄青琳之宇朱紫之房连琳防帐明月四朗戴华胜佩虎章左侍僊女右侍羽童轩砌之下植以白环之树丹刚之林空青万条瑶干千寻无风而神籁自韵琅琅然皆九奏八防之音也尔雅云王母蓬发戴华胜虎齿善啸者此乃王母之使金方白虎之神非王母之真形也【广记】
　　西王母梯几而戴胜【山海经○注梯谓慿也】
　　东王父姓无为字君解西王母姓自然字君思一云东王公名倪字君明西王母姓杨名囘【老君枕中经】
　　西王母姓杨一曰缑氏一曰侯氏一曰焉氏名囘一曰婉妗【广记】
　　万民皆付西王母唯王圣人真人僊人道人之命上属九天君耳【御览】
　　西王母感上之诚暮必神降上乃盛施帏帐烧兠沫香香闻数百里【汉武故事】
　　云华夫人者金母之女也【真仙竒记云名瑶姬】受书为云华上宫夫人主领教童真之士理在玉暎之台【真僊通鉴】
　　帝闲居承华殿东方朔董仲舒在侧忽见一女子着青衣美丽非常帝愕然久之女对曰我墉宫玉女王子登也为王母所使至七月七日王母暂来也帝下席跪诺言讫玉女忽然不知所在帝问东方朔此何人朔曰是西王母紫兰宫玉女常传使往来扶桑出入灵州交关常阳传言都阿母昔出配北烛僊人近又召还使领命禄真灵官也【汉武内传】
　　上元夫人即命侍女纪离容径到扶广山勅青真小童出六甲左右灵飞致神之方十二事当以授刘彻也【真青小童君太上中黄道君之师真元始十天王十室弟子也姓延陵名阳字庇华形有婴孩之貌故仙官以青真小童为号】
　　王母谓帝曰夫欲修身当荣其气太上真经所谓行益易之道益者益精易者易形能益能易名山僊籍不益不易不离死厄子但爱精握固闭气吞液行之不倦神精充溢此元始天王在丹房之中所説防言今勑侍笈玉女李庆孙书録之以相付子善修焉【并上○王母又有侍女郭宻香○又有侍女张灵子见茅盈传】
　　玉女常以黄玉为志大如黍米在鼻上是真玉女也无此志者鬼试人耳【抱朴子】
　　老君曰或见玉女青衣者名曰惠精玉女或见玉女黒衣者名曰太玉女或见玉女赤衣者名曰赤圭玉女或见玉女黄衣者名曰常阳玉女或见玉女三人青衣紫下裳俱来者一名常在一名絶洞一名五德或见九玉女衣服五防俱来者一名上一名虎一名扶一名灵阙一名孔林一名慿一名住一名多一名【阙云笈真籖】
　　东方之神女名曰青腰玉女南方之神女名曰赤圭玉女中央之神女名曰黄素玉女西方之神女名曰玉素玉女北方之神女名曰光玉女左为常阳右为承翼此皆玉女之名也【上】
　　南极夫人西王母第四女也名林字容真一号紫元夫人或曰南极元君理太丹宫受书为金阙圣君汉平帝时降于阳落山防室之中授清虚王母太上保文等经三十卷夫人着锦袍青羽裙左佩虎书右带挥灵可年十六七形貎真正天姿奄霭乗羽寳车驾以九龙女骑九千居渤阳丹海长离山中主教当为真人者【真仙通鉴】右英夫人西王母第十三女名媚兰字申林治沧浪山受书为云林夫人晋哀帝兴宁三年七月降句曲山紫防夫人名青娥字愈音王母第二十女也昔降寳神经与清灵裴真人行之得道晋哀帝兴宁三年乙丑六月与九华安妃二十三真人十五女僊降句曲授道于真人羲
　　太真夫人王母之小女也衣服竒丽姿容絶世年可十六七时以儿为三天太上府都官司直被降主东岳夫人暂来往于岱宗山石室高崖重岩深隐人迹所不能到去地千余丈中有玉几金牀珍物竒伟每弹一之琴即百鸟飞集鼓舞听之时乘白龙周旋四海僊人马眀生尝为县吏为贼所伤疮甚殆死遇夫人救之数年后夫人令明生归师安期生授金液还丹修炼升天【并上】昔禅黎世界队王有女字絓音【一曰继音】生乃不言年至十四王怪之乃弃女于南浮长桑之阿空山之中女乏粮食常仰日咽气引月服精自然充饱体不疲损常行山周帀巗洞忽与神人防于丹陵之舍栢林之下执絓音右手题赤石之上语絓音曰汝虽不能言可忆此也絓音私心自悼受生不幸口不能言弃枉穷山誓心自愿得还人中当作功德无有爱惜百刼之后冀与愿防天为其感遣朱宫灵童下教絓音理身之术受赤书八字之音于是能言絓音晨夕朝礼天文道真既降逆知吉防役使百灵坐命十方于山而出还于王国时天下大旱人民燋燎王大惧怖祈请神眀絓音往白王言常闻山中有女不言能感于天王识之乎王于是悟识是王女乃迎女还宫见女能言王见愧顔女显其道为王仰笑天降洪雨注水至丈于是化形隐景而去【洞本行经】紫清上宫九华安妃名鬰嫔字灵箫太虚元君金台李夫人少女诣山学上清道道成受太上书署为紫清上宫九华真妃赐姓安【真仙通鉴】
　　王观香字众爱周灵王第三女也是宋姬所生于子乔为别生妹授子乔飞解脱网之道得去入缑氏山中后俱与子乔入陆浑移三十九年道成白日升天子乔弟兄七人得道【五男二女】其眉寿是观香之同生兄亦得道【上】毛女字玉姜【神僊】
　　有鱼道超鱼道逺者皆秦时之女真入武夷山隐焉后人常常见之其地四围皆生毛竹故人因毛竹而亦呼此二鱼为毛【真仙通鉴】
　　南岳夫人能书小有王君并事甚详悉又述黄庭内景叙青精防饭方【魏夫人传夫人名华存】
　　清虚真人王君侍女华教条李眀瓮【上】
　　梅姑秦时丹阳县人有道术能着履行水上县有梅姑庙尚存【异苑】
　　张丽英面有竒光不照镜但对白纨扇长沙王吴芮闻而聘之女闻芮来登金精山仰卧被发覆石皷下咸谓已死忽紫云鬰起遂失所在惟留歌一首歌曰石皷石皷哀哉下土自我来观民生实苦世事悠悠我意蹙蹙我意不可辱兮王威不可夺有鸾有鳯自舞自歌凌云歴汉逺絶尘罗世人之子其如我何
　　李真多李八百之妹也随兄修道一日八百见真多手持莲花身似有孕八百怒意欲引劔挥之真多觉之倐尔凌虚渡江产下童子经一卷遂乘云气冉冉升天【真仙通鉴】
　　周爰支汉河南尹周畅之女也畅汝南安城人好行隂德功在不觉曾作河南尹遭大旱收洛阳城傍客死骸骨万余人为立义冢祭祀之应时大雨丰收太上防以畅有隂行令爰支从南宫受化得僊今在洞中为眀晨侍郎
　　韩太华者韩安国之妹也汉贰师将军李广利之妇也得道在易迁宫利宿世有功德今亦在南宫受化张防子者汉昭帝时将作大匠张庆之女不知何郡人也防子少好道因得尸解去防子自言师东海东华玉妃淳文其受服雾气之道云雾是山泽水火之华精金石之盈气久服之则能散形入空与云气合体防子修之得其僊道也
　　傅礼和者汉桓帝外甥侍中建之女也北地人举家奉佛礼和常月日洒扫佛前勤勤祝誓心愿仙化常服五星精身生光华得道僊去善为空同之歌歌则禽鸟相舞而集飞集其前以听之
　　刘春龙汉宗正刘奉先之女以其先世有隂德故皆得道入华阳易迁宫中
　　郭芍药汉度辽将军郭蹇女也少好道笃诚真人因授其六甲而得道
　　赵素台者汉幽州刺史赵熈之女也熈少有善行常济穷困救王惠等族诛有隂德数十事熈得身诣朱陵儿子得遁形游洞天素台在易迁宫中已四百年不肯徙自谓天下无复乐于此处也数防服游行盻山泽以自足
　　黄景华者汉司空黄琼之女也景华少好仙道常宻修至要后师韩终授其岷山丹方服之得入易迁宫位为恊晨夫人领九宫诸僊女亦总教授之
　　张桃枝者汉司校尉朱寓季陵母也沛人寓往与陈蕃俱诛寓母以隂德久闻在易迁始得为明晨侍郎耳【真诰注云朱寓沛人桓灵之时八俊后同党人之烈与李膺杜宻俱下狱死非陈蕃同时】
　　窦琼英者窦武之妹也其七代祖名峙常以枯骨为事以活死为心琼英今得女僊在易迁宫
　　赵爱儿者幽州刺史刘虞别驾赵该姊也好道得尸解后又受符见居东华方诸防
　　张玉兰者张衡之女也防而洁素不食荤血年十七岁梦朱光入口因而有孕父母索之终不肯言惟侍婢知之一日谓侍婢曰我死尔当剖腹以明我心其夕遂殁父母不违其言剖腹得一物如莲花初开其中有白素金书十卷乃本济经也十余日间有大风雨晦暝遂失其经成都记云天师云孙女无夫而孕父疑之欲杀焉既产有异光乃一轴书则本济经也父以为师乃掷其刀其后于敦信村登僊即女郎观也今有圣女台抛刀池洗经池存焉
　　王鲁连魏明帝城门校尉范阳王刚女也刚得道于元洲鲁连见父升天遂勤志修道入陆山遇太乙真人授飞升之法行之白日升天
　　张姜子西州人张济妹也【济后汉末西凉州人为董卓将后攻穣成被射死即张绣从叔也其妹不显外书不知出适】李惠姑齐人夏侯妇也【魏末人与李丰俱为晋文王所诛不知妇亡在之前后李　丰乃是冯翊人非齐人不知此是李谁之女】施淑女山阳人施绩女也【施绩呉兴人孙皓时为骠骑将军守西陵今云山阳恐女或出适取夫家郡不尔则乖】郑天生邓芝母也【邓芝字伯苖南阳新野人在蜀为刘禅车骑将军后行见蝯抱子行引弓射杀因感念而亡母不知郑谁之女】此数女子昔世有仁行令问并得在洞中洞中有易迁馆舍真台皆宫名也计今在易迁馆东厢中此馆中都有八十三人又有恊辰夫人者九宫之女也太上往遣来教此等法皆以保命授书恊辰夫人主教领之也夫人汉司空黄琼女黄景华也韩终授其岷山丹服得僊
　　赵威伯者东郡人也少学邯郸张先生先生得道之人耳晚在中岳授玉佩金铛经于范丘林丘林乃是汉楼船将军卫行道妇也学道得僊遂授行挹日月之道又服九灵明镜华遂得僊昔亦来在华阳内为保命丞郭叔香者王修母得道在易迁宫中真诰注云王修字叔冶北海人为魏武郎中令年七岁防母母以社日亡不知郭谁女也
　　北元中道君李庆賔之女太保玉郎李灵飞之小妹受书为东宫灵照夫人治方丈台第十三朱馆中孙寒华者吴人孙奚之女也师杜契授白之要顔容少艾周旋吴越诸山十余年乃得僊道而去一云即吴大帝孙女也于茅山修道道成冲虚而去因号其山为华姥山
　　李奚子者晋乐平太守李惠祖母也奚子每专一志务于救人大雪寒冻每积稲布谷于园庭恐禽鸟饿死其用心如此今得道而居华阳洞中
　　王进贤者晋武帝尚书令王衍女为愍懐太子妃洛阳乱刘曜石勒掠进贤渡孟津河于河中欲妻之进贤骂曰我皇太子妇司徒公之女而胡羌小子敢欲干我乎言毕即投河中其侍婢名六出复言曰大既有之小亦冝然复投河中时遇嵩高女真讳西华出游而愍之抚接二人遂获救外示死形体实宻济便将入嵩高山今在华阳宫洞内【并上】
　　六出时年二十二三许体貎亦整善有心节本姓田渔阳人魏故浚仪令田讽之孙讽防有隂徳之行以及于六出耳
　　婴母者姓谌氏西晋之时丹阳郡黄堂观居焉潜修至道时人自童防迨衰老见之顔状无改众号为婴母因入吴市逢有三嵗孩子悲啼呼呌执母衣裾曰我母何来母哀而収育之逾于所生既长明頴孝敬异于常人冠嵗以来风神挺迈所居常有异云气光景彷佛时説蓬莱阆苑之事母异之谓曰吾与汝暂此相因汝以何为号子曰昔蒙天真盟授灵章锡以名品约为孝道眀王今冝呼而称之遂告母修真之诀曰每须高处台踈絶异党修闲丘阜饵顺阳和静夷圃委鉴前非无英公子黄老玉书大洞真经豁落七元太上隠之道可致晏息以流霞之障睠盻乎文昌之台得此道者九凤齐唱天籍骇虚竦身御节入景浮空龙车虎旂游徧八方矣母冝保之一旦孝道眀王漠然隐去母宻修道法积数十年其后吴猛许逊自高阳南游诣母请传所得之道又数年有云龙之驾千乘万骑来迎谌母白日升天【墉城仙录】
　　济北超嘉平中夜梦神女从之自称天上玉女东郡人姓成公字智琼蚤失母天帝哀其孤苦令得下嫁从夫当其梦也嘉善非常觉悟钦想如此三四夕旦显然来游驾辎軿车从八婢服绫罗绮绣状若飞僊自言年十七遂为夫妇赠诗曰飘飖浮勃述敖曹云石滋神僊岂虚降应运来相之
　　杜兰香自称南阳人以建兴四年春诣张传传年十七望见其车在门外婢通言阿母所生遣授配君先改名硕硕呼女前视可十八九説事邈然久逺有婢子二人大者萱支小者松支钿车青牛上饮食皆僃作诗曰阿母处灵岳时游云霄际众女侍羽仪不出墉宫外飚轮送我来岂复耻尘秽从我与福俱嫌我与祸防至其年八月旦来复作诗曰逍遥云雾间呼吸发九嶷流汝不稽路弱水何不之出薯豫子三枚大如鸡子云食此令君不畏风波避寒温硕食二欲防一不肯令硕尽食言本为君作妻情无旷逺以年命未合其小乖太岁东方卯当还求君【杜兰香别传】
　　防稽剡县民袁根杜硕二人猎经深山见一群山羊逐经一石桥桥甚狭而峻向絶崖崖正赤壁立名曰赤城经有山穴如门豁然而过旣入内甚平敞草木皆香有一小屋二女子住其中年皆十五六容色甚羙着青衣一名莹珠一名【阙】　见二人至忻然云早望汝来遂为室家忽二女出行云复有得壻者往庆之曵履于絶岩上行琅琅然二人思归潜去归路二女追还已知乃谓曰自可去乃以一腕嚢与根语曰慎勿开也于是乃归后出行家人开其嚢如莲花一重去一重复至五葢中有小青鸟飞去根还知此怅然而已后根于田中耕家依常饷之见在田中不动就视但有殻如蝉蜕也【续搜神记】晋太始中北海蓬球字伯坚入山伐木忽觉异香遂遡风寻至北山廓然宫殿盘郁楼台博敞球入门窥之见五株玉树复稍前有四妇人端妙絶世共弹棋于堂上见球俱惊起谓球曰蓬君何故得来球曰寻香而至遂复还戏一小者便上楼弹琴留戏者呼之曰元晖何为独升楼球树下立觉少饥乃以舌防叶上垂露俄然有一女乘鹤而至迎恚曰玉华汝等何故有此俗人王母已令王方平行诸僊室球惧而出门囘顾忽然不见至家建平中其旧居闾舍皆为墟矣【广记】
　　许氏者许真君逊之女也适建安黄仁覧尽得真君道妙日究神僊之学任青州从事单骑之官防许氏侍翁姑一夕家僮告许氏院中夜有语笑声姑讯之许氏曰黄郎尔姑曰吾子从事数千里安得至此许氏曰彼已得仙道能顷刻千里戒在漏语故不敢令姑知若然当使我见之是夕仁览归许氏告以故仁览不得已出谒父母曰仁览虽从宦逺乡夜必潜归膝下僊道秘宻不可泄言恐招谴累言讫取竹杖化为青龙乘之而去后许真君轻举之日许氏同仁览公姑三十二口白日飞升僊仗既行许氏钗偶坠落今有许氏坠钗洲【真僊通鉴】鲍靓及妹并是其七世祖李湛张虑本杜陵北乡人也在渭桥为客舍积行隂德好道希生故令福逮于靓等使易世变练改氏更生合为兄弟耳根胃虽异德防者同故当同心氏族也今并作地下主者在洞宫中靓所受学本自薄浅质又挠滞故不得多也【陶隠居真诰】
　　郗综妇丁淑英者有救穷之隂德又遇赵阜之厄而不言内慈自中感皇人故令福逮于囘使好僊也综墓在东平淑英今为朱陵嫔数游三上司命亦令听政焉【此二人当是囘之曾祖也外书不显】郄瞿与薛春华至埀心于门宗初不以生人为事然讼者多但不能威制之耳每见谏考诉者甚懃至也时节宜祠之耶此二人郗家之福鬼【外书亦无此二人不知是何亲】郗雄与阎屈女不相当负石之役于今未了喜击犯门宗心常杀絶此二人是郗家之祸鬼
　　女真薛练师不知何许人也晋时世京邑不宁有道之士多栖寓山林以避世因居南岳寻真台外示同尘内修至道尝骑白豹游耆阇黄鸟白猿不离左右【并上】钱妙真二姊妹依陶隠居诵黄庭经三十年至普通二年道成入洞即茅山燕洞也至今有紫菖蒲碧桃在焉其姊披白练衣先入洞妹后至洞已扃矣
　　苹花溪相传洪崖先生炼丹地尝有老姥采苹其间莫测所自来问之曰吾鲍姑也忽不见【湖广志】
　　广陵茶姥者不知姓氏晋元帝南渡之后耆旧相见之百余年顔色不改再持一器茗往市鬻之市人争买自旦至暮所买者极多而器中茶常如新熟而未减少人多异之刺史以冐法系之于狱姥乃持所卖茗器自牗中飞去矣【真仙通鉴】
　　徐僊姑者隋朝仆射徐之才女也不知师奉何人已数百嵗状貌如常二十四五嵗善禁呪之术【上】










　　广博物志卷十三
<子部,类书类,广博物志>
　　钦定四库全书
　　广博物志卷十四
　　明　董斯张　撰
　　灵异三【神】
　　凡防山之首自招摇之山以至箕尾之山凡十山二千九百五十里其神状皆鸟身而龙首其祠之礼毛【言择牲取其毛色也周官曰阳祀用骍牲之毛】用一璋玉瘗【半珪为璋瘗埋也】糈用稌米【糈祀神之米名先吕反今江东音所一壻稌稌稻也他覩反糈或作疏非也】一璧稻米白菅为席【菅茅属也音间山海经】
　　凡南次二经之首自柜山至于漆吴之山凡十七山七千二百里其神状皆龙身而鸟首其祠毛用一璧瘗糈用稌
　　凡南次三经之首自天虞之山以至南禺之山凡十四山六千五百三十里其神皆龙身而人面其祠皆一白狗祈糈用稌
　　凡西经之首自钱来之山至于騩山凡十九山二千九百五十七里华山冢也【冢者神鬼之所舍也】其祠之礼太牢【牛羊豕为太牢】羭山神也祠之用烛【或作】斋百日以百牺【牲纯色者为牺】瘗用百瑜【瑜亦美玉名音臾】汤【或作温】其酒百樽【温酒令热】婴以百珪百璧【婴谓陈之以环祭也或曰婴即古罂字谓盂也徐州云穆天子曰黄金之婴之属也】其余十七山之属皆毛牷用一羊祠之【牷谓牲体全具也左传曰牷牲肥腯者也】烛者百草之末灰白席采等纯之【纯縁也五色纯之等差其文防也周礼莞席纷纯】
　　凡西次二经之首自钤山至于莱山凡十七山四千一百四十里其十神者皆人面而马身其七神皆人面牛身四足而一臂掺杖以行是为飞兽之神其祠之毛用少牢【羊猪为少牢也】白菅为席其十辈神者其祠之毛一雄鸡钤而不糈【钤所用祭器名所未详也或作思训祈不糈祠不以米】毛采【言用雄色鸡也】凡西次三经之首自崇吾之山至于翼望之山凡二十三山六千七百四十四里其神状皆羊身人面其祠之礼用一吉玉瘗【玉加采色者也子曰吉玉大尸】糈用稷米
　　凡北山经之首自单狐之山至于隄山凡二十五山五千四百九十里其神皆人面虵身其祠之毛用一雄鸡彘瘗吉玉用一珪瘗而不糈【言祭不用米皆埋其所用牲玉】其山北人皆生食不火之物【或作皆生食而不火】
　　凡北次二经之首自管涔之山至于敦题之山凡十七山五千六百九十里其神皆蛇身人面其祠毛用一雄鸡彘瘗【埋之】用一璧一珪投而不糈【擿玉于山中以礼神不埋之也】凡东山经之首自樕蛛之山以至于竹山凡十二山三千六百里其神状皆人身龙首祠毛用一大祈防用鱼【以血涂祭为防也公羊传云盖叩其鼻以防社音钩饵之饵】
　　凡西次四经自隂山以下至于崦嵫之山凡十九山三千六百八十里其祠祀礼皆用一白鸡祈糈以稻米白菅为席
　　凡东次二经之首自空桑之山至于防山凡十七山六千六百四十里其神状皆兽身人面载觡其祠毛用一鸡祈婴用一璧瘗
　　凡东次三经之首自尸胡之山至于无臯之山凡九山六千九百里其神状皆人身而羊角其祠用一牡羊米用黍是神也见则风雨水为败
　　凡北次三经之首自太行之山以至于无逢之山凡四十六山万二千三百五十里其神状皆马身而人面者廿神其祠之皆用一藻瘗之其十四神状皆彘身而载玉其祠之皆玉不瘗【不埋所用玉也】其十神状皆彘身而八足虵尾其祠之皆用一璧瘗之大凡四十四神皆用稌糈祠之此皆不火食
　　凡薄山之首自甘枣之山至于鼓镫之山凡十五山六千六百七十里歴儿冢也其祠礼毛太牢之具县以吉玉【县祭山之名也见尔雅】其余十三山者毛用一羊县婴用桑封瘗而不糈桑封者桑主也方其下而鋭其上而中穿之加金【言作神主而祭以金银饰之也公羊传曰虞主用桑主或用玉】
　　凡萯山之首自敖岸之山至于和山凡五山四百四十里其祠太逢熏池武罗皆一牡羊副【副谓破羊骨磔之以祭也见周礼音悃愊之愊】婴用吉玉其二神用一雄鸡瘗之糈用稌
　　凡厘山之首自鹿蹄之山至于扈之山凡九山千六百七十里其神状皆人面兽身其祠之毛用一白鸡祈而不糈【言直祈祷】以彩衣之【以彩饰鸡】
</div>
    <div class="pagination">
<a href="广博物志_page18.html">上一页</a><span>...</span><a href="广博物志_page14.html">14</a><a href="广博物志_page15.html">15</a><a href="广博物志_page16.html">16</a><a href="广博物志_page17.html">17</a><a href="广博物志_page18.html">18</a><span class="current-page">19</span><a href="广博物志_page20.html">20</a><a href="广博物志_page21.html">21</a><a href="广博物志_page22.html">22</a><a href="广博物志_page23.html">23</a><a href="广博物志_page24.html">24</a><span>...</span><a href="广博物志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
