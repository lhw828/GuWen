<!DOCTYPE html>
<html>
<head>
    <meta charset="UTF-8">
    <title>图书编 - 第 110 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 110 页/共 220 页</h1>
    <div class="content">














　　五岳真形未析其秘彼图此者各殊其象必有意义存焉或亦据五行而象其画欤且各奠一方而类聚为一图因取其简便以冠岳镇诸名山之首云





<子部,类书类,图书编,卷五十九>
　　北直顺天府山镇曰天寿山【在府北一十八里山自西山一东折而至此羣峯耸防若龙翔鳯舞自天而下其旁诸山则玉帯军都连亘环抱银山神岭罗列拱防气势雄固以奠诸陵本名燕山今改名天寿】曰香山【在府西北三十里上冇二大石状如香炉虾蟆有泉自腹下注溪谷亦号曰小西天云】曰仰山【在府西七十里峯峦拱秀中有平顶如莲花心旁有五峯曰独秀翠防紫盖妙髙紫防中多禅刹】曰西山【在府西三十里旧记太行山首始河内北至幽州陉在燕强形钜势争竒拥翠云从星拱于皇都之右每大雪初霁千峯万壑积素凝华若图画然京师八景之一曰西山霁雪山势与天夀山相为聨络】曰玉帯【昌平】曰幽都【昌平】曰龙山【顺义】曰黍谷【怀柔邹衍吹律生黍即此】曰密云曰白檀【密云曹操破乌丸于此】曰孤山【通州】曰灵山【三河】曰独鹿【涿州】曰大房曰石经山【房山县西南五十里峯峦秀防若天竺山故称曰小西天下冇云居寺】曰云应山【在丰润县西北四十里其山悬崖壁立岩畔有一涌泉濆流而下上有二石穴一名攻书室一名灵应洞】曰莫金【霸州】曰崆峒【蓟州】曰南龙【遵化】曰妙峯【平谷】曰徐无【玉曰山出不灰木生火石】曰燕山【玉田】弹琴峡【在居庸开水流石罅声若弹琴】古迹黄金台【在府东南十六里又一曰小金台在府东南十五里燕昭王于易水东南筑黄金台延天下士后人慕其好贤之名亦筑台于此为京师八景之一曰金台夕照】孔水洞【大房山东北上有悬崖千尺余下有石窟润二丈许泉水从中涌出深不可测时有白龙出现輙化为鱼又尝闻音乐之声唐胡詹记尝冇人篝火探之行五六日莫防其源但见仙鼠昼飞頳鳞时见】
　　保定府山曰即曰松曰伊祁【完县尧母所居】曰马耳【完县西三十里二峯髙耸插天若马耳之状其间有桃花洞】曰唐嵓【唐县】曰抱阳【满城】曰班妃【安肃】曰大雄曰龙迹【易】曰石【漆水】曰束鹿岩【东鹿县北外隘内广可容千余人又名三丘古洞】
　　河间府山曰西山【青丘】曰天胎【东灮】白马峰【任】乐寿岩【巘】卢师谷【景州】
　　真定府山曰云鳯【井陉】曰抱犊【获鹿】曰交龙洞【在抱犊山洞内一石盘纹如二龙相交之状故名】曰石溜【元氏】曰黄【元氏】曰庐【平山】曰文【灵夀】曰大派【阜平】曰嘉【定】曰少容【曲阳】曰箕【许由隐处有弃瓢岩洗耳溪巢父碑】曰紫微【冀】曰鼓城【晋】曰武强【武强】曰钩盘【临城韩信败陈余于此】曰檀【赞皇周穆驻防于此髙百余文】曰紫金【深】熊耳峯【在龙封山与龙首峯相对】白云洞【在龙首熊耳二峰间方广文许】
　　顺徳府山曰风门曰石门【邢台】曰黑【沙河】曰尧【唐县尧始封于此石皆五色锦章】曰蓬鹊【内丘扁鹊采药于此】曰汤山【沙河县山下汤泉岩上石室絶无尘秽俗号为圣人室】
　　广平府山曰聪明曰紫荆【广平】曰天台【肥乡】曰紫【邯郸】曰鸡泽【鸡泽】
　　大名府山曰沙鹿【府城东春秋沙鹿崩即此】曰洪洋【开川】曰惬【大名】曰大伾【濬县禹贡导河至于大伾即此】曰白马【滑】曰秋【帝喾葬此】曰善化【濬县山有三峯如鼎峙南北相跨巨冈左右溪涧不趐百余西南峯近西有黒龙潭上有龙祠又有仰泉如盆者七十二春夏水常不减崖紫斑石又名枉人山相传纣杀北干于此故名居人为其能兴云致雨目曰善化】
　　永平府山曰阳【府城有李广射虎石】曰黄台【迁安】曰耳【抚宁】曰横山【滦州】曰碣石【昌黎禹贡注北平骊城县枕海有石如甬道数十里山顶有大石如柱韦昭以为旧在河口海濵世乆渐沦入海已去岸百里今平州东离海三十里逺望其穹窿似冢有石顶如柱即此也】曰古迹天桥柱【汉武登碣石望海处】
　　隆庆州山曰东岩
　　保安州山曰磨笄山【赵襄子姊遗迹】曰涿鹿【黄帝破尢于此】万全都司曰大松山【在龙门卫上有古松一株盘曲森耸故名】曰翠屏【右卫】曰野狐岭【势极峻风力猛烈鴈飞遇輙坠地】曰独石【开平一石矻起平地上可搆数椽故有庙
<子部,类书类,图书编,卷五十九>】
　　燕山在太行沧海间形胜雄据天下即今京师也以燕然山脉尽于此故曰燕山昔燕昭王筑黄金台以招贤者故又称金台朱子谓冀都是正天地中间好个大风水山脉从云中发来苏秦谓天府百二之国杜牧谓王不得不可为王之地杨文敏谓西接太行东临碣石钜野亘其南居庸控其北势防地以峥嵘气摩空而崱屴真万世帝王一都防也自石晋氏割燕云十六州以畀契丹兹土不沾中国声教者盖饶四百年于兹矣虽以宋之全盛不能一日有况金元二氏岂足以当之哉乃今阐华立极屹为天府一代衣冠文物之盛光前迈后遂为我明圣子神孙亿十万载之业岂非天秘地藏固有待于其间乎
　　金台诸山
　　都畿山川之胜其北崇山大岭緜亘重叠东环大海西挟大行其南百里则轩辕之旧都俯视江淮如在阶圻之下壮哉京师天之所启也
　　西山
　　凡都防多胜槩若陜之终南洛之龙门建康之牛首临安之吴山皆为古今登眺游观之地今留都之胜雄峙江南北都惟西山为最其峥嵘壮伟虽不逮陜洛诸山而竒峯怪石幽泉邃壑茂林澄湖与夫琳宫仙梵辉映金碧真天府之佳丽一方之竒观矣瓮山
　　西山自太行聨亘起伏数百里东入于海而都城中受其朝灵秀之所防屹为层峰滙为西湖湖方十余里有山趾其涯曰瓮山其寺曰圆静寺左田右湖近山之境于是始胜又三里为功徳寺洪波衍其东幽林出其南路尽丛薄始逹于野乃有玉泉出于山喷薄转激散为谿池池上有亭乃宣宗廵幸所驻跸之处也又一里为华严寺有洞三其南为吕公洞一窍深黒投之石有水声数步不可下竟莫有穷之者又二十里为香山楼宇台殿与石髙下其絶顶胜瓮山其泉胜玉泉又二十里为平坡寺俗所谓大小青龙居之逈絶孤僻其胜始极而山之大观备矣
　　玉泉山
　　玉泉山在都城西三十里最号竒胜徃游西出阜城门望西山如屏幛层列翠出天半驰十余里至豆腐闸上髙柳数株可荫小憇其下周视野次平衍如席麦畦谷垅相间麦苗方生长寸许顷之造山下崇真观观外小涧环流涧桥坏循岸西得清浅之处以渡道士王希言引入山门遍观殿庑依岩壁为之不甚敞从东庑转入小方丈颇髙爽其前累石为台台甃方池水黝然黑色冬夏不登耗池上小室掲其楣曰灵渊厨后一小池深尺余泉涓然流溢其中防涧诣金山寺涧道欹侧仅可步水清见底其中白石磷磷既至寺出抵一笑庵观龙洞洞方广无寻丈旁有石穴深窅莫可测庵中老僧髙顶厐眉长身竦瘦如野鹤希言云自朝鲜浮海而来常晏坐洞中夜有异物现恬不怖畏盖澹然忘世者欲入华严寺观泉支流不果径至泉所泉上有亭宣宗命搆以备临幸亭下甃石为池泉侧出石罅中凿石为龙吻吐之池前为石桥水从桥下出为长溪曲折流三百步许潴为西湖秋髙气清澂渟滀水浮天浩然一白亭后三顶址皆石无大树相传上有昔人遗迹寛可坐数十人俗传洞賔尝宿于此名吕公洞
　　小西天
　　余以事至范阳之怀玉乡友人告余曰乡西北山水秀异有石经洞为学佛者所居名曰小西天盍徃游焉越明日从一仆出独树村北行四里许两山对峙外隘内豁小溪中出石峯参差如犬牙水触石流潨然有声防溪前行十余里有巨石数十横布水中蹑之以渡登平冈而望四山多离絶之势峰峦峙立如书空之笔者不可胜数其中一山若火焰而草树独茂问诸牧童知为白带山而小西天之境在焉迤逦至山麓壁立似不可登徐望之有磴道循山之偏脊直上行者前后顶踵相接几三憇息始及山之半有石室题曰义饭防碑志云唐干符中僧臧贲所建欲俾游者至此不必赍粮也由防前折而东凿石为道广不满尺横于山腹者一里许将折而北则条石为阶凡九十九级上至平处行百余步复有阶如前级差少自其上折平而南有石堂东向方广五丈许名曰石经堂堂有几案鑪瓶之属以祀三寳皆石为之其上天然如帐顶下则甃石以平其地三向之壁皆嵌以石刻佛经字体类赵松雪意必元人所刻其中有四石柱柱之上各雕佛像数百皆为小圆而饰以金碧堂之前向为石扉八扇可以启闭外有露台纵仅八尺横与堂称三面皆石防设石几石床以为游人之所凭倚傍有禅房庖湢之所皆因岩为之不假人力堂之左有石洞二其右有石洞三复有二洞在堂之下方石经版分贮其中盖隋沙门静琬始以经刻未成而奄化唐贞观后其徒道公等继续成之至辽统和及金明昌之际有沙门留公顺公亦増刻之前后纳于洞中者通千余卷石凡七百余条有石幢记其目甚悉每洞皆以石为窗櫺用铁固之纵广不可知而石本之近窗者可以窥见观其字画则辽金所刻与隋唐自异其左洞有静琬贞观八年碑记嵌于门上大意谓未来世佛法有难故刻此藏之以为经本若世有经愿毋撒开其用心亦可谓勤矣石洞之北有石池石井池广七尺而深半之井深浅不可测则皆莹然涵虚可鉴毛发井之北十余步有泉自窦中出涓涓不絶又有石为龙王像民祷雨则祀之古木苍藤樛错其上然阴翳惨澹不可久居由泉窦之南复攀縁小径盘屈数十折至山顶有五石台台之上皆有白石小浮图其南二者乃唐金仙公主所建刻字如新余无题识不可考顶有巨石后广而前鋭平出于虚空者数尺相传谓之曝经台余至其上回视四山则向之特立若书空之笔者皆隐然在履舄之下似可垂手抚摩稍临石之鋭处而俯视之则陡絶万仞无有底止但见横云平凝其下悚然心悸魄禠急趋还石旁以坐忽有青衣童子类礼佛从师至为予佛歌道舞羣童随之击鼗鼓檀板品洞箫以和音响嘹喨上彻霄汉予不觉心神飘然若慿虚御风而出尘襟之表
　　黄金台
　　余过易州客指黄金台偕徃视之土阜漫漶不可辨疑焉据史记昭王为隗改筑宫而师事之新序通鉴皆言筑宫无台字后汉孔文举谓昭筑台以延隗梁任昉谓台在幽州燕王故城中土人呼贤士台亦为招贤台始有台名而无黄金字李善引上谷郡图经曰黄金台在易水东南十八里昭王置千金其上以延天下士水经注云固安县有黄金台遗址沿久或讹而此地亦据图经得名耳
　　孤竹山
　　防侍先君谓在昌黎尝与燕赵少年走马古长城下纵观竒阨险阻敌出没徃来之境徘徊慨叹欲问元顺帝北遁之道而当时故老皆无在者盖天下之治乆矣北覩大漠平沙漫草浩浩无人行迹令人有封狼胥系单于之感当先帝休养华夷夷人不敢少有问塞上何如事边吏日持名籍军门报诺归卧无他事军士徃徃抱稚子牧鸡豚或挟弓矢猎狐为乐南有孤竹山擕椒浆防石上歌西山之章思起竹君二子者与之游而不可得涕泗交颐竟怅然而返时走碣石最髙峯西望连岩谷大麓多虎豹熊罴所伏游东则大海浩渺与天无际隐隐数鳬鸥泛泊洪涛巨浸中兹其飡沆瀣挟日月跨虬螭招之倘来相与共游八极之表者乎
　　殳山史山
　　御儿地四平无山其东北六十里有小山曰殳山山由殳道人得名殳山之东曰史山予由大溪北折而东度陌越阡至殳山之趾居人四五家皆棘樊荆扉鸡犬相应仿佛桃源中云气相荡不啻鱼游波涛中山回路尽有石崭然壁立者即殳道人尸解处其巅有小石突怒土中类迸笋者有盘亘类木走长根者三关诸山
　　余履魏之三日东北走九百余里谒易州受防制真定之龙泉故诸关常以九月迫传羽行隘归先龙泉以下日暮抵曲阳五鼓起有寒色道谒北岳庙庙几割城之半古树遮云蟠郁以百数门有卧石白而润曰岳所飞石据以祀者余犹记孝庙时马端肃公上言岳故在浑源州则当从浑源以祀而倪文毅公在礼部不能从説者以为恨且谓石晋弃兹岳于契丹宋不能复而托辞于飞石以文其陋然真定在汉为常山郡即恒山也读壁问李克用题石其庙貌着于唐固不自宋始姑阙之以俟考出城稍西北行望层山欝浡矗不知其几千百最逺若银城一土人云五台山雪也岂夜所谓寒色者其时雪耶山距邑三百里而遥他山不为雪五台独为雪可想矣又数里得大溪几半里流水淙淙第浅可掲云此所谓龙泉从五台而下者也又数里稍入山山皆合中坼而为前大溪行左傍溪而右阻山溪囓山之足半武则左担而过囓之既则就掲如是者百二十里大抵山稍避溪则为庐舍又稍避溪则一二见田畴最后避稍寛遂为县曰阜平阜平四塞南门外可二百余家城中仅二十家耳十二日早发阜平复渡前大溪循溪而行五里许转山之别径与溪别复得泉近诸山所滙也泉时错道而流呜咽多凄声道益以上益险峻时时见人家石田瘠薄然亦可耕逾三十里得岭曰鞍子过岭山始舒而濶其下泉纵横流不复辨南北然别取道山背而下归大溪耳龙泉诸峯苍翠始若滴五台雪近则若玉几已又得一岭萦纡而进两山旋惬其苍翠色欲交石岭峯怒起岝锷刺天左岭微寛竒石为槖驼为狻猊为人若鸟者间突出若搏栗红楸黄杂以緑树缀壁皆绮绣俄复得所谓龙泉激石间淙琤异声石纯白大小如玉盖自鞍子岭又四十里始得关度关而下十余里曰长城岭城之盖塞五台所入道也归取月行峻关间颠踣者数二鼓絶抵县困甚十三日早发阜平将之平山复渡前大溪始得寛畴不五里复入山山不能当龙泉险然时蛇行上数百步忽然坠空而下为深谷则颇寛如是者再三若曲项匏也泉处处有之时拂石流则最劳以故人食之病瘿始余过曲阳人瘿十而三抵阜平瘿十而五上龙泉瘿十而六七至是十不能不一瘿矣三十五里得温泉左室为一汤右一汤稍热清莹可鉴毛发不作硫黄息石无礜故也寂寂空山中令莲花汤笑人宿查头集集灵寿界也十四日辰发大雾顾山左右辟若决吾眦而朗者舆足下捷久之复得一山傍据大溪流极驶山自是坦陀不甚峻八十里抵平山宿未至八里为滹沱河晋之材顺流而下至真定乃十五日发平山十余里渡一河山足白云四起若铺绵稍逼之则蓬浡雾散自是虽上下山道不知险将抵井陉循大溪而行巨石如砥午遂逾井陉入故关关所繇入山西大道也两山夹之皆陂陀渐上三十余里乃抵关山近关而峻亦时得竒石渡关右折与道异盖余所按厯者拒寇阑入境耳循墙上益峻不可舆至其巅则中外诸山皆在目苍岭千叠时与云相浮沉银浪风涌惝怳无际乆之乃下马足騀駊时自思天以淮阴侯授成安君而不取为千古赵氏恨然淮阴好用秘能以木罂渡而虏豹山背逶迤径千里安知其不能为阴平缒也复至故关异道折而左二十里取娘子关道崎岖甚中一岭为剑壑两其辅目心悸将抵关庐舍顾稍密流泉淙琤行齐防间有水碓水磨之属意甚乐之关傍为巨涧其北滙可容万人水东入崕左崕峭壁数百仭右崕崩岸若劈中巨石为象马槖驼者不可胜计奋与泉鬬磳硡铿间入鼓节还县复可三十里皆傍泉泉极冬不冰云此温泉也可以和饵凡十余涉盖泉在两山间山左尽则涉右右尽则涉左泉得山则怒而山益险山险而泉益怒则益胜吾足与目类若妬者足少缓觉目无竒而足若枳矣石壁中为窦为奥为囷廪为若舟水之声为筝笙为钲为松风为歌为市人喧百千状故非故关拟也余时惫强自励称快乃还井陉夫此三关所受为赵守耳龙泉稍近寇则最险故次险则又逺彼势必不入也彼入晋则掠晋安为舍晋事此不毛志必不入也彼掠晋而饱其装重马则已疲矣力必不入也彼不入而魏虚为之守是赵以虚名予魏也彼不入而赵复得魏使者两主矣何所受指挥两应则疲两诿则废是赵贯延魏敝也寇卒入而魏以虚名主之无一卒自随且东西隔三百里顾魏则失赵顾赵则失魏是魏为赵代祸也故曰三关勿属魏便
　　银山铁壁
　　南沙谓予曰银山鐡壁去此不逺盍折北而去遂策马亟驰行六十里至邓隐峯道塲登八角亭东北有铁崖壁立石色莹然顷之月出烂如银界洗盏更酌夜分不寐南沙曰隐峯传中言鬼使不见隐峰何也予曰大脩行人具六通鬼神但具五通故人能见鬼而鬼不见人也南沙又曰鬼常见人而人不见鬼何也予曰常人有障而鬼神无障也明日将拄杖登顶寺僧曰顶由阎王鼻行僧住此十余年亦不敢度予二人笑而不聴径趋鼻侧山脊如刀皆仅容一足长约十余步两旁如削下临万仭不可凝视罡风吹衣足不能立予曰列子履万仭之险足二分垂外何如乃去鞾鞋趺坐徘徊取棋枰对奕南沙忽推棋东行比予回顾渠已度鼻矣予亦侧身起立逐其武而东遂相与同登山顶予曰君无拟议予无思量乃能至此向使拟议思量东瞻西顾则私意起而反惑安能至此哉南沙曰士之立朝能以无拟议思量之心行之何事不办坐未有顷寺僧凭樵者送茶饭各一琖樵者指长城外曰此为黄花镇此为居庸闗又西为某闗又东为某镇皆在烟光微茫中万里龙沙风霾无际令人气吞四表眼隘寰宇矣罡风稍定挺身度鼻而回初无难者回入僧院崔都尉京山侯自外来曰闻二公在此愿得同游遂举觞荐山簌坐月下説长城险易都尉问曰边储奈何南沙曰材力雄富则士马精妍今九边萧条军士羸弱无怪敌来即跪而受刃也余曰若鬻官及盐法皆令输粟实边三年斯富强矣都尉曰予忝宗臣如盲如聋愿极言其详庻斯游不空耳子曰赍银易于运米运米易于挽粟人所知也而必欲贵粟者以其有九利也夫挽粟则车辆多徃过来续常有百万辆在边缓急可以聨作车城以御侮一利也车辆多则骡畜多可以粪屯田益边农变斥卤为沃壤二利也人畜多则边人得卖刍草赁房舍易沙埸为阛阓三利也车辆多则人多人多则贸易多孳货填委不见边愁四利也粟价既贵则边农日富屯田日辟五利也输粟者众主客杂居一遇有警各出智谋以为我用六利也商贾既聚婚媾相卹各爱其身各防其家斯有固志七利也边人既安土乐生则百工所萃器械不期利而自利城垒不期修而自修八利也百金易懐斗粟难掩侵渔之患不杜而自絶九利也在汉文景之富强用此道也京山抚然曰不图山游而得国谋也
　　龙山
　　是邦惟龙山为絶胜自治城西南行十余里抵山下无麓乍入谷未有竒防溪曲折行数里草木渐秀润竦出崭然露芒角水声锵然鸣两峰间心始异之又盘山行十余里四山忽合若拱而提环而卫者佳木竒卉被之防蒨秾郁风自木杪起纷披震荡山与木若相顾而坠者使人神骇目又行数里得泉之澄渟溜者焉洑出石罅激而为迅流者焉阴木荫其巅幽草缭其趾賔欲休咸曰莫此地为宜即下马披草踞石列坐又行十里许大抵一峯一盘一溪一曲山势益竒峭树林益多杉桧栝栢而无他凢木也溪花种种金间玉错芬香入鼻幽意可爱木萝松鬛人衣袖又萦纡行数里得冈之髙遽陟而上马力殆不能胜行茂林下又五里两岭若岐中得浮屠氏之居曰大云寺有僧数軰来迎延入馆于寺之东轩林峦树石栉比楯立皆在几席之下憇过谒主僧英公相与陟西岭过文殊岩岩前长杉数本挺立有磴悬焉下瞰无底之壑危峯怪石巑岏巧鬬试一临之毛骨森竖南望五台诸峯若相聨络无间断西北而望峰豁而川明村墟井邑隐约微茫如奕棋局然徜徉者久之廻乃径北岭登萱草坡盖龙山絶顶也岭秀峻絶无路可跻步草而徃深弱且滑甚攀条扪萝疲极乃得登四望羣木皆翠杉苍桧凌云千尺与山无穷此龙山胜槩之大全也
　　偏凉汀
　　太行西来数千里环帝都而东又数百里散一支南出为平滦诸山滦河自塞外迤逦东南行入平滦境始益大去滦州城北三里许横渡山下是为偏凉汀汀处众山间据川流之滙山之列其旁者若鲁若岩若紫金瓦岭之属防差连亘狻猊踞而龙蛇走其间林壑幽胜草木防蒨水之经其下者若漆若沮若清水肥河之类下流胥防膏黛渟而绮縠张其间鳬鴈翔集鳞族潜泳是诚一郡之竒观也
　　黄榆马岭
　　余厯三关返邢之内丘宿晨由内丘出南门异道而行可四十里得陂陀土山又数里转山足为黄寺使者当屯所也署踞寺门而庐割寺三之一前伏泉如济滙为池中有亭亭折而右度岭得大涧两山夹之中流泉铿然鸣巨石如象而黑者累累若下饮循涧可二十里得村曰米花度米花村数里得一岭始与泉左岭益髙忽下坠为谷若井然山类多土亡竒稍可以田忽苍翠而耸出其背为障数阙可以架笔问之土人曰此所谓龙霄山也又穿一二岭久之山益束而惬两壁陡上数百仞竒石拏攫争奋为下舆猿接萦纡乃上步数踬又可十余里山忽两却而辟成巨壑可屯数万人旁稍髙阜居民庐之百余家突起而垒者二其一寺据之其一曰宋家庄堡亦使者当屯所也堡距黄寺可六十里许其西北距黄榆岭七十里而遥西距马岭五十里而遥西稍北距锦绣堂岭四十里而遥堡绾之盖走大路要道也余宿堡四鼓乘月起拟之黄榆行五十余里类多大涧杂石低昻土山余甚厌之以其胜不能当龙泉半而亡何度一岭稍下山四却而辟其圆若规道欲絶者徐睨前旌旗如左元放破壁而入迫之得一间道仅容一马崖造天石色秀削太古水声淙淙不断蹙沸泡起中石辄韵旋转十余折仰视天亦随而迂回者色或青或苍或赤以山映之故泉益雄石益争胜中有偃石从数丈许衡半之其润可以碑过半里许始出峡崖复稍稍辟矣遥望右崖际天直走而西上为连城自然睥晲楼橹悬壁千仞中忽有泉注而下为柱得日若琼得空若琉璃所得若白银下飞瀑絶陉左崖鸟道千折而上为天井关石竒秀万状余足数踣气拂逆然时时心语龙泉胜乃不能当此半几欲夺彼记语子之既抵关肩峻壁而脇大壑不知几百千仞关口一横涧涧以桥而度已度折右上里许得山顶以为山尽是矣既登而西北望髙倍屣者十者百者不可穷至目境尽而止信乎称太行天下脊又云上党者天与党也归宿宋家庄堡以当祀纛还顺徳暂还大名又旬日复屯黄寺再之宋家庄乃上马岭马岭道近黄榆十之三险半之饶水泉杂石为足枳夕宿于关大风起轰殷若席卷三晋而东掷之海予卧石室中惴惴不能寐五鼓风息起阅西城关两山中断若劈巨灵斧者下视寥閴不见底为桥道之其西不可以旋马盖天险也已


















　　山海经云北海幽都黑水出焉其上有鸟蛇豹虎狐是为太之山有丘之民





　　图书编卷五十九
<子部,类书类,图书编>
　　钦定四库全书
　　图书编卷六十
　　明　章潢　撰













</div>
    <div class="pagination">
<a href="图书编_page109.html">上一页</a><span>...</span><a href="图书编_page105.html">105</a><a href="图书编_page106.html">106</a><a href="图书编_page107.html">107</a><a href="图书编_page108.html">108</a><a href="图书编_page109.html">109</a><span class="current-page">110</span><a href="图书编_page111.html">111</a><a href="图书编_page112.html">112</a><a href="图书编_page113.html">113</a><a href="图书编_page114.html">114</a><a href="图书编_page115.html">115</a><span>...</span><a href="图书编_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
