<!DOCTYPE html>
<html>
<head>
    <meta charset="UTF-8">
    <title>太平广记 - 第 120 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 120 页/共 323 页</h1>
    <div class="content">唐卢照邻字升之，范阳人。弱冠，拜邓王府典签，王府书记，一以委之。王有书十二车，照邻总披览，略能记忆。后为益州新都县尉。秩满，婆娑于蜀中，放旷诗酒。故世称王、杨、卢、骆。照邻闻之曰："喜居王后，耻在骆前。"时杨之为文，好以古人姓名连用，如张平子之略谈，陆士衡之所记，潘安仁宜其陋矣，仲长统何足知之，号为"点鬼簿"。骆宾王文好以数对，如秦地重关一百二，汉家离宫三十六。时人号为"算博士"。如卢生之文，时人莫能评其得失矣。惜哉，不幸有冉畊之疾，著《幽忧子》以释愤焉。文集二十卷。（出《朝野佥事》）


崔融
唐国子司业崔融作武后册文，因发疾（"疾"原作"席"，据明抄本改）而卒。时人以为二百年来无此文。（出《国史纂异》）


张说
唐张说、徐坚同为集贤学士十余年，好尚颇同，情契相得。时诸学士凋落者众，说、坚二人存焉。说手疏诸人名，与坚同观之。坚谓说曰："诸公昔年皆擅一时之美，敢问艺之先后？"说曰："李峤、崔融、薛稷、宋之问之文，皆如良金美玉，无施不可。富嘉谟之文，如孤峰绝岸，壁立万仞，丛云郁兴，震雷俱发，诚可异乎？若施之于廊庙，则为骇矣。阎朝隐之文，则如丽色靓妆，衣之绮绣，燕歌赵舞，观者忘忧。然类之风雅，则为俳矣。"坚又曰："今之后进，文词孰贤？"说曰："韩休之文，有如大羹玄酒，虽雅有典则，而薄于滋味。许景先之文，有如丰肌腻体，虽秾华可爱，而乏风骨。张九龄之文，有如轻缣素练，实济时用，而窘于边幅。王翰之文，有如琼林玉斝，虽烂然可珍，而多有玷缺。若能箴其所短，济其所长，亦一时之秀也。"（出《大唐新语》）


王维
唐王维好释氏，故字摩诘。性高致，得宋之问辋川别业，山水胜绝，今清凉寺是也。维有诗名，然好取人章句。如行到水穷处，坐看云起时，人以为含英集中诗也。漠漠水田飞白鹭，阴阴夏木啭黄鹂，乃李嘉佑诗也。（出《国史补》）


李翰
唐李翰文虽宏畅，而思甚苦涩。晚居阳翟，常从邑令皇甫曾求音乐。思涸则奏乐，神全则缀文。（出《国史补》）


顾况
唐顾况在洛，乘间与一二诗友游于苑中。流水上得大梧叶，上题诗曰："一入深宫里，年年不见春。聊题一片叶，寄与有情人。"况明日于上游，亦题叶上，泛于波中。诗曰："愁见莺啼柳絮飞，上阳宫女断肠时。君恩不禁东流水，叶上题诗寄与谁。"后十日余，有客来苑中寻春，又于叶上得一诗，故以示况。诗曰："一叶题诗出禁城，谁人愁和独含情。自嗟不及波中叶，荡漾乘风取次行。"（出《本事诗》）


卢渥
中书舍人卢渥应举之岁，偶临御沟，见一红叶，命仆搴来。叶上及有一绝句，置于巾箱。或呈于同志。及宣宗既省宫人，初不诏，许从百官司吏，独不许贡举人。渥后亦一任范阳，独获其退宫人，睹红叶而吁怨久之曰：当时偶题随流，不谓郎君收藏巾箧。验其书迹，无不讶焉。诗曰："流水何太急，深宫尽日闲。殷勤谢红叶，好去到人间。"（出《云溪友议》）


唐德宗
唐德宗每临朝，多令征四方丘园才能（"能"字原缺，据《杜阳杂编》补），学术直言极谏之士。由是题笔献艺者满于阙下。上多亲自考试，故绝请托之门。是时文学相高，公道大振，得路者咸以推贤进善为意。上试制科于宣政殿，或有乖谬者即浓点笔抹之，或称旨者翘足朗吟。翌日，即遍示宰臣学士曰："此皆脱门生也。"公卿大夫已下，无不服上藻鉴。宏词独孤绶试《放驯象赋》。及进其本，上览，称叹久之。因吟其词云：化之式孚，则必爱（明抄本"爱"作"受"）乎来献；物或违性，斯用感于至仁。上甚嘉之，故特书第三等。先是代宗朝，文单国累进驯象三十有二，上悉令放于荆山之南。而绶不斥受献，不伤放弃，上赏为知去就也。（出《杜阳杂编》）
贞元五年，初置中和节，御制诗，朝臣奉和。诏写本赐戴叔伦于容州。天下荣之。（出《国史补》）


戎昱
唐宪宗皇帝朝，以北狄频侵边境，大臣奏议：古者和亲，有五利而无千金之费。帝曰："比闻有一卿，能为诗而姓氏稍僻，是谁？"宰相对曰："恐是包子虚、冷朝阳。"皆不是也。帝遂吟曰："山上青松陌上尘，云泥岂合得相亲。世路尽嫌良马瘦，唯君不弃卧龙贫。千金未必能移姓，一诺从来许杀身。莫道书生无感激，寸心还是报恩人。"侍臣对曰："此是戎昱诗也。京兆尹李銮瞿拟以女嫁昱，令其改姓，昱固辞焉。"帝悦曰："朕又记得咏史一篇，此人若在，便与朗州刺史。武陵桃源，足称诗人之兴咏。"圣旨如此稠叠，士林之荣也。其咏史诗云："汉家青史内，计拙是和亲。社稷依明主，安危托妇人。岂能将玉貌，便欲静胡尘。地下千年骨，谁为辅佐臣。"帝笑曰："魏绛之功，何其懦也？"大臣公卿，遂息和戎之论者矣。（出《云溪友议》）


李端
唐郭暧尚升平公主，盛集文士，即席赋诗。公主帷而观之。李端中宴诗成，有"荀令何郎"之句，众称绝妙。或谓宿构。端曰："愿赋一韵。"钱起曰："请以起姓为韵。"复有"金埒铜"山之句。暧大喜，出名马金帛为赠。是会也，端擅场；送丞相王缙之镇幽朔，韩翃擅场；送丞相刘晏之巡江淮，钱起擅场。（出《国史补》）


韩翃
唐韩翃少负才名。侯希逸镇青淄，翃为从事。后罢府，闲居十年。李勉镇夷门，又署为幕吏。时韩已迟暮，同职皆新进后生，不能知韩。共目为恶诗韩翃。翃殊不得意，多辞疾在家。唯末职韦巡官者，亦知名士，与韩独善。一日夜将半，韦扣门急。韩出见之，贺曰："员外除驾部郎中，知制诰。"韩大愕然曰："必无此事，定误矣。"韦就座曰："留底状报，制诰缺人，中书两进名，御笔不点出。又请之，德宗批曰，与韩翃。时有与翃同姓名者，为江淮刺史。又具二人同进。御笔复批曰，春城无处不飞花，寒食东风御柳斜。日暮汉宫传蜡烛，轻烟散入五侯家。又批云，与此韩翃。"韦又贺曰："此非员外诗也？"韩曰："是也。"是知不误矣。质明而李与僚属皆至。时建中初也。（出《本事诗》）


杨凭唐京兆尹杨凭，兄弟三人皆能文，为学甚苦。或同赋一篇，共坐庭石，霜积襟袖，课成乃已。（出传载）


符载
唐符载字厚之，蜀郡人，有奇才。始与杨衡、宋济栖青城山习业。杨衡擢第，宋济先（明抄本"先"作"老"）死，无成。唯载以王霸自许，耻于常调。韦皋镇蜀，辟为支使。虽曰受知，尚多偃蹇。皋尝于二十四化设醮，请撰斋词。于时陪饮于摩诃池，载离席盥漱，命小吏十二人捧砚，人分两题。缓步池间，各授口占。其敏速也如此。刘辟时为金吾仓曹参军，始依皋焉。载与撰真赞云："矫矫化初，气杰文雄。灵螭出水，秋鹗乘风。行义则固，辅仁乃通。他年良觌，麟阁之中。"及皋卒，辟总留务，载亦在幕中。及辟败，载亦免祸。（出《北梦琐言》）


王建
唐王建初为渭南县尉，值内官王枢密者，尽宗人之分。然彼我不均，复怀轻谤之色。忽因过饮，语及桓灵信任中官，起党锢兴废之事。枢密深憾其讥。诘曰："吾弟所有宫词，天下皆诵于口。禁掖深邃，何以知之？"建不能对。故元稹以尝有宫词，诏令隐其文。朝廷以为孔光不言温树者，慎之至也。及王建将被奏劾，因为诗以让之，乃脱其祸也。建诗曰："先朝行坐镇相随，今上春宫见长时。脱下御衣偏得著，进来龙马每交骑。常承密旨还家少，独奏边情出殿迟。不是当家频向说，九重争遣外人知。"（出《云溪友议》）


裴度
唐宪宗以玉带赐裴度，临薨却进。门人作表，皆不如意。公令子弟执笔，口占曰："内府之珍，先朝所赐。既不敢将归地下，又不合留在人间。"闻者叹其简切而不乱。（出《因话录》）


白居易
唐白居易有妓樊素善歌，小蛮善舞。尝为诗曰："樱桃樊素口，杨柳小蛮腰。"年即高迈，而小蛮方丰艳，因杨柳词以托意曰："一树春风万万枝，嫩于金色软于丝。永丰坊里东南角，尽日无人属阿谁。"及宣宗朝，国乐唱是词，上问谁词？永丰在何处？左右具以对。遂因东使，命取永丰柳两枝，植于禁中。自感上知其名，且好尚风雅，又为诗一章，其末句云："定知此后天文里，柳宿光中添两星。"后除苏州刺史，自峡沿流赴郡。时秭归县繁知一，闻居易将过巫山，先于神女祠粉壁大署之曰："苏州刺史今才子，行到巫山必有诗。为报高唐神女道，速排云雨候清词。"居易睹题处畅然，邀知一至曰："历阳刘郎中刘禹锡，三年理白帝，欲作一诗于此，怯而不为。罢郡经过，悉去千余诗，但留四章而已。此四章者，乃古今之绝唱也，而人造次不合为之。沈佺期诗曰："巫山高不极，合沓状奇新。暗谷疑风雨，幽崖若鬼神。月明三峡曙，潮满九江春。为问阳台客，应知入梦人。"王无兢诗曰："神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。"李端诗曰："巫山十二重，皆在碧空中。回合云藏日，霏微雨带风。猿声寒渡水，树色暮连空。愁向高唐去，千秋见楚宫。"皇甫冉诗曰："巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。"白居易吟四篇诗，与繁生同济，而竟不为。（出《云溪友议》）


元和沙门
唐元和中，长安有沙门（不记名），善病人文章，尤能捉语意相合之处。张籍颇恚之，冥搜愈切。思得句曰："长因送人处，忆得别家时。"径往夸扬。乃曰："此应不合前辈意也。"僧笑曰："此有人道了也。"籍曰："向有何人？"僧冷吟曰："见他挑李发，思忆后园春。"籍因抚掌大笑。（出《摭言》）





卷第一百九十九　文章二
杜牧　天峤游人　谭铢　周匡物　王播　朱庆余　唐宣宗　温庭筠　李商隐刘瑑　郑畋　司空图　高蟾


杜牧
唐白居易初为杭州刺史，令访牡丹花。独开元寺僧惠澄近于京师得之。始植于庭，栏门甚密，他处未之有也。时春景方深，惠澄设油幕覆其上。牡丹自此东越分而种之也。会徐凝从富春来，未知白，先题诗曰："此花南地知难种，渐愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。唯有数苞红幞在，含芳只待舍人来。"白寻到寺看花，乃命徐同醉而归。时张祜榜舟而至，甚若疏诞。然张徐二生未之习隐，各希首荐焉。白曰："二君论文，若廉白之斗鼠穴，胜负在于一战也。"遂试《长剑依天外》赋，《余霞散成绮》诗，试讫解送，以凝为元，祜次之。张曰："祜诗有地势遥尊岳，河流侧让关。多士以陈后主"日月光天德，山河壮帝居。"此徒有前名矣。又祜题金山寺诗曰："树影中流见，钟声两岸闻。"虽綦毋潜云。"塔影挂青汉，钟声和白云。"此句未为佳也。白又以祜宫词，四句之中皆数对，何足奇乎？然无徐生云，"今古长如白练飞，一条界破青山色。"祜叹曰：荣辱纠纷，亦何常也。遂行歌而迈，凝亦鼓枻而归。自是二生终身偃仰，不随乡试矣。先是李林宗、杜牧，与白辇不较文，（"文"原作"之"，据《云溪友议》改）具言元白诗体舛杂，而为清苦者见嗤，因兹有恨。白为河南尹，李为河南令，道上相遇。尹乃乘马，令则肩舆，似乖趋事之礼。李尝谓白为嗫嚅公，闻者皆笑。乐天之名稍减矣。白曰："李直木（林宗字也。）吾之猘子也，其锋不可当。"后杜牧守秋浦，与张祜为诗酒之友，酷吟祜宫词。亦知钱塘之岁，白有非祜之论，尝不平之。乃为诗二道以高之曰："谁人得似张公子，千首诗轻万户侯。"又云："如何故国三千里，虚唱歌词满六宫。"张诗曰："故国三千里，深宫二十年。一声何满子，双泪落君前。"此为祜得意之语也。李杜已下，盛言其美者，欲以荀异于白而曲成于张也。故牧又著论，言近有元白者，喜为谣言亵语，鼓扇浮嚣。吾恨方在下位，未能以法治之。斯亦敷佐于祜耳。（出《云溪友议》）


天峤游人
麻姑山，山谷之秀，草木多奇。有邓先（明抄本"先"作"仙"）客至延康，四五代为国道师，而锡紫服。洎死，自京归葬是山，云是尸解也。然悉为丘陇，松柏相望，词人经过，必当兴咏，几千首矣。忽有一少年，偶题一绝，不言姓字，但云天峤游人耳。后来观其所刺。无复为文。且邓氏之名，因斯稍减矣。诗曰："鹤老芝田鸡在笼，上清那与俗尘同。既言白日升仙去，何事人间有殡宫。"（出《云溪友议》）


谭铢
真娘者，吴国之佳人也，比于钱唐苏小小。死葬吴宫之侧。行客感其华丽，竞为诗题于墓树，栉比鳞臻。有举子谭铢者，吴门之秀士也，因书一绝。后之来者，睹其题处，稍息笔矣。诗曰："武丘山下冢累累，松柏萧条尽可悲。何事世人偏重色，真娘墓上独题诗。"（出《云溪友议》）


周匡物
周匡物字几本，漳州人。唐元和十二年，王播榜下进士及第。时以歌诗著名。初周以家贫，徒步应举，落魄风尘，怀刺不偶。路经钱塘江，乏僦船之资，久不得济，乃于公馆题诗云："万里茫茫天堑遥，秦皇底事不安桥。钱塘江口无钱过，又阻西陵两信潮。"郡牧出见之，乃罪津吏。至今天下津渡，尚传此诗讽诵。舟子不敢取举选人钱者，自此始也。（出《闽川名士传》）


王播
唐王播少孤贫，尝客扬州惠照寺木兰院，随僧斋食。后厌怠，乃斋罢而后击钟。后二纪，播自重位，出镇是邦，因访旧游。向之题名，皆以碧纱罩其诗。播继以二绝句曰："三十年前此院游，木兰花发院新修。如今再到经行处，树老无花僧白头。""上堂未（明抄本"未"作"已"）了各西东，惭愧闻黎饭后钟。三十年来尘扑面，如今始得碧纱笼。"（出《摭言》）


朱庆余
唐朱庆余遇水部郎中张籍知音，索庆余新旧篇什数通，吟改只留二十六章。籍置于怀抱而推赞之。时人以籍重名，无不缮录讽咏，遂登科第。初庆余尚为谦退，作《闺意》一篇，以献张曰："洞房昨夜停红烛，待晓堂前拜舅姑。妆罢低声问夫婿，画眉深浅入时无。"籍酬之曰："越女新妆出镜（明抄本"镜"作"奉"）心，自知明艳更沈吟。齐绔未足人间贵，一曲菱歌敌万金。"由是朱之诗名，流入四海内矣。（出《云溪友议》）


唐宣宗
唐宣宗朝，前进士陈玩等三人应博士宏词，所司考定名第及诗赋论。上于延英殿诏中书舍人李藩等问曰："凡考试之中，重用字如何？"藩对曰："赋忌偏枯庸杂，论失褒贬是非，诗则缘题落韵，（缘题，如白云起封中诗，元封中白云起是也。按《云溪友议》七无"元"字。）其间重用文字，乃是庶几，亦作有常例也。"又曰："孰诗重用字？"对曰："钱起湘灵鼓瑟诗云：善抚云和瑟，常闻帝子灵。冯夷空自舞，楚客不堪听。逸韵谐金石，清音发杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。中有二不字。"上曰："钱起虽重用字，他诗似不及起。虽谢眺云：'洞庭张乐地，潇湘帝子游。云去苍梧远，水还江汉流'之篇。无以比也。"其宏词诗重用字者登科。起诗便付史选。（出《云溪友议》）
</div>
    <div class="pagination">
<a href="太平广记_page119.html">上一页</a><span>...</span><a href="太平广记_page115.html">115</a><a href="太平广记_page116.html">116</a><a href="太平广记_page117.html">117</a><a href="太平广记_page118.html">118</a><a href="太平广记_page119.html">119</a><span class="current-page">120</span><a href="太平广记_page121.html">121</a><a href="太平广记_page122.html">122</a><a href="太平广记_page123.html">123</a><a href="太平广记_page124.html">124</a><a href="太平广记_page125.html">125</a><span>...</span><a href="太平广记_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
