<!DOCTYPE html>
<html>
<head>
    <meta charset="UTF-8">
    <title>玉海 - 第 273 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 273 页/共 284 页</h1>
    <div class="content">　　水心曰宏词人世号选定两制【李防之曰自绍圣至绍熈至宰执者十一人绍熈后执政三人】
　　出题并不载出处如祖宗故事及时事未通晓者临时同巡捕官于帘前上请【礼部榜】
　　周礼音注当精考如五射襄尺音让九簭巫咸读为筮【陈时徐鳯】
　　周职录出禹贡释文周复旧域出王制注场中无知所出者然出处皆曰周公恐不可止出周字
　　周礼注多引汉制如汉大乐律上计律百官朝会殿之类
　　文籍卷帙不同者如崇文总目中兴馆阁书目当参考隋杜正开皇十五年举秀才试策髙第左仆射杨素志在试退正乃手题使拟司马相如上林赋王褒圣主得贤臣颂班固燕然山铭张载剑阁铭白鹦鹉赋曰可至未时令就正及时并了素读数徧大惊曰诚好秀才正弟正藏十六年举秀才时苏威监选试拟贾谊过秦论及尚书汤誓匠人箴连理木赋几赋弓铭应时并就【此拟题试士之始也】
　　钱文僖公曰学士备顾问司典诰于天下之书一有所不观何以称职
　　葛文康公曰记问之博当如陶隠居耻一事不知记问之审又当如谢安不误一事
　　作文法
　　东莱先生曰作文固欲多不甚致思则劳而无功不若每件精意作三两篇谓如制文武宗室建节作帅各作三两篇其他诏表箴铭颂赞记序之类亦事事作三两篇【祭祀礼乐之类是也】皆须意胜语赡与人商便无遗恨则能事毕矣【中题目不过此数门但小有异处临时窜易便可用胜于仓卒下笔者逺甚　题常则意新意常则语新】初作文字须广以示人不可耻人指摘疵病而不将出葢文字自看终有不觉处须赖他人指出【欧阳公曰勤读书而多为文自工世患作文少又懒读每一篇出即求过人如此鲜有至者疵病不必待人指摘多作自能见】凡作四六须声律协和若语工而不妥不若少工而浏亮【上句有好语而下句偏枯絶不相类不若两句俱用常语　古人文字有语似不连属而意实相贯程文切不可如此　野处洪公曰四六宜警防精切谢景思曰四六之工在于裁翦若全句对全句何以见工一以经语对经语史语对史语方妥帖】
　　李汉老曰为文之法有笔力有笔路笔力到二十歳便定后来长进只就上面添得些子笔路则常拈弄时转开拓不拈弄便荒废【王平甫曰文章格调须是官様】
　　杜牧之曰文以意为主气为辅以词采为兵卫
　　陆士衡曰怵他人之我先韩退之曰唯陈言之务去李文饶曰譬诸日月虽终古常见而光景常新
　　朱文公曰古人作文多摹仿前人学之既久自然纯熟韩栁荅李翊韦中立书可见其用力处
　　欧阳公曰为文有三多看多做多商量多【鹤山曰辞根于气气命于志志立于学】
　　西山先生曰凡作文之法见行程文可为体式须多读古文则笔端自然可观　十二体所急者制表记序箴铭賛颂八者而已若诏诰则罕曽出题檄露布又军兴方用皆尚可缓【平斋洪公曰制表如科举之本经所闗尤重　隆兴元年陈自修试颂及露布冠絶一场偶表制中有疵因不取】
　　西山先生问傅公景仁以作文之法傅公曰长褏善舞多财善贾子归取古人书熟读而精甄之则蔚乎其春荣薰乎其兰馥有日矣
　　初见陈国正【晦】呈汉金城屯田记甚喜其铺叙之有伦数蒙称奬次呈汉着记序此篇不及前渠再三为指其瑕疵令别作一篇凡四畨再改方惬渠意又作紫防阁賛呈之渠却无説只云读古文未多终是文字体轻语弱更多将古文涵泳方得渠论此科大要以善作文为本若记问须择其要者不必泛然徒费工夫其要捷之语甚多【与王器之书　器之云制表须多做】
　　制文武宗室各请一题表贺谢及进书每体亦各请一题
　　攻媿楼公曰申锡赴宏辞多用竒字已在选中用倦字而有司以为犯庙讳嫌名而罢之
　　徐子仪试垂中以一字疑再试以一事疑
　　倪正父曰前人援引经语欲合律度截长为短避重就轻一字之间必加审订
　　语忌
　　邓润甫撰龙兴节祝夀词用负黼扆凭玉几岑象求云非所当用以祝夀刘嗣明作皇子剃胎髪文用克长克君之语吏持以请曰内中读文书最以语忌为嫌既尅长又尅君殆不可用也嗣明亟易之陈述古草明堂赦文用奉祠紫宫语犯俗嫌陈去非草朱胜非起复制用方宅大忧言者以为事涉人君陈自明草右相制用昆命元龟倪正父谓人臣不当用乞贴麻又脑词用故国之有世臣虽有孟子出处后来引用多以为不祥事宜曰天生贤佐国有世臣便无瑕疵矣词臣草贵妃制用厘降二字胄制用圣之清圣之和皆犯公论綦北海草吴玠制云陆海神臯既失秦川之利铜梁剑阁敢言蜀道之难辛炳奏玠方屏翰四川乃云既失秦川之利乞改正毋使逺方大将重以为忌遂改秦川为秦中徳夀宫庆典吴挺之客草贺表有命二字苏熈之曰导扬未命此顾命中语奈何用之洪景卢绍兴中作谢厯日表一聮云神只祖考既安乐于太平嵗月日时又明章于庶证乾道中外郡采取用之洪曰今光尧在徳夀所谓考者何哉张文潜谢表用我来自东彭汝霖谓表用我字大无礼洪景卢草叶颙制曰无以我公归兮大慰瞻仪之望本意用公归之句指邦人而言也故云瞻仪而单时疑之谓人君而称臣为我公杨文公于契丹荅书用隣壤交懽不免以字嫌又尝戒门人为文宜避俗语既而公作表云徳迈九皇门人郑戬曰未审何时得卖生菜公笑而易之开禧用兵诏谕天下首聮云匹夫无不报之仇何其陋也刘炳草嘉王制用烝烝孝友之风言者谓烝烝之语何自而出始诵书者皆能知之命辞立意如是可乎汪彦章草赦书云八世祖宗之泽岂汝能忘一时社稷之忧非予获已议者谓并道君数之不应曰祖宗信乎作文之难也
　　平斋洪氏曰古今萃于胸中造化运于笔下多读多做两尽为胜
　　夏文荘曰美辞施于颂賛明文布于牋奏诏诰语重而体宏歌咏言近而音逺
　　陆士衡曰谢朝华于己披启夕秀于未振　铭博约而温润箴顿挫而清壮颂优游以彬蔚　要辞约而理举故无取乎冗长　立片言以居要乃一篇之警防虽众辞之有条必待玆而效绩
　　野处洪公曰文章有渊源有机杼有闗键有本根用其文如老农之用禾旦而溉中而芸深耕而熟耰之吾文唐矣不两汉若乎汉矣不三代若乎欿然自视未能参于栁州吏部之奥则日引月长不至不止也山谷黄公曰古之能为文章者真能陶冶万物虽取古人之陈言入于翰墨如灵丹一粒防鐡成金　如世巧女文绣妙一世设欲作锦必得锦机乃能成锦
　　廖明畧曰四六须要古人好语换却陈言
　　朱文公曰作文自有穏字古之能文者才用便用着【宋景文云人之属文有穏当字第初思之未至也】
　　韩子苍曰为科举之文已畧仿依三代之体则他日遣言立意自当不愧于古人　鲁连之檄过于长防劲弓陆贽之诏贤于元勲宿将文之不可已也如是裴晋公不喜于平淮而喜于韩愈之碑李卫公不喜于平潞而喜于封敖之制非功之难能明其功之为难也
　　尹师鲁曰文忌格弱字冗
　　李徳裕文箴曰文之为物自然灵气忽恍而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既雕良寳斯弃朱文公曰前辈文有气骨故其文壮今人只是于枝叶上粉泽尔　后山携所作谒南丰因留欵语适欲作一文字事多因托后山为之成数百言南丰云大畧也好只是冗字多后山请改窜南丰取笔抹数处每抹处连一两行凡削去一二百字后山读之则其意尤全因叹服遂以为法
　　文心雕龙曰风骨乏采则鸷集翰林采乏风骨则雉窜文囿若藻耀而髙翔固文章鸣鳯也　镕冶经典之范翔集子史之术洞晓情变曲昭文体然后能莩甲新意雕画竒辞　才有天资学谨始习斵梓染丝功在初化器成防定难可飜移　情者文之经辞者理之纬　才为盟主学为辅佐　善为文者富于万篇贫于一字一字非少相避为难也【曾文昭曰文才出于天分可省学问之半】
　　西山先生曰傅公景仁以词学进黄公钧称其文犹濯锦于蜀江而虞雍公亦谓其璞玉而加琢也昔云龛述初寮之文有曰幽透射若贯珠隙明丽整饬若截绮尺某于公文亦云
　　汪彦章谓傅自得曰今世缀文之士虽多徃徃昧于体制独吾子为得之不懈则古人可及也
　　赵茂实曰南塘谓自六经左氏国语外至西汉而止又説某料子不曽杂晋唐而下草料
　　王景文曰文章根本皆在六经非惟义理也而机杼物采规模制度无不具备者张安国出考古图其品百二十有八曰是当为记于经乎何取景文曰宜用顾命游庐山讫事将裒所歴序之曰何以景文曰当用禹贡
　　诵书
　　东莱先生曰先择史记汉书文选韩栁欧苏曽【子固】王【介甫】陈【无已】张【文潜】文虽不能徧读且择其易见世人所爱者诵之　先读秦汉韩栁欧曽文字以养根本　四六且看欧王东坡三集【总类近试半年旋看可也为学须是一鼔作气才有间断所谓再而衰也】四六当看王荆公岐公汪彦章王履道择而诵之夏英公元厚之东坡亦择其近今体者诵之如孙仲益翟公巽之类当节
　　当择总类佳者诵之不必太求备
　　制【膝康　　曹中　　陆韶之　王俊　　范同滕庾　　沈介　　汤思退　王曮　　洪迈周麟之　王端朝莫济】
　　诏【罗畸　　吴兹　　晁咏之　王云石　　髙茂华　詹叔羲】
　　表【罗畸髙丽修贡　　　林虡都城记吴兹实录成赐宴　　谢黻老人星】
　　【晁咏之程量皇子谢生日礼物滕康野成茧　　　刘才邵宣徳楼上梁文俞授能谢赐御制冬祀庆成诗袁植燕山进士谢及第　洪遵代枢宻使谢玉带洪迈代守臣谢御书周易尚书祝天辅贺庆云见　　叶谦亨五色雀瑞麦芝草王端朝庆云瑞粟野茧周必大交趾进驯象】
　　箴【刘才邵欧阳瓌石延庆宣室周麟之上林清台】
　　铭【罗畸敧器　　　　　谢黻镂文红管笔王云玉磬　　　　　滕康汉宣徳殿马式詹叔羲汉辅渠　　　洪遵洪适克敌弓周麟之黄帝景钟　　莫冲汉瑄玉】
　　【王端朝汉芝车】
　　记【吴兹借田　　　　　吴幵元丰尚书省丘鄜思文殿　　　　葛胜仲御飞白书玉堂晁咏之宗子学　　　王云重修秘阁孙觌唐学士院　　　胡交修唐洛阳宫】
　　【陆韶之王俊龙徳太一宫詹叔羲汉城长安　　洪遵唐勤政务本楼汤思退唐凝晖阁浑天仪莫冲唐庆善宫　　　王端朝莫济咸平五经图】
　　賛【石延庆御书无逸图汤思退王曮洪迈汉麟趾褭蹏】
　　【王端朝莫济汉寳鼎神防】
　　颂【刘弇绍圣元会　　　吴幵北郊庆成丘鄜大河复东流　　葛胜仲端诚殿芝草晁咏之程量展事郊丘孙觌黄帝封防山张守汉神鱼舞河　　陆韶之王俊汉三雍洪遵沈介周成王搜岐阳汤思退洪迈明道耤田莫冲叶谦亨皇祐大安乐】
　　序【欧阳瓌唐开元礼　　谢黻御书孝经王璧统元厯　　　　周麟之唐通典】
　　【莫冲汉石渠议奏王端朝莫济汉灵台十二门诗】
　　西山先生曰诗书左氏西汉最宜精熟其他各有篇数国语【栁子厚曰参之国语以博其趣又与杨诲之书云用庄子国语文字太多反累正气】宣王不籍千亩　　　定王殽烝
　　单襄公过陈　　　　景王将铸无射
　　宣公夏滥泗渊　　　桓公问成民之事如何晋文公元年属百官　悼公朝于武宫
　　使宣子佐下军　　　晋卿不若楚
　　灵公为章华之台　　左史倚相廷见申公吴王昏乃戒令
　　古书之文非可简择独取此数叚者非以其叙事可法则以其间多可用之辞然人所见不同更自为决择可也【古文中如左传国语西汉文最为紧切其次则选粹及韩栁等文】
　　文选
　　班张两都二京赋　　左太冲三都赋
　　司马相如扬雄潘岳诸赋
　　屈平九歌　　　　　枚叔七发
　　曹子建七启　　　　张景阳七命
　　潘子茂九锡文　　　王元长任彦升防秀才文司马长卿喻巴蜀檄　难蜀父老文
　　东方朔荅客难　　　扬子云解嘲
　　班孟坚賔戏　　　　顔延年王元长曲水诗序王子渊贤臣颂　　　扬子云剧秦美新
　　班孟坚典引　　　　张茂先女史箴
　　班孟坚封燕然山铭　张孟阳剑阁铭
　　陆佐公石阙刻漏二铭
　　古文苑
　　班固北征颂　　　　泗水亭碑铭
　　冯衍傅毅李尤蔡邕王粲诸铭
　　扬雄胡广百官箴　　樊毅修西岳庙记
　　邯郸淳曹娥碑
　　韩文【朱文公曰今人于韩文知其力去陈言之为工而不知其文从字顺之为贵】
　　元和圣徳诗　　　　平淮西碑
　　郓州溪堂诗　　　　南海神庙碑
　　田正先庙碑
　　栁文
　　平淮夷雅　　　　　铙歌鼓吹曲
　　贞符　　　　　　　晋问
　　兴州江运记　　　　岭南飨军堂记
　　永州万石亭记　　　终南山祠堂碑
　　饶娥碑　　　　　　武冈铭
　　剑门铭
　　如唐文粹李华含元殿赋杜甫三赋白居易续虞人箴之类夲朝文鉴石介宋颂庆厯圣徳诗之类皆当择其文体似此科者类为一帙熟观
　　西山先生习此科繙阅古今书口不辍吟笔不停缀与王器之书曰某于此甚留心独恨吏事所纒不得専心致意仅得数刻之暇为读书作文计所幸编题记念渐已十七八稍可自慰
　　合诵
　　书　诗　左氏传　国语　史记　西汉书两汉诏令　文选　文粹　文鉴　宏辞总类大诏令　中兴玉堂集【制草　续制草】韩文　栁文欧文　东坡文　栾城文　南丰文　荆公文曾文昭文　后山文　宛丘文　淮海文　华阳文　初寮文　龙溪文　夏文庄文　元章简文北海文　翟忠惠文　孙仲益文　平园文　三洪制藁　东莱进卷
　　朱文公曰读书须成诵方精熟【又曰熟读汉书韩栁文不到不能作文章欧公东坡皆于经术本领上用功　诵书宜舒缓不迫字字分明　取孟韩子班马书熟读之及欧曽老苏文字亦当细考乃见为文用力处　东坡曰博观而约取厚积而薄发　山谷曰须要心地收汗马之功读书乃有味】苏明允曰取古人之文读之始觉其出言用意与已大异介然端坐终日以读之及其久也读之益精而胸中豁然以明然犹未敢自出其言也时既久胸中之言日益多试出而书之己而再三读之浑浑乎觉其来之易矣【昌黎曰用功深者其收名也逺】
　　栁子厚曰当先读六经次论语孟轲书皆经言左氏国语庄周屈原之辞稍采取之谷梁子太史公甚峻洁可以出入【又云勿怪勿杂】
　　编文
　　东莱先生曰左氏西汉文选韩栁欧苏曽子固陈无已张文潜秦少游文粹皆须分门节如郊祀礼乐宫室朝防官名书籍器用祥瑞车旗圣学御制御书之类是也如左氏三辰旂旗之类皆可入车旗如二京三都赋
　　所言居处皆可入宫室如西汉乐章之类皆可入郊庙礼乐等处如韩文上尊号表潮州谢表皆可节入歌颂功徳如栁文轇轕三光陶镕帝皇之类皆可节入圣学如欧公会圣宫颂之类皆可节入宫室如东坡御飞白记太宗御书賛之类皆可节入御书余以类推
　　又当作一册编四字语先自毛诗编次及秦碑汉章元和圣徳诗平淮夷雅凡四字语可取者编之
　　诗书须节一遍以备四六之用长句作一处节【如乃心罔不在王室学有缉熈于光明之类】四字作一处【如迄用有成熈帝之载之类】两字作一处【如畴咨若时燕及之类】
　　谢景思曰四六全在编类古语唐李义山有金钥宋景文有一字至十字对司马文正有金桴王岐公最多中兴馆阁书目陆贽备举文言三十卷摘经史为偶对类事共四百五十二门李商隠金钥二卷以帝室职官嵗时州府四部分门编类韩愈西掖雅言五卷序云余暇拟作自大制令逮于百执事或云非愈所作
</div>
    <div class="pagination">
<a href="玉海_page272.html">上一页</a><span>...</span><a href="玉海_page268.html">268</a><a href="玉海_page269.html">269</a><a href="玉海_page270.html">270</a><a href="玉海_page271.html">271</a><a href="玉海_page272.html">272</a><span class="current-page">273</span><a href="玉海_page274.html">274</a><a href="玉海_page275.html">275</a><a href="玉海_page276.html">276</a><a href="玉海_page277.html">277</a><a href="玉海_page278.html">278</a><span>...</span><a href="玉海_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
