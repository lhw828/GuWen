<!DOCTYPE html>
<html>
<head>
    <meta charset="UTF-8">
    <title>玉海 - 第 136 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 136 页/共 284 页</h1>
    <div class="content">　　宋元嘉二十九年起居注曰诃罗单国奉孔雀盖一具晋元帝纪将拜贵人有司请市雀钗帝以费烦不许
　　唐金鸡
　　百官志中尚令赦日树金鸡于仗南竿长七丈有鸡髙四尺黄金饰首衔绛幡长七尺承以防盘维以绛绳将作监供焉击防鼔千声集百官父老囚徒坊小儿得鸡首者官以钱募或取绛幡而已武库令丞有赦建金鸡置鼔宫城门之右【囚徒至则击之】　六典注海中星占天鸡星动必有赦王者以鸡为赦候其制始于后魏或云起吕光【或曰鸡者巽之神巽为号令】　含元殿赋揭金鸡于太清　杨巨源诗丹鳯阙前歌九奏金鸡竿上鼓千声　武后传封嵩山封坛南有大槲赦日置鸡其杪赐号金鸡木　崔发以囚坐鸡干下　皇朝祥符元年十月二十六日东封礼成御朝觐坛肆赦少府监言所设金鸡送山下其竿盘木马夹耳等物下经度制置使制造従之
　　唐华盖　羽扇
　　六典【又百官志】尚辇局掌舆辇繖扇大朝会则繖一翰二陈于庭【大祭祀陈于庙】孔雀扇一百五十有六分居左右【旧翟尾扇开元初改为绣孔雀】常朝则去扇左右留者三【一云各留其三】以备常仪左尚令供大小方圆华盖百五十有六翟尾扇及大小繖翰辨其名数【翟尾扇起于商髙宗有雉翟之祥服章多用翟羽】　仪衞志大驾卤簿雉尾障扇四小团四方十二又雉尾扇八小雉尾扇朱画团扇皆十二次花盖二俾倪十二大朝会扇一百五十有六三衞三百人执之　会要开元中萧嵩奏朔望受朝宣政殿请备羽扇于殿两厢上将出索扇扇合上坐定乃去扇将退又索扇如初
　　唐金壶
　　见赐予器物类
　　唐方诸
　　会要干封元年李敬眞论封禅须明水实樽今司宰阳燧形如圆镜以取明火隂鉴形如方镜以取明水但比年祠祭用阳燧立验隂鉴取水未有得者常用井水今若依古取明水法合用方诸淮南子云大蛤也敬真八九月中用蛤尺有二寸者依法试之自人定至夜半得水四五斗望差敬眞自取蚌蛤赴泰山敕与所司对试【淮南子方诸见月则津而为水髙诱注方诸隂燧大蛤也熟摩令热以向月则水生以铜盘受之可至数石】六典太官令取明水于隂鉴取明火于阳燧
　　唐五等帐　排城
　　六典大驾行幸设三部帐幕有古帐大帐文帐小次帐小帐凡五等古帐八十连大帐六十连次帐四十连小次帐三十连小帐二十连凡五等之帐各三是为三部其外置排城以为捍蔽排城连板为之每版皆画辟邪猛兽表里漆之　百官志尚舍奉御掌张设云云【同上】右尚令凡五品三部之帐皆儗其用　　会要贞观十三年造乌漆盾于三衞幕外偏以为城画兽头外向令马骑见之不敢进显庆三年九月二十四日有司奏造排车七百乗拟车驾行幸载排城上以为劳烦令于旧顿筑墙为固显庆元年十月上曰行日止用两部帐幕不须三部　周毡案皇邸　汉紫幄【并见上类】　周礼幕人掌王帷幕幄帟绶【五者王出宫则掌次张之】注在旁曰帷在上曰幕四合象宫室曰幄帟王在幕若幄中坐上承尘凡四物者以绶连系焉帷幕以布幄帟以缯为之疏帷在下幕在上共为室
　　唐银砚　镂牙管
　　景龙文馆集中宗令诸学士入馆其北壁列书架架前有甘露殿银砚一碧镂牙管十银函盛纸数十种　杨师道砚诗圎池类璧水轻翰染烟华　　赵国名毫辽东仙管　梁元帝谢白牙镂管
　　唐金瓯
　　崔琳传与弟珪瑶俱列棨防初宗每命相皆先书其名一日书琳等名案上欲用为相防太子入覆以金瓯帝谓曰此宰相名若意之谁乎即中且赐酒太子曰非崔琳卢从愿乎帝曰然【后不用　李徳裕明皇十七事云上命相先以八分书书姓名金瓯覆之　开元遗事以金筯赐宋璟以表其直】　　后唐书清望官姓名内琉璃瓶中夜焚香祝天以筯挟之首得卢文纪相之
　　唐金灶
　　旧纪乾元元年四月戊辰上进链石英金灶于兴庆宫
　　唐贡镜　仁寿镜
　　实录大厯十四年六月己亥朔德宗诏竒器异服不得进献己未诏扬州每嵗端午日铸贡镜于江中罢之书目鉴龙图记一卷张説记开元杨州铸镜祥异　白居易诗江心波上舟中铸五月五日日午时镜成将献蓬莱宫背有九五飞天龙太宗常以人为镜鉴古鉴今不鉴容乃知天子别有镜不是扬州百链铜　文苑英华仁寿镜赋序云天宝初有献书阙下言巴蜀之间有石镜见于岩之半仁寿之字昭然可观
　　唐香案鑪　香蹬
　　郑覃传文宗尝谓百官不可一日弛惰因指香案鑪曰此始华好用久则晦不治饰何由复新　仪衞志宣政殿朝日殿上设黼扆蹑席薰鑪香案宰相两省官对班于香案前百官班于殿庭　会要开成元年正月敕每入閤日次对官待宰相奏事退令至香案前各奏事百官志尚舎局大朝会设黼扆施蹑席薰鑪朔望设幄而已　　仪卫志大驾卤簿香蹬一有衣绣以黄龙执者四人服如折冲　　本朝志香蹬唐制也朱漆案绯绣花龙衣上设金涂香鑪　　汉武为杂寳案于桂宫　　刘向有薰鑪铭【见选注】　梁昭明有铜博山香鑪赋
　　唐藻席
　　礼志皇太子纳妃临轩醮戒其日尚舍设皇太子席位于户牖间南向莞席藻席尚食设酒尊于东序下皇太子再拜诣阶脱舄升席西南面立皇帝加元服藻席缁纯礼祭天则蒲越槀鞂汉旧仪祭天用六防绮席六重髙帝配天用绀席成帝初丞相衡等言其非是遂用槀鞂东汉用莞簟晋江左用蒯隋祭天用稾鞂配帝用蒲越唐麟德诏改用裀褥开元开宝礼上帝用稾鞂配帝用莞簟景德中孙奭请席皆加褥庆厯祀仪上帝以黄配帝以绯元丰中始不设褥于明堂神席之上以莞代蒲越稾鞂政和郊祀设蒲越明堂用莞簟
　　太平兴国玉杵臼
　　太平兴国五年五月己酉郑州言修东岳祠宇穿土得玉杵臼以献
　　太平兴国王羲之石砚
　　八年十月己丑越州以王羲之画像并其石砚来献唐询有砚录三卷　端州嵗贡研
　　皇祐金鑪
　　皇祐二年六月七日少府监言明堂亲献神位前每座用涂金银炉香合匕漆案朱罗衣
　　元丰雉扇
　　元丰三年详定所言古者扇翣编次雉羽尾为之故于文従羽唐开元中改为孔雀凡大朝会陈一百五十六分居左右国朝复雉尾之名而四面略为羽毛之形中绣双孔雀又有双盘龙扇皆无所本遂改制偏扇团方扇为三等绣雉　皇朝扇有朱团雉尾四等　汉桓帝赐常侍尚方竹扇名曰九华魏曹植作赋　　傅毅有羽扇赋【文选注】　　晋傅咸羽扇赋上比列于南箕下等美于萐莆　梁庾肩吾团扇铭曰武王览造扇于前班生赡博百绮所传　魏王九华汉臣百绮题竹流誉赠葵称美　五明开制七华擅竒
　　政和繖扇
　　繖人臣通用以青绢为之国初京城内独亲王得用诸王仪物视宰相张青绢盖绣鞍鞯政和三年二月赐二王【燕越】三接青罗繖一紫罗大掌扇二涂金花鞍韀凡仪物皆用涂金以壮维城之固旧诸王不施狨座宣和末亦赐之东宫用三檐青罗繖紫花罗掌扇四开元礼义罗王公已下繖用青大驾八角紫繖王公已下四角青繖本朝卤簿图但引紫繖元祐七年十月二十七日太常议改用青皇太子妃茜红罗掌扇四三檐青罗繖檐子前涂金银香毬　绍兴十三年九月九日诏郊礼繖扇依旧制拂撒扇等不用珠饰　太宗赐钱昱御书金花扇及急就章　眞宗在东宫图山水扇命钱易作歌赏爱之
　　建炎玉管笔
　　建炎三年七月乙巳呉国长公主入朝以易元吉画玉管笔小玉山为献上谕以朕平生无玩好复还之
　　绍兴象牙牌
　　绍兴五年十一月庚午朔初置节度使已下象牙牌其法自节钺正任至横行遥郡第其官资书之于牌御书押字刻金塡之仍合同制造一留禁中一降付都督府相臣主其事缓急临敌果有建立竒勲之人量功劳先给赐以为执守自军兴以来皆宣抚使便宜给劄补转至是都省有此请
　　绍兴金唾壶
　　二十八年三月四日上谓辅臣曰向者童子万顷【二年八月二十三日以顷为文林郎】自言能诗尝指金唾壶命题试之笔阁不下盖出其不意耳
　　淳熙琉璃钟
　　见射类
　　乾道牙牌
　　乾道元年十一月十四日执政晚对上出牙牌一面镌吏户兵刑礼工吏字疏事目于下方上曰朕已令制造数副朝廷事卿等亦当依此以备遗忘
　　兑戈和弓离磬崇鼎三代传以为宝非頼其用也亦云上古而已　尧旌舜琴禹鼎汤盘　汾隂之鼎犍为之磬不足以为竒勃律之玉昆吾之金不足以为异　夏后之鼎汤之典宝周之琬琰鲁之大弓晋之阙巩衞之大吕陈之石砮和之弓垂之矢离之磬之舞衣　赤刀大训天球河图秦玺汉劒赵璧隋珠犍为之磬汾隂之鼎曲阜之履天防之弧歴世相传以华国都　陈器栢寝出鼎汾隂　诵祈招之诗哦石鼓之歌
　　工材
　　百工之事烁金为刄凝土为器作车行陆作舟行水此皆圣人之所作也
　　少皥五工正
　　春秋正义贾逵云西方曰鷷雉攻木之工也东方曰鶅雉搏埴之工也南方曰翟雉攻金之工也北方曰鵗雉攻皮之工也伊洛而南曰翚雉设五色之工也【樊光注尔雅四方之雉配工亦与贾同　樊光服防云雉者夷也夷平也使度量器用平也】考工记有刮摩之工凡六工非唯五也记是后世之书少皥时工未必如记所説
　　殷六工
　　曲礼【见官制六卿类】
　　周五材三十工　八材　匠师
　　大宰九职任万民五曰百工饬化八材注八材珠曰切象曰瑳玉曰琢石曰磨木曰刻金曰镂革曰剥羽曰柝考工记国有六职百工与居一焉【注监百工者唐虞已上曰共工】审
　　曲面埶以饬五材以辨民器谓之百工【五材金木皮玉土】凡攻木之工七【又有辀人为辀其实八也】轮【人为轮为盖】舆【人为舆】弓【人为弓】庐【人为庐器戈柲殳车防酋矛夷矛】匠【人营国建国为沟洫】车【人为车为耒】梓【人为荀虡为饮器为侯攻木曰人无称氏者盖制木必以巧　一器而工聚者车为多周家所尚也疏三十工无辀人车官别主此职庄子齐轮扁鲁棒庆】攻金之工六筑【氏执下齐为削】冶【氏执上齐为杀矢戈防】凫
　　【氏为钟】防【氏为量】段【氏为镈器】桃【氏为刃为劔　攻金曰氏无称人者盖贵乎世习　金有六齐钟鼎斧斤戈防大刃削矢鉴燧】攻皮之工五函【人为甲】鲍【人为韦革】韗【人为臯陶】韦裘【氏阙】设色之工五画缋【独言所职之事杂五色　画缋分为二实则四也疏画缋二者别官同职】钟【氏染羽】筐【人阙】防【氏湅丝】刮摩之工五玉【人为玉　考工记非成周之全书惟玉人与典瑞同】榔雕【人阙】矢【人为矢】磬【氏为磬】搏埴之工二陶【人为甗盆甑鬲庾】旊【人为簋豆】注事官之属六十此识其五材三十工略记其事耳曰人者以其事名官曰氏者官有世功若族有世业【言人所谓工有巧言氏所谓守之世谓之工】有虞氏上陶夏后氏上匠殷人上梓周人上舆注官各有所尊　乡师涖匠师注事官之属　梓人为饮器【勺爵觚】梓师罪之注梓人之长　大射仪工人士注司空之属　説文逸周书有竘匠　夏书工执艺事以谏
　　鲁工正　匠师
　　春秋传叔孙豹为司马与工正书服　鲁语匠师庆注掌匠大夫　周语百工谏注谓若匠师庆谏鲁庄公丹楹刻桷　宋工正出车　楚蒍贾为工正子西为工尹【工尹路　工尹商阳注楚官名】　齐侯使敬仲为工正【注掌百工之官】　衞三匠　庄子梓庆削木为鐻【注鲁大匠也】轮人议齐桓公读书檀弓注公输若匠师　月令孟冬命工师効功陈祭
　　器案度程毋作淫巧以荡上心注工师工官之长
　　齐大匠
　　晏子春秋景公新成栢寝之室使师开鼓琴师开左抚宫右弹商曰室夕东方之声薄西方之声扬公召大匠曰室何为夕大匠曰立室以宫矩为之于是召司空曰立宫以城矩为之明日晏子朝公曰先君太公立宫何为夕对曰古之立国南望南斗北戴枢星彼安有朝夕哉而以今之夕者周之建国国之西方以尊周也公曰古之臣乎
　　汉工官
　　见官名类
　　汉考工令
　　表少府有考工室令丞太初元年更名考工室为考工注臣瓒曰冬官为考工主作器械　志中兴改属太仆太仆有考工令一人六百石【汉官曰员吏百九人】主作兵器弓弩刀铠之属成则传执金吾入武库及主织绶诸杂工【章和以下宦者为之】　周官有考工记　田蚡请考工地益宅【传】
　　汉尚方令【详见官制】
　　续志少府有尚方令六百石掌工作御刀劔诸好器物【秦少府属官　师古曰主作禁器物】　崔寔有箴　宦者传蔡伦为尚方令永元九年监作秘劔及器械精工坚密为后世法元兴元年造纸奏上之　六典注后汉分尚方为三中左右魏晋因之
　　前传刘更生典尚方铸作事　张敞谏曰愿明主游心帝王之术后尚方待诏皆罢　王吉上疏宜减乐府省尚方明示天下以俭　朱云愿赐尚方斩马劔注尚方作供御器物　后传樊准请令太官尚方考工减无事之物
　　唐百工监　五监
　　百官志将作监百工就谷库谷斜谷大隂伊阳监监各一人副监一人丞一人掌采伐材木武德初置百工监掌舟车及营造杂作又置就谷库谷斜谷太隂伊阳五监贞观中废百工监髙宗置百工部掌东都土木瓦石之功开元十五年为监　六典库谷在鄠县就谷在盩厔百工在陈仓太隂在陆浑伊阳监在伊阳县　周礼山虞泽衡
　　唐中尚令
　　百官志少府监有中尚令一人掌供郊祀圭璧及天子器玩后妃服饰雕文错防之制凡金木齿革羽毛任土以时而供赦日树金鸡于仗南嵗二月献牙尺寒食献毬五月献绶带夏至献雷车七月献细针腊日献口脂唯笔琴瑟弦月献金银曁纸非旨不献制鱼袋以给百官蕃客赐宝钿带鱼袋则授鸿胪左尚令一人掌供翟扇盖繖五路五副七辇十二车及皇太后皇太子公主王妃内外命妇王公之车路凡画素刻镂与宫中蜡炬杂作皆领之右尚令二人【六典注开元十八年省一人】掌供十二闲马之辔凡五品三部之帐刀劔斧钺甲胄纸笔茵席履舄皆儗其用皮毛之工亦领焉开元以前军器皆出右尚署　晋志少府统中左右三尚方令过江惟
　　置一尚方又省御府　　唐艺文志王定画本草图【贞观尚方令】　　贞观十五年太子少师房龄右仆射髙士亷逄少府监窦徳素问北门有何营
　　造
　　宋朝营造法式
　　李诫绍圣三年为将作监丞元符中被防着营造法式二十四卷【晁公武志云三十四卷】诏颁之天下【熙宁初勑将作监编脩营造法式诫以为未备考防经史询访匠氏成此书颁于列郡　世谓喻皓木经精详此书盖过之】　元祐七年三月诏将作监编修到营造法式共二百五十一册内净条一百一十六册许令颁降



　　玉海卷九十一
<子部,类书类,玉海>
　　钦定四库全书
　　玉海卷九十二
　　宋　王应麟　撰
　　郊祀
　　郊祀【上】
　　易先王作乐崇德荐之上帝以配祖考则祖考配帝其来逺矣
　　黄帝圆丘
　　见后
　　舜肆类上帝　虞圜丘
　　舜典正月上日肆类于上帝禋于六宗注告天及五帝疏以事类而祭也【王制疏古尚书説非时祭天谓之类】　祭法有虞氏禘黄帝而郊喾注禘谓祭天于圜丘也疏禘谓虞氏冬至祭昊天上帝于圜丘大禘之时以黄帝配祭郊谓夏正建寅之月祭感生之帝于南郊以喾配　尚书大传维十有三祀帝乃称王而入唐郊注舜承尧
　　殷祭南郊
　　商颂长发大禘也疏谓殷王髙宗之时以正嵗之正月祭其所感之帝于南郊歌此诗焉经称帝立子生商谓感生之帝祭法云殷人禘喾而郊防注云禘谓冬至祭天于圜丘　书君奭殷礼陟配天多歴年所　太甲先王顾諟天之明命以承上下神只
　　周祀天圜丘
　　通典周制冬日至祀天于圜丘大宗伯以禋祀祀昊天上帝礼神玉以苍璧牲币随玉色【郑注云圜丘所祀天皇大帝】牲用一犊币用缯长丈八尺王服大裘其冕无旒乗玉路锡樊缨十有再就建太常十有二斿以祀樽及荐器以瓦爵以匏以藁秸及蒲为席配以帝喾凡乐圜钟为宫黄钟为角太蔟为徴姑洗为羽靁鼔靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣其感生帝大传曰礼不王不禘王者禘其祖之所自出以其祖配之因以祈谷坛名泰坛在国南五十里玉用四圭有邸牲用骍犊青币配以稷其配帝牲亦骍犊奏黄钟歌大吕舞云门以祀天神日用辛【注天神谓五帝以夏正月祀其所受命之帝于南郊　牧人阳祀用骍牲注祭天南郊及清庙隂祀用□牲注祭地北郊及社稷】祭前期十日王亲戒百官太宰又戒羣官乃习射于泽宫选可与祭者其日王乃斋于路寝之室祭日之晨鸡人夜呼晨以叫百官巾车鸣铃以应典路乃出玉路建太常大司乐既宿县以声展之王将出奏王夏所过于田首设烛祭前掌次先于丘东门外道北设大次小次掌次张氊案设皇邸王服大裘而立于丘之东南西面大司乐奏圜钟为宫以下之乐以降神【若感生帝则奏黄钟以下】次则积柴于丘坛上王亲牵牲次则实牲体玉帛燔之谓之禋祀【韩诗外传曰天子奉玉升柴加于牲上而燔之】乃扫丘坛上而祭王乃以匏爵酌瓦甒之泛齐以献尸云云每献奏乐一成云云七献毕天子舞六代之乐【古制天子亲在舞位若感帝舞当代之乐】乐章用昊天有成命　周礼掌次大旅上帝注祭天于圜丘　大宗伯以禋祀祀昊天上帝注冬至于圜丘所祀天皇大帝　祭法禘喾注谓祭昊天于圜丘　大祝凡大禋祀执明水火而号祝注禋祀祭天神也　孝经郊祀后稷以配天注郊谓圜丘祀天周书作雒篇设丘兆于南郊以祀上帝配后稷　　南齐志周礼祭天圜丘取因髙之义兆于南郊就阳位也上昭天明旁流气物　唐书褚无量议周礼冬至祭天圜丘不以地配唯始祖为主
　　周五帝郊兆
　　周礼小宗伯兆五帝于四郊四望四类亦如之注兆为坛之营域五帝苍曰灵威仰赤曰赤熛怒黄曰含枢纽白曰白招拒黑曰汁光纪黄帝亦于南郊疏春秋纬运斗枢云太微宫有五帝坐星【大宗伯注祀五帝亦用实柴之礼　郑氏谓天有六天贾逵马融王肃等以五帝非天肃合郊丘而一之以五帝为人帝】　典祀掌外祀之兆守皆有域掌其禁令注外祀谓所祀于四郊也　掌次祀五帝则张大次小次设重帟重案注祀五帝于四郊疏谓四时迎气月令四立之祭　司服王祀昊天上帝则服大裘而冕祀五帝亦如之　太宰祀五帝则掌百官之誓戒与其具脩前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事注祀五帝谓四郊及明堂　大司寇若禋祀五帝则戒之日涖誓百官戒于百族及纳亨前王祭之日亦如之奉其明水火　小司寇凡禋祀五帝实镬水纳亨亦如之注祭天曰燔柴即禋祀也五帝所祀谓四时迎气总享明堂　士师祀五帝则沃尸及王盥洎镬水　充人掌牲牷祀五帝则系于牢刍之三月展牲则告牷硕牲则赞　大司徒祀五帝奉牛牲羞其肆　大宗伯祭五祀注五官之神在四郊四时迎五行之气于四郊而祭五德之帝亦食此神焉句芒食于木蓐收食于金冥食于水祝融后土食于火土疏月令四时陈五德之帝并五人神为十二月听朔及四时迎气故青圭赤璋之下注皆云迎气时并祭五人帝五人神也郑司农云五祀五色之帝于王者宫中曰五祀后郑不从【诗我将疏大宗伯礼四方谓四时迎气牲如其器之色则五帝之牲当用五色】　月令季秋上丁命乐正入学习吹大飨帝【言大飨者徧祭五帝也】尝牺牲告备于天子【飨帝之外亦飨羣神使有司祭于羣神】季冬乃毕祀帝之大臣天之神只【四时之功成于冬孟月祭其宗至此祭其佐帝之大臣勾芒之属天之神祗司中司命风师雨师疏云五帝为宗大臣勾芒等为佐】　家语孔子曰闻诸老耼曰天有五行水火金木土分时化育以成万物其神谓之五帝五行佐成上帝而称五帝太皥之属配焉亦云帝　变礼有旅【掌于大宗伯】类造【掌于小宗伯】祷祠柴望有告有用牲【又其畧矣】
　　周祈谷
　　诗噫嘻春夏祈谷于上帝笺月令孟春祈谷于上帝左传夏则龙星见而雩是祈谷之事与疏郊特牲云郊之祭大报天而主日书传曰祀上帝于南郊所以报天德报其已往又祈其将来故祈报两言也左传曰郊祀后稷以祈农事故启蛰而郊郊而后耕是郊天祈谷为一祭也夏正郊天祭所感一帝而已雩祭总祀五帝礼运祭帝于郊所以定天位礼行于郊而百神受职月令乃择元日祈谷于上帝注元日谓上辛郊祭天也公羊传郊必祭稷王者必以其祖配　郊用正月上
　　辛　谷梁传郊自正月至于三月郊之时也郊三卜礼也　鲁语天子祀上帝诸侯防之受命焉　左传啓蛰而郊注夏正建寅之月祀天南郊疏杜注不言灵威仰与郑异明堂位曰鲁君孟春祀帝于郊杂记孟献子曰正月日至可以有事于上帝则鲁郊以周之孟春礼记后人所录未必皆是正礼　郊特牲云云疏郑以郊丘为二者玉【苍璧四圭】牲【苍骍犊】乐【圜钟黄钟】皆不同以苍璧苍犊圜钟为祭圜丘以四圭骍犊黄钟为祭五帝及郊天所用皇氏曰天有六天嵗有八祭冬至圜丘一也夏正郊天二也五时迎气七也九月大飨八也雩与郊禖为祈祭不入数崔氏以雩为常祭九也【又见下】祀天常礼嵗九郊雩明堂圜丘兆五帝于四郊也夏正之月祈谷诗噫嘻郊特牲迎长日春秋书郊左传启蛰而郊是也夏祈谷诗噫嘻月令春秋大雩左传龙见而雩是也季秋大享明堂诗我将月令大飨帝孝经宗祀是也冬至祀圜丘诗昊天有成命大司乐地上之圜丘礼器因吉土飨帝于郊是也兆五帝四郊小宗伯所掌月令迎气是也嵗凡九祭皆祀天神　宋书王燮之议郊特牲曰郊之用辛也周之始郊日以至郑注曰三王之郊一用夏正用辛者取其斋戒自新也月令曰乃择元日祈谷于上帝注曰元日谓上辛郊祭天也春秋载郊有二成十七年九月辛丑郊公羊曰曷用郊用正月上辛哀元年四月辛巳郊谷梁曰自正月至于三月郊之时也则郊祭之礼未有不用辛日者晋氏或丙【武帝十二月丙寅南郊受禅】或已【太始三年十一月己卯始并圆丘方泽二至之祀合于二郊】或庚【三年十一月庚寅冬至祠天郊于圆丘犹用圜丘之礼非专祈谷之祭故不用辛】并有别议今宜用辛朱膺之议先儒论郊其议不一周礼有冬至日圆丘之祭月令孟春有祈谷于上帝郑氏説圆丘祀昊天上帝以帝喾配所谓禘也祈谷祀五精之帝以后稷配所谓郊也二祭异时其神不同诸儒云圆丘之祭以后稷配取其所在名之曰郊以形体言之谓之圆丘名虽有二其实一祭晋武舍郑而从诸儒是以郊用冬至不用辛日江左以来皆用正月何偃议左传启蛰而郊则郑説有据云云泰始六年五月乙亥诏曰古礼王者每嵗郊享爰及明堂自晋以来间年一郊明堂同日自今间二年一郊间嵗一明堂　三礼义宗郑谓天有六名嵗有九祭王肃谓天惟有一嵗有二祭灵恩谓宜从郑　　吴志注志林曰棫朴之作有积燎之薪文王郊酆经有明文　　南齐志蔡仲熊议郑志云正月上辛祀后稷于南郊还于明堂以文王配宋立明堂郊还即祭是用郑志之説礼以辛郊书以丁祀　汉郊祀志郊柴飨帝之义埽地而祭上质也歌大吕舞云门以竢天神歌太蔟舞咸池以竢地只其牲用犊其席稿稭其器陶匏皆因天地之性不敢修其文也
　　周郊祀天地
　　周颂昊天有成命郊祀天地也疏周人木德感苍帝灵威仰而生祭之于南郊神州之神则祭之于北郊虽南北有异祭俱在郊故总言郊祀祀天南郊郑云夏之正月其祭神州之月则无文盖与郊天同此经不言地大司乐圜丘方丘注天神则主北极地只则主昆仑彼以二至之日祭之于丘不在于郊【大宗伯注此礼天以冬至谓天皇大帝在北极者礼地以夏至谓神在昆仑者】　礼器因吉土以飨帝于郊疏谓飨祭五方之帝于都之四郊　杂记孟献子曰正月日至可以有事上帝　郊特牲云云疏先儒説郊其义有二圣证论以天体无二郊即圆丘圆丘即郊郑氏以为天有六天丘郊各异圆丘之祭周人则以喾配之祭法禘喾是也感生之帝则以后稷配之五时迎气及雩祭则以五方人帝配之九月大飨五帝则以五人帝及文武配之以文王配五天帝谓之祖以武王配五人神谓之宗郊之祭迎长日之至也注易説曰三王之郊一用夏正建寅之月也疏此易纬干凿度文　郊之用辛也周之始郊日以至注鲁礼也三王之郊一用夏正鲁以建子之月郊天示先有事也儒者推鲁礼言周事【用辛日者取斋戒自新】疏王肃用董仲舒刘向之説以此为周郊谓周之郊祭于建子之月而迎此冬至长日之至也以冬至阳气新用事故用辛　通典黄帝封禅天地少昊载时以象天颛顼命重司天以属神髙辛顺天之义尧钦若昊天郊以明天道所从来尚矣　家语郊问篇孔子曰万物本于天人本于祖郊之祭也大报本反始也郊所以明天道也周之始郊其月以日至其日用上辛至于启蛰之月则又祈谷于上帝【注启蛰而郊郊而后耕】此二者天子之礼也鲁无冬至大郊之事兆丘于南就阳位也于郊故谓之郊【注郊之名有三象天自然谓之圆丘人之所造谓之泰坛　礼器至敬不坛扫地而祭疏谓祭五方之天初则燔柴于泰坛于坛下扫地而设正祭此周法也】　孝经周公郊祀后稷以配天疏郑以祭法有周人禘喾之文遂变郊为祀感生之帝魏王肃著论驳之马昭抗章固执勑博士张融质之融称周人祀昊天于郊以后稷配周礼圜丘则孝经之郊圣人因尊事天因下事地安能复得祀帝喾于圜丘配祀稷于苍帝之礼乎且周颂思文后稷配天昊天有成命郊祀天地则郊非苍帝肃説为长【王义具圣证论郑义具三礼义宗】　曲礼天子祭天地嵗徧疏天有六祭之一嵗有九地神有二嵗有二祭　大宗伯注郑司农云昊天天也疏孝经云郊祀后稷以配天典瑞云四圭有邸以祀天先郑与王肃同一天而已似无六天之义　春秋繁露郊祝曰皇皇上天照临下土集地之灵降甘风雨庶物羣生云云郊祀九句九句者阳数也　郊特牲兆日于南郊就阳位　左传启蛰而郊郊祀后稷以祈农事　诗思文后稷克配彼天　大司乐祀天神注谓五帝王者各以夏正月祀其所受命帝于南郊　祭法周人禘喾而郊稷注禘谓祭昊天于圜丘也祭上帝于南郊曰郊祭五帝五神于明堂曰祖宗郊祭一帝而明堂祭五帝　隋志儒者各守所见一云祀天之数终嵗有九祭地之数一嵗有二圆丘方泽一年三行若丘泽之年祭天有九祭地有二若天不通圆丘之祭终嵗有八地不通方泽之祭终嵗有一此则郑学所宗也一云唯有昊天无五精之帝而一天嵗二祭坛位唯一圆丘之祭即是南郊日南至祭天春又一祭祈农事谓之二祭无别天也五时迎气皆祭五行之人帝太皥之属非祭天也文武配祭明堂皆祭人帝此则王学所宗也梁陈迄隋议者各宗所师故郊丘互有变易云云梁明山宾议周以建子祀天五月祭地殷以建丑祀天六月祭地夏以建寅祀天七月祭地【祭法夏禘黄帝而郊鲧殷禘喾而郊防】　周礼典瑞四圭有邸以祀天注夏正郊天也　大宗伯以苍璧礼天注礼天以冬至谓天皇大帝在北极者　□祀大神帅执事而卜日
</div>
    <div class="pagination">
<a href="玉海_page135.html">上一页</a><span>...</span><a href="玉海_page131.html">131</a><a href="玉海_page132.html">132</a><a href="玉海_page133.html">133</a><a href="玉海_page134.html">134</a><a href="玉海_page135.html">135</a><span class="current-page">136</span><a href="玉海_page137.html">137</a><a href="玉海_page138.html">138</a><a href="玉海_page139.html">139</a><a href="玉海_page140.html">140</a><a href="玉海_page141.html">141</a><span>...</span><a href="玉海_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
