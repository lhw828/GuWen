<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 317 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 317 页/共 320 页</h1>
    <div class="content">　　原诗古诗曰庭前有竒树上有悲鸣蝉　梁简文帝聴早蝉诗曰草歇鶗鸣初蝉思落花后乍饮三危露时防五官栁庄书哂鹏翼卫赋宜螓首桂树可淹留勿谓山中久　沈约聴蝉鸣应诏诗曰轻生宅园籞复得栖嘉树岂敢擅洪枝轻条遭所遇叶密形易扬风廻响难住禇澐赋得蝉诗曰避雀芳枝里飞空华殿曲天寒响
　　屡嘶日暮声逾促繁吟如欲尽长韵还相续饮露非表清轻身易知足　范云咏早蝉诗曰生随春氷薄质与秋尘轻端緌挹宵液飞音承露清　萧子范后堂聴蝉诗曰试逐防风逺聊随夏叶繁轻飞避楚雀饮露入吴园流音绕丛藿余响切髙轩借问邉城客伤情寜可言后梁沈君攸惊早蝉诗曰日暮野风生林蝉节鸣
　　望枝疑数处寻空定一声地幽吟不断叶动噪羣惊独有河阳令偏嫌秋翅轻　陈张正见赋得寒树晩蝉疎诗曰寒蝉噪杨栁朔吹犯梧桐叶迥飞难住枝残影共空声疎饮露后唱絶断弦中还因揺落处寂寞尽秋风又秋蝉喝栁诗曰秋雁写遥天园栁集惊蝉竞噪长
　　枝里争飞落木前风髙知响急树近觉声连长杨流喝尽讵识蔡邕　刘删咏蝉诗曰声流上林苑影入侍臣冠得饮旻天露何辞髙栁寒　江总咏蝉诗曰白露凉风吹朱明落照移鸣条噪林栁流响遍台池忖声如易得寻忽却难知　隋王由礼赋得髙栁鸣蝉诗曰园栁吟凉久嘶蝉应序惊露下緌恒湿风髙翅转轻叶疎飞更迥秋深响自清何言枝里翳遂入蔡琴声　顔之推聴鸣蝉篇曰聴秋蝉秋蝉悲非一处细栁髙飞夕长杨明月曙历乱起秋声参差搅人虑单吟如转箫羣噪学调笙乍飘流曼响多含断絶声垂隂自有乐饮露独为清短緌何足贵薄羽不羞轻螗蜋翳下偏难见翡翠竿头絶易惊容止由来桂林苑无事淹留南斗城城中帝王里金张及许史权势热如汤意气喧成市劒影奔星落马色浮云起鼎俎陈龙鳯金石谐宫征关中满季心闗西饶孔子讵用虞公立国臣谁爱韩王游说士红顔宿昔同春花素鬓俄顷变秋华中肠自有极那堪教作转轮车　卢思道聴鸣蝉诗曰聴鸣蝉此聴悲无极穷嘶玉树里羣噪金门侧长风送晩声清露供朝食晩风朝露实多宜秋日髙鸣独见知轻身蔽数叶哀鸣抱一枝流乱罢还续酸伤合更离暂聴别人心即断才闻客子泪先垂故乡已超忽空庭正芜没一夕复一朝坐见凉秋月河流地从来崄峭路于今不可越红尘早敝陆生衣明镜空悲潘掾发长安城里帝王州鸣钟列鼎自相求西望渐台临太液东瞻甲观距龙楼说客恒持小冠出越使常怀寳劒游学仙未成便尚主防源不见已封侯冨贵功名本多豫繁华轻薄尽无忧讵念嫖姚嗟木梗谁忆田单倦土牛归去来青山下秋菊离离日堪把独焚枯鱼宴林野终成独校子云书何如还驱少游马　唐太宗赋得弱栁鸣秋蝉诗曰散影玉阶栁含翠隐鸣蝉微形藏叶里乱响生风前　虞世南秋蝉诗曰垂緌饮清露流响出疎桐居髙声自逺非是借秋风　李百药咏蝉诗曰清心自饮露哀响乍吟风未上华冠侧先惊翳叶中　増骆賔王在狱咏蝉曰西陆蝉声唱南冠客思侵那堪黝鬓影来对白头吟露重飞难进风多响易沈无人信髙洁谁为表予心　又秋蝉诗曰九秋行已暮一枝聊暂安隐榆非谏楚噪栁异悲潘分形妆薄鬓镂影饰危冠自怜疎影断荒林夕吹寒卢照邻赋得含风蝉诗曰髙情临爽月急响送秋风独有危冠意还怜衰鬓同　张九龄和崔黄门寓直夜聴蝉诗曰蝉嘶玉树枝向夕惠风吹幸入连宵聴应縁饮露知思深秋欲近声静夜相宜不是镂金饰清香徒尔悲　司空曙新蝉诗曰今朝蝉忽鸣迁客若为情便觉一年老能令万感生微风方满树落日稍沈城为问同怀者凄凉聴几声　耿湋溪馆聴蝉诗曰髙树多凉吹疎蝉足断声已催居客感更使别人惊晩夏犹知急新秋别有情危湍和不似细管学难成当斆附金重无贪曜火明青林四面落白髪一重生向夕音弥励迎风翼更轻单嘶出迥树余响思空城嘒唳松间坐萧寥竹里行如何长饮露髙洁未能名　又聴早蝉歌曰蝉鸣兮夕曛声和兮夏云白日兮将短秋意兮已满乍悲吟兮欲长犹嘶涩兮多断风萧萧兮转清韵嘒嘒兮初成依婆娑之古树思辽落之荒城闲院支颐深林倚策独惆怅而无语鬓星星而已白　戴叔伦画蝉诗曰饮露身何洁吟风韵更长斜阳千万树无处避螳蜋　白居易答梦得闻蝉见寄诗曰开缄思浩然独咏晩风前人貎非前日蝉声似去年槐花新雨后柳影欲秋天聴罢无他计相思又一篇　又六月三日夜闻蝉诗曰荷香清露坠栁动好风生微月初三夜新蝉第一声乍闻愁北客静聴忆东京我有竹林宅别来蝉再鸣不知池上月谁拨小船行　又早蝉诗曰月出先照山风生先动水亦如早蝉声先入闲人耳一闻愁意结再聴乡心起渭上新蝉声先聴浑相似衡门有谁聴日暮槐花里　元稹始闻夏蝉诗曰徂夏暑未晏蝉鸣景已曛一聴知何处髙树但侵云响悲遇衰齿节谢属离羣还忆郊园日独向涧中闻　李白诗曰秋蝉号阶轩感物忧不歇卢仝新蝉诗曰泉溜潜幽咽琴鸣乍徃还长风剪不断还在树枝间　贾岛病蝉诗曰病蝉飞不得向我掌中行折翼犹能薄酸吟尚极清露华凝在腹尘防误侵睛黄雀兼鸢鸟俱怀害尔情　李商隐闻蝉诗曰本以髙难饱徒劳恨费声五更疎欲断一树碧无情薄宦梗犹泛故园芜已平烦君最相警我亦举家清　项斯闻蝉诗曰动叶复惊神声声断续匀坐同来聴者俱是未归人一棹三湘浪单车二蜀尘伤秋各有日未可念因循方干聴新蝉寄张昼诗曰细声频断续审聴亦难分
　　髣髴应移处从容却不闻兰栖朝咽露树隐暝吟云莫遣乡愁起吾怀秪似君　唐彦谦夜蝉诗曰翠竹髙梧夹后溪劲风危露雨凄凄那知北牖残灯暗又送西楼片月低清夜更长应未已逺烟寻断莫频嘶羇人此夕如三歳不整寒衾待曙鸡　李咸用早蝉诗曰门柳不连野乍闻为早蝉游人无定处入耳更应先暂黙斜阳雨重吟逺防烟前年湘竹里风激绕离筵　于邺咏蝉诗曰江头一声起芳歳已难留聴此髙林上遥知故国秋应催风落叶似勧客回舟不是新蝉苦年年自有愁沈鹏寒蝉树诗曰一叶初飞日寒蝉益易惊入林慙
　　织细依树愧身轻大干时容息乔枝或借鸣心由余露净响为逐风清忝有翩翾分【一作翼】应怜嘒唳声不知微薄影早晩挂緌缨　刘兼新蝉诗曰齐女幈帏失旧容侍中冠冕有芳踪翅翻晩鬓寻香露声引秋丝逐逺风旅馆聴时髭欲白戍楼闻处叶多红只知送恨添愁事谁见凌霄羽蜕功　陆咏蝉诗曰只凭风作使全仰栁为都一腹清何甚双翎薄更无伴貂金置影并雀画成圗恐是千年恨偏令落日呼　宋苏轼咏蝉诗曰蜕形污浊中羽翼便嬛好秋来寂不闻已抱寒茎槁杨万里聴蝉诗曰一只初来报早秋又添一只説新愁两蝉对语双垂栁知鬪先休鬪后休　又曰一殻空空纸样轻风前却有许多声叫来叫去浑无事叫到诗人白髪生　又曰说露谈风有典章咏秋吟夏入宫商蝉声无一添烦恼自是愁人枉断肠　又曰罪过渠侬商略秋从朝至暮不曽休莫嫌入夜还休去自有寒蛩替说愁　张耒诗曰鸣蜩嘒髙风逮夜且复静　林景熙闻蝉诗曰近交纸薄云翻手旧梦冠空雪满顚却忆画船曽聴处夕阳髙栁断桥邉　金党怀英咏蝉诗曰槁壤隂潜罢转丸飘飘便作饮风仙幽藂何处拳枯蜕别树还来续断弦小院日长清梦觉空庭人静绿隂圎无情物化谁能料触拨羁怀一慨然　周昻闻蝉诗曰冥机辞委蜕天籁发幽嘶迥露増晨洗清风借晩携暂成千里隔还作一枝低客思饶相触愁时故不齐　元马臻闻蝉诗曰短翼含风薄似秋一声声夕阳愁年年古栁官塘路催得行人白尽头　陈栎晩蝉诗曰秋早梧桐飐晩风鸣蝉无数树隂中斜阳似假渠声势只是斜阳不久红　明周宪王有炖秋蝉诗曰败栁疎林寄此生凉时不似热时鸣蜕形先觉金风动轻翼偏嫌玉露清抱叶常如经雨态过枝犹咽寒声桑间此际螵蛸老游息安闲莫漫惊　髙启始闻夏蝉诗曰翾翾才得蜕咽咽未成喧翳叶谁能见南风绿绕轩乍惊变节物还念别郊园何待当秋聴方令覊思繁　张羽闻蝉诗曰村园夏雨歇众绿隂已成髙斋掩昼寂新蝉今始鸣嘈嘈断更续嘒嘒逺还轻响悲逐凉吹欢谢引离情属耳念已集感物襟易盈烦聒方自此稍待秋林清又聴蝉曲曰黄莺紫燕寂无喧新声最好是闻蝉栖烟初噪如喧籥吸露才停似断弦乍向风前闻杳袅营营嘈嘈鸣不了断续能牵客梦长凄凉解动羁愁早一番蜕脱已身轻最是居髙韵更清莫道转丸秽壤底冠緌还此侍臣荣长乐宫中百鸟静十二帘开漏方永忽向上林翻下苑多少蛾眉倚防聴隋堤千树栁如烟无情偏向斜阳天切切自将亡国恨凄凄欲共路人言蝉声到处何曽别人心聴来有悲恱何如一枕北窻眠喧寂都忘闻见絶　王翰和黄体方伴读新蝉诗曰满地残花过雨天槐隂庭院响新蝉轻敲金奏当牎外闲拨银筝向枕边晓露吸残青草岸晩风吹出绿杨烟家山深处林亭好曽被繁声聒醉眠　谢榛咏蝉诗曰弱翅凌晨动繁声向夕流不知风露里还得几何秋
　　原赋后汉蔡邕蝉赋曰白露凄其下降秋风肃以晨兴声嘶嗌以沮败体枯燥以氷凝虽期运之固然独潜类乎太隂要明年之中夏复长鸣而扬音　曹大家蝉赋曰伊黝虫之防陋亦摄生于天壤当三秋之盛暑陵髙木而流响融风被而来游商飇厉而化徃　魏曹植蝉赋曰惟夫蝉之清素兮潜厥类乎太隂在炎阳之仲夏兮始游豫乎芳林实淡泊而寡欲兮独怡乐而长吟声噭噭而弥厉兮似贞士之介心内含和而弗食兮与众物而无求栖乔枝而仰首兮潄朝露之清流隐柔桑之稠叶兮快啁号以遁暑苦黄雀之作害兮患螳蜋之劲斧冀髙翔而逺托兮毒蜘蛛之网罟欲降身而卑窜兮惧草虫之袭予免众艰而弗获兮遥迁集乎官宇依名果之茂防兮托修干以静处有翩翩之狡童兮步容与于园圃体离朱之聦视兮姿才捷于猕猿条罔叶而不挽兮树无干而不縁翳轻躯而奋进兮跪侧足以自闲恐余身之惊骇兮睛曽睨而目连持柔竿之冉冉兮运微粘而我纒欲翻飞而愈滞兮知性命之长捐乱曰诗叹鸣蜩声嘒嘒兮盛阳则来太隂逝兮皎皎贞素侔夷节兮帝臣是戴尚其洁兮　晋明帝蝉赋曰寻长枝以陵髙静无为以自寜邈焉独处弗累于情在运任时不虑不营　温峤蝉赋曰饥噏晨风渴饮朝露　陆士龙寒蝉赋曰昔人称鸡有五德而作者赋焉至于寒蝉才齐其羙独未思之而莫斯述夫头上有緌则其文也含气饮露则其清也黍稷不享则其廉也处不巢居则其俭也应守节则其信也加以冠冕则其容也君子则其操可以事君可以立身岂非至德之虫哉伊寒蝉之感运近嘉时以游征含二仪之和气禀乾元之清灵体贞粹之淑质吐□□之哀声容丽蜩螗声羙宫商飘如飞鸿之遭惊风眇如轻云之丽太阳尔乃振修緌以表首舒轻翅以迅翰挹朝华之坠露含烟煴以夕餐望北林以鸾飞集樛木而龙蟠若夫歳聿云暮上天其凉感运悲声贫士含伤或歌我行永久或哀之子无裳原思叹于蓬室孤竹吟于首阳不衔草以秽身不勤身以营巢志髙于鸤鸠节妙乎鸱鸮附枯枝以永处倚峻林之迥条乃缀以缁冕増成首饰映华虫于朱衮表馨香乎明德　傅咸黏蝉赋曰樱桃为树则多隂为果则先熟有蝉鸣焉聊命黏取退惟当蝉之得意于斯树不知黏之将至亦犹人之得意于冨贵而不虞祸之将来也有嘉果之珍树蔚覆于我庭在赫赫之隆暑独肃肃而自清遂寓目以周览见鸣蜩于纎枝翳翠叶以长吟信厥乐之在斯茍得意于所欢曽徃黏之莫知匪尔命之遵薄坐偷安而忘危嗟悠悠之躭宠请兹览以自规又鸣蜩赋曰有嘒嘒之鸣蜩于台府之髙槐物处隂而自惨奚厥声之可哀秋日凄凄兮感时逝之若頽曷时逝之是感兮感年歳之我催孰知命之不忧咏梁木之有摧生世忽兮如寓求冨贵于不回且明明以在公唯忠谠之自与佚履道之坦坦登髙衢以自栖　孙楚蝉赋曰惟大化之广御何品数之多名当仲夏之始出据长条而悲鸣翼如罗纒形如枯槁终日不衔一粒激哀响之烦扰　傅休奕蝉赋曰羙兹蝉之纯洁兮禀隂阳之防灵含精粹之贞气兮体自然之妙形潜幽昭于后土兮虽在秽而愈馨经靑春而未育兮当隆夏而化生忽神蜕而灵变兮奋轻翼之浮征翳密叶之重防兮噪闲树之肃清縁长枝而仰观兮吸渥露之朝零泊无为而自得兮聆商风而和鸣声嘒嘒以清和兮遥自托乎兰林嗟羣吟以近唱兮似箫管之余音清激畅于遐迩兮时感君之丹心　宋顔延之寒蝉赋曰始萧瑟以攒吟终婵媛而孤引越客发度漳之歌代马怀首燕之信不假緌于范冠岂镂体于人爵折清飇而不沦团髙木以飘落　陈禇玠风里蝉赋曰有秋风之来庭于髙栁之鸣蝉或孤吟而暂断乍乱响而还连垂黝緌而嘶定避黄雀而声迁愁人兮易惊静聴兮伤情聴蝉兮靡倦更相和兮风生终不校树兮寂寞方复饮露兮光荣増唐马吉甫蝉赋曰应律初蝉含生自然其声嘒嘒其翼翩翩参万物之动植随四序之回旋避啼鸎于春后伴鸣蛩于秋前亷而有德静而无累逸豫攸安沉吟斯慰体素质而标俭养清心而拔萃食不求粒虽黍稷而非珍栖不择林纵梧桐而何贵暨夫三危露结四野云平苍茫日暮爽朗天明托髙枝以庇影窜密叶以流声匝池台之响亮洞岩壑之清泠羣吟则少惧孤引则多惊避雀飞急迎风翅轻饰鬓裁新様圗冠有旧名虽屈螳蜋之斧终齐鹏鷃之情　萧颖士聴早蝉赋曰清商兮暮急白露兮朝湿伊寒蝉之早闻知凉风之初入散乱揺飏翛寥歘吸前声未尽后响仍及迩层檐而惊归向茂树而遥集　魏炤蜩甲赋曰覩遗迹于弃甲想能鸣之在耳空披腹心徒伏泥滓其内也既等混沌之无窍其外也何患螳蜋之利觜与绘事而均功齐木偶之所拟　左牢蝉蜕赋曰乍举轻躬初留具体薄翼而朝阳始照黝緌而宿露新洗才发响于林下已传声于涧底騐形有二责实无双啾啾而送恨蓬戸嘒嘒而添愁琐牎吟逺树于荒郊思盈秋野噪寒花于别浦韵绕晴江　李逺赋曰据险形柔拏空股战方疑乎蠖屈终类于龙变洞胷逹腋玲珑而素甲皆虚洁已全身辉赫而黝光已遍俄分曙色似遇良时便有凌空之意还生去故之悲嘒嘒而频迁碧树凄凄而若纺寒丝响绕晴云传楚岸之风逺声催晩景怨陶家之桞衰　宋欧阳修鸣蝉赋曰爰有一物鸣于树颠引清风以长啸抱纎柯而永叹嘒嘒非管泠泠若弦裂方号而复咽凄欲断而还连吐孤韵以依律合五音之自然吾不知其何物其名曰蝉岂非因物造形能变化者耶出自粪壌慕清虚者耶凌风髙飞知所止者耶嘉木茂树喜清隂者耶呼吸风露能尸解者耶绰约双鬓修婵姢者耶其为声也不乐不哀非宫非徴胡然而鸣亦胡然而止
　　原赞晋郭璞蝉赞曰虫之清洁可贵惟蝉潜蜕弃秽饮露恒鲜万物皆化人胡不然　梁昭明太子蝉赞曰兹虫清洁惟露是餐寂寞秋序咽哳夏阑岂伊不羙曜彼华冠
　　増序唐骆賔王在狱咏蝉诗序曰余禁所禁垣西是法曹防事也有古槐数株每至夕照低隂秋蝉疎引发声幽息有切尝闻岂人心异于曩时将虫响悲于前听嗟乎声以动容德以象贤故洁其身也禀君子达人之髙行蜕其皮也有仙都羽化之灵姿时而来顺隂阳之数应节为变审藏用之机有目斯开不以道昏而昧其视有翼自薄不以俗厚而易其真吟乔树之防风韵资天纵饮髙秋之坠露清畏人知仆失路艰虞遭时徽纆闻蟪蛄之流声悮平反之已奏见螳蜋之抱影怯危机之未安感而缀诗贻诸知已庶情防物应哀弱羽之飘零道寄人知悯余声之寂寞
　　蝶一
　　原崔豹古今注曰蛱蝶一名野蛾一名风蝶江东谓之挞末色白背青者是也其有大如蝙蝠者或黒色或青班名曰鳯子一名鳯车一名鬼车生江南橘树间　増埤雅曰蛱蝶粉翅有须一名胡蝶尝见园蔬其叶有为蝶者三分二已蝶矣其一尚叶也　续古今注曰蜂蝶皆以须嗅须盖其鼻也【正字通其交以鼻】　原列子曰陵舄得郁栖则为乌足【此相合而生也】乌足叶为蝴蝶　増抱朴子曰髻孺背千金而逐蛱蝶　草木子曰化生者眼无窍惟有黒防而不能见蚕蝶之类是也　原捜神记曰朽苇为蛬麦为蝴蝶　増又曰麦之为蝴蝶也翼羽生焉眼目成焉心智存焉此自无知而化为有知而气易也又曰木蠧生虫羽化为蝶　酉阳杂俎曰白蛱蝶尺蠖茧所化也秀才顾非熊少时见郁栖中坏绿裙幅旋为蝶张周封言百合花合之泥其隙经宿化为大蝴蝶唐段公路北戸录曰岭表有鹤子草蔓花当夏时开形如飞鹤翅羽嘴皆全蔓上春生双虫食叶收入粉奁以叶饲之老蜕为蝶赤黄色女子收佩之令人爱恱号媚蝶　采兰杂志曰蛱蝶一名春驹　岭南异物志曰常有人游南海泊于孤岸有物如蒲帆飞过海将到舟舟人竞以物击之如帆者尽破碎堕地视之乃蛱蝶也海人去其翅足称之得肉八十斤噉之极肥羙　物类相感志曰唾津抹蝴蝶翅则当空髙飞　桂海虫鱼志曰鬼蛱蝶大如扇四翅好飞荔枝上黒蛱蝶大如扇橘蠧所化北人云真武蝉　鹤林玉露道藏经云蝶交则粉退　旧志云罗浮山有蝴蝶洞在云峰岩下古木丛生四时出防蝶世传葛仙遗衣所化
　　蝶二
　　原庄子曰昔庄周梦为蝴蝶栩栩然蝴蝶不知周也俄然觉则蘧蘧然周也不知周之梦为蝴蝶蝴蝶之为周周与蝴蝶必有分矣此谓物化　増开元遗事曰明皇春宴使宫中妃嫔各挿艶花帝亲捉粉蝶放之蝶所止者幸焉后太真专宠遂罢此戏　酉阳杂俎曰刘鲁封云滕王蛱蝶圗有名江夏斑大海眼小海眼村里来菜花子　唐叚公路北戸录曰卢肇尝说捉得一粉蝶如两手大上有散緑防丁香眼前翅头两画胭脂色后翅为燕尾分亦蝶之异也　又曰公路尝南行歴悬藤峡维舟饮水覩岩侧有一木五防初为丹青之树命仆采获一枝尚缀软蝶凡二十余个有翠绀镂者金眼者丁香眼者紫斑眼者黒花者黄白者绯脉者大如蝙蝠者小如榆荚者因登岸视之乃知木叶化焉　杜阳杂编曰穆宗皇帝殿前种千叶牡丹花始开香气袭人自是宫中毎夜即有黄白蛱蝶万数集于花间辉光照燿逹晓方去宫人竞以罗巾扑之无有获者帝令张罗于空中遂得数百于殿内纵嫔御追捉以为娱乐迟明视之则皆金玉也其状工巧无以为比内人争用绛缕绊其脚以为首饰夜则光起妆奁中其后开宝櫉覩金钱玉屑之内有蠕蠕者有为蝶者　桂苑丛谈曰咸通初有进士张绰者下第后多游江淮间有道术或人召饮若遂合意则索纸剪蛱蝶二三十枚以气嘘之成列而飞累刻以指收之俄皆在手见者求之即以他事为阻宋周密癸辛杂志曰杨昊字明之娶江氏少艾连嵗得子明之客死之明日有蝴蝶大如掌徘徊于江氏之傍竟日乃去及闻讣其蝶复来绕江氏饮食起居不置也盖明之不能割恋于少艾稚子故化蝶以归耳　又曰李铎【画墁录作李译】谏议知凤翔既卒有蝴蝶万数自殡所以至府宇蔽映无下足处府官吊祭接武不相辨挥之不开践踏成泥其大者如扇逾月方散　又曰杨大芳娶谢氏谢亡未殓有蝶大如扇其色紫褐翩翩自帐中徘徊飞集窻戸终日乃去　悬笥探曰吴郡施槃尝作蝴蝶诗曰莫怪东风多落魄三春应作探花郎正统已未果状元及第
　　蝶三
　　原入梦　戏园【上详蝶二庄子　古乐府歌词蛱蝶行蛱蝶之遨戏东园奈何卒逢三月飬子鷰接我苜蓿间】　木蠧生虫　叶化为蝶　増粉翅　玉腰【王操咏蝶诗香须粉翅暖争飞品物多情緫属伊上国万家风月夕梦魂频绕海棠枝　清异录温庭筠尝得一句曰蜜官金翼使徧告知识无人可属久之自聮其下曰花贼玉腰奴盖上指蜂下指蝶也】　蠧蜕蝝化【陆化书橘之虫大如小指首负特角身蹙蹙然类蝤蛴人或振触之辄奋角而怒气色桀骜一旦视之凝然弗食弗动明日视之则蜕为蝴蝶矣防黒韝苍分朱间黄腹填而椭緌纎且长又明日徃视则倚薄风露攀縁草木耸空翅轻瞥然而去噫秀其外类有文也嘿其中类有德也不明而游类洁也无嗜而食类廉也向使不知其为橘之蠧人谓从钧天帝居而来矣汉寔録右监门卫大将军许迁言臣奉命博州至博平县戴村有蝝弥亘数里一夕并化蝶飞去】　如燕　随蜂【六朝録刘子卿居庐山有五防双蝶来游花上其大如燕夜间有二女子曰感君爱花间之物故来相谐君子岂有意乎子卿曰愿伸缱绻自是每旬一至者数年下见后刘孝绰诗】　过幔　穿花【杜甫诗娟姢戏蝶过闲幔　又穿花蛱蝶深深见】　傅粉窃香　宿花争絮【唐人咏蝶诗傅粉何郎全缟素窃香韩掾自轻狂　下见后林逋诗】　庄周梦　韩凭魂【上详蝶二庄子　山堂肆考俗传大蝶必成双乃梁山伯祝英台之魂又韩凭夫妇之魂皆不可晓】　滕王图本　谢逸诗名【潜确类书滕王元婴髙祖子工于蛱蝶王建宫词曰内中数日无呼唤搨得滕王蛱蝶圗　又宋谢逸有蝶诗三百首极佳有云江南日暖午风细频逐卖花人过桥时呼谢蝴蝶】　舞花丛　飘兰径【张易之诗蝶舞万花丛　韦应物诗晴蝶飘兰径】　依桨　绕篱【杜甫诗风蝶勤依桨　长孙佐辅诗绕篱野菜飞黄蝶】
　　蝶四
　　原诗古诗曰蝴蝶胡髙飞暮宿桑树间　梁简文帝咏蝶诗曰空园暮烟起逍遥独未归翠鬛藏髙栁红莲拂水衣复此从风蝶双双花上飞寄语相知者同心终莫违　刘孝绰咏素蝶诗曰随风绕緑蕙避雀隐青薇映日忽争起因风乍共归出没花中间参差叶际飞芳华幸勿谢嘉树欲相依　徐昉赋得蝶依草应令诗曰秋园花落尽芳菊数来归那知不梦作眠觉也恒飞　増李镜逺蛱蝶行曰青年已布泽微虫应节欢朝出南园里暮依华叶端菱舟追或易风池渡更难羣飞终不逺还向玉阶兰　唐李商隐咏蝶诗曰飞来绣户隂穿过画楼深重傅秦台粉轻涂汉殿金相兼惟柳絮所得是花心可要凌孤客邀为子夜吟　又蝶诗曰孤蝶小徘徊翩翾粉翅开并应伤皎洁频近雪中来　又蝶诗曰叶叶复翻翻斜桥对侧门芦花惟有白栁絮可能温西子防遗殿昭君觅故邨年年芳物尽来别败兰荪　又咏蝶诗曰初来小院中稍与琐闱通逺恐芳尘断轻忧艶雪融只知防浩露不觉逆尖风回首双飞燕乗时入绮栊　又咏蝶曰长眉画了绣帘开碧玉行收白玉台为问翠钗钗上凤不知香颈为谁回　又诗曰寿阳公主嫁时妆八字宫眉捧额黄见我佯羞频照影不知身属冶游郎　又诗曰广陵台畔日光斜万古贞魂倚暮霞莫许韩凭为蛱蝶等闲飞上别枝花　王建晩蝶诗曰粉翅嫩如水绕砌乍依风日髙山露解飞入菊花中李贺謡俗曰上林蝴蝶小试伴汉家君飞向南城去
　　误落石榴裙　韩偓诗曰鳯子轻盈腻粉腰　郑谷赵林郎中席上赋蝴蝶曰防艶复寻香似闲还似忙暖烟沈蕙径微雨宿花房书幌轻随梦歌楼悮采妆王孙深属意绣入舞衣裳　罗隐蝶诗曰汉王刀笔精写尔逼天生舞巧何妨急飞髙所恨轻野田黄雀虑山馆主人情此物那堪作庄周梦不成　卢频蛱蝶行曰东园宫草绿上下飞相逐君恩不禁春昨夜花中宿　李建勲蝶诗曰粉蝶翩翩若有期南园长是到春归闲依栁参差起困傍桃花独自飞潜被燕惊还散乱偶因人逐入帘帏晩来欲雨东风急回看池塘影渐稀　宋孔平仲蝴蝶行曰蝴蝶飞渡河来河北花已落河南花正开盈盈采花女扑打还家去推身飞入粉奁中芳草绵绵旧时路　晏殊蛱蝶诗曰莺欲绵蛮栁欲隂露丛烟蕚恣搜寻那将两翅轻涂粉绕遍千花百卉心　宋祁诗曰扑粉曽过宋玉墙一生身计托羣芳不湏长结东风愿秋菊春兰各有香　王安石蝶诗曰翅轻于粉薄于缯长被花牵不自胜若信庄周尚非梦岂能投死为韩凭　黄庭坚蝶诗曰蝴蝶双飞得意偶然毕命网罗羣蚁争收坠翼防勲归去南柯　苏轼鬼蝶诗曰双眉卷铁丝两翅晕金碧初来花争妍忽去鬼无迹　范成大秋日田园诗曰橘蠧如蚕入化机枝间垂茧似蓑衣忽然蜕作多花蝶翅粉才干便学飞　陆游窻下戏咏曰何处轻黄双小蝶翩翩与我共徘徊绿隂芳草佳风月不是花时也解来　杨万里观物化诗曰蝴蝶新生未解飞须拳粉湿睡花枝后来借得风光力不记如痴似醉时　李方叔秋蝶诗曰粉蝶尔何知秋深尚戏飞怜渠迷节物犹若弄春晖露叶今非昔霜丛畴可依篱边菊无几薄命寄余菲　林逋蝶诗曰细眉双耸敌秋毫冉冉芳园日几遭清宿露花应自得暖争风絮欲相髙情人没后魂犹在傲吏齐来梦亦劳闲掩遗编若堪恨不并香草入离骚　元贡师泰新蝶诗曰杏树生香蠧化成向人飞下不胜情寒辞薄翅犹黏粉暖溢柔须始弄晴燕舞盘中嫌露重鸎歌扇厎避风轻春闺未解南华梦乞与滕王为写生　陈樵诗曰禁籞名园信所之深红腻紫共春晖人疑落叶有生色我道飞花上故枝掌上艳姬垂袖舞屋头故吏窃香归花中只许秦宫活未必庄生入梦思　郑元祐花蝶謡曰花魂迷春招不归梦随蝴蝶江南飞碧粉香酣不起卧帖芳茵唾鉊水痴娥眼娇错惊顾解裙戏扑沾零露折钗搔首笑相语阿谁芳心同栩栩頺云流光空影寒冰波缄恨嗁阑干　马臻蝶诗曰曽随秦女踏青阳几被鸎捎出建章芳草梦寒迷碧色杏花雨细宿红香粉凝薄翅春无力恨入修眉晩断肠寄语莫寻歌舞处五侯门第有髙墙明杨基秋日舟中见蝶诗曰趂暖戏晴川依人上画
　　船粉销烟翅薄香冷露须拳野菜疎篱外山花小迳邉夜深桃李梦犹在绮罗筵　刘涣秋蝶诗曰欲歇还休却又飞芙蓉叶厎恋秋晖自知翅粉浑销尽羞近尊前舞女衣　瞿佑残蝶诗曰飞鸟曽闻载鬼车粉香何事亦随邪伤生不惜身投火抵死犹将命乞花望帝精灵枝上血韩凭魂魄墓前沙一般有恨难消灭梦里相逢更可嗟














　　御定渊鉴类函卷四百四十五
<子部,类书类,御定渊鉴类函>
　　钦定四库全书
　　御定渊鉴类函卷四百四十六
　　虫豸部二【蜻蜓　螳蜋　螽斯　络纬蜂　果臝　蝇】
　　蜻蜓一
　　増尔雅曰蜻蜓一名虰蛵一名负劳　说文曰一名桑根　尔雅翼曰鄱阳人呼为江鸡　方言注曰蜻蜓谓之蝍蛉淮南人又呼防蛜　吕览注曰一名白宿　陶隐居曰一名诸乘有赤黒青黄不同　淮南子曰水虿为矛□务蜻蜓也　古今注曰蜻蜓一名青亭一名蝴蜨色青而大是也小而黄者曰胡梨一曰胡离小而赤者曰赤卒一曰绛驺一曰赤衣使者好集大水上亦名为赤弁丈人　又曰绀蜨一曰蜻蛉似蜻蛉而色黝绀辽东人呼为绀幡亦曰童幡亦曰天鸡好以七月羣飞暗天海边夷貊食之谓海中青虾化为之也　博物志曰五月五日埋蜻蜓头于西向戸下【埤雅作正中门】至三日不食则化成真青珠　战国防曰庄辛谓楚庄曰不见
　　夫蜻蜓飞翔乎天地之间仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也
　　蜻蜓二
　　増吕览曰海上之人有好蜻蜓者每居海上游蜻之至者百数而不止前后左右尽蜻也终日玩之而不去其父告之曰闻蜻皆从汝居取而来吾将玩之明日之海上而蜻无至者矣　尸子曰楚庄王命飬由基射蜻蛉曰吾愿生得之飬由基援弓射之拂左翼　东方朔别传曰上置蜻蜓盖下罗诸数家独使朔易对曰冯翊冯翊六足四翼头如珠尾正直长尾短项是非勾蒌即蜻蛚上善赐帛十疋　潜确类书曰唐天祐末歳蝗虫生地穴中生讫则众蝗虫衔其足翅而曳出帝谓蝗曰予何罪食予苖遂化为蜻蜓　清异录曰后唐宫人或网获蜻蜓爱其翠薄遂以描金笔涂翅作小折枝花金线笼贮养之尔后上元卖花者取象为之售于游女
　　蜻蜓三
　　増饮露【埤雅蜻蜓饮露六足四翼其翅轻薄如蝉昼取蚊防食之遇雨即多好集水上款飞尾端亭午则停名之曰蝏以此】　防水【本草防编蜻蛉乃水虿所化水虿既化蜻蛉蜻蛉相交还于水上附物散卵复生水虿而化焉或曰蜻蛉贴水飞时以尾蘸水中人知其防水不知其防水者乃生子也或曰稻田间青虫所化一种最大者呼为马大头】　埋头【感应经司马彪庄子注云童子埋蜻蜓之头不食而舞曰此将为珠人笑之】　食尾【蜻蛉飞无所食则自食其尾食愈甘则尾愈尽而死】
　　蜻蜓四
　　増诗唐韩偓蜻蜓诗曰碧玉眼睛云母翅轻于粉蜨瘦于蜂坐来近拂波光舞又是殷勤为蓼丛　杜甫诗曰防水蜻蜓款款飞　又曰蜻蜓立钓丝
　　螳蜋一
　　原尔雅曰不过蟷蠰也其子蜱蛸【一名蟭蟷蠰卵也】莫貈蟷蜋蛑【有斧虫也】　又曰江东人呼为石蜋　方言曰螳蜋谓之髦或谓之虰或谓之□□　尔雅正义曰螳蜋深秋乳子至夏初乃生　广雅曰芊芊龁肱螳蜋也　礼月令曰仲夏之月螳蜋生【増埤雅广要是月升隂始起杀虫应而生焉生亦百子如螽斯云】原礼记郑注曰螳蜋螵蛸母也王瓉问曰尔雅云莫
　　貈螳蜋同类物也今沛鲁以南谓之蟷蠰三河之域谓之螳蜋燕赵之际谓之食厖齐济以东谓之马敫然多名其子则同云螵蛸是以注云螳蜋螵蛸母也　増易通系卦曰螳蜋抟蝉之虫乘寒而杀物自隐蔽而有所害捕抟之象也　周书时训曰芒种之日螳蜋生是谓隂息　庄子曰螳蜋怒臂以拒车辙不知不胜任也是才之羙者也　范子计然曰螵蛸出三辅上价三百髙诱淮南子注曰螳蜋世谓之天马以其首奋臂颈长而身轻其行如飞有马之象　扬雄輶轩絶代语曰兖豫间谓螳蜋为拒斧　酉阳杂俎曰螵蛸俗呼为野狐鼻涕　蠡海集曰螳蜋蚱蜢色绿而不鸣者螳蜋有怒攫之势专食生虫其气已散为杀气蚱蜢性卑潜于草间隂胜故皆不鸣
　　螳蜋二
　　原韩诗外传曰齐庄公出猎有螳蜋举足将搏其轮问御曰此何虫对曰此螳蜋也为虫知进而不量力而轻就敌公曰此为天下勇虫矣廻车避之勇士归之焉増吴越春秋曰吴王夫差将伐齐太子友欲因讽谏以激于王曰适従后园闻秋蝉之声往而観之秋蝉登髙树自以为安不知螳蜋超枝縁条曳腰耸距举吻欲哺也螳蜋贪心务进志在有利不知黄雀盛縁茂林徘徊枝叶欲啄螳蜋也　原庄子曰庄周游雕陵之樊睹一异鹊自南方来者翼广七尺目大运寸感周之颡而集于栗林【感触也】周曰此何鸟哉翼殷不游【殷曲大也】目大不覩【不见人者】褰裳躩歩【疾行也】执弹而留之睹一蝉方得美防而忘其身螳蜋执翳而搏之见得而忘其形异鹊从而利之见利而忘其真庄周怵然曰物固相累二类相召也捐弹而反走虞人逐而谇之　増宋王巩闻见近録曰史朝请琳云其舅张仲元患风痹平生饵桑螵蛸圎及死口中有黒气出户数丈视之螵蛸无数
　　螳蜋三
　　増捕蝉【埤雅广要螳蜋捕蝉而食执木叶以自蔽蝉将去而未飞为之一前一却】　当辙【详上庄子又古檄云以螳蜋之斧御隆车之队】　执翳隐形【埤雅云螳蜋所执之翳可以蔽形盖其所执之叶既得蝉则弃之而俗谓人得之可以隐形也】　含气生火【类仲云螳蜋之气含之生火】勇虫【详韩诗外传】　斫父【说文螳蜋一名斫父】
　　螳蜋四
　　原赋晋成公绥螳蜋赋曰仰乃茂隂俯縁条枝冠角峩峩足翅岐岐寻乔木而上缀従蔓草而下垂戢翼鹰峙延颈鹄望推翳徐翘举斧髙抗鸟伏蛇腾鹤击隼放俯飞蝉而奋猛临蟪蛄而逞壮距车轮而轩翥固齐侯之所尚乃有翩翩黄雀举翮髙挥连翔枝干或鸣或飞覩兹螳蜋将以疗饥厉觜胁翼其往如归　増唐陈硎螳蜋拒辙赋曰舍鸣蝉而莫捕蔑黄雀而不知斯谓豺狼之不若念虺蜴而何为
　　原賛晋郭璞螳蜋賛曰螳蜋飞虫挥斧奋臂当辙不廻勾践是避勇士致毙厉之以义
　　螽斯一
　　増尔雅曰螽丑奋　毛诗曰螽斯羽【相比而起也】诜诜兮螽斯羽薨薨兮【羣飞声】螽斯羽揖揖兮【旣飞而敛羽也】　又曰五月斯螽动股【言斯螽股成而奋迅也】　草木疏曰螽斯蝗类色靑长角长股股鸣者也　蔡邕月令曰螽类乳于土中深埋其卵江东谓之蚱蜢　列子曰力折春螽之股【盖春时尚弱也】埤雅曰螽斯虫之不妬者一母百子故诗以为予孙
　　众多之况一名春黍亦或谓之春箕或曰似蝗而小股黒有文五月中以两股相切作声闻数歩者是字从冬冬终也至冬而终故谓之螽【山堂肆考有一种名土螽又名土□似蚱蜢而细长锐头青翼能飞能跳飞不甚逺人执其两股能动揺其身如女人织然故又名织绢娘】　蠡海集曰蚱蜢性卑潜于草间隂胜也故不鸣　倦游杂录曰岭南人号草螽曰茅虾常食之
　　螽斯二
　　増续异记曰徐邈晋孝武帝时为中书侍郎在省直左右人恒觉邈在帐内与人语有旧门生一夕伺之无所见天微明瞥観一物从屏风里飞出直入前铁镬中乃逐视之惟见镬中菖蒲根下有大青蚱蜢虽疑此为魅而古来未闻但摘除其两翼至夜遂入邈梦云为君门生所困徃来道絶邈得梦甚凄惨门生知其意微发其端邈初不即道后徐语曰我始入直便见一青衣女子从前度作两髻姿色美甚聊试挑谑即来就已且爱之仍溺情亦不知其从何而至此兼告梦门生因具以状白亦不复追杀蚱蜢
　　络纬一
　　増诗正义曰络纬鸣懒妇惊　草木疏曰如蝗斑色毛翅数重其羽正赤六月中飞而振羽索索作声幽州人谓之蒲错　古今注曰莎鸡一名络纬一名纺纬【埤雅广要谓其鸣如纺纬也】　又曰一名促寒娘有青褐两种一名梭鸡一名络纬　蠡海集曰马之虫至秋而鸣秋之令金也虫色緑木也金木相轧以为声以两股击翼而鸣者金木傍击之谓也
　　络纬二
　　増诗宋谢灵运诗曰肃肃莎鸡羽　唐李白诗曰络纬秋啼金井阑　宋宋祁诗曰人间底事最堪恨络纬鸣时无妇惊　元郝经络纬诗曰牵牛风露满篱根淡月疎星夜未分灯下有人抛锦字机丝零乱不成文増词　张弼络纬词曰络纬不停声从昬直到明不成一丝缕徒负织作名蜘蛛声寂寂吐丝复自织织网网飞虫飞虫足充食事在力为不在声思之令人三叹息
　　蜂一
　　原尔雅曰蜂丑□【垂其腴也】土蜂【在地中作房者】木蜂【在树上作房】　广雅曰范蜂也　増埤雅曰蜂一名虿其字象形盖蜂类众多动以万计也　又曰黄蜂无蜜纎长其窠仰缀于屋衔漆以固其蒂隂阳在尾喜合末端有岐者牝锐者牡也　方言曰蜂燕赵之间谓之蠓螉或谓之蚴蜕【音幼恱】　扬雄輶轩絶代语曰其大而有蜜者曰壶蠭注穿竹木作孔者谓之笛师　毛诗曰莫予荓蜂自求辛螫原春秋潭潜巴曰朝有大蜂武士中蜂赤强黒不梁
　　【蜂有刺毒以扞难武士象也梁或为良】　韩诗外传曰稷蜂不螫而社鼠不熏非以稷蜂社鼠之神也其所托者然也故圣人求贤者以自辅　増张璠易注序曰蜜蜂以兼采为味列子曰纯雌其名稚蜂【正字通其黄色细腰腰仅相属不能为蜜曰稚蜂淮南子以为贞虫】　淮南子曰蜂房不容鹊卵小形不足以包大体也闗尹子曰圣人师蜂立君臣　原抱朴子曰鸡有专
　　栖之雄雉有擅泽之骄蚁有兼弱之智蜂有攻寡之计人相役御亦若是耳　増又曰昆仑山大蜂一丈其毒杀象　郁离子曰昔灵丘丈人之飬蜂也园有庐庐有守刳木以为蜂之宫其置也疎宻有行新旧有次坐有方牖有向视其生息调其暄寒以巩其架构如其生发蕃则析之寡则裒之去其蛛蟊蚍蝣狝其土蜂蝇豹夏无烈日冬不凝澌飘风吹而不揺淋雨沃而不渍其分蜜也分其赢而已矣不竭其力也丈人于是不出户而收其利　山海经曰火蜂其状如螽　束晳发记曰蜂食蜘蛛　隂阳变化录曰蜂每歳三四月则生黒色蜂名曰将蜂又名相蜂不能采花但能酿蜜盖无此蜂则蜜不成至七八月间尽死不死则羣蜂饥俗云相蜂过冬蜂族必空　原博物志曰人家飬蜂以木为器开小孔以蜜涂器捕三两蜂纳器中宿昔蜂飞出将伴来作蜜多少随歳丰俭　増又曰诸逺方山郡僻处出蜜蜡蜜蜡所着皆絶岩石壁余窠乃蜡着石不尽者有鸟形小于雀羣飞千数来至春都尽其处皆破如磨洗至冬蜂皆还洗处结窠如故　酉阳杂俎曰竹蜂出蜀中好于野竹上作窠窠如鸡子有蒂长尺许蜜皆绀色甘倍常蜜　又曰岭南有毒菌夜明经雨而腐化为巨蜂黒色喙若锯长三分余夜入人耳鼻　岭表録曰宣歙间人好食蜂儿状如蚕蛹而莹白大蜂结房于山林间其大如巨钟其中不知几百层村人采时必以草衣蔽身以捍毒螫后以烟火逼散蜂母然后攀援崖树断其根一扇有蜂儿五斗或二石三分之一翅足具矣即入盐酪炒之曝干以小纸嚢贮之寄入京洛以为方物元稹诗集曰蛒蜂类而大巢在褰鼻虵穴下故毒螫倍诸蜂虿中手足輙断落及心胷则圯裂用他蜂中人之方疗之不能愈巴人徃徃持禁以制之则差　投荒杂录曰南海有蜂生橄榄树上形类木叶有手足抱枝自附与叶无别南人取者先伐仆树叶凋落辨而取之用为媚药　鹤林玉露曰蜂交则黄退　搜采异闻录曰江南土蜂人不能识其穴往往以长纸粘于肉蜂见之必衔入穴乃蹑寻得之熏取其子　近峰闻畧曰蜂采百花俱置翅间及股间惟兰花则拱首入房以献于王物亦知兰之贵如此　西轩客谈曰蜂蝎之毒能螫人然其一螫则其毒甚锐再则渐减人得而加害矣故人之知勇贵乎慎所发　陈藏器曰诸飞虫着蜘蛛之网皆不能脱惟蜂不畏蜘蛛反擒而食之　一统志曰琼州临髙县毗邪山有神甚灵昔黎人叛神輙驱蜂御之官军乗胜追击至今庙祀焉
　　蜂二
　　増拾遗记曰周武王东伐纣夜济河时云明如昼八百之族皆齐而歌有大蜂状如丹鳯飞集王舟因以鸟画其旗翼日而枭纣名其船曰蜂舟鲁哀公二年郑人击赵简子得其蜂旗则其类也　原礼记曰郕人有其兄死而不为衰者闻子臯将为郕宰遂为衰郕人曰蚕则绩而蟹有匡范则冠而蝉有緌兄则死而子臯为之衰増洪范五行传曰秦昭王三十八年上郡大饥蜂食
　　田苖　谢承后汉书曰豫章严丰字孟侯为郡主簿太守贾萌欲诛王莽有飞蜂附萌车衡丰谏以为不详之徴萌不从果见杀　原葛仙翁别传曰仙公与客对食客曰食毕当请先作一竒戏时食未竟仙公曰诸公得无邑邑欲见乎即吐口中饭尽成飞蜂满屋或集客身莫不震肃但自不螫人耳良乆仙公乃张口见蜂皆飞还入口中成饭食之　増宣騐记曰元嘉元年建安郡山贼百余人掩破郡治遂入佛圗捜掠财寳先是诸供飬具别封置一室贼破户忽有蜜蜂数万头从衣簏出同时噬螫羣贼身首肿痛眼皆盲合先诸所掠皆弃而走　王隐晋书曰陶侃以袁谦为髙凉太守未至百余里浦中有蜜蜂蔽日而下谦船上明早进西南卒遇大风飞沙天地晦合不复得还浦遂没海中　酉阳杂俎曰东都龙门有一处天寳中北宗雅禅师于此建兰若一年中桐始花有异蜂声如人吟咏禅师谛视之具体人也但有翅长寸余禅师异之乃网取一焉置纱笼中意嗜梧花采花置其傍终日集于一隅微聆吁嗟之声忽有数人翔集笼外若相慰状又一日其类数百有乗车舆者其大小相称积于笼外语声甚细亦不惮人宻聴之有曰孔升翁为君筮不祥颇记无有曰君已除死籍又何惧焉有曰叱叱予与青桐君奕胜获琅玕纸数十幅君出可为扎星子词当为料理语皆非人世事终日而去禅师举笼放之因祝谢之次日有人长三尺黄罗衣歩虚止禅师屠苏前曰我三清使者上仙伯致意多谢指顾失所在　杜阳杂编曰贞元八年吴明国献鸾蜂蜜云其蜂之声有如鸾鳯而身被五彩大者可重十余斤为巢于深岩峻岭间大者占地二三亩国人采其蜜不过二三合如过度即有风雷之异久食之令人长寿顔如童子发白者应时而黒　唐阙史曰皇甫湜性急尝为蜂螫手指因大躁怒命臧获及里中小儿辈箕敛蜂窠购以善价俄顷出窠于庭命碎于杵臼绞取津液以酧所痛　玉壶清话曰丁文果善射覆宋太宗一日置一物急令射之果乃曰葩葩华华山中采花虽无官职一日两衙启之乃数蜂也　南墅闲居录曰苏子瞻尝言其祖光禄公云有一书生昼坐檐下见大蜂触网相螫久之俱堕地起视已化为小石矣书生异而收之因置衣中一日过市遇蛮贾数辈视书生愕眙揖曰愿见神珠笑而辞之戏以中石示之羣贾相顾喜曰此破雾珠蛮人至海上采珠寳常以雾暗为苦有此珠雾即自开因以寳货易之值数千缗　辽史曰防同四年神纛车有蜂窠成蜜史占之吉　明兴记曰太祖登极后命数星士徧行天下遇有年月日时与御诞同者以闻于某处得一人召问之村民也无以为生惟飬蜂十三窠每年割蜜自赡耳上曰是也朕有十三省布政汝有十三窠蜂大小不同统辖无异遂谓命不足信劳以酒食　泳化类编曰杨一清阁老致政后一日游镇江北固山下偶见羣蜂拥王出游遇鸷鸟攫杀羣蜂环守不去数日俱死乃令家伻瘗焉表其封曰义蜂塜亲作文祭之
　　蜂三
　　増应潮【埤雅广要蜂有两衙应潮其主之所在众蜂为之旋绕如卫诛罚徴令絶严有君臣之义　潜确类书朝衙毕方出采花暮衙毕方入房】　居台【又曰其王之所居疉积如台语曰蜂台言蜂居如台也】　垂芒【又曰蜂之毒在尾垂颖如锋故谓之蜂传曰蜂虿垂芒是也】　酿蜜【又曰采取百芳醸蜜其房如脾今谓之蜜脾旧说蜂之化蜜必取匽猪之水注之蜡房而后蜜成蜡者蜜之蹠也　潜确类书采花时一半守房一半分次拨发花少受罚每一百蜂往往有七十四房】　穿檐椽【山堂肆考郭璞云穿木蜂黒色似土蜂而大在人家檐椽间穿穴如刀锯所鑚能螫人】　投纸窓【禅灯录神瓉禅师见蜂子投窓纸求出师曰世界如许广濶不肯出鑚他故纸】　【正字通胡蜂黒色一名胡蜂一名】　蜚零【土蜂赤黒色最大即马蜂一名蜚零荆巴间呼为蟺蜂】　七里蜂【独蜂俗名七里蜂毒最猛人马被螫皆亡】　独脚蜂【出岭南似小蜂黒色一足连树根不能动五月采之方书治痈疽烧此蜂研末和油涂之良】
　　蜂四
　　原诗梁简文帝咏蜂诗曰逐风从泛漾照日乍依微知君不留眄衔花空自飞　増唐耿湋赋得寒蜂采菊蕊诗曰游飏下晴空防芳到菊丛帯声来蕊上连影在香中　元稹蛒蜂诗曰梨笑清都月【京开元观多棃花蜂】蜂游紫殿春构脾分部伍嚼蕊奉君亲翅羽颇同类心神固异伦安知人世里不有噬人人　孟浩然诗曰花蕊上蜂须杜甫诗曰花底山蜂逺趂人　罗隐咏蜂诗曰不论
　　平地与山尖无限风光尽被占采得百花成蜜后不知辛苦为谁甜　温庭筠诗曰蜜官金翼使【指蜂也】　黄鲁直诗曰王蜂衙退海潮上　又曰稚蜂趋衙供蜜课李商隐蜂诗曰沙苑华池烂漫通后门前槛思无穷宓妃腰细才胜露赵后身轻欲倚风红壁寂寥崖蜜尽碧帘迢递雾巢空青陵粉蜨休离恨长定相逢二月中宋苏轼收蜂蜜诗曰空中蜂队如车轮中有王子蜂中尊分房减口未有处野老解与蜂语言前人传蜜延客住后人秉艾催客奔布囊包裹閙如市坌入竹屋新具完小窓出入旋知路幽圃首夏花正繁相逢处处命俦侣共入新屋长子孙前年活计知尚浅蜜蜡未暇分上人明年少割助和药慙愧野老知利源　又诗曰只有荷蜂不愁雨蜡房仰卧万花枝　杨万里蜂儿诗曰蜜蜂不食人间仓玉露为酒花为粮作蜜不忙采花忙蜜成犹百花香蜜成万蜂不敢尝要输蜜国供蜂王蜂王未及享人已割蜜房老饕吏来捜我室老蜂无味只有滓幼蜂初化未成儿老饕火攻不知止既入吾室取我子　又诗曰燕衔芹根泥蜂缀花上蕊雨两股飞所取日能几调和露与英凝甘滑于髓天寒百虫蛰割房霜在七燕已成雏归蜂忧冻馁死乃见万物心多为造化使　谢翺咏蜂诗曰蛹黒春如翳寒厓举族悬扑香粘絮落采汗近僧禅聚暗移花幄分喧割蜜烟闲房无处着应架井泉边　真山民蜜蜂诗曰酿成百花脾聊尔了口腹人知口中甘谁料腹中毒　元李俊民蜂诗曰弄晴沾落絮帯雨防园花有课常输蜜无春不到衙　戴表元义蜂行曰山翁爱蜂如爱花山蜂营蜜如营家蜂营蜜成蜂自食翁亦借蜜禆生涯每当山蜂采花出翁为守闗司徼遮朝朝暮暮与蜂狎颇识蜂羣分等差一蜂最大正中处千百以次分来衙丛屯杂聚本无筭势若有制不敢哗东园春晴草木媚漫天蔽野飞横斜湏臾骈翼致隽永戢戢不翅输牛车似闻蜜成有所献俦类不得先摩牙重防覆卫自严宻虽有毒螫何由加一朝大蜂出不戒舂容靓饰修且姱蜻蜓忽来伺其怠搏击少坠遭虾蟇羣蜂仓皇迷所适谒走欲絶声呀呀求之不得久乃定复结一聚犹如麻我来访翁亲目睹搏髀不觉长咨嗟　明俞允文蜂诗曰春晴逢谷雨泛滥绕林篁逐醉萦轻袂纒花猎异香丛栖悬玉宇疉构隐金房灵化知何术神功寄药王
　　原赋晋郭璞蜜蜂赋曰嗟品物之蠢蠢惟贞虫之朋族有丛琐之细蜂亦防名于羽属近浮游于园荟逺翺翔乎林谷爰翔爰集蓬转颷廻纷纭雪乱混沌云頽景翳曜灵响迅风雷尔乃猿迷雀下林天井青松冠谷赤萝绣岭无花不纒无树不省吮琼液于悬峰吸赮津乎晨景于是廻鹜林篁经营堂窟繁布金房疉构玉室咀嚼华滋酿以为蜜自然灵化莫识其术散似甘露凝如割肪氷鲜玉润髓滑兰香百药湏之以谐和扁鹊得之而术良尔乃察其所安视其所托恒据中而虞难营翠微而结落徽号明于羽族阍卫固乎管籥诛戮峻于鈇钺招徴速乎羽檄集不谋而同期动不安而齐约増记宋王元之蜂记曰商于象和寺多蜂寺僧为予言之甚悉因问蜂之有王其状何若曰其色青苍差大于常蜂耳问胡以服其众曰王无毒不识其他问王之所处曰窠之始营必造一台其大如栗俗谓之王台王居其上日生子其中或三或五不常其后王之子尽复为王矣嵗分其族而去蜂之分也或团如罂或铺如扇拥其王而去王之所在蜂不敢螫失其王则溃乱不可向迩凡取其蜜不得多多则蜂饥而不蕃又不可少少则蜂惰而不作予爱其王之无毒似德又爱其王之子尽复为王似一姓一君上下有定分者也又爱其王之所在蜂不敢螫似法令之明也又爱其取之得中似什一而税也
　　果臝一
　　増埤雅曰果臝一名□螉一名蒲卢即今细腰土蠭好禁蜘蛛摙泥【摙力剪切运也】作房如并竹管取桑虫负之七日而化为子其祝声可聴法言曰祝之曰类我盖其音云也　庄子曰奔蜂不能化藿蠋注曰奔蜂小蜂也藿蠋豆间大青虫也蜾臝祝螟蛉而化之以才力之相当也奔蜂藿蠋能之乎　扬雄輶轩絶代语曰蜂之小者曰螉　博物志曰细腰无雌蜂类也取桑虫或阜螽子呪而成已子　酉阳杂俎曰螉好窠于书卷或在笔管中呪声可聴开卷视之悉是小蜘蛛大如蝇虎旋以泥隔之方知不独负桑虫也　墨客挥犀诗云螟蛉有子蜾臝负之其类有三衔泥营巢于室壁间者曰蜾臝穴地为巢者名螉窠于书卷笔管中者为蒲卢名既不同质状大小亦异
　　果臝二
　　増赋唐人蒲卢赋曰鼓翅咽咽传意本乃与吾同物孰云所畜非类如能肖貎便若假寐因蠕动而稍分与胎教而齐致虿尾潜出蜂腰未备将革故而就新谅末同而本异　宋欧阳修螟蛉赋曰爰有桑虫实曰螟蛉与夫蜾臝异类殊形负以为子祝之以声其子感之朝夕而成嗟夫人子父母所生父祝之言子莫之聴父传之业子莫克承父没母死身覆位倾呜呼为人孰与虫灵人不如虫曷以人称
　　蝇一
　　原尔雅曰蝇丑扇【好揺翅也】　増扬雄方言曰蝇东齐谓之羊陈楚之间谓之蝇　原毛诗曰营营青蝇止于樊岂弟君子无信谗言　増又曰鸡既鸣矣朝既盈矣匪鸡则鸣苍蝇之声　原焦氏易林曰腐肉所在靑蝇集聚辨别白黒败乱邦国　吕氏春秋曰以狸致鼠以冰致蝇　韩子曰以骨去蚁蚁愈多以鱼驱蝇蝇愈至　扬子法言曰或问苍蝇红紫【苍蝇间乎白黒红紫似朱而非朱】　増论衡曰清受尘白受垢青蝇所汚常在练色　梦溪笔谈曰闽人谓大蝇为胡螓亦螓之类也
　　蝇二
　　原汉书曰成帝建始中有青蝇垂万数集未央宫殿中朝者坐【案服防注公卿以下朝防坐也】　又曰昌邑王贺梦青蝇之矢积堦东西可五六石以问龚遂曰陛下在侧谗人众多愿皆放逐之贺不用其言卒至于废　虞翻别传曰翻放逐南方自恨犯上获罪当长没海隅生无可与语死以青蝇为吊客使天下一人知已者足以不恨　谢承后汉书曰郭谅师事李固杜乔李固之诛诣阙上书乞收敛不聴因徃守视其丧扇防蝇虫　又曰杨匡为杜乔所辟为平原令弃官还闻固乔曝尸星行赴雒着敝衣赤帻守其尸驱防蝇虫天子嘉其忠义聴殡殓之魏略曰王思性急执笔作书蝇集笔端驱去复来思恚怒自起逐蝇不能得还取笔掷地踏坏之　増广五行记曰魏吏部尚书何晏尝梦靑蝇数千头来自鼻上驱之不肯去以问管辂辂曰鼻者天中今有靑蝇臰恶而来集之位凌者颠轻豪者亡不可不思之至明年晏伏诛　原益部耆旧传曰严遵为扬州刺史行部闻道傍女子哭声不哀问之曰夫遭烧死遵勅吏舆尸到令人守尸曰当有物自徃吏白有蝇聚头所遵令披视得铁锥贯顶考问以淫杀夫　异苑曰晋明帝常欲肆赦乃屏曲室去左右下帷作诏有大苍蝇触帐而入萃于笔端有顷皆出帝窃异焉令人防之即蝇所集处輙传有赦喧然已徧　増北史曰库狄伏连居室患蝇杖门者曰何故放入　酉阳杂俎曰张芬在韦臯幕中有一客于宴席上以筹椀中绿豆击蝇十不失一一座惊笑芬曰无费吾豆遂指起蝇拈其后脚无脱者　又曰那兰陀寺僧食堂中热际有巨蝇数万至僧上堂时悉自飞集于庭树　又曰太和七年忽有蝇蔽天如蝗止河阳界三日经旬方散　唐书曰武儒衡为中书舎人时元稹依倚内官得知制诰儒衡深鄙之防食阁下蝇集于上儒衡以扇挥之曰适从何处耒而遽集于此同僚失色儒衡意气自若　桂阳杂编曰郑注尝置药于箧药化为青蝇万数飞去心颇恶之未逾月而难作　青阳记曰术士相牛僧孺若青蝇拜贺方能及第公疑之及登科讫归坐家庭有青蝇作八行立约数万俯躬再三良久乃去　金溪记曰卢记室多作脯到夏则委人于十歩之内扇上涂饧以扑蝇脯以青纱障隔尘土人呼为记室猎蝇　山堂肆考曰宋熙寜初外学置官师职简地亲多与宴席有学官喜谇语同僚苦之咏蝇以刺曰衣服有时遭防汚杯盘无处不追随　雪涛小説曰天顺朝都御史陈智性急暑日坐防事一蝇拂其面即叱左右捕之左右故东西驰鹜作擒挐状伺其怒定乃罢
　　蝇三
　　原渍酒　防屏【淮南子曰一杯酒蝇渍其中匹夫不饮小也　曹不兴画屏风误笔防汚似蝇孙权谓是真蝇弹之】　传赦　刺谗【苻坚将赦屏人作赦文有大蝇赤头声甚厉入室驱之复来俄而人皆知有赦书于是诘其所得皆云有青衣童子呼于街中坚曰是前青蝇也　诗青蝇刺谗也】増防玉　负金【埤雅广要曰青蝇粪能败物虽玉犹不免所谓蝇粪防玉是也　又曰青蝇首赤如火背若负金】　乱声　隐字【又曰苍蝇声雄壮青蝇声清聒其声皆在翼青蝇善乱色苍蝇善乱声故诗以青蝇刺谗而疑苍蝇之声为鸡鸣也　酉阳杂俎曰长安秋多蝇段成式读书颇为所扰有蝇触睫隐字偶拂杀一取视之翼甚似蜩冠甚似蜂】　逐臭　察腐【埤雅广要曰蝇逐臭者怀蛆营利常喜暖而恶寒故遇冰辄侧翅逺引所谓夏虫不可与语冰者也　酉阳杂俎曰蝇性察于腐嗜于酒也】　茅根化　稻草祛【又曰或曰大麻蝇茅根所化物类相感志曰草索可以祛青蝇使苍蝇不来席上以稻草索数条悬壁间则尽又曰台葱辟蝇子藁汤洗杯苍蝇不来】　生积灰　鑚故纸【晋束晳发记蝇生积灰　又埤雅广要蝇溺水死者以致灰中湏臾即活淮南子以为烂灰生蝇正谓此也　古灵见窗上蝇诗曰百年鑚故纸未见出头时】　交足揺翅喜暖恶寒【埤雅广要曰蝇好交其前足冇绞绳之象故蝇字从绳亦好交其后足揺翅自扇　下见上逐臭注】　聮诗愈疾　集笔鸣寃【幽怪录曰毗陵滕庭俊患热病医不能治文明元年之洛调选暮宿一道傍庄家主暂出未至庭俊心无聊頼因叹息曰为客多辛苦日暮无主人即有老父须发疎秃衣服亦弊自堂西出拜云姓麻第大因呼之为麻大出樽酒盘核延庭俊坐聨同在浑家平原门馆诗庭俊诗曰田文称好客凡飬防多人如欠冯驩在今希厠下賔麻大曰何得相讥湏臾闻主人唤庭俊声馆宇麻大一时不见乃坐厠屋下傍有大麻蝇而已庭俊热疾自此顿愈　好生编曰酒匠见苍蝇投酒瓮即取放干地上以灰拥其体蝇得活如此日久救蝇数多后为盗扳不能白狱成主刑者援笔欲判决蝇集笔尖挥不去判之莫得因疑其寃详问之则诬也呼盗一讯遂释之】
　　蝇四
　　原止棘　止榛【竝诗青蝇】
　　蝇五
　　増诗宋梅尧臣蝇诗曰乗炎出何许人意似微看怒劔休追逐疑屏漫指弹与蚊更昼夜恼客上杯盘自有坚冰在能令畏不难　杨万里秋蝇诗曰秋蝇知我正吟诗拂拂縁眉复入髭欲打羣飞还歇去风光乞与几多时　又冻蝇诗曰隔窗偶见负暄蝇双脚挼摩弄晓晴日影欲移先防得忽然飞落别窗声　元陈栎秋后蝇诗曰夏日营营绕案飞转多秋后亦何为从教引类集上落蒂秋能几时
　　原赋晋傅咸青蝇赋曰幸从容以闲居且游心于典经览诗人之有造刺青蝇之营营无纎芥之微用信作害之不轻既反白而为黒恒怀蛆以自盈秽羙味之鲜洁蠧嘉肴之芳馨满堂室之薨薨孰闺宇之得清　増宋欧阳修憎苍蝇赋曰苍蝇苍蝇吾嗟尔之为生既无蜂虿之毒尾又无蚊蝱之利觜幸不为人所畏何不为人之喜尔形至渺尔欲易盈杯盂残沥砧几余腥所希秒忽过则难胜苦何求而不足乃终日而营营逐气防香无处不到顷刻而集谁相告报其在物也虽微其为害也至要若乃华榱广厦珍簟方牀炎风之燠夏日之长惟高枕之一觉冀烦歊之暂忘念于尔而何负乃于吾而见殃寻头扑面入袖穿裳或集眉端或沿眼眶目欲瞑而复警臂已挥而犹攘又如峻宇髙堂嘉賔上客沽酒市脯铺筵设席聊娱一日之余闲奈尔众多之莫敌或集器皿或屯几格或醉醇酎因之没溺或投热羮遂防其魄谅虽死而不悔亦何戒夫贪得尤忌赤头号为景迹一有防汚人皆不食奈何引类呼朋揺头鼓翼聚散倏忽往来络绎方其賔主献酬衣冠俨饰使吾挥手顿足改容失色又如醯醢之品酱臡之制及时月而收藏谨瓶罂之固济乃众力以攻钻极百端之窥觊至于大胾肥牲嘉肴羙味才少怠于防严已辄遗其种类莫不飬息蕃滋淋漓败坏呜呼止棘之诗垂之六经于此见诗人之博物比兴之为精宜乎以尔刺谗人之乱国诚可嫉而可憎
　　増文宋张咏骂青蝇文曰触类冉冉明飞薨薨切羶而蠧芳筵预登当是之际人无不憎我疑奸人之魂佞人之魄堙郁不散托蝇寄迹不然者何以变白为黒变黒为白所以恣其防染所以遂其谗慝奸佞之作败君之德黒白之变为物之贼所谓欲盖而彰顺非而泽使洁者不得自明黝者不得自黙连璧失珍兼金夺色致义士之感心几拊髀而太息
　　原书汉张敞书曰夫苍龙非不神不能白日升天飘风虽疾不以霖雨不能扬尘故苍蝇之飞不过十歩自托骐骥之发乃腾千里之路
　　原论后汉班固难庄论曰众人之逐世利如青蝇之赴肉汁也青蝇嗜肉汁而忘溺死众人贪世利而陷罪祸



</div>
    <div class="pagination">
<a href="御定渊鉴类函_page316.html">上一页</a><span>...</span><a href="御定渊鉴类函_page312.html">312</a><a href="御定渊鉴类函_page313.html">313</a><a href="御定渊鉴类函_page314.html">314</a><a href="御定渊鉴类函_page315.html">315</a><a href="御定渊鉴类函_page316.html">316</a><span class="current-page">317</span><a href="御定渊鉴类函_page318.html">318</a><a href="御定渊鉴类函_page319.html">319</a><a href="御定渊鉴类函_page320.html">320</a><a href="御定渊鉴类函_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
