<!DOCTYPE html>
<html>
<head>
    <meta charset="UTF-8">
    <title>清稗类钞 - 第 67 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 67 页/共 432 页</h1>
    <div class="content">
　　光绪戊子夏季，上海又有花榜，凡十六人。其第一曰文波楼主姚蓉初，入座留香，当筵顾影，艳如桃李，烂比云霞，以色胜。第二曰忏素盦主张素云，艳态迷离，神光离合，丰肌雪腻，媚眼星攒，以态胜。第三曰小广寒宫仙子陆月舫，体比梅肥，气同兰馥，端庄流丽，幽逸风流，以静胜。第四曰媚春楼主朱素兰，半面兜情，双眉起秀，明眸送媚，憨态消狂，以态胜。第五曰兰苕馆主吕翠兰，粉面呈妍，清矑流盼，珠光四映，玉色遥参，以色胜。第六曰语红楼主王月红，丽如月朗，妍比花鲜，貌似珠圆，肌同玉润，以色胜。第七曰韵珠楼主张善贞，逸响凌云，妍姿瘦月，歌筵荡气，梦枕销魂，以度胜。第八曰绛跗仙馆主林黛玉，蓄意缠绵，含情绵邈，嫣然一笑，神在个中，以韵胜。第九曰湘春馆主胡月娥，粉装玉琢，雪媚花妍，鼻准堆琼，眉峰横翠，以色胜。第十曰兰语楼李秀贞，以贞存心，其秀在骨，态浓意远，语媚音娇，以情胜。第十一曰琼蕤阁主张月娥，薄嗔含娇，蓄情寄笑，桃花酿色，兰蕋流芬，以情胜。第十二曰绮霞阁主唐红玉，容比月圆，视同姻媚，唐环汉合，大玉明珠，以丰胜。第十三曰环碧楼主杨翠芬，秀外慧中，丰硕秀整，号肉屏风，称大体双，以艳胜。第十四曰涵碧楼主林湘君，腰细杨柳，脸媚芙蓉，秋水凝愁，远山蹙黛，以态胜。第十五曰飞云阁主姚雪鸿，宜笑宜颦，若近若远，意藏于静，神注于娇，以媚胜。第十六曰凝秋榭主朱素芳，素面呈娇，纤躯逞媚，婀娜流利，竟体芳兰，以娟胜。

　　妓之奉客

　　妓之所以奉客者，夜度而外，曰侑酒，清歌一曲，足以怡情，此外则或饮或博，无非作为无益而已。

　　跳槽

　　跳槽头，原指妓女而言，谓其琵琶别抱也，譬以马之就饮食，移就别槽耳。后则以言狎客，谓其去此适彼。不得其解，或本元人传奇，以魏明帝为跳槽语也。

　　乌师

　　乌师者，妓院之乐师也，南方皆有之。妓出而应征，乌师辄携胡弦以从，于席次佐曲。

　　京师之妓

　　京师皇华坊有东院，有本司胡衕.本司者，教坊司也。又有句栏胡衕、演乐胡衕，「后改眼药胡衕，在四牌楼南。」其相近复有马姑娘、宋姑娘胡衕、粉子胡衕，出城则有南院，皆旧日之北里也。顺治初，沿明制，设教坊司。

　　京师指妓馆所在地曰胡衕.胡衕者，火弄之音转耳。凡小巷皆曰胡衕，而独以胡衕为北里代名词，遂以游妓馆为逛胡衕.又指妓馆曰小班。小班之名，起于光绪中叶，内城口袋底、砖塔胡衕等志，均有蓄歌妓者，曰小班，以别于外城剧园名某班某班者云尔。自经庚子之乱，内城歌妓星散，而外城各妓馆遂沿袭其名，非十年前之旧也。

　　丁酉、戊戌间，南城娼寮颇卑劣，视韩家潭之伶馆不如远甚。其规制，大抵一果席，二金又当十钱四缗，其次则不设宴，不歌曲，但可留宿，费当十钱二十缗耳。费既少，妓之程度亦甚卑下，仆御走卒得一金，即可强邀一宿，羣妓亦欣然就之。蜀南萧龙友谓黔卒里使窟穴其中，非虚言也。

　　京师妓馆分三级，一等即小班，二等谓之茶室，三等谓之下处。此乃营业等级之区别，别有南帮、北帮之称，则地理上之关系也。

　　妓寮向分南北帮，界限颇严，南不侵北，北不扰南。大抵南帮活泼，而不免浮滑，北帮诚实，而不免固执。南帮仪态万方，酬应周至，若北帮则床第外无技能，偎抱外无酬酢。顾亭林论社会情况，以「闲居终日，言不及义，好行小慧」评南人，以「饱食终日，无所用心」评北人，觏南北两帮之妓女亦犹是也。

　　北帮妓女，例有上车、下车之典礼，客必贺之。

　　北帮之飬幼女者，教以弹唱，稍长，令至行（　亢）院为妓，得赁金，京师曰领金，亦犹苏沪之称本家者也。岁时，妓恒归省之。

　　大了，北帮妓院有之，率为四五十龄之老妇，管理全院之事，意谓妓与客一切之交涉，皆可由彼了之。妓欲留客，亦必向其请命，得其同意而后可。

　　南帮妓院例，男佣之外，又有女婢以供驱使。而北帮妓院反是，房中役使之人，皆青年子弟，称之曰茶壶。

　　北帮妓院之妓及佣，对于顾客，恒为同等之待遇，即有轩轾，亦不形诸面目，且不以衣饰之优，劣定游客之等级，南帮则不然。

　　合南帮、北帮计之，在光绪丁酉、戊戌间，仅三十七家耳，一家不逾十人，少仅三五人。生客以排果席为相见礼，一次给现金，此后则皆之记之于簿，以故逃债者甚多，掌班者亏累不支，倒闭相属。庚子乱后，改弦更张，此辈乃得藉以自存，而章制亦略有变更。入门，座客盈室，奴导入小屋中憩息，谓之坐柜房。前客去，乃引入所亲室，谓之到本房。约坐一小时，揽衣起，出掷银币一圆于案，铿然有声，谓之开盘子。客留止宿，夜度资费银币八圆，亦有十二圆者。

　　光绪末叶，掳人勒赎之风甚炽，妓之著名者，每出门，辄被掳，故相戒不敢出局。业此者，北人谓之浑浑。庚子乱，浑浑多戕死。警署立，又实行保卫，各妓衣服丽都，彻夜来往，老妓见之，咸谓别有天地，非复人间也。

　　京、沪冶游，有一异点。沪之长三，非有确实之介绍人，不能入门，盖纯系以信用为主，属人主义也。京师则不然，无论生张熟魏，识与不识，皆可问津，且大了高叫见客，妓即相率而出，任客选择也。

　　冶游者夜手一纸制白小灯，入其门，谓之闯门子。灯为娼家所赠，甲所赠，携入乙门而舍之，出乙门，则乙又赠之，以入丙门矣。以是之故，妓寮门内，皆悬纸制白小灯累累。入门，羣仆旁立，大呼见客者，上门桁以朱色纸署其班名，红色布二三尺许，垂于门端，门灯大书「鸿禧」二赤字者是也。

　　京师酒馆，不能召妓侑酒，若在妓院肆筵设席则可。

　　有所谓割靴者，以甲眷某妓，而其友某乙于暗中复狎昵之也。二人共狎一妓，则称为靴兄靴弟，而伶界亦有此言。

　　或作《燕京杂咏》，其一云：「金粉飘零燕子矶，空梁泥落旧乌衣。如何海外鹣鹣鸟，还傍华林玉树飞。」盖指东西洋娼妓杂居内城者而言也。自光绪辛丑和议以后，京师禁令大开，东单牌楼二条胡同第一楼者，初为日本娼寮所在，马樱花下，人影憧憧。继而改为西娼，门前遂渐冷落。

　　道光以前，京师最重像姑，绝少妓寮，金鱼池等处，特舆隶溷集之地耳。咸丰时，妓风大炽，胭脂、石头等胡衕，家悬纱灯，门揭红帖，每过午，香车络绎，游客如云，呼酒送客之声，彻夜震耳。士大夫相习成风，恬不知怪，身败名裂，且有因之褫官者。

　　京师之伶不敢谒妓，卒然遇之，必屈一膝以致敬，称之曰姑姑，妓则贻以手巾、荷包等事。光绪庚子以后，伶渐纵恣，与妓会见，则不然，其后且有相狎者矣。然妓女若与优伶共宿，则人皆贱之，若与阉人共宿，则闻者不复顾。

　　天津之妓

　　天津密迩京师，水陆交会，俗颇奢靡，故声色最焉，缠头丰侈，游人纷沓。国初率多土著，洎康熙时，秦、晋之妓亦闻风而麕至矣。然佳者盖寡，其稍稍出色者，即不能留也。至光绪时，妓馆之上等者，皆在侯家后，有南帮、北帮之别，更分为小曲班、坐排班各等。盖自汽船通后，南帮妓至，遂日盛一日矣。南帮多苏、扬人，北帮多直隶人。

　　北帮女闾自称曰店，其龟鸨曰掌柜，假母曰领家，领家所居之处曰良房，指引桃源之人曰跑洋河，一曰跑河儿，稍佳之处曰大地方，次者曰小地方。客至，男仆相迎，让客归坐，即卷帘大呼见客，则诸妓相率而至矣。客选中某妓，则开烟盘，打茶围，曰坐过，收夜度资之半也。客有故称不中意而行者，谓之打糠灯。至暮，游人甚伙，东出西进，彼往此来，尤以营伍中人为多，人称为大袴脚，间有专以打糠灯为事者。等而下之，则在西城外之西关及紫竹林。租界外亦有土娼，所居多矮屋泥垣。

　　狗男女者，天津下等妓院之名称，次于小曲班、坐排班者也。光绪时有之，下流社会之人趋之若鹜。若曰此等男女，不择地，不择偶，而随在可合，如狗之奔走道途，急急求欢也。

　　粤妓多在紫竹林，衣饰簪珥，迥异北地胭脂，俗称曰广东娼。然皆北产而为粤鸨所豢，因习其语言，从其风尚也。

　　距天津城之西三十里，有地名杨柳青者，濒运河，人家皆曲折随水，多树，绕屋扶疏，中多女闾，始于顺、康，至光绪之初叶犹未衰。

　　开封之妓

　　开封之妓，上者曰马班子，居第四巷，或寄居逆旅以伺客，盖艺妓也。其住会馆胡衕者，则专以夜度为事。

　　郑州之妓

　　郑州亦有马班子，善讴胯胯调，若招使侑酒，须钱三千文。其至也，有男佣鸣锣为导，且行且击，盖预报其至也。逡巡间，妓随之而进，屈一膝，徧向座客行礼，乃就坐，问座客姓名，行酒毕，手持上有剧目长可尺许之扇，乞主人点曲，主人还以让之客。点一曲，更赏钱二千文。其下等者，日奔走于铁路之沿轨，伺过客，随之入逆旅，嬲客点曲，或且留宿焉。客不属意，辄出房盘旋于院中以避之。

　　奉天之妓

　　奉天之妓院，俗呼为窑子，分三等，上等曰京班，中等、下等皆曰堂。大率为京、津、山左之产，而绝无土著。弹唱时，用二胡，皆大鼓调、梆子调也。间有一二能西皮、二黄者，则居为奇货，声价十倍。光绪乙巳以前，衣色尚红绿，首饰尚长大，涂抹脂粉，自谓美观。与人对语，口中时有恶臭，则好食葱蒜之故也。

　　光绪末叶，奉天衙署局所多南人，而江、浙人尤多，于是妓界始有扬州人，继则苏州、杭州名妓亦渐有至者。风尚所趋，以致北妓亦尽效南人妆饰，衣服姿态，为之一变，有南班子、北班子之分。至丁未，官厅以各妓散居，不易检查，特于西关外改筑马路，直通铁道，以余资创平康里五衖，建屋百余间，使妓院聚于一处。有私行卖笑者，查出惩之。

　　妓院之规例，其始惟上盘子、留宿二事而已，罕有叫局者。自平康里既成，南妓络绎赴奉，一二衖中，南妓实居多数，并有南北合院者，北妓亦尽效南妆，始有花酒、和局等种种繁费。惟叫局尚须银币五圆，以须侍坐与客同散，不若上海之一唱即去也。

　　客游于妓院，入门，则妓出迎，谓之见客。客选定一妓，谓之招呼。其最上者，所费之银币，上盘子二十角，夜度及博各一百二十角，置酒二百八十角，便餐一百八十角，侑酒五十角。

　　客初至而欲留宿，须先上盘子，盖以呈身为方针耳。留宿须先给资而后入房。而妓女与客有染者，以打骂为亲爱，否则客必郁郁不欢，以为大辱。客至一次，须上一盘子。而规则甚严，客狎一妓，凡客之戚友曾同往一次者，即以大爷、二爷呼之，以客礼相待，不能再上盘子，非本客断绝，别狎他人，不能接待，否则钱虽多，不可也。

　　土坑，最下等之妓也，旗、汉皆有之。夜度资有银币三圆、二圆之别，其狎客以中流社会之人为多。

　　土窑子皆土著，入夜，客挟制钱五六百文以往，即可于翌晨出门，所往者为贩夫走卒。

　　兰州之妓

　　兰州之妓，皆为私卖，且十九非土著，大率各省之官幕两途，流落陇中，不得已而卖淫者。狎客相语，甲曰「今日吾见某太太」，乙曰「今日吾见某师奶奶」也。

　　山东大道之妓

　　同治朝，南北汽船未通之时，凡骡车所经处所，必有逆旅。遵陆者辄于日暮投宿，卸装入户，恒有所谓小媳妇儿者随之以进，手抱琵琶，嬲客点戏，强聒不休，夜阑镫炧，即可留髠，否则亦必唱一二曲，得有酬资而后去。其劣者，则薄予几钱，亦退矣。惟面目类皆丑恶，浓抹脂粉，高髻紧袴，仅见其刚健而不见其婀娜也。

　　苏州扬州清江之妓
</div>
    <div class="pagination">
<a href="清稗类钞_page66.html">上一页</a><span>...</span><a href="清稗类钞_page62.html">62</a><a href="清稗类钞_page63.html">63</a><a href="清稗类钞_page64.html">64</a><a href="清稗类钞_page65.html">65</a><a href="清稗类钞_page66.html">66</a><span class="current-page">67</span><a href="清稗类钞_page68.html">68</a><a href="清稗类钞_page69.html">69</a><a href="清稗类钞_page70.html">70</a><a href="清稗类钞_page71.html">71</a><a href="清稗类钞_page72.html">72</a><span>...</span><a href="清稗类钞_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
