<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 66 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 66 页/共 220 页
  </h1>
  <div class="content">
   明　章潢　撰
　　西汉厯法
　　汉武帝元封元年大中大夫公孙卿壶遂太史令司马迁等言厯纪壊废宜改正下御史御史大夫寛与博士赐等议皆言古帝王创业改制前后不相复所以明受命于天也三统之制后圣复前圣者以二代在前可推明今二代之统絶而不序惟陛下发盛徳考宣天地四时之极则顺隂阳定明制为万世法诏卿遂迁与侍郎尊大典星射姓等议姓等奏不能为算愿募治算者造密度乃选治厯邓平及长乐司马可酒泉宜君二十余人方士唐都巴郡洛下闳与焉乃分东西立晷仪下漏刻以追二十八宿相距于四方举终以定晦朔分至躔离月行望乃以前厯大初四千六百一十有七歳至元封七年复得阏逢摄提格之歳仲冬十一月朔旦冬至日月在建星大歳在初得本星度于是都分天部闳运算其法以律为宗曰律容一龠积八十一寸则一日之分也与长相终长九寸八十一分而终复三复而得甲子夫律隂阳九六爻象之所从出也故黄钟纪元气之谓律律者法也物莫不取法焉葢以律转厯也与邓平所治同于是观察星度日月之行以推算如闳平法法一月之日二十九日八十一分日之四十三先籍半日名阳歴先朔月籍生不籍隂厯朔而后月生而以阳厯朝诸侯王郡臣便议上上使校律厯官淳于陵渠覆校之陵渠言大初厯晦朔望最密而冬至之夕日月如合璧五星如连珠乃诏邓平所造八十一分厯罢废尤疎逺者十七家遂下诏以元封七年为大初元年其后元鳯三年大史丞张夀王言更厯非是诏使者鲜于妄人治厯大丞相麻光等二十余人杂日月晦朔望八节二十四气于上林清台课诸厯疎密十一家尽六年而夀王课最疎逺大初第一即墨徐万且长安徐禹治大初厯亦第一葢自大初起厯尽元鳯六年三十有六歳而是非定至孝成之世刘向总六厯列是非作五纪论子刘歆究其微作三统厯及谱之以说春秋步法密要
　　东汉厯法
　　东汉志曰天之动也一昼夜而运过一周星从天而西日违天而东日所行与天运周在天成度在厯成日居以列宿终以四七受以甲乙终于六旬日月相推日舒月速当其同谓之合朔舒先速后近一逺三谓之相与为冲分天之中谓望以速及舒光尽体复谓之晦晦朔合离斗建辰移谓之一日月之行则有冬有夏冬夏之间则有春有秋日道发南去极弥逺其景弥长逺长乃极是为冬至日道敛北去极弥近其景弥短近短乃极是为夏至长短之中道齐景正春秋分焉日周于天一寒一暑四时备成万物毕改摄提迁次青龙移辰谓之歳歳首至也月首朔也至朔同日谓之章同在日首谓之蔀蔀终六旬谓之纪歳朔又复谓之元是故日以实之月以闰之时以分之歳以周之章以明之蔀以部之纪以记之元以原之然后变化万殊嬴朒无方莫不结繋而禀正焉极建其中道营于外璇衡追日以察发敛光道生焉孔壶为漏浮箭为刻下漏数刻以考中星昏明生焉日有九道月有九行九行出入而交生焉朔防望冲邻于所交亏薄生焉月有晦朔星有合见月有望星有留逆其归也步术生焉金水承阳先后日下速则先日迟而后留留而后逆逆与日违违而后速速与日竞竞又先日速迟顺逆晨夕生焉日月五纬各有终原而七元生焉见伏有日留行有度而率数生焉参差齐之多少均之防终生焉引而伸之触而长之探赜素隠钩深致逺无幽辟潜伏而不以其精者也夫然后隂阳有分寒暑有节天地贞观日月贞明
　　晋厯
　　晋杜预作春秋长厯有言曰天行不息日月星辰各运其舍皆以其象动者也新故相涉固不容无毫末之差积久而差遂失晦朔则不得不改宪以从之亦其理也易于革系之曰君子以治厯明时革之言更也言当随时更革顺天以求合而不当为合以验天
　　唐厯法
　　开元中诏僧一行作新厯葢自大初至麟徳凡二十有三家矣而一行所为厯其倚数立法皆本易大衍而立术以应之葢以易转厯也尽七年较经史所书气朔日行宿度可考者皆合而厯成其本议曰易大传称天一地二天三地四天五地六天七地八天九地十天数始于一地数始于二故合二始以位刚柔天数终于九地数终于十故合二终以纪闰余天数中于五地数中于六故合二中以通律厯天有五音所以司日也地有六律所以司辰也参伍相周究于六十圣人以此见天地之心也自五以降为五行之生数自六以往为五材之成数错而乘之以生数衍成位一六而退极五十而増极以一六为爻位之统【爻始于初成于六】五十为大衍之母【中五衍母次十衍子】成数乘生数其算六百为天中之积生数乘成数其算亦六百为地中之积合千有二百以五十约之则四象周六爻也以二十四约之则大极包四十九用也综成数约中积皆十五综生数约中积皆四十兼而为天地之数以五位取之则复得二中之合也蓍数之变九六各一乾坤之象也七八各三六子之象也故爻数通乎六十策数行乎二百四十此大衍之所以为天地之枢如环无端而为律厯之大纪也夫易象微于三四而章于七八卦有二微策有四象故二微之合在始中之际焉蓍一以七备卦以八周故二章之合在中终之际焉中极居五六之间由阖辟之交而在章微之际则人神之极也天地中积千有二百揲之以四为爻率三百以十位乘之而二章之积三千以五材乘八象为二微之积四十兼章微之积则气朔之分母也以三极参之倍六位除之凡七百六十是谓辰法而齐于伐轨以十位乘之倍大衍除之凡三百有四是谓刻法而齐于徳运半气朔之母千五百二十得天地出符之数因而三之凡四千五百六十当七精返初之防也易始于三微而生一象四象成而后八卦章三变皆刚大阳之象三变皆柔大隂之象一刚二柔少阳之象一柔二刚少隂之象少阳之刚有始有壮有究少隂之柔有始有壮有究兼三才而两之神明动乎其中故四十有九之象而大业之用周矣数之徳圆故纪以三而变于七象之徳方故纪之以四而变于八人在天地之中阅盈虚之变则闰余之扐而虚朔之所虚也以终合通大衍之母亏其地十凡九百四十为通数终合除之得中率四十九余十九分之九终歳之而斗分复初之朔也夫十九分之九盈九而虚十地于中极之际亏十而从天所以逺疑阳之战也干盈九隠乎龙战之中故不见其首坤虚十以道潜龙之气故不见其成周日之朔分周歳之闰分与一章之一蔀之月皆合于九百四十葢取诸中率也一策之分十九而章法生一揲之分七十六而蔀法生一蔀之日二万七千七百五十七以通数约之凡二十九日余四百九十九而日月相及于朔此六爻之纪也以卦当歳以爻当月以策当日凡三十二歳而小终二百八十五小终于是与卦运大终二百八十五之数合则参伍二终之合也策以纪日象以纪月乾坤之策三百六十为日度之准乾坤之用四十九象为月之检日之一度不盈全策月之一不盈全用故策余万五千九百四十三则十有二中所盈也用差万七千一百二十四则十有二朔所虚也综虚盈之数五歳而再闰中节相距皆当三五望相距皆当二七升降之应发敛之皆纪之以策而从日者也表里之行朓朒之变皆纪之以用而从月者也【积算曰演法纪曰法曰通法月气曰中朔朔实曰揲法岁分曰策实周天曰干实余分曰虚分气策曰三元一元之策则天一遯行也月策囘象一象之策则朔望相距也五行用事曰发敛策曰天中卦策曰地中斗卦曰贞悔旬周曰夕数小分母曰象统】曰行曰躔其差曰盈缩积盈缩曰先后月行曰离其逶迤训屈行不中道进退迟速不率其常过中则为速不及中则为迟积迟谓之屈积速谓之伸徒以土圭之法测土深日至之景尺有伍寸谓之地中郑氏以为日景于地千里而差一寸一谓尺有五寸者南戴日下万五千里地与星辰四游升降三万里之中是以半之得地中焉在今颍川阳城宋元嘉中南征林邑以五月立表望之日在表北景居表南于交州景在表南三寸于林邑九寸一分交州距洛水陆九千里葢山川囘折使然以表考其径当五千里也今所测交州夏至在表南长三寸三分与元嘉所测略同而使者还言于交望极才髙二十余度八月海中望老人星下有列星灿然明大者甚众古所未识乃浑天家以为常不见者也葢随所至为见如此大史监南宫说择河南平地设水准绳树八尺之表以引度之自滑台白马县夏至之景尺有五寸七分自滑台表南行百九十八里二百七十九步得浚仪岳台晷尺有五寸微强自浚仪又南百六十七里二百八十一步得许州扶沟晷尺四寸四分自扶沟又南百六十里至上蔡武津晷尺三寸六分半大率五百二十六里二百七十步而晷差二寸余则旧说日千里而差一寸者妄矣今以勾股法校阳城中畧夏至尺四寸七分八厘冬至丈二尺七寸一分半定春秋分五尺四寸三分以覆矩斜视出地三十四度十分度之四自滑台浚仪扶沟诸表视之大率三百五十一里八十步而北极差一度极之逺近既异则黄道晷景固随之而变矣又以图经校安南日在天顶北二度四分极髙二十度四分冬至晷七尺九寸四分夏至在表南三寸三分定春秋分二尺九寸三分差阳城十四度三分其径则五千二十三里矣又南一至于林邑北至于鐡勒之地各差十七度四分则在鐡勒五月日在天顶南二十七度四分极髙二十二度周圆百有四度常见不隠北至晷四尺一寸三分南至晷二丈九尺二寸六分定春秋分晷五尺八寸七分其没地才十五余度夕没亥西晨出丑东校其里数已在囘纥之北而骨利干极南之地犹在其南矣则知常侍王畨本郑传万五千里为勾股斜射法考周径之率以揆天度径五万里者所谓以蠡测海者也不知目视不能及逺逺则微差其差不已遂与术错譬游于大湖之中广袤不盈百里已见日月朝夕出入于湖中及浮大海不知几千万里犹见日月朝夕固出入其中也令于朝夕之际俱设重差而望之必将大小同术无以分矣横既如此纵亦宜然原古人所以步圭影之意将节宣和气辅相物宜不在于辰次之周径其所重厯数之意将欲恭授人时钦若乾象不在于浑葢之是非也而或者各信所传以术天体谓浑天可任数而测大象可运算而筹是述无稽之法于视聼之所不及君子所当阙而不议者也诚以为葢天耶则南方之度渐窄果以为浑天耶则北方之极寖髙此又浑葢家尽智毕说而未有能通其说者也则王仲任葛稚川之徒区区于异同之辨亦何益于人伦之数哉今为覆矩图南自丹穴北冀幽都每极移一度辄累其差于以稽日食之多少定昼夜之长短而止则天之晷皆协其数矣
　　唐志曰一行厯专用大衍之策其要在于天地之时以知四时寒暑而仰察夫日月星辰之运行以相参合而已然四时寒暑无形而运于下天日月星有象而见于上二者常动而不息一有一无出入升降或迟或疾不相为谋其久而不能无差忒者势使之然也故为厯者其始未尝不精密其后多疎而不合亦理之然也不合则累变其法以求之自尧舜三代以来厯未尝同也唐自大初至麟徳歴二十三家与天虽近而未密也至一行密矣其倚数立法固无以易也
　　宋厯
　　宋志曰厯者歳之积歳者月之积月者日之积日者分之积又推余分置闰以定四时非博学妙思弗能考也夫天体之运星辰之动未始有穷而度以一法是以久则差差则敝而不可用厯之所以数改造也物铢铢而较之至石必差况于无形之数哉
　　元朝厯法
　　元承用金厯歳久寖疏世祖欲厘正之命王恂杨恭慤郭守敬领其事恂等言厯家知厯数而不知厯理愿得通天道精厯理大臣如许衡者总之厯宜精于是命衡领大史院而是时守敬于厯象特精诸厯事受成焉当是时守敬言司天莫大于测景古今厯以唐一行所造大衍为称首则以唐开元间令南宫说行天下测景所歴地最广也今国家一统疆宇比唐尤广袤宜遣使者四往测景成一代之制而测验莫先于仪表今司天仪本宋皇祐中于汴京所造与大都天规环不协比量南北极差四度有竒又表石年深欹侧难遵用请别创仪表相比覈宜可精于是创简仪仰仪及诸仪各臻其精妙以为天枢附极而动昔人尝展管之宿度余分终未得其的用二线测余分纎微可考作极仪极辰既位天体斯正作浑天仪仪象形似莫适于用作玲珑仪以表之矩方测天之正圆欲合也实难法当以圆求圜作仰观仪古有经纬仪相连络而不动作新仪东西运转南北低昂而七政列舍中外宫去极度分灿然作立运仪日有中道月有九行用为测验其致一也作证理仪表髙景虚罔象非眞作景符月虽有明测景则难作闚几厯法之验在于交防作日月食仪天有赤道轮以当之两极低昂标以指之作星晷定时仪诸皆创以意为之又作仰规覆矩图异方浑葢图日出入永短图与诸仪互参验而弥精其仰仪铭曰不可体形莫天大也无竞维人仰釡载也六尺为深广自倍也兼深广倍絜釡兑也凿环为沼准以概也辨方正倍曰子卦也衡缩度中平斜再也斜起南极平釡镦也小大必周入地画也始周浸断浸极外也极入地深四十太也北九十一赤道齘也列刻五十六时配也衡竿加卦巽坤内也以负缩竿本午对也首璇玑板窾纳芥也上下悬直与镦防也视日透光何度在也谷朝宾夕饯昧也寒暑发佥验进退也薄蚀起自鍳生杀也以避赫曦夺目害也南北之偏亦可槩也极浅十五林邑界也黄道夏髙人所载也夏永冬短犹少差也深五十竒铁勒塞也黄道浸平冬画晦也夏则下没永短最也安浑宣夜昕穹葢也六天之象言殊话也一仪一揆孰善悖也以指为告无烦喙也闇资以明疑者沛也智者是之胶者怪也古今巧厯不亿辈也非让不为思不建也将穷神巧造化变也其有俊明昭圣代也泰山砺平河如带也黄金不磨悠久赖也鬼神诃禁谨勿壊也于是设监官十四人分道行测景东至髙句骊西极滇池南逾朱崖北尽鐡勒凡二十七所而守敬作悬正仪坐正仪令行四方测景者用之仰察躔离近取晷景微入刻秒逺周寰海徧参厯法酌稽中数葢五年而厯成衡守敬具疏言天体难测古厯家于天往往各有测悟而未备精察今创以新仪木表与旧仪所测较得数歳冬至晷景及日躔所在月离迟速与列舍分度之差自大都校北极出地髙下之度四时昼夜刻之长短参古制立新法非测悟一本其故常考正者七事创法者五端非敢谓能然方之前代全踵故厯増损傅防为法者较然易知诚得毎歳测验修改积三十年庶几可使如三代日官世专其职验气法曰天道运行如环无端治厯者必就隂阳消息之际为之法而始于景景之法不过植表测景以究其气至之始而已知作能述前法略备而植表已短尺寸之下所为分杪太少未易分别表长则分寸稍长而晷景虚淡难得其实人于虚景之半或设望筩或置小表或以木为规皆取表端日光下彻圭面然皆其浮阳之数非足准也今以铜为表髙三丈六尺端挟以二龙举横梁一由表端下至圭面为四十尺于古八尺之表一寸引伸之为五即毫厘易分而别创景符取实其制以铜叶博二寸长加博之二中穿十大衍之数也道居一而不用其余四十有九所用也故蓍之为数两之以象两参之以象三四之以象四归竒象闰十九【孟康曰歳有闰分七分满十九则为闰也师古曰竒音居宜反】及所据加之因以再扐两之【刘攽曰两之得九十八三之得二百九十四四之得一千一百七十六象闰所一据加之为一千一百九十六两之为二千三百九十二】是为月法之实如日法得一则一月之日数也而三辰之防交是以能生吉凶易曰天一地二天三地四天五地六天七地八天九地十天终九地终十并数终为四十有九易穷则变为闰法参天九两地十为防数参天数二十五两地数三十为朔望之防以防数乘之周于朔旦冬至为防月【孟康曰会月十七章之月数也得朔旦至日与歳复】黄钟初九之数也经于四时虽无事必书时月时所以纪啓闭也月所以纪分至也啓闭者节分至者中也节不必在其月而中必在其正数之月故圣王重闰也以五位乘防数而朔旦得冬至是为章月四分月法以其一乘章月是为中法参闰法为周至以乘月法以减中法而约之则六扐之余为一月之闰月其余七分此中月相求之术也朔不得中为闰言隂阳虽交不得中则不生故日法乘闰法是为统歳三统为元歳元歳之闰隂阳灾易九戹曰初入元百六阳九次三百七十四隂九【孟康曰易传歳谓阳九之戹百六之防也初入元百六所有戹者则前元之余气也若余分为闰易爻有九六七八百六与三百十四六乘八之政也六八四十八合为四百八十歳】次四百八十阳九【如淳曰六八四十八为四百八十歳有九年旱】次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七歳与一元终经歳四千五百六十灾歳五十七春秋传曰闰月不告朔非礼也闰以正时时以作事事以厚生生民之道于是乎在不告闰朔弃时正也何以为民日南至极于牵牛之初斗端之纲连贯营室织女之纪指牵牛之初以纪日月故曰星纪起其初日月起其中凡十二次日至其初为节至其中斗建下为十二辰视其建而知其次故制礼上物不过十二天之大数也三统合于一元而三代各据一统三统常合而迭为首登降三统之首周还五行之道也故三五相包而生天统之正始于子半日萌色赤地统受之于丑初日肇化而黄至丑半日牙化而白人统受之于寅初曰蘖成而黒至寅半曰生成而青天施复千子地化自丑毕于辰人生自寅成于申故厯数三统天以甲子地以甲辰人以甲申孟仲季迭用事为统首三微之统既着而五行自青始序亦如之三行与三统相错传曰天有三辰地有五行易曰参伍以变错综其数通其变遂成天地之文极其数遂定天下之象大极运三辰五星于上元运转三统五行于下而皇极建三徳五事于中故三辰之合于三统也日合于天统月合于地统斗合于人统五星之合于五行也水合于辰星火合于荧惑金合于大白木合于歳星土合于镇星故歴三辰五星相经纬也天以一生水地以二生火天以三生木地以四生金天以五生土一五胜相乘以生小周乘乾坤之策而成大周隂阳比类交错相成故九六之变登降于六体三微而成象二象十八变而成卦四营成易为七十二参三统两四时相乘之数也参之得干之策以阳九九之为六百四十八两之得坤之策以隂六六之为四百三十二凡一千八百隂阳各一卦之微算策也八之为八千六百四十而八卦小成引而伸之又八之为六万九千一百二十再之又十三万八千二百四十为大成五星防终触类而长之以乘章歳为二百六十二万六千五百六十而与日月防三防为七百八十七万九千六百八十而与三统防三统二千三百六十三万九千四十而复千大极上元九章歳而六之为法大极上元为实如法得一隂一阳各万一千五百二十当万物气体之数天下之能事毕矣郭守敬叙厯法沿革
　　帝王之事莫重于厯自黄帝迎日推策帝尧以闰月定四时成歳舜在璇玑玉衡以齐七政爰及三代厯无定法周秦之间闰余乖次西汉造三统厯百二十年而后是非始定东汉造四分厯七十余年而仪式方备又百二十一年刘洪造乾象厯悟月行有迟速及魏黄初间始以日食课其疎密及魏杨伟造景初厯始立交食起亏术又百八十年姜岌造三纪甲子厯始悟以月食术检日宿度所在又五十七年何承天造元嘉厯始悟以朔望及皆定大小余及以晷影验气又六十五年祖冲之造大明厯始悟太阳有歳差之数极星去不动处一度余又五十二年张子信始悟日月交道有表里五星有迟疾留逆又三十三年张胄造大业厯始立五星入气加减法及月应食不食术刘焯造皇极厯始悟日行有盈缩及立推黄道月道术又三十五年傅仁均造戊寅元厯颇采旧仪始用定制又四十六年李淳风造麟徳厯以古厯章部元首分度不齐始为总法用进朔以避晦晨月见又六十三年一行造大衍厯始以朔有四大三小定九服轨漏交食之异及创立歳星差合术又九十四年徐昂造宣明厯始悟日食有气刻时三差又七十二年边冈崇厯始立相减相乘法以求黄道月道又六十三年王朴钦天厯始变五星法迟留逆行舒亟有渐又九十八年李宗造明天厯始悟日法积年自然之数又三十六年姚舜辅造纪元厯始悟食甚泛余差数以上计千一百八十二年厯经七十改其创法者十有三家自是又百七十四年元朝专命郭守敬等改治新厯守敬用创造简仪髙表凭其测实数所考正者凡七事一曰冬至自丙子年立冬后依毎日测到晷景逐曰取对冬至前后日差同者为准得丁丑年冬至在戊戌日夜半后八刻半又定丁丑夏至在庚子日夜半后七十刻又定戊寅冬至在癸卯日夜半后三十三刻己卯冬至在戊申日夜半后五十七刻庚辰冬至在癸丑日夜半后八十一刻各减大明厯十八刻逺近相符前后应准二曰歳余自大明厯以来凡测影验气得冬至时刻眞数者有六用以相距各得其时合用歳余今考验四年相符仍自宋大明壬寅年距至今日八百一十年毎歳合得三百六十五日二十四刻二十五分其二十五分为今厯歳余合用之数三曰日躔用至元丁丑四月癸酉望月食既推求日躔得冬至躔赤道箕宿十度黄道箕九度有竒仍凭日测到太阳躔度或凭星测月或凭月测日或径凭星度测日立术推算起自丁丑正月至己卯十二月凡三年共得一百三十四事皆躔于箕与日食相符四曰月离自丁丑以来至今凭每日测到逐时太隂行度推算变从黄道求入转极迟疾并平行处前后凡十三转计五十一事内除去不真的外有三十事得大明厯入转后天又因考验交食加大明厯三十刻与天道合五曰入交自丁丑五月以来凭每日测到大隂去极度数北疑黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度自汉大初厯以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为准其刻与大都不同今更以本方北极出髙地下黄道出入内外度立术推求每日日出入昼夜刻得夏至极长日出寅正二刻日入戊初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得每日行分初末极差积度比古为密二曰月行迟疾古厯皆用二十八限今以万分日之八百二十分为一限凡析为三百三十六限依垜叠招差求得转分进退其迟疾度数逐时不同葢前所未有三曰黄赤道差旧法以一百一度相减相乘今依算术勾股弧矢方圜斜直所容求到度率积差差与天道实脗合四曰黄赤道内外度据累年实测内外极度二十三度九十分以圜容方直矢接勾股为法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月每交二十八宿度分于理为尽
　　国朝厯
　　洪武初召集天下通知律厯名家者赴京议厯法占天象三年立钦天监设官凡象图书非其职不得习其习业者分四科曰天文曰刻漏曰大统厯曰囘囘厯自五官正而下至天文生各专科肄焉灵台郎辨日月星辰之躔次分野以占保章正专志天文之变辨吉凶之占挈壶正知漏孔壶为漏浮箭为刻以考中星昏明之度而统于监正丞博士元统言一代之兴必有一代之厯随时修改以合天道今厯以大统为名而积分犹踵授时之数非所以重时敬正也授时歴法以元至元辛巳为厯元至今洪武甲子积一百又四年以厯法推之得三亿七千六百一十九万九千七百七十五分经云大约七十年而差一度毎歳差一分五十抄辛巳至今年逺数盈渐差天度拟合修改矧今又厯一甲子而过其半其年愈逺其数愈多其所差者当益甚也臣愚以为厯者天下之大事所以膺在躬之数承上天之托以敬天道以授人事者端有在于此臣请诏求天下通星厯之学如郭守敬者以任考验之责明天人之理如许衡者以任讲究之方失今不为后愈差舛
　　嘉靖初光禄少卿管监事华湘言自昔圣王承天行极必以治厯明时为先乾坤奠位之后四时七政随天而运寒暑代谢为歳亏盈互易为月昼夜环转为日经纬错列为星辰步算周密为厯数天子燮理隂阳时以作事事以厚生而世从治也时茍不明将晦朔望失其节分至啓闭乖其期则无以该洽生灵而世乱矣厯之由来黄帝讫秦末凡六改汉髙祖讫汉末凡五改由魏文帝讫隋末凡十三改由唐髙祖讫周末凡十六改由宋太祖讫宋末凡十八改由金熙宗而讫元末凡三改一厯之改广集众见思无遗智法无遗术宜其永久不变然歴代长于厯者不数歳而辄差杜预曰隂阳之运随动而差差而不已遂与厯错欧阳修曰事在天下其易差者莫如厯夫所以差者由天周有余日周不足也天周有余则天常平运而舒日周不足则日常内转而缩天日之差于中星验之焉尧之冬至初昏中而日在虚七度虚者北方之宿则日行北陆躔于枵之子也今之冬至初昏室中日在箕三度箕者东方之宿则日行东陆躔于析木之寅也计今去尧未四千歳而差五十度矣再以赤道考之胜国至元辛巳改厯冬至赤道歳差一度五十抄今退天三度五十二分五十秒矣黄道歳差九十二分九十八秒今退天三度二十五分七十四秒矣哉洪武中博士元统上言我朝承运以来厯虽以大统为名而积分犹授时之数年逺数盈渐差于度以元辛巳至元统上言时歳在洪武甲子仅一百四十年迄今则二百四十二年授时厯法每歳差一分五十秒约七十年差一度今古差三度余矣年逾久而数愈盈然则治厯者岂可不随时修改以求合于天哉夫不随时修改求合于天则厯必差是以正徳戊寅日食庚辰月食时刻分秒起复方位多与钦天监推算不合臣伏揆古今善治厯者三家汉大初以钟律唐大衍以蓍策元授时以晷景而晷景为近其所因者本也欲正厯而不登台测景窃以为皆空言臆见非事实已伏望许臣暂住朝防督同中官正周濓及遴选畴人子弟谙晓本业者及冬至前诣观象台昼夜推测日记月书至来年冬至以验二十四气分至合朔日躔月离黄赤二道昏旦中星七政紫炁月孛罗计都之度视元辛巳所测差次録闻昔汉固作汉志言治厯有不可不择者三家专门之裔明经之儒精算之士臣三者无一蚤夜皇皇罔知所措伏乞勅礼部延访有能知厯理如雄精厯数如邵雍智巧天授如僧一行郭守敬者征赴京师令详定歳差成一代之制
　　总厯代厯考
　　古厯有六家黄帝颛帝夏殷周鲁是也秦用颛帝厯汉初因之或云用殷厯故通鉴编年朔日两存之也自武帝更造太初厯【前歴与天不合】迄东汉之末厯凡四改成帝三统厯平帝四分厯【因太初二统踈阙】灵帝乾象厯【晋书志言四分计分大祖而改作此厯乃刘洪蔡邕共为之八代多仍此法】自魏至隋厯凡十三改魏文帝有黄初厯【韩翊以乾象减斗分大过而更造此校议未定帝崩】明帝有景初厯【杨锋造】晋武帝有正厯【刘智造即景初旧法也以五景疎阙故元帝渡江更以乾象法推五星】穆帝有通厯【王朔之造元是后秦姚兴时羗岌亦从三统厯】秦姚兴当晋武帝太元九年羗岌造三记甲子元厯【专援刘歆三统】宋元嘉中何承天造甲子元厯【迄宋末相仍用】梁武帝改行宋祖冲之甲子元厯【其子祖睢奏请行之以何承天厯絶差设也陈氏因之】北齐文宣髙氏用宋景业天寳厯【妄引元命包言齐受厯之期董峻郑元伟非之乃上甲寅元厯】郑元伟董峻又上甲寅元厯【时又有刘李孙张孟宾同知厯事孟宾受业于张子信与宋景业争论未定属国亡】西魏入闗行李兴业正光厯【于时宇文周明帝使庾秀彦等造周厯】宇文周武帝时甄鸾造天和厯【以甲寅为元】周天象初马士显又上丙寅元厯【迄于隋开皇四年用张宾厯】隋开皇行张宾厯【张宾盛称髙祖非人臣相自陈代谢之证帝乃下诏颁行寳厯厯本之何承天而刘孝孙刘焯改其失寳方有宠孝孙焯议竟不行】十七年后用张胄元厯【胄元因言日景长之事帝大恱令与刘晖秀才等相驳难防顔敏上书言太初厯八歳之事帝欲视其事下诏褒羙颁行冑元厯胄元与袁充更相引重先是刘焯使胄元进乃更名刘孝孙厯法曰十曜厯主之胄元唐之遂罢焯又増修其书曰皇极歴駮正胄元之短袁充左右胄元共排前厯更不行焯皇极厯厯法见隋志】唐厯凡八改髙祖戊寅元厯【道士傅仁均所造】髙祖麟徳甲子元厯【李淳风造】宗开元大衍厯【僧一行造以前厯日蚀不验此下皆因其法】肃宗至徳厯【韩颖益大衍术】代宗寳应五记厯【以前厯不与天合郭献之造写大衍旧法】徳宗建中正元厯【徐承嗣等造因前厯气朔稽后也又杂麟徳大衍术】宪宗元和观象厯穆长庆宣明厯【以前厯测验不合也皆因大衍旧术】昭宗景福崇元厯【以前厯数差】五代初用唐厯并闰国厯凡有八家晋髙帝调元厯【马重镇因厯上荐符天小厯不复推古上元起唐天寳十四年乙未为主元以正月雨水为气首行之五年辄差复用崇元厯】周有明元厯【王处讷私譔】又有万分厯蜀有永昌厯正象厯南唐有齐政周世宗有钦天厯【王朴造】宋朝一祖十宗厯凡十一改太祖造应天厯【后置闰差乃王处讷所造】太宗乾元厯【王素造后以朔望有差】真宗仪天厯【厯家造朱帛为之序后以星曜有差】仁宗崇天厯【厯家造晏殊序并见防要】英宗改为明天厯【以日蚀差】神宗改为奉天厯【因日蚀有差】哲宗改为观天厯【因冬至差】徽宗改为纪元厯【以时气之差】髙宗改为纪天厯【以定腊有差】孝宗造乾道厯【以统元日食有差】又改淳熙厯【曽子固尝云王处讷见王朴造钦天厯谓之同此厯可见行久则差矣已而果然宋朝命王处讷正之于是有应天厯久之又差苖守信等承诏论定于是嘉元厯淳化至道间王濬郑安之徒校其疎密曰官韩显符晦定浑仪之器杨交遂増用甲子之数皆施行焉】天之髙也日月星辰之逺也寒燠雨气数之不齐章蔀纪元余分之所积以千百年计之有可运之掌上及其久也有非智巧之所能计者此厯久则必差势所必至也治厯明时之君子因其差之未逺革而正之无难也其或尽更前人之法而更复疎逺其或増损前人之旧而更加诋毁则非矣自昔黄帝以来厯凡五十余家皆由气朔纒度或先天或后天微有不应厯象则歴法从而变也夫黄帝始调厯颛帝为厯宗至汉则不能无疎密汉人课之详矣由汉以来太初厯法为第一三统四分乾象或因革焉而复有疎密之间葢三统则甚疎而乾象则甚密也乾象之厯为推步之师表韩翊杨伟成遵其旧法而不及深妙翊又复据其术而背其言唐自开元大衍之厯行算数备悉其后虽屡有变更皆不外于一行之数改厯者又从而指其疎谬不特此也北齐文宣恱宋景业防纬之佞而改行天寳厯隋髙祖喜张宾陈代谢之证而改行开皇厯上之人所以改厯者恱喜防耳不为敬天爱民而设也刘孝孙厯法甚精辄为刘晖所抑刘焯推占至详常不为张胄元所容下之人所以造厯者冒宠嗜利初不揆其法之是非也操是心以往其何以议厯为哉是以知天道逺厯法推测不能每事中程其曰日食不效更考日度可也其曰斗分有差更定密率可也其曰五星疎逺更验星可也其或一事不中程乃尽更前人之法大抵因其实而实其名异其所入之门而同其所归之极如宋何承天厯法齐用之则为齐厯隋张宾用之则为隋厯也如刘孝孙厯法刘焯更名七曜厯其后又更为皇极厯也一法而异用一厯而数名大抵然也然则自古迄今五十余厯其立法之异者太初厯本于律大衍厯本于易是也其余皆袭旧法而増损焉耳
　　诸厯总论
　　太初厯为张夀王所诋清台课疎密而是非乃定徐禹治太初第一夀王下吏太衍厯为瞿昙撰南宫说所非灵台校薄而当否始决【太衍厯颁行说等伏罪侍御史李麟之等校之也】东汉厯元为冯晃冯光所驳熹平校议得失遂分【诏从蔡邕议邕等议光晃之罪】此厯之方行而迭相诋刺者如是也太初厯是非既定而朱浮以为后天四分仪式既备刘洪以为与天疏阔班固谓三统最密而杜预以为疎一行独指杜预之谬郑谓乾象穷幽深妙而韩翊指其失此厯行既久而逓相诋刺者又如是也其余如祖睢之非何承天刘孝孙刘焯之駮张宾王孝通李淳风之讥仁均逓逓相非无穷已也要之两汉之厯太初乾象其最也隋唐之歴皇极太衍其冠也虽更相是非而是非自有定论矣然则太初乾象皇极大衍之厯果能穷尽千万年之数未及百年咸悉更变何哉杜预之言曰天行不息日月星辰各运其舍皆动物也物动则不一虽行度大量可得而限累日为月不得无毫毛之差厯差始于毫毛积而望晦朔不得不改宪从之书钦天象易治厯明时言当顺天以求合非为合以验天者也唐志曰四时寒暑无形而运于下日月星辰有象而见于上二者常动而不息一有一无出入升降或迟或速不相为谋其久而不能无差忒者势使之然也故为厯者其始未尝不精而其后多疎而不合亦理所当然不合则屡变其法以求之自尧迄于唐此厯所以未尝同也杜预唐志言异世而一事也是知立推步之法者求之千万年之上以为上元自谓无毫厘之差行之未十百年而乖违已见葢数往者无所辨而推来者有所证也一行是非诸厯之得其论甚备而唐志亦称其立法之密一行之言乃曰干度盈虚与时消息告谴于经数之表变常于潜遯之中则圣人且犹不质非筹策所能及矣







　　太拟卦















&lt;子部,类书类,图书编,卷二十七&gt;
&lt;子部,类书类,图书编,卷二十七&gt;
&lt;子部,类书类,图书编,卷二十七&gt;
&lt;子部,类书类,图书编,卷二十七&gt;




　　子云单思浑天三摹而四分之极于八十一首旁则摹三九据极之七百二十九赞当期之日又为踦嬴二赞以尽余分之数其用自天元推二昼一夜隂阳数度星日之纪与泰初厯相应其取数似与易异矣其为书则欲自成一家初无意于赞易也考诸解难之文可见矣夫易之六十四卦八卦相错而成也之有方部家则各有分域矣不可相错也故一而三之自三而九又三之为二十七终于八十一而之首毕矣八十一家又离为三以极三之数方州部各三之为九又三之为二十七家此一之数也以次比之不可相易赞辞自一至九配丽五行而日星节换分布其间皆有成数恐其书特易中之一事与易经不尽相涉也世之治厯者守成法而已非知厯也自汉迄今厯法之更不知其几人未有不知厯理而能创法也求于厯法理之内亦恐未足以尽之妙
　　厯象申余太拟卦日星节卦气总论
　　连山六十四卦坎离震兊分御四仲以主二十四气其周流三百六十五度四分度之一以成一歳之功纪以章防统元而有四千六百一十七歳以成一元之易者六十卦之用也葢闰有大小之余月有小大之尽日一日躔一度月一日一十三度十九分度之七以月之疾及日之舒是以二十九日五十刻有竒而防朔故一歳之日三百五十有四而余一十一日四分度之一积其余而置闰故五歳再闰一十九年为一章而闰分尽又积五百一十三年为一防而日月交防之数尽自天统甲子朔旦冬至无余分积一千五百三十九年为地统而十一月甲辰朔旦冬至无余分尽又积一千五百三十年为人统而十一月甲申朔旦冬至无余分又积一千五百三十九年合合前四千六百一十七年复得十一月甲子朔旦冬至无余分为天统而六甲尽是谓一元之数易之用也实统于斯故自天统起算一爻主十二年九月二十七日一卦主七十六年十一月一十二日二十卦主一千五百三十九年为一统六十卦主四千六百一十七年为一元而易之蕴尽矣故一元之易为甲子七十有七而歳少三焉又积二十元得九万二千三百四十歳为一纪元而六甲之歳亦尽矣元之所以为元虚之所以为虚不能外乎是也特易以一爻尸一度而周天三百六十五度四分度之一以六十卦三百六十爻配之犹余五日四分度之一以一日为八十分五日四分度之一为四百二十分均之六十卦率一卦得七分而六日得七分之说不可以不知也元以一赞准昼一赞准夜故以三百六十五度四分度之一而两之得七百三十有一为一元之赞数以三赞为一表三表为一家三家为一部三部为一州而州管九家二十七章为一防得日月交防之数三州为一方而方管二十七家八十一章为一统而得朔分尽之数三方为一元管八十一家二百四十三章而得六甲尽之数与易之数如合契矣然元一家九赞积八十一家七百二十九赞尔故有踦嬴之二赞以其家外有二赞而均其数于一元之间故每赞主六年三月二十有六日一家主五十六年十月二十四日一部主一百七十年八月一十二日一州主五百一十二年一月六日一方主一千五百三十六年三月一十八日八十一家主四千六百八年十月二十四日加踦赞六年三月二十六日又加嬴赞一年九月一十日而四千六百一十七年之数无遗策矣虚有五十二图图有七变元余无变而齐无位五十二图计三百六十四变加元余之二数亦当周天之度矣故一变主一十二年七月二十日一图主八十八年五月二十日五十二图主四千六百年六月二十日加元之数一十二年七月二十日又加余之数三年九月二十日通四千六百一十七年为一虚与元之年亦契合矣是知圣贤之作以明天道岂苟然哉










&lt;子部,类书类,图书编,卷二十七&gt;
&lt;子部,类书类,图书编,卷二十七&gt;
　　圣人作易本以明道其余绪可以卜筮而已而后之言隂阳者言星歴者言乐律莫不于易求之求之自以为得配之自以为合然则以为圣人之意则非也古之言卦气者本于何书出于何氏易纬稽览图曰卦气起于中孚坎离震兑各主一方其余六十卦卦有六爻爻则主一日凡主三百六十日余有五日每日分为八十分五日分为四百分人四分日之一为二十分是为四百二十分六十卦分之六七四十二卦各得七分毎卦得六日七分世儒传卦气六日七分之说葢起于此呜呼木铎无声大易不振至使防纬之学本巫史之说易道以自神学者不察遂为成说亦可悲夫彼其意葢见夫子于大衍有谓当期之日于后有谓七日来复故以为说耳此甚不可也夫子曰干之策二百一十有六坤之策百四十有四凡三百有六十当期之日据此乃言揲蓍之法干老阳三少之余得四九三十六策一爻三十六策六爻则三百六十一策坤老隂三多之余得四六二十四策一爻二十四策六爻则百四十四策合乾坤六爻之策数则为三百六十当期之日是特圣人言乾坤二卦爻之策数如此何尝为六十四卦之爻论乎何尝以一爻配一日乎圣人言乾坤二卦之策数易纬乃以六十四卦之爻数配之何耶岂非以二篇之策数有万一千五百二十不可以相配故舍圣人所言之策数而求圣人不言之爻数也三百八十四爻已逾一期之数矣不相当也于是又以坎离震兑各主一方为方伯以此四卦二十四爻主二十四气损四卦主四方又不足于期数也于是又有五日分为四百分四分日之一为二十分每卦得六日七分然后足其数吁其亦迂曲僻怪牵强配合甚矣经曰七日来复言复卦自姤初六至此七变而成爻于临曰消至扵八月有凶言一阳方长终为二隂所临也或言日或言月以隂阳言之耳来复者阳也为阳言故云日消临者隂也为隂言故云月此乃告人以隂阳消息之义何尝卦气七日乃当复乎借曰卦气以七日当阳何得又云六日七分乎又云坎离震兑不与当日之数何自知之也葢不过求以足当期之数不得不强说也使一期之数三百八十有四日则必不省四卦当四方矣不知夫子谓当期之日无他特以乾坤策数大率与期数合亦如分而为二以象两卦一以象三揲之以四以象四时之意矣期三百六十有六日圣人但以三百六十当之者举其大率相当耳若果以一策配一日则其数不足也且下云二百之策万有一千五百二十当万物之数只以万数当之足其余又有一千五百二十何以能当其数耶为数气之说者能强相配合以万有一千五百二十以足万物之数然后可以当期之日配卦也不可强于彼而复强于此妄说可知也子云儒之勤而陋者也凡易之精义奥防皆所不见而徒模效形象本易纬卦气之陋说而作太极卦气始于中孚终于颐太亦始于中孚终于养吾不知卦气必始于中孚者何而子云乃法之巧中孚卦四阳二隂四阳处乎上下二隂处乎内说者皆曰中孚之象如鸟卵然二隂居中有孚故曰中孚此不知易者之误说也据中孚信及豚鱼圣人曰柔在内而刚得中二隂谓之在内则可谓之刚得中则非观三与四隂爻皆无诚信可言何孚之有不知圣人名卦曰中孚者谓居中者孚不中者不孚也二五刚中故五曰有孚挛如二则有鹤鸣子和之徳主卦之美全在九二以有成于幽隠之间也圣人名中孚之义如此今乃以冬至节气当之何义此已不可其他以某卦配某节俱非礼也太法之乃云信无不在中果易防乎使子云而深于易必不作太溺星厯而逺于道也学者睹于易道而不究始为卦气之误说反以为易与太非当期数何以配之可怪矣
　　邵伯温曰统之于一而散之为元元之数一月为防防之数十二星为运运之数三百六十辰为世世之数四千三百二十则是一元统十二防三百六十运四千三百二十世一世三十年则一十二万九千六百年一十二万九千六百年是为一元之数一元在大化之中犹一年也自元之元至辰之元自元之辰至辰之辰而后数穷矣穷则变变则生葢生生而不穷也经世但着一元之数举一隅而已引而伸之则穷天地之数可知矣日甲至癸日之数一歳一周月子至亥月之数十二歳十二周也星三百六十随天而转日一周歳三百六十周也一日十二辰积一歳之辰则歳四千三百二十辰也自子至巳作息自午至亥作消作息则阳进而隂退作消则隂进而阳退开物于月之寅星之巳七十有六闭物于月之戌星之戊三百一十有五月至巳之终当辰之二千一百六十为阳极隂阳之余空各六月至亥之终当辰之四千三百二十为隂极隂阳之余空各六凡二十有四以当易六十四卦三百八十四爻之数焉除四正卦凡六四六二十四三百八十有四去其二十有四则所存者三百六十也四正卦谓乾坤坎离居四方之正位反复不变故谓之四正经世一元之运数举成数焉消息盈亏之法在其间矣所以藏诸用也唐尧起于月之巳星之癸一百八十辰之二千一百五十七推而上之尧天地之中数也故孔子赞尧曰唯天为大唯尧则之荡荡乎民无能名焉巍巍乎其有成功也焕乎其有文章雄亦谓法始乎伏羲而成乎尧葢自极治之盛莫过乎尧先乎此者有所未至后乎此者有所不及考之歴数稽之天时质之人事若合符节呜呼盛哉
　　西山蔡氏曰一元之数即一歳之数也一元有十二防三百六十运四千三百二十世犹一歳十二月三百六十日四千三百六十日四千三百二十辰也前六防为息后六防为消即一歳之自子至巳为息自午至亥为消开物于星之七十六犹歳之惊蛰也闭物于三百一十五犹歳之立冬也一元有十二万九千六百歳一防有十二万九千六百月一运有十二万九千六百日一世有十二万九千六百辰皆自然之数非有所牵合也或曰气盈于三百六十六朔虚于三百六十六朔虚于三百五十四今经世之数槩以三百六十为率何也曰所以藏诸用也消息盈虚之法在其间矣唐尧始于星之癸一百八十辰之二千一百五十七何也曰以今日天地之运日月五星之行推而上之因以得之也嗟夫皇极一元之运始于日甲月子星甲辰子者岂特厯数之用而已哉一阳初动万物未生是圣人所以见天地之心又以范围天地曲成万物者也非元气之防聪明过人者其孰与此岂特厯数之用而已哉又曰元防运世之数大而不可见分厘毫之数小而不可察所可得而数者即日月星辰而知之一世有三十歳一月有三十日故歳与日之数三十一歳有十二月一日有十二辰故月与辰之数十二自歳月日辰之数推而上之得元防运世之数推而下之得分厘丝毫之数三十与十二反覆相乘为三百六十故元防运世歳月日辰八者之数皆三百六十以三百六十乘三百六十为十二万九千六百故元有十二万九千六百歳防有十二万九千六百日世有十二万九千六百辰歳有十二万九千六百分月有十二万九千六百厘日有十二万九千六百毫辰有十二万九千六百丝皆天地自然非假智营力索而天地之运日月之行气朔之盈虚五星之伏见朓朒屈伸交食浅深之数莫不由此由汉以来以厯数名家者惟大初大衍耳惟太初以四千六百一十七歳为元以八十一为分大衍之厯乃以一百六十三亿七千四百五十九万五千二百为元三千四十为分皆附防合以此求天地之数安得无差
　　一元消长图总论
　　葢以本书约之也今详本书日甲一位为一元该十二万九千六百年此一元总数也其所以得一元之数者由十二防积之也月子一位为一会该一万八百年至月亥十二位为十二防该十二万九千六百年属上日甲统之也其所以得十二会之数者由三十运积之也星皆一位为一运该三百六十年至三十位为三十运该一万八百年属十一月子统之过此属月丑统之其所以得三十运之数者由十二世积之也辰子一位为一世该三十年至辰亥十二位为十二世该三百六十年属上星甲统之过此属星乙统之葢由世积而为运运积而为防防积而为元即由时积而为日日积而为月月积而为年也邵伯温所谓一元之数在天地之间犹一年是已然邵子此数何从而知其始何从而知其终耶善乎西山先生之言曰以今日天地之运日月五星之行推而上之因以得之也故曰尧得天地之中数斯言何谓也葢尧之时日在甲月巳星癸辰申当十二万九千六百年之半以上为六万四千八百年之已往以下为六万四千八百年之方来是以谓中数也尧而后可遽而推矣
　　一元之数即一歳之数一元有十二防三百六十运四千三百二十辰也前六防为息后六防为消即一歳之自子至巳为息自午至亥为消开物于星之七十六犹歳之惊蛰也开物于星之三百一十五犹歳之立冬也一元有十二万九千六百歳一会有十二万九千六百月一运有十二万九千六百日一世有十二万九千六百辰一日自子至寅为晓自戌至亥为夜由大挠作甲子遡之子天开丑地辟寅人生自开辟至我明万厯丁丑一千一十五万五千四百九十五年
　　请修改厯法疏
　　臣惟帝王若天授民厘工熙绩则惟厯法实重陶唐氏命羲和厯象而其仲若叔分掌四时持筹而算万不失一矣有虞氏承之厯七十载间犹然在玑衡而齐七政今者陛下钦崇天道孕唐育虞此亦万世敬授齐政之防已臣见比者日月之交保章氏所报既而验之刻漏分秒稍又不相应若是毋廼厯象未明而玑衡之象犹有所阙也臣请修厯法臣见洪武中刻漏博士元统尝请修改矣嘉靖中钦天监华湘又请修改矣迄今一百余年而修改未闻何也意者以为非所急耶以为可沿无动耶以为天行微眇未易测耶以为无可使者耶臣谓顺时兴事厯象是稽推验不时度数或爽积秒成分积分成度积度成日年逺数多乖舛逾甚意非所以合天前民明昭代尽制垂宪来也不得谓非所急也臣观厯代迭兴厯法屡改汉四百余年耳三改厯唐三百余年耳七改厯宋三百余年耳十八改厯自汉厯元四十余厯矣葢厯之不得不改也因乎歳差晋虞喜谓五十年差一度则五十年当改也何承天谓百年而差则百年当一改也隋刘焯谓七十五年而差则七十五年当一改也唐僧一行谓八十三年而差则八十三年当一改也元郭守敬谓六十六年而差则六十六年当一改也至元辛巳至洪武元统上言时一百四十年至华湘时二百四十余年今又若干年计以授时厯歳差之法差当三度有竒矣如之河可沿无动耶夫天行数度以日月为验诚昼夜于观象台详测日景黄道赤道中星等日记月书至来歳冬至以验二十四气七十二日月交防日纒月离之类视元辛巳以来究所错缪则歳差可定厯元更时分刻刻分秒务极精密颇用囘囘厯法防计之即细至年秒亦加酌量又何患微渺难测也夫明理达数代不乏人区区胜国犹有许衡王恂郭守敬辈兴起其间孰谓熙朝而须借才异代乎今保章五官之属禆海之内安知无究心天文精通理数如虞喜何承天之俦诚稍窥私习之条广延访之令得所谓其人者俾尽观秘书假以歳月必能有所更定又何患乎无可使者也臣读易之革曰君子以治歴明时革之为言改也厯不厌改故以革系治厯焉夫歳渐久差渐多改渐难失今不一修改葢不易为已臣愿陛下绎革象之义宪唐虞之典考歳差之数创一代之法为先朝所未及为使天下知圣天子补偏救弊咸正无缺传之万永永无极臣不胜大愿惟圣明留意
　　厯法总论
　　函史曰自孟子以故言性而验诸千歳之日至曰利为本也葢主也后代厯本千歳之日至挟荚布算庸考今故失其本矣葢其凿也帝典命羲和钦若昊天厯象日月星辰若之言顺也敬而明之厯而象之循故主利俾毋失其天常斯大智不凿哉乃命官曰嵎夷曰南交曰西极幽都亦足明古测尽四表矣天主日配以月播五行于四时故春寅宾日秋寅饯日冬夏敬致日日南北陆东西行时从改焉故平秩平在为兢兢歳霄日中而立二分永短极而立二至星中以为纪物以为天行嬴于日而盈朔行缩于日而虚交矣则定之以闰乃参相得而辰从厯常古如一日也故帝典也而厯法本诸此善乎张平子【衡】推言之也曰夫厯有圣人之徳六焉以本气者尚其体以综数者尚其文以考类者尚其象以作事者尚其时以占往者尚其源以知来者尚其流大业载之吉凶生焉是以君子务焉咨焉以从事受命而莫之违也夫能贞而明之者其兴也勃焉囘而败之者其亡也忽焉巍巍乎若道天地之纪纲帝王之统是以圣人寳焉君子勤之若夫用天因地揆时施教颁诸明堂以为民极者莫大乎月令帝王之大师备矣天下之能事毕矣过此而往羣忌茍禁君子未之或知也















　　图书编卷二十七
&lt;子部,类书类,图书编&gt;
　　钦定四库全书
　　图书编卷二十八
　　明　章潢　撰
　　天圆地方图
　　古今言天地者不一方圆所以言其象黄所以言其色健顺所以言其徳覆载生成所以言其职卑髙上下所以言其位动静阖辟所以言其机隂阳刚柔轻清重浊所以言其气与质也要之皆是也是故日月星辰莫非天水火土石莫非地故曰凡有气皆天有形皆地然犹未免以二物分言之也其实天地一也天无形而地之上虚空皆天也地之中所以发生万物皆天之气也中庸曰天地之道可一言而尽其为物不贰则其生物不测至哉言乎善观天地者须黙识其所以为物不贰而后可虽然羲皇仰观而俯察尼父上律而下袭岂徒求之天地乎哉凡今之人孰不戴天而履地也孰不圆而方足也尽心于崇效卑法之道者几何人哉噫嘻天地为物不贰也天地人之道可一言而尽亦曰为物不贰也人惟反身以求之则参赞位育之道即于此乎在
  </div>
  <div class="pagination">
   <a href="图书编_page65.html">
    上一页
   </a>
   <span>
    ...
   </span>
   <a href="图书编_page61.html">
    61
   </a>
   <a href="图书编_page62.html">
    62
   </a>
   <a href="图书编_page63.html">
    63
   </a>
   <a href="图书编_page64.html">
    64
   </a>
   <a href="图书编_page65.html">
    65
   </a>
   <span class="current-page">
    66
   </span>
   <a href="图书编_page67.html">
    67
   </a>
   <a href="图书编_page68.html">
    68
   </a>
   <a href="图书编_page69.html">
    69
   </a>
   <a href="图书编_page70.html">
    70
   </a>
   <a href="图书编_page71.html">
    71
   </a>
   <span>
    ...
   </span>
   <a href="图书编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
