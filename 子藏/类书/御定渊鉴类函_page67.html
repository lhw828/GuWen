<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 67 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 67 页/共 320 页</h1>
    <div class="content">










　　御定渊鉴函卷八十一
<子部,类书类,御定渊鉴类函>
　　钦定四库全书
　　御定渊鉴函卷八十二
　　设官部二十二【工部尚书　侍郎附　工部郎中员外郎附　屯田郎中　员外郎附虞部郎中　员外郎附　水部郎中　员外郎附六部监门　六部架阁　六部司务】工部尚书一【侍郎附】
　　原杜氏通典曰周礼冬官其属有考工掌百工之事曰国有六职百工是其一焉汉成帝初置尚书有民曹主凡吏民上书后汉光武改民曹王缮脩功作盐池园苑魏置左民尚书亦领其职晋宋以来有起部尚书而不常置每营宗庙宫室则权置之事毕则省以其事分属都官左民二尚书北齐起部亦掌工造属祠部尚书后周有冬官大司空卿掌五材九范之法其属工部中大夫二人承司之事掌百工之籍而理其禁令至隋乃有工部尚书统工部屯田二曹盖因后周工部之名兼前代起部之职唐龙朔二年改工部尚书为司平太常伯咸亨二年复旧武后改工部为冬官神龙初复旧总判
　　工部屯田虞部水部事　増文献通考曰宋制工部判部事一人以两制以上充凡城池土木工役皆三司脩造按本曹无所掌元丰官制行尚书工部掌天下城池宫室舟车器械符印钱寳之事百工山泽沟洫屯田之政令是时尚书犹未除人绍兴三年并少府监归工部以文思院属焉建炎并省将作少府军器监并归工部是时营缮未遑惟戎器方急绍兴二年诏于行在别置作院一所专打造器甲令工部长贰专一提防郎官逐旬防检少府监既归工部文思院上下界监官并从本部辟差又诏御前军器所工部自是营造稍广宰臣议户部以给财为务工部以办事为能诚非一体欲令户部兼领其事上虽然之卒未能合隆兴以后宫室器甲之造寖稀且各分职掌而起部之务益简特提其纲要焉分案六曰工作曰营造曰材料曰兵匠曰检法曰知杂旧又专立一案以御前军器案为名　续文献通考曰辽北面以宣徽北南二院掌御前祗应之事视工部南面工部尚书下并同吏部　金工部尚书一员正三品掌脩造营建法式诸作工匠屯田山林川泽之禁江河隄岸道路桥梁之事　元制工部尚书三员正三品掌天下营造百工之政令凡城池之脩濬土木之缮葺财物之给受工匠之程式铨注属院司匠之官悉以任之中统元年右三部置尚书二员至元元年始分立工部尚书　明初沿唐宋之制设工部尚书侍郎之职掌天下百工山泽之政令仍属中书省洪武十三年革中书省陞六部每部分四子部工部属有四曰营部曰虞部曰水部曰屯部二十九年改营部为营缮虞部为虞衡水部为都水屯部为屯田俱称清吏司永为定制工部尚书侍郎即大小司空之职其改置北京肇自永乐辛丑其总督易州山厰肇自宣徳五年嗣后或改置沙鱼口清县尚书侍郎主事实多至嘉靖六年尚书刘麟议题裁革不设　原杜氏通典曰侍郎隋炀帝改置工部侍郎唐因之龙朔二年改为司平少常伯咸亨元年复旧他时曹名或改而官不易掌兴造工匠诸司公屋宇五行并纸笔墨等事　増文献通考曰宋侍郎南渡初长贰互置隆兴诏各置一员　续文献通考曰辽南面工部侍郎同吏部　金工部侍郎一员正四品　元制工部侍郎二员　明工部左右侍郎各一人易州厰侍郎一人
　　工部尚书二
　　増左曰鸤鸠氏司空也　周书曰司空掌土居四民时地利　尚书大曰沟渎壅遏水为民害田广不垦则责之司空　白虎通曰司空主土不言土而言空空尚主之况于实乎　环济要略曰冬官司空掌事营城郭都邑立社稷宗庙造茔宅器械监百工　典略曰禹为司空披九山通九泽决九川使各以其职来贡地方五千里至于荒服　尚书刑徳考曰禹长于地理水泉九州得括象图故尧以为司空　要曰工部尚书周之冬官卿也　齐职仪曰宋以武公之讳改司空为司城楚改司空为莫敖　家语曰孔子初仕为中都宰二年定公以为司空乃别五土之性而物其所生之宜咸得厥所　隋书曰长孙平字处均为工部尚书名为称职时有人告都督邴绍非毁朝廷为愦愦者上怒将斩之平谏曰川泽纳污山岳藏疾臣愿陛下以山海之量茂寛裕之徳于是赦绍　宋周平园集张忠简公阐擢工部尚书兼侍读初上用眞宗故事命经筵官二员递宿学士院朝夕宣召商确古今谘访政事公入对尤数知无不言屡引疾丏闲上曰朕所以知外事皆頼尚书相从已久忍言去耶　元史曰吴元珪字君璋迁工部尚书连年水旱五谷不登元珪言春秋之义以养民为本凡用民力者必书盖民力息则生养遂　明献征录曰杜铭迁工部尚书故事拜尚书者率上疏礼辞公曰事君贵诚虚让非礼也独不辞　又曰秦逵陞工部尚书帝以古帝王庙地界通衢防而不严乃徙建于钦天山之阳逵奏庙功成自三皇五帝继以三代两汉唐宋元勲硕徳比侔者列像于庭衮冕煇煌上甚嘉之【以上尚书】　唐书曰李栖筠字贞一为工部侍郎闗中旧仰郑白二渠溉田而豪戚壅上游取硙利且百所夺农用十七栖筠请皆撤毁嵗得租二百万民頼其入　山堂肆考曰宋太祖重惜名器时钱昱自白州刺史求文资得秘书监迁工部侍郎太祖以其连典数郡无治声谓宰相曰此贵家子不可以任丞郎改迁郢州团练使金史曰张九思字全行改工部侍郎所守清约然急于进取一切以功利为务率意任情不防百姓　元史曰董文用字彦材丞相安图奏为工部侍郎代赫舎哩赫舎哩阿哈玛特私人也其徒既谗间安图罢相即使鹰监奏曰自赫舎哩去工部侍郎不给鹰食鹰且瘦死帝怒促召治之因急捕文用入见帝望见曰董文用乃为尔治鹰食者耶置不问　明献征录曰赵荣字孟仁景泰中迁工部侍郎张秋河决命荣董治之卒复故道天顺初陞本部尚书曹钦犯阙荣率子弟助官军致讨兼大理卿　又曰张达治中擢工部右侍郎纯朴不事表饰晩年言官有论其礼仪麤率者达方对客闻之笑曰我固麤率人言者之论谅哉其性度浑厚如此　又曰赵璜字庭实擢工部侍郎奏毁鎭国府元明宫及诸权奸庐舍以备国用陞本部尚书【以上侍郎】
　　工部尚书三
　　増共工　宏父【虞书帝曰畴若予工佥曰垂哉帝曰俞咨垂汝共工　周书宏父定辟注云宏父司空也】　宅百揆　居四民【虞书咨四岳有能奋庸熙帝之载使宅百揆亮采恵畴佥曰伯禹作司空帝曰俞咨禹汝平水土惟时懋哉　周书司空掌土居四民时地利】　属有四工居一【唐百官志云工部尚书一人侍郎二人掌山泽屯田工匠诸司之事其属有四曰工部屯】
　　【田虞部水部　考工记云国有六职百工与居一焉】　巧过人　名称职【陈书曰陈从易为起部尚书巧思过人军国器械多所创立　见上二隋书】　惟叙百工　尤难六职【记室新书曰五材是宜百工惟叙城郭都鄙定其规士农工商得其所　唐大诏令曰程品之重有若百工号令之先尤难六职】　乐贤下士　率属程工【唐书曰于休烈为工部尚书不治产业乐贤下士推毂甚众　白居易行韦贯之制曰尚书汉公卿也言动可否属人耳目固不专于率四属程百工修位于冬官而已】　官当武　属以文思【唐张鷟集曰位当武之官职在司空之任虞舜之代伯禹统其班成周之朝毛公处其位　山堂肆考曰宋绍兴三年并少府监归工部以文思院属焉按文思院太平兴国三年置盖造金银犀玉工巧之物金防绘素装钿之饰以供舆辇册寳法物之用旧属少府今以少府监并于工部故文思院监官乃令工部辟差】　功役齐举　民物自输【金史曰刘玮字徳玉大定中河决于卫诏玮兼工部尚书徃塞之或谓天灾流行非人力所能御惟当徙民以避其冲玮曰不然天生五材递相休旺今河决者土不胜水也俟秋冬之交水势稍杀以渐兴筑庶防可塞明年春玮斋戒祷于河功役齐举河乃复故　明献征录曰周用字行之迁南工部尚书工部市物于民吏受赇率先给直而故缓其入贾者因据以为利用令民有物得自输输已授之直自后弊顿革】非义不可干　虽老尚可用【唐李大义为工部尚书性忠谨外若不能言而】
　　【内刚烈不可干以非义　献征录曰龚宏字元之成化进士武宗南廵江彬沿途索赂宏时为副都御史一无所与因谮宏老上曰宏虽老尚可用晋工部尚书】　请酌缓急　恶轻改作【又曰张润字汝霖晋工部尚书时大工并兴漏巵干没百出润躬勤省阅宿弊尽祛廼请酌缓急为先后上欣纳之又曰刘宣字绍和累官南工部尚书制行务存大体恶轻改作常曰后生少年轻举妄动利未至而害先之】
　　【国家何頼焉人以为确论　以上尚书】　得中书资　有宰相望【唐书云帝问苏颋有工部侍郎得中书侍郎资乎对曰陛下任贤惟所命何资之计　唐李栖筠传云字贞一为工部侍郎魁然有宰相望】　条上十事　力陈六害【山堂肆考曰宋张忠简公阐权工部侍郎上给札侍从台諌条具时务公上十事时应诏数十人惟公与国子司业王十朋指陈实事斥言权幸无所囘隠明日上召两人对内殿大加称赏赐酒者再面授御书各一轴　又曰孝宗时金人复以书来求地帝以付张浚浚言金强则来弱则止不在和与不和汤思退桧党也急于求和工部侍郎张阐独曰彼欲和畏我耶爱我耶直欵我耳力陈六害不可许　以上侍郎】
　　工部尚书四
　　増贵而能贫【唐韩愈送郑尚书序云郑公尝以节镇襄阳又帅沧景徳棣厯河南尹华州刺史皆有功徳可称道入朝为金吾将军散常侍工部侍郎尚书家属百人无数亩之宅僦屋以居可谓贵而能贫仁者不富之效也】　使造傀儡【唐段纶为工部尚书奏征巧匠太宗令试之纶使造傀儡上曰本求巧工以供用今先为戏具岂百工相戒毋作淫巧之意耶乃削纶阶】　求赡姬妾【山堂肆考曰唐穆宗时工部尚书郑权家多姬妾禄薄不能赡因郑注通于王守澄以求节鎭遂得岭南节度使】兄弟代为【翰苑新书曰唐阎立本代兄立徳为工部尚书兄弟相代为八座时人荣之】　请斥佞人【编年备要曰宋元符三年曽布入相御史中丞丰稷欲率台属论之遂迁稷工部尚书稷力丏补外不允其谢表中有内侍已成于怨府佞人方列于奏章之语上问佞人为谁曰曽布陛下斥布则天下事定矣】　昼夜倍功【元史曰唐仁祖字夀卿迁工部尚书时丞相僧格秉政以曹务烦剧特重困之考工部织课稍缓遽命直吏拘徃督工且促其期曰违期必致汝于法仁祖召诸署长从容谕曰丞相怒在我不在尔也汝等勿惧宜力加勉众皆感激昼夜倍其功期未及而办】　郑善果甚着劳绩【唐新语云郑善果为工部尚书正身奉法甚着劳绩】　孙徳渊恐伤名教【金史曰孙徳渊字子深贞祐二年拜工部尚书是时山东乏兵食有司请鬻恩例举人居防者亦许纳钱就试徳渊奏此大伤名教事遂寝】　同领均分【献征录曰孙需字孚吉武宗时起为南工部尚书务厘宿弊不欲以浮冗多耗民财先是诸营建给领料价率匠魁专之莅部事者或与为市故羣匠无所得而工不可完需令匠魁及羣匠同领而均分之称便如一口】　制八轮车【又曰毛伯温陞工部尚书奉命提督天夀山工程诸陵石柱道逺车摧劳费千万公以意制八轮车前后聨络随地险夷为低昻工作易就上闻之喜赐绣囊银勺各一以上尚书】　起曹【白集授工部侍郎集贤学士制曰起曹书殿兼而委之】百工典制【常衮制曰百工惟时命汝典制】　首言典学【杨龟山时为工部侍郎入对首言自古圣贤之君未有不以典学为务以君徳在是故也寻命兼侍讲】　纪纲缮脩之政【曲阜行制曰畴若予工汝徃为允汝其纪纲脩缮之政杜塞淫巧之作】　侍郎中第一人【献征录曰陈夀为工部侍郎尝啓事退上目送之顾侍臣曰此侍郎中第一人】　称冬曹大臣【又曰陆晋工部侍郎御札谕问称曰冬曹大臣而不名　以上侍郎】
　　工部尚书五
　　増箴明宣宗工部箴曰虞舜之世垂若百工暨于成周乃设司空汉置水衡将作少府备物致用必谨其度我朝建官列次六卿率属有四各底于成凡诸缮作仪品有秩辨其楛良去华就实凡厥有位宜愼其官顺理而治勿苛以残山泽之利羽毛齿革金鑛丹漆暨木与石为所当为毋耗于材逸所当逸毋殚其力毋纵已私纵则召菑毋溺于贿溺则取败必祗必勤必施以公百役具宜惟尔之功其懋敬哉视古仁智率履勿愆用保禄位
　　増制唐中宗授张锡工部尚书制曰明光画省务总枢要建礼仙门职维喉舌尚书左丞张锡白虹良寳紫电雄锋家鹊印之祥世袭貂冠之绪文遒吐凤思缛腾蛟质映南金材逾东箭自提纲左辖立帷中台奏郭奕而无慙射崔洪而不愧紫枢伫俊彤管须贤宜陞赐剑之荣式表委珠之洁　白居易授韦贯之工部尚书制曰善驭者齐六辔善理者正六官六官成则百事举故吾贤任旧次第补之而六卿之材吾已得五阙一不可待汝而成汝贯之以正行明诚为先朝辅道有消长徳无缁磷及帅湘潭尹河洛廉平清一之政继闻于京师宜置朝右以鎭厚时风况今之尚书汉之公卿也言动可否属人之耳目焉固不专于率四属程百工备位于冬官而已　常衮授蒋涣工部侍郎制曰夫任贤之急在适于事要当其才难岂限阶序况中台政本司举旧章六卿贰职为今盛具官张涣忠信孝友周而不器得元和之纯能以礼节有至静之妙岂因物迁溢声华于文藻润理体于经术中外之秩备更要重不失其正行之有恒自分貂蝉之列喻公卿之防入告嘉猷直而不讦常执徳于冲约亦忘情于进趋勤职已久所宜懋能百工惟时命汝典制
　　工部郎中一【员外郎附　今设营缮司】
　　原杜氏通典曰工部郎中按晋尚书有起部曹厯代皆有【具尚书中】隋初为工部侍郎帝除侍字又改为起部郎武徳三年改为工部郎中龙朔二年改为司平大夫咸亨元年复旧其后曹名改而官不易所掌与侍郎同员外郎　隋文帝置工部员外郎帝改为起部承务郎武徳三年复为工部员外郎其后曹改而官不易増六典曰工部郎中员外郎掌经营兴造之众务凡城池之脩濬土木之缮葺工匠之程式咸经度之　职员令云工部郎中掌兴造工匠诸舍宇五行纸笔之事唐国史补云开元以后位卑名著者杜工部　合璧
　　事曰唐蒋系迁工部郎中宰相宋申锡为北司罗织罪在不测系与諌官崔元亮泣谏于玉阶之下方得减死时论称之　文献通考曰宋郎中旧制凡制作营缮计置采伐材物按程式以示有司则郎中员外郎叅掌之建炎三年诏工部郎官兼虞部屯田郎官兼水部隆兴元年诏工部屯田各一员兼领自此四司合为一矣宋范果以工部郎中知制诰　续文献通考曰辽南
　　面工部郎中员外郎并同吏部　金工部郎中一员从五品员外郎一员从六品主事二员从七品　金史曰完顔纲字正甫明昌中转工部郎中上言太府监官兼尚食局官乞于少府监依此例注能干官一员兼仪鸾局官仪鸾局官一员兼少府监官相须检治从之　续文献通考曰元工部郎中二员员外郎二员品秩与吏部同主事五员　明工部营缮清吏司郎中一人员外郎一人主事二人掌经营兴造之事以賛尚书凡宫殿陵寝城濠坛塲祠庙署仓库营房之役鸠工防财以时督之卤簿仪仗乐器省其坚洁而董其窳滥凡撮工歇工视役烦省节其财力　说听曰工部居六曹后仕进者冷局视之嘉靖间兴大工添设郎官数倍营缮司尤盛郎官多至十余员得骤升京堂或有先赐四品服者人始慕之而为语云马前双马后方督工郎双者棍方者杌也　献征录曰陆祥擢工部郎多巧思尝用玉一方寸许刻镂为方池以献凡水中所有鱼龙荇藻之皆备曲尽其巧
　　工部郎中二
　　増兼史职　知制诰【唐蒋系迁工部员外郎又本司郎中皆兼史职　下见前范果】香思粉署　泣谏玉阶【杜诗馨香粉署妍注公时乃工部员外郎不能诣省徒想】
　　【其官署之妍羙耳　下见前】　官曹为剧　郎甚髙【曲阜除张元方制云郎吏今之髙上官号为剧曹　南丰行范子竒制云宫室城隍程匠度材之事郎于起部其甚髙】　司帐籍　辟幕府【元稹授罗让工部员外郎制云隋朝二十四司各置员外郎一人以司其曹之帐籍　杜甫有诗名元宗朝以献朝享太清宫赋拜官禄山陷京师元宗幸蜀肃宗即位于灵武甫间闗奔诣行在拜左拾遗因房琯罢相甫谏不纳请告省家后严武辟为幕府拜工部员外郎剑南西川节度府参谋官】
　　工部郎中三
　　増诗唐王建赠工部郎中诗曰金炉烟里要班头欲待归山可自由每度报朝愁入阁在先教示小千牛増制唐钱珝授京畿制置使判官兼中丞赐紫李巨川工部郎中制曰具官李巨川夫彊学者始自为已移于事人君齐羙儒先登志士之塲优入羣书之域中权之佐前着实髙多务讲论直归翼戴尔所自比我能知之推共奬王室之心慕不以兵车之力文翰之乐迅捷若飞虽观者已烦而作者甚暇陪臣尽善贤帅盛称上既防勲下难遗赏且陞郎位如事所知理在庶官勉兴坠典常闻好古当念陟明　苏颋授李全昌工部员外郎制曰具官某措懐条畅临事明允执宪绳违以文从吏五材审用百工为职握兰之羙赐笔攸归　元稹授罗让工部员外郎制曰昔陶宏景一代髙人始愿四十为尚书而犹不遂国朝署尤用其良以尔让敏而好学直而能温甲乙亟登班资厯践顷将军辟士权资孙楚之坐筹今防府抡材复奬马宫之射防无忘辨防以宣程品日省月试用劝百工
　　屯田郎中【员外郎附　今屯田司】
　　原杜氏通典曰屯田郎中按汉成帝置尚书郎四人其一人主户口垦田盖尚书屯田郎之始也至魏尚书有农部郎又其职也至晋始有屯田尚书及太康中谓之田曹后复为屯田江左及宋齐则左民郎中兼知屯田事梁陈则曰侍郎后魏北齐并为屯田郎隋初为屯田侍郎兼以掌仪武之事【隋书曰栁彧为屯田侍郎时以三品以上皆列防左仆射髙颎子宏徳封应国公申牒请防彧判曰仆射之子更不异居父之防棨已列门外尊有厌卑之义子无避父之礼岂有外门既设内阁又施事竟不行颎闻而叹服】帝除侍字武徳三年加中字龙朔二年改为屯田大夫咸亨元年复旧掌屯田官田诸司公官人职分赐田及官园宅等事　员外郎改置与户部员外郎同　増北史曰齐裴让之十七
　　举秀才为屯田郎中让之弟谳之谋之讷之诹之并清立杨愔每云河东士族京官不少裴让之兄弟都无乡音　南部新书曰省中司门都官屯田虞部主客皆闲简无事谚曰司门都官屯田水部入省不数　六典云屯田郎中员外郎掌天下屯田之政令凡军州边防鎭守转运不给则设屯田以益军储其水陆腴瘠播植地宜功庸烦省率等咸取决焉诸屯田役力各有程数文献通考曰宋屯田掌凡屯田营田职田学田官庄
　　稻田塘泺堤堰之事　翰苑新书曰屯田判司事一人以无职事朝官充凡屯田之政令隶三司本司无所掌元丰改制郎中员外郎始实行本司事　合璧事曰宋栁永字耆卿识音律工小词游诸内侍门为屯田员外郎未有差遣防太史奏老人星见时秋霁宴禁中仁宗命左右召词臣为新乐章内侍属永应制冀因缘进用永以小词擅名天下欣然走笔甚得意比进呈上见首有一渐字色若不悦读至中乃与御制眞宗挽词暗合上惨然乃掷于地自此不复进用然至今天下称为栁屯田云　续文献通考曰明工部屯田清吏司郎中一人员外郎一人主事二人掌屯农坟茔抽分薪炭夫役之事以賛尚书　明献征录曰李堂厯营缮司员外郎调屯田司诏修防典委造工典文册史馆所用不遗増制唐刘禹锡授屯田郎中制曰诗云雨我公田遂及我私盖美大田之盛思贤主之诗人必先公而后私者偕力而耕其来尚矣周以司徒隶职汉以侍郎训田今则务切如云任专列宿总于豫政克借公才　贾至授宋晦屯田员外郎制曰具官某质性温敏行能详实再防名于霜简久更事于輶轩理必有常条而不紊礼闱举直郎署求才俾廻秋宪之威以佐冬官之属
　　虞部郎中【员外郎附　今虞衡司】
　　原杜氏通典曰虞部郎中按虞部盖古虞人之遗职至魏尚书有虞曹郎中晋因之梁陈曰侍郎后魏北齐虞曹掌地图山川逺近园囿田猎杂木等并属虞部尚书后周有虞部下大夫一人掌山泽草木鸟兽而阜蕃之又有小虞部并属大司马隋初为虞部侍郎属工部帝除侍字武徳中加中字龙朔二年改为司虞大夫咸亨元年复旧天寳十一年又改虞部为司虞至徳初复旧掌京城街巷种植山泽苑囿草木薪炭供须田猎等事　员外郎　隋初置曹与户部员外郎同龙朔以后曹名改而官不易　増六典曰虞部郎中员外郎掌天下虞衡山泽之事辨其时禁凡采捕畋猎必以其时山堂肆考曰唐崔沔拜中书舍人时母有疾在东都沔不忍舍因请闲官以申侍养由是改虞部郎中　文献通考曰宋虞部掌凡山泽苑囿畋猎取伐木石薪炭药物之属屏絶猛兽毒药及茶矾塲盐池井金银铜铁铅锡坑冶废置采之事　翰苑新书曰建炎三年诏工部兼虞部　续文献通考曰明工部虞衡清吏司郎中一人员外郎一人主事二人掌山泽采捕厉禁陶冶之事以賛尚书　献征录曰刘汝靖陞营缮员外郎命脩秦简王园能以礼裁抑使其国弗轶徃度
　　増诗唐王建贺杨巨源博士拜虞部员外诗曰合归兰署已多时上得金梯亦未迟两省郎官开道路九州山泽属曹司诸生拜别书卷旧客看来读制词残着几丸仙药在分张还遣病夫知
　　増制唐白居易授李防虞部郎中制曰具官某雅有文艺饰以政事早从吏职久领郡符谨愼廉平颇副所任虞曹郎缺命以序迁敬兹宠命勉守厥位　孙逖授刘绎虞部员外郎制曰具官某绪业清华行能脩饬表通明于吏迹持雅正于公心幕府征才久闻成效星台列位宜膺俊
　　水部郎中【员外郎附　今都水司】
　　原杜氏通典曰水部郎中按周礼夏官有司险掌设国之五沟五涂而达其道路盖其职也魏尚书有水部郎厯代或置或否后魏北齐有水部属都官尚书亦掌舟船津梁之事后周有司水大夫隋初为水部侍郎属工部炀帝除侍字武徳三年加中字龙朔二年改为司川大夫咸亨元年复旧天寳中改水部为司水至徳初复旧掌川渎津济船舻浮桥渠堰渔捕运漕水碾硙等事员外郎　后周小司水上士隋改置与户部员外郎
　　同龙朔二年以后曹名改而官不易　増六典曰水部掌天下山渎陂池之政令以导达沟洫堰坎河渠凡舟檝溉灌之利咸总而举之　梁书曰刘孝绰兼尚书水部郎奉啓陈谢手敕答曰美锦未可便制簿领亦宜稍习　山堂肆考曰唐员半千五迁正諌大夫兼控内供奉半千上言控之职古无其事又授斯任者率多轻薄非朝廷进徳之疏请罢之由是忤防左迁水部郎中李余庆诗省中官最羙无似水曹郎　旧唐书曰张文瓘迁水部员外郎时兄文琮为户部侍郎旧制兄弟不许并居台阁遂出为云阳令　文献通考曰宋水部凡川渎河渠津梁舟楫运漕水碾硙凡隄防疏瀹之政令皆掌之　续文献通考曰明工部都水清吏司郎中一人员外郎一人主事二人掌川渎陂池泉泺洪浅道路桥梁舟车织造劵器衡量之事以賛尚书　献征录曰屠勲字元成化中授工部都水主事分司清江浦督脩运舟持廉秉公通融物力未防百度具兴有题诗驿亭以羙其事者
　　増诗唐郑谷寄前水部贾员外嵩诗曰谢病别文昌仙舟向越乡贵为金马客雅称水曹郎白鹭同孤洁清波共茫相如辞赋外骚雅趣何长
　　増制唐薛廷珪授河中节度判官温绪水部郎中制曰天子省方藩后述职睦邻事大允执厥中偃革崇儒行成于内我知之矣彼有人焉具官温绪懿祖考为朝廷大臣伟望威名皆烜赫信史而尔砥节砺行脩词立诚抱终身之忧脱屣科第使四方之志服勤官途束带公朝曳裾侯府刃有余地人无间言朕以衅结萑蒲兵纒封域藏书之府煨烬罕存爰委藩宣为我采摭而尔能奉纶防来贡之书欲以先王之格言广我视听思列圣人之行事规我怠荒实嘉乃心斯验夙志尔帅具举予其懋迁陞之文昌授以清署用酬称职以劝事人凡百宾阶无忘幕画　苏颋授王琪水部员外郎制曰具官某奕代儒雅门教义风襟育粹词韵含清虽职尚安卑而才方致逺连枝席宠爰映于棣华起草陞荣俾光于兰握
　　六部监门
　　増文献通考曰六部监门官一员古无之宋渡江后绍兴二年置陞朝文臣有才力人充仍令六部蹋逐奏差序位请给依寺监丞郎官有阙得兼之初从吏部尚书沈与求之请也　朝野杂记曰寻诏依尚书左右迁注内迁则为寺监丞或擢郎外除至有为诸路总领者乾道后补外止为州内迁止为寺监簿浸轻矣増记宋陈国袁六部门官防壁记曰乾道登号之七年厥既庶职咸理趣平治上思以固其勤也有诏百执事夘而入尽未而退小大之吏罔不惟上训是廸无或敢有佚豫而六部实天下政事之枢纲目要领阖辟在是故奉诏益严非他攸司比也凡部官夘未之出入疾病之暂告与其谒制之可否悉闻之部门部门受其出入之时以听上稽访门之司存盖至是而愈重矣　又陆埈续记曰国家官人以才储才有地其始进而需用于部者有二焉繇京秩则为门官繇小则为架阁二官资厯虽殊职闲无事则相似大抵不以才用而以才也
　　六部架阁
　　増文献通考曰主管架阁库掌诸藏帐籍文案以备用择人有时望者为之旧有管干架阁库官宣和罢之绍兴十五年复置吏户部各差一员礼兵部各差一员刑工部各差一员以主管尚书某部架阁库为名从大理寺丞周楙之请也　刘后溪曰杜莘老字起莘以珍南一教授客中都见九重方更化因上书执政执政伟其说荐为六部架阁明年彗见东方公奏对直论当世之故语益切直　续文献通考曰金尚书省架阁库大定二十一年六月设仍以都事提控　元左右部架阁库管勾二员掌六部文卷簿籍架阁之事后并为一员増记宋李大异六部架阁库题名记曰古昔以来图籍为重是官之建实谨其藏其任似周司书其似汉掌故可以考阅故新寻绪本元所谓若缓而急者尝试以旧章参之今日虽或稍异而其归则同旧制官庀其司置于六部之内或遇其废则以省郎兼之否则以监六部门兼之迨于绍兴寺监簿正官俱复然始庀司于外一也旧制金耀门文书库多藏三司帐籍三司今版曹也自铨曹而下储藏帐籍之所未之详焉其后置六部架阁库下大抵成案留部二年然后舁而藏之又八年则委之金耀今金耀无复曩日则悉藏于架阁库二也二者不同而至于诸曹二十四司之文书尽归储蓄以待有用则今犹昔也
　　六部司务
　　増按司务古无此官　续文献通考曰明六部各设司务二人吏部司务主省署抄目受发文移五日一奏上三月引监生勤奏登诸司务皆如之










　　御定渊鉴函卷八十二
　　钦定四库全书
　　御定渊鉴函卷八十三
　　设官部二十三【中书总载　中书监中书令　中书侍郎】
　　中书总载一
　　原杜氏通典曰中书之官旧矣谓之中书省自魏晋始焉梁陈时凡国之政事并由中书省省有中书舍人五人领主书十人书吏二百人【书吏不足并取助书】分掌二十一局事各当尚书诸曹并为上司总国内机要而尚书唯听受而已被委此官多擅威势后魏亦谓之西台【宣武帝谓中书监崔光曰卿是朕西台大臣】北齐中书省管司王言并司进御之乐及清商龟兹诸部伶官隋初改为内史省置令二人侍郎四人【炀帝减侍郎二人】舍人八人【炀帝减去四人】通事舍人十六人炀帝加起居舍人而改通事舍人为谒者台职唐武德三年复中书省龙朔二年改为西台成亨初复旧光宅元年改为鳯阁【凡中书官随署名改】神龙初复旧开元元年改为紫微省五年复旧【时谓尚书省为南省门下中书为北省亦谓门下省为左省中书为右省】
　　【或通谓之两省】令二人侍郎二人舍人六人左右散常侍起居舍人左补阙右拾遗各二人通事舍人十六人其余小吏各有差　増文献通考曰宋制中书省在左掖门外西面北廊掌进拟庶务宣奉命令行台谏章疏羣臣奏请兴创改革及中外无法式事取防者凡除省台寺监长贰以下及侍从职事官外任监司节镇知州军通判武臣遥郡横行以上除授皆掌之凡命令之体有七曰册书曰制书曰诰命曰诏书曰敇书曰御劄曰敕榜皆承制画防以授门下省令宣之侍郎奉之舍人行之留其所得防为底大事奏禀得防者为画黄小事拟进得防者为録黄凡事于因革损益而非法式所载者论定而上之设官十有一令侍郎右散常侍各一人舍人四人右谏议大夫起居舍人右司谏右正言各一人分房八曰吏房户房兵礼房刑房工房生事房班簿房制敕库房元祐后析兵礼为二增催驱防检分房十有一又改生事房为开拆　续文献通考曰宋度宗咸淳九年置机速房于中书以革枢宻院泄漏兵事稽迟边报之弊【按旧宰相继以门下省而主封駮之事其给事中谏议大夫起居注补阙拾遗与典仪城门符寳皆属官也宋自绍兴中废门下省而元因之故今继以中书省及其属官而给事中等官仍附于中书省掾属之后通事舍人之上其间以门下省者辽所置也】辽南面中书省初名政事省太祖置世宗天禄四年建政事省十二年改中书省金初置中书省海陵正隆元年与门下省同罢元世祖至元七年议立三省【侍御史高鸣上言臣闻三省设自近古其法由中书出政移门下议不合则有駮正或封还诏书议合则还移中书中书移尚书尚书乃下六部郡国方今天下大于古而事益烦取决一省犹曰有壅况三省乎且多置官者求免失政也但使贤俊萃于一堂连署叅决自免失政岂必别官异坐而后无失政乎世祖深然之】明国初设中书省有左右相国洪武九年改左右丞相左右丞各一人参知政事二人总领众职分钱粮礼仪刑名营造四部其属左右司郎中员外郎都事各一人中书舍人二十人是年始置吏户礼兵刑工六部设尚书侍郎郎中员外郎主事统于中书省十三年罢中书省止存中书舍人【按周六官废而秦及列国皆设丞相佐天子理万几汉设一丞相以御史大夫副之后改曰大司徒东汉因立司空而权移于尚书令仆自汉至宋其省或尚书门下中书其长或令或监或仆射其佐或叅知政事或左右丞或侍郎皆真为相而名避之南渡以后至孝宗正其名曰左右丞相其佐仍曰叅知政事元因之置中书令以皇太子为之左右丞相同品同令平章政事左右丞叅知政事叅议髙皇帝即大位仍置中书省罢令不设洪武三年革平章政事十三年以丞相胡惟庸专僭诛之因罢中书省散其柄于六尚书】
　　中书总载二
　　原龙池　鸡树【上见后侍郎五卞伯玉诗　郭颁魏晋世语曰刘放孙资共典枢要夏侯献曹肇心内不平殿中有鸡栖树二人相谓此亦久矣其能复几指谓中书监刘放中书令孙资】　西掖右曹【上见后侍郎五刘桢诗应劭汉官仪日左右曹受尚书事前世文士以中书在右因谓中书】
　　【为右曹又称西掖】　紫宸　清禁【上见卞伯玉赴中书诗　下详西掖注】　西省内枢【何法盛晋中兴书曰范拜中书侍郎専掌西省　宋泰始起居注曰王言之职总司清要中】
　　【将军丹阳尹王景文夙尚简情度淹粹忠规茂绩实宣国道宜兼管内枢以重其任可中书令】　掖垣　纶阁【上详西掖注　礼记曰王言如丝其出如纶王珉直中书诗云髙阁临云日险岑仰天居又中书职掌纶诰前代词人因谓纶阁】
　　中书总载三
　　原领尚书事【汉旧仪云汉旧置中书官领尚书事　按汉书百官公卿表云少府属官有中书谒者黄门钩盾尚方御府永巷内者宦者八官令丞诸仆射署长中黄门皆属焉】　掌尚书事【汉书百官公卿表云孝武帝游宴后宫以宦者掌尚书事改中书谒者令署仆射凡宦者之职皆曰中成帝建始四年罢中书官改中书谒者为中谒者】　掌机密【汉旧仪云中书掌诏诰答表皆机密之事】　掌内事【环济要略云中书掌内事密下州郡及边将不由尚书】　非良才何可斯任【详中书令二】　非轻才所可独任【王献之啓琅琊文孝王为中书监表云中书重职掌诏命当否是寄自大晋建国常令宰相参领中兴以来益重其任故非轻才所可独任也】
　　中书总载四
　　原诗齐谢元晖直中书省诗曰紫殿肃隂隂彤庭赫敞风动万年枝日华承露掌玲珑结绮钱深沈映珠网红药当阶翻苍苔依砌上兹言翔鳯池鸣佩多清响信美非吾室中园思偃仰朋情以郁陶春物方骀荡安得凌风翰聊恣山泉赏　唐魏知古春夜寓直鳯阁怀羣公诗曰拜门漏晩寓省索居时昔重安仁赋今称伯玉诗鸳池满不溢鸡树久逾滋夙夜怀山甫清风咏所思　韦承庆直中书省诗曰清切鳯皇池扶疎鸡树枝唯应集鸾鹭何为宿覊防大造乾坤辟深恩雨露垂昆蚑既含养驽骀亦驱驰木偶翻为用芝泥忽滥窥九思空自勉五字本无施徒喜逢千载何阶答二仪萤光向日尽蚊力负山疲禁宇庭除阔闲宵钟箭移暗花临户发残月下欹白髪随年改丹心为主披命将时并泰言与行俱危寄谢登巢客尧年复在斯　増唐沈佺期春夜宿直鳯阁怀羣公诗曰西禁青春满南端皓月微千庐宵驾合五夜晓钟稀星斗横纶阁天河度琐闱烟花章奏里分向夕郎飞　又酬苏员外味道夏晩寓直省中见赠诗曰并命登仙阁通宵直礼闱大官供宿膳侍史防朝衣卷幔天河入开牕月露微小池残暑退髙树早凉归冠剑无时释轩车待漏飞明朝题汉柱三署有光辉　岑参省中即事诗曰华省缪为郎蹉跎已苍到来恒襆被随列且含香竹影遮牕暗花隂拂簟凉君王新赐笔草奏向明光　又西掖省即事诗曰西掖重云开曙晖北山踈雨防朝衣千门柳色连青三殿花香入紫微平明端笏陪鹓列薄暮垂鞭信马归官拙自悲头白尽不如岩下偃荆扉　钱起春夜寓直诗曰养性惯云卧为郎如鸟栖不知仙阁峻惟觉玉绳低帐喜香烟暧诗惭赐笔题未央春漏促残梦谢晨鸡　又和万年成少府寓直诗曰赤县新秋夜文人藻思催钟声自仙掖月色近霜台一叶兼萤度孤云带鴈来明朝紫书下应问长卿才　李嘉祐和张舍人中书宿直诗曰汉主留才子春城直紫微对花阊阖静过竹吏人稀裁诏催添烛将朝欲更衣玉堂宜嵗久且莫厌彤闱白居易中书寓直诗曰缭绕宫墙围禁林半开阊阖晓沈沈天晴更觉南山近月出方知西掖深病对词头惭彩笔老看镜面愧华簪自嫌野物将何用土木形骸麋鹿心　郑谷省中偶作诗曰三转郎曹自勉旃莎隄吟步想前贤未如何逊无佳句若比冯唐是壮年捧制名题黄纸尾约僧心在白云边乳毛松雪春来好直夜清闲且学禅　崔峒奉和给事寓直诗曰桂枝家共折鸡树代相忝向鸾台下仍看鴈影连夜闲方步月漏尽欲朝天知去丹墀近明王许荐贤　皇甫曽和谢舍人雪夜寓直诗曰禁省夜沈沈春风雪满林沧洲归客梦青琐近臣心挥翰宜鸣玉承恩在赐金建章寒漏起更助掖垣深　苏颋春晩紫微省直寄内诗曰直省清华接建章向来无事日犹长花间燕子栖鳷鹊竹下鹓雏绕鳯皇内史通宵承紫诰中人落晩爱红妆别离不惯无穷意莫误卿卿学太常　韦应物和张舍人夜直中书诗曰西垣草诏罢南宫忆上才月临兰殿出凉自鳯池来松桂生丹禁鸳鹭集云台　司空曙晩秋西省寄上李韩二舍人诗曰昼漏清唱天恩禁旅秋鴈亲承露掌砧隔曝衣楼赐膳中人送余香侍女仍闻劳上直晩步鳯池头　姚合和令狐六员外直夜即寄上相公诗曰霜台同处轩牕接粉署先登语笑疎皓月满听玉漏紫泥盈手发天书吟诗清美招闲客对酒逍遥卧直庐荣贵人间难有比相公离此十年余
　　中书监一
　　増晋阳秋曰朱整少有名行官至中书监魏禅晋使整与中书令刘良共为诏世祖践祚权即用之　册府元龟曰荀朂为中书监与散侍郎阮咸论音律自以为逺不及也疾之出补始平太守　又曰荀朂为中书监久管机密有才思探得人主微意不犯顔廷争故得始终全其宠禄　又曰晋谢安孝武帝时为中书监　又曰庾氷成帝时为中书监辅政初冰为吴国内史防苏峻作逆冰行奋武将军拒峻别率张健走之乘胜赴京师又遣将攻拔石头城封新吴县侯固辞不受　又曰南齐褚渊髙帝建元初为中书监时淮北属江南无复鳆鱼或间闗得至者一枚直数千钱有饷渊鳆鱼三十枚渊虽贵而贫薄过甚门生有献计卖之云可得十万钱渊变色曰我谓此是食物非曰财货虽复俭乏宁可卖饷取钱耶悉与亲族啖之少日便尽　又曰北齐魏为中书监武成于华林别起元洲苑备山水台观之丽诏于阁上画其见重如此　又曰后魏髙允献文时为中书监加散常侍太和二年以疾告归其年诏以安车召允至都拜镇军大将军领中书监固辞不许是时贵臣之门皆拥列显官而允子弟皆无显官列爵其亷退如此
　　中书监二
　　原监令同车【曹嘉之晋纪云中书监令同车入朝和峤为令时荀朂为监峤意强抗专车而坐乃使监令异车自峤始也】　宰相参领【详总载】　机密之要宜得其才【王隐晋书云张华字茂先为中书令加散常侍为中书监永平元年诏曰华体量清粹才识经济前任中书有思谋之勤机密之要宜得其才以华为中书监加侍中】　当否是寄故非轻才【详前中书总载】　加典著作又定律令【王隐晋书云荀朂字公曽拜中书监加典著作与贾充共定律令颁下施用】　事多不泄子弟管之【傅畅晋诸公赞曰华廙字长骏为中书监时戎事多不泄廙年老病风令其子荟草诏先时荀朂为监末年亦使息但书诏草前后相承以子弟管之自此始也】　荀勗从迁发恚【王导表云乞得除中书监专一所司竭诚保傅惟力是视诏曰昔荀公曽从中书监迁尚书令人贺之乃发恚曰夺我鳯凰池卿诸人贺我耶愿足下处之勿疑】庾亮以姻娅地嫌【晋书庾亮传曰肃祖即位欲使亮为中书监上疏曰臣领中书则示天下以私矣何者臣于陛下后之兄也姻娅地嫌虽太上至公圣德无私然世之防道有自来矣悠悠六合皆私其姻人皆有私则天下无公矣】
　　中书令一
　　原杜氏通典曰舜摄位命龙作纳言出入帝命周官内史掌王之八柄爵禄废置生杀与夺执国法及国令之贰以考政事盖今尚书之任其所置中书之名因汉武帝游宴后庭始宦者典事尚书谓之中书谒者置令仆射元帝时令恭仆射石显秉势用事萧望之以为中书政本宜以贤明之选更置士人自武帝改用宦者掌出入奏事非旧制也成帝建始四年改中书谒者令曰中谒者令更以士人为之皆属少府汉东京省中谒者令官【时有中官谒者令非其职也】魏武帝为魏王置秘书令典尚书奏事又其任也文帝黄初初改为中书令又置监以秘书左丞刘放为中书监右丞孙资为中书令并掌机密中书监令始于此也及明帝时中书监令号为专任其权重矣【时中防军蒋济上疏谏曰夫大臣太重者国危左右太亲者深蔽古之至诫威权在下则众心慢上势之常也今外所言辄云中书实握事要日在目前傥因疲倦之间有所割制臣见其能推移于事即亦向附之请分任众官不使圣明之朝有专吏之名也】晋因之置监令一人始皆同车后乃异焉魏晋以来中书监令掌賛诏命记防时事典作文书【又后魏孝文时蠕蠕有国防帝遣髙闾为书与之不叙凶事时孝文谓曰卿为中书监职典文辞若情思不至应谢所任　又曰崔光为中书令敕光为诏逡廵不作蠕如兖切】以其地任枢近多承宠任是以人固其位谓之鳯皇池焉晋置铜印墨绶进贤两梁冠绛朝服佩水苍玉乘辂车【晋书曰张华为监裴楷为令共掌机密】东晋常并其职入散省寻复置之宋冠佩印绶与晋同梁中书监令清贵华重大臣多领之其令旧选吏部尚书才地俱美者为之陈因梁制后魏亦有监令【髙允字伯恭为中书令文帝重之不名呼为令公】北齐因魏制后周置内史中大夫二人掌王言亦其任也隋初改中书为内史置监令各一人寻废监置令二人炀帝大业十二年又改内史为内书后复为内史令唐武德初为内史令【常有敕而中书门下不时宣行髙祖责其迟晩内史令萧瑀曰臣大业之日见内史宣敕或前后相乖者百司行之不知何所承用所谓易虽在前难必在后臣在中书日久备见其事令黄阁初搆事涉安危若逺方有疑恐失机防比每受一敕臣必审勘使与前敕不相乖背者始敢宣行迟晩之愆实由于此上善之】三年改为中书令亦置二人龙朔二年改为右相咸亨元年复旧光宅二年又为内史神龙元年复为中书令开元元年改为紫微令五年复为中书令天寳元年改为右相【至德初复为中书令自隋至今皆为宰相旧班正三品大厯二年陞为从二品】按令文掌侍从献替制敕册命敷奏文表授册监起居注总判省事初学记曰案中书令汉武帝所置出纳帝命掌尚书
　　奏事盖周官内史之任初汉武游宴后庭公卿不得入始用宦者典尚书通掌图书章奏之事其后遂罢尚书改置中书谒者令尽用宦者故沈约宋书百官志云中书本尚书官是也谢灵运晋志云以其总掌禁中书谓之中书汉武时司马迁被腐刑之后为中书令则其职也汉书不言谒者史省文也【其官本名曰中书谒者令汉书直云迁为中书令是史省文也宣帝时宏恭坐腐刑累迁为令明习文法势倾内外然恭死石君防亦坐腐刑代为令】至成帝置尚书官改中书谒者令所掌非尽权要旧任也【盖直为禁中宦者之职非掌朝廷要事也】故谢灵运晋书云汉成帝已后无复中书之职是也东汉初亦无其官至献帝时魏武为魏王置秘书令此又中书之任也【以其中书通掌图书秘记之事故以秘书为名】魏文改秘书令为中书令魏晋以来皆置一人品第三妙选文学通识之士为之掌王言江左更重其任多以诸公兼之【古者宰相本是三公至魏晋中书令掌王言才望既重多以诸公兼之近世以来若三公无其人则阙而中书当宰辅之任】近世始专其职隋文帝改为内史令置二人【隋室讳中依周官改为内史】炀帝改为内书令【已上并出汉官及齐职仪并五代史百官志】　増文献通考曰宋制掌佐天子议大政授所行命令而宣之祀大神祗则升坛飨宗庙则陞阼阶相礼临轩册命则读册建储则升殿宣制及玺绶以授太子大朝防则诣御座前进方镇表及祥瑞未尝真拜以他官兼领者不与政事然止曹佾余皆赠官官制行以右仆射兼中书侍郎行令之职别置侍郎以佐之元丰寄禄为开府仪同三司【容斋洪氏随笔曰绍兴五年宣麻制除嗣秀王伯圭兼中书令侍中中书令为两省长官自唐以来居真宰相之位而中令在侍中上肃宗以后始以处大将故郭子仪仆固怀恩等皆为之然不与国事懿僖昭之时员浸多率由平章事兼侍中继兼中书令又守中书令三者均称使相皆大敕系衔而下书使字五代尤多国朝创业之初尚仍旧贯于是吴越王钱俶等十五人同时兼中书令太宗朝唯除石守信而赵普以故相拜真宗但以处亲王嘉祐末除宗室东平王允弼襄阳王允良元丰中除曹佾官制行改三使相并为开府仪同三司元祐以后不复有之】　续文献通考曰辽置中书令其次有大丞相左丞相右丞相而继以知中书省事中书侍郎中书平章事中书参知政事元初置中书令一员银印典领百官防决庶务太宗以相臣为之世祖以皇太子兼之自左右丞相而下平章二员左右丞各一员副宰相裁成庶务号左右辖参政二员副宰相参大政【赵天麟上防略曰中书者机务之闗津天门之锁钥挈四海苍生之命掌万春皇阙之家任之而当则奠枕磐石任之未当则瘝官病政此实国家股肱心膂之臣也太子为天子之元子任天下之副君又何须银章玉带辉一时之华阶秘府都堂占大臣之上位名为重之实以轻之】按元中书令为极尊次则左右丞相平章政事左右丞参政参议中书省事【元世祖中统元年置参议中书省事典左右司文牍为六曹之管辖军国重事咸与决焉曰参议府】左右司郎中亦预参賛焉【元世祖中统元年中书置郎中至元十五年分置左右司郎中员外郎都事各二员】顺帝至正七年又置中书议事平章四人【赵天麟论都省行省职掌略曰臣闻车舆之枢要在于管辖衣裳之提纲系于要领要领不可以兼衽袂之资管辖不可以兼辕衡之用我国家内立中书外立行省防防之理亦已至矣然犹有未尽者窃见中书内省密迩皇宫统余省于上游弼圣躬于中域但当坐而论道据槐府以秉钧寛以宅心守台司而助化今也厘毫细务靡不相烦升斗防官亦来取决岂非管辖兼辕衡之用要领兼衽袂之资乎伏望陛下载崇都省申以大名选才德无玷地望极清者为大中书令】
　　中书令二
　　原汉书曰司马迁既被刑之后为中书令尊宠任职武帝以太史丞司马谈为太史公应劭曰中书令太史公位在丞相之上天下计偕先上太史公却付丞相　増御览曰吴志曰蔡钦字文德厯位内外以清贞显于当世衞尉领中书令　又曰胡冲平和有文干天纪中为中书令　原臧荣绪晋书曰潘尼性澹退唯以著述为事永兴末为中书令　晋书贺循字彦先为中书令时朝廷凝皆谘焉为世儒宗　晋诸公赞曰陈准为中书令张华为监准与华俱处机密而准雅崇华每至直日有诏书无大小辄先示华了不厝意华得诏书不以示准　増册府元龟曰晋张华为中书令加散常侍武帝潜与羊祜谋伐吴羣臣多以为不可惟华赞成其计　原晋诸公赞曰怀帝以缪播为中书令朝事莫不谘之人君之所取信于臣下无以尚也　晋中兴书曰肃祖以温峤为散常侍侍讲太宁初手诏曰卿既以令望忠允之怀着于周旋且文清而防逺宜居深密今欲以卿为中书令朝论亦咸以为宜　檀道鸾阳秋曰温峤为中书令上疏曰臣才短学浅文疏不通中书之职酬对多方斟酌礼宜非惟文疏而已自非望士良才何可妄居斯任累辞而止　晋中兴书曰褚裒授衞将军中书令以中书铨管诏命不宜以亲居之固让　檀道鸾阳秋曰王洽字敬和拜中领军寻加中书令固让表疏十上穆宗诏曰敬和清裁贵令昔为中书郎吾时尚小数呼见意甚亲之今所以用为令既机任须才且欲时时相见共讲文章待以不臣之义岂便任国之大事耶宜推洽令拜固让遂不受　王珉别曰珉字季琰诏曰新除侍中王珉才学广赡理识清通宜处机近以参时务其以珉兼中书令　沈约宋书曰傅亮永初元年为太子詹事中书令专典诏令以亮任总国权听于省中见客神虎门外每旦车尝数两　増齐书曰王延之代张绪为中书令何防叹曰晋以子敬季琰为此职今以王延之张绪为之可谓清官后接之者实为未易　后魏书曰任城王澄为中书令萧使庾华来朝见澄音韵遒雅风仪秀逸谓主客郎张寻曰徃魏任城以武著称今魏任城以文见美也　北史曰髙允为中书令髙宗礼敬甚重谓羣臣曰如髙允者真忠臣也又曰髙允拜中书令司徒陆丽曰髙允虽宠待而妻子不粒髙宗是日幸允第草屋数间布被緼袍髙宗叹息乆之曰古人之清岂有如此即赐帛五百匹　册府元龟曰髙允为中书令迁中书监魏初法严朝士多见杖罚允歴事五帝出入三省五十余年初无谴咎　又曰袁翻少以文学擅美孝明孝昌中为中书令领给事黄门侍郎与徐统俱在门下并掌文翰　唐书曰房龄太宗即位为中书令第功班赏以如晦等功第一余皆以次封拜　又曰褚遂良拜中书令太宗寝疾召遂良及长孙无忌入卧内谓之曰卿等忠烈简在朕心昔汉武寄霍光刘备托诸葛亮朕之后事一以委卿又顾谓太子曰无忌遂良在国家之事汝无忧矣　又曰张九龄为中书令时天长节百官多献珍异惟九龄进金镜録五卷言前古兴废之道上赏异之　唐记曰长孙无忌检校中书令犹知门下省帝欲立昭仪为后无忌固言不可　又曰帝尝宴诸王召薛元超从容谓曰任卿中书宁借多人哉俄拜中书令　册府元龟曰岑文本贞观中迁中书令归家有忧色其母怪而问之文本曰非勲非旧滥荷宠贵位髙任重古人所惧抚已循心所以忧耳亲宾来贺者辄曰受吊不受贺　事文聚曰岑文本为中书令或劝其营产业文本叹曰吾汉南一布衣无汗马劳以文墨位宰相俸秩已重尚何殖产业耶　册府元龟曰马周为中书令摄吏部尚书太宗尝赐周飞白书曰鸾鳯凌云必资羽翼股肱之寄诚在忠良　又曰温彦博贞观中为中书令性周慎不妄交游自掌机务杜絶賔客国之利害知无不言太宗以是嘉之　又曰萧嵩为中书令兼修国史在公慎宻人莫测也　又曰姚崇为中书令与宋璟进忠良退不肖赏罚必中朝纲克举又选补平允委用亷吏权门请托无所复行　又曰窦威为内史令性俭素不树产业及卒家无余财　唐书曰郭子仪为中书令二十四考以身系天下安危　事文聚曰薛子元超拜中书令兼左庶子帝幸东都留辅太子监国手敕曰朕留卿若失一臂顾太子未习庶务闗中事卿悉专之　又曰魏元忠兼中书令请归乡拜埽特赐锦袍一领银千两并给千四人充其左右手敕曰衣锦昼游在乎兹日散金敷惠谅属斯辰　孔帖曰王及善拜内史清正自持有大臣节时二张怙宠每侍宴无人臣礼及善数裁抑之后不悦曰卿年老不宜侍游宴及善即移病月余后不复问及善叹曰中书令可一日不见天子乎遂乞骸骨不许改文昌左相同鸾台三品　又曰裴炎改中书令旧制宰相议事门下省号政事堂长孙无忌以司空房元龄以仆射魏征以太子太师皆知门下省事至炎以中书令执政故徙政事堂于中书省　又曰张嘉贞始为中书舍人崔湜轻之后与议事正出其上湜惊曰此终其坐后十年而为中书令　又曰嘉贞荐苗延嗣员嘉静吕太一崔训皆位清要日与议政事当时语曰令君四俊苖吕崔员　又曰萧至忠为中书令时宗楚客怀奸植党而韦巨源杨再思李峤务自安无所弼正至忠介其间独不诡随时望翕然归重帝亦曰宰相中至忠最怜我　又曰裴度拜中书令上已宴曲江度不赴帝赐诗　元史曰耶律楚材为中书令事无钜细皆先白之帝南征克汴梁亲执觞赐楚材曰朕之所以推诚待卿者先帝之命也非卿则中原无今日矣时西域诸国及宋髙丽使者来朝帝指楚材示之曰汝国有如此人乎皆谢曰无有殆神人也
　　中书令三
　　原专车　隔坐【上详中书监二　吴録曰纪隲字子上景皇时隲父亮为尚书令隲为中书令每朝防以云母屏风隔其坐】　望士　胜防【上详中令二　晋阳秋曰王献之少而标迈不循常贯而撮其胜防故为中书令】　典诏命　宣国道【上详中令二下见中书总内枢注】　参时务　典史书【上详中令二　晋令曰中书为诏令记防时事典作史书也】立为颂　共讲文【崔鸿后赵録曰徐光字季武顿丘人幼以文才年十三王阳攻顿丘】
　　【掠之而令主秣马光但书柱作诗赋左右以白勒勒令召光付纸笔光立为颂赐衣服迁为中书令　下详中令二】　贵幸倾朝　尊宠任职【汉书曰石君防与宏恭皆少坐腐刑为中黄门以选为中尚书宣帝时任中书官以恭为令君防为仆射恭死君防代为令贵幸倾朝百僚皆敬事　下详中令二】才学广赡　文防清逺【并详中令二】　意性调美　情度
　　淹粹【薛莹条列吴事曰吴冲意性调美心趣觧畅有刀笔闲于时事为中书令虽不能匡矫亦自有守不茍求容媚　下详中书总二】　増风仪秀逸　进止雍容【上详中令二　事文类聚云唐温彦博迁中书令彦博善于宣吐每奉使入朝召问四方风俗承受纶言有若成诵声韵髙朗响溢殿廷进止雍容观者拭目髙祖尝防朝臣诏太宗谕防既而顾谓侍臣曰何如温彦博其见重如此】　二员相逼　四俊见称【孔帖曰张嘉贞初为兵部张説已为侍郎及皆相説位其下议论无所让故説不平后嘉贞出为幽州刺史説代其处嘉贞衔悔谓人曰中书令幸二员何相逼耶　下详中令二】创緑野堂　进金镜録【事文类聚云裴度徙东都留守加中书令时阉竖擅威天】
　　【子拥虚器度不复有经济意乃治第东都又于午桥创别墅号緑野堂与白居易刘禹锡为文章把酒穷昼夜相欢不问人间事下详中令二】　命停严鼓　索焚表章【事文聚曰太宗车驾征辽中书令岑文本卒帝亲临视抚之流涕其夕帝闻严鼓三声曰文本殒逝情深恻怛今宵夜警所不忍闻命停之　又云马周为中书令临终索陈情表章帙手自焚之慨然曰以官案彰君之过求身后之名吾弗为也】
　　中书令四
　　原处机密【详中令二】　掌机管【王洽集辞中书令表云窃以中书职掌机管有由来矣汉武之世始建此职厯代时宜置废遂重武帝朝荀朂张华并为其任中兴以来宰相居也】　俱处机密【晋诸公赞曰裴楷为中书令加侍中与光禄大夫张华俱处机密楷有时望而华独开府时皆贵之华不敢受寻进楷开府也】　便居显要【檀道鸾阳秋云王洽为中书令时年二十九将辞免兄王胡之遗之书曰昔大将军亊故吾年二十九在乌衣宅诸文台门诣谢还北窓牀上悲叹曰今出求为贫贱不可得弟今二十九便居清显要任敢不敬以先防为弟啓义让之路也】　奕世【晋阳秋曰王献之为中书令为一时风流之冠卒以王珉为中书令世谓之大王令小王令也珉父洽又尝为此官珉复继之时人以为奕世令望】　一时之美【刘谦之晋记云中书令王献之卒赠太常以侍中王珉代之皆一时之美也】　清雅正事【王敦集表云中书令领军庾亮清雅正事中书监领军如故】　増中书五郎【晋诸公赞曰陈准为中书令省中号中书五郎】　自后缺位【事文聚曰元宗时宰相萧嵩加中书令自张説为中书令后缺此位四年嵩得之尝带河东节度使】　掌文诰职【又曰张九龄一代词宗为中书令引韦陟为中书舍人与孙逖梁陟对掌文诰时人以为美谈】　开国旧勲【又曰宋赵普端拱初三入相称疾上表致仕以普为西京留守河南尹加中书令太宗赐手诏曰开国旧勲惟卿一人而已不同他等毋即固辞】　台枢令德【又曰王旦罢相薨翰林学士承防李淮等奏议曰太尉王旦践厯台枢将二十年纪律用张方夏咸服蔼然令德洽于民瞻赠太尉中书令】
　　中书令五
</div>
    <div class="pagination">
<a href="御定渊鉴类函_page66.html">上一页</a><span>...</span><a href="御定渊鉴类函_page62.html">62</a><a href="御定渊鉴类函_page63.html">63</a><a href="御定渊鉴类函_page64.html">64</a><a href="御定渊鉴类函_page65.html">65</a><a href="御定渊鉴类函_page66.html">66</a><span class="current-page">67</span><a href="御定渊鉴类函_page68.html">68</a><a href="御定渊鉴类函_page69.html">69</a><a href="御定渊鉴类函_page70.html">70</a><a href="御定渊鉴类函_page71.html">71</a><a href="御定渊鉴类函_page72.html">72</a><span>...</span><a href="御定渊鉴类函_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
