<!DOCTYPE html>
<html>
<head>
    <meta charset="UTF-8">
    <title>喻林 - 第 152 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 152 页/共 195 页</h1>
    <div class="content">　　君子遵道而行半涂而废吾弗能已矣【中庸】
　　此士所以日夜孶孶敏行而不敢怠也辟若防鸰飞且鸣矣【前汉书东方朔传】
　　千变万化譬若悬河寸隂尺日不弃光景【隋书李得林传】婴闻之为者常成行者常至婴非有异于人也常为而不置常行而不休者故难及也【晏子春秋杂下】
　　骐骥一跃不能十歩驽马十驾功在不舍锲而舍之朽木不折锲而不舍金石可镂【荀子劝学篇】
　　学恶乎始恶乎终曰其数则始乎诵经终乎读礼其义则始乎为士终乎为圣人眞积力久则入学至乎没而后止也故学数有终若其义则不可湏臾舍也为之人也舍之禽兽也【荀子劝学篇】
　　良农不为水旱不耕良贾不为折阅不市士君子不为贫穷怠乎道【荀子修身】
　　芷兰生于深林非以无人而不芳君子之学非为通也为穷而不困忧而意不衰也【荀子宥坐】
　　甯越中牟之鄙人也苦耕稼之劳谓其友曰何为而可以免此苦也其友曰莫如学学三十歳则可以逹矣甯越曰请以十歳人将休吾将不敢休人将卧吾将不敢卧十五歳而周威公师之矢之速矣而不过二里止也歩之迟也而百舍不止也今以甯越之材而久不止其为诸侯师岂不宜哉【吕氏春秋博志】
　　割而舍之镆邪不断肉执而不释马牦截玉【淮南子説山训】圣人无止无以歳贤昔日俞昨也【淮南子説山训】
　　矢疾不过二里也歩之迟百舍不休千里可致【淮南子説林训】跬歩不休跛鼈千里累积不辍可成丘埠【淮南子説林训】少而好学如日出之阳壮而好学如日中之光老而好学如炳烛之明炳烛之明孰与昧行乎【説苑建本】
　　百川朝海泛流不止路虽辽逺无不到者【焦氏易林剥之大过】百川学海而至于海丘陵学山而不至于山是故恶夫画也【扬子学行】
　　仰天而天不惓俯地而地不怠惓不天怠不地惓怠而能乎其事者古今未诸【太经太文】
　　君子之于学也其不懈犹上天之动犹日月之行终身亹亹没而后已【徐干中论治学】
　　速悟时习者骥騄之脚也迟解晩觉者鹑鹊之翼也彼虽寻飞絶景止而不行则歩武不过焉此虽咫尺以进徃而不辍则山泽可越焉明暗之学其犹兹乎【抱朴子外篇朂学】
　　运行潦而勿辍必混流乎沧海矣崇一篑而弗休必钧髙乎峻极矣【抱朴子外篇朂学】
　　斵削刻画之薄伎射御骑乘之易事犹湏惯习然后能善【抱朴子外篇朂学】
　　言人修行道德有若为山虽于平地始覆一篑之土而作不止可以得成【前汉书注王莽传】
　　天子勤耘以牧一国大夫勤耘以收世禄君子勤耘以显令徳夫农者始于种终于获泽既时矣苖既美矣弃而不耘则改为荒畴盖丰年者期于必收譬修道者亦期于没世【补文选曹植籍田记】
　　海不辞水故能成大山不辞土故能成髙主不厌人故能成众士不厌学故能成圣【意林管子】
　　乐羊子逺寻师学一年来归妻乃引刀趣机而言曰此织生于蚕茧成于机杼一丝而累以至于寸累寸不已遂成丈匹今若断斯织也则捐失成功稽废时月夫子积学当日知其所亡以就懿徳若中道而归何异断斯织也【事文类聚贤妻】
　　譬如磨镜日日常执不离心胸【海空智藏经持诫品】
　　学道甚苦如负重登山可厌而止【虚皇四十九章】
　　道如晨晖晖徳同下流无日不新无时不归【玉清经入节品】譬如依酪瓶鑚人功动转不已得有酥出【大寳积经卷五十六】日月常廵歴不厌于四方【大寳积经卷九十五】
　　譬如大海一人斗量经歴劫数尚可穷底得其妙寳人有至心精进求道不止会当尅果何愿不得【无量寿经卷上】又如良医于诸医方经书秘术不应懈怠以修医法【佛説净业障经贤十一】
　　求第一襌甚亦难致其余三禅稍前转易譬如学射遥立大准习久乃中习不休息工则析毛【修行道地经神足品】犹如鑛铁数入百链之鑪柔可为刚伪可为真犹如大海日夜沸动浊滓下沈变成寳珍【出矅经六戒品】
　　譬如马寳虽到至处去心不息至死不已【大智度论卷二十六】譬如犊子虽大善母美乳饮犹不止【大智度论卷八十九】
　　汝等当勤精进譬如小水常流则能穿石若行者之心数数懈废譬如鑚木未热而息虽欲火火难可得【遗敎经论离十二】
　　渐进
　　考工记云匠人为沟洫耜广五寸二耜为耦一耦之伐广尺深尺谓之畎田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍是畎遂沟洫浍皆通水之道也以小注大故从畎遂沟洫乃以入浍浍入于川川入于海是畎内之水亦入海也【尚书正义益稷】
　　纁者三入而成又再染以黒则为緅又再染以黑则为缁色在緅缁之间其六入者是染纁之法也【尚书正义禹贡】
　　驹既未曾驾车若忽驾之必当惊奔今以大马牵车于前而系驹于后使此驹日日见车之行其驹惯习而后驾之不复惊也言学者亦湏先敎小事操缦之属然后乃示其业则道乃易成也【礼记正义学记】
　　人将学琴瑟若不先学调杂弄则手指不便手指不便则不能安正其先学杂弄然后音曲乃成也【礼记正义学记】
　　若火之始然泉之始逹【孟子公孙丑上】
　　流水之为物也不盈科不行君子之志于道也不成章不达【孟子尽心上】
　　君子之道辟如行逺必自迩辟如登髙必自卑【中庸】一染谓之縓【纡恋切】再染谓之赪【敇呈切】三染谓之纁【尔雅】必欲升堂覩奥宁可汨其先后【周书熊安生儒林传】
　　或问进曰水或曰为其不舍昼夜欤曰有是哉满而后渐者其水乎或问鸿渐曰非其往不往非其居不居渐犹水乎请问木渐曰止于下而渐于上者其木也哉亦犹水而已矣【扬子学行篇】
　　且夫物之生长无卒成防起皆有浸渐【王充论衡道虚篇】箕裘皆须柔屈补接而后成噐为弓冶者调筋角和金铁亦然故学者必先攻其所易然后能成其所难【张湛注列汤问】
　　易有渐卦道有渐门人之修眞达性不能顿悟必须渐而进之安而行之【天隠子渐门】
　　山涧至柔石为之穿蝎虫至弱木为之弊然而能以防脆之形防坚刚之体岂非渐之致乎【艺文类聚杂文部谈讲书】春秋运斗枢曰粟五变而以阳化生为苖秀为禾三变而粲谓之粟四变入臼米出甲五变而烝饭可食【初学记服食部饭】
　　槐之生也入季春五日而兎目十目而鼠耳更旬而始规二旬而叶成【困学纪闻卷十诸子】
　　取类引丝使不断絶不勤不劳如幽泉之潜澍【玉清经幽栖品】不缓不急不麤不细犹如婴儿饮其母乳绵绵防吸【玉清经幽栖品】
　　譬如大树由有根茎便有枝叶由有枝叶便有花果由有花果复生大树【波罗蜜多经五百九十】
　　譬如日初出时其大光明先照铁围大铁围山须弥山王乃照其余【大寳积经十四】
　　譬如殿堂有四梯隥若言不由初第一隥至四隥者无有是处【大方等大集经二十三】
　　无力饮池河讵能吞大海不习二乘法何能学大乗【大集地藏十轮经卷六】
　　初发心如种种子第二行发心如芽生增长第三不退发心如茎叶华果初始成就第四一生补处发心如果等有用【文殊问菩提经论】
　　初发心如车匠集材智第二行发心如斫治材木净智第三不退发心如安施材木智第四一生补处发心如车成运载智【文殊问菩提经论】
　　初发心如取药草方便第二行发心如分别药草方便第三不退发心如病服药方便第四一生补处发心如病得差方便【文殊问菩提经论】
　　初发心如月始生第二行发心如月五日第三不退发心如月十日第四一生补处发心如月十四日如来智慧如月十五日【文殊问菩提经论】
　　譬如火烧木渐次而转移此木既已烧复更烧余木【大乘蜜严经卷下】
　　譬如大海渐次转深若大海水初便顿深诸求寳者无能得入以渐渐深乃至无等故成大海【华手经卷七】
　　譬如从华乃成果实华如菩萨果喻菩提【蘓婆呼童子经卷中】譬如重楼四级次第不由初级至二级者无有是处不由二级至于三级不由三级至四级者亦无是处【菩萨善戒经一贤十】
　　如涛金者积聚沙土置于槽中然后以水灌之麤土烦恼刚石坚块随水而去犹有麤沙纒结复以水灌麤沙随水流出然后生金犹为细沙黒土之所纒结复以水灌细沙黒土随水流出然后眞金纯净无杂犹有似金防垢然后金师置于炉中增火鼔韝令其融液垢秽悉除然其生金犹故不轻不輭光明不发屈伸则断彼链金师复置炉中增火鼓韝转侧铸链然后生金轻輭光泽屈伸不断随意所作珰镮钏诸庄严具【杂阿经卷四十七】如山顶上天雨霖霪先溪涧满溪涧满已小沟渎满小沟渎满已大沟渎满大沟满已小河满小河满已大河满大河满已大海满大海如是渐次方满圣道大海亦复如是【达磨法蕴足论预流支品二】
　　譬如防牛食蒭草出湩湩出酪酪出酥酥成醍醐持心当如醍醐【佛般泥洹经卷上】
　　如天下水小溪水流入大溪大溪水流入江江流入海【佛般泥洹经卷上】
　　佛言夫人为道犹所鍜铁渐深垂去垢成器必好学道以渐深去心垢精进就道【佛説四十二章经尺一】
　　譬如种树稍稍生芽后生茎节枝叶华实渐行如是【修行道地经菩萨品】
　　譬如彼月初生之时若小羊角日月稍大遂至成满光明普照众星独耀【修行道地经菩萨品】
　　譬如采金沙先除麤石沙然后除细石沙次第得细金沙【三昧法门经卷上】
　　往昔之世有富愚人痴无所知到余富家见三重楼髙广严丽轩厰防朗心生渴仰即作是念我有财钱不减于彼云何顷来而不造作如是之楼即唤木匠而问言曰解作彼家端严舍不木匠答言是我所作即便语言今可为我造楼如彼是时木匠即便经地垒堑作楼愚人复言我不欲下二重之屋先可为我作最上屋木匠答言无有是事何有不作最下重屋而得造彼第二之屋不造第二云何得造第三重屋愚人固言我今不用下二重屋必可为我作最上者【百喻经卷上】
　　当作事时长老以黒白土为丸而语之言若汝黑心起取黑丸若白心起取白丸是时优波笈多欲作善心心法而取多黒丸乃至不得一白丸复更思惟取二分黒丸一分白丸复更思惟取半黒丸半白丸复更思惟取二分白丸一分黑丸复更思惟乃至一切白心起悉取白丸【阿育王经卷八】
　　譬如断皮至肉断肉至骨断骨至髄【大智度论卷十四】
　　譬如乘马趣象舍马乘象乘象趣龙舍象乘龙【大智度论卷四十九】
　　譬如縁梯从一初桄渐上上处虽髙虽难亦能得至【大智度论卷八十七】
　　譬如有人欲以其火作火所作为求火故下安干木上施鑚燧精勤策励勇猛鑚求彼于如是精勤策励勇猛鑚时于下木上最初生暖次暖增长热气上冲次倍增盛其烟遂发次无焰火欻然流出火出无间发生猛焰猛焰生已便能造作【瑜珈师地论卷二十九】
　　深造
　　言米之率粝十粺九凿八侍御七者其术在九章粟米之法彼云粟率五十粝米三十粺二十七凿二十四御二十一言粟五升为粝米三升以下则米渐细故数益少四种之米皆以三约之得此数也【毛诗正义召旻】
　　将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之涣然氷释怡然理顺然后为得也【杜氏解左传序】
　　五谷者种之美者也茍为不熟不如荑稗夫仁亦在乎熟之而已矣【孟子告子上】
　　渊流浩漫非孤学所尽足蹇途遥岂短策能运【宋书律志序】且君子之难也若美山然名山既多矣松栢既茂矣望之相相然尽目力不知厌而世有所美焉固欲登彼相相之上仡仡然不知厌小人者与此异若部娄之未登善登之无蹊维有楚棘而已逺望无见也俛就则伤【晏子春秋杂下】
　　学者处不化不聼之势而以自行欲名之显身之安也是懐腐而欲香也是入水而恶濡也凡説者兊之也非説之也今世之説者多弗能兊而反説之是拯溺而硾之以石也是救病而饮之以堇也使世益乱【吕氏春秋劝学】吾尝蓾焉吾田期歳不收土莫不然焉何况于人乎【韩诗外传】
　　孔子曰闚其门不入其中安知其奥藏之所在乎然藏又非难也丘尝悉心尽志已入其中前有髙岸后有深谷泠泠然如此既立而已矣不能见其里益谓精防者也【韩诗外传】
　　吾未见好斧藻其徳若斧藻其楶者欤【子学行】
　　渉浅水者见虾其颇深者察鱼鼈其尤甚者观蛟龙足形迹殊故所见之物异也入道浅深其犹此也浅者则见传记谐文深者入圣室观秘书故入道弥深所见弥大【王充论衡别通篇】
　　甘酒醴不酤饴蜜未为能知味也【王充论衡别通篇】
　　人之游也必欲入都都多竒观也入都必欲见市市多异货也百家之言古今行事其为竒异非徒都邑大市也游于都邑者心厌观于大市者意饱况游于道艺之际哉【王充论衡别通篇】
　　故言者所以明象得象而忘言象者所以存意得意而忘象犹蹄者所以在兎得兎而忘蹄筌者所以在鱼得鱼而忘筌也然则言者象之蹄也象者意之筌也是故存言者非得象者也存象者非得意者也【周易畧例明象】夫凿枘之麤伎而轮扁有不传之妙掇蜩之薄术而伛偻有入神之巧在乎其人由于至精也【抱朴子内篇对俗】如世良马见鞭影而行【五灯会元七佛释迦牟尼佛】
　　譬如穿井井穿愈深渐渐功多运土难出既至泉源得止众渴悉令饱足无饥渴想穿井功劳随泉亦灭修道积行亦复如是【无上内秘藏经妙徳品】
　　又如逺行游歩万里种种艰辛无所不见修道积行亦复如是【无上内秘藏经妙徳品】
　　譬如妙饍数数修理得种种味【海空智藏经平等品】
　　譬如真金数数打时镕销链冶转更明浄调和柔輭光色微妙其价难量【海空智藏经平等品】
　　犹如有人欲立大屋先平其地渐兴根基稍垒其墙令至髙大以材木覆梁柱牢坚以瓦葢之涂治仰泥作悉成了而垩洒之白璧赤柱俨然巍巍然后请防亲族门室善友乡党无不周遍饮食作乐无不欣欢【修行道地经菩萨品】但解进其义而不能微妙如人食空羮而无有饭具【修行道地经慈品】
　　折
　　穷乡多异曲学多辨【史记赵世家】
　　岂不浑沌伤窍嘉树弊牙虽复人説非马家握灵虵以无当之巵同画地之饼矣【陈书传縡传】
　　杨子之隣人亡羊既率其党又请杨子竖追之杨子曰嘻亡一羊何追者之众隣人曰多岐路既反问获羊乎曰亡之矣岐路之中又有岐焉吾不知所之所以反也杨子戚然心都子入而问曰昔有昆弟三人游齐鲁之间同师而学进仁义之道而归其父曰仁义之道若何伯曰仁义使我爱身而后名仲曰仁义使我杀身以成名叔曰仁义使我身名并全彼三术相反而同出于儒孰是孰非邪杨子曰人有濵河而居者习于水勇于泅操舟鬻渡利供百口裹粮就学者成徒而溺死者几半本学泅不学溺而利害如此若以为孰是孰非心都子嘿然而出曰大道以多岐亡羊学者以多方防生学非本不同非本不一而末异若是唯归同反一为亡得防【列子説符】
　　兼陈万物而中悬衡焉是故众异不得相蔽以乱其伦也【荀子解蔽】
　　圣人之所命天下以为正正朝夕者视北辰正嫌疑者视圣人【春秋繁露深察名号】
　　视日月而知众星之篾也仰圣人而知众説之小也【子学行】
　　万物纷错则悬诸天众言淆乱则折诸圣【扬子吾子】
　　好书而不要诸仲尼书肆也好説而不要诸仲尼説铃也【子吾子】
　　赫赫乎日出之光羣目之用也浑浑乎圣人之道羣心之用也【子五百】
　　庄子曰射者非前期而中谓之善射天下皆羿也可乎惠子曰可庄子曰天下非有公是也而各是其所是天下皆尧也可乎惠子曰可【庄子徐无鬼】
　　市无平必失贵贱之正书无师必谬典谟之防【子法言注学行篇】
　　止水能鉴于人圣智能照万法故大匠取则于止水众生宗极于圣人【道德经注疏卷一】
　　岂唯羣圣之户牖抑亦众玅之法门【道徳经注防卷一】
　　凫乙之交定者鸿乎吾所以直其绳矣【明集张融门论】
　　探本
　　舍源求流无时得源舍本就末无时得本【闗尹子一宇】君子战虽有陈而勇为本焉防虽有礼而哀为本焉士虽有学而行为本焉是故置本不安者无务丰末【墨子修身】夫井植生梓而不容瓮沟植生条而不容舟不过三月必死所以然者何也皆狂生而无其本者也河九折注于海而流不絶者昆仑之输也潦水不泄防瀁极望旬月不雨则涸而枯泽受瀷而无源者是故乞火不若取燧寄汲不若凿井【淮南子览防训】
　　多闻则守之以约多见则守之以卓寡闻则无约也寡见则无卓也绿衣三百色如之何矣纻絮三千寒如之何矣【扬子吾子】
</div>
    <div class="pagination">
<a href="喻林_page151.html">上一页</a><span>...</span><a href="喻林_page147.html">147</a><a href="喻林_page148.html">148</a><a href="喻林_page149.html">149</a><a href="喻林_page150.html">150</a><a href="喻林_page151.html">151</a><span class="current-page">152</span><a href="喻林_page153.html">153</a><a href="喻林_page154.html">154</a><a href="喻林_page155.html">155</a><a href="喻林_page156.html">156</a><a href="喻林_page157.html">157</a><span>...</span><a href="喻林_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
