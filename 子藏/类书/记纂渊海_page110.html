<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 110 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 110 页/共 130 页
  </h1>
  <div class="content">
   子许允之妇竒丑交礼竟不复入房【郭子】
　　史梁鸿妻孟氏壮丑而肥力举石臼【东观汉记】
　　传记齐无盐之女为人极丑无双臼头深目　齐邑之女钟离为人极丑行年四十无所容入行嫁不售　齐采桑之女项有大瘤故曰宿瘤【并出列女传】
　　集登徒子妻蓬头挛耳齞唇厯齿【注齞枨口齿厯犹踈也】旁行踽偻又疥且痔【宋玉好色赋】
　　怅望
　　经自伯之东首如飞蓬岂无膏沐谁适为容　愿言思伯甘心首疾【诗伯兮】君子于役不知其期曷至哉【诗君子于役】夏之日冬之夜【诗葛生言长也笺懐思者于昼夜之长时尤甚】角枕粲兮锦衾烂兮予美亡此谁与独旦　言念君子乱我心曲　言念君子载寝载兴厌厌良人秩秩徳音【诗小戎】鹳鸣于垤妇叹于室洒扫穹窒我征聿至有敦苦烝在栗薪自我不见于今三年【诗东山】期逝不至而多为恤【诗杕杜注逺行不必如期室家之情以期望之】卜筮偕止防言近止征夫迩止【同上】予发曲局薄言归沐【诗采緑注妇人夫不在则不容餙笺云曲卷其发思之甚也又云君子将归者我则沐以待之】寤言不寐愿言则嚏【诗终风注今俗人云人道我此古之遗风也】爱而不见搔首踟蹰【诗静女】焉得谖草言树之背愿言思伯使我心痗【诗伯兮痗病也】日月阳止女心伤止征夫遑止【诗小雅枤杜笺云妇人思望其君子阳月之时已忧伤矣又云室家逾时则思】五日为期六日不詹【诗小雅采緑】
　　史生世不谐作太常妻一嵗三百六十日三百五十九日斋【又云一日不斋醉如泥后汉周泽传】窦滔被徒流沙妻苏氏思之织锦为回文旋图诗以赠宛转循环以读之词甚凄惋【晋书列女传】
　　集征夫劳于周行【道也】处妇愤而长望【楚词】目极千里伤春心【同上】朝云不归山【曹子建诗】春心不自安【梁庾肩吾诗】盈盈一水间脉脉不得语【古诗】夜叅半而不寐兮怅盘桓而反侧【王仲宣登楼赋】魂逾佚而不反兮形枯槁而独居　脩薄具而自设兮君曽不肯乎幸临　日黄昏而望絶兮怅独语于空堂悬明月以自照兮徂清夜于洞房　援雅琴以变调兮奏愁思之不可长左右悲而垂泪兮涕流离而纵横无面目之可显兮遂頽思而就牀忽寐寝而梦想兮魂若君之在旁惕寐觉而无见兮魂迋迋若有亡众鸡鸣而悲予兮起视月之精光夜曼曼其若嵗兮懐欝欝其不可再更【司马相如长门赋】陈皇后颇妬别在长门宫愁闷悲思闻蜀郡司马相如工为文奉黄金百斤因为解悲愁之辞【文选长门赋序】愿保金石躯慰妾长饥渇【陆士衡赠顾彦先】羣燕辞归雁南翔何为淹留寄他方贱妾防防守空房忧来思君不能忘短咏防吟不敢长明月皎皎照我牀牵牛织女遥相望尔独何辜限河梁【燕歌行】愿君垂末光照妾薄暮年【塘上行】回身入空房托梦通精神人欲天不违何惧不合并【王仲宣杂诗】重衾无暖气挟纩如懐氷　寤言莫予应【张茂先杂诗】昔为倡家女今为荡子妇荡子行不归空牀难独守【古诗】君在天一涯妾身长别离愿一见顔色不异琼树枝【江文通古别离】弄杼不成藻【谢恵连牛女诗】弄不成曲【王景】围腰无一尺垂泪有千行【梁庾信王昭君诗】夜漫漫以悠悠寒凄凄以凛凛【潘岳寡妇赋】秋日苦短促遥夜邈绵绵【魏应璩诗】寳书为君掩瑶瑟讵能开【文选】嚬黛含羞竟不言春思秋怨谁能问【鲍溶集】共金炉之夕香【选别赋】堂上流尘生庭中緑草滋【沈休文拟古诗】徒使春賖空惜红妆变【谢晖怨情诗】孟夏非长夜晦明如嵗隔【选诗】秋风嫋嫋入曲房罗帐含月思心伤蟋蟀夜鸣断人膓长夜思君心飞扬他人相思君相忘锦衾瑶席谁为芳【宋汤恵休白纻舞歌诗】与我别所期期在三五夕【南楼诗】三五明月满四五蟾兎缺【古诗】明月照髙楼流光正徘徊【选七哀诗】霄月皓中闺【选捣衣诗】春闱閟此青苔色秋帐涵兹明月光夏簟青兮昼不暮冬釭凝兮夜何长织锦曲兮泣已尽回文诗兮影独伤【江淹别赋】从来腰自小衣就中寛【梁鲍泉寒闺诗】君言妾貌改妾意君心移【梁邓鉴闺怨诗】忆别春花飞已见秋叶稀浃粉羞明镜愁减寛衣得书言未反梦见道应归坐使红顔歇独掩青楼扉【梁庾成师逺期篇】复如东流水未有西归日夜雨滴空阶晓灯暗离室【艺文何逊篇】昭昭清明月辉光烛我牀忧人不能寐耿耿夜何长防风冲闺闼罗帐自飘扬揽衣成长屣履下髙堂【古诗】个日新妆如复罢祗因含笑待君归　锦字回文欲赠君【并出骆賔王】夫壻久离别青楼空望归妆成卷帘坐愁思懒缝衣燕子家家入杨花处处飞空牀难独守谁为报金徽　照水定自爱折花将遗谁　愁心极杨栁揺动乱如丝【并出孟浩然】娟娟心目寝寐见之　冬夜抱氷寒不睡【文粹】梨花寒食夜深闭翠防宫【沈臣贤】逺戍功名薄幽闺年貌伤　形影一朝别烟波千里分君看望君处祗是起行云【并出王维集】三百六十日日日醉如泥虽为李白妇何异太常妻　望夫君兮咨嗟横涕泪兮怨春华遥寄影于明月送夫君于天涯　本作一行书殷勤道相忆一行复一行满纸情何极千里若在眼万里若在心相思千万里一字直千金【并出李白】写水落井中同泉岂殊波秦心与楚恨皎皎为谁多　黄昏望絶见偶语而生疑清旭意新闻疾行而误喜　乃知织回文之锦无补离忧登望夫之防空为废日【并出吕和叔】沟水分流西复东九秋霜月五更风别鸾离鳯今何在十二玉楼空更空　莺啼日出不知曙寂寂罗帏春梦长　罗衣不忍着羞见绣鸳鸯【并出李义山】室妇叹鸣鹳家人祝喜鹊【韩集】白玉璞里斵出相思心黄金矿里铸出相思泪　别泪闗泉脉春愁乱藕丝【并出卢仝文】早知潮有信嫁与弄潮儿　寜从贱相守不愿贵相离似将海水添宫漏共滴长门一夜长【并出李君虞】舞袖朝欹陌上春歌声夜怨江邉月莫道君恩常不休媫妤团扇苦悲秋【李嘉祐】纎手缝衣独苦辛逺因回使寄征人官家亦自寄衣去贵从妾手着君身髙堂姑老无侍子不得自到边城里殷勤为看初着时征夫身上宜不宜【张文昌】楼上残灯伴晓霜独眠人起合欢牀【唐燕子楼集】日日出门望家家行客归无因见边使空待寄寒衣【张文昌集】岂期牛女为参商【白乐天】去时楼上清明夜月照楼前撩乱花今日成隂复成子可怜春尽未还家　泪沾防袖血成文不为悲身为别君望鹤眼穿期海外待乌头白老江濵欲识九回肠断处
　　浔阳流水九条分　樱桃花下送君时一寸春心逐折枝别后相思最多处千枝万片绕林垂　无身尚拟防相就身在那无梦徃还　思牵梳洗懒空防緑丝丛【并出元微之】孤鸟去不还缄情向天末　良人久燕赵新爱移平生　去年花里逢君别今日花开又一年　丈夫一去花落树妾独夜长心未平【并出韦应物】相见不得亲不如不相见　玉貌一生啼　空流锦字表心素至今缄愁不忍窥　织锦作短书肠随回文结　春风复无情吹我梦魂断【并出李太白】六宫谁买相如赋团扇恩情日日踈【罗隠诗】云去有归日水分无合时【孟东野】似把裁刀裁别恨两人分得一般愁　昔是同枝鸟今作万里分【并出姚少监】衣寛有剰带　衣上今日泪箧中前日书　来如春梦防多时　塞鸿遇暖犹回处江水因潮亦返波秋思冬愁春怅望大都不称意时多【并出白侍郎】雕辇已辞兮金屋何处长信草生兮长门日暮【刘賔客】闲吟芍药诗怅望久嚬眉　桂席尘瑶歩琼炉烬水沉凝魂空荐梦低珥悔听琴　和簮抛鳯髻将泪入鸳衾的的新添恨迢迢絶好音只影随惊雁单栖鎻画笼　瑶阶夜色凉如水坐看牵牛织女星　鸳鸯帐里暖芙蓉低泣关山几万重明镜半邉钗一股此生何处不相逢　满面风流虽似玉四年夫婿恰如云为报眼波须稳当五陵逰客莫知闻【并出杜牧之】宫殿生青草君王恩幸踈那堪闻鳯笛门外度金舆【王维】碧云千里暮愁合白雪一声春思长　深怨寄清瑟逺愁生翠蛾　竹斑归帝女草緑怨王孙【并出许用晦】绕栏倚树更惆怅防雨轻寒花落时　漏添迟日箭减良宵肤清臂瘦衫薄香销【并出韩偓诗】无人觧妾心日夜长如醉妾不是琼奴意与琼奴类　正是落花寒食雨夜深无伴倚空楼　料得他乡过佳节亦应懐抱暗凄然【并出韩偓永安驿东廊柱有女子题云】不堪鸣杍日空对白榆秋【出杨衡】纷纷花落门空闭寂寂莺啼日更迟　鸿雁春归人未归【刘长卿】胡麻好种人无种正是归时胡未归【古今诗话载朱滔括兵时代妻答夫诗】兔丝附蓬麻引蔓故不长嫁女与征夫不如弃路旁结发为妻子席不暖君牀暮昏晨告别无乃太匆忙君行虽不逺守邉戍河阳妾身未分明何以拜姑嫜父母养我时令我日夜蔵生女有所归鸡狗亦得将君今徃死地沈痛迫中肠誓欲随君去形势反仓皇勿为新婚念努力事戎行妇人在军中兵气恐不扬自叹贫家女久制罗襦裳罗襦不复施对君洗红妆仰视百鸟飞大小必双翔人事多错忤与君永相望　蛾眉愁自结鬓发没情梳【并出杜子美诗集】莫卷龙须席从他生网丝且留琥珀枕还有梦来时【李白集】藁砧今何在【藁砧夫也问夫何在】山上更安山【重山为出字言不在也】何当大刀头【刀头有环问何时还也】破镜飞上天【注月半当来也出乐府解题】
　　本朝杨花日日常无定海燕年年却有归一瞬青春疾如电等闲寛尽缕金衣【临川集】佳人痩尽雪肤肌眉敛春愁知为谁【坡诗】
　　怨恨
　　经及尔偕老老使我怨总角之宴言笑晏晏信誓旦旦不思其反反是不思亦已焉哉【出氓】黾勉同心不宜有怒采葑采菲无以下体徳音莫违及尔同死不我能畜反以我为讐既阻我徳贾用不售昔育恐育鞠及尔颠覆既生既育比予于毒云云　宴尔新婚以我御穷云云不念昔者伊余来塈【出邶谷风并诗】
　　史凄凄重凄凄嫁娶不须啼愿得一心人白头不相离【沈约宋书古词白头吟或者以为即是文君所作】王后及萧良姊为武后所囚大骂曰愿阿武为老防吾作猫生扼其喉【旧唐书王皇后传】传记王昭君年十七端正闲丽汉孝元时幸备后宫积五六年心有怨旷不餙其形容【琴操】
　　集百里奚五羊皮忆别时烹伏雌炊扊扅今日富贵忘我为【乐府载百里奚妻辞】彼百心之短景乃累恨之长晖【鲍昭赋】流水何太急深宫尽日闲慇懃谢红叶好去到人间【青琐流红记】盛年处空房中夜起长叹【美女篇】过时而不采将随秋草萎【诗选】君子恩未毕零落在中路【出班媫妤】常恐秋节至凉飇夺炎热弃捐笥箧中恩情中道絶【文选怨歌行】辞宠悲班扇　徒使春賖坐惜红妆变　生平一顾重宿昔千金贱　掖庭聘絶国长门失欢宴【谢晖怨情】二合兆嘉耦女子礼有行防已入徳门终逺母与兄如何耽时宠游宦忘归寜虽为二嵗妇顾景愧虗名嵗暮饶悲风洞房凉且清拊枕循薄质非君谁见容【晋为陆思逺妇作诗】良人游不归偏栖独只翼空房多悲风中夜起叹息【陆机诗】申黜褒女进班去赵姬升心赏犹难恃貌恭岂易凭【文选鲍明逺白头吟】庭絶玉辇迹芳草渐成窠隠隠闻箫皷君恩何处多欲泣不成泪悲来翻强歌庭花芳烂漫无计奈春何春隂正无际独歩意如何不及闲花草翻承雨露多妆成多自恨梦好却成悲【隋炀帝时侯夫人诗见古今诗话】但见泪
　　痕湿不知心恨谁　妾似井底桃花开向谁笑君如天上月不肯一回照　雨落不上天水覆难重收君情与妾意各自东西流　昔日芙蓉花今成断肠草以色事他人能得几时好　月光欲到长安殿别作春光一段愁　桂殿长愁不记春黄金四壁起秋尘夜悬明镜青天上独照长门宫里人【并出李白】君王选玉色侍寝金屛中荐枕娇夕月卷衣恋春风寜知赵飞燕夺宠恨无穷【李白怨歌行】深知好顔色莫作委泥沙【杜诗】緑珠犹得石崇怜飞燕曽经汉皇宠　悲鸣五里无人问肠断三声谁为续【出骆賔王】妾顔未改君心改为君熏衣裳君闻兰麝不馨香为君事容餙君看珠翠无顔色　人生莫作妇人身百年苦乐由他人井里引银瓶银瓶欲上丝防絶石上磨玉簮玉簮欲成中央折　为君一日恩误妾百年身寄言痴小人家女谨勿将身轻许人　昭阳殿里恩爱绝蓬莱宫中日月长　红顔未老恩先断　雨露由来一防恩争能遍布及千门三千宫女胭脂面几个春来无泪痕　几度晓妆成君王不言好【并出白侍郎】娟娟双青蛾防防启玉齿自惜桃李年误身游侠子　空闺生逺愁【韦应物集】一家尽是郎腹心妾似生来无目耳　为郎忍耐看故面【元稹集】綉领任垂蓬髻丁香闲结春梢　文园终病渇休咏白头吟　三十六宫秋夜深昭阳歌断信沉沉唯应独伴陈皇后照见长门望幸心【并出杜牧之】半月照防脸凝腰素一围　有恨簮花懒无聊鬬草稀　览镜敛青黛挑灯皓腕肌避人匀迸泪拖袖倚残晖有貌虽桃李单栖足是非【出杜牧之】早被婵娟误欲妆临镜慵承恩不在貌敎妾若为容【杜荀鹤】爱如寒炉火弃若秋风扇山岳起面前相看不相见　不道君心不如石那令妾貌常如玉【李君虞】朝喜花艶春暮悲花委尘不悲花落早悲妾似花身【杜荀鹤】自矜妖艶色不顾丹青人那知粉绘能相负却使荣华翻误身【刘长卿】恩情隔兮年光度雕辇已辞兮金屋何处长信草生兮长门日暮傒翠华之傥来兮仰天以自诉【刘賔客】银钥却收金锁合月明花落又黄昏【杜牧之】君恩如海深难竭妾命若花轻易绝　草緑怨王孙　深怨寄清琴【许用晦】团扇无情不待秋【温飞卿】羙人歌白苎万恨在蛾眉　曽逐使君歌舞地清声长咽黛眉颦【并出武伯苍】君心匣中镜一破不复全妾心藕中丝虽断犹牵连【孟东野】一代红顔为君尽【唐乔知之婢诗】华容芳意改枕席怨情饶锦字沾愁泪罗裙缓细腰不如银汉女嵗嵗鹊成桥【袁晖】梨花寒食夜深闭翠防宫【出沈臣贤互见怅望】古来幽怨皆销骨【韩偓】苦恨身为女【出类要载傅苦恨篇】歌艶露华舞回春雪幸持此枝承君余恱绮罗脂粉娇上春自言终世保情亲寜知一旦君恩断繁清管为何人【张説文】本朝天地岂不寛妾身自不容【陈后山诗】
　　妆饰
　　经副笄六珈【诗君子偕老】
　　子周文王宫人髻上加珠翠翘花傅之铅粉其髙髻名鳯髻又有云髻加之歩歩而揺故曰歩揺始皇宫中梳望仙髻汉宫有迎春髻汉武时诸仙从王母下降皆梳飞仙髻盘龙髻贯以鳯首钗孔雀搔头云头箆扫八字眉汉明帝宫人梳百合分稍髻同心髻扫青黛蛾眉魏武宫人扫莲头眉晋恵帝宫人梳芙蓉髻通草五色花子扫黒墨眉一画连必细长曰仙娥妆隋文帝宫中梳九真髻唐武徳中梳平蕃髻长乐髻开元中梳双鬟望仙髻贞元作偏髻子【出王叡纂炙毂子】
　　史张敞为妇画眉长安中张京兆眉怃【西汉张敞传怃音诩苏林音妩应卲曰妩大也】樊姬为卷发号新兴髻为薄眉号逺山黛施小朱号慵来妆【赵后外传】宋武帝女夀阳公主人日卧含章殿檐下梅花落公主额上成五出之花拂之不去皇后留之自后有梅妆又名夀阳妆【宋书】北周禁天下妇人不得施粉黛自非宫人皆广眉墨妆【通鉴】
　　传记司马相如妻卓文君眉如逺山时人効之画逺山眉【西京杂记】崔枢夫人治家整肃婢妾皆不许时世妆【注时世妆叙红不晕也出因话録互见治家门】隋文帝宫中红妆为桃花面【事物纪原】蜀后主宫有餙妆【盖其髻别为一家之美因施胭脂粉夹连额号曰醉妆见北梦琐言】油头花钿满面不如徐妃半妆【出蒋凝宏词赋见摭言】
　　集衣香知歩近【湘东王诗】防汗粉生光【选】鳯靥蛾眉妆玉面【出梁刘遵】笑靥人前敛衣香动处来【陈后主】头上何所有翠防防叶垂鬓唇背后何所见珠压腰衱穏称身【杜诗丽人行】翻嫌脂粉汚顔色淡扫蛾眉朝至尊　翠翘金雀玉搔头【长恨歌】妆成更防星【徐君情诗】尽日弄花梳洗晩【元稹诗】鬓轻全作影嚬浅未成眉【温飞卿】装掠学西京【刘賔客】风流薄梳洗时世寛妆束【白侍郎】头上玉燕钗妾小嫁时物【李白白头吟】时世妆时世妆自出城中传四方　昂黛内家妆【白乐天】玉蝉金掌三层挿翠髻髙鬟緑鬓虗　蜂须蝉鬓薄珑骢浮动搔头似有风【出王建诗】宋家宫妆髻一片緑云斜【白傅集】髙髻云鬟宫様妆【出韦应物】挿花照镜千娇出【玉防后録】红锦粉絮裛妆啼【崔国辅白纻词】皓腕约金环【选乐府】鈆黛凝春态金钿耀水嬉风流夸坠髻时世鬬啼眉【白乐天】防黛方初月【乐府】本朝淡妆浓抹总相宜【欧公集】随宜梳洗莫倾城【临川集】直饶肌骨秀正要画眉长【陈后山】邻家小妇学闲媚靓妆唯有长眉扫【乐城集】绾结湘蛾十二鬟【山谷】美人睡起薄梳洗勤把铅花记宫様【并出坡诗】
　　衣裳【附袜】
　　经象服是宜玉之瑱也象之揥也　彼绉絺是绁袢也【诗君子偕老】衣锦褧衣【出硕人注夫人嫁则锦衣加褧襜并诗】辨外内命妇之服鞠衣展衣缘衣素沙【周礼内司服】
　　史杨妃死之日马嵬媪得锦袎袜一只遇客过一翫百钱前后获钱无数【唐杨太真外传】
　　集披罗衣之璀粲珥瑶碧之华琚戴金翠之首餙缀明珠以耀躯践逺游之文履曵露绡之轻裾【曹子建洛神赋】罗袜蹑蹀而容与【张衡南都赋】巾防鲜明【选南都赋注曰女服】新衣翠粲【嵇叔夜琴赋注翠粲衣声也】綉罗衣裳照暮春蹙金孔雀银麒麟【出杜诗丽人行】觧蕴麝之衣裳【出袁淑正情赋】顔如玉不着人家俗衣服【互见艶丽】春衣一对直千金　欝衣香汗裛歌巾【并出白傅集】空见凌波袜【出刘禹锡马嵬行】藕花衫子栁花裙多着沉香慢火薫【出唐人诗】
　　歌舞
　　经歌者累累乎端如贯珠【出记乐记】
　　子抚节悲歌声振林木响遏行云　韩娥过雍门鬻歌去而余音绕梁三日不绝　曼声长歌【并出列子汤问】
　　史赵飞燕体轻能掌上舞【汉书】为平阳主讴【出汉武卫后传】桓温问嘉曰听伎丝不如竹竹不如肉何谓也曰渐近自然一坐咨嗟【出孟嘉别传】丽服靓妆燕歌赵舞观者忘疲【出唐书徐坚传】
　　传记汉宫人丽娟善歌体弱殆不胜衣常唱回风曲庭叶翻落如秋【出洞真记】声震林木响遏行云余音传林数日不绝【出荆州记】今日催酒三防或曰邺中有三防石崇游宴之地乐工以促饮又云蔡邕三日之间周厯三防乐府以邕晓音律制此曲希其厚遗【出李文正资暇集】回波乐春莺啭乌夜啼之属谓之软舞柘枝大渭州逹摩枝之属谓之健舞【出教坊记】白尚书姬妓樊素善歌小蛮善舞【出乐府解题】开元中入内人许子和吉州永新县人乐家女也入宫因名永新能变新声髙秋朗月唯转一声响传九陌一日大酺于勤政楼万众諠哗莫得闻鱼龙百戏之音永新乃撩鬓举袂直奏曼声广塲寂寂若无一人　舞者乐之容有大垂手有小垂手或象惊鸿或如飞燕婆娑舞态也曼延舞缀也有健舞软舞字舞花舞马舞舞曲有緑腰苏合香屈柘胡渭州团乳旋甘州等字舞以舞人亚身于地布成字也花舞着緑衣偃身合成花字也马舞者栊马人着防衣执鞭于牀上舞躞蹀皆应节奏也【并出乐府杂録】
　　集呉歈蔡讴【楚词】一唱万夫叹再唱梁尘飞【拟古诗】阿阳奏竒舞洛京出名讴【选乐府】发妙韵于丹唇激哀音于皓齿飘浮云于太清集长风乎万里曲既终而响绝遗余玩而未巳良自然之至音非竹丝之所拟声不假器用不借物动唇有曲发吻成音【成公安赋】呉蔡齐秦之声【鲍昭赋】定面凝眸一声发云停尘下何劳筭【元稹集】爱君帘下唱歌人色似芙蓉声似玉【白乐天】清歌拂梁尘【选灵运诗】舞罢锦纒头【杜诗】皓齿歌细腰舞【李贺将进酒】骨气端翔音情顿挫光英朗练有金石声【陈子昂集】众音不能逐袅袅穿云衢【杜牧之】佳人絶代歌独立发皓齿【杜诗】青蛾翳长袖【韩文】醉从赵女舞【杜诗】清如敲玉深圆似啭簧一声肠一断能有几多肠　一曲万重情【白傅集】盼盼善歌舞幽雅多风态【同上】歌词妙婉转舞态能剜刻【元稹集】歌眉低有思舞态轻无骨【出刘賔客】清丝妙管从空来【出韦应物】卫娘清转遏云歌【出罗隠】艶歌能起闗山恨【出武伯仓】娇歌自驻壶中景艶舞长留海上春【出许用晦】珠丳咽歌喉【出李义山】百金买一声千金传一曲【出文粹】迎娘歌喉玉防窱蛮儿舞金葳防【出郑愚津阳门】遏云歌响清回雪舞腰轻【出李义山】舞筵须拣腰轻女【出白傅集】喉啭一声响九陌　乐石城有女名莫愁善歌謡【并出乐府杂録】
　　悼亡
　　子庄子妻死恵子吊之方箕踞鼓盆而歌【出庄子互见逹理门】史长孙后薨太宗曰内失一良佐以此益令人哀耳【出唐书】
　　集望庐思其人入室想所厯帏屛无彷佛翰墨有余迹流芳未及歇遗挂犹在壁如彼翰林鸟双栖一朝只如彼游川鱼比目中路析　衾裳一毁撤千载不复引岂曰无重纩谁与同嵗寒展转盼枕席长簟竟牀空牀空委清尘空虗来悲风寝兴目存形遗音犹在耳　明月入绮窻彷佛想恵质夣寐复冥冥何由觌尔形我慙北海术尔无帝女灵雨絶无还云华落岂留英【并出潘安仁悼亡】兰室无容光【出张茂先】房栊无形迹【出张景阳】兰径少行迹玉防生网丝【出唐华】帷轩夕改軿辂景迁灵衣虗袭组帐空烟巾见余轴匣有遗弦庭树惊兮中帷响金釭暖兮玉座寒【出宋贵妃诗】重扄閟兮灯已暗幽泉寂兮此夜深响乗气兮兰驭风徳音逺兮声无穷【出谢希逸】衾袵长尘丝竹罢调【出王僧逹】罗袜生尘【出曹子建洛神赋】既将反而复疑如有求而遂失【出梁王筠昭　明太子哀策文】皎皎河汉匹三秋防有期嗟嗟琴瑟偶一去无还时暗壁看遗挂虗檐想歩綦流芳行处歇空色梦中疑【出梁务先】严霜降兮青春玉树摧落成黄尘【出陈子昂集】宜享偕老胡寜鞠凶　羙玉禠顔明珠晦色【并出燕公碑】画图省识春风面环佩空归夜月魂　冥寞怜香骨提携近玉顔【并出杜诗】秾华不居松扄永閟【陈子昂集】羙人在时香满堂羙人去后余空牀【出李太白】情一何长命一何短羲和不驻哀祸翻锦帷悄戚彤史寒　夫防少妇子失壮母【周况妻铭并出韩文】丹青画出竟何益不言不笑愁杀人轩窻帘幙皆依旧只是堂前欠一人　旧物零落尽此情安可任魂魄不曽来入梦　似叶飘辞树如云断别根念梧桐之早落不及芙蓉　芳魂艶色知何在开箱衣隔年香应生寳瑟尘【并出白侍郎】芙蓉如面栁如眉对此如何不泪垂　春风桃李花开候秋雨梧桐叶落时【并出长恨歌】孤鸾念其雌见镜而舞【白帖】归来旧香灭【出温飞卿】玉梳细朶香胶鲜【出元微之】死后留得生前恩【出文粹】竹垂哀折节莲败惜空房【出元徽之】鳯楼人已去鸾镜月空悬【出李义山】抚存悼亡感今思昔【出哀册】流水飘香去不归【出李贺】云貌久已隔玉音无复【元稹】
　　本朝镜下穸防衣缄全笥【出类要】靡及汤沐之封徒切糟糠之感【出杨文公】行求兮不可遇坐思兮不可知其可见惟梦兮柰寐少而寤多【出欧公集】昼出门而不敢归兮畏空室之漫漫忽入门而欲语兮嗟犹意其尚存役魂魄于宵梦兮追彷佛而无縁访临卭之道士兮从稠桑之老人纵可得而复见兮恐荒忽而非真【出伤春词】














　　记纂渊海卷八十一
&lt;子部,类书类,记纂渊海&gt;
　　钦定四库全书
　　记纂渊海卷八十二　　　宋　潘自牧　撰字学部
　　字
　　经五曰六书注云六书象形会意转注指事假借谐声也【周礼保氏】
　　子苍颉观鸟迹而成字鬼乃夜哭【淮南子】
　　史苍颉作书止戈为武【汉书】字有六义一曰指事上下是也二曰象形日月是也三曰形声江河是也四曰会意武信是也五曰转注老考是也六曰假借令长是也夫指事者在上为上在下为下象形者日满月亏效其形也形声者以类为形配以声也会意者止戈为武人言为信也转注者以老为考也假借者数言同字其声虽异其文意一也【晋书】自秦壊古文有八体一曰大篆【史籀书】二曰小篆【李斯书】三曰刻符【即古缪篆】四曰虫书【即鸟书书幡首象势而书】五曰摹印【秦玺文也】六曰署书【汉萧何所定以题苍龙白虎二阙】七曰殳书【殳有八觚随其势书】八曰书【程邈所作徒之书】王莽时使司空甄丰改定古文复有六书一曰古文孔氏壁中书也二曰奇字即古文而异者也三曰篆书秦篆书也四曰佐书即书也五曰缪篆所以摹印也六曰鸟书所以书幡信也及许慎説文用篆书为正以为体例最可得而论也【同上】传记则天好改新字有言国中有或或者惑也乞一武镇之乃改作□复言武在口中与困何异乃改作圀【正字通】篆籀八分章草草书飞白行书通谓之八体【尚书故实】鹤头蚊脚二书皆汉诏板所用各象形也【书法苑】百体有悬针书垂露书秦王破塜书金鹊鹄头书虎爪书倒薤书偃波书信幡书飞白书籀书缪书书制书列书日书月书风书署书虫书叶书明书逢书天竺书楷书芝英花草钟鼓仙人龙麒麟篆仙人鱼虫篆鸟篆鼠篆科斗篆复有大小篆牛书虫书草书龙书猴书犬书鸡书云书雨书行书押书檝书藁书半草书奏召用虎爪为不可学以防诈伪告下用偃波书谢草用蚋脚书节信用鸟书朝贺用填书亦施于婚姻西域书起尸书右旋书莲花书节分书大秦书防乗书
　　牸牛书树叶书【阙】　　　　　覆书天书龙鸟等书六十四种简秦书兼素书舍此之外书存犹一百二十体【阙注】五十六体书【晋徐安子撰】五十一体书势【萧子云撰】隂阳分则有三元八会之文又有八龙云篆光明之章也其后三皇之世演八会之文为龙凤之章拘省云篆之迹以为顺形梵书破分二道壊真从易乃为六十四种之书遂播之三十六天上下也今三元八会太极清山之所用云篆光明今所见神灵符书之字是也【真诰】书有十体较其优劣差之为神妙能之品居神品者二十有五妙品九十有八能品一百有七古今善书尽于是矣【书断】真生行行生草真如立行如行草如走未有未能立能行而能妙于走者也【志林】
　　集师宜八分之巧元帝三昧之章史籀李斯之篆梁鸿曹喜之书莫不总华桂宫盈满甲馆窃以为鸾惊之势既闻之于索靖鹰踀之巧又显之于蔡邕是以游雾重云敬礼之法鸟鹄鱼鹓表扬泉之赋颇好六文多慙三礼尚方大篆既甚牢落柱下方书何曾髣髴空慕河间之聚书竟徴东平之献表齐收尺牍顾已缺然北海楷终成难拟【梁元帝上东宫古迹启】
　　本朝古之字书皆从左文凡字其类在左其义在右如木类其左皆从木所谓右文凡如戋小也水之小者曰浅金之小者曰钱贝之小者曰贱皆以戋为义也【笔谈】荆公着字説言一大为天一土为王日月为明且如以竹防马如何不是笃东坡戏之曰以竹防犬有甚好笑【同上】
　　评字
　　史齐髙帝与王僧防赌书毕帝曰谁为第一对曰臣书臣中第一陛下书帝中第一帝笑曰卿可谓善自谋矣【南史一或云帝问我书何如卿荅曰正书第一草书第二陛下草第二正书第三臣无第三陛下无第一帝大笑曰卿善为辞】梁徐希秀谓王志为书圣　萧引善书陈宣帝尝披奏事指引署名曰此字笔势翩翩似鸟之欲飞引谢曰此乃陛下假其毛羽耳【并同上】沙门智永善王羲之书虞世南师焉妙得其体【旧唐书】欧阳询初效王羲之书后险劲过之因自名其体尺牍所人以为法禇遂良亦以书自名尝问虞世南曰吾书何如智永荅曰吾闻彼一字直五万君岂得比遂良曰孰与询曰吾闻询不择纸笔皆得如志君岂得比【唐书】贞观永徽间虞世南禇遂良以书颛家后莫能继薛稷外祖魏征家多藏虞禇书稷鋭情临仿结体遒丽遂以书名天下　徐浩尝书四十二幅屏八体皆备世状其法曰怒猊抉石渴骥奔泉　穆宗问栁公权用笔法对曰心正则笔正笔正乃可法矣帝改容悟其笔谏也其书法结体劲媚自目一家文宗命题殿壁叹曰钟王无以加之尝书京兆西明寺金刚经有钟王欧虞禇陆诸家法自为得意　吕向工草能一笔环写百字若萦发然世号连锦书【并同上】记梁武帝评书云钟繇书如云鹄游天羣鳬戏海王羲之字势雄逺如龙跳天门虎卧凤阙【书断】卫夫人正书入妙品如玉壶之氷瑶台之月婉然芳树穆若清风【法书苑】王右军书如谢家子弟纵复不端正者爽爽有一种风气王子敬书如河洛间少年虽皆充悦而举体躁跳殊不可耐羊欣书如大家婢为夫人虽处其位而居止羞澁终不似真徐淮南书如南冈士大夫徒好尚风轨终不免寒乞阮研书如贵胄失品次不能复排突英贤王仪同书如晋安帝非不处尊髙而都无神施吴兴书如新亭伧父一往见似扬州人共语便音态出陶隠居书如吴兴小儿形虽未成长而骨体甚骏快殷均书如髙丽使人抗浪甚有意气滋韵终不精味袁山松书如深山道士见人便欲退缩萧子云书如春初望山林花无处不发如论经道人无细不言崔子玉书如危峰阻日孤松一枝有絶望之意师宜官书如雕羽未息翩翩自逝韦诞书如龙威虎振剑抜弩张蔡邕书骨气风逺爽爽为神钟司徒书字十二种意外殊妙实亦多奇邯郸淳书应规入矩方圆乃成张伯英书如汉武帝爱道凭虚欲仙索靖书如飘风忽举鸷鸟不飞皇象书如歌声绕梁琴人舍挥卫常书如插花美人舞笑镜台孟光禄书如崩山絶崖人见可畏张芝惊奇钟繇特絶逸少鼎能献之冠世四夷其頽洪芳不灭羊真孙草萧行范篆各一时妙絶钟繇书若飞鸿戏海舞鹤游天行间希宻实亦难过萧思话书若墨连绵衣势屈强若龙跳渊门虎卧凤阙薄绍之书字势蹉跎如舞妓低声仙人啸树【袁昂古今书评】王子敬行草章草飞白五体俱入神八分入能【书断】
　　集智永禅师书骨气深隠体兼众妙精能之至反过疎淡欧阳率更书研抜羣尤工于小楷禇河南书清逺萧散微杂体张长史草书頽然天放畧有防画处而意态自足号称神逸今世称善草书者或不能真行此大妄也今长安有长史真书郎官石柱记作字简逺如晋宋间人顔鲁公书雄秀独出一变古法如杜子美诗格尤天纵奄有汉魏晋宋以来风流后之作者殆难复手栁少师书本出于顔而能自出新意一字百金非虚语也【东坡题唐六家书后】杨凝式笔迹雄强往往与顔行相上下今世多称李建中宋宣献书宋寒而李裕殆是浪得名惟蔡君谟书姿格既髙而学亦至当为本朝第一【仇池笔记】欧阳文忠言蔡君谟独步当世此为至言君谟行书第一小楷第二草字第三大字为少疎也【东坡】兰亭茧纸入昭陵世间遗墨犹云腾顔公变法出新意细筋入骨如秋鹰徐家父子亦秀絶字外出力中藏棱峄山刻典刑在千载笔法留阳氷杜陵评书贵痩硬此论未公吾不凭短长肥痩各有态玉环飞燕谁敢憎【同上】
　　篆书
　　记按大篆者周宣王太史史籀所作也【书断】籀文者史籀所作也与古大文篆小异后人以名称书谓之籀文六书二曰奇字是也　小篆者秦丞相李斯所作也增损大篆异同籀文亦曰秦篆【并同上】古文可为上古大篆为中古小篆为下古【书评】李斯妙篆省改之为小篆着苍颉篇七章　始皇以和氏之璧琢而为玺令李斯书其文今泰山及泰皇等碑并其遗迹　李斯小入神大篆入妙　蔡伯喈嵩山学书于石室内得一素书八角垂芒写李斯并史籀用笔势【并同上】石鼓文谓之周宣王猎共有十鼓其文则史籀大篆也【法书苑】梁升卿善小篆吕总云如落玉随珠皆得其妙【同上】萧何善籀为前殿成覃思三月以题其额【笔阵图】李阳氷善小自言斯翁之后直至小生【国史补】
　　集缅想圣达立制造书之意于天地山川得方圆流峙之形于日月星辰得经纬昭回之度于云霞草木得霏布滋漫之容于衣冠文物得揖让周旋之体于鬓眉口鼻得喜怒惨舒之分于虫鱼禽兽得屈伸飞动之理于骨相齿牙得摆拉咀嚼之势随手万变任心所成可谓通三才之气象备万物之情状者矣【李阳氷论古】字体不类与科【韩石鼔歌】
　　本朝秦始皇初并天下登琅琊台刻石颂秦徳二世复刻诏书其旁今颂诗亡矣而二世诏书具在江文勋好古善篆有絶人者其文字之工世亦莫及皆不可废【东坡集】
　　书
　　记按书者秦下邽人程邈所作也邈得罪云阳狱中覃思十年益小篆方图而为书三千字奏之始皇用以为人佐书故曰书【书断】钟会尤工书飘然有凌云之志尝诈为荀勗书就勗母钟夫人取寳剑【同上】王次仲者古之神仙也得李斯用笔意乃摹诸石置之超然台上夫秦虽无道然当战国之时以为世之篆文难于速就乃为书【广记】庾肩吾按郦善长水经注临淄人发古塜得铜棺棺外书齐太公六代孙胡公之棺唯三字古文余同今书按胡公在春秋前即书兴于周代明矣当时犹与古文相参程邈始废古文而全用又丘光迟以书之兴于周代谓亥有二首六身如布算之状按此亥文则春秋已有书矣【法书苑】唐太宗工书师虞世南尝患难于戈法一日书戬字乃空其落虞世南取笔填之帝以示魏郑公曰朕学世南似尽其法郑公曰仰观圣作唯戬字戈法颇逼真上深叹其藻识【同上】有系石波最为难作【书诀】
　　八分
　　传记按八分者秦羽人王次仲所作也王愔云王次仲以楷藏古今法书【法书苑】
　　行书
　　传记按行书者后汉颍川刘徳升所造也行书即正书之小伪务从简易相间流行故谓之行书王愔云晋世以来工书者多以行书著名钟元常善行押书是也尔后王羲之献之并造其极焉【书断】胡昭与钟繇并师刘徳升俱善于行草而胡肥钟痩【同上】行书非草非真离方遁圆在乎季孟兼真谓之真行带草谓之行草【法书苑】吴皇象善行草书世称沉着痛快【同上】钟胡二家为行书法今大行于世【类要】
　　草书
　　史汉兴而有草书至章帝而齐相杜度号善作篇崔琼崔寔亦皆称工杜氏投字甚安而书体微痩崔氏甚得笔势而结字小疎农张伯英因而精转甚巧至今犹寳其书韦仲将谓之草圣伯英弟文舒者次伯英又有姜孟颖梁孔达田彦和及韦仲将之徒皆伯英弟子有名于世罗叔景赵元嗣者与伯英并时或云伯英自称上比崔杜不足下方罗赵有余张旭嗜酒每大醉呼叫狂走乃下笔或以头濡墨而书既醒自视以为神不可复得也世呼张颠初任为常熟尉有老人陈牒求判宿昔又求旭怒老人曰观公笔奇妙欲以藏家耳因问所藏尽出其父书旭览之天下奇笔也自是尽其法【唐书】传记按草书者后汉徴士张伯英所造也梁武帝草书状曰蔡邕云秦时诸侯相长羽檄相传遂作赴急之书盖今之草是也【书断】长沙僧懐素自言草圣三昧【国史补】索靖草圣絶代名曰银钩虿尾　郑防草书如风送云收霞催月上　张芝剙草作楷法字方八分【书断】师宜官南阳人灵帝好书征天下攻书于鸿都门至数百人八分称宜官为最　钟頴书最妙者八分有魏受禅碑此为最也【同上】蔡邕工书篆尤得八分之精微【书断】蔡文姬曰臣父云割字八分取二分割篆二分取八分故名八分张懐瓘云本楷字渐若八字分散故名八分【法书苑】八分有隼尾波最为难作【书谈】韩择木工八分师蔡邕法风流闲媚号伯喈中兴　萧子良云汉灵帝时上谷王次仲与秦时同姓名也亦依八分书
　　集碑之所形将垂久逺篆籀即至朴昧者难知行又太见涉于非敬惟八分得文质之至中二妙相兼经古今而不惑【令狐楚与严少保书】苍颉鸟迹既茫昧字体变化如浮云陈仓石鼓文已讹大小二篆生八分秦有李斯汉蔡邕中间作者寂不闻【杜诗】惜哉李蔡不复作吾甥李潮下笔亲尚书韩择木骑曹蔡有邻开元以来数八分潮也奄有二子成三人八分一字值万金蛟龙盘挐肉屈强【并同上】阿买不识字颇知书八分诗成使之写亦足张吾军【韩集】
　　楷书
　　史上谷王次仲始作楷法至灵帝好书时多能者而师宜官为最大则一字径丈小者方寸千言甚矜其能或不时前诣酒家饮因书其壁顾观者以讐酒讨钱足而灭之每书辄削其柎梁鹄乃益为版而饮之酒俟其醉而窃其柎【晋书】
　　传记秦羽人王次仲以书作楷法【书断】王献之字子敬幼学于父后改变制度率尔师心冥合天矩年五六嵗时学书右军从后潜掣其笔不脱乃叹曰此儿当有大名遂书乐毅论与之学竟能极小真书可谓穷微入圣【书断】隋文帝曰妙书冠絶古今字之体势一笔而成　卫瓘索靖号一台二妙瓘云我得伯英之筋恒得其骨靖得其肉【恒谓卫恒】杜预三世善草书【并同】
　　集悲风生微绡万物起古色【杜甫咏张旭草书图】呜呼东吴精逸气感清识【同上】
　　本朝颠张醉素两秃翁追逐世好称书工何曽梦见王与钟妄自粉饰欺盲聋有如市井倡抹红妖歌慢舞儿童谢家夫人淡丰容萧然自有林下风天风荡荡惊跳龙山林飞鸟一扫空为君草书续其终待我他日无匆匆【东坡题王逸少帖】
　　章草
　　传记按章草汉黄门令史史游所造也愔云汉元帝时史游作急就章解散体麄书之汉俗随渐以行之是也【书断】崔琼善章草书师于杜度而媚辄过之防画精微神变无碍王隐谓之草贤　张伯英尤善章草韦仲将谓之草圣【书评】张旭章草类伯英时人谓之亚圣【书断】史游作急就章盖插之规矩存字之梗槩本草创之义谓之草书至建初中杜度善草章帝诏上章表令作草体始号章草【法书苑】羲之常以章草答庾亮亮示翼翼因与羲之书云吾昔有伯英章草数纸过江颠沛遂至忘失常叹妙迹永絶忽见足下答家兄书恍若神明还旧观【图书荟粹】
　　飞白
　　记按飞白书者后汉左中郎蔡邕所作也王隠王愔并云飞白变楷制也本是宫殿题署势劲文字宜轻微不满名既为飞白王僧防云飞白八分之轻者邕在鸿都门见匠人施垩帚遂创意焉【书断】李嗣真云王逸少飞白犹雾縠卷舒烟空炤灼长剑耿介而倚天劲矢超忽而无地可谓飞白之仙【法书】吴张敬礼善飞白以为飘若浮云激如惊电晋王廙善飞白书若雕鹗之翅羽旌旗之卷舒　萧侍
　　中飞白浄可爱令取扫帚沾泥汁中以书壁为方丈一字晻暧斐亹极有体势【防萃】梁武帝谓萧子云曰蔡邕飞而不白羲之白而不飞飞白之间在卿斟酌耳【尚书故实】梁武帝造寺令萧子云飞白大书萧寺至今一字存焉【国史补】集秋毫精劲霜素凝鲜玷此瑶波染彼松烟超工八法尽竒六文轻如游雾重似崩云【鲍照】翠箔映雪罗衣随风崩云委地游雾萦空【类要】烟雾交霏虬鸾萦动【同上】
　　本朝仁宗飞白尤妙李唐卿撰飞白三百防以进上乃为清浄二字赐之其六防尤为竒絶又出三百防之外【归田録】霏霏乎其若轻云之蔽月翻翻乎其若长风之卷斾也猗猗乎其若游丝之萦栁絮袅袅乎其若流水之舞荇蔕也【东坡赞】金牋洒飞白瑞雾萦长虹【同上】
　　砚
　　史栁公权尝评砚以青州石未为第一言墨易冷绛州墨砚次之【唐书】
　　记汉武帝赐青铁砚是于阗国所献【博物志】汉制天子以酒为书滴以玉为砚取其不氷【西京杂记】唐李衞公收砚至多其尤妙者名结邻言与相结为邻也【开元录】内中有七寳砚鑪冬寒氷自消【开元天寳遗事】薛稷为砚封九锡拜离石乡侯使持节即墨军事兼铁面尚书【云仙散录】徐之夜读书见人物如粟米数百皆具甲胄拥一紫衣者行案上呼曰蚍蜉王欲观鱼于紫石潭渔具数十入砚中皆获小鱼【异闻录】许汉阳遇龙女以白玉为砚玻瓈为匣砚中皆贮银水【博异志】集采隂山之潜璞【傅赋】即方圆以定形锻金铁以为池木贵其能软石美其润坚加采漆之胶固含冲徳之清【同上】琉璃砚水长枯槁【李白】巨璞禹凿余【杜诗】其光或雷电其滑乃波涛【同上】文字之祥君家其曰【韩髙仙君砚铭】农陶【毛颖传】栁州龙壁多秀石可观【栁文】端州石工巧如神踏天磨刀割紫云佣刓抱水含满唇暗洒苌冷血防【李贺】纱帷昼暖墨花春轻沤漂沬松麝薰【同上】
　　本朝砚四十余品以青州红丝石第一斧柯山第二龙尾石第三余皆在中下虽铜雀台古瓦砚列于下品特存古物耳端所出有四品嵓石为甲石屋次之西坑又次之后埜为劣而嵓石又分上下又有活眼死眼之别圆晕相重黄黑相间黳精在内晶莹可爱谓之活眼四旁浸渍不甚鲜明谓之泪眼形体略具内外皆白殊无光彩谓之死眼活眼胜泪眼泪眼胜死眼死眼胜无眼【苏易简砚谱】歙州石出于龙尾溪以金星为贵　虢州澄泥唐人品砚以为第一今人罕用泽州道人吕翁作澄泥砚坚重如石上著名字　李充伯得玉材琢为砚发墨可爱　青州以熟铁为砚甚发墨有柄可执　世言端溪水中石其色青山半石其色紫山絶顶者尤润如猪肝色者佳其贮水处有白　黄色防者谓之鸲鹆眼脉理黄者谓之金线纹其山号斧柯　端溪石砚之美正在于眼如木之有节今不知者乃以为石病吁可痛哉惟上嵓有眼眼之美者青緑黄三色相重多者自外至心凡九重其生于墨池之外者谓之髙眼生于内者曰低眼髙眼尤可尚以其不为墨渍常可睹也或云石有金线为美正其病也　端溪有斧柯茶园将军池同是一溪惟斧柯出者佳茶园次之将军又次之【并同上】端石本以子石为上流俗讹遂以紫石为上然十无一二发墨者但充玩好而已歙石大抵多发墨以金星为贵端溪以北嵓为上龙尾以深溪为上较其优劣龙尾逺出端溪上而端溪以后出见贵尔【欧公砚谱】端溪有三种曰上嵓曰西坑曰后埜西坑砚三当嵓石之一后埜三当西坑之一【东轩笔録】唐林夫与余端砚一枚极佳但小而凸磨墨不甚便作砚者意待数百年后砚平乃便墨耳一砚犹须作数百年计而作事乃不为明日计可不谓大惑耶【东坡】淄石号韫玉砚发墨而损笔端石非上嵓者宜笔而褪墨二者当安所去取用褪墨砚如骑钝马数步一鞭数字一磨不如骑骡用瓦砚也　泽州金道人澄泥砚多作投壶样其首有吕字非刻非画坚致可以试金【并同上】君看龙尾岂石材玉徳金声寓于石与天作石来几时与人作砚初不辞诗成鲍谢石何与笔落钟王砚不知【东坡赠龙尾砚】罗文歙人也上世隠龙尾山汉武帝召见叩击之其音铿铿可聴上喜曰古所谓玉质而金声者子真是也使待诏中书久之更拜舎人【东坡万石君罗文传】玉堂新样世争况以蛮溪緑石镌【王荆公】江上有石形色类石以为砚苏子美诗云我疑此山石久为月照着老蚌吸月月降胎水犀望星星入角彤霞烁石变丹砂白虹贯岩生美璞【子美集】久闻闽石鸭头緑可磨桂溪龙文刀莫嫌文吏不知武要识饱霜秋兔毫【山谷】琢雕山骨秀磨礲发光炯体润云气生寒泉冽幽井平生心腹交陈与毛頴徳重不倾侧中虚但明静置之几案上吾方日三省【同上】
　　笔
　　史晋王珣梦人以一大笔如椽与之既觉语人曰当有大手笔事【晋书】江淹梦人与五色笔由是文藻日新后又梦郭璞取去自后为诗絶无美者【本传】欧阳通询之子也以狸毛为笔覆以兔毫管用象犀非是未尝书【唐本传】和凝梦人以五色笔一束与之自是才思敏赡十九登进士第【五代史】史洪肇曰安朝廷定祸乱直须长鎗大剑毛锥子安足用哉【同上】
　　传记龟负图出周公援笔以时文写之【尚书中】畨禺诸郡多以青羊毛为笔或用山雉丰狐之毫鼠须麝毛狸毛为被以为笔【树萱録】有人以緑沉漆竹管及镂管见遗斯亦可玩讵必以金玉哉尝答牛亨之问曰恬以枯木为管鹿毛为柱羊毛为被【王羲之笔经】昔人有以琉璃象牙为笔管丽饰则有之然笔须轻便重则踬矣【同上】纪少瑜尝梦陆倕以一束青镂管笔授之曰卿自择其善者其文因此大进【青箱杂记】汉制天子笔以错寳为跗毛皆以秋兔之毫【西京杂记】汉末一笔之匣雕以黄金饰以和璧缀以隋珠文以翡翠【傅子】石晋之末有一髙士每夜作笔付其家室至晓阖户而出以竹筒衔壁外向如引水者置钱其中则一管跃出笔尽虽官府势要求之无复有也时人谓之仙笔【四谱】宣州诸葛氏能作笔栁公权求之先与二管语其子曰栁学士如能书当留此笔不尔退还即以常笔与之未几果退还先与者二笔非右军不能用也【同上】晋韦日好作笔王子敬得其笔叹为絶世【书断】许汉阳遇龙女观其笔白玉为管【博异志】智永禅师学书有秃笔头十瓮取瘗之谓之退笔塜【尚书故实】岭南尝有郡牧得兔皮使工人制笔醉失之因剪已须为笔甚善便使为之工者以实对遂下令使一户输人须或不能致辄责其直【异物志】有书生谒李林甫曰管子文后化为笔【大唐遗事】有僦马生甚贫遇人与虎毛红笔管一枝曰所须但呵笔即得之然夫妻之外令一人知则殆矣时方暑欲凝烟帐风篁扇皆呵而得之一日晩思兔头羮连呵得数盘夫妻不能尽以与邻家自是呵之无应【纂异记】薛稷为笔封九锡拜墨曹都统墨水郡王兼毛州刺史【云仙散録】李仲甫卖笔辽东市一笔三钱如无钱亦与笔【神仙传】集毛頴者中山人也秦始皇时将军恬南伐楚次中山围毛氏之族抜其豪载頴以归秦皇使恬赐之汤沐而封诸管城号曰管城子累拜中书令上尝呼为中书君頴与绛人陈农陶及会稽楮先生友善其出处必偕后因进见上将有任使拂拭之因免冠谢上见其发秃笑曰中书君老而秃不任吾用吾尝谓君中书君今不中书耶因不复召归封邑终于管城其子孙甚盛惟居中山者能继祖父业【韩毛頴传】韡韚彤管冉冉轻翰正色墨铭心写言【傅笔铭】英华表玉笈佳丽称珠网无如兹制奇雕饰杂众象仰出写含花横插举仙掌幸因提拾用遂厠璇台赏【梁简文帝】梦笔深藏五色毫【李义山】截玉铦锥作妙形贮云含雾到南溟尚书旧用裁天诏内史新将写道经【栁文】
　　本朝宣州诸葛氏笔擅名天下久矣纵其间不甚佳者终有家法如北茶内库酒教坊乐虽弊精疲神欲强学之而草野终不可脱【东坡】一沐管城頴　为把栗尾书溪藤　苍鼠奋鬛饮松腴【并同上】
　　墨
　　记楚王灵防造红白二墨及书写衣服黑衣用白书白衣用红书自成一家【大唐龙髓记】卢杞与冯盛相遇于道各携一囊杞发盛囊有墨一枚杞大笑盛正色曰天峰煤和针鱼脑入金溪子手中録离骚古本比公日提绫文刺三百为名利奴顾当孰胜已而捜杞囊果是三百刺许芝有妙墨八防巢贼乱瘗于善和里第事平取之
　　墨已不见唯石莲匣存焉【并同上】宗御案墨曰龙香剂一日见墨上有小道士如蝇而行上叱之曰臣墨之精黒松使者也凡世人有文者其墨上皆有龙賔十二上神之乃以墨分掌文官【陶家瓶余事】墨文如履皮磨之有油晕者一两可染三万笔【成老相墨经】墨染三年字纸不能昬暗者为上【同上】李廷珪造墨其坚如玉其纹如犀【文房四谱】懐化郡掘堑得石墨甚多精好可写书【广州记】汉尚书令仆丞郎月给隃麋墨大小二枚【西京杂记】南朝以墨为螺为量为丸为枚陆云与兄书送墨二螺梁科律御墨一量十二丸汉官仪令仆丞郎赐墨一枚【北户録】薛稷为墨封九锡拜松燕督防香太守兼亳州诸郡平章事是日墨吐异气结成楼台【云仙散録】
　　集故借翰林以为主人子墨以为客卿以风【长杨赋】上党碧松烟夷陵丹砂末兰麝凝珍墨精光乃堪发【古诗】绛人陈【韩文】墨则上党松心【江淹赋】
　　本朝陆士衡与士龙书云登铜雀台得曹公所藏石墨数瓮今分渠一螺沈郎中师鄜延以石烛作墨坚重而黒在松烟之上曹公所藏岂此物耶【仇池笔记】王晋卿造墨用黄金丹砂墨成价与金等【同上】唐末墨工李超与子庭邽本姓奚江南赐姓李氏庭珪字者伪也【遯斋闲览】石昌言蓄李庭珪墨不许人磨或庭邽始名庭珪故世有奚庭珪墨又有李庭邽墨人或戏之曰子不磨墨墨将磨子今昌言墓木拱矣墨固无恙可为好事之戒【坡集】庭珪墨有剑脊圆饼面多为龙纹嘉祐中仁宗以此墨赐近臣曰新安香墨其后翰林承防赐者皆双脊龙样尤为佳品【涑水燕谈】山谷取小锦囊中有墨半丸以示潘谷谷隔囊手之曰天下之寳也出之乃李庭珪墨又别取小锦囊有墨一丸谷手之如前叹曰今老矣不能为之出之乃谷少所作墨其精如此【邵氏后录】此墨足支二十年但恐风霜侵发齿非人磨墨墨磨人缾应未罄罍先耻【坡诗】徂徕无老松易水无良工珍才取乐浪妙手惟潘翁鱼胞熟万杵犀角盘双龙墨成不敢用进入蓬莱宫　书牕拾轻煤佛帐拂余馥辛勤破千夜收此一寸玉【并同上】
  </div>
  <div class="pagination">
   <a href="记纂渊海_page109.html">
    上一页
   </a>
   <span>
    ...
   </span>
   <a href="记纂渊海_page105.html">
    105
   </a>
   <a href="记纂渊海_page106.html">
    106
   </a>
   <a href="记纂渊海_page107.html">
    107
   </a>
   <a href="记纂渊海_page108.html">
    108
   </a>
   <a href="记纂渊海_page109.html">
    109
   </a>
   <span class="current-page">
    110
   </span>
   <a href="记纂渊海_page111.html">
    111
   </a>
   <a href="记纂渊海_page112.html">
    112
   </a>
   <a href="记纂渊海_page113.html">
    113
   </a>
   <a href="记纂渊海_page114.html">
    114
   </a>
   <a href="记纂渊海_page115.html">
    115
   </a>
   <span>
    ...
   </span>
   <a href="记纂渊海_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
