<!DOCTYPE html>
<html>
<head>
    <meta charset="UTF-8">
    <title>山堂肆考 - 第 317 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 317 页/共 632 页</h1>
    <div class="content">　　写入御屏
　　宋杨徽之字仲猷建州浦城人能诗为侍读学士太宗闻其名写其警句十聨于御屏上时梁周翰有诗云谁似金华杨学士十聨诗在御屏中僧文宝谓徽之诗曰必以天地浩露涤笔于氷瓯雪椀中方与此诗神骨相副又徽之诗有新霜染枫叶明月借芦花自云此句有神助
　　竞病
　　梁曹景宗字子震为卫将军破魏凯旋武帝御光华殿宴饮因令左仆射沈约等聨句景宗不得韵顔色不平启求赋诗不已时用韵已尽惟余竞病二字帝令赋之景宗挥笔立成诗曰去时儿女悲归来笳鼓竞试问行路人何如霍去病帝欣喜不已约及朝贤惊叹竟日
　　推敲
　　唐贾岛字浪仙范阳人初为僧号无本居法干寺常苦吟一日游京师于驴上得鸟宿池边树僧敲月下门之句始欲着推字又欲着敲字链字未定驴上吟哦引手作推敲势时韩退之为京兆尹车骑方出岛不觉冲至第三节尚为手势未已俄为左右拥至尹前岛具道其所得句推敲字未定神游象外不知回避退之立马久之谓岛曰敲字佳遂与并辔而归为布衣交教之为文令弃浮屠举进士尝有诗赠之曰孟郊死葬北邙山日月风云顿觉闲天恐文章声断絶故生贾岛在人间大中末为长江簿又按贾岛初居法干寺与无可相唱和一日宣宗微行至寺闻钟楼上有吟声遂登楼于岛案上取诗卷览之岛不识是帝乃攘臂睨之遂于手中夺取诗卷曰郎君何防此耶宣帝下楼去既而岛知之亟谢罪后岛还俗举进士有人荐于上上追恨前事乃赐御札除遂州长江簿防昌初以晋州参军迁司仓卒程锜以诗悼之曰骑驴冲大尹夺卷忤宣宗
　　铺锦列绣
　　南史顔延之字延年问鲍昭曰已诗与谢灵运优劣答曰谢五言如初发芙蓉自然可爱君诗若铺锦列绣亦雕绘满眼
　　刿目鉥心
　　韩愈撰贞曜先生孟郊墓志先生为诗刿目鉥心刃迎缕解钩章棘句掐擢胃肾神施鬼设间见层出
　　不敢押饧
　　或云刘梦得作诗欲押一饧字因六经无此字惟毛诗管箫笺有此一字终不敢押然按禹锡歴阳书事诗湖鱼香胜肉宫酒重于饧又何尝押六经所出耶
　　不敢题糕
　　见重阳
　　凌轹潘左
　　钟嵘诗品宋元嘉中有谢灵运固已含跨刘郭凌轹潘左斯五言之冠冕文词之命世也
　　奴仆命骚
　　杜牧之序李长吉诗唐皇诸孙贺元和中韩吏部亦颇取其歌诗以为云烟绵聨不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒园侈殿梗莽丘垅不足为其怨恨悲愁也鲸呿鼇掷牛鬼蛇神不足为其虚荒诞幻也盖命骚之苗裔理虽不及辞或过之贺生年二十七死矣使少加以理奴仆命骚可也
　　诗似爬痒
　　杜牧之诗云杜诗韩笔愁来读似倩麻姑痒处爬
　　诗能愈疟
　　渔隠丛话世传杜诗能除疟此未必然盖其辞意典雅读之者脱然不觉沈疴之去体也而好事者乃曰郑广文妻病疟子美令取予落月照屋梁犹疑见顔色一聨诵之不已又令取虬须似大宗色映塞外春一聨诵之不已又令取子璋髑髅血糢糊手提掷还崔大夫一聨诵之则无不已矣此殊可笑观子美有诗云三年犹病疟一鬼不消亡则知是疾也杜陵正自不免
　　语少意广
　　后山丛谈余登多景楼南望丹徒有大白鸟飞近青林而得句云白鸟投林分外明谢朓亦有云黄鸟度青枝句巧而弱而杜云白鸟去边明语少而意广及余还里舍年老得句云坐下渐人多而杜亦有云坐深乡里敬此语极工乃知杜诗无不有也
　　才高识卑
　　王荆公集四家诗蔡天启问何为下李白安石答曰白才高而识卑其中言酒色者盖十八九
　　诗看鲍昭
　　诗评为诗欲词格清美当看鲍昭谢灵运吕氏童训文大概学诗当以三百篇辞及汉魏间人作主方见古人妙处自无齐梁间绮丽气味也
　　诗拟渊明
　　葛常之集韦应物诗拟陶渊明而作者甚多然终不相近其答长安丞裴说诗临流意已凄采菊露未晞举头见秋山万事都若遗盖效渊明采菊东篱下悠然见南山此间有真意欲辨已忘言之句也然渊明脱落世纷深入理窟但见万象森罗莫非真意故因见南山而真意具焉应物乃因意凄而采菊见秋山而遗万事其与陶所得异矣
　　议论颇正
　　丹阳集唐刘乂诗酷似玉川子而传于世者二十七篇而已其氷柱雪车二诗虽语涉竒怪然议论颇出于正氷柱诗云不为四时雨徒于道路成泥柤不为九江浪徒能汨没天之涯雪车诗云官家不知民馁寒尽驱牛车盈道载屑玉车载欲何之秘藏深宫御炎酷如此等句亦有补于时与玉川子月蚀诗稍相类
　　性情近古
　　临川呉氏云汉魏迨今诗凡几变字以链而精句以琢而巧功力极矣而识者乃或舍旃尚陶韦则亦以其不链字不琢句不用事而性情之真近乎古也按陶韦陶渊明韦应物也
　　因诗召见
　　唐冯定为太常文宗见而异之曰岂非能章句者耶亲诵定送客西江诗召升殿诏悉以所着上之
　　因诗放归
　　唐孟浩然襄阳人为王维所知维待诏金銮殿私邀浩然入内院商确风雅忽遇上幸维所居浩然错愕伏牀下维不敢隠奏闻上曰朕素闻其人而未见也诏浩然出帝问其诗浩然再拜自诵其诗曰北阙休上书南山归故庐不才明主弃多病故人疎上曰朕未尝弃卿卿自不求仕耳柰何诬我因命放归南山
　　恐变风教
　　唐张祜字承吉清河人居苏州长庆中为令狐公所知公镇太平日祜上诗三百首公荐于朝祜至京谒元稹属稹偃仰内庭祜不恱而去后上以祜之词藻高下诘稹稹对曰张祜雕虫小技壮夫不为若奬激太过恐变陛下风教上颔之由是寂寞而归
　　尽得景趣
　　事文类聚唐人题西山寺诗终古碍新月半江无夕阳人谓冠絶古今以其尽得西江景趣也金山寺留题亦多独寺影中流见钟声两岸闻及天多剰得月地少不生尘每为人传诵
　　诗效反骚
　　李白为蜀道难以斥严武及韦皋镇蜀有陆畅者为皋所爱厚乃反其词为蜀道易盖效扬雄反骚也按反骚者屈原作离骚而雄又反其词作书以吊屈原故曰反骚
　　诗押狭韵
　　孔毅夫杂记韩退之诗好押狭韵累句以示工而不知重叠用韵之为病也双鸟诗押两韵字李花诗押两花字又苕溪渔隠云退之读皇甫湜公安园池诗亦押两闲字诗曰日夜不得闲君子不可闲盖退之好重叠用韵以尽己意而不恤其为病也
　　景服杜甫
　　杜牧之诗意多用杜甫如观东兵长句黑矟将军一鸟轻盖用子美身轻一鸟过也游樊川诗野竹疎还密岩泉咽复流盖用子美细雨止还作断云疎复行也盖其心景服之切则下句自然相符非有意于蹈袭也故其论杜诗云天外鳯凰谁得髓何人能合续弦胶岂非自以为髓耶
　　雅爱项斯
　　唐项斯字子迁江东人杨祭酒简爱斯才赠以诗曰几度见诗诗总好及观标格过于诗平生不解藏人善到处相逢说项斯斯由此名振遂登髙科杨简字敬之
　　八句法
　　直言诗话贺方囘学诗于前辈得八句法平淡不流于浇俗竒古不流于怪僻题咏不窘于物象叙事不用于声律比兴深通于物理用事工者如已出格见于成篇浑然不可涯气出于言外浩然不可屈
　　百家衣
　　山谷以集句为百家衣注云百家衣小儿文褓也苏东坡有讥集句诗又西清诗话集句自宋初有之至石曼卿以文为戏然后大着
　　不蹈前句
　　唐樊宗师字绍述著书三十卷曰樊子诗七百一十九篇不蹈袭前人一言一句号澁体
　　多用方言
　　冷斋夜话诗人多用方言南人谓象牙为白暗犀为黑暗故老杜诗曰黑暗通蛮货又谓睡美为黑甜谓饮酒为软美东坡诗三杯软美后一枕黑甜余
　　因诗免役
　　唐任涛筠州人咸通进士常侍李隲见其诗有露漙沙鹤起人卧钓船流之句特与免役乡民讼之隲判云江西界内有诗似涛者竝与免役又幸元龙字庆甫号松垣先生有气节以诗援任涛例求免税丁大守判云松垣笔力破沧溟欲援任涛免税丁一段风流好公案锦江重写入围屏
　　献诗获荐
　　范文正公知杭州城中兵官往往皆获荐书独苏鳞为外邑巡检未见收録因一事入府献诗曰近水楼台先得月向阳花木易为春文正见诗即荐之
　　夺锦袍
　　卓异记唐武后游龙门命羣臣赋诗先成者赐锦袍左史东方虬诗成拜赐坐未及安宋之问诗成文理兼美后称赏乃夺袍衣之
　　赐银钟
　　唐杜淹字执礼如晦之叔父也才辩多闻秦王引为文馆学士尝侍宴赋诗尤工赐银钟
　　妙在一聨
　　唐杜荀鹤字彦之肄业九华山号九华山人长于宫词为唐第一有诗云风暖鸟声碎日髙花影重时称杜诗二百首妙在一聨中
　　能为五字
　　宋陶子骏熙丰间人作佚老堂东坡有诗能为五字诗仍戴漉酒巾人称小靖节自是葛天民
　　多用湿字
　　唐许浑诗句多用湿字谚云许浑千首湿罗隠诗多用喜怒哀乐心志等语不离一身故人以罗隠一生身为对然不若对以杜甫一生愁
　　欲易中字
　　唐末王正白大播诗名尝作御沟诗一派御沟水緑槐相防青此波涵帝泽无处濯尘缨鸟道来虽险龙池到自平朝宗心本切愿向急流倾以示僧贯休贯休指波字当改正白不伏扬袂而去贯休曰此公思敏必悔悟而囘乃写一中字于掌以待逡巡正白果囘云欲易中字何如贯休展手示之不异正白所改遂与定交一说有僧袖诗谒僧皎然又正白一作贞白字有道信州人与罗隠方干贯休同倡和
　　窃人诗句
　　国史补王维有诗名好窃人诗句如行到水穷处坐看云起时漠漠水田飞白鹭隂隂夏木啭黄鹂乃李嘉祐诗也
　　犯人诗聨
　　魏周辅有诗上陈亚犯古人一聨亚不为礼周辅复上一絶句云无所用心惟饱食争如窓下作新词文章自古多相犯刚被人言爱窃诗亚次韵曰昔贤自是堪加罪谁敢言君爱窃词尀耐古人多意智预先偷子一聨诗又僧恵崇自负其诗有河分冈势断春入烧痕青之句或以其犯古作诗嘲之曰河分冈势司空曙春入烧痕刘长卿不是师偷古人句古人诗句犯师兄
　　张华叹伏
　　晋成公绥字子绥少有俊才不求闻达张华见其诗文叹伏以为絶唱
　　荆公赏和
　　宋俞紫芝字秀老扬州人少有髙行不娶得浮屠心法王荆公居钟山与秀老数相往来尤爱重之每见于诗云公诗何以解人愁初日芙蓉映碧流未怕元刘争独步不妨陶谢与同游而秀老又有夜深童子唤不起猛虎一声山月高之句尤为荆公所赏和按紫芝弟澹字清老亦不娶滑稽善谐谑又使酒好骂不若兄之恬静
　　小秦王歌
　　直方诗话东坡作彭门守时过徐州李公择中秋席上作一絶云暮云收尽溢清寒银汉无声转玉盘此宵此景不长好明月明年何处看其后黄山谷在黔南合以小秦王歌之
　　老禅僧续
　　宋之问游灵隠寺月夜赋诗云鹫岭郁岧嶤龙宫锁寂寥久不能续有一老坐禅僧曰何不道楼观沧海日门对浙江潮之问愕然讶其遒丽遂续终篇云桂子月中落天香云外飘扪萝登塔逺刳木引泉遥霜薄花更发氷轻叶互凋夙龄尚遐异披对涤烦嚣待入天台路看余渡石桥迟明僧不见人以为即骆賔王也
　　作诗得妾
　　隋唐嘉话李德林为内史令与杨素共执隋政素以功臣豪侈后房妇女锦衣玉食者千人德林子百药夜入其室则其宠妾所召也素俱执于庭将斩之百药年未二十仪容儁秀意惜之曰闻汝善为文可作诗自叙称吾意当免汝死因解缚授以纸笔诗立就素览之欣然以妾与之并资从数十万
　　为诗赠僧
　　张碧之子瀛事广南刘氏官至曹郎尝为歌赠琴棋僧其诗曰我尝听师法一说波上莲花水中月不垢不浄是色空无法无空亦无灭我尝听师禅一观浪溢鼇头蟾魄满沙河世界尽空空一寸寒灰冷灯畔我尝听师琴一抚长松唤住秋山雨弦中雅弄若鉴金指下寒泉流太古我又听师棋一着山头坐沈红日脚阿谁称是国手人罗浮道士赌却鹤法懐斟下红霞丹束手不敢争头角同列见之曰非其父不生其子







　　山堂肆考卷一百二十七
<子部,类书类,山堂肆考>
　　钦定四库全书
</div>
    <div class="pagination">
<a href="山堂肆考_page316.html">上一页</a><span>...</span><a href="山堂肆考_page312.html">312</a><a href="山堂肆考_page313.html">313</a><a href="山堂肆考_page314.html">314</a><a href="山堂肆考_page315.html">315</a><a href="山堂肆考_page316.html">316</a><span class="current-page">317</span><a href="山堂肆考_page318.html">318</a><a href="山堂肆考_page319.html">319</a><a href="山堂肆考_page320.html">320</a><a href="山堂肆考_page321.html">321</a><a href="山堂肆考_page322.html">322</a><span>...</span><a href="山堂肆考_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
