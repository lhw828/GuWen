<!DOCTYPE html>
<html>
<head>
    <meta charset="UTF-8">
    <title>清稗类钞 - 第 308 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 308 页/共 432 页</h1>
    <div class="content">　　三国象戏桐城光律元布政聪谐家，有三国象戏一器，惟将帅易为魏蜀吴，余号悉同。区以红黑白三色，凡四十八。碁局斜画成六角三鱼尾形，其界河成三汊。以示人，皆不晓行法。碁后散失，局亦无存。

　　满洲棋有所谓满洲棋者，象棋也。其法，敌手亦置十六子。行满棋者，置将一、士二、象二、兵五外，余仅一子，能兼车马炮三用。故一交手，即纵横敌境，守者稍不慎，满盘皆无补救。此虽游戏，然可想见入关后索伦兵之气概也。

　　蒙古棋蒙古棋者，局纵横八线，为六十四罫，棋各十六枚，计八卒、二车、二马、二驼、一炮、一将，以朱墨别之。将居中之右，炮居中之左，上于将一罫，车马象左右列，卒横于前。棋局无河界，满局可行，乃随水草以便畜牧也。其棋形而不字。将刻塔，塔者，奉教也。多卒者，以众为强者也。马横行六罫，驼横行九罫，沙漠之地，驼行疾于马也。卒直行一罫，食敌之在前者可复退行，嘉有功也。众棋环击一塔，无路可出，始为败北。

　　我国棋与日本棋之比较自同、光以来，围棋已无国手，士大夫之事此者亦日鲜，殆率趋于麻雀、扑克之途矣。迩以日本盛行围棋，国人亦颇有好之者，然国手颇无所闻。盖此技实秉天授，非尽由学力成也。

　　有日本侠人者，尝作《弈话》，谓吾国人弈者，每于四角四路预置黑白子各二，谓之势子，日本、朝鲜、琉球之弈者则皆无之。因谓吾国人围棋，起手着法皆有一定，即由于有势子故，不如日本人之变化。不知吾国弈家，起手着法所以似有一定者，乃由数百年以来之国工悉心研究，知非如此则局势将弱，后局且无从措手，故不得不一循成法耳。且弈者，数也。数既定，则所以致胜负之法，自有一定，即无势子，着法亦岂无轨范乎？吾国受二三子之局，即两角皆虚，弈家谓之空花角，其着法亦何尝无一定哉！且日本、朝鲜、琉球之弈，皆传自中华，可知吾国古时，弈局亦无势子，后乃加置耳。则由无势子以至有势子，不可谓非弈家一进化也。推其所以置势子之由，盖无势子之局，起手即可于角上之四三或三三路置子，则一角已实，基础已固，不必力战，亦足自存。有势子，则敌于角上之四四路已有一子，我更求实角，则外局尽失，而将局促乎偏隅。若专事腹心，又如游骑无归，将为敌所乘，以致崩溃。故有势子之局，起手即须攻而兼守，正如汉高、光武百战以得天下，而仍不能不兼顾河内、关中。若无势子之局，起手即可坐据一方以自固，正如子阳井底蛙，恃剑门、巫峡之险，兢兢然不敢一出矣。

　　弈家之概略弈之为道，数叶天垣，理参河洛，阴阳之体用，奇正之经权，无不寓焉。是以变化无穷，古今各异，非心与天游，神与物会者，未易臻其至也。历代传谱，歧轨不伦。本朝名流辈出，卓越前贤，与唐诗相似，亦若有初盛中晚之异。顺、康之时，过百龄、盛大有稍变旧习，吴瑞澄、何翰公、汪幼清、娄子恒乃进求工稳，黄月天有弈圣之称，徐星友乃大雅之作，余如周懒予之绵密，李元兆之野战，汪汉年之稳健，周东侯之偏锋，要皆各极其妙，多可传也。雍正以还，洎乾隆、嘉庆间，则有范西屏以神化擅声，施定庵以无敌标誉，梁魏今情高而淡雅，程兰如思深以精致，肇麟、和衷 「 胡肇麟、童和衷。」 有善战之名，贯如、子兰 「 释贯如、卞子兰.」 兼攻守之美，此围棋之正运，乃千秋之极轨也。道光、咸丰、同治朝，则有潘、任、申、金 「 潘星见、任渭南、申立功、金秋林。」 称霸于前，周、陈、潘、徐 「 周小松、陈子仙、潘景斋、徐耀文。」 主盟于后，释秋航之玄妙，楚桐隐之端重，二介 「 张介轩、沈介之。」 之前后辉映，双李 「 李昆瑜、李湛源。」 之并驾齐驱，此中兴之再盛也，而渐入于晚矣。降至光、宣，亦可偻数，如陶勤肃公模、肃亲王善耆、升允、康有为、梁启超、林开謩、俞明震诸家，虽弈品高下微有不同，而流风余韵，固犹未澌灭也。

　　王丹麓不好棋钱塘王丹麓，名晫，国初人。不好棋，亦不解也。每见客手谈，辄乱其庄，或竟收子纳之奁中，曰：「日朗天清时，为此不迟，奈何于鬼阵中捉迷藏耶？」

　　黄月天为弈家第一黄月天在弈家中，称第一流。盖本朝弈家，虽渐变明代之着法，然终为成局所囿。月天乃自出新意，穷极变化。且其弈时，冲和淡泊，好整以暇，虽有他人之奇兵异阵，应之怡然也。

　　周懒予弈胜过百龄周懒予，嘉兴人也，少好弈。家故贫，大父母、父母督之使读，又督之使贾，皆弗愿也。辄窃出，与人弈，禁之不可。与人赌彩，屡获胜，夜则累累负金钱归.乃不之禁，后遂以弈遨游郡邑。时过伯龄方负第一手之誉，懒予不为下，数与对局，懒予多胜之。一日，弃家去，莫知所之，或传其在海外以技为某国王师。既而归，以弈终其身。

　　徐星友从容对局徐星友，杭人。初遇黄月天，月天授以四子。渐进，乃受三子。星友殚思竭力，终胜之。尝撰《兼山堂弈谱》，评核精当。其论弈，谓用虚不如用实，用巧不如用拙，制于有形，不若制于无形，臻于有用之用，不若臻于无用之用。斯言何隽永欤！星友性好稗官小说家言，常乘人握子布算时，出以观之。既下，辄应，应已，复观.当危迫之际，其人或汗流浃背，星友则从容如故。局甫半，辄语人曰：「若负几路矣。」及竟，如其言。

　　星友与月天同时供奉内廷，月天诚朴不苟，星友专结纳内监，大内之事，辄预知之。一日，语月天曰：「君棋实胜于某，惟君胜局已不少矣，他日御前相较，能稍让一子以全某一日之名否？」月天笑应之曰：「是亦何难.」明日，内廷忽召二人入，高宗指案上一朱漆盒曰：「内有一物，弈胜者取之。」遵旨对弈。弈毕，星友胜，月天负，盖预已得内监之报告也。

　　范路尝问之曰：「子于弈至矣乎？」对曰：「今之弈者，虽未必有加于我，然竟局覆观，顾尚有所悔，至者当无是也。」路叹息以为名言。

　　星友之后，弈名最噪者，为范西屏、施定庵、梁魏今、程兰如，世并称之曰「范施梁程。」然魏今辈行最早，数与星友对局，兰如为后起，星友耄矣。尝弈于某处，主者忌星友盛名，嗾众国手阴助兰如，星友屡战北，大怒，遂归武林，不复出。

　　袁子才尝撰《弈国手徐星标墓志铭》，谓星标父以弈破其家，弈卒不工。星标年四五岁，见父与人弈，辄哑哑从旁指画之。稍长，有客至，寻其父弈，父适出，客戏谓星标能弈邪，则噭然应之曰：「唯。」对局十余子，客觉星标布置有异势，佯起溲，遁去，星标后遂以国弈名于时云云。惟弈谱无星标之名，殆即星友之别字也。

　　汪汉年继周懒予而起汪汉年，歙人。继周懒予而起，惜早卒。朱某尝作序赠之，称其小诗详雅中律。谓天下是非毁誉，有一定而不可淆者，莫如弈。方其胜负决于前，某也一品，某也二品三品，较然论定。既极其诣，则其人虽吾所恶，但可诟及其人，终不得诟其艺之未至也。

　　程骏以弈自娱樵髯翁，姓程氏，名骏，世居桐城县之西鄙。性疏放，无文饰，而多髭须，因自号曰樵髯。少读书，聪颖出凡辈，于艺术、匠巧、游戏之事，靡不涉猎，然皆不竟其学，曰：「吾以自娱而已。」尤嗜棋，常与里人弈，不任苦思。里人或注局凝神，翁辄颦蹙曰：「我等岂真知弈者，聊用为戏耳，乃复效小儿辈强作解事耶？」时时为人治病，亦不用以为意。诸富家尝与往来者，病作，欲得翁诊视，使僮奴候之，翁方据棋局，虽哓哓然，竟不往也。

　　艴山与客巢梅而弈僧艴山，名超拳，无锡周氏子。自受石丰记前后，结庵邓尉之菖蒲潭，与诸名人结寒香社。庵有古梅，甚高，乃架木为巢，与客对弈其上，游人探梅诣其处，每于花下闻丁丁落子声。

　　竹溪终日手谈瓜洲闻思庵僧宗智，字圆明，号竹溪，江都蔡氏子。性高旷，与二三物外交，终日手谈，一语不及尘务，人以高僧目之。

　　范西屏为弈家第一干、嘉间，弈艺盛行，而以海宁范西屏世勋为巨擘。有先于范者曰黄某，久游公卿间，称国手，年亦倍长于范。范甫垂髫，已精十诀，名闻江左。及入都，诸巨公设彩邀二人争，胜负未分，以一角决上下。范见黄握子不落，曰：「先生殆不欲战乎？」黄忽色变曰：「孽也，天夺我矣，又何争为！」遽咯血而死。

　　先是，富春韩某善弈，馆某部郎家，部郎邀黄与韩对弈。黄见韩年少，意轻之。及布局，觉有异，即极力防拒，而辄为所窘。黄或乘间出奇，韩信手以应，不费思索。竟三局，黄三北焉，遂推枰起曰：「余今适发隐疾，越日当与君决胜负耳。」自是黄名稍逊，而韩技闻矣。有某王好弈，颇精，闻韩名，召与弈。自辰至日中，连和二枰。末局，韩负半子。盖应召时，使者以王好胜为嘱。韩欲博王欢，而又不堕己名，故于进退间分毫不失如此，其苦心则过常局数倍矣。黄侦知之，候韩出，即要于途，语之曰：「今愿与君毕所长.」韩辞以异日，不可，乃勉与弈。及争一角，韩反复凝思，卒不能应。黄以冷语迫之，韩神色顿异，遽喷血数升，次日死。越后二十余年，而黄为范乘，若报复焉。

　　尔后范名愈盛，无与争者。袁子才尝称范为海内弈家第一，惟施定庵差相亚。 「 按施十四成国弈，范十六成国弈，二人同学弈于俞长侯。」 然施敛眉沈思，或日晡未下一子，而范弈毕，辄歌呼睡去。每见其对局时，范全局僵矣，隅坐者羣测之，靡以救也，俄而争一刦，则七十二道体势皆灵.范与施尝同客广陵，借寓村塾。施戏与馆中童子弈，不胜，范继之，亦不胜，皆怅然若失。

　　李松石云：「范之于弈，如将中之岳武穆公，不用古法，战无不胜。」臧念宣云：「范之授子，灵奇变化，莫测端倪，如武侯八阵图，五花八门，入其中者莫能自免。」推许若此，可以知其弈品矣。

　　时有扬州盐商胡肇麟者，好弈，梁魏今、程兰如及施、范皆授以二子。每对局，负一子，辄赆白金一两。胡弈好浪战，不大胜则大败，世称之为胡铁头.遇范、施辄败，每至数十百子，局竟则白金累累盈几案矣。一日，胡与范弈，至中局，窘甚，乃佯称疾罢弈，而急图局势，使急足求援于施。施时客东台，一日夜始返。胡乃称疾愈，出与范续弈，如施所教以应。范笑曰：「定庵人未至，弈先至邪？」胡大惭.胡受二子，与范、施弈三十余年，然终不能成对手，故谓国弈实由天赋可也。

　　某岁，范至沪。时倪克让弈品居第一，次如富家禄等数人，技亦皆精。富恒设局于豫园，招四方弈客以逐利。范初至局观弈，见一客将负，为指隙处，众艴然曰：「此乃博彩者，岂容多语.君既若此，何不一角胜负？」范曰：「诺.」众请出注，范于怀中出银一锭，曰：「以此作彩可乎？」众艳其金，争来就。范曰：「吾弈不禁人言，君等尽可熟商耳。」枰过半，而众无措手，乃急报倪。倪至，乱其枰，曰：「此范先生也，何能与敌！」少顷，事遍传于人，邑之富室延范下榻于西桥潘宅，请与倪弈。范让倪三子，局竟，仍未分胜负也。

　　与范同时之弈品稍下者，有李步青、臧念宣，初皆受二三子，后遂成对弈，然非真对手也。盖好名者每贿国弈求对子，国弈利其贿，亦许之。故今谱胡肇麟亦能与施对局，实亦非真也。

　　范性醰粹，遇窭人子显者，面不换色。弈以外，介以千金，不一顾。有所蓄，半以施戚里，盖艺成固可见道也。

　　施定庵与范西屏齐名海宁施绍闇，字定庵，与其里人范西屏以弈齐名于时.定庵幼入塾，以性拙喜静.其父工诗文，善书法，兼画兰竹。晚岁家居，酬应之暇，常焚香抚琴，对客围棋。定庵每于课余侍侧，闻声心慕，请问其旨，则曰：「琴尚淡雅而鄙繁支，棋贵虚灵而病沾滞。汝羸弱多疾，琴尤宜也。」遂退而学琴。后复嗜弈。少西屏一岁，先后从越郡俞长侯游，年十二而与师齐名，因慕之，亦从之学.初，定庵受三子。其来年，与西屏争先。徐星友尚受三子，奖之，定庵遂得《兼山堂谱》，玩索经岁，窥其奥.又于吴兴唐改堂大令署遇梁魏今、程兰如，受先数局，技益进.乾隆壬子，偕魏今游岘山，见山下出泉潆漾纡徐，乐之。魏今曰：「子之弈工矣，盍会心于此乎？行乎当行，止乎当止，任其自然而与物无竞，乃弈之道也。子锐意深求，则过犹不及，故三载仍未脱一先耳。」定庵乃悟化机之流行无迹象，百工造极，咸出自然，则棋之止于中正，犹琴之止于淡雅也，乃益穷向背之由于未形，而决胜负之源于布局也。自是遂薄游吴楚，道渐广，暇时即以常用活法以落子，定名黏句，叶韵分门，汇成一集，曰《弈理指归》。

　　范西屏施定庵屈于担草者范西屏尝游甓社湖，寓僧寺。一日，有担草者来，请与弈。竟数局，范皆负，大骇，问其姓名，不答，但微哂曰：「近时盛称范西屏、施定庵为天下国手，实吾儿孙辈耳。弈，小数也，何必问出身，与儿孙辈争虚誉乎！」荷担而去。范以此呕血死，施亦自是不敢与人谈弈。

　　弈有十八国手范西屏、施定庵而后，有十八国手，然皆有惭色矣。通州李湛园、周星垣、侯官林越山，海宁陈子仙、僧秋航，江都周小松，宜兴任惠南，其眉目也。

　　李湛园善弈周介堂牧通州，尝试士。士有李湛园者，日将午，即纳卷，文殊不工。问何能，曰：「善弈。」曰：「弈得不如汝文否？」曰：「不然。」楸枰相对，至漏三下，周遽敛袖曰：「吾不如也。」

　　李湛园不肯让局李湛园尝游京师，与王公大人弈，科头跣足如平时.与对局者或屡负，不肯让。

　　良成善弈蒙古良成，乾隆时之京口驻防镶蓝旗防御也。性脱略，不修边幅，而富记忆力，经史过目，即终身不忘。好弈，历数昼夜不稍倦。兴至，辄废寝馈，人与语，若不闻。武进董文艺、丹徒李竹生、通州李湛园皆与友善。三人亦善弈，因合撰《授子谱》以行世。

　　周星垣习弈期有六月周星垣殚精习弈，专心致志，尝期以六月不下楼。

　　林越山胜薛生白薛生白以弈负盛名于闽，林越山尝与之对局，将负，越山指子沈思，得一刧，遂转败为胜。越山年十八时，已以国弈名于时矣。

　　林越山让任惠南林越山尝至粤东，与抚署幕僚任惠南弈。局未半，惠南将北，越山故为拙行，遂让以数子，然自是亦不复对局。

　　江君辅与某宦对局婺源江君辅工弈，年十七时，一日有人至，谓中州某宦延请角艺。某宦固亦以弈鸣者，君辅因随之往。月余，抵宦宅，其人先入内见宦，诈云：「吾途穷，鬻吾子为归资.」既得金立券，复泣请曰：「父子情不忍面别，请自后门去，免见吾子牵衣惨状也。」宦从之。君辅坐堂上久，讶主人胡久不出。忽一粗婢至，曰：「汝新来仆，主人命汝入见。」君辅不解，方厉声叱婢，宦从内出，持券示君辅曰：「尔父卖尔，今去矣，复何云？」君辅曰：「异哉！谁为吾父也？汝数千里遣使迎我手谈，何忽为此不经语也？」乃出所著弈谱证之。宦大惊曰：「汝弈果能胜我，言即不谬。」连对数局，皆君辅胜，宦乃释然，待为上宾.留居数月，厚赆之归.陈子仙与董六泉对局陈子仙之父，家小康，以好弈倾其资.晚岁，至栖身破庙中，而嗜弈如故。子仙能继其志，终成国弈。父常挈之至毗陵，与董六泉对局。时六泉须发皆白，子仙犹以红丝饰辫也。

　　周小松与曾文正对局曾文正公国藩好弈而不工，弈时则所患之癣益痒，时爬搔之。尝与周小松对局，小松授文正以九子，裂其棋为九品，乃仅得活。文正大怒，小松行时遂无赆.秋航将死与人弈同治癸亥，僧秋航年一百十九矣。居京师。上元陈鲁出知浙江衢州府，乃偕之至浙，留杭州。翌年正月，徧辞同人，云将西归，且促为之祖道。元夕前一日，同人饯之。秋航故饮酒食肉如常人，是日且与一人对局。弈竟，敛子入枰，曰：「今日之会难再，此局乃绝着也。」众不解，叩之，不告。明日，趺坐而化矣。

　　某生以对弈为荣光绪朝，王益吾祭酒先谦督学江苏，曾邀围棋国手周小松至江阴学署，令与南菁书院诸生之善弈者弈。诸生震周名，逡巡不敢往。苏人某，性卑鄙，棋甚劣，好自负，以得入学署对弈为荣，遂欣然而往。比对局，某无子得活，乃抱头鼠窜矣。
　　《清稗类钞》异禀类  容止类

　　清稗类钞异禀类禀气异常俗谓男子十四而精通，六十而精绝；女子二七而天癸至，七七而闭，验之，实不尽然。曾见有七八十岁之衰翁而娶中年妇者，其家族窃觇之，则固能人道而再接再厉也。且有八十老人娶少艾而得孪生子者。至女子受孕，有十二岁而生子者，有六十余而生二男一女者。是皆不可以常理测之也。

　　闽妇孕期妇人孕，本十阅月而生。闽妇则十余月或二三十月，不独土著为然，即他处人之久居于闽者亦常有之。有苏人某，久居闽，其子即三十六月而生，生时与普通产儿无异。医家原谓子在母腹，有妨碍发育之感受，产必延期，然若是之久，亦所罕观，闽则视为固常也。

　　男生子顺治初，奉贤南桥镇有鳏夫，年五十余，本徽人也，以结毡为业.畜一徒，曰王三。一日，裸而浴于河，忽为同伴窥见其阴，乃数月不出，或侦之，则产一男矣。南桥巡检闻之官，解至松江，曹千里尝亲见之。

　　文人多寿本朝文人多寿，如王文简公士祯年七十七，朱竹垞检讨彝尊年八十四，尤西堂舍人侗年八十五，沈文悫公德潜年九十五，宋牧仲尚书荦年七十二，查初白编修慎行年七十，方望溪侍郎苞年八十，袁子才太史枚年八十二，钱辛楣学士大昕年七十，纪文达公昀年八十二，彭文勤公元瑞年七十，姚惜抱郎中鼐年八十四，翁覃溪阁学方纲年八十六，梁山舟学士同书年九十二，赵瓯北观察翼年八十二是也。

　　曹子顾博闻强记嘉善曹子顾学士尔堪博闻强记，出游所至，山川阨塞无不能画其形势。士大夫一与之交，积久不忘，且具能识其名氏、爵里、家世，毫发无遗.钱牧斋富记忆力钱牧斋尚书谦益富记忆力，幼尝与人举《四书》语「口」字最多者以角胜负。或举「人知之亦嚣嚣，人不知亦嚣嚣」二句，得十八「口」字，钱举「讴歌者不讴歌益，而讴歌启」得十九「口」字，遂获胜。

　　顾亭林强记顾亭林，名炎武，尝客京师。一日，王文简过其邸舍，语之曰：「先生博学强记，请诵古乐府《蛱蝶行》可乎？」顾即朗诵一过，同坐皆惊.刘璐十龄不言刘璐，字石渠，沈邱人。父学向，顺治进士，令于浙江。长、仲二兄聪慧而夭。璐时年十龄，尚不能言，状类痴呆，父忧之。一日，独坐长叹，璐侍侧，问曰：「父何叹？」父以其忽能言也，喜甚，曰：「家门不幸，汝兄夭折，而汝又不能言。今能言，吾无忧矣。」自是，教之读，过目成诵，恍如有宿慧者。

　　原襄敏读书痴呆阳城原襄敏公髫龄入塾，既一载，书不成诵，亦不甚解。岁将除，师召其父至，令其偕归.中途，父让之曰：「向与若论世事，颇敏慧，何读书竟痴呆乃尔？」襄敏曰：「读书亦如应世事乎？」曰：「然。」曰：「得之矣。」复入垫，听讲辄洞彻，久之博洽今古，掇巍科，为世名臣。

　　周于漆记前世事汪浦周西水兵部于漆幼不能言，而能记前世事。自言前世为某邑人，及所常栖止处，尝于广庭设一几，庭有红蔷薇一丛，时时梦到其地。七岁时，戏门前，有僧过门，顾之曰：「此郎有夙因。」周应声，即能言，家人惊喜。因令读书，一过目，如宿习。数月，徧通《左传》、《国语》、《史记》、《汉书》。年十四，读书山中精舍，一日，日向夕，憩溪边石上，遇老僧，谓曰：「郎忘七岁门前相见时耶？」叩其名，曰：「我宝蘂也，闽人。」周因留之舍，日夜与论象纬律历、六壬丁甲、勾股洞章之术，未半载，尽通其说.濒行，复以黄河海道九边授之，且曰：「吾数学未传人，今当游四方访之。」又密语周以十年之内天下必大乱，若异代人物也。自明崇祯丙子迄甲申，九年而明果亡，皆如其言。

　　周入国朝，以明经谒选人，常念宝蘂别时赠诗有「元夕灯前寻贾子，秋风台下拜邹生」之句，未详所谓.及谒选，得房山令，上元，与僚属谦于贾公祠，问之，唐诗人贾阆仙祠也。问有子孙乎，吏对有贾某者，其裔也，见以逋税系狱.周即令出之，代完其逋。是年秋，调平谷令，抵县日，即出勘田亩，夜宿山村古庙，比晨，视其额，则邹衍祠也。于是悟宝蘂之语，一一无爽，乃述其学，着《三才儒要》三十卷。

　　洪润孙有洁癖钱塘洪润孙，名景融，以博雅擅名。乃有洁癖，每靧面，辄自旦达午不休。陆丽京儇胡同往视之，洪尔时神气傲迈，旁若无人。

　　黄庭表童年颖悟黄与坚，字庭表，号忍庵，太仓人，顺治己亥进士。康熙己未，举博学宏词，官赞善。童年颖悟，诗一目、文二三目即记忆。三岁能识字，五岁能诵诗，八岁酷好唐人诗。尝录小本，出入辄携以自随.十四，慨然有志于古学，欲徧读周、秦以下书，甫三年而读周末诸子及六朝以上者几尽.魏昭士二龄诵归去来辞宁都魏昭士，名世效，生甫二十余月，实年为二龄，母口授《归去来辞》及《九歌》一二章，久之，辄能背诵.诸父尝抱之，诱以果饵，使歌，歌声悠扬可听，诧为英物。

　　博野妇人不饮食顺、康间，博野有妇人，一生不饮食，而生育男女数人，日夕操作与常人无异，亦罕疾病。
</div>
    <div class="pagination">
<a href="清稗类钞_page307.html">上一页</a><span>...</span><a href="清稗类钞_page303.html">303</a><a href="清稗类钞_page304.html">304</a><a href="清稗类钞_page305.html">305</a><a href="清稗类钞_page306.html">306</a><a href="清稗类钞_page307.html">307</a><span class="current-page">308</span><a href="清稗类钞_page309.html">309</a><a href="清稗类钞_page310.html">310</a><a href="清稗类钞_page311.html">311</a><a href="清稗类钞_page312.html">312</a><a href="清稗类钞_page313.html">313</a><span>...</span><a href="清稗类钞_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
