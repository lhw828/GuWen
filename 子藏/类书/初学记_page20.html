<!DOCTYPE html>
<html>
<head>
    <meta charset="UTF-8">
    <title>初学记 - 第 20 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 20 页/共 84 页</h1>
    <div class="content">　【合黎 临泽】《尚书》曰：导弱水至于合黎。《十三州志》曰：昭武苏有临泽亭在其东。已上甘州。
　【狄道 夷镇】《汉书》曰：狄道县属陇西郡。《周地图记》曰：临洮郡城，後魏太和中筑，置夷城镇防羌要路。已上兰州。
　【漆水 金泉】张华《博物志》曰：延寿县南山石泉注为沟，其水有脂。挹取若著器中正黑，如不凝膏。然之极明，但不可食，此方人谓之石漆。应劭《汉官仪》曰：酒泉城下有金泉，味若酒。
　【酒泉 肥水】《汉书》曰：酒泉郡，武帝太初元年开。《博物志》曰：酒泉延寿县南有山泉，其水有脂，如煮肉汁。已上肃州。
　【白土川 卑禾海】《水经注》曰：白土川水出白土城城西北下。《十三州志》曰：临羌县西有卑禾海，谓之青海。
　【鸡谷 龙城】《水经注》曰：湟水东流，鸡谷水北流注之。又曰：湟水出塞外，经蓝池北，又东南经龙夷城。已上鄯州。
　【效谷 宜禾】《汉书》曰：效谷县属敦煌郡。晋《太康地记》曰：宜禾县属敦煌郡。
　【龙堆 鱼泽】《汉书》曰：敦煌正西关外有白龙堆。《十三州志》曰：效谷县，故鱼泽障。已上沙州。
　【地膏腴 田沃衍】《後汉书》曰：顺帝时，以伊吾旧膏腴地，傍近西域。复令开设屯田，置伊吾司马一人。《西河旧事》曰：绕蒲海肥美良田，水草沃衍。
　【天山 帝江】《汉书》曰：使贰师将军出酒泉，击左贤王于天山。《山海经》曰：天山多金玉，有神鸟状如黄囊，赤如丹火，六足四翼，浑无面目，是识歌舞，实惟帝江。已上伊州。
　【车师国 田地县】《汉书》曰：车师前王国，居交河城。《地舆志》曰：晋咸和二年置高昌郡，立田地县。
　【交河城 高昌壁】《汉书》曰：交河城有交河水，分流绕城下。《十三州志》曰：高昌壁，故属敦煌，有长谷在东，都尉居之。已上西州。
　歌
　【後魏温子升《凉州乐歌》】远游武威郡，遥望姑臧城；车马相交错，歌吹日纵横。
　【又歌】路出玉门关，城接龙城坂；但事弦歌乐，谁道山川远。
　箴
　【扬雄《凉州箴》】黑水西河，横属昆仑；服指阊阖，画为雍垠。每在季王。常失厥绪，上帝不宁，命汉作凉。陇山以徂，列为西荒。南排劲越，北启强胡，井连属国。一护彼都。
○ 山南道第七
叙事
　山南道者，禹贡荆、梁二州之域。（《尚书》曰：荆及衡阳惟荆州，华阳黑水惟梁州。今按：荆州之南界属江南道，东界入淮南道；梁州自剑阁而南为剑南道，其北垂又入陇右道。《汉书 天文志》曰：翼轸为荆州分野。）北距荆华二山之阳，绝汉水而南至江；西距剑阁，尽其地也。荆州，楚文王始都之。褒州，古褒国也，是为妫墟。（《江陵记》曰：楚文王始自丹阳徙都于郢。今州北南城是也。《水经注》曰：汉水东经妫墟，在金牛县界。皇甫谧《国都城记》曰：褒国故城在县东二百步。）襄州，禹贡荆豫二州之界，邓州，後汉之南都也，光武起焉。
　事对
　【南荆 西楚】《周礼》曰：正南曰荆州。《史记》曰：自淮北沛、陈、汝南，南郡为西楚。
　【云泽 景洲】《春秋文耀钩》曰：大别以东至云泽、九江、衡山、荆州。今按：即云梦泽也。《吴志》曰：魏将夏侯尚围南郡，作浮桥度量景洲。今在江陵县界。已上荆州。
　【南岘 北津】《荆州记》曰：襄阳本楚之下邑，桓溪带其西，岘山亘其南。习凿齿《襄阳记》曰：襄城本楚国之北津。
　【习池 葛井】《襄阳记》曰：岘山南八百步，西下道百步，有习家鱼池。《荆州记》曰：诸葛亮宅有井，深四丈余，口广一尺五寸，累砖如初。已上襄州。
　【厉乡 舂邑】《左传》曰：楚伐徐，齐师伐厉以救之。杜预注曰：随县北有厉乡。《汉书》曰：元帝以舂陵卑湿，割蔡际之白水二乡为舂陵侯邑。
　【随国 唐乡】《左传》曰：斗伯比言于楚子曰：“汉东之国随为大。”杜预注曰：随国，今义阳随县也。又曰：晋楚战于必阝，唐侯为左拒。杜预注曰：唐属楚，小国，义阳安昌县东南上唐乡是也。已上随州。
　【马水 鼍湖】《南雍州记》曰：龙居县南有马水。《荆州记》曰：沔阳县东二十里有鼍湖。已上复州。
　【兽牙 狼尾】《宜都山川记》曰：兽牙山有石壁，其文黄赤色，有牙齿形。《勾将山记》曰：县去山四十里，别从狼尾滩下南崖。已上峡州。
　【黄龙 白帝】《荆州记》曰：峡之首北岸曰白盐峰，中黄龙滩水，沿溯所忌。《水经注》曰：白帝山，北接缘马岭，南接赤甲山。
　【九坂 三溪】《荆州记》曰：寒山九坂，最为峭险。又曰：三溪水南流数里，南注大江。已上夔州。
　【明月峡 缙云山】《华阳国志》曰：巴郡江州有明月峡。峡首南峰石壁有圆孔，形如明月，因以为名。《缙云山传》云：黄帝于上合神丹药，故山得名焉。
　【涪陵 阳阙】《汉书》曰：巴郡领涪陵县。晋《太康地记》曰：李雄乱，复于阳阙更置垫江县，亦属巴郡。按：今州即古巴郡。已上渝州。
　【龙蹊 牛道】《道家杂记》曰：张鲁女曾浣衣于山下，有白雾蒙身，遂孕。耻之自裁，临死谓婢曰：“死后破吾腹。”婢依其言，破得龙子一双，遂入汉水。女殡于山顶。龙子后数游母墓前，遂成蹊径。《十三州志》曰：秦王未知蜀道，乃刻石牛五头，置金于尾下，言此天牛能粪金。蜀人信之，乃令五丁共引牛成道。今在褒城县界。
　【让水 廉川】《梁州记》曰：梁西南十里有让水。《水经注》曰：廉水出巴岭山，北流廉川。今在南郑县界。已上梁州。
　【骆谷 龙亭】《水经注》曰：路谷水源出骆谷，南流。《梁州记》曰：龙亭县属傥城郡。已上洋州。
　【黄花川 紫柏坂】《水经注》曰：大散水西流入黄花川。《华阳国志》曰：梁泉县东八十里有紫柏坂。已上凤州。
　【武关 文邑】《史记》曰：秦昭王遗楚怀王书曰：愿与君会武关，面约结盟。今在商洛县东。《水经注》曰：洛水东北过文邑，在洛南县。已上商州。
　【金水 锡城】《汉水记》曰：金水郡领金冈县，本金城郡，後魏改之。《梁州记》曰：後魏□华阳、金城二郡为忠城郡，领乡亭、锡城、金川三县。
　【虞舜祠 汉高庙】《水经注》曰：西城县故城内有虞舜祠。《梁州记》曰：洵阳县南山下有汉高帝庙。已上金州。
　【梅溪 棘水】《南雍州记》曰：南阳县七里有梅溪。《水经注》曰：棘水经新野县，历黄邮聚。
　【五垄 六门】《周地图记》曰：五垄山有五梁，汉延相接，曰六门堰。西三里拥湍，邵信臣所作也。已上邓州。
　【熊川 龙井】《南荆州记》曰：丰利郡领丰利、熊川、阳川三县。《水经注》曰：汉水又东为龙潭，下临龙井渚。已上均州。
　【景山 粉水】《山海经》曰：荆山之首曰景山，其上多金玉。《水经注》曰：粉水，导东流经上粉县。
　【雁塞 狼山】《荆州图副记》曰：雁浮山，雁塞也。《水经注》曰：夷水导源狼山。已上房州。
　【鸣水 泉街】《後魏书》曰：落丛郡，武都、鸣水二县，属东益州。《水经注》曰：泉街水出河池，东南入沮县。已上兴州。
　【金溪 铜水】《梁州记》曰：益昌县东山西北有金铜溪，溪出金，因以为名。《益州记》曰：葭萌县南十里有刀山，赤铜水出焉。已上利州。
　【铜梁 石户】左思《蜀都赋》曰：外负铜梁宕渠。《益州记》曰：龙盘山南有石，长三十丈，高五丈。当中有户及扉，若人掩闭。古老以为玉女房。已上合州。
　歌
　【梁宋史《荆州乐歌》】章华游猎去，绝郢从禽归；溶溶紫烟合，郁郁红尘飞。
　【又歌】朝发江津路，暮宿灵溪道；平衢广且直，长杨郁袅袅。
　箴
　【扬雄《荆州箴》】杳杳巫山，在荆之阳；江汉朝宗，其流汤汤。夏君遭鸿，荆衡是调；云梦途泥，苞匦菁茅。金玉砥砺，象齿元龟；贡篚百物，世世以饶。战战栗栗，至桀荒溢；曰在帝位，若有天日。不顺庶国，孰敢余夺；亦有成汤，果秉其钺。放之南巢，号之以桀；南巢茫茫，多楚与荆。风飘以悍，气锐以刚；有道后服，无道先强。世虽安平，无敢逸豫；牧臣司荆，敢告执御。
○ 剑南道第八
叙事
　剑南道者，禹贡梁州之域。梁州自剑阁而南，分为益州，是为剑南道。（梁州剑阁之东，而分属山南陇右二道。《汉书 天文志》曰：觜隽参为益州分野。）其始王则有蚕丛杜宇。（扬雄《蜀本纪》曰：蜀始王曰蚕丛，次曰伯雍，次曰鱼凫。《十三州志》曰：蜀王杜宇，自号望帝。）后其地属秦，前汉末公孙述居之，後汉末刘备居之。
事对
【蚕丛 杜宇】并见叙事。
　【石镜 铜梁】《蜀本纪》曰：武都人有女，蜀王纳以为妃，疾卒，葬于成都。作石镜一枚，以表其墓。左思《蜀都赋》曰：外负铜梁宕渠，内函要害膏腴。已上益州。
　【银水 金山】《华阳国志》曰：涪陵有孱山水，其源有金矿。《益州记》曰：金山东临涧水，光照映川。已上绵州。
　【飞梁 绝涧】《华阳国志》曰：诸葛亮相蜀，凿石架空为飞梁阁道，即古剑阁道也。《益州记》曰：姜维抗钟会，故垒其山，峭壁千丈，下临绝涧。已上剑州。
　【南池 西水】《益州记》曰：南池在阆中县东南八里。又西水县本秦阆中县之地。已上阆州。
　【妻阝道 射洪】《蜀志》曰：姜维等闻诸葛瞻破，乃引军由广汉妻阝道，以审虚实。《水经注》曰：涪江水又东南至射洪。今在射洪县界。已上梓州。
　【龙鹤山 鱼蛇水】《华阳国志》曰：丹阳县西北十五里有龙鹤山。《益州记》曰：鱼蛇水，东北自陵州界入青神县界。已上眉州。
　【隅山 陵井】《益州记》曰：东隅、西隅、南隅、三山相对。又曰：三隅山去陵井一里。已上陵州。
　【金堂木 铜宫山】《华阳国志》曰：新都县有金堂山，水通于巴汉。《益州记》曰：五城县西南六十里有铜宫山，高出众峰。已上简州。
　【昆井 邮溪】《益州记》曰：南充县西南六十里有昆井、盐井。又曰：鸡邮神在相如县东，次北下步有鸡邮溪，因此而为之名。已上果州。
　【锦山 绵水】《华阳国志》曰：合江北有绫锦山。《水经注》曰：绵水至江阳县方山下入江，谓之绵口。已上泸州。
　【邛水 邓山】《山海经》曰：峡山邛水出焉，其阳多黄金。《汉书》云：文帝赐邓通邛道铜山，得陂擅铸钱。已上雅州。
　【温穴 曲池】《华阳国志》曰：温水穴冬夏常热。应劭注《汉书》云：苏初县西北有泥池。按：今曲池是也。已上隽州。
　【伏犀滩 腾龙水】《益州记》曰：伏犀滩东南六十里，有黄鱼像岸。今在道县界。又曰：龙腾溪水源出南溪县。已上戎州。
　箴
　【扬雄《益州箴》】岩岩岷山，古曰梁州；华阳西极，黑水南流。秦作无道，三方溃叛；谊兵征暴，遂国于汉。拓开疆宇，恢梁之野；列为十二，光羡虞夏。牧臣司梁，是职是图；经营盛衰，敢告士夫。
○ 淮南道第九
叙事
　淮南道者，禹贡扬州之域。又得荆州之东界。（《尚书》曰：淮海惟扬州。今按：扬州之东偏为江南道，南偏为岭南道。又《汉书 天文志》曰：牵牛婺女为扬州分野。）自淮以南，略江而西，尽其地也。今扬州，汉广陵郡，更名江都，吴王濞居之。广陵厉王，江都易王并居之。庐州，古庐子国，烈王都之，南巢之地。（《尚书》曰：成汤放桀于南巢。）寿州，楚考烈王都之。
　事对
　【南兖 东阳】《舆地志》曰：南兖州，宋文帝元嘉八年始割江淮间为境，居于广陵。又曰：广陵郡，楚汉之际为东阳郡。
　【钓台 舆浦】《西征记》曰：雷陂有台，高二丈。《南兖州记》曰：以为吴王濞之钓台也。《南兖州记》曰：舆浦朝夕恒淤浊。一朝清澈，太守范邈表以为瑞。已上扬州。
　【射陂 盐渎】《汉书》曰：广陵王相胜之奏，夺王射陂草田，赋与贫人。又云：盐渎属临淮郡。已上楚州。
　【丰浦 包湖】《水经注》曰：江水北合乌江县之丰浦，上通湖池。又曰：次得阴塘水，同受皇后湖。湖水连接包湖，西翼潭湖。
　【横津 洞浦】《吴志》曰：孙坚经略江东，扬州刺史刘繇遣将樊熊于糜屯横津筑击破之。《魏志》曰：魏使曹休张辽伐吴，出洞口。郦元注《水经》曰：江上左对洞口江浦。已上和州。
　【鹊甫亭 马邱聚】《水经注》曰：鹊甫溪水西北流，经鹊甫亭南。《续汉书》云：当途有马邱聚，徐凤反于此。
　【禹聚 秦墟】《帝王世纪》曰：禹会涂山，扬州之域。当涂县有禹聚。《水经注》曰：洛涧北历秦墟，下注淮。已上濠州。
　【庐国 舒城】应劭注《汉书》曰：庐江郡故庐子国。又曰：庐江六县东有舒城。
　【桐乡 巢邑】《汉书》曰：朱邑为桐乡啬夫，廉平有恩惠。病且死，嘱其子曰：“桐乡人爱我，必葬我于桐乡。”《左传》曰：楚为疆城巢。《舆地志》曰：楚名为巢邑。已上庐州。
　【赵屯城 周瑜庙】《水经注》曰：破虏矶东有赵屯城，内有仓。又曰：江水对雷州之北侧有周瑜庙。已上舒州。
　【羊头涧 龙泉陂】《水经注》曰：肥水左合羊头溪水，受芍陂，谓之羊头涧。《伏滔正淮论》曰：彼寿阳者，视龙泉之良畴万顷。
　【镬里 鼓川】《吴志》曰：吴使孙大发卒，屯镬里。《水经注》曰：Г水东北右鼓川水。
　【洞台 隐室】《黄庭经注》曰：霍山下有洞台，方二百里。有二门，其中有五香芝飞华之实。《水经注》曰：八公山有隐室石井。已上寿州。
　【翻车 积布】《史记》曰：九江王英布于翻车水北，以筑翻车城。《水经注》曰：江水又东经积布山南，俗谓之积布矶。
　【黄石 青林】《水经注》曰：江之右岸有黄石山，江水经由其北，即黄石之矶。又曰：江水左得青林口，水积为湖，谓之青林湖。已上蕲州。
　【蓼县 蒋城】《左传》曰：楚公子燮灭蓼。杜预注曰：安丰有蓼县。又曰：凡蒋邢茅胙祭，周公之胤也。杜预注曰：弋阳期思县蒋乡城是也。
　【弦子都 虞丘郭】《左传》曰：楚人伐弦，弦子奔黄。《十三州志》曰：皲城，故弦子都也。《水经注》曰：弋阳郡东有虞丘郭，南有伍子胥庙。并光州。
　【石城 天井】《水经注》曰：师水经石城山，山甚高峻。又曰：义阳郡南十五步，对门有天井，周百余步。
　【九塞 三关】《淮南子》曰：何谓九塞？大汾、冥厄、荆苑、方城、豪阪、井陉、今疵、句注、居庸也。《齐志》曰：後魏置平靖关于义阳，故云义阳有三关之塞。此其一焉。已上申州。
　【楚邑 新城】《汉水记》曰：自汉口入二百里，得涓口，有村。入三百里得郑城，楚邑也。《舆地志》曰：安陆县东有新城，桓温征石季龙所筑，南临涓水。已上安州。
　【龟头山 龙骧水】《水经注》曰：举水出龟头山，又江之左岸，会龙骧水口。
　【沌阳镇 象山城】《水经注》曰：晋永嘉六年，王敦以陶侃为荆州，镇于沌阳。《舆地志》曰：临江数十里，象山上有城，吴江夏太守所居也。已上沔州。
　箴
</div>
    <div class="pagination">
<a href="初学记_page19.html">上一页</a><span>...</span><a href="初学记_page15.html">15</a><a href="初学记_page16.html">16</a><a href="初学记_page17.html">17</a><a href="初学记_page18.html">18</a><a href="初学记_page19.html">19</a><span class="current-page">20</span><a href="初学记_page21.html">21</a><a href="初学记_page22.html">22</a><a href="初学记_page23.html">23</a><a href="初学记_page24.html">24</a><a href="初学记_page25.html">25</a><span>...</span><a href="初学记_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
