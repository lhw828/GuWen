<!DOCTYPE html>
<html>
<head>
    <meta charset="UTF-8">
    <title>太平御览 - 第 588 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 588 页/共 737 页</h1>
    <div class="content">《论衡》曰：夫文章，岂徒调墨弄笔为英丽哉？载人行，传人名。杨子《法言》，蜀富贵人赍钱十万，愿载一名，子云不听。夫富人无仁义，正如圈中之鹿、栏中之牛，安得妄载？
又曰：手中无钱，而欲往市决货，货主问钱何在，曰：“无钱。”货主必不与也。胸中无学，犹手中无钱也。
又曰：淮阳铸伪钱，吏不能禁。汲黯为太守，不坏一炉，不刑一人，高枕安卧，淮阳政清。
郭子璜《洞冥记》曰：帝升望月台，有三青鸭化为三小童，皆着青绮文襦，各握鲸文大钱五枚，以置帝几前，身止而影动，因名曰轻影钱。
《潜夫论》曰：谚曰：“痛不着身，言‘忍之’；钱不出家，言‘与之’。犹见朝廷有寇，而言‘不足忧也。’”
《风俗通》曰：颍川黄子廉，每饮马，辄投钱於水。
又曰：河南平阴宠俭，本魏郡邺人，遭仓卒之世，失亡其父。时俭三四岁，弟在镪钅保。母抱转流客居。庐中凿井，得钱千馀万，遂巨富。行求老苍头。堂上作乐，奴在厨中窃言：“堂上老母，我妇也。”婢以告母，呼问事实，复为夫妇。时人为之语曰：“庐里庞公，凿井得铜，买奴得翁。”
又曰：钱刀，俗说害中有利，利旁有刀。言人治生，卒多得钱财者，必有刀剑之祸也。案，《汉书》曰：“王莽造大钱，作契刀，错刀，与五铢钱凡四品并行。”故称钱刀也。
《列仙传》曰：祝鸡公，洛阳人，居尸乡北山下，养鸡百馀年。鸡皆有名字，千馀头，暮栖树，昼四散，欲取，呼名即至。卖鸡及子得千万，辄置钱去。
《豫章烈士传》曰：施阳，字季儒。为舒令，经江夏，遇贼劫夺阳物。贼去後，车上有五千钱，遣人追与。贼闻知阳，悉还其物。阳以付亭长。
《邴原别传》曰：原字根矩，避地辽东。尝行得遗钱，拾以系树枝。此钱既不见取，而系钱者多。原问其故，答者谓之神树。原恶由己而成淫祀，乃辩之。由是里中遂敛其钱，以为社供。
桓范《世论》曰：灵帝置西园之邸，卖爵，号曰礼钱。钱积如屋，封涂漆书。
杜恕《体论》曰：可以使鬼者，钱也；可以使神者，诚也。
《语林》曰：杜预道：“王武子有马癖，和长舆有钱癖。”
《竹林七贤传》曰：王戎女适裴氏，乏用，遣女为贷钱数万文而未还。女归，戎色不悦。女遽还钱，乃怿。
干宝《搜神记》曰：南方有虫，其形若蝉而大，其子著草叶如蚕种。得子以归，则母飞来就之。杀其母以涂钱，以其子涂贯，用钱货市，旋则自还。故《淮南子术》以之还，名曰青凫。
《世说》曰：王武子私第近北邙山。于时人多地贵，济好马射，买地作埒，编钱布地竟埒。时人号为金埒。
又曰：郗公大聚敛，有钱数千万。嘉宾甚不同，常朝旦问讯。郗家法：子弟不坐。因倚语移时，遂及钱货事。郗公曰：“汝政当得钱耳！”乃一日开库，任意用。郗公始谓正损数百万许，嘉宾遂一日乞与人，都尽。郗公闻之，大惊不能已巳。
《俗说》曰：王子敬学王夷甫，呼钱为“阿堵物”。後既诏出，赴谢公主簿，过会下，与共掷散。当其夕，手自抱钱戏，竟明日。已後云：“何至须阿堵物？”
《葛仙公别传》曰：取十钱，使人一一投井中。公井上以器呼钱，人见从井中一一飞出，入公器中。投人刻识之，所呼皆得是所投者。
《关令内传》曰：关令尹喜，周大夫也，善於天文。登楼四望，见东极有紫气，喜曰：“应有圣人经过。”果有老子过。喜设坐，行弟子之礼，老子时贫，谓徐甲曰：“雇钱一百。”与约，须达安息国，以黄金顿备钱还。甲既见老子方欲远游，疑遂不还，乃作辞诣关令就老子求直。关令以辞呈老子，老子语甲曰：“前与汝约，至安息国顿以黄金相还。云何不能忍辱，便兴辞讼乎？汝随我已三百馀岁，汝命早应死，赖我太玄生符在汝身耳！”言毕，见符从甲口出，甲已成一聚白骨矣。尹喜为请，老子以符投之，甲立更生。喜即以见钱二百万与甲，遣之。
《汝南先贤传》曰：平舆阎敞，字子张，为郡五官掾。太守第五尝被征，以奉钱三十万寄敞，敞埋置堂上。後尝举家病死，惟见孤孙九岁。尝未死，语云：“吾有钱三十万，寄掾阎敞。”孙长大来求，敞见之悲喜，取钱尽还之。孙曰：“祖惟言三十万，今乃百三十，诚不敢当。”敞曰：“府君固谬言耳，郎君无疑之。”
《列异传》曰：西河鲜子冀，建武中为清河太守，言出钱六百万作屋，未成而死，赵高代之，计功用钱凡二百万耳。五官黄秉、功曹刘商言是冀所自取，便表没冀田宅、奴婢，妻子送日南。俄而白日冀鬼见，入府与商、秉等共计，校定馀钱二百万，皆商等匿。冀乃表自烈付商，上诏还冀田宅。
《异苑》曰：桂阳临武徐孙，太元中，江行，见岸有钱溢出，即辇着船中。须臾，悉变成土。
《异苑》又曰：剡县陈婺妻少寡，与二儿为居。宅中先有古冢，姥母作茗，先以著坟上。息患之，曰：“枯墓何知？”欲掘除之，母苦禁乃止。夜即梦见一人，自说：“没世以来三百馀载。谬蒙惠泽，贤二子恒欲见毁相赖保护。虽潜壤朽骨，敢忘翳桑之报？”姥霄窃述焉，明，负杖晨兴，於外屋得钱十万，似久埋而贯皆新。还告儿，儿并有惭色，自是设馔愈谨。
《幽明录》曰：海陵民黄寻，先居家单贫。尝因大风雨，散钱飞至其家，来触篱援，误落馀处，拾而得之。寻後巨富，钱至数千万。遂擅名於江表。
《三辅黄图》曰：金宝一，银宝二，龟宝三，贝宝四，布宝五，泉宝六，凡宝货六种，卅八品，烦碎难行。乃罗本货五百枚，为重十二斤，百姓安之。
阚る《十三州志》曰：青州平原国，和帝延平九年，以封子怀王胜。风俗与旧齐同，然吏奸倍於他。民给卫士，吏赋狐肉，稍从假钱，积至万馀。岁竟交代，吏无偿意。卫士恨恚，取狐肉，沃以酒，从而咒之曰：“狐肉狐肉，尾斯尾斯，身躯虽小，钱多私之！”吏闻之恐，乃偿之钱。
盛弘之《荆州记》曰：义熙十二年，有童子群浴南阳氵育水。忽岸边有钱出如流沙，因竞取之，手满放地，寻复行去。乃以衫衣裹缚，各有所得。
王韶之《始兴记》曰：劳口东岸有石四方，高百馀仞，其状如台。父老相传，此石，昔有三人伐木以作桥，於石顶戏，见数瓮钱，共取半瓮还。
刘道真《钱塘记》曰：防海大塘。郡议曹华信象家富，乃议立此塘，以防海水。信始开募，有致土石一斛，即与钱一斗。旬日之间，来者云集。塘未成，而诵云不复取，於是载土者皆弃置而去，塘以之成。既遏绝湖渔，一竟蒙利，县迁治馀姚。王莽时，县名泉亭，於是改为钱塘。百姓怀德，立碑塘所，至今犹在。
《地境图》曰：钱铜之气，望之如有青云。
又曰：望钱，千万以上如车，十万之精如一素木，万钱精盖地如瓮。
江津《上便宜》曰：夫钱之为物，无益饥寒之用，而储之家，利其不朽。古今行之，盖亦由此。又便交宜易，小市之宜，诚胜寸裂尺断，破为大小也。过此以往，无所一用。军国惟谷与帛，钱虽可积，未急宝也。
《殷仲堪集□太子令》曰：朝廷遂为吾营宫室，顾省不才，而大兴役费，深用愧惕。冬气已应，作者殊常寒苦。可使监殿舍人一月赍酒肉称劳赐之。吾蒙月俸，钱上生尘，无所用之，可以供事。
晋鲁褒《钱神论》曰：大矣哉！钱之为体，有乾坤之象。其积如山，其流如川。动静有时，行藏有节。市井便易，不患耗折。故亲如兄弟，字曰“孔方”。失之则贫弱，得之则富昌。无翼而飞，无足而走。解严毅之颜，开难发之口。钱多者居前，钱少者居後。
綦毋氏《论钱》曰：黄铜中方，叩头对曰：“仆自西方庚幸，分土诸国，处处皆有，长沙、越，仆之所守。黄金为父，白银为母，铅为长男，锡为少妇。伊我初生，周末时也；景王尹世，大铸兹也。贪人见我，如病得医，饥飨太牢，未之喻也。”
成公绥《钱神论》曰：路中纷纷，行人悠悠，载驰载驱，惟钱是求。朱衣素带，当途之士，爱我家兄，皆无能已。执我之手，托分终始，不计优劣，不论能否。宾客辐凑，门常如市。谚曰：“钱无耳，何可暗使？”岂虚也哉？
赵壹《疾邪赋》曰：文籍虽满腹，不如一囊钱。
曹植《乐府歌》曰：巢、许蔑四海，商贾争一钱。
《郑氏婚礼谒文赞》曰：金钱为质，所历长久。金取和明，钱用不止。
赀财
《周礼□地官下□司关》曰：司关，司货贿之出入。
《後汉书》曰：樊重，字君云，世善农稼，好货殖。重性温厚，有法度。三世共财，子孙朝夕礼敬，常若公家。其营理产业，物无所弃，课役童隶，各得其宜。故能上下戮力，财利岁倍。
《管子》曰：仓廪实，知礼节。国用足，则远者来。衣食足，则知荣辱矣！不务天时，则财不生；不务地利，则仓不盈。
又曰：桀有天下而用不足，汤有土七十里而用有馀。天非独为汤雨粟，地非独为汤出财物。
《尸子》曰：农夫比粟，商贾比财，烈士比义。
《列子》曰：端木子贡之世也，籍其先赀，家累万金。放意所好，生民所欲，无不为也。庖厨之下不绝烟火，堂庑之上不绝声乐。行年六十，乃弃其家事，都散库藏；及其死也，无埋瘗之资。
《孙卿子》曰：仁义礼智之於人也，譬若财货粟米之於家也，多有者富，少有者贫，至无有者穷。
《文子》曰：使信士分财，不如探筹；使廉士守财，不如闭户。羽翼美，伤其骨；枝叶茂害其根，忧河之涸，泣以益也。
《吕氏春秋》曰：白公爱财，若枭之爱子。（枭养子，长则食母。白公得荆府库，不分人。）
《家语》曰：南宫敬叔以富得罪於定公而奔卫。夫子闻之，曰：“若其以货丧，不若速贫之愈也！”（丧，亡位也。）
又曰：孔子曰：“自季孙赐我千锺，而交益亲。自南宫敬叔之乘我以车也，而道加行。”
《说苑》曰：安陵缠得宠於楚恭王，江乙谓缠曰：“吾闻以财事人者，财尽而交疏；以色事人者，华落而宠衰。子安得长被幸乎？”
《盐铁论》曰：荆阳南有桂林之饶，内有江湖之利，左陵阳之金，右蜀、汉之材。吴、越之贷，隋、唐之林，不可胜用；江湖之鱼，莱黄之鲐，不可胜食；陇蜀丹沙毛羽，荆阳皮革骨角，江南楠梓竹箭，燕齐鱼盐旃裘，兖豫漆丝，养生奉终之具也，待商而通。
《潜夫论》曰：富贵，人争附之；贫贱，人争去之。富贵而交者，上有称举之用，下有赀财之益；与贫贱交者，大有赈贷之费，小有假贷之损。故富贵易为交，贫贱难得适。
又曰：炎帝为市，聚天下之货，各得其所。
《孙绰子》曰：命驾而游五都之市，天下之货毕陈矣！
《风俗通》曰：陈留有富老，年九十，无男，娶田家女为妻，一交即气绝。後生得男，其女曰：“我父死时年尊，何一夕便有子？”争财数年不决。丞相邴吉出，上殿决狱云：“老翁儿无影，亦复畏寒。”于时八月，取同岁小儿，俱解衣裸之，老翁儿独呼寒；复令并行日中，无影。因以财与男。
又曰：沛中有富豪，家訾三千万。小妇子是男，又早失母。其大妇女甚不贤。公病困，恐死後必当争财，男儿判不全得。因呼族人为遗令云：“悉以财属女，但以一剑与男，年十五以付之。”儿後大，姊不肯与剑，男乃诣官诉之。司空何武曰：“剑，所以断决也；限年十五，有智力足也。女及婿，温饱十五年，已幸矣！”议者皆服，谓武原情度事得其理。
卷八百三十七　百谷部一
谷
《周易》曰：日月丽乎天，百谷草木丽乎土。
《尚书》曰：稷降播种，农殖嘉谷。
《毛诗□谷风□信南山》曰：既沾既足，生我百谷。
《毛诗□甫田》曰：播厥百谷，既庭且硕，曾孙是若。
《周礼□天官》曰：太宰，以九职任万民。一曰三农，生九谷。（郑司农云：九谷，稷、黍、秫、稻、麻、大小豆、大小麦。）凡王之膳食用六谷。（郑司农云：稻、黍、稷、粱、麦、菰。菰，雕胡也。）药养其病。（郑玄注：五谷，麻、黍、稷、麦、豆。）
又《夏官》曰：职方氏，掌天下之图，辩其邦国都鄙九谷之数。扬州、荆州，其谷宜稻；豫州、并州，其谷宜五稷；（郑玄云：黍、稷、麦、稻、菽；）青州，其谷宜稻麦；兖州，其谷宜四种；（黍、稷、稻、麦。）雍州、冀州，其谷宜稷；幽州，其谷宜三种。（稷、黍、稻。）
《礼记□月令》曰：孟春，天子乃以元日祈谷于上帝；孟夏，驱兽无害五谷；（兽，麋鹿之属，食谷苗，驱之，令勿害也。）孟秋，农乃登谷，天子尝新，先荐寝庙。（黍稷之属於是始熟。）
又《王制》曰：五谷不时，不鬻於市。
又《乐记》曰：夫古者，天地顺而四时当，民有德而五谷昌，疾疹不作，而无妖祥，德盛而教尊，五谷时熟，然後赏之以乐。
《大戴礼》曰：黄帝播百谷草木，节用水火，财物生而民得其利百年，民畏其神百年，亡而民用其教百年，故曰三百年。
又曰：食气者神明而寿，食谷者智惠而巧，不食者不死。
《礼斗威仪》曰：君乘木而王，则草木丰茂，嘉谷并生也。
《左传□昭公》曰：秦伯之弟钅咸谓赵文子曰：“钅咸闻之，国无道年谷和熟，天赞之也，鲜不五稔。”
又《襄公》曰：晋范宣子为政，赋《黍苗》。季武子兴，再拜稽首，曰：“小国之仰大国也，如百谷之仰膏雨也。”
《谷梁传□襄公二十四年》曰：京师大饥。五谷不升为大饥。（升，成也。）一谷不升谓之兼，（兼，不足貌。）二谷不升谓之饥，三谷不升谓之馑，四谷不升谓之康，（康，虚也。）五谷不升谓之大侵。
《春秋繁露》曰：金干土则五谷伤，土干金则五谷不成。
《春秋佐助期》曰：咸池主五谷。
《尔雅》曰：中有岱岳，与其五谷、鱼、盐生焉。谷不熟为饥，仍饥为荐。（郭璞注曰：言泰山有鱼盐之饶也。不熟，五谷不成。荐，连岁不成也。）
《周书》曰：凡禾麦居东方，黍居南方，稻居中央，粟居西方，菽居北方。
《史记》曰：黄帝考定星历，立五行，民神易业，敬而不黩，故神降之嘉生。（嘉，谷也。）
又曰：齐桓公欲封禅，管仲曰：“今凤皇不来，嘉谷不生；而还蓬蒿藜莠茂，鸱枭数至。”
又曰：留侯性多病，即导引不食谷。（服辟谷药，而静居行气。）
《汉书》曰：晁错曰：“粟米布帛生於地，长於时，聚於力，非可一日成也。数石之重，中人弗胜，不为奸邪所利，一日弗得而饥寒至。是胡明君贵五谷而贱金玉。今海内为一，土地人民之众不减汤、禹，加以亡天灾数年之水旱，而蓄积之未及也，何也？地有遗利，民有馀力，生谷之土未尽垦，山泽之利未尽出也，游食之人未尽归农也。”
又曰：宣帝即位，岁数丰穰，谷至石五钱。
《东观汉记》曰：永平十五年，上始欲征匈奴，与窦固等议出兵调度，皆以为塞外草美，可不须谷马。案军出塞无谷马故事。马防言常与谷，上曰：“何以言之？”防对曰：“宣帝时，五将出征，案其奏，言匈奴候骑得汉矢，见其中有粟，知汉兵出，以故引去。以是言之，马当与谷。”上善其用意微致，即下调马谷。防遂见亲也。
又曰：建武初，谷食尚少。赵孝得谷，炊将熟，令弟礼夫妻出北，还，孝夫妻共蔬食茹菜。礼夫妻来辄独饴之，积久，礼心疑吝。後伺掩见，亦不复肯出。兄弟怡怡，乡里归德。
华峤《後汉书》曰：马援在河西，有谷数万斛。乃叹曰：“凡殖财者，贵以施也。否则守钱虏耳！”
袁宏《汉纪》曰：赤眉乱後，关中大饥，黄金一斤易五升谷。
《後汉书》曰：董卓筑坞於，高原七丈，号曰万岁坞，（今案，坞旧基高一丈，周回一里，一百步也。）积谷为三十年储。自云：事成雄据天下；不成，守此足以毕老。
又曰：王莽末，天下大饥。建武二年，天下野谷旅生，麻菽尤盛。
《魏志》曰：自遭荒乱，率乏粮谷，曹公曰：“夫定国之术，在於强兵足食。秦人以急农兼天下，孝武以屯田定西域，此先世之良式也。”是岁乃募民屯田许下，得谷百万斛。於是郡列置田官，所在积谷。
又曰：袁曜卿为魏国郎中令，及卒，太祖为之流涕，赐谷二千斛：一教以太仓谷千斛赐郎中令家，一教以垣下谷千斛与曜卿家。外不解其意，教曰：“以太仓谷者，官法也；以垣下谷者，亲旧也。”
又曰：袁谭以王循为别驾。太祖破邺，藉没审配等家财物，赀以万数。破南皮，阅循家，谷不满十斛。
又曰：高堂隆谏曰：“禄赐谷帛，人主之所以惠养吏民，而为之司命。若令有废，是夺其命。”
又曰：甄皇后三岁失父。後天下兵乱饥馑，百姓皆卖金银珠玉宝物。时后家大有储谷，颇以买之。后年十馀岁，白母曰：“今世乱而多买宝物，匹夫无罪，怀璧为罪。又左右皆饥乏，不如以谷振给亲族邻里，广为恩惠。”举家称善。
《曹瞒传》曰：太祖尝赋廪谷不足，私谓主者如何，主者曰：“可以小斛以足之。”後军中言太祖欺众，太祖谓主者曰：“借汝一死厌众。”乃殉曰：“小斛盗官谷。”即斩之。
《江表传》曰：诸葛亮闻恪代徐详，书与陆逊曰：“家兄年老而恪性疏，今使典主粮谷。粮谷，军之要最，仆虽在远，窃用不安，足下特为启至尊转之。”
王隐《晋书》曰：邓攸为吴郡太守。吴人饥荒，攸辄出台仓谷振之。後被劾，攸曰：“善不可为也！”
</div>
    <div class="pagination">
<a href="太平御览_page587.html">上一页</a><span>...</span><a href="太平御览_page583.html">583</a><a href="太平御览_page584.html">584</a><a href="太平御览_page585.html">585</a><a href="太平御览_page586.html">586</a><a href="太平御览_page587.html">587</a><span class="current-page">588</span><a href="太平御览_page589.html">589</a><a href="太平御览_page590.html">590</a><a href="太平御览_page591.html">591</a><a href="太平御览_page592.html">592</a><a href="太平御览_page593.html">593</a><span>...</span><a href="太平御览_page589.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
