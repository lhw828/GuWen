<!DOCTYPE html>
<html>
<head>
    <meta charset="UTF-8">
    <title>太平御览 - 第 46 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 46 页/共 737 页</h1>
    <div class="content">又曰：见瓶水之冰，而知天下之寒。（《淮南子》又载也。）
《国语》曰：火见而清风戒寒，（火，心星。清风，寒风也。）清风至而修城郭。
《战国策》曰：田单为齐相，过淄水，有老人涉淄而寒，不能行。单乃解裘衣与之。襄王曰：“单之厚施，欲取我国乎？”有贯珠者闻之，曰：“不如因以为己。”下令曰：“寡人忧民之寒，单解裘衣与之，称寡人之意。”於是闾里相与语曰：“单之爱人，乃王之教也。”
《周书时训》曰：小寒之日，雁不北向，民不怀王；鹊不治巢，国家不宁；雉不始鸲，国乃大水。大寒之日，鸡不乳，淫女乱男；鸷鸟不厉，国不除兵；水泽不坚，言乃不从。
《说苑》曰：国有五寒，而水冻不与焉。一曰政外，二曰女广，三曰谋泄，四曰不敬卿士而国败，五曰不能治内而务外。此五者一见，惟祸无福。
桓谭《新论》曰：元帝时，汉中送道人王仲都，能忍寒。乃於盛寒日令袒衣，载以驷马，於昆明湖上环对而走，御者厚衣狐裘甚寒，而仲都独无变色，此耐寒也。
《方言》曰：衤互，寒也。
《论衡》曰：说寒温者曰：人君喜则温，怒则寒。
又曰：河东项曼都好道学仙，去家三年而返。曰：“去时有数仙人将上天，离月数里而上月之旁，其寒凄凄。”
《穆天子传》曰：天子游黄室之丘，日中大寒雨雪，有冻死人，天子作黄竹诗以愍之。
《葛仙公别传》曰：公与客谈语，时天大寒。仙公谓客曰：“居贫不能人人得炉火，请作一大火，共致暖者。”仙公因吐气，火赫然从口出，须臾火满屋，客皆热，脱衣。
《孝子传》曰：闵子骞事後母，絮骞衣以芦花，御车，寒失纟引，父怒笞之，后抚背之衣单，父乃去其妻。骞启父曰：“母在一子寒，母去三子单。”
《石虎别传》曰：十三年春二月，虎率三公九卿躬耕籍田，后率二夫人命妇，先蚕近郊。是岁八月雨雪大寒，行旅冻死。
《锺离意别传》曰：严遵昔与光武俱为诸生，暮夜宿息，二人寒不得寝卧。更相谓曰：後日豪贵，忆此勿相忘。别後数年，光武有天下，征遵不至也。
《西京杂记》曰：淮南王好方士，士皆以术见，嘘吸为寒暑。
刘向《别录》曰：燕地寒谷，不生五谷，邹衍吹律以暖之，乃生禾黍，因名黍谷。
《广志》曰：挹楼国地寒，人多穴居也。
又曰：北方寒，冰厚三尺，地冻入一丈，气出口为凌，马首常创。
《洪范五行传》曰：秦始皇九年四月寒冻，民有死者。
又曰：听不聪，事不谋，厥罚恒寒。
《晋朝杂事》曰：永宁二年十二月大寒，凌破河桥。
又曰：大兴四年大寒，伤民冰厚，时王敦肆乱，杀戮忠良。
《神异经》曰：北方有层冰万里，厚百丈，下有鼷在鼠冰下土中，其形如鼠，食冰草，肉重万斤，作脯食之已热，其毛长八尺，可以为褥，卧之可以却寒。
又曰：东南方海中ピ（兴远切。）洲上有湖，其中惟有鲫鱼，长八尺，食之宜暑而避风寒。（寻阳有林湖，鲫鱼大二尺余，食之肥美，可以巳已寒。）
《黄帝素问》曰：地气上为寒。
《太公金匮》曰：武王伐纣，纣驻洛邑，天阴寒，雨雪十余日。
汉张奂《与延笃书》曰：太阴之地，冰厚三尺，木皮三寸，风威寒冽，损肌伤骨，非老惫者所堪，而复加之以师旅，因之以饥馑，众艰罄集，不可一二而言也。
後汉张衡《思玄赋》曰：逼区中之隘陋兮，将北度而宣游。（宣，遍也。）行积冰之皑皑兮，清泉Ё而不流。（Ё，冻也。）寒风凄其永至兮，拂穹岫之骚骚。玄武缩于壳中兮，蛇冤而自纠。（龟与蛇交曰玄武也。）鱼矜鳞而并凌兮，鸟登木而失条。（凌，冰也。）
晋潘岳《寡妇赋》曰：夜漫漫以悠悠兮，寒凄凄以凛凛。
魏应璩《新诗》曰：岚山寒折骨，面目尽生疮。（岚山，羌中山名。）
傅玄诗曰：季冬时惨烈，猛寒不可胜。严风截人耳，素雪随地凝。床上飞霜起，波中自生冰。未夕结重衾，崇朝不敢兴。
又：陆机《乐府苦寒行》曰：北游幽朔城，凉野多险艰。俯入穹谷底，仰陟高山盘。凝冰结重涧，积雪被长峦。阴□与岩侧，悲风鸣树端。不睹白日景，但闻寒鸟喧。猛虎凭林啸，玄猿临岸叹。夕宿乔木下，惨怆恒鲜叹，渴饮坚冰浆，饥啖零霜冫食。
又：《连珠》曰：沉寒凝海，不能结风。
《琴操》曰：曾子尝耕于泰山之下，遭天雨雪寒冻，旬日不得归，乃作忧思歌也。
宋袁淑《七言咏寒雪》曰：渚幽寒兮石烟聚，日华收兮山气深。边亭哀兮夜燧灭，孤松振兮空岫吟。鱼戢鳞兮鸟矜翰，虹蛰火兮龙藏金。
卷三十五　时序部二十
丰稔
《诗序》曰：华黍，时和岁丰，宜黍稷也。
又诗曰：我黍与与，我稷翼翼。我箱既盈，我庾维亿。（露积为庾，十万曰亿。）
又曰：彼有不获稚，此有不敛齐；彼有遗秉，此有滞穗：伊寡妇之利。（秉，把也。郑笺云：成王之时言百谷既多穗同齐，然收刈促遽，力皆不足，而有不获不敛遗秉滞穗，寡妇取之以利也。）
又《诗序》曰：丰年，秋冬报也。（报者谓尝也，蒸也。）《诗》曰丰年多黍多余，亦有高廪，万亿及秭。（数万至万曰亿，数亿至万曰秭。《笺》云：丰年，大有年也。万亿及秭，言多也。）为酒为醴，畀祖妣。以洽百礼，降福孔偕。（偕，遍也。《笺》云：蒸，进也。畀，与也。）
《梁传》曰：宣公十六年冬，大有年，五大熟。
《汉书》曰：宣帝即位，用吏多选，百姓安土，岁数丰穰，每石数钱。
《汉记》曰：鲍德修志节，有名绩，累官为南阳太守。岁荒灾，惟南阳丰稔，吏民爰悦，号为神父。
又曰：建武二年秋，天下野旅生，麻菽尤盛。或生瓜菜果实，野蚕成茧被山，民收其絮，采获果，以为畜积。
京房《易逆刺》曰：天雨，岁大熟。
《尚书考灵耀》曰：春政不失，五孳；初夏政不失，甘雨时；季夏政不失，地无；（谓土不稼穑。）秋政不失，人民昌；冬政不失，少疾丧。五政不失，百稚熟，日月光明。（晚熟曰稚。《诗》曰：直稚菽麦。）
《礼稽命征》曰：天子祭天地宗庙，六宗五岳得其宜，则五丰，雷雨时至，四夷贡物。
《礼斗威仪》曰：君乘木而王，则草木丰茂，嘉并生。
《春秋元命苞》曰：咸池主五，其星五者，各以其职以精委为谷也。（宋均曰：谷有五，故五星主之。）咸池之为言皆多也，言生于子，水含秀怀实，至秋精垂，故一名五车，取以载归之之义为言，扶而化之。
《孝经援神契》曰：岁星守心，年丰。
《晏子春秋》曰：景公伐鲁，得东门无泽，公问鲁年。对曰：“阴冰厥阳，冰厚五寸。”公问晏子。晏子曰：“君问年，答以冰，礼也。阴冰厥阳，冰厚五寸者，寒温节。寒温节则政平，政平则上下和，上下和则年熟。臣恐疲兵而无成，君盍（盍，何不也。）礼鲁以息吾愁怨”遂不伐鲁。
《汝南先贤传》曰：袁安为楚相，会楚王坐事互相牵引拘系者千余人。安受命即奔辔而行，先决狱，应时理遣，一旬之中，延千人之命。其时甘雨滂沛，岁大丰稔。
《南越志》曰：高兴县有野多鸡，其形如鸡而五彩，至则年穰。
《临海异物志》曰：独舂鸟声有似舂，其鸣声多者五伤，鸣声少者五熟。
《袁子正书》曰：语曰，岁在辛酉，乞浆得酒。
梅陶书曰：古人就食于安里，今三州米流出门，无如今年丰也。若以古人用之，则累年之储也。
《广雅》曰：年、稔、秋，熟也。
《桓子新论》曰：世俗咸曰，汉文帝躬俭约，修道德以先天下，天下化之。故致充实殷富，泽加黎庶，至石数十钱，上下饶羡。
《物理论》曰：正月朝朔，四面黄气，其岁大丰，此黄帝用事，土气均和，四方并熟。
《盐铁论》曰：周公时，天下太平，丘陵高下皆熟。
《山海经》曰：鳐鱼见，天下大穰。
古歌词曰：长安城西双员阙，上有一双铜雀宿，一鸣五生，再鸣五熟。
凶荒
《礼》曰：岁凶年不登。君膳不祭肺，马不食粟，驰道不除，祭事不悬，大夫不食粱，士饮酒不乐。（皆为自损忧民，礼杀生则祭先，有虞氏以首，夏后氏以心，殷人以肝，周人以肺，不祭肺则不杀生也。天子食曰少牢，朔曰太牢，诸侯食曰特牲，朔曰少牢，除治道为妨民，取蔬食，悬乐器钟磬之属也。不乐，去琴瑟也。）
又曰：凶年，则乘驽马，祀以下牲。（自贬损，亦取易供也。驽，马六种最下也。下牲少牢，若特豕特豚也。）
《传》曰：五年春无冰。梓慎曰：今兹宋其饥乎？岁在星纪而淫於玄枵，以有时灾，阴不堪阳。（时灾无水也。阴盛用事而温无冰，是阴不胜阳，地气发泄也。）蛇乘龙，（蛇，玄武之宿，虚危之星，龙，岁星，岁星木也，为青龙。星失次为蛇所乘。）龙，宋、郑之星，宋、郑必饥。
又曰：晋荐饥，（麦米皆不熟也。）使乞籴于秦，秦伯谓百里奚与诸乎？对曰：“天灾流行，国家代有，救灾恤邻，道也。行道有福。”丕郑之子豹在秦，请伐晋。秦伯曰：“其君是恶，其民何罪？”秦於是乎输粟於晋，自雍及绛相继，命之曰泛舟之役。後秦饥，晋闭之籴。
又曰：宋公子鲍礼於国人，宋饥，竭其粟以贷之，年自七十已上，无不馈诒也。
《梁传》曰：一不熟谓之歉，（歉，食不足。）二不熟谓之饥，三不熟谓之馑。
《尔雅》曰：不熟为饥，蔬不熟为馑，果不熟为荒，仍饥为荐。
《汉书》曰：高祖二年，关中大饥，米斛万钱。
又曰：汉兴，接秦之弊，诸侯并起，民失作业而大饥馑，米石五千，人相食，死者过半。高祖乃命民得卖子就食蜀汉。
又曰：岁饥，民贫，卒食半菽。（或曰：半，五升器名也。臣瓒案，士卒食蔬菜，以菽杂半之。）
又曰：元帝二年，齐地饥，米石二千余。
又曰：王莽时，雒阳以东，米石二千，莽遣三公将运关东诸侯仓，赈贷贫乏。又分遣大夫谒者救民煮木为酪，（服虔曰：煮木实为酪。）酪不可食，重为烦扰。流民入关者数千万人，置养赡官以廪之，盗发其廪，民饿死者十七八。
《东观汉记》曰：王莽末，南方枯旱，民多饥饿，郡人于野泽掘{艹凫}（水草实也。）茨而食。
又曰：赤眉还入长安，邓禹与敌败走，至高陵，军士饥饿，皆食藻菜。帝乃征禹还。敕曰：“赤眉无，自当来降，吾折（之舌反。）捶笞之，非诸将忧也。”
谢承《後汉书》曰：赵典兄子温，遭岁大饥，散家粮以赈穷饿，所活万余人。
王隐《晋书》曰：永嘉五年，洛中大饥。五月，挚虞饿死。
又曰：刘琨与丞相笺曰：“夏则桑椹，冬则莹（音劳）。豆，视此哀叹，使人气尽。
《晋中兴书》曰：中原乱，中宗初镇江左，假郄鉴龙骧将军、兖州刺史镇邹山。又徐龛、石勒左右交侵，百姓饥馑，野无生草，时或掘野鼠蛰燕而食之。
又曰：太兴元年诏曰：“亢旱谷贵，百姓嗷嗷，有资者贵籴，贫羸之民益困。汉世谷贵官贱籴，使价不超越，谓之平准。今虽无此，可出邸阁米万斛，使三分减一，以平其价，令贫困者悉行足以至秋也。”
《吴志》曰：骆公绪年八岁，与亲客归会稽，事嫡母甚谨。时饥荒，多有困乏，公绪为之饥，饮食衰少。其姊仁爱有行，寡居无子，公绪见甚哀之，姊问其故，公绪曰：“士大夫糠不足，我亦问必独饱？”姊曰：“诚知如是，何不告我，而自苦若此。”乃自以私粟与公绪。又以告母，母亦贤之。遂使分施，由是显名。
《周书》曰：天有四殃，水、旱、饥、荒，其至无时，非积畜何以备之。
《夏归藏》曰：士无兼年之食，遇天饥，妻子非其妻子也。大夫无兼年之食，遇天饥，舆马臣妾非其有也。国无兼年之食，遇天饥，百姓非所有也。戒之哉！
《国语》曰：大夫种谋曰：今吴既罢，（音疲。罢，劳也。）而大荒荐饥，市无赤米，（米之恶也。）而簏空虚，（圆者为，方者为簏。）其民必移就食蒲蠃于东海之滨。（蒲，蒲子。蠃，蚌蛤之属。滨，海涯。）
又曰：鲁饥，臧文仲以玉磬如齐告籴。（宋庙馨鸣球也。）
《典略》曰：从兴平元年至建安二年，其间四岁中，咸阳萧条，後贼李堪等始将部曲入长安，居卓故坞中，拔取酸枣梨ワ（ワ，从吊切。）以给食，发冢取衣盖形。
崔鸿《三十国春秋》曰：诸州自建武元年十一月不雨雪，至十二年八月价踊贵，金斤值米二升，民流散死者十有五六，百姓嗷然，人无生赖。
又曰：建元元年，襄国大饥，二升值银一斤，肉一斤值银一两。
《韩子》曰：秦大饥，应侯请发五苑果枣栗以活民。王曰：“秦法赏有功，诛有罪，今发五苑，是有功无功俱赏也。”
《墨子》曰：百不收谓之旱，二不收谓之凶，四不收谓之馈，（音匮。）五不收谓之饥。
《淮南子》曰：畜者欲岁之荒饥。（谓将取厚利。）
《袁子正书》曰：问滑曰：“今当凶年，有欲与子隋侯之珠者，又有欲与子一锺之粟者，子将何择？”曰：“吾取粟可以救穷。”
《河图》曰：日月两重晕者，饥之样也。
《魏名臣奏》曰：太尉司马懿奏云，秋涝伤五，又无菜蔬，北方民已有食桑皮者。
《英雄记》曰：李亻等相次战长安中，盗贼不禁，白日掳掠。是时，一斛五十万，豆麦二万，人相食啖，白骨委积，臭秽满路。
又曰：幽州岁岁不登，人相食，有蝗旱之灾，民人始知采稆，以枣椹为粮，一石十万钱。公孙伯圭开置屯田，稍稍得自供给。（稆音吕。）
又曰：建安七年邺中大饥，芋一亩二万钱。
</div>
    <div class="pagination">
<a href="太平御览_page45.html">上一页</a><span>...</span><a href="太平御览_page41.html">41</a><a href="太平御览_page42.html">42</a><a href="太平御览_page43.html">43</a><a href="太平御览_page44.html">44</a><a href="太平御览_page45.html">45</a><span class="current-page">46</span><a href="太平御览_page47.html">47</a><a href="太平御览_page48.html">48</a><a href="太平御览_page49.html">49</a><a href="太平御览_page50.html">50</a><a href="太平御览_page51.html">51</a><span>...</span><a href="太平御览_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
