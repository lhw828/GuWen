<!DOCTYPE html>
<html>
<head>
    <meta charset="UTF-8">
    <title>喻林 - 第 142 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 142 页/共 195 页</h1>
    <div class="content">　　与玠同游冏若明珠之在侧朗然照人【晋书衞玠传】
　　儒者冠圜冠者知天时履方履者知地形缓佩玦者事至而断【庄子田子方】
　　次四孔鴈之仪利用登于阶测曰孔鴈之仪可法则也【太经第四礼】
　　钩无带不立带无钩不着相须成体以自申束不失礼节【太经第一周解】
　　衣裳有制珠钩有度虽相交错不失其正【太经第四迎解】先王法服不其深乎为冠所以庄其首也为履所以重其足也衣裳襜如剑佩锵如皆所以防其躁也今舍之曰不便是投鱼于渊寘猿于木也天下庸得不驰骋而狂乎引之者非其道也【文中子周公】
　　嵇叔夜之为人也岩岩若孤松之独立其醉也傀俄若玉山之将崩【世说新语容止】
　　毛曾与夏侯共坐时人谓之蒹葭倚玉树【世说新语容止】时人目王右军飘如游云矫若惊龙【世说新语容止】
　　见裴叔则如玉山上行光映照人【世说新语容止】
　　王大将军称太尉处众人中似珠玉在瓦石间【世说新语容止】风仪与秋月齐明音徽与春云等润【艺文类聚职官部宰碑】淑貌与金燧相宜清顔与玉壶同照【艺文类聚职官部诸王墓志】康虽土木形骸而龙章鳯姿天质自然【事类赋鳞介部龙注】李元礼岩岩如玉山陈仲举轩轩如千里骥【太平御览人事部谚上】
　　杲之为蝉冕所照更生风采【何氏语林赏誉】
　　如来顶上乌瑟腻沙髙显周圆犹如天盖【波罗蜜多经卷四百六十九】
　　如来面轮其犹满月眉相皎净如天帝弓【波罗蜜多经卷四百六十九】
　　如来行步进止仪雅其犹鵞王【波罗蜜多经卷四百七十】
　　如来行步威容齐肃如师子王【波罗蜜多经卷四百七十】
　　如来行歩安平庠序不过不减犹如牛王【波罗蜜多经卷四百七十】如来行步直进庠审如龙象王【波罗蜜多经卷四百七十】
　　如来面光如百千电焰出过世间所有光明百千万倍【莲华面经卷上悲六】
　　如来身者三十二相八十种好以自庄严【莲华面经卷上悲六】
　　言论
　　吉甫作诵穆如清风【诗大雅烝民】
　　食之甘者使人嗜之而不厌言之美者使人听之而不倦故以美言为甘也【毛诗正义巧言】
　　昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不能射汝遂不言不笑夫今子少不飏子若无言吾几失子矣言不可以已也如是遂如故知【左传昭公二十八年】
　　君子之言也不下带而道存焉【孟子尽心下】
　　樊光云俗语苦如蘻【音计○尔雅注】
　　籧篨之疾不能俯口柔之人视人顔色常亦不伏【尔雅注】驺衍之术迂大而闳辩奭也文具难施淳于髠久与处时有得善言故齐人颂曰谈天衍雕龙奭炙毂过髠【史记孟子传】
　　近者陆子优繇新语以兴董生下帷发藻儒林刘向司籍辩章旧闻雄覃思法言太皆及峕君之门闱究先圣之壸奥婆娑虖术蓺之埸休息虖篇籍之囿以全其质而发其文【前汉书叙传上】
　　孔公绪清谈高论嘘枯吹生【后汉书郑太传】
　　口满声溢微言风集若仰眺飞鸿漂漂兮景没若俯临深溪杳杳兮精絶【魏志管辂传注】
　　辂解景春微防遂开张战地示以不固藏匿孤虚以待来攻景春奔北军师摧衂自言吾覩卿旌旗城池已坏也其欲战之士于此鸣鼓角举云梯弓弩大起牙旗雨集然后登城曜威开门受敌上论五帝如江如汉下论三王如翮如翰其英者若春华之俱发其攻者若秋风之落叶听者惑不达其义言者收声莫不心服虽白起之坑赵卒项羽之塞濉水无以尚之于时客皆欲面缚衔璧求束手于军鼓之下辂犹总干山立未便许之【魏志管辂传注】
　　恣飞马之雄辞奋谈天之逸辩指麾则红紫成章俛仰则丘陵生韵【晋书慕容德传】
　　彦国吐佳言如锯木屑霏霏不絶诚为后进领袖也【晋书胡母辅之传】
　　轻以管窥遂成穿凿无取于游刃有惭于运斤不足破秋毫之论何以解连环之结【北齐书杜弼传】
　　黼藻相辉宫商间起清辞润乎金石精义薄乎云天【隋书经籍四志】
　　景公病疽在背高子进而抚疡公曰热乎曰热热何如曰如火其色何如曰如未熟李大小何如曰如豆堕者何如曰如屦办高子者出晏子请见抚疡公曰其热何如曰如日其色何如曰如苍玉大小何如曰如璧其堕者何如曰如珪晏子出公曰吾不见君子不知野人之拙也【晏子春秋杂下】
　　言之如引锯然惟善圣者不留一言【关尹子三极篇】
　　吾惊怖其言犹河汉而无极也大有迳庭不近人情焉【庄子逍遥游】
　　其于辩也将妄凿垣墙而殖蓬蒿也简发而栉数米而炊窃窃乎又何足以济世哉【庄子庚桑楚】
　　以为异于鷇音亦有辩乎其无辩乎【庄子齐物论】
　　凡人莫不好言其所善而君子为甚故赠人以言重于金石珠玉观人以言美于黼黻文章听人之言乐于钟鼓琴瑟故君子之于言无厌【荀子非相】
　　田骈以道术说齐齐王应之曰寡人所有者齐国也愿闻齐国之政田骈对曰臣之言无政而可以得政譬之若林本无材而可以得材愿王之自取齐国之政也骈犹浅言之也博言之岂独齐国之政哉【吕氏春秋执一】
　　夫辞者意之表也鉴其表而弃其意悖故古之人得其意则舍其言矣【吕氏春秋离谓】
　　白公问于孔子曰人可以微言孔子不应白公曰若以石投水中何如曰呉越之善没者能取之矣曰若以水投水何如孔子曰菑渑之水合易牙尝而知之白公曰然则人固不可与微言乎孔子曰何谓不可谁知言之谓者乎【淮南子道应训】
　　今万人调钟不能比之律诚得知者一人而足矣说者之论亦犹此也诚得其数则无所用多矣夫车之所以能转千里者以其要在三寸之辖【淮南子人间训】
　　铅之与丹异类殊色而可以为丹者得其数也故繁称文辞无益于说审其所由而已矣【淮南子人间训】
　　所为言者齐于众而同于俗今不称九天之顶则言黄泉之底是两末之端议何可以公论乎夫橘柚冬生而人曰冬死死者众荠麦夏死人曰夏生生者众江河之囘曲亦时有南北者而人谓江河东流摄提镇星日月东行而人谓星辰日月西移者以大氐为本胡人有知利者而人谓之駤越人有重迟者而人谓之訬以多者名之【淮南子修务训】
　　汜论者所以箴缕縩【菜】繺【煞】之间防【先】揳【屑】唲【哇】齵【隅】之郄【隙】也【淮南子要畧】
　　夫目不视弗见心弗论不得虽有天下之至味弗嚼弗知其防也虽有圣人之至道弗论不知其义也【春秋繁露仁义法】
　　怀六艺之术骋意极论宜若开光发【盐铁论刺复】
　　议论无所依如膝痒而搔背辩讼公门之下讻讻不可胜听如品即口以成事【盐铁论利议】
　　今文学不言所为治而言以治之无功犹不言耕田之方美富人之囷仓也【盐铁论遵道】
　　辞若循环转若陶钧文繁于春华无効于抱风【盐铁论遵道】歌者不期于利声而贵在中节论者不期于利辞而务在事实【盐铁论相刺】
　　惠子曰今有人于此而不知弹者曰弹之状何若应曰弹之状如弹则谕乎王曰未谕也于是更应曰弹之状如弓而以竹为则知乎王曰可知矣惠子曰夫说者固以其所知谕其所不知而使人知之今王曰无譬则不可矣【说善説】
　　画龙头颈文章不成甘言美语说辞无名【焦氏易林之噬嗑】仲尼驾说者也不在兹儒乎如将复驾其所说则莫若使诸儒金口而木舌【子学行】
　　或问圣人之言炳若丹青有诸曰吁是何言欤丹青初则炳久则渝渝乎哉【杨子君子】
　　圣人之辞浑浑若川顺则便逆则否者其惟川乎【杨子问神】大哉圣人言之至也开之廓然见四海闭之閛然不覩墙之里【杨子问道】
　　圣人之言似于水火或问水火曰水测之而益深穷之而益逺火用之而弥明宿之而弥壮【杨子问道】
　　圣人之言逺如天贤人之言近如地珑其声者其质玉乎【杨子五百】
　　然而立谈者人异缀文者家舛斯乃杨朱哭于岐路墨翟悲于练素者也【风俗通皇霸】
　　一堂之上必有论者一乡之中必有讼者讼必有曲直论必有是非非而曲者为负是而直者为胜以舌论讼犹以劒防鬬也利劒长防手足健疾者胜顿刀短矛手足缓留者负【王充论衡物势篇】
　　夫养实者不育华图行者不饰辞丰草多华英茂林多枯枝【王充论衡自纪篇】
　　夫宅舍多土地不得小戸口众簿籍不得少今失实之事多华虚之语众指实定宜辩争之言安得约径【王充论衡自纪篇】
　　宝物以隠闭不见实语亦宜深沈难测【王充论衡自纪篇】狱当嫌辜卿决疑事浑沌难晓与彼分明可知孰为良吏【王充论衡自纪篇】
　　善喻者以一言明数事不善喻者百言不明一意则不听也【刘邵人物志材理】
　　有金石丝竹之乐则不奏乎聋者之侧有山龙华虫之文则不陈乎瞽者之前知聋者之不闻也知瞽者之不见也【徐干中论贵言】
　　夫君子之与言也所致贵也虽有夏后之璜商汤之驷弗与易也【徐干中论贵言】
　　号钟不鸣则不异于积铜浮磬息音则未别乎聚石也【抱朴子外篇重言】
　　夫庄子之言不可以一涂诘或以黄帝之迹秃尧舜之胫岂独贵尧而贱禹哉【郭子注庄子天地】
　　夫骋其竒辩致其危辞者未尝容思于梼杌之口而必竞辨于杨墨之间则杨墨乃乱羣言之主也【郭子注庄子骈拇】巵满则倾空则仰非持故者也况之于言因物随变唯彼之从【郭子注庄子寓言】
　　宜僚叔敖息讼以黙澹泊自若而兵难自解茍所言非已则虽终身言固为未尝言耳是以有啄三尺未足称长【郭子注庄子徐无鬼】
　　夫肖貌天地禀性五才拟耳目于日月方声气乎风雷其超出万物亦已灵矣形甚草木之脆名逾金石之坚是以君子处世树德建言岂好辩哉不得已也【文心雕龙序志】楚庄王轻于千乗之国而重申叔一言范献贱万畆之田以贵舟人片说季路抱五愼之诫赵孟佩九言之箴由此观之轩璧之与田邑岂能与善言齐价哉【刘子贵言】日月者天之文也山川者地之文也言语者人之文也天文失则有谪蚀之变地文失必有崩竭之灾人文失必有伤身之患故口者言语之门戸舌者门戸之关钥关钥动则门戸开门戸开则言语出【刘子愼言】
　　天地之气相摩而鸣相击而形人之动者鸣乎言形乎文【关氏易传杂义】
　　寓言十九寄之他人则十言而九见信重言十七世之所重则十言而七见信【庄子音义寓言】
　　夫巵器满即倾空则仰随物而变非执一守故者也施之于言而随人从变已无常主者也【庄子音义寓言】
　　金宝其口木质其舌传言如此则是仲尼常在矣【子法言注学行篇】
　　街谈巷议弹射臧否剖析毫厘擘肌分理所好生毛羽所恶成疮痏【文选西京赋】
　　高谭一何绮蔚若朝霞烂【文选陆机拟古诗】
　　骋黄马之剧谈纵碧鸡之雄辩叙温燠则寒谷成暄论严苦则春丛零叶飞沈出其顾指荣辱定其一言【文选刘峻广絶交论】
　　至于言穷药石苦味滋防【文选任彦升齐竟陵王行状】
　　郭子语议如悬河泻水注而不竭【世説新语赏誉】
　　譬如泻水着地正自纵横流漫略无正方圆者【世说新语言语】若郗超开此语必不至河汉【世说新语言语】
　　谢胡儿语庾道季诸人暮当就卿谈可坚城垒庾曰若文度来我以偏师待之康伯来济河焚舟【世説新语言语】利如激风之至暴雨之集不论是非不议直曲期于不穷【意林物理论】
　　赤如鸡冠黄如蒸栗白如脂肪黑如淳漆此玉之符也言成雅训辞作典谟此人之符也【意林正部】
　　太尉王君见阮千里而问曰老庄与圣敎异阮曰将无同太尉善其言辟之为椽世号阮瞻三语掾王君见而嘲之曰一言可辟何假于三阮曰茍是天下民望亦可无言而辟复何假于一言【艺文类聚人部言语】
　　夫天不言而四时行焉圣人不言而鉴识存焉【艺文类聚人部言语论】
　　衔刃怀毒吐膏示芳利动春露害重冬霜【艺文类聚人部言语箴】一言之赐过乎璵璧【艺文类聚人部言语賛】
　　等嶰谷之清音比洞庭之高曲【艺文类聚人部言志书】
　　选言非绮绡何以俨金雘【艺文类聚礼部燕防诗】
　　言析秋毫辞连春藻【艺文类聚职官部司徒墓志】
　　所称如龙之升所贬如堕于渊清论风行所吹草偃【太平御览职官部功曹叅军】
　　心有管籥须言而发【太平御览人事部心】
　　卵有毛是说之难持者也而惠施邓析能精之然而长者不贵非礼义之中也【太平御览羽族部鸟卵】
　　五行二曰火五事二曰言言与火宜故云铄金【太平御览珍宝部金下】
　　物理论曰虚无之谈尚其华藻此犹春蛙秋蝉聒耳而已【埤雅品物门蟾蜍】
　　安汰吐珠玉于前斌亮振金声于后清言妙绪将絶复兴【何氏语林赏誉】
　　词致清雅奕奕有余吐章陈文如悬河防水注而不竭【何氏语林赏誉】
　　善言始者必防于终善言近者必知其逺【黄帝素问内经天元纪大论】
　　善言天者必有验于人善言古者必有合于今善言人者必有厌于已【黄帝素问内经举痛论】
　　吾言如甘露能洒一切使其心地自得清凉【虚皇四十九章】如风吹海浪皆出和雅声【阿育王传第一】
　　口所言说不了了如龙兴雨而不雷【修行道地经慈品】
　　二人共诤不能断决黙然无言譬如白羊乃至人杀不能作声【大智度论卷三】
　　人语如火烧干竹林出大音声此中无有作者【大智度论卷五十四】
</div>
    <div class="pagination">
<a href="喻林_page141.html">上一页</a><span>...</span><a href="喻林_page137.html">137</a><a href="喻林_page138.html">138</a><a href="喻林_page139.html">139</a><a href="喻林_page140.html">140</a><a href="喻林_page141.html">141</a><span class="current-page">142</span><a href="喻林_page143.html">143</a><a href="喻林_page144.html">144</a><a href="喻林_page145.html">145</a><a href="喻林_page146.html">146</a><a href="喻林_page147.html">147</a><span>...</span><a href="喻林_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
