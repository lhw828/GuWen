<!DOCTYPE html>
<html>
<head>
    <meta charset="UTF-8">
    <title>册府元龟 - 第 609 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 609 页/共 736 页</h1>
    <div class="content">    周燮汝南安城人生而钦颐折额鬼状骇人其母欲弃之其父不听曰：吾闻贤圣多有异貌兴我家者乃此，於是宝之安帝以玄羔币徵不起。
    魏管辂字公明平原人也。容貌鬼无威仪言语不择非类後为少府丞而卒。
    王粲字仲宣年十七往荆州依刘表表以粲貌寝而体通亻兑不甚重也。（通亻兑简易也。）。
    吴诸葛恪少眉折额广颡位至太傅录尚书。
    晋刘伶字伯伦沛国人为建威参军身长六尺容貌甚陋。
    山淳字子玄弟允字叔真皆涛之子也。并少病形甚短小而聪敏过人武帝闻而欲见之涛不敢受诏淳不仕允为奉车都尉。
    张载字孟阳貌甚鬼每行小儿以瓦石掷之委顿而返官至中书侍郎领著作。
    孙会秀子也。年二十为射声校尉尚惠帝女河东公主公主母丧未期便纳聘礼会形貌短陋奴仆之下者初与富室儿於城西贩马百姓忽闻其尚王莫不骇愕。
    左思字太冲貌鬼而口讷为幽州部从事。
    戴洋为南中郎将桓宣参军洋为人短陋无风望然好道术妙解占候卜数。
    王嘉字子年轻举止鬼形貌外。若不足而聪睿内明刘毅为卫将军开府荆州刺史尝於东府聚樗蒲馀人并黑犊毅次掷得雉及宋高祖四子俱黑一子转跃高祖厉声喝之成卢毅意殊不快然素黑其面如铁色焉。
    赵孟字长舒入补尚书都令史其面有疵黯诸事不决皆言当问疵面也。
    宋垣护之形状短陋而气强果累以功至辅国将军务州刺史。
    臧质身长六尺七寸出面露口秃顶拳年未二十高祖召为世子中军行参军。
    范晔为左卫将军太子詹事长不满七尺肥黑秃眉。
    刘胡本名坳胡以其颜面坳黑似胡故以为名。
    江蒙貌鬼其兄谧为于湖令明帝为南豫州尝召见蒙而狎侮之。
    何尚之为中书令少与太常颜延之相好狎二人并短小尚之尝谓延之为猴延之目尚之为猴同游太学西池延之问路人云：吾二人谁似猴路人指尚之为似延之喜笑路人曰：彼似猴耳君乃真猴。
    南齐张融为司徒左长史形貌短鬼精神清彻。
    焦度为游击将军容貌壮鬼皮肤。若漆质直木讷口不能言。
    萧坦之为尚书右仆射丹阳尹肥黑无语声嘶时人号为萧<疒亚>刚狠专执群小畏而憎之。
    梁褚萝为水军都督面甚笑危有从理入口（时有庾状貌丰美顺颊开张人皆谓必为方伯无馁乏之虑及魏讨江陵卒致饥死萝竟保衣食而终）。
    王筠状貌寝小长不满六尺而性宽厚不以艺能高人官至太子詹事。
    後梁宋如周为黄门散骑面狭而长宣帝以法华经云：闻经随喜面不狭长尝戏之曰：卿何以谤经如周昔自陈不谤帝。又谓之如初如周惧出告蔡大宝大宝知其旨笑谓之曰：君当不谤馀经止应不信法华耳如周乃悟。
    後魏广陵侯衍子融字叔融貌甚短陋衍弟钦字思。若位尚书左仆射钦色尤黑故时人号为黑面仆射甄琛形貌短陋风仪官至特进侍中。
    北齐荀士逊为中书舍人状貌甚鬼以文辞见用曾有事须奏值武成在後庭因左右传通者不得士逊姓名乃云：鬼舍人武成曰：必士逊也。看封题果是内人莫不忻笑。
    宋孝王形貌短陋而好臧否人物时论甚疾之。
    唐苏世长容貌鬼陋颇有学识性滑稽言杂谐调隋大业中为都水使者炀帝尝谓之曰：卿面可类巨虚世长再拜叫呼因以手据地蹙额败面为巨虚之状群臣掩口而笑炀帝大悦赐帛百疋。
    欧阳询为率更令貌甚寝陋而聪悟绝伦贞观十年文德皇后丧百官询既鬼异众或指之许敬宗见而大笑为御史大夫所纠。
    李辅国身小貌陋颇知书计位至中书令博陵王。
    卢杞貌甚鬼面蓝色人皆鬼视之为御史中丞时尚父。《郭子》仪病百官造问皆不屏臣侍及闻杞至子仪悉令屏去独隐几以待之杞去家人问其故子仪曰：杞形陋而心险左右见之必笑。若此人得权即吾族无类矣。
    王亻丕顺宗在东宫时以侍书幸寝陋而吴语帝所亵狎焉及即位为左散骑常侍翰林待诏。
    梁罗隐唐末为宰相郑畋所知隐虽负文称然貌古而陋畋女幼有文性尝览隐诗卷讽诵不已畋疑其女有慕才之意一日隐至第郑女垂帘而窥之自是绝不咏其诗官至给事中。
    冯行袭面有青痣当时自为冯青面位至许州节度使兼中书令。
    周慕容彦超为兖州节度使彦超即汉高祖之同产弟也。尝冒姓阎氏体黑胡面故谓之阎昆仑。
    ●卷八百三十六
    ○总录部　养生
    《文子》曰：太上养神其次养形夫人之生也。禀天地之中锺五行之秀资之以恬淡则生理固济之以恬摄则德寓充盖夫导引以为寿著於蒙庄之说吐吸以练藏传夫王吉之论养生之时义远矣。其有养其外而不养其内者或被其苦养其内而不养其外者亦婴乎！害此偏枯之人不足尚也。若乃内外相养形神交泰六疾不生世患罔极斯达人之善养哉！故潜山隐谷服芝饵术静居导引熊经鸱顾以养形也。绝虑弃智黜聪去羡玄真寡欲清虚自守以养神也。乃有益壮不衰长龄加倍与夫大劳而弊不节而嗟者异焉。
    周。《老子》百有六十馀岁或言二百馀岁以其修道而养寿也。
    汉张良以高祖五年封留侯良从入关性多疾即导引不食（服辟药而静居行起）闭门不出後行太子少傅事愿弃人间事欲从赤子游（赤松子仙人号也。神农时为雨师服水玉教神农能入火不烧）乃学道欲轻举（道谓仙道）。
    後汉矫慎隐Т山谷因穴为室仰慕松乔道引之术王充会稽上虞人刺史董勤辟为从事转治中自免还家年渐七十力志衰耗乃造养性书十六篇裁节嗜欲颐神自守。
    苏顺京兆霸陵人也。以才学见称好养生术隐处求道晚乃仕拜郎中卒於官华佗字元化沛国谯人一名敷晓养性之术年。
    岁而犹有壮容时人以为仙广陵吴普彭城樊阿皆从佗学普依准佗治疗多所全济佗语普曰：人体欲得劳动但不当使极尔动摇则气得消血脉流通病不得生譬犹户枢不朽也。是以古之仙者为导引之事熊经鸱顾（熊经。若熊之攀枝自悬鸱顾身不动而回顾也。）引挽腰体动诸关节以求难老吾有一术名五禽之戏一曰虎二曰鹿三曰熊四曰猿五曰鸟亦以除疾兼利蹄足以当导引体中不快起作一禽之戏沾濡汗出因上著粉身体轻便而欲食普施行之年九十馀耳目聪明齿牙完坚阿从佗求方可服食益於人者佗授以漆叶青<麦占>散（青<麦占>一名地节一名黄芝主五藏益精气本出於迷入山者见仙人服漆以告佗佗以为佳语阿阿。又秘之）叶屑一斗青<麦占>十四两以是为率言久服去三虫和五脏轻体使人头不白阿从其言寿百馀岁。
    冷寿光与华佗同时年可百五六十岁尝屈颈乔息（乔雉也。）须尽白而色如三四十岁。
    鲁女生长乐人初饵胡麻及术绝八十馀年日少壮色如桃花日能行三百里走及獐鹿女生与华佗同时而说明帝时事甚明了议者疑其时人也。董卓乱後莫知所在。
    封君达陇西人初服黄连五十馀岁入鸟举山服水银百馀年还乡里如二十年闻鲁女生得五岳图连年请求女生未见授。
    王真上党人年。且百岁视之面有光泽似未五十者自云：周流登五岳名山悉能行胎息胎食之方舌下泉咽之不绝房室（一云：真宗经习闭气而吞之名曰：胎息舌下泉而咽之名曰：胎食真绝百馀年肉色光美力并数人）。
    孟节上党人能含枣核不食可至五年一年。又能结气不息身不动摇状。若死人可至百日半年亦有室家。
    晋嵇康字叔夜尝养性服食之事弹琴咏诗自足於怀以为神仙禀之自然非积学所得至於导养得理则安期彭祖之寿可及乃著养生论官至中散大夫。
    张中字巨和中山人永嘉之乱隐於泰山恬靖寡欲清虚服气冫食芝饵石修导养之方。
    郭隐於临松薤谷凿石窟而居服柏实以轻身。
    陶淡字处静幼孤好导养之术谓仙道可祈年十五六便服食绝不婚娶家累千金僮客百数淡终日端拱曾不营问於长沙临湘山中结庐居之州举秀才淡闻遂转逃罗县埤山中莫知所终。
    宋刘凝之字志安隐居衡山之阳登高岭绝人迹处为小屋居之采药服之。
    南齐顾欢吴郡盐官人好学於天台山开馆聚徒晚节服食不与人通。
    梁陶弘景丹阳秣陵人幼有异操年十岁得葛洪。《神仙传》书一夜研寻便有养生之志谓人曰：仰青睹白日不觉为远矣。天监四年移居积金涧行辟导引之法年逾八十而有壮容深慕张良之为人云：古贤莫比。
    刘虬字灵预为当阳令罢官归家静处断饵术及胡麻。
    後魏崔浩为左光禄大夫以公归第因欲修服食养性之术而冠谦之有神中录图新经浩因师之。
    徐謇字成伯善医尝有药饵及吞服道符年垂八十而鬓不白力未多衰。
    北齐繇吾道荣琅琊人隐於琅琊山辟饵松术茯苓求长生之秘。
    隋徐则幼沉静寡嗜欲後辞入天台山因绝粒养性所资惟松术而已。
    唐王希夷孤贫好道隐於嵩山师道士黄颐向四十年尽传其闭气导养之术尝饵松柏叶及杂花散博通子史尤明庄老及易景龙中年已七十馀气力益壮。
    孙思邈隐居太白山自言九十三岁乡里咸云：数百岁高宗显庆中被徵至时卢照邻有恶疾固问思邈名医愈疾之道。又问人事如何思邈曰：胆欲大而心欲小智欲圆而仁欲方照邻曰：何谓也。思邈曰：心为五脏之君君以恭慎为主故心欲小胆为五脏之将将以果决为务故胆欲大智者动象天故欲圆仁者静象地故欲方。《诗》曰：如临深渊如履薄冰谓小心也。赳赳武夫公侯干城谓大胆也。《传》曰：不为利回不为义疚仁之方也。《易》曰：见机而作不俟终日智之圆也。照邻。又尝问曰：养性之道其要何也。邈曰：天道有盈缺人事多厄苟不自慎而能济於厄者未之有也。故养性之士先知自慎慎者尝以忧畏为本经曰：人不畏威则大威至矣。忧畏者生死之门存亡之繇祸福之本吉凶之元也。故士无忧畏则仁义不立农无忧畏则稼穑不滋工无忧畏则规模不设商无忧畏则货殖不成子无忧畏则孝敬不笃父无忧畏则慈爱不著臣无忧畏则勋庸不立君无忧畏则社稷不安故养性者失其忧畏则心乱而不理形躁而不宁神散则气越志荡而意昏应生者死应存者亡应吉者凶故忧畏者犹水火不可暂忘也。人无忧畏子弟为敌妻妾为仇雠是故太上畏道其次畏物其次畏人其次畏身忧於身者不拘於人畏於己者不制於彼慎於小者不惧於大戒於迩者不悔於远能如此者水行蛟龙不能害陆行虎兕不能伤五兵不能染谗贼诽谤毒螫不能加害知此则人事毕矣。仲长子隐士也。服食养性。
    潘师正清静寡欲居於嵩山之逍遥谷积二十馀年但服松叶饮水而已。
    司马承祯师事潘师正传其符录及辟导引服饵之道。
    孟诜为同州刺史中宗神龙初致仕归伊阳之山第年虽晚暮志力如壮尝谓所亲曰：若能保身养性者常须善言莫离口良药莫离手。
    赵昌年七十二精彳建如少年德宗甚奇之宪宗元和三年除华州刺史辞於麟德殿时年八十趋拜轻捷占对详明帝退而叹异诏宰臣密访颐养之道以奏焉。
    柳公度善摄生年八十馀步履轻便或祈其术曰：吾初无术但未尝以元气佐喜怒气海尝温耳。
    後唐许寂不知何许人少有道术茹芝绝粒寓居江陵节度使赵凝昆季礼遇之延之中堂师授保养之道唐末除谏官不起汉南谓之徵君梁攻襄阳赵凝兄弟弃镇奔蜀与寂偕行岁馀蜀人知之蜀主王建待以师礼後位至蜀相同光末平蜀与王衍俱徙于东卜居于雒寂以高年精彩犹彳建冲漠寡言时独语云：可怪可怪人莫知其际言有还丹煮金之术不知信否卒时年八十馀。
    晋卢损为秘书监拜章辞位乃授户部尚书致仕退居颍川时李钅年将八十善服气导引损以钅之遐寿有道术酷慕之仍以颍川逼城市乃卜居阳翟立隐舍诛茅种药山衣野服逍遥於隐几之间出则柴车鹤氅自称具茨山人晚年与同游五六人於大隗山中古宫观址疏泉凿坏为隐所誓不复出山气严寒被病而卒时年八十馀齿不衰而有壮容损於修摄似有所得。
    ○总录部　韬晦
    夫用晦而明牺易之旨深藏。若虚老氏之训与其铮铮而罹患孰。若恂恂而俟命有奇才盛德伟度壮心可以树功名可以经邦国而乃罹此多难不能自奋或辱在泥滓或委於槛屈高翔之羽同夫雌伏藏兼济之用以之同尘葆光而内融怀宝而自处不形于色克保其真亦既安全终复显发信君子之大受达人之盛德者哉！
    甯武子卫大夫也。夫子云：甯武子邦无道则愚其愚不可及也。荆轲卫人也。游於邯郸鲁句践与荆轲博争道鲁句践怒而叱之荆轲默而逃去遂不复会至燕而高渐离饮於燕市酒酣高渐离击筑荆轲和而歌於市中相乐也。已而相泣旁。若无人。
    毛公薛公皆赵之处才也。毛公藏於博徒薛公藏於卖浆。
    汉栾布梁人也。彭越为家人时尝与布游（家人犹编户也。）穷困卖庸於齐为酒家保（庸谓庸作受顾保谓保可任使）数岁别去而布为人所略卖为奴於燕为其家报仇燕将臧荼举以为都尉。
    樊哙以屠狗为事（时人食狗以羊豕同故哙专屠以卖）後与高祖俱隐於芒砀山泽间陈胜起萧何曹参使哙求迎高祖立为沛公位至相国封舞阳侯。
    郦食其好读书家贫落魄无衣食业（魄音薄落魄失业无归也。）为里监门然吏县中贤豪不敢役（吏及贤者豪者皆不敢使役食其）皆谓之狂生後归汉号广野君。
    东方朔武帝时为郎数召至前谈语时赐之食於前饮已尽怀其馀肉持去衣尽污数赐缣帛担揭而去後用所赐钱帛取少妇於长安中好女率取归一岁取者即弃去更取妇所赐钱财尽索之於女子主左右诸郎半呼之狂人人主闻之曰：令朔在事无为是行者。若等安能及之哉！朔任其子为郎。又为侍谒者尝持节出使朔行殿中郎谓之曰：人皆以先生为狂朔曰：如朔等所谓避世於朝廷间者也。古之人乃避世於深山中时坐席中酒酣据地歌曰：陆沈於俗避世金马门宫殿中可以避世全身何必深山之中蒿庐之下金马门者官署门也。傍有铜马故谓之曰：金马门。
    东郭先生齐人也。以方士久待诏公车贫困饥寒衣敝履不完行雪中履有上无下足尽践地道中人笑之东郭先生应之曰：谁能履雪中令人视之其上履也。其履下处乃似人手足者乎！及其拜为二千石佩青纟呙（音瓜一音螺青绶也。）出宫门行谢主人故所以同官待诏者等比祖道於都门外荣华道路立名当世此所谓衣褐怀宝者也。
    任安少孤贫为人将车之长安求为小吏，於是安与田仁俱为卫将军舍人居门下同心相爱此二人家贫无钱用以事将军家监家监使养恶马两人同床卧仁窃言曰：不知人哉！家监也。安曰：将军尚不知人何乃家监也。
    後汉王君公遭乱侩牛自隐（侩为平会两家买卖之价）时人谓之论曰：避世墙东王君公（君公明易为郎数言事不用自污与官婢通免归诈狂侩牛口无二价也。）。
    向栩朝歌人少时为书生性卓诡不伦尝读。《老子》状如学道。又似狂生好被著绛绡头（绡生丝也。当作燥音此消切）尝於灶北坐板床上如是积久板乃有膝踝足指之处不好语言而喜长啸宾客从就辄伏而不视有弟子名为颜渊子贡季路冉有之辈或骑驴入市乞丐於人或悉要诸乞儿俱归止宿为设酒食时人莫能测之（後为侍中）。
    孔嵩南阳人初游太学後家贫亲老乃变姓名佣为部野阿里街卒友人荆州刺史范式行部县选嵩为导驺迎式式见而识之敕县代嵩嵩以先佣未竟不肯去嵩官至南海太守。
    第五伦字伯鱼京兆长陵人为乡啬夫平徭赋理怨结得人欢心自以为久宦不达遂将家属客河东变名姓自称王伯齐载盐往来太原上党所过辄为粪除而去陌上号为道士亲友故人莫知其处後京兆尹阎兴召为主簿。
    公沙穆少游太学无资粮乃变服客佣为吴赁舂後为辽东属国都尉。
    仇览少为儒生淳默乡里无知者年四十县召补吏後为蒲亭长。
    荀悦性沉静美姿容尤好著述灵帝时阉宦用权士多退身穷处悦乃疾隐居时人莫之识从弟特称敬焉後辟镇东将军曹公府。
    仲长统山阳高平人性倜傥敢直言不矜小节每列郡命召辄称疾不就语默无常时人，或谓之狂。
    魏郭嘉为司空军祭酒嘉少有远量汉末天下将乱自弱冠匿名迹密交结英俊不与俗接故时多莫知惟识达者奇之。
    严义者冯翊东县人质性重厚有器识会三辅乱人多流宕而义不去与诸知故相浮沈采樵自活王烈字彦考名。
    闻在邴原管宁之右辟公孙度长史以商贾自秽太祖命为丞相掾未至卒蜀杜微字国辅梓潼涪人少受学於广汉任安刘璋辟为从事以疾去官及先主定蜀微尝称聋闭门不出。
    诸葛亮依从父玄玄依袁术後往荆州依刘表玄卒亮躬耕垅亩好为梁父吟家于南阳之邓县在襄阳城西二十里号曰：隆中亮在荆州时建安初与颍川石广元徐元直汝南孟公威等俱游学三人务於精熟而亮独观其大略每晨夜从容尝抱膝长笑而谓三人曰：卿诸人仕进可至郡守刺史也。三人问其所至亮但笑而不言後公威思乡里欲北归亮谓之曰：中国饶士大夫遨游何必故里邪亮位至丞相。
    晋阮籍字嗣宗本有济世志为步兵校尉属魏晋之际天下多故名士少有全者籍繇是不与世事遂酣饮为常虽不拘礼教然发言玄远不臧否人物（又云：魏末阮籍有才而嗜酒荒放露头散袒箕踞作二千石不治官事日与群下共饮酒欢呼时人，或以籍生在魏晋之交欲佯狂避时不知籍本性自然也。）。
    山涛字巨源早孤居贫少有器量介然不群性好庄老每隐身自晦後为侍中领吏部。
    魏舒字阳元不修常人之节不为皎厉之事累迁後军将军锺毓长史毓每与参佐射舒常为画筹而已後遇朋人不足以舒满数毓初不知其善射舒容范闲雅发无不中举坐愕然莫有敌者毓叹而谢曰：吾之不足以尽卿才有如此射矣。位至司徒。
    王衍字夷甫武帝泰始八年诏举奇才可以安边者衍初好论从横之术故尚书卢钦举为辽东太守不就，於是口不论世事唯雅咏玄虚而已。
    王长文广汉人州辟别驾乃微服窃出举州莫知所之後於成都市中蹲踞胡饼刺史知其不屈礼遣之。
    王湛少言语初有隐德人莫能知兄弟宗族皆以为痴其父昶独异焉湛兄子济尝诣湛见床头有。《周易》问曰：叔父何用此为湛曰：体中不佳时脱复看耳济请言之湛因剖析玄理微妙有奇趣皆济所未闻也。济才气抗迈於湛略无子侄之敬既闻其言不觉忄栗然心形俱肃留连弥日累夜自视缺然乃叹曰：家有名士三十年而不知济之罪也。既而辞去湛送至门济有从马绝难乘济问湛曰：叔颇好骑不湛曰：亦好之因骑此马姿容既妙回策如萦善骑者无以过之还白其父曰：济始得一叔乃济以上人也。武帝亦以湛为痴每见济辄调之曰：卿家痴叔死未济尝无以答及是帝。又问如初济曰：臣叔殊不痴因称其美帝曰：谁比济曰：山涛以下魏舒以上时人谓湛上方山涛不足下比魏舒有馀湛闻曰：欲处予以季孟之间乎！卒为汝南内史。
    稽康善钅以向秀为之佐相对欣然傍。若无人。又共吕安灌园於山阳康後仕至中散大夫。
    王舒字处明丞相导之从弟父会侍御史舒少为从兄敦所知以天下多故不营当时名尝处私门潜心学殖年四十馀州礼命太傅辟皆不就。
    王述性沉静每坐客驰辨异端并起而述处之恬如也。少袭父爵年三十尚未知名人，或谓之痴司徒王导以门地辟为中兵属既见无他言惟问以在东米价述但张目不答遵曰：王掾不痴人何言痴也。官至卫将军尚书令。
</div>
    <div class="pagination">
<a href="册府元龟_page608.html">上一页</a><span>...</span><a href="册府元龟_page604.html">604</a><a href="册府元龟_page605.html">605</a><a href="册府元龟_page606.html">606</a><a href="册府元龟_page607.html">607</a><a href="册府元龟_page608.html">608</a><span class="current-page">609</span><a href="册府元龟_page610.html">610</a><a href="册府元龟_page611.html">611</a><a href="册府元龟_page612.html">612</a><a href="册府元龟_page613.html">613</a><a href="册府元龟_page614.html">614</a><span>...</span><a href="册府元龟_page610.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
