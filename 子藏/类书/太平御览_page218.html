<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 218 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 218 页/共 737 页
  </h1>
  <div class="content">
   又曰：高宗时，吐蕃陷安西四镇。长寿初，蕃军逼安西府，则天令武威军总管王孝杰、将军阿史那忠节等，率师拒之。孝杰至安西，合战屡捷，大破蕃军，收复龟兹、于阗、疏勒、碎叶四镇而还。则天大悦，谓侍臣曰：“昔贞观年中俱统得此蕃城，其後西陲不守，并陷吐蕃。今既复旧，边境自然无事。孝杰建兹功效，竭尽款诚，遂能裹足徒行，身与士卒齐力。如此忠恳，深足可嘉。”迁左卫大将军。
又曰：薛仁贵击九姓突厥於天山，军将发，高宗出甲，令仁贵射之，射穿五重。时九姓众十馀万，令骁健十人逆来挑战，仁贵发三箭，中三人，其馀下马请降，并坑之。更就碛北安抚馀众而还。军中歌曰：“将军三箭定天山，将士长歌入汉关。”
又曰：刘仁轨，显庆四年，出为青州刺史。五年，大军征辽，令仁轨监统水军，以後期免，特令以白衣随军自效。寻检校带方州刺史，兼熊津道行军长史，仍别领水军二万袭破倭贼数万於白波，虏获船舰四百馀艘。倭及耽罗等国皆遣使诣之请降。初，仁轨将发带方州，谓人曰：“天将富贵此翁耳！”乃於州司请历日一卷，并七庙讳，人怪其故，答曰：“拟削平辽海，颁示国家正朔，使夷俗遵奉焉。”至是果以军功显正，除带方州刺史。
又曰：郭元振为安西大都护。时安西突厥首领乌质勒部落强盛，款塞通和，元振就其牙帐计会军事。时天大雪，元振立於帐前，与乌质勒言议，须臾，雪深风冷，元振未尝移足，乌质勒年老，不胜寒苦，会罢而死。
又曰：李晟，临洮人也，祖思恭，父钦，代居陇右，尝为裨将。晟数岁而孤，事母以孝闻。少雄烈，有材力，善骑射，年十八从军，身长六尺，勇敢绝伦。时河西节度使王忠嗣击吐蕃，有骁将乘城拒斗，颇多杀士卒，忠嗣募军中能射者射之。晟乃引弓，一发而毙，三军大呼。忠嗣厚赏之，因抚其背曰：“此万人之敌也。”
又曰：贞元五年九月，马燧与太尉晟召见於延英殿，上喜其有大勋力，皆图形於凌烟阁，列於元臣之次。九年十月，召见延英殿，因拜，手仆於地，上亲起之。
又曰：王栖耀，性谨厚，善骑射。始起兵，涉寇境太深，遇游骑四合，百步内立表俾之环视，发必破的。虏相顾恐惧，徐而解去。尝猎会稽山中，有逸林白额兽卒起草中，应弦而毙。在苏州尝与诸文士游虎丘寺，平野霁日，先一箭射空，再发贯之，江东文士自梁肃已下歌咏焉。
又曰：李既执送吴元济，裴度建彰义军节，拥降卒万馀人次入焉。李具候度马首。度将避之，曰：“此方不识上下等威之分久矣，请公因以示之。”度以宰相礼受谒，众耸观焉。明日，以师还于文成栅。度乃视节度使观察及刺史事，蔡人大悦。
又曰：李光颜为河东裨将，讨李怀光、杨惠琳皆有功。後随高崇文平蜀，搴旗斩将，出入如神，由是稍稍知名。授兼御史大夫。时兄光进官亦至兼御史大夫，军中号曰“大大夫”、“小大夫。”
《国语□周语》曰：邵公告单公曰：“晋有三伐，勇而有礼，返之以仁。吾三逐楚君之卒，勇也；见其君必趋，礼也；能获郑伯而舍之，仁也。”
《老子》曰：以道佐人主者，不以兵强天下，果而勿矜，果而勿伐。河上公注云：“当果敢推让，勿自伐取其美也。”
《六韬》曰：兵入殷郊，见太公曰：“是吾新君也。”而商容曰：“非也。其人虎据而鹰峙，威怒自副，见利欲发，进不顾前。”后见武王曰：“是新君也，见敌不怒。”
《献帝春秋》曰：张辽问吴降人曰：“紫髯将军长上短下谁也？”答曰：“是孙会稽。”
《会稽典录》曰：张立之为人刚毅，志意慷慨。太祖尝抑之曰：“尔不念诗书，慕圣道，而好乘汗马击剑，此一夫之用，何足贵也！”谓左右曰：“丈夫当为卫、霍，将十万，驰沙漠，驱戎狄，立功建号耳，何能作博士耶！”
《荆州记》曰：邓遐，襄阳人也。勇力绝人，历位冠军将军、数郡太守，号名将。
袁子《世说》曰：吕布之破也，太祖给众官军乘，使取军中物惟所欲。众人皆重载，惟袁涣取书数百卷、资粮而已。众人闻之大惭。
刘向《新序》曰：孙武、乐毅之徒，皆前世之贤将也。久远深奥，其事难知。至於吴汉，近时人耳，起於贩马，立为良将，乘名竹帛，天下归德，此可慕也。
卷二百七十七　兵部八
儒将
《左传》曰：晋谋元帅，赵衰曰：“郄说礼乐而敦诗书，以将中军。”
《汉书》曰：冯奉世以良家子选为将，年四十馀乃学《春秋》，涉大义，读史书。
《後汉书》曰：马援闲於进对，尤善述前世行事。每言及三辅长者，下至闾里少年，皆可观听。自皇太子、诸王侍闻者，莫不属耳忘倦。又善兵策，帝常言：“伏波论兵，与我意合。”每有所谋，未尝不用。
又曰：祭遵为将军，取士皆用儒术，对酒设乐，必雅歌投壶。虽在军旅，不忘俎豆。
又曰：贾复少好学，习《尚书》。事舞阴李生，李生奇之，谓门人曰：“贾君之容貌志气如此，而勤於学，将相之器也。”
又曰：贾复知帝欲偃干戈，修文德，不欲功臣拥众京师，乃与高密侯邓禹并剽甲兵，敦儒学。（《广雅》曰：剽，削也。谓除甲兵。《东观汉记》曰：复阖门养威，重授《易经》，起大义。）帝深然之，遂罢左右将军。复以候就第，加位特进。
《吴书》曰：鲁肃为人方严。寡于玩饰，内外节俭，不务俗好，治军整顿，禁令必行，虽在军阵，手不释书。又善谈论，能属文辞。思弘远，有过人之明。周瑜之後，肃为之冠也。
《晋书》曰：杜预身不跨马，射不穿札，而每有大事，辄居将帅之列。
又曰：刘毅征卢循，败归。帝大宴于西池，有诏赋诗，毅诗云：“六国多雄士，正始出风流。”毅自以武功不竞，故示文雅有馀也。
又《载记》曰：石勒雅好文学，虽军旅，常令儒生读史书而听之，每以其意论古帝王善恶，朝贤儒士，听者莫不美焉。尝使人读《汉书》，闻郦食其劝立六国後，大惊曰：“此法当失，何得遂成天下！”至留侯谏，乃曰：“赖有此耳。”
《宋书》曰：沈庆之尝对上为诗，令仆射颜师伯执笔，庆之口占曰：“微生值多幸，得逢时运昌。老朽筋力尽，徒步还南岗。辞荣此圣代，何愧张子房。”并叹其辞意之美。
《梁书》曰：曹景宗大破魏军，振旅凯入，帝于华光宴饮，因令左仆射沈约赋韵。景宗不得韵意，色不平，启求赋诗。帝曰：“卿伎能甚多，人才英拔，何必止在一诗！”景宗已醉，求作不已，诏令约赋韵已尽，惟馀“竞”“病”二字。景宗便操笔，斯须而成，其辞曰：“去时儿女悲，归来笳鼓竞。借问路行人，何如霍去病！”帝欣然不已，约及朝贤惊嗟竟日，诏令上史。
《北史》曰：周文帝宴群公，卿士仍赋诗言。高琳诗末章云：“寄言窦车骑，为谢霍将军。何以报天子，沙漠静妖氛。”帝大悦曰：“犭熏猃陆梁，未时款塞。卿言有验，国之福也。”
《後魏书》曰：韦为东豫州刺史。以蛮俗荒梗，不识礼仪，乃表立太学，选诸郡生徒於州检教。又于城北置崇武馆以习武焉。境内清肃，还迁大将军。
又曰：征虏将军刘藻涉猎群籍，美谈笑，善与人交，饮酒至一石不乱。
《後周书》曰：宇文显和性矜严，颇涉经史，膂力绝人，弯弓数百斤，能左右驰射。
又曰：贺拔胜长於丧乱之中，尤工武艺，走马射飞鸟，十中其五六。太祖每云：”诸将对敌，神色皆动，惟贺拔公临阵如平常，真大勇也。”自居任始爱坟籍，乃招引文儒讨论义理。性又通率，重义轻财，身死之日惟随身兵仗及书千馀卷。
《隋书》曰：高祖有平南之志，访可任者。高曰：“朝臣之内，文武才无出贺若弼者。”高祖曰：“得之矣。”於是拜弼为吴郡总管，委以平陈之事。弼忻然，以为己任与寿州总管源雄并为重镇。弼遗雄诗曰：“交河骠骑幕，合浦伏波营。勿使麒麟上，无我二人名。”献取陈十策，上称善，赐以宝刀。
又曰：周罗初仕陈，为太子左卫率，信任逾重，时参宴席，陈主曰：“周左率武将，诗每前成，文士何为後也？”都官尚书孔范对曰：“周罗执笔制诗，还如上马入阵，不在人後。”自是益见亲礼。
又曰：于仲文讨高丽，大破之。至鸭绿水，高丽将乙支文德诈降，来入其营。仲文先奉密旨“若遇高乙支文德者必擒之。”至是文德来，仲文将执之。时尚书右丞刘士龙为慰抚使，固止之，仲文遂舍文德。寻悔，遣人绐文德曰：“更有言议，可复求也。”文德不从，遂济，仲文选骑渡水追之，每战破贼。文德遗仲文诗曰：“神策究天文，妙算穷地理。战胜功既高，知足愿云止。”仲文答书谕之，文德烧栅而遁。
《唐书》曰：调露元年，突厥阿史德温傅叛，单于府所管二十四州皆叛应之。单于都护萧嗣业率兵讨之，被阿史德掠其粮车，兵多饿死，由是大败。朝廷忧之，遣礼部尚书裴行俭为定襄道行军大总管，率诸军三十万进讨。行俭至朔州，知贼掠嗣业粮运得胜，乃为粮车三百乘，每车伏猛士五人，持陌刀劲弩，又以羸兵数百援之，兼伏精兵于险厄处。虏见粮车果大至，羸兵才斗，弃车而走，贼驱车就泉井解鞍牧马，方拟取粮，车中壮士齐发，敌众大骇，奔散。伏兵险发，虏骑擒戮殆尽。自是续遣粮车，虏望之不敢逼。粮饷即通，进兵屡捷。行俭终擒温傅，再平突厥。
又曰：娄师德，弱冠进士擢第，累补监察御史。上元初，吐蕃犯塞，有诏募勇士以讨之，师德抗表应募，请为猛士击虏。高宗大悦，特假朝散大夫，从军西讨，频立战功，迁殿中，改授金吾将军、丰州都督。则天降书劳之，曰：“卿受委北陲，总司军任，往还灵、夏，检校屯田，收率既多，京坻遽积。不烦和籴之费，无复转输之劳，两军镇兵咸得支给，览以嘉尚，忻悦良深。”召为夏官侍郎，俄拜凤阁侍郎，同平章事，改纳言。
又曰：娄师德颇有学术，器量宽厚，喜怒不形於色。专综边任三十馀年，恭勤接下，孜孜不怠。当危乱之际，族灭者相继，师德出将入相，能以功名始终，识者多之。
又曰：永徽中，薛仁贵平百济，高宗令别将摄带方州刺史刘仁轨留兵镇守，诏仁贵班师还。高宗劳问之，曰：“卿在海东，前後奏请，皆合事宜，而雅有文理。卿本武将，何得然也？”对曰：“非臣所能，皆刘仁轨之所为也。”帝深加叹赏，超仁轨六阶正，授带方州刺史。仁贵初平百济，合境凋残，僵尸相属。仁轨始令收敛骸骨，瘗埋吊祭之。校计户口，署置官长，开通道路，整理村落，补葺堤堰，修复陂塘，劝课耕种，赈贷贫乏，存问孤老。颁宗庙忌讳，位皇家社稷。百济馀众，复安生业。仁轨位至中书令。
又曰：御史大夫唐休有文武才。贞观元年为陇右大使，大破吐蕃大将麴莽布支於凉州洪源谷。凡六战六捷，破虏筑京观而还。後吐蕃使来朝，尝因侍宴蕃使屡觇休。则天问其故，对曰：“往岁洪源战时，此将军雄猛无比，杀臣将士甚众，今愿识之。”则天大加叹异。休尤谙练边事，自碣石西逾四镇，绵亘万里，山川要害，皆能记之。长安中，西突厥与诸蕃不和，举兵相持，安西道阻，表疏相继。则天召休与宰相商度事势，俄顷间草奏便施行。後十馀日，安西诸州请兵应接，一如休所画。则天谓之曰：“恨用卿晚。”用迁夏官尚书、同中书门下三品，仍谓魏元忠曰：“休谙练边事，卿等十不当一也。”
又曰：宰相张说出为并州大都督府长史，兼天兵军大使。开元九年，胡贼康待宾据长泉镇叛，与党项连结，攻陷兰池等六胡州。诏说与朔方军大使王合势进讨。贼攻银城、连谷，以据仓粮。说统马步万人出合河关掩击，大破之。追至骆驼堰，胡及党项自相疑贰，乃散。说招集党项，复其居业。副使史宪请尽诛党项，说曰：“先王之道，推亡固存，如尽诛之，是逆天道。”因奏置麟川，安置党项馀众。其年，说自兵部尚书进同平章事。十年，又敕说为朔方军节度大使，往巡五城，处置兵马。时降胡康愿子自立为可汗，举兵掠监牧马，西河涉出塞。说收兵讨而擒之，以献，徙其家属於木盘山。其党悉平，获男女三千人。於是移河曲六胡州残胡五万馀口配之於许、汝、唐、邓、仙豫等州，始空河南朔方地。先是，缘边镇兵常六十万，说以边寇渐平，奏罢二十馀万，勒还农亩。玄宗颇以为疑，说奏曰：“臣久在疆埸，具悉边事，御敌制胜不在多驱闲冗。陛下若以为疑，臣请阖门百口保之。以陛下之明，四夷畏服，必不虑减兵而招寇也。”玄宗从之。时当蕃卫士，浸以贫弱，逃亡略尽，说建策请一切罢之，别召募强壮，令其宿卫，不简色役，优为条例，逋逃者必争来应募。上从之，旬日，得精兵十三万人，分击诸卫，广骑是也。
又曰：吴元济据蔡州叛，王师讨伐，诏柳公绰以鄂兵五千隶安州刺史李听，率赴行营。公绰曰：“朝廷以吾儒生不知兵耶？”即日上奏。愿自征行。许之。公绰自鄂济江，直抵安州，李听以廉使之礼事之。公绰谓之曰：“公所以属负弩者，岂非为兵事耶？若去戎容，被公服，两郡守耳，何所统摄乎？以公名家晓兵，若吾不足以指麾，则当赴阙。不然，吾且署职名，以兵法从事矣。”听曰：“惟公所命。”即署听为鄂岳都知兵马使、中军先锋、行营马步都虞候，三牒授之。乃选卒六千属听，戒其部校曰：“行营之事，一决都将。”听感恩畏威，如出麾下。其出权制变，为当时所称。入为刑部尚书，出授太原尹、河东节度使。陉北有沙陀部落，自九姓、六州皆畏惮之。公绰至镇，召其酋朱耶执宜，安置於□、朔塞下，治废栅十一，募兵三千，令沙陀屯守，由是遂无边患。
又曰：元和十二年，宪宗召宰臣议兵曰：“王师伐蔡，首尾三年，虽捷奏频来，窠巢未殄，度支供馈，其何以济？”李逢吉、崔群、王涯各有奏对，多言罢兵为便。惟裴度不言利害，议曰：“臣请身自往行营督战。”明日延英复对，宰臣俱退，上独止度，谓之曰：“卿必能为朕行乎？”度顿首流涕而奏曰：“臣誓不与此贼俱全。”上亦为之感动。度奏曰：“贼已力困，但以群帅不一，故未降耳。”上深嘉之，遂欲加度招讨使，度奏曰：“韩弘已为都统，臣不欲受招讨之名，但奉使即得。”乃下诏以度为彰义军节度，蔡、申、光观察等使，仍淮西行营宣慰处置使。其年八月一日，度发京师，仍赐禁军三百为卫兵。宪宗御通化门饯军，度衔涕辞。至蔡州，度传上慰劳之旨，躬督战阵，卒伍立功，即时论赏，诸将奋励，无敢退留。至十月十一日拔蔡州，擒吴元济，仗节而还。
又曰：元和中，以裴度征淮西，诏曰：“辅弼之臣，军国是赖。兴化致理，秉钧以居；取威定功，则分阃而出。所以同君臣之体，一中外之任焉。属者问罪汝南，致诛淮右，盖欲刷其污俗，吊彼顽人。虽挈地求生者实繁有徒，而婴城执迷者未翦其类，何兽困而犹斗，岂鸟穷之无归欤？由是遥听鼓鼙，更张琴瑟，烦我台席，董兹戎旃。朝议大夫、守中书侍郎、同平章事、飞骑尉、赐金鱼袋裴度，为时降生，协朕梦卜，精办宣力，坚明纳忠。当轴而才谋老成，运筹而智略有定。司其枢务，备知四方之事；付以兵要，必得万人之心。是用祷於上玄，拣此吉日，带丞相之印绶，所以尊其名；赐诸侯之斧钺，所以重其命。尔宜布清问，恢壮猷，感励连营，荡平多垒，招怀孤疾，字抚夷伤。况淮西一军，素效忠节，过海赴难，史册书勋。建中初，攻破襄阳，擒灭崇义。比者胁於凶逆，归命无由。每念前劳，常思安抚。所以内辍辅臣，俾为师率，实欲保全慰谕，各使得宜。汝往钦哉！无越我丕训。”
《唐书》曰：太尉李光弼，御军严峻而有礼，士卒望风畏惮。乾元中，郭子仪会九节度之师，不利於相州，诏以光弼代子仪为河北副元帅。子仪宽恕，朔方将士多不奉法。时仆固怀恩引回纥内助，累立战功，将帅多假借之。及光弼统师，怀恩为右厢都知兵马使。光弼出关，会诸军于汜水，左厢都知兵马使张用济後至，斩於纛下，怀恩见而惮之，不敢惕息。光弼在河阳，令怀恩攻泰清於怀州，官军频不利。光弼怒，将斩之，怀恩出奇为地道，偷得贼号，诈传号令，贼军大乱，遂拨怀州擒泰清而还。光弼舍之。泰清妻有美色，城破被俘，泰清从光弼求之，即命还泰清。议者称自艰难已来，惟光弼行军理戎沉毅有筹略，将帅中第一。
又曰：凤翔将野诗、良辅，泾原将郝，各以名雄边上，吐蕃尝谓汉使曰：“唐国既与吐蕃和好，何忘语也？”问曰：“何谓？”曰：“若不忘语，何因遣野诗、良辅作陇州刺史？”其畏惮如此。
卷二百七十八　兵部九
边将
《史记》曰：李牧为赵将，居雁门备匈奴。日击牛飨士，谨烽火，多间谍。敢有捕虏者斩，王以为怯，代之。匈奴数来，复使牧将，牧曰：“如前，乃敢奉令。”王许诺。数岁终无所得，後进百金之士五万，彀弦者十万，大破匈奴。
又曰：文帝时，匈奴大入朝那，杀北地都尉。（音昂。）帝以问冯唐：“安得廉颇、李牧为将也？”唐对曰：“臣闻上古王者之遣将，跪而推毂，曰：阃以内者，寡人制之；阃以外者，将军制之。军功爵赏皆决於外，归而奏之。此非虚言也。臣大父言李牧之为赵将，居边，军市之租皆自用飨士，赏赐决於外，不从中御也。委任而责成功，故李牧乃能得尽智能，选车千三百乘，彀骑万三千匹，百金之士十万，是以北逐单于，东破胡，灭澹林，西抑强秦，南支韩、魏。当是之时，赵几霸。会赵王迁立，其母倡也。王迁立，乃用郭开谗，卒诛李牧，令颜聚代之。是以兵破士北，为秦所灭。今臣窃闻魏尚为□中守，其军市租尽以给士卒，出私养钱，五日一杀牛，飨宾客军吏舍人，是以匈奴远避，不近□中之塞。虏尝一入，尚率车骑击之，所杀甚众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行，而吏奉法必用。臣愚，以为陛下法太明，赏太轻，罚太重。且□中守魏尚坐上功首虏差六级，陛下下之吏，削其爵，罚之。由此言之，陛下虽得廉颇、李牧，不能用。”文帝说，是日令冯唐持节赦魏尚，复以为□中守，而拜唐为车骑都尉。
又曰：武帝以李广为未央卫尉，而程不识亦为长乐卫尉。不识故与广俱尝屯边，而广行无部伍行阵，就善水草屯，舍止，人人自便，不击刁斗以自卫。莫府省约束文籍事，然亦远斥候，未尝遇害。程不识正部曲行伍营阵、击刀斗，士吏理军簿至明，军不得休息，然亦未尝遇害。不识曰：“李广军极简易，然虏卒犯之，无以禁也；而其士卒亦佚乐，咸乐为之死。我军虽烦扰，然敌亦不得犯我。”是时汉边郡李广、程不识皆为名将，然匈奴畏广，士卒亦多乐从广而苦程不识。
《汉书》曰：晃错上言兵事曰：“自高后以来，陇西三困於匈奴，非陇西之民有勇怯，乃将吏之制巧拙异也。故兵法曰：有必胜之将，无必胜之民。繇此观之，安边境，立功名，在於良将，不可不择也。”
又曰：赵充国奏曰：“从今尽三月，虏马羸瘐，必不敢捐妻子于他种中，涉河而来为寇。是臣之愚计，所以度虏且必瓦解其处，不战而自破之策也。”
又曰：张安世长子千秋为中郎将，将兵随度辽将军范明友击乌桓。还，谒大将军光，问千秋战阵方略，山川形势。千秋口对兵事，画地成图，无所忘失。
《後汉书》曰：窦宪惧诛，自求击匈奴以赎死。会南单于请兵北伐，乃拜宪车骑将军，金印紫绶，官属依司空，（依，准也。长一人，千石，掾属二十九，令史及御属三十二人。见《续汉志》。）以执金吾耿秉为副，发北军五校、（汉有南北军，北军中侯一人，六百石，掌临五营。）黎阳、雍营、缘边十二郡骑士，（《汉官仪》曰：光武中兴，以幽、冀、并州兵骑克定天下，故於黎阳立营以谒者监之。又曰：扶风郡尉部在雍县，以凉州近羌数犯三辅，将兵卫护，故俗称雍营。）及羌胡兵出塞。明年，宪与秉各将四千骑及南匈奴左谷蠡王师子（狮子，其名也。）万骑出朔方鸡鹿塞，南单于屯屠河，（屯屠河，单于名。）将万馀骑出满夷谷，度辽将军邓鸿（邓禹少子。）及缘边义从羌胡八千骑，与左贤王安国万骑出固阳塞，（固阳在五原郡。固音固。）皆会涿郡山。宪分遣副校尉阎盘、司马耿夔、耿谭将左谷蠡王师子、右呼衍王须訾等，（呼衍其号，因以为姓，匈奴贵种也。今呼延姓是其後。须訾，名。）精骑万馀，与北单于战於稽落山，大破之，虏众崩溃，单于遁走，追击诸部，遂临私渠北海。（匈奴中海名。）斩名王已下万三千级，获生口马牛羊橐驼百馀万头。於是温犊须、日逐、温吾、夫渠王抑等八十一部率降者，前後二十馀万人。宪、秉遂登燕然山，去塞三千馀里，刻石勒功，纪汉威德，令班固作铭。
又曰：马援讨五溪蛮，军次下隽，（下隽，县名，属长沙国，故城今辰州沅陵县。隽音字兖反。）有两道可入，从壶头则路近而水险，（壶头，山名也，今在辰州沅陵东。《武陵记》曰：此山头与东海方壶山相似，神仙多所游集，因名壶头山也。）从充则涂夷而运远（充，县名，属武陵郡。充，音昌容反。）帝初以为疑。及军至，耿舒欲从充道，援以为弃日费粮，不如进壶头，扌益其喉咽，（扌益，持也。）充贼自破。以事上之，帝从援策。三月，进营壶头。贼乘高守隘，水疾，船不得上。会暑甚，士卒多疾死，援亦中病，遂困，乃穿岸为室，以避炎气。（《武陵记》曰：壶头山边有石窟，即援所室也。室内有地如百斛船大，云是援之馀灵也。）贼每升险鼓噪，援辄曳足以观之，左右哀其壮意，莫不为之流涕。
又曰：初，马援军还，将至，故人多迎劳之，平陵人孟冀，名有计谋，於坐贺援，援谓之曰：“吾望子有善言，反同众人耶？昔伏波将军路博德开置七郡，裁封数百户；（《汉书》曰：平南越以为南海、苍梧、郁林、合浦、交、九真、日南、朱崖、儋耳九郡，今此言七郡，则与前书不同也。）今我微劳，猥飨大县，功薄赏厚，何以能长久乎？先生奚用相济？”冀曰：愚不及。”援曰：“方今匈奴、乌桓尚扰北边，欲自请击之。男儿要当死於边野，以马革裹尸还葬耳，何能卧床上在儿女子手中耶？”冀曰：“谅为烈士，当如此矣。”
又曰：邓训卒官，吏人羌胡爱惜，旦夕临者日数千人。戎俗父母死，耻悲泣，皆骑马歌呼。至闻训卒，莫不吼号，或以刀自割，又杀其犬马牛羊，曰：“邓使君已死，我曹亦俱死耳。”前乌桓吏士皆奔走道路，（训往乌桓校尉时吏士也。）至空城郭。吏执不听，以状白校尉徐亻焉。叹息曰：“此义也。”（亻焉音于建反。）乃释之。遂家家为训立祠，每有疾病，辄请祷求福。
又曰：窦固复出玉门，击西域。诏耿秉及骑尉刘张皆去符传以属固，（专将兵者并有符传拟合之取信。今去节者皆固之节度也。）固遂破白山，降车师。
又曰：蔡肜使招呼鲜卑，示以财利。其大都护偏何（鲜卑名也。）遣使奉献，愿得归化，肜慰纳赏赐，稍复亲附。其异种满离、高句骊之属，遂骆驿款塞，上貂裘好马，帝辄倍其赏赐。其後偏何邑落诸豪并归义，愿自效。肜曰：“审欲立功，当归击凶奴，斩送头首乃信耳。”偏何等皆仰天指心曰：“必自效！”即击匈奴左伊礻失訾部，斩首二千馀级，持头诣郡。其後岁岁相攻，辄送首级。
又曰：乌桓、鲜卑追思蔡肜无己，每朝贺京师，常过冢拜谒，仰天号泣乃去。辽东吏人为立祠，四时奉祭焉。
又曰：耿恭以疏勒城旁有涧水可固，五月，乃引兵据之。七月，匈奴复攻，恭募先登数千人直驰之，胡骑散走，匈奴遂于城下拥绝涧水。恭於城中穿井十五丈不得水，吏士渴乏，笮马粪汁而饮之。（笮，谓压笮也。）恭仰叹曰：“闻昔贰师将军拔佩刀刺山，飞泉涌出；（贰师，大宛中城名。昔武帝时，使李广利代大宛至贰师城，因以为号。）今汉德神明，岂有穷哉！”乃整衣服向井再拜，为吏士祷。有顷，水泉奔出，众皆称为万岁。乃令吏士扬水以示虏。
又曰：光武至蓟，闻邯郸兵方到，光武将欲南归，召官属计议。耿曰：“今兵从南来，不可南行。渔阳太守彭宠，公之邑人；（宠，南阳宛人也。）上谷太守，即父也。发此两郡，控弦万骑，邯郸不足虑也。”光武官属腹心皆不肯，曰：“死尚南首，奈何北行入囊中？”光武指曰：“是我北道主人也。”
又曰：耿夔为大将军左校尉。将骑八百，出居延塞，直奔北单于庭，於金微山斩阏氏、名王已下五千馀级，单于与数骑脱亡，尽获其匈奴珍宝财畜，去塞五千馀里而还，自汉出师所未尝至也。
又曰：班超在疏勒，将还中国，疏勒举国忧恐。其都尉黎曰：“汉使弃我，我必复为龟兹所灭耳。诚不忍见汉使去。”因以刀自刭。超还至于，王侯以下皆号泣曰：“依汉使如父母，诚不可去。”互抱超马脚，不得所行。超恐于终不听其东，又欲遂本志，乃更还疏勒。疏勒两城自超去後，复降龟兹，而与尉头连兵。（尉头国居尉头谷，去长安八千六百五十里，南与疏勒接，衣服类乌孙也。）超捕斩反者，击破尉头。
又曰：段破羌穷山深谷之中，斩其渠师以下万九千级，获牛马骡驴毡裘庐帐什物不可胜数。
又曰：郭凉，字公文。气力壮猛，虽武将，然通经书，多智略，尤晓边事，有名北方。
又曰：张奂，前为度辽将军，与段争击羌，意不相平。及颖为司隶，欲逐奂归敦煌，将害之。奂忧惧，奏记谢曰：“小人不明，得过州将，千里委命，以情相归。”
又曰：《刘焉传》曰：“拜张鲁镇夷中郎将，领汉宁太守，通其贡献。”
谢承《後汉书》曰：臧有事才，达于从政，讨贼有功，拜议郎。还京师，见太尉袁逢，问其西域诸国土地风俗，人物种数，具答，悉陈其状，手画地形。逢奇其才，叹息言：“虽班固作《西域传》，何以过此！”
《东观汉记》曰：黄香为尚书，晓习边事，每行军调度动，得事中。上知其勤，数加赏赐。
《魏志》曰：毋丘俭，字仲恭。有策，为幽州刺史、度辽将军。俭以高句丽数叛，帅军出玄菟讨之。句骊王宫将步骑三万，逆军随流水上，大战，宫连败走。遂束马悬车，登九都山，斩获首虏以千数。玄菟太守王颀过沃沮千余里，至肃慎界，刻石记功，刊丸都之山。
《吴志》曰：孙歆，字公礼。为边将数十年，善养士卒，得其死力。将帅姓名，尽具识之，所问咸对。身长八尺，仪貌都雅。权欢悦曰：“吾久不见公礼，不图进益乃如此。”
《後魏书》曰：韦珍。高祖初，蛮首桓诞归款，以为东荆州刺史。令珍为使，与诞招慰诸蛮，珍自悬瓠西入三百馀里，至桐柏山，穷临淮源，宣扬恩泽，莫不附降。淮源旧有祠堂，蛮俗恒用人祭之。珍乃晓告曰：“天地明灵，即是民之父母，岂有父母甘子肉味！自今已後，悉宜以酒脯代用。”群蛮从约，至今行之。凡所招降七万馀户，置郡县而还。以奉使称旨，除左将军、乐陵镇将，赐爵霸城子。
又曰：李崇行梁州刺史。时巴丘扰动，诏崇以将军荆州刺史镇上洛，敕发陕、秦二州兵送崇至。辞曰：“边人失和，本怨刺史，奉诏代之，自然易帖。但须一宣诏旨而已，不劳发兵自防，使怀惧也。”高祖从之。
又曰：宇文测行绥州事。每岁河冰合後，突厥即来寇掠，于是常预遣居人入城堡以避之。测至，皆令安堵如旧，乃於要路数百处，并多积柴，仍远斥候，知其动静，是年十二月，突厥从连谷入寇，至界数十里，测命积柴之处一时纵火。突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至，测因请置戍兵以备之。
《隋书》曰：帝以薛世雄为玉门道行军大将军，与突厥启民可汗连兵击伊吾。师次玉门，启民可汗背约，兵不至，世雄孤军度碛。伊吾初谓隋军不能至，皆不设备，及闻世雄孤军度碛，大惧，请降，诣军门上牛酒。世雄遂於汉旧伊吾城东筑城，号“新伊吾”，因留银青光禄大夫王威，以甲卒千馀人戍之而还。天子大悦，进位正议大夫，赐物二千段。
《唐书》曰：马总为安南郡都护、总管经略使。总敦儒学，长於政术，在南海累年，清廉不挠，夷獠便之。於汉所立铜柱之处，以铜一千五百斤特铸二柱，刻书唐德，以继伏波之迹。
又曰：范希朝镇振武。蕃落之俗，有长帅至，必效奇驼名马，虽廉者犹曰当从俗，以致其欢。希朝一无所受。积十四年，皆保塞而不为横。
又曰：柳公绰为太原尹、北都留守、河东节度观察等使。是岁，北虏遣梅禄将军李畅以马万匹来市，托云入贡。所经州府，守帅假之礼分，严其兵备。留馆则戒卒於外，惧其袭夺。太原故事，出兵逆之。畅及界上，公绰使牙将祖孝恭单马劳问，待以修好之意。畅感义出涕，徐驱道中，不妄驰猎。及至，辟牙门，令译引谒，宴以常礼。及市马而还，不敢侵犯。陉北有沙ヌ部落，自九姓、六州皆畏避之。公绰至镇，召其酋朱耶执宜，直抵□、朔塞下，治废栅十一所，募兵三千付之，留屯塞上，以御匈奴。其妻母来太原者，请梁国夫人以酒食问遗之。沙陀感之，深得其效。
梁吴均《边城将》诗曰：仆本边城将，驰射灵关下。箭御雁门石，气振武安瓦。玉标丹霞敛，金络艳光马。高旗入汉飞，长鞭历地写。
卷二百七十九　兵部十
威名
《史记》曰：李广居右北平，匈奴闻之，号曰“汉飞将军”，避之数岁，不敢入右北平界。
《汉书》曰：郅都为雁门太守。匈奴素闻名节，举边为引兵去，竟都死不近雁门。匈奴为偶人像都，令驰骑射之，莫能中者，其见惮如此。
《後汉书□公孙瓒传》曰：瓒字伯，辽西令支人。初平二年，青、徐黄巾三十万众入渤海界，欲与黑山合。瓒率步骑二万人，逆击於东光南，（东光，今沧州县。）大破之，斩首三万馀级。贼弃辎重数万两，奔走渡河。瓒因其半济薄之，贼敌复破，死者数万，流血丹水，收得生口七万馀人。车甲财物不可胜算，威名大震。拜奋武将军。
又曰：瓒为降虏校尉，讨乌桓，每闻有警，瓒辄厉色愤怒，如赴仇敌，望尘奔逐，或继之以夜战。虏识声，惮其勇，莫敢抗犯。
又曰：瓒征乌桓，常与善骑射之士数十人，皆乘白马，以为左右翼，自号“白马义从”。乌桓更相告语，避白马长史。乃画作瓒形，驰射之，中者咸称万岁。虏自此之後，遂远窜塞外。
又曰：承宫名播匈奴。时北单于遣使求得见宫，显宗敕自整饰，宫对曰：“夷狄眩名，非识实者也。臣状丑，不可以示远，宜选有威容者。”
《续汉书□承宫传》曰：夷狄闻臣虚称，故欲见臣。臣丑陋形寝，不如选长大有威容者示之也。”帝乃以大鸿胪魏应代之。
又曰：武王纟寅，（音引。）字伯升，世祖之长兄也。慷慨有大节，进围宛城中，自号“天柱大将军”。王莽素闻其名，大震惧，使长安中官署及天下乡亭皆画伯升像於壁，旦起射之。
《东观汉记》曰：耿秉性勇壮而简易於事，军行常自被甲在前，休止不结营部。然远斥堠，明要誓，有警，军阵立成，士卒皆乐为死。匈奴闻秉卒，举国号泣。
《魏志》曰：吕布，字奉先。便弓马，膂力过人，号为飞将。
又曰：庞德将所领南屯樊，讨关羽，曰：“今年我不杀羽，羽当杀我。”亲与羽交战，射羽中额。时德常乘白马，羽谓之白马将。
又曰：张辽为孙权所围，辽溃围出，复入，权众破走，由是威震江东。儿啼不肯止，其父母以辽恐之。
《晋书》曰：邓遐勇力绝人，气盖当世，时人方之樊哙。桓温引以为参军，数郡号为名将。
  </div>
  <div class="pagination">
   <a href="太平御览_page217.html">
    上一页
   </a>
   <span>
    ...
   </span>
   <a href="太平御览_page213.html">
    213
   </a>
   <a href="太平御览_page214.html">
    214
   </a>
   <a href="太平御览_page215.html">
    215
   </a>
   <a href="太平御览_page216.html">
    216
   </a>
   <a href="太平御览_page217.html">
    217
   </a>
   <span class="current-page">
    218
   </span>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <a href="太平御览_page221.html">
    221
   </a>
   <a href="太平御览_page222.html">
    222
   </a>
   <a href="太平御览_page223.html">
    223
   </a>
   <span>
    ...
   </span>
   <a href="太平御览_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
