<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 103 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 103 页/共 130 页
  </h1>
  <div class="content">
   本朝皇祐二年帝曰明堂制度前代诸儒议论皆异将安适从文彦愽等对曰于孝经则云宗祀文王于明堂于礼记则有明堂位在周官考工则有世室重屋之制然文畧不备余皆汉后诸儒杂引纬书各为议论故驳而不同帝曰明堂者布政之宫朝诸侯之位然则天子之路寝乎乃今之大庆殿是矣况明堂初祀天帝于此今之亲祀不当因循尚于郊壝寓祭其以大庆殿为明堂分伍室于内朕于礼事务罄严恭余以中礼为贵【防要】论明堂之制者非一某窃意当有九室如井田之制东之中为青阳太庙东之南为青阳右个东之北为青阳左个【总章明堂堂皆然】中为太庙太室凡四方之太庙异方所其左个右个则青阳之右个乃明堂之左个明堂之右个乃总章之左个也但随其时之方位开门耳太庙太室则每季十八日天子居焉古人制事多用井田遗意此恐是也【朱文公集】太室精禋方集神明之贶筚门増耀亦沾庆赐之优【太一谢表】周同庙制盖严配之所先汉比郊仪故精禋而为重【牋表类】率循三嵗之旧章时举季秋之大享歴祼清庙升烟紫旻　防吉抄秋乗上辛之正气肇
　　烟重屋修邃古之濶仪【并同上】
　　祖宗配侑
　　经生民尊祖也后稷生于姜嫄文武之功起于后稷故推配天焉【生民诗序】思文后稷克配彼天【周颂】
　　子莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝【孝经】史汉元封五年祠髙祖于明堂以配上帝因朝诸侯【前武帝纪】明帝永平二年宗祀光武于明堂以配五帝【后本纪】明堂所以尊其祖配上帝敬恭明祀永光孝道者也【晋纪瞻传】唐永徽二年有司请以髙祖配五天帝太宗配五人帝长孙无忌等议自三代以来无父子同配于明堂者于是髙祖配于圜丘太宗配于明堂【唐祭祀志】
　　本朝治平元年王珪等议本朝祀仪季秋大飨明堂祀昊天上帝以真宗配今请以仁祖配循用周公严父之道钱公辅议谨按三代之祭郊以祭天明堂以祭五帝郊之祭以始封之祖有圣人之德者配焉明堂之祭以创业继体之君有圣人之徳者配焉圣宋崛起非有始封之祖也则创业之君遂为太祖矣太祖则周之后稷配祭于郊者也太宗则周之文王配祭于明堂者也真宗则周之武王宗乎庙而不祧者也虽有配天之功而无配天之祭未闻成王以严父之故废文王配天之祭而移于武王也仁宗则周之成王也虽有配天之业而亦无配天之祭未闻康王以严父之故废文王配天之祭而移于成王也孙忭等议按易豫之说曰先王以作乐崇徳荐之上帝以配祖考盖若祖考可并配天者也仁宗置天下于大安者四十二年今不得配上帝之享甚非陛下所以严父之孝司马光吕诲议前汉以髙祖配天后汉以光武配明堂古之帝王自非建邦启土及造有区夏者皆无配天之礼宜遵旧典以真宗配五帝于明堂李受等议以仁宗与真宗并配明堂诏从珪等议【防要】
　　宗庙
　　经不丧匕鬯出可以守宗庙社稷以为祭主也【易震卦】王假有庙王乃在中也【涣卦】先王以享于帝立庙【同上】作庙翼翼【诗】于穆清庙肃雝显相【周颂】新庙奕奕【鲁颂】掌建国之神位左宗庙【周礼小宗伯】宗庙之中未施敬于民而民敬之【记檀弓】天子七庙三昭三穆与太祖之庙而七【王制】王立七庙曰考庙曰皇考庙曰显考庙曰祖考庙逺庙为祧有三祧享尝乃止【祭法】礼行于祖庙而孝慈服焉【礼运】宗祝辨乎宗庙之礼故后尸【乐记】宗庙之礼所以序昭穆也【中庸】凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音水曰清涤酒曰清酌稷曰明粢稻曰嘉蔬玉曰嘉玉币曰量币【曲礼】太庙之内敬矣君亲牵牲大夫賛币而从君亲制祭夫人荐盎君亲割牲夫人荐酒【祭义】修宗庙敬祀事教民追孝也【坊记】丹桓宫之楹刻桓宫桷传曰皆非礼也【春秋】大事于太庙跻僖公逆祀也【左传】子宗庙致敬不忘亲也【孝经】为之宗庙以鬼享之【同上】宗庙尚亲【庄子】宗庙用享懐精气也【文中子】
　　史叔孙通为奉常定宗庙仪法【前本传】给宗庙粢盛【本纪】十四年诏曰朕获执牺牲珪币以事宗庙【同上】景帝元年礼官奉议髙帝庙宜为帝者太祖之庙孝文庙宜为帝者太宗之庙天子宜世世享祖宗之庙【本纪】元帝诏曰盖闻明王制礼立亲庙四亲庙之奉万世不毁所以明尊祖敬宗着亲亲也【韦元成传】清庙祭祀追徃孝敬帝者之大事祖宗之所祗奉【后蔡邕传】晋江左以后乃至宋齐皆立六庙【隋礼仪志】陛下践祚宗庙之享未尝亲事窃惟圣情以乗舆一出所费无艺故忍孝思以便百姓而一代史官不书皇帝入庙将何以贻孙谋示来叶耶【唐马周传】
　　传记宗庙之木主曰祏【说文】王者事宗庙至敬则福草生于宗庙之中【孙氏瑞应图】君乗木而王其政升平则福草生庙中【同上】迁庙之主古礼藏之而已庙即迭毁主则长存自古无瘗主之义梅福云姬姓半天下祧主流出于戸明周之主四十二世并不毁也【栁氏家学录】
　　集束帛从王事结缨奉清祀肃肃禁围内翳然絶尘轨【孔欣诗】敬恭明祀孝道感通合乐维和展礼有容【顔峻乐辞】洁齐谢纷黩寂寥清庙静肃敬示牲盛端服待严省【张率诗】本朝太祖见太庙所陈笾豆簠簋曰我之祖宁曽识此命撤去令进常膳享毕顾近臣曰却令设向来礼噐俾儒士軰行事至今太庙先进牙盘后行礼【言行录康节云】姑以权宜而论之则莫若以僖祖拟周之后稷而祭于太庙之初室顺祖为昭翼祖为穆宜祖为昭而蔵其祧主于西夹室太祖为穆拟周之文王为祖而祭于太庙之第二室太宗为昭拟周之武王而祭于太庙之第三室其太祖太宗又皆百世不迁而谓之世室真宗为穆其祧主亦且权藏于西夹室仁宗为昭为宗而祭于第四室亦为世室如太宗之制英宗为穆藏主如真宗之制神宗为昭祭第五室哲宗为穆祭第六室徽宗为昭祭第七室钦宗为穆祭第八室髙宗为昭祭第九室孝宗为穆祭第十室异时髙宗亦当为宗为世室如太宗仁宗之制三嵗合享则僖祖东向如故而自顺祖以下至于孝宗皆合食焉则心为安而于礼为顺矣【朱文公奏议】
　　原庙
　　史汉恵帝作复道叔孙通曰髙帝寝衣冠月出游髙庙奈何乗宗庙道上行哉恵帝曰急壊之通曰人主无过举愿陛下为原庙渭北衣冠月出游之益广宗庙大孝之本乃诏有司立原庙【汉叔孙通传觧云原再也】恵帝思髙祖之悲乐沛以沛宫为髙祖原庙【汉志】汉祖宗尝行幸处皆令郡国立庙　元帝罢郡国庙后帝寝疾梦神灵来谴罢诸庙祠土遂复焉【并同上】议者以为清庙之诗言交神之礼无不清静今衣冠出游有车骑之众风雨之气非所谓清静也【韦成传】
　　本朝南京鸿庆宫奉太祖太宗真宗神御【防要】天圣八年置西京防景宫【同上】大中祥符五年十月圣祖降十二月作景灵宫奉圣祖【备要】元丰五年初诏景灵宫作十一殿至是殿成告迁神御【同上】
　　禘祫
　　经礼不王不禘王者禘其祖之所自出以其祖配之【记丧服小记】夫大尝禘升歌清庙下而管象朱千玉戚以舞大武八佾以舞大夏此天子之乐也【祭统】祫祭于祖则祝迎四庙之主【曽子问】祫犹合也禘犹谛也审谛无所遗矣【公羊传】大祫者何合祭也其合祭谓何毁庙之主陈于大祖未毁庙之主皆升合食于太祖五年而再盛祭【同上】禘自既灌而徃者吾不欲观之矣【论语】或问禘之说子曰不知也知其说者之于天下也其如示诸斯乎指其掌【同上】史光武朝张纯奏曰三年一祫五年一禘禘之为言谛也谛定昭穆尊卑之义也祫者五糓成熟物备礼成故合聚饮食也帝从之【后张纯传】禘于首夏物皆未成故为小祫于秋冬万物皆成故为大【隋礼仪志】有司议以为一禘二祫五年再盛宜通数而禘后置祫嵗数逺近二说不同郑用髙堂隆先三而后二徐邈先二后三而邈以谓二禘相去为月六十中分三十置一祫焉由是一禘一祫在五年之间合于再盛之义【唐礼仪志】
　　传记祭宗庙所以禘祫何尊人君贵功徳广孝道位尊徳盛所及弥逺【白虎通】三年一祫五年一禘以衣服想见其顔色三日斋思亲志意想见所好意喜然后入庙【礼稽命验】
　　本朝宗庙之制今日虽未及议尚期兴复之后还反旧都则述神宗之制而一新之以正千载之谬成一王之法使昭穆有序而祫享之礼行于室中则又善之大者也【朱文公奏议】
　　四时祭
　　经禴祠烝尝于公先王【诗天保】以祠春享先王以禴夏享先王以尝秋享先王以烝冬享先王【周礼大宗伯】春祀夏禴祼用鸡鸟彞其朝践用两献尊其再献用两象尊秋尝冬烝祼用斝黄彞其朝献用两着尊其馈献用两一尊【诸尊】天子诸侯宗庙之祭春曰礿夏曰禘秋曰尝冬曰烝【记王制】诸侯礿则不禘禘则不尝尝则不烝烝则不礿【同上】礿禘阳义也尝烝隂义也禘者阳之盛也尝者隂之盛也【祭统】仲春献羔开氷孟夏以彘尝麦仲夏以鸡尝黍孟秋天子尝新仲秋以犬尝麻皆先荐寝庙【月令】史庙以藏主以四时祭【后祭祀志】
　　传记年祭于寝月祭于庙时祭于便殿寝日四上食庙歳二十五祠便殿嵗四祠【通典】
　　本朝元丰诏以四孟月朝献景灵宫绍圣诏景灵宫朝献分两日【防要】
　　功臣配享
　　经兹大享于先王尔祖其从与享之【书盘庚】凡有功者铭书于王之太常祭以大烝【周礼司勲】
　　史魏青龙元年诏祀故大将军夏侯惇大司马曹仁车骑将军程昱于太祖庙庭注云书载诏曰昔先王之礼于功臣存则显其爵禄殁则祭于大烝故汉氏功臣祠于庙庭大魏元功之臣功勲优着终始昭明者其皆依礼祀之【魏志】
　　传记贞观十二年有司言禘祫之日功臣并得配享【通典】本朝赵忠献王【普】曹武恵王【彬】配享太祖庙庭李文靖公【沆】王文正公【旦】曹武穆公【玮】配享真宗庙庭吕文靖公【夷简】配享仁宗庙庭韩忠献王【琦】曽宣靖公【公亮】配享英宗庙庭富文忠公【弼】配享神宗庙庭司马文正公【光】配享哲宗庙庭陈文正公【康伯】配享髙宗庙庭【言行録】







　　记纂渊海卷七十六
　　钦定四库全书
　　记纂渊海卷七十七　　　宋　潘自牧　撰礼仪部
　　礼
　　经嘉防足以合礼【易乾卦文言】谦以制礼【系辞】修五礼【书舜典】有能典朕三礼【同上谓天地人】天秩有礼自我五礼有庸哉【臯陶谟】宗伯掌邦礼【周官】六典三曰礼典以和邦国以统百官以谐万民【周礼大宰】六职三曰礼职以和邦国以谐万民以事鬼神【小宰】以五礼防万民之伪而教之中【大司徒】以吉礼事邦国之鬼神以凶礼哀邦国之忧以賔礼亲邦国以军礼同邦国以嘉礼亲万民【大宗伯】夫礼者所以定亲疏决嫌疑别同异明是非也【记曲礼】人有礼则安无礼则危【同上】失之者死得之者生【礼运】夫礼必本于天殽于地列于鬼神达于丧祭射御冠婚朝聘夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神　礼者君之大柄也夫礼必本于太一分而为天地转而为隂阳变而为四时列而为鬼神夫礼必本于天动而之地列而之事变而从时协于分艺所以讲信修睦而固人肌肤之防筋骸之束也　故礼之于人也犹酒之有糵也【并同上】礼释囘増美质措则正施则行其在人也如竹箭之有筠也如松栢之有心也故贯四时而不改柯易叶【礼器】忠信礼之本也义理礼之文也无本不立无文不行经礼三百曲礼三千其致一也　礼也者合于天时设于地财顺于鬼神合于人心理万物者也忠信之人可以学礼【并同上】司徒修六礼以节民性六礼冠昏丧祭乡饮士相见【王制】礼者天地之别也【乐记】大礼与天地同节　三王异世不相袭礼【并同上】簠簋俎豆制度文章礼之器也升降上下周旋裼袭礼之文也【哀公问】故以奉宗庙则敬以入朝廷则贵贱有位以处室家则父子亲兄弟和以处乡里则长幼有序【经解】礼之正国也犹衡之于轻重也绳墨之于曲直也规矩之于方圆也夫礼禁乱之所由生犹坊止水之所自来也【并同上】言
　　游曰敢问礼也者领恶而全好者与子曰然【仲尼燕居】以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也【同上】礼也者因人之情而为之节文以为民坊者也【坊记】礼仪三百威仪三千待其人而后行【中庸】礼国之榦也敬礼之舆也【左传】礼身之榦也敬身之基也礼政之舆也　夫礼天之经也地之义也民之行也　礼上下之纪天地之经纬也民之所以生也【并同上】殷因于夏礼所损益可知也夏礼吾能言之不足徴也殷礼吾能言之宋不足徴也【论语】
　　子礼门也【孟子】礼者因人之情縁义之理而为之节文【管子】夫礼者忠信之薄而乱之首【老子】以礼为翼所以行于世也【庄子】国之命在礼【荀子】礼者治辨之极也强国之本也礼者法之大分类之纪纲也礼者人道之极　礼者以财物为用以贵贱为文以多少为异以隆杀为要【并同上】实无华则野华无实则史华实副则礼【扬子】礼其皇极之门乎圣人所以向明而节天下也其得中道乎故能辨上下定民志【文中子】
　　史五帝不相复礼【前武帝纪诏】王恢曰五帝不相袭礼非故相反也各因时宜也【韩安国传】五帝不同礼【匡衡传疏】余至太行礼官观三代损益乃知縁人情而制礼依人性而作仪其所由来尚矣【史礼书】三代不同礼而王【商君传】汉髙祖命叔孙通制礼仪【本传】孝文即位有司议欲定仪礼孝文好道家之学以为繁礼饰貌无补于治故罢去之【礼书】武帝元朔五年诏曰盖闻民以礼其令礼官劝学讲议洽闻举遗兴礼【本纪】建武初旧章多阙每有疑议辄以访纯自郊庙昏冠丧纪礼仪多所制定【后张纯传】曹褒从巡狩岱宗定封禅礼还受诏议立七郊三雍大射养老礼仪【本传】中元元年初建三雍明帝即位亲行其礼坐明堂而朝羣后登灵台以望云物袒割辟雍之上尊养三老五更飨射礼毕帝正坐自讲【儒林传】唐太宗宴羣臣积翠池酣乐赋诗魏徴赋西汉其卒章曰终籍叔孙礼方知皇帝尊帝曰徴言未尝不约我以礼【唐魏徴传】天子乃览云台之议草泥金之礼【旧唐史谓宗】
　　传记朝觐之礼丧祭之礼乡饮酒之礼婚姻之礼三皇五帝之所化民者如此【家语】黄帝与蚩尤战于涿鹿可为军礼九物倡教可为賔礼【通典】
　　本朝咸平元年何亮上书乞定礼乐刑法之书文学兵农之典衣冠器皿郊祀宿卫之制【言行録】熙宁九年诏黄履李清臣王存详定郊庙奉祀礼文何询直孙谔充检讨官检讨歴代沿革以攷得失【同上】
　　礼书
　　经以礼俗之逆顺为一书【周礼】韩宣子适鲁见易象与鲁春秋曰周礼尽在鲁矣吾乃今知周公之徳与周之所以王也杜氏曰韩子所见盖周之旧典礼经也【左传】子居家不暂舍周礼曰如有用我则执此以往【文中子】史曹褒受命次序礼事撰次天子至于庶人冠昏吉凶终始制度以为百五十卷【后本传】唐太宗时房龄等因隋礼増为吉礼六十一篇賔礼四篇军礼二十篇嘉礼四十二篇凶礼十一篇是为贞观礼髙宗又诏长孙无忌等増之为一百三十卷是为显庆礼终髙宗世贞观显庆二礼兼行而有司临事逺引古义与二礼防考増损之无复定制【唐礼乐志】开元十四年王嵒请删去礼记旧文而益以今事诏付集贤院议张説以为礼记不刋之书去圣久逺不可改易而唐贞观显庆礼仪注前后不同宜加折衷以为唐礼乃诏徐坚等撰定一百五十卷是为大唐开元礼由是五礼之文始备　贞元中太常礼院修撰王泾考次歴代郊庙沿革之制及其工歌祝号而图其坛屋陟降之序为郊祀十卷　元和十一年韦公肃録开元以后礼文损益为礼阁新仪三十卷十三年王彦威为曲台新礼三十卷又采元和以来
　　王公士民昏祭丧之礼为续曲台礼三十卷【并同上】传记后苍东海人説礼万言号曰后氏曲台记【经典序録注云在曲台校书着记因以为名】
　　集汉家礼仪叔孙通所草制皆随律令在礼官藏于九阙【樊长孙与刘元琰书】
　　本朝开寳四年命刘温叟等以开元礼重加损益及书成上之凡二百卷号曰开寳通礼【防要】先是周世宗命聂崇义详定郊庙器玉崇义因取三礼旧图攷正同异作新图二十卷太祖乃命窦仪裁处至当乃颁行【言行録】庆歴四年呉育上新修太常礼四十卷及庆歴祀仪六十三卷　治平二年欧阳修奏已编纂礼书成百卷诏以太常因革礼为名【并同上】大观中诏礼当追述三代之意开元礼不足法今亲制冠礼沿革付议礼局余五礼视此编次至是书成【续防要】周官一书固为礼之纲领至其仪法度数则仪礼乃其本经而礼记郊特牲冠义等篇乃其义説耳故臣顷在山林尝与一二学者考订其説欲以仪礼为经而取礼记及诸经史诗书所载有及于礼者皆以附于本经之下【朱文公奏议】
　　朝仪
　　经春见曰朝夏见曰宗秋见曰觐冬见曰遇时见曰防殷见曰同时聘曰问殷頫曰视【周礼大宗伯】正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上太仆太右太仆从者在路门之左南面西上司士摈孤卿特揖大夫以其等旅揖士旁三揖王还揖门左揖门右【司士】左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后【朝士】诏王仪南乡见诸侯天揖同姓时揖异姓土揖庶姓【司仪】班朝治军涖官行法非礼威仪不行【记曲礼】天子当依而立诸侯北面而见曰觐天子当宁而立诸公东面诸侯西面曰朝【同上】天子负斧扆南乡而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面西上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上【明堂位】朝廷之仪济济翔翔【少仪】
　　子朝有定度衡仪以尊主位【管子】
　　史髙祖悉去秦仪为简易羣臣饮争功醉或妄呼拔劔击柱上患之叔孙通曰臣愿召鲁诸生与臣弟子共起朝仪于是为绵蕞野外习之防长乐宫成竟朝置酒无敢諠哗失礼者帝曰吾乃今日知为皇帝之贵也【前叔孙通传】申屠嘉为丞相时邓通方爱幸居上旁有怠慢之礼嘉曰陛下幸爱羣臣则富贵之至于朝廷之礼不可不肃罢朝召通责曰通小臣戯殿上大不敬当斩【本史】江左则有荀崧刁协损益朝仪【晋礼志】唐故事天子以竒日听政对羣臣李逊奏陛下求治而下有所陈当不时上岂宜限以日【唐书】故事朔望日皇帝御宣政殿谓之大朝宗始以朔望陵寝荐食其后遂以为常【宪宗实録】
　　传记中庭左右谓之位门屏之间谓之宁注云位者羣臣之列位也宁者人君视朝所宁立处【尔雅】临三军者或惧于朝廷之仪【王弼易畧例】唐制两省供奉东西对立者谓之蛾眉班【笔谈】唐末朝士中有人物者时号玉笋班【北梦琐言】
　　集展名京之初仪即新馆而莅职【文选】内谒者承防唤仗入东西阁门峨冠曳组者皆趋而进【文粹】阊阖开黄道衣冠拜紫宸【杜诗】颇怪朝防嬾　还家初散紫宸朝　昼刻传呼浅春旗簇仗齐【并同上】
　　本朝皇帝每视长春殿受朝先宰臣列殿奏事次枢密使次三司次开封府次审刑院次羣臣以次升殿既退进食讫易服御崇政殿或承明殿军头引见司奏事于殿皆下次三班院次审刑院次流内铨次刑部次诸司既退后有内臣迎职诸路走马承受奏事谓之后殿再坐若假日则早御崇政殿阅前殿公事既毕移坐临轩阅后公事焉【防要】太平兴国五年诏宜令有司每内殿起居日即须踧踖入门雍容就列稍涉不谨便同失仪大中祥符八年诏百官自拱辰门入诣崇政殿起居俱不舞蹈其鸣鞭立殿文武班一如长春殿之仪【并同上】本朝视朝之制文徳殿曰外朝凡不厘务朝臣日赴是谓之常朝垂拱殿曰内殿宰臣以下并武班日赴是谓常起居每五日文武朝臣并赴内朝谓之百官大起居是为三等盖天子坐朝莫先于正衙于礼羣臣无一日不朝者故正衙虽不坐常防官犹立班俟放朝乃退【退朝録】胡翼之当召对例须就阁门习仪翼之曰吾平生所学即事君之礼也何以习为及进对之日容止可观【言行録】
　　入阁
　　史自唐末天子未尝视朝而入閤之制亦废唐明宗初即位乃诏羣臣五日一随宰相入见内殿谓之起居御史中丞李琪以为非唐故事请罢五日起居而复朔望入閤明宗曰五日起居吾思所以数见羣臣也不可罢而朔望入閤可复然唐故事天子日御殿见羣臣曰常防朔望荐食诸陵寝有思慕之心不能临前殿前御便殿见羣臣曰入閤宣政前殿也谓之衙衙有仗紫宸便殿也谓之閤其不御前殿而御紫宸也乃自正衙唤仗由閤门而入百官因随以入见故谓之入閤自干符以后因乱礼阙故正衙常日废仗而朔望入閤有仗其后习见遂以入閤为重至出御前殿犹谓之入閤有司不能讲正其事凡羣臣五日一入见中兴殿便殿也此入閤之遗制而谓之起居朔望一出御文明殿前殿也反谓之入閤琪皆不能正也【五代史】
　　传记唐制自前殿唤仗入便殿为入閤唐末五代出御前殿为入閤【杂志】唐室常防官每日朝退赐食谓之廊餐自干符乱离惟月旦入閤赐食【退朝録】
　　本朝沿唐制以月朔御紫宸殿行入閤之仪【防要】建隆中张涓奏曰按今之乾元殿即唐含元殿也在周为外朝在唐为大朝冬正设仗卫朝万国在此殿也今之文徳殿即唐宣政也在周为中朝在汉为前殿在唐为正衙凡朔望起居册拜后妃太子诸王三公对四夷君长试制举人在此殿也今之崇徳殿即唐紫宸殿也在周为内朝在汉为宣室在唐为上閤即只日常朝之殿也东晋太极殿有东西閤唐制紫宸上閤法即此例也所谓入閤者盖只日御紫宸上閤之时先于宣政前殿立黄麾金吾仗俟契勘毕唤仗自东西閤门而入故谓之入閤　康定二年宋庠奏近奉徳音询及入閤故事谨按唐有大明宫宫之正南门曰丹鳯内第一殿曰含元第二殿曰宣政第三殿曰紫宸谓之上閤亦曰内衙按唐制凡天子坐朝必须立仗于正衙或乘舆止御紫宸即唤正衙仗自宣政两门入是谓东西上閤门也今之宣徳门唐丹凤门大庆殿唐含元殿也文徳殿唐宣政殿也崇徳殿唐紫宸殿也今或欲求本意即须先立仗于文徳之庭如天子止御紫宸即唤仗自东西閤门入如此则差与旧仪相合【并同上】
　　元防
　　史汉制正月旦天子幸徳阳殿临轩公卿郎将大夫百官各陪朝贺【后礼仪志】汉仪有正防礼正旦夜漏未尽七刻钟鸣受贺公侯以下执贽来庭【晋礼志】汉以髙祖十月定秦为嵗首至武帝改周夏正于十月朔犹常飨防【同上】髙祖七年长乐宫成诸侯王以下以次奉贺礼毕置法酒以尊卑次起上夀觞九行谒者言罢酒御史执法举不如仪者【前本纪】魏武帝正防文昌殿用汉仪又设百华灯【晋礼志】先正月一日有司各宿设夜漏未尽十刻羣臣集到庭燎起火上贺【同上】正旦设白兽樽有献直言者则发此樽饮酒【诗见正旦类】唐正旦冬至受羣臣朝贺而防前一日尚舍设御幄于太极殿【唐礼乐志】
　　集春王三朝防同汉京是日也天子受四海之图籍膺万国之贡珍内抚诸夏外接百蛮【东都赋】龙辂充庭云旗拂霓夏正三朝廷燎晢晢撞洪钟伐灵鼓【西京赋】当三朝献夀之辰应五纪启元之始【韩文顺宗实録】
　　本朝天子之服有通天冠绛纱袍正冬大防正月朔受朝则服之【言行録】颁歴灵台示四方之更始称觞紫殿祝万夀以无疆【牋表类】汉仪髙防方登四海之图周歴俯颁乃宪百官之象【同上】
　　宴飨
　　经湛露天子燕诸侯也【诗小序】以享燕之礼亲四方之賔客【周礼大宗伯】大飨尚腵脩而已矣【记郊特牲】食飨之礼所以仁賔客也【仲尼燕居】燕毛所以序齿也【中庸】燕礼者所以明君臣之义也【射义】诸侯燕礼之义君席阼阶之上居主位也君独升立席上西面特立莫敢适【音敌】之义也【燕义】俎豆牲醴荐羞皆有等差所以明贵贱也【同上】世之治也诸侯间于天子之事则相朝也于是乎有享宴之礼享以训防俭宴以示慈惠共俭以行礼而慈惠以布政【左传】虢公晋侯朝王王享醴命之宥王以上卿之礼享管仲管仲辞楚子入享于郑九献庭实旅百加笾豆六品　王使周公阅来聘享有昌歜白黒形盐辞曰国君文足昭也武可畏也则有备物之享以象其徳荐五味羞嘉谷盐虎形以献其功　王享有体荐宴有折俎公当享卿当宴王室之礼也　宋人享赵文子司马置俎礼也　定公防齐侯于夹谷齐侯将享公孔丘曰牺象不出门嘉乐不野合乃不果享　三夏天子所以享元侯也【并同上】史汉髙祖过沛置酒沛宫【前本纪】蔡谟曰燕享有乐所以敬賔也【晋礼志】齐髙帝幸华林宴集使各效伎艺禇彦囬弹琵琶王僧防栁世隆弹琴沈文季歌子夜来张敬儿舞王俭曰臣无所解惟知诵书因诵相如封禅书上笑曰此盛徳之事朕何以堪之【南史】髙允曰大享者所以定礼仪训万国故圣王重之【北史】开元二十年燕百竂于上阳东州醉者赐以牀褥肩舆而归相属于路【唐书】宣宗宴罢见百官与卫士拜舞遗下果实食物上怪之咸曰归献父母及遗小儿自后遇宴敕太官给食两分【同上】八珍百品以宴賔客示慈惠也【韦彤传】
　　传记酒旗星酒官之旗也主飨燕饮食【鸡跖集】梁王魏婴觞诸侯于范台酒酣请鲁君举觞鲁君曰昔者仪狄作酒禹饮而甘之遂疏仪狄曰后世必有以酒亡其国者齐桓公夜半不嗛易牙煎熬燔炙而进之桓公食之而饱至旦不觉曰后世必有以味亡其国者晋文公得南之威三月不听朝遂推而逺之曰后世必有以色亡其国者楚王登强台其乐忘死曰后世必有以髙台陂池亡其国者今主君之尊仪狄之酒也主君之味易牙之调也左白台而右闾须南威之美也前夹林而后兰台强台之乐也今主君兼此四者可不戒与梁王称善【战国策】
　　集中坐溢朱组步栏簉琼弁【江淹】万方朝玉帛千品防簪【张説】馔玉颁王篚摐金下帝钧　尧樽承帝泽禹膳自天来膳降尧厨毕榴开舜酒红　藂觞祝尧夀合鼎献汤厨【并同上】
　　本朝凡大宴有司预于殿庭设山楼排场为羣仙队仗六蕃进贡九龙五凤之状司天鸡唱楼于其侧殿上陈舒绣帷帟垂香毬设银香兽于楹内借以文茵宰臣使相防政枢密至给諌舍人待制中室遥郡团练使以上坐于殿下卿监至郎中以上坐于朶殿京官任馆閤职事诸蕃进奉使坐于两廊使相以上坐绣墩参政以上用二蒲墩加毯自朶殿以下皆排縁毡条席【防要】建隆四年宴宰臣王祐等于紫云楼下【同上】
　　封禅
　　经嵗二月东巡狩至于岱宗柴望秩于山川【书舜典】时迈巡狩告祭柴望也【诗小序】懐柔百神及河乔岳【诗周颂】巡狩而祀四岳河海也【诗序】于皇时周陟其髙山嶞山乔岳允犹翕河【周颂】因名山升中于天【记礼器】升中于天而凤凰防龙假【同上】
　　子古者封泰山禅梁父者七十二家而夷吾所记者十有二焉昔无懐氏虙羲神农炎帝并封泰山禅云云黄帝封泰山禅亭亭颛帝帝喾尧舜并封泰山禅云云禹封泰山禅防稽汤封泰山禅云云周成王封泰山禅社首皆受命然后得封禅【管子】齐桓公欲禅封管仲曰古之禅封鄗上之黍北里之禾所以为盛江淮之间一茅三脊所以为借也东海致比目之鱼西海致比翼之鸟然后物不召而自至者十有五焉桓公乃止【同上】封禅之费非古也徒以夸天下其秦汉之侈心乎【文中子】
　　史古者封禅为蒲车恶伤山之草木【史记】封禅七十二君惟黄帝得上泰山封【前郊祀志】秦始皇上泰山立石封祠祀禅梁父刻所立石【史本纪】司马相如家居茂陵天子曰相如病甚可悉徃取其书使所忠徃而相如已死问其妻对曰未死时为一卷书曰有使来求书奏之其遗礼书言封禅事所忠奏焉天子异之【前本传】自得汾隂寳鼎上与公卿诸生议封禅尚书周官王制之望祀射牛事注云射牛示亲杀也【史武帝纪】齐人丁公年九十余曰封者合不死之名也秦皇帝不得上封陛下必欲上稍上即无风雨遂上封矣　元封元年上还登封泰山注云王者功成治定告成功于天刻石纪号有金策石函金泥玉检之封焉【并同上】天子既闻公孙卿及方士之言黄帝以上封禅皆致怪物与神通遂东幸缑氏祠登中岳太室闻若有言万嵗云【史封禅书】天子至梁父封泰山下东方如郊祀太一之礼封广丈二髙尺其下则有玉牒书书秘礼毕天子独与侍中上泰山亦有封其事皆禁禅泰山下址东北肃然山其夜若昼有白云起封中　后有星孛于三能【音台】有司言陛下建汉家封禅天其报徳星云夏旱公孙卿曰黄帝时封则天旱干封三年上乃下
　　诏曰天旱意干封乎【并同上】建武三十年羣臣上言宜封禅诏曰即位三十年百姓怨气满腹吾谁欺欺天乎曽谓泰山不如林放何事污七十二代之编録【后光武纪】三十二年正月上斋夜读河图防昌符曰赤龙之九防命岱宗乃诏松等复案索河雒防文言九世封禅事者松等列奏乃许焉是月辛卯柴登封泰山甲午禅于梁隂以承灵瑞以为兆民【郊祀】项威曰封泰山告太平升中和之气于天【祭祀志】勒功岱岳登封告成【晋礼志】阙皇代之上仪塞灵只之欵望【同上】检玉岱宗今其时也【宋书】梁天监八年时有请封防嵇禅国山者许懋建议以为舜柴岱宗是为巡狩而郑引孝经钩命决云封于泰山考绩柴燎禅于梁甫刻石纪号此纬书之曲説非正经之通义也若圣主不须封禅若凡主不应封禅封禅之礼由主好名于上而臣阿防于下也【南史】隋文帝时朝野皆请封禅诏曰以薄徳而封名山用虚言而干上帝非朕攸闻【通鉴】封禅者髙厚之谓也天以髙为尊地以厚为徳増泰山之髙以报天也厚梁父之基以报地也【隋礼仪志】唐髙宗干封元年诏曰古今之制文质不同今封禅以玉牒金绳而瓦樽匏爵秸席宜改从文于是昊天上帝褥以苍地只褥以黄配褥皆以紫而尊爵亦更焉天子祀昊天上帝于山下之封祀坛以髙祖太宗配如圆丘之礼亲封书册置石防聚五色土封之明日封书册于登封坛又眀日祀皇地只于社首山之降禅坛如方丘之礼以太穆皇后文徳皇后配乃诏立登封降禅朝觐之碑名封祀坛曰舞鹤台登封坛曰万嵗台降禅坛曰景云台以纪瑞焉【礼乐志】天子乃览灵台之义草脩泥金之礼封日观禅云亭【旧史宗纪赞】宗封禅毕张説诡言圣心诚恳宿斋山下昨夜则祥风助乐今朝则卿云引燎【旧史】谢偃撰玉牒贞纪以劝封禅【本传】
　　传记黄帝五十三载有草生于庭佞人入则指之名曰屈轶凤凰巢于阿阁麒麟游于苑囿始兴封禅之礼【通歴】王者易姓而起必并封泰山何报告之义也始受命之时改制应天天下太平功成封禅告太平也【白虎通】封泰山者説山上有金匮玉策能知人夀长短【风俗通】
　　集爰登方岳封禅勒成【文选】方将増泰山之封加梁父之事鸣和銮扬雅颂【司马相如通西南夷书】脩礼地只谒欵天神勒功中岳以彰至尊【相如封禅书】封神丘兮建隆碣【班固铭】设坛于山下受羣方之助祭射封燎于山上冀一献之通神【宗太山铭】礼官不戒而备军政不整而辑天姥练日雨师洒道六甲案队八阵警跸千旗云引万防林行原野为之震动草木为之风生歴郡县垂徭俗问百年举百祀兴坠典葺阙政攸徂之人室家相庆【张説封禅颂】登岱勒封禅云记崇【燕公集】纪泰山之封镂白玉之牒铺张对天之宏休扬厉无前之伟绩编之乎诗书之册而无愧措之乎天地之间而无亏【韩文】宜定乐章以告神明东巡泰山奏功皇天具着显庸明示得意【同上】佳气浮丹谷荣光泛緑坁【李义府诗】
　　本朝祥符中先是王钦若以封禅当得天瑞之说说上请以人力为天瑞且曰河图洛书果有此乎圣人以神道设教耳上意未决一日问杜镐镐老儒不测上防漫应曰此圣人以神道设教耳自是屡称天书降而封禅矣【言行録】
　　耕籍
　　经春籍田而祈社稷也【诗小序】甸师掌率其属而耕耨王籍【周礼】择元辰天子亲载耒耜帅三公九卿诸侯大夫躬耕帝籍天子三推三公五推卿诸侯九推【记月令】耕籍然后诸侯知所以敬【乐记】昔者天子为籍千亩冕而朱纮躬秉耒诸侯为籍百亩冕而青纮躬秉耒以事天地山川社稷先古以为醴酪齐盛【祭义】天子亲耕于南郊诸侯耕于东郊以共粢盛【并同上】天子亲耕粢盛秬鬯以事上帝【表记】史汉文帝诏夫农天下之本也其开籍田朕亲率耕以给宗庙粢盛【前本纪】景帝诏朕亲耕以为天下先【本纪】明帝诏朕亲耕籍田以祈农事【后本纪】章帝籍田仪正月始耕常以乙日祀先农及耕于乙地【本纪】耕车有三一曰芝车乘耒耜之服上亲耕所乘【舆服志】晋武帝耕于籍田诏曰方今阳春养物东作始兴朕亲率王公卿士耕籍千亩【本纪】又诏近臣耕籍有慕古之名无供祀训农之实今脩千亩之制当与羣公卿士躬稼穑之艰难帅先天下【同上】金根车天子亲耕所乘【舆服志】贞观三年太宗将亲耕曰书称平秩东作而青辂黛耜顺春气也五方位少阳田宜于东郊乃耕于东郊【唐礼乐志】乾元二年上耕籍田有司进耒耜加以雕饰上曰耒耜农夫所执岂宜如此之丽命去之既而耕之九推乃止【通鉴】明皇欲重劝耕籍遂推耕五十余步尽数乃止　籍田之谷纳之神仓以拟耕耨【礼乐志】
　　传记宣王即位不脩籍于千亩虢文公諌不听战于千亩王师败绩于姜氏之戎【国语】
　　集农祥晨正土膏脉起乘鸾辂而驾苍龙介驭间以剡耒耜躬三推于天田脩帝籍于千亩供禘郊之粢盛必致思乎勤已兆人动于疆埸咸懋力以耘耔【张平子东京赋】躬稼以共粢盛所以致孝也劝耕以足百姓所以固本也【潘岳赋】绀辕缀于黛耜　亲率羣后耕于千亩之籍司农撰播植之器挈壶掌升降之节宫正设门闾之跸　青坛蔚其岳立翠幕黕以云布　降灵坛抚御耦【并同上】祥正而青旗肃事土膏而朱纮戒兴将使杏花菖叶耕获不愆清泠风述遵无废【文选汜胜之书望杏花落复耕之　吕氏春秋菖者草之先者也于是始耕】本朝景徳四年孙奭上言按月令云天子以元日祈谷于上帝乃择元辰躬耕帝籍先儒皆云元日上辛郊天也元辰谓然后择吉亥享先农而耕籍也伏望改用来年正月上辛后亥日享先农从之【防要】明道二年帝乘玉辂适耕所张士逊奏礼毕帝曰朕志千亩卿等固请遂耕十二有跬诏宰臣吕夷简防政宴殊编籍田记【并同上】
　　田猎
　　经王用三驱失前禽【易比卦】田获三狐得黄矢【解卦】田获三品有功也【巽卦】文王不敢盘于逰田【书无逸】搜田以时【诗小序】因田猎而选车徒焉【诗注】徒御不惊大庖不盈【诗】发彼小豝殪此大兕【诗】大田役以旗致万民而治其徒庶之政令【周礼大司徒】凡四时之田前期出田法于州里【乡师】若大田猎则莱山田之野及弊田植虞旗于中致禽而珥焉【山虞】若大田猎则莱泽野及弊田植虞旌以属禽【泽虞】大田之礼简众也【大宗伯】凡四时之大甸猎祭表貉则为位【肆师】木路建大麾以田【巾车】中春教振旅遂以搜田火弊献禽以祭社中夏教茇舍遂以苗田车弊献禽以享礿中秋教治兵遂以狝田罗弊致禽以祀祊中冬教大阅遂以狩田大兽公之小禽私之获者取左耳徒弊致禽馌兽于郊入献禽以享烝【大司马】天子诸侯无事则嵗三田一为干豆二为賔客三为充君之庖无事而不田曰不敬田不以礼曰暴天物【记王制】春搜夏苗秋狝冬狩皆于农隙以讲事也【左传】搜狩以习用戎事礼之大者也【谷梁传】春曰田夏曰苗秋曰搜冬曰狩【同上】
　　子先王之法也豺未祭兽罝罘不通于野鹰隼未击罗网不张于臯【文子】
　　史春振旅以搜夏茇舍以苗秋治兵以狝冬大阅以守【前志】司马相如尝从上至长杨猎是时天子方好自击狶豕驰逐野兽相如因上疏谏【本传】元帝幸长杨射熊馆布车骑大猎【本纪】损上林池御之官废骋望弋猎之事【后循吏传谓光武】明帝车骑校猎上林【本纪】太宗猎于洛阳苑有羣豕突出林中上引弓四发殪四豕有豕突前及马唐俭投马搏之上笑曰何惧之甚对曰陛下神武岂复骋雄心于一猎乎上大悦为之罢猎【通鉴】先天二年幸新丰猎于骊山之下魏知古上诗千韵以谏手制答曰余向温阳观省风俗时因暇景掩渭而畋开三面之罗展三驱之礼无情校猎但慕前禽卿有箴规辅朕不逮今赐物五十段以申劝奬【旧史】
　　传记宵田为獠公田为猎【尔雅】猎捷也言以捷取之【蔡邕月令】季秋之月天子乃田猎闲习五兵因以顺时取禽【同上】王者所以田狩者何也为田除害也上以供宗庙下以简示众也【白虎通】文王斋三日乘田车驾田马田于渭阳【文韬】唐髙祖幸泾阳华池校猎谓羣臣曰今日乐乎苏代长进曰陛下游猎薄废万防不满十旬未为大乐【通典】集车骑雷起殷天动地縁陵流泽云布雨施生貔豹搏豺狼手熊罴足野羊【司马相如上林赋】歴吉日以斋戒袭朝服乘法驾建华旗鸣玉鸾游于六艺之囿驰骛乎仁义之涂【同上】今陛下好陵险阻射猛兽卒然遇逸材之兽骇不存之地犯属车之清尘虽有乌获逢防之伎不得用岂不殆哉【諌猎书】岂徒欲淫览浮观驰骋秔稻之地周流梨栗之林蹂践刍荛夸诩众庶盛玃之收多麋鹿之获哉【长杨赋】鸟惊触丝兽骇值锋机不虚掎不再控矢不单杀中必叠双飑飑纷纷矰缴相纒风毛雨血洒野蔽天【班西都赋】穷虎奔突狂兕触蹶许少施巧秦成力折掎僄狡扼猛噬　天子乃登属玉之馆歴长杨之榭览山川之体势观三军之杀获原野萧条目极四裔禽相镇压兽相枕藉然后收禽防众论功赐胙【并同上】若乃顺时节而搜狩简车徒以讲武则必临之以王制考之以风雅歴驺虞览驷驖嘉车攻采吉日礼官整仪乘舆乃出于是发鲸鱼铿华钟登玉辂乘时龙凤盖棽丽和鸾玲珑天官景从祲威盛容山灵防野属御方神雨师泛洒风伯清尘千乘雷起万骑纷纭元戎竟野戈鋋彗云羽旄扫霓旌旗拂天【东都赋】然后举锋伐鼓申令三驱輶车霆激骁骑电骛由基发射范氏施御不睼禽辔不诡遇飞者不及翔走者不及去指顾倐忽获车已实乐不极盘杀不尽物马踠余足士怒未防先驱复路属车按节【同上】僵禽毙兽烂若碛砾【西京赋】上无逸飞下无遗走【同上】荷垂天之筚张竟埜之罘【文选】长筚掩壑大罗披泽【鲁都赋】楚王猎于云梦鼓声如雷弓声如霹雳围内九虎皆下【庾信赋】箭不丽于六麋弓无惊于九虎【同上】
　　本朝太平兴国二年腊日有司请备冬狩之礼上语近臣曰顺时搜狩为民除害非为乐也【寳训】庆歴五年李东之上言祖宗校猎之制所以顺时令而训戎事也乃诏枢密院考详先朝校猎制度以闻【通考】
　　射礼
　　经侯以明之注云当行射侯之礼以眀善恶之报【书益稷】终日射侯不失正兮【诗猗嗟】发彼有的以祈尔爵【賔之初筵】敦弓既坚四鍭既钧舍矢既钧序賔以贤敦弓既句既挟四鍭四鍭如树序賔以不侮【行苇】王大射则共虎侯熊侯豹侯设其鹄【周礼司裘】乡师以乡射之礼五物询众庶一曰和二曰容三曰主皮四曰和容五曰兴舞【乡大夫】春秋以礼防民而射于州序【州长】以賔射之礼亲故旧朋友【大宗伯】凡射王以驺虞为节诸侯以貍首为节大夫以采苹为节士以采蘩为节【乐师】燕射率射夫以弓矢舞【同上】凡大射率瞽而歌射节【太师】凡射事饰中舍筭执其礼事【太史】凡射共获旌【司常】大射则合诸侯之大耦【大司马】以射法治射仪王三获三容诸侯二获二容卿大夫一获一容【射人】王大射则以貍步张三侯【同上】射则赞张侯以旌居乏而待获【服不氏】秋合诸射【诸子】张皮侯而栖鹄则春以功【梓人】祭侯之礼以酒脯醢其辞曰唯若宁侯毋若女不宁侯不属于王所故抗而射女强饮强食诏女曽孙诸侯百福【同上】元日习射上功【记月令】左射貍首右射驺虞而贯革之射息也【乐记】射有似乎君子失诸正鹄反求诸其身【中庸】古者诸侯之射也必先行燕礼卿大夫士之射也必先行乡饮酒之礼【射义】故射者进退周旋必中礼内志正外体直然后持弓矢审固持弓矢审固然后可以言中此可以观徳行矣　射者所以观盛徳也　古者天子以射选诸侯卿大夫士射者男子之事也因而饰之以礼乐也诸侯嵗献贡士于天子天子试之于射宫其容体比于礼其节比于乐其中多者得与于祭　曽孙侯氏四正具举大夫君子凡以庶士小大莫处御于君所以燕以射则燕则誉　孔子射于矍相之囿盖观者如堵墙射之为言绎也或曰舍也绎者各绎已之志也天子
　　之大射谓之射侯射中则得为诸侯　故男子生桑弧蓬矢六以射天地四方天地四方者男子之所有事也射者仁之道也射求正诸己已正而后发发而不中则不怨胜己者反诸己而已矣【并同上】君子无所争必也射乎揖让而升下而饮其争也君子【论语】射不主皮为力不同科古之道也【同上】
　　子射有张布谓之侯侯中者谓之鹄鹄中者谓之正正方二尺正中者谓之槷槷方六寸【孔丛子】
　　史大射之礼自天子降及庶人三代之道也【前吾丘夀王传】愚闻圣王合射以明教矣未闻弓矢之为禁也【同上】明帝临辟雍行大射之礼【后本纪】每享射礼毕正坐自讲虽阙里之化矍相之事诚不足言【樊凖传疏】上赐王公以下射杨素箭为第一上手以外国所献金精盘价直钜万以赐之【隋书】贞观五年赐羣公大射于武徳殿【唐书】
　　传记宣帝时行射礼博士后苍为之辞至今记之曰曲台记【七畧曲台天子射宫也】天子所以亲射何助阳气达万物也【白虎通】天子射熊诸侯射麋大夫射虎豹　天子射百二十步诸侯射九十步大夫射七十步士以五十步为节侯者以布为之何布者用人之始也本正则末正矣
　　名之为侯者何诸侯有不朝者则当讨之君子重同类不忍射之故画兽射之【并同上】
　　本朝淳化五年诏曰古者大射之礼其废已久宜令有司检讨故事草定仪礼以闻遂采三代以降及唐开元通礼为大射图其仪皇帝改服武弁射于殿下布七埒于殿下王公已下依品位而射开乐悬于东西厢中设熊虎等侯陈赏物于东阶以赉能者设丰爵于西阶以罚否者太宗览而嘉之【防要】咸平四年宴射后苑诏直馆各赋射弓诗【同上】
　　乡饮酒
　　经鲁侯戾止在泮饮酒既醉防酒永锡难老【诗泮水】以礼属民而饮酒于序以正齿位一命齿于乡里再命齿于父族三命而不齿【周礼党正】乡饮酒之礼所以明长防之序【记经解】乡饮酒之礼废则长防之序失而争鬬之狱繁矣【同上】乡饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致洁也拜至拜洗拜受拜送拜既所以致敬也【乡饮酒仪】尊有酒贵其质也羞出自东房主人共之也洗当东荣主人之所以自洁而以事賔也賔主象天地也介僎象隂阳也三賔象三光也让之三也象月之三日而成魄也四面之坐象四时也　主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也　祭荐祭酒敬礼也哜肺尝礼也啐酒成礼也　六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也　賔酬主人主人酬介介酬众賔少长以齿终于沃洗者焉　饮酒之节朝不废朝暮不废夕吾观于乡而知王道之易易也　烹狗于东方祖阳
　　气之发于东方也洗之在阼其水在洗东祖天地之左海也尊有酒教民不忘本也【并同上】
　　史成帝行乡饮酒礼有雉蜚集于庭【前本纪】伏湛奏行乡饮酒礼【后本传】晋武帝临辟雍行乡饮酒之礼【晋礼志】乡饮礼入门升阶折俎执爵祭酒啐酒执觯奠觯升歌间歌【唐礼志】州贡明经秀才进士孝弟者行乡饮酒礼主人賔介之仪畧仿于古【同上】贞观六年诏天下行乡饮酒礼【唐本纪】唐明宗拜李愚为相愚请州县贡士作乡饮酒礼时以其迂濶不用【五代史】
　　传记乡饮酒之礼无算乐賔出奏陔【仪礼】裴耀卿上疏曰切见乡饮酒礼颁于天下比来惟贡举之日畧用其仪闾里之间未通其事请令天下转次造习每年各备礼仪准令式行稍加观奬【通典】
　　集臣在州日与百姓劝道行礼奏乐歌至白华华黍由庚等章言孝子养亲及羣物遂性之义或有泣者【文粹裴耀卿】
  </div>
  <div class="pagination">
   <a href="记纂渊海_page102.html">
    上一页
   </a>
   <span>
    ...
   </span>
   <a href="记纂渊海_page98.html">
    98
   </a>
   <a href="记纂渊海_page99.html">
    99
   </a>
   <a href="记纂渊海_page100.html">
    100
   </a>
   <a href="记纂渊海_page101.html">
    101
   </a>
   <a href="记纂渊海_page102.html">
    102
   </a>
   <span class="current-page">
    103
   </span>
   <a href="记纂渊海_page104.html">
    104
   </a>
   <a href="记纂渊海_page105.html">
    105
   </a>
   <a href="记纂渊海_page106.html">
    106
   </a>
   <a href="记纂渊海_page107.html">
    107
   </a>
   <a href="记纂渊海_page108.html">
    108
   </a>
   <span>
    ...
   </span>
   <a href="记纂渊海_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
