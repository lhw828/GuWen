<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 183 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 183 页/共 331 页</h1>
    <div class="content">　　郡志之南，通衢抵南津，衢之左右径路，各有坊扁。弼教坊，谯门外数十步左畔，路入司理厅，取尚书明于五刑之义。忠报坊，弼教坊对，数步路出湟水池。折桂坊，通衢之左，路出化俗门，旧郡学右内，取李白诗欲折月中桂之义。联壁坊，通衢之路入司户厅，二厅并立，取潘安仁，夏侯湛。同舆接茵之义。以上并子城内。崇儒坊，与济川门对立，路入郡学，端平丙申，郡侯留元长鼎建，示崇重吾道也。升俊坊，距外花亭数步，通衢之左，路入旧郡学，即令之贡闱也，取王制司徒升之学曰俊士之义。和丰坊，通衢之左，路径与升俊合旧名朱紫，梁权郡价更今名，以左右列十数米铺义，取时和岁丰也。登云坊，龙津门内，路通江滨，端平乙未郡侯留元长鼎建，所以旌郡人陈东之擢进士第也。积善坊，市西左手，径路通北山。常德坊，距积善数步，衢之左右各有径，左由税务侧，与积善坊径相合右通江。擢秀坊，衢右，通胡家田洋湄津，五十年前，此坊文物颇盛，如胡如邵各有书社，皆一时之秀洋湄又出张神童，五马光临。榆增重，擢秀之名。以此得之。近民坊，衢左，路出北山前，距桂阳县治才数步权郡留元崇鼎并刃，取县令治民为最近之义。桂华坊，衢径皆通，三径自熙仁门出至北津路。衣锦坊，出熙仁门，过步莲桥左手径通北湖。黄朝请尚贤解组归乡，邦人荣之，以此得名。太平坊，与衣锦坊对峙，通大市。里仁坊，在衢之右，距太平坊数十步，径通大市。北山巷口，左松关，右东华坊，自化俗门出，过清都观岳宫城隍诸庙觉宗寺前，会于通衢，出桂阳县前路。孝感坊，觉宗寺左，淳熙间，张道真剌胁剖肝以疗母疾，俄而无恙，事闻当路累有褒嘉，后权郡楼钅番为立坊额以旌之。嘉庆坊，径通摧锋寨后。谏议坊，径通升俊坊，及常德坊，大谏邵公晔常居此。嘉鱼坊，径通水泉头，传云，丞相张公寓连日，作书院于坊之左，有石如鱼，名因此立。
　　【元一统志】
　　上卢乡，下卢乡，高良半乡。
　　阳山县坊
　　【图经志】
　　宣化，显仁，和义，紫严，画锦，诗书，登云，升俊，宣教，朝天，遵道，崇教。里东南，钦南，永福，常岁，尊合，朱莺，迁义，东奉，儒归，三乐，双西，义长，四长，浦上，浦下，仁内，论富，真阳，富春，徭山。
　　【湟川志】
　　本县所管三乡共里一十二。奉唐乡，在县东管里四：进贤里，安乐里，茂阳里，万安里。通儒乡，在县南管里五：新定里，登科上里，登科下里，方墙里，正平里。归善乡，在县北，管里三：柏陵里，桃川里，石门里。连山县，三乡七里。遵教乡：遵教里，白石里。武昌乡：宜善里，上吉里，归义里。文昌乡：白沙里，春峒里。
　　镇阳山县
　　【湟川志】
　　县镇，在县南二十步，今废。清泷镇，在县东三十五步，今废。桐台镇，在县三十步，今废。右县务，元在县，壬辰年间，移置清泷村，遂废阳山镇。本州岁差小使臣一员并职吏收税。后于戊午年，清泷钞客刘元礼经漕台陈状，不应离县四十五里收税，准榜帖行下住罢。四月内，仍就县前收税。癸酉年内准省部备客人所陈，行下住罢。连山县连山镇，且城内，墟
　　市南海县
　　【图经志】
　　西南，胥江，张槎，兰石，三山，官窑，白冈，大小榄，大历，扶南，海舟，李村，奇石，沙头，九江，吉水，盐步，小桥，大良金斗，容奇小洲，白藤江尾，上丰岗江边。番禺县车陂，横沙，蓼涌三八，大龙，傍冈，江村。东莞县宝潭，田心，土瓜，马溪头，南头市，增城县神冈，瓦窑，石滩陂
　　塘增城县石陂
　　【郡县志】
　　在县东北五里，四面方阔，其中有水，分流而下成瀑布，古老相傅云为杯池，葛洪炼药之处。
　　南海县
　　【南海志】
　　泮塘，在郡西六里，耆旧相传伪刘时花坞，一水环绕林幽邃。活龙塘俗呼掘龙塘，在三角市，郡人祷雨于此，旧创雷坛，今废。
永乐大典
卷之一万一千九百七
卷之一万一千九百七
　　十八养广
　　广州府三
　　土产
　　【图经志】
　　广州土地所产，惟草木花果香药鸟兽鳞介之属．若夫五谷百花，与中州同有者，兹不备录。在昔舶舟凑集，则珍异货贝，来自诸蕃，今则无有矣。蕉布竹鲜布吉贝布即木绵布土《寰宇记》有竹布：《大一统志》有苎布。纟由络以上诸县并出。素馨花，《南方草木状》云：一名那悉茗，有胡人自西国移植于南海。又《龟山志》谓昔刘王有侍女名素馨，其冢生此花因名。今城西九里地名花田，弥望皆种此花，其香他处莫及。古龙涎香饼及串珠之类，治以此花，则韵味愈远。贩女或以蕉丝为蕙鬻于市。茉莉花，或云抹丽，较诸素馨尤旎，其种又有黄色者。胡蝶花，树高三五尺，叶皱而有，春暮盛开，山谷间常有之，惟新会白水山最多，则蕾丛众二三十颗，开必四颗相对如白蝶状，须眼微具，既褪又开，其次复如之。故好事者有诗云：疑是多情年少儿，誓为比翼更连枝。芳魂化作此花者，世世生生不厮离。白鹤花，状如白鹤，头颈翅足皆具，头有黑点如眼睛，开于暮春，惟西蕉岩有之。含笑花，其色微紫，香旖旎，蒲涧山多有之。东坡诗云：“如今独有花含笑，笑道秦皇欲学仙。”真珠指甲麝脐九里香百合柳穿鱼男贞女贞鹰爪波罗蜜，賬枝大叶，实生于干，其大如瓠，蜜煎最宜。南海庙东西各一株，每岁九月十月熟，本西域种也，一名曩伽结。频婆子，大如肥皂核，煨熟去皮，味如栗，本韶州月华寺种，旧傅三藏法师在西域携至，如今多有之。频一作贫，梵语谓之丛林，以其叶盛成丛也。氵苟酱，《蜀都赋》：氵苟酱流味于番禺。《本草》云：蔓生，叶似王瓜而厚，其苗为浮留藤，俗呼蒌叶，合槟榔食之。荔枝，自汉时南海进荔枝，时唐羌上书言状，和帝罢之。其名有状元红，绿罗袍，大小丁香之目，《南海志》汉史，永元中交州进荔枝龙眼，十里一置，五里一堠，奔腾死亡，罹猛兽毒虫之害者无数，时唐羌，字伯游，为临武长，上书言状云：“伏见交趾七郡，献生龙眼荔枝。南州土地炎热，恶虫猛兽，不绝于路，犯死亡之害者众。二物升殿，未必延年益寿。”和帝罢之，诏曰珍羞本以荐宗庙，苟有伤害，岂爱民之本？敕太官勿复受献。时永元十五年也，今佳品多出增城，其名有脆玉，麝香匣，大将军，小将军，皱玉，状元红，绿罗袍，紫罗袍，大丁香，小丁香，天茄子，黄泥子，水晶团，犀角子，又有金钗子，一名丫髻子。荔枝之小者，并蒂而生，味甘无核。又有海山楼者，宋诸司以重五日，阅舟师于海山楼，率以是日至因名焉。《元一统志》云：荔枝，番禺南海东莞新会增城并有之，东汉时，南海进荔枝，后以临武长唐羌奏疏罢贡。龙眼，似荔枝，实圆而小，而香味胜之。《元一统志》，龙眼，荔枝之别种也，番禺南海东莞清远新会增城并产，圆而小者，其味最胜，俗呼圆眼，又曰木弹。香橼，皮厚而香，又有状如手者，名佛指橼。橄榄，味甘而香，其名有木榄，丁香榄，较香味丁香尤胜。乌榄，类如橄榄，稍长，色黑，以温汤沃之熟乃可食，其仁可荐茶，一名木咸子。绿榄，似乌榄而色绿，汤之如乌榄法，其味尤香。蕉子，味香而甜，佳者出增城，有青芽、黄芽之目。青芽者，虽甚熟且腐，而色不变，最为香美。《元一统志》：番禺南海东莞清远并有，美香而甘。柚子，其花甚香，实大而圆，皮甚厚。馀甘子，味初涩，回味甚甘，类橄榄而风味过之。黄山谷名之曰“味谏”，言初苦而终有味，其橄榄诗曰：方怀味谏轩中果，忽见金盘橄榄来，想共馀甘有瓜葛，苦中真味晚方回。今土人亦呼为味谏。谷子，味亦初苦而后甘，嫩者以蜜渍曝乾最宜。秋风子，色褐味酸涩，熟乃可食。金斗子，色红味甘。崖蜜，小而黄，壳薄味甘。增城山间有之。青竹子，状如桃而圆，然黄味酸。山不纳子，色红味甘酸，其大如弹。桂木子，其大如桃，皮黄肉红味酸，俗呼鬼目。千岁子，一名青脆子，核中有肉如栗。不纳子，类菩提子，其核可作数珠。毛韶子，似荔枝而味酸。羊矢子，如石莲而小，色青味甘。三敛子，一名羊桃，瓣五出如田家碌碡状，味酸。宜母子，一名黎檬子，状如柑橘，味酸，大德三年泉州路煎糖官呈，用里木榨水煎造舍里别，里木，即宜母子。《南海志》云：舍里别，蒙古语曰解渴水也。凡果木之汁，皆可为之。独里木子香酸，经久不变。里木，即宜母子。今本路于番禺县城东厢地名莲塘，南海县地名。荔枝弯并刃置。人面子，核如人面，去核沃糖可寄远，其仁香远过榄仁。黄淡子，状如柑橘，色黄味酸，花可薰香，陈藏器《本草》谓：橘之类，有王日羽橘、山橘、黄淡子是也。黄皮子，大如弹，味甜，有白蜡子味尤胜。《元一统志》云：番禺南海东莞清远新会并有，大如弹，熟则味甘。倒黏子，状如软枣，色紫黑，肉红，味甜。鬼拗子，状如人指，皮薄色黄，其中有骨，可作蜜煎，甚脆且美。菩提子，状如石榴子，色青味甘。盐封子，色黑而味酸。冬桃，状如橄榄而圆色绿味甘酸。偏桃，如桃而偏，色青而味甘。岑梨，大如橘，味甘，亦梨之小者。石栗，壳坚，肉实如栗。山枣，状如枣而圆，色青黄，味甘酸。马脐子，即凫茈也，小而实，稍类浙中者。菩提树，州人以灰水漫叶，去其浮膜，为元夕灯饰，今光孝寺有之。木棉树，高四五丈，花殷红大如瓯，类山茶，花时如锦漫天，既谢，有绵飞如柳絮，可为茵褥，一名班枝。《元一统志》，左太冲《吴都赋》云：木则绵栌，五臣注云：木棉树高大，其实如酒杯，皮薄，中有如丝绵者，色正白，近奉御选其实者，取液以进。今在州之社坛内，南海东莞并出。桄榔树，如棕榈而叶长，结子累然。君迁树，陆龟蒙和《皮日休寄南海诗》云：庭中亦有君迁树，莫向高台望汉朝，是也。按《文选》《吴都赋注》云：平仲君迁二木，广州有之，子如瓠形。又《交州记》云：有君迁树，有朝汉台，又司马温公《类篇》云：君迁，木名，子如马奶。今不知何木，或云俗呼为牛奶子者是。榕黄祚木兔音徒黄胆石心石碳赤黎水沙水松鸭脚木巢槁锥栎相棕榈水椰褚相思紫荆羊角桂羊矢柯山枣土李乌柿山桃牛耳聆刹桃花森秋风竹，桃竹，即坡诗云：“己从子美识桃竹，更向安其觅枣瓜。”坡自注云：“蒲涧山有桃竹，可作杖，而土人不识，予始录子美诗遗之。”又《志林》云，桃竹叶如综，身如竹，密节而实中，盖天成柱杖也。芸台石辣焊艹萁苦葵白瓜艹瓠突《图经志》，一云浮突，即苦瓜也。其味清苦，夏秋间熟，土人用肉蚬和煮之侑食。
　　君艹达当风藤菜苦益面菜山姜荀羊蹄紫菜石花石发出海石上鹿猿猴竹鼠留豪猪刺猬金钱狸鼠狼豺羚羊熊锯鱼昂首水面，牙如立戟，暨鱼，大者长二丈馀，脊若锋刃。《元一统志》，或数十年一来，或一年数至，南海王庙前而退，人谓之，来潮，俗谓之，来数，则人有疫疠。鲟鳇鱼，俗呼为寻龙，惟香山古镇海及南海逢村等处有之，大者或长丈馀，人得而烹之，亦可为，其骨脆美。三鱼，一名鲥鱼。《南海志》云，甘腴可爱，肉中多生横刺。楚渊村曰：吾平生有五恨，第一恨鲥鱼多骨，是也。《元一统志》云，东莞县十七都，东莞场碱水海底生，虫延人采取货卖，壳如蓬，可以为杓，尾长尺馀，足于蟹腹，厚如绿豆，土人以为美味。赤鱼白饭鱼黄皮鱼温鱼笋壳鱼金鼓鱼针鱼曹白牛尾甑稗泥鳅马蛟子鱼沙鱼短头鱼鳟鱼白甲鱼资黑鱼山花鱼蟹蟹之美者一名赤毋，其壳含黄而脐团，坡诗云：“堪笑吴兴馋太守，一诗换得两尖团。自注云：雄之脐尖，雌之脐团。即此也。惟盛暑盛寒时最肥，产于咸淡水之间，有白蚬处，以其食者，白蚬而已。柁蛇，鳝类，出海中，味佳。软壳蟹即白蟹。白蟹虎蟹甯虾水母独崖虫豪，其味最隹，新会县地名独崖，海中所产。沙螺，一名西施舌，其味亚于香螺，惟番禺县沙弯村所产。内有小蟹时出取食，螺仰食于蟹，蟹依螺而生。香螺虫雷龟脚螺刀鞘螺脂甲螺鹦鹉螺拍掌螺红螺马甲柱虫豪镜瓦屋即蚶也，比东海者稍大。虫豪，《元一统志》云，东莞县八都，靖康场所产，其处有虫豪，因生咸水中，民户岁纳税粮，采取货卖。虫豪壳坚肉白，又有小而肉稍黄。蚬，土人多嗜之，取其肉曝乾可以致远。《南海志》云，大小有三种，沙州亦有之，惟泮塘海南石头海所产者为佳，名金棱口，刘钅长时取以自奉，禁民不得采。青螺，似壳菜，口青色。五色雀，其雀数十为群，各异色，生聚于罗浮，时往来于蒲涧山间。灰鹤山胡鹧鸪乌练翡翠溪鸟束鸟榄香，东莞县茶园所产，白木香，亦名青桂头，其水漫渍而腐者，谓之冰盘头；雨浸经年凝结而坚者，谓之铁面。惟榄香为上，即白木香珠，上有蛀孔如针眼，剔白木留其坚实，小如鼠粪，大或如指，如榄核故名。其价旧与银等。籁香小片香马牙香藿香诃子，故乾明寺有之，即今光孝，取寺中罗汉井水与甘草和煎，乳白而甘。扁蓄金毛狗楮实子剪草金银花马屁勃天浆子紫苑凌霄马兜铃黄瓜蒌覆盆子百部蜀葵子车前子薏苡仁紫金牛史君子麦门冬金罂子随风子诃黎勒吊藤仙人肝葳灵仙芸台子华艹解艹续断接骨草紫背草贯众木馒头海蛤海螵蛸海藻郁金草，俗名姜黄。
　　【南海志】
　　《书序》：九丘土地所生，风气所宜，皆聚此书。所谓风土物产也，天地间东西南北，风气不同，物产亦异，故南人不识驼，北人不识象，杜鹃至洛，识者以为怪；翟鸟鹆巢鲁，当时以为妖。橘逾淮而为枳，梅南落而北开。其气殊，其产亦殊也。广东南边大海，控引诸蕃，西通爿羊爿可，接连巴蜀，北限庾岭，东界闽瓯。或产于风土之宜，或来自异国之远，皆聚于广州。所以名花异果，珍禽奇兽，犀珠象贝，有中州所无者。《汉志》云：粤地处近海，多犀象珠玑银铜玳瑁之凑，谓其自远方来也。《桂海虞衡志》又云：世传南果以子名者百二十，半是山野间间草木实，猿狙之所甘，人强名以果，故不能尽识。其馀飞潜动植之类，似此者多，不独草木为然也。今分门析类条列于后。糯禾占粟麦豆脂麻稻纱葛布珠，来自舶上，土产不多。刘汉时置媚川都以采之，至宋而废。归附后，元贞元年屯门寨巡检刘进程张建言：东莞县地面大海内生产鸦螺珍珠。又张续言：本县地名后海龙岐及青螺角荔枝庄共二十三处，亦有珠母螺出产，省府委官相视采涝，及采到产珠鸦螺树，鸦螺壳，各取珠子时呈去讫。定议三年一次，于六月七月采捞，所得多寡，初无定数。大德四年，续有侯福建言：东莞县东名横洲共十处，出产珠颗，现行委官依例相视采涝。桑螵蛸木通桑白皮白芷篇蓄桔梗荜拨独活五加皮楮实子象斗五倍子山栀子木鳖五味子青箱子紫柏花地黄乾姜乾葛山茨菰地骨皮萆麻子槐角子白扁豆紫河车草石莲子天南星白及白敛白牵牛黄花母樟柳眼香花子草牛膝甜亭苈鹿茸乌朱砂叶紫茸云母石胡蔓草海牛海马海藻石决明石蟹石蛇石燕子蚧蚧岁贡七十对赤足蜈蚣红娘子班猫水蛭肓虫昆布珊瑚花，经略程师孟诗云：“珊瑚花发客疑贞，”是也。泡花，或名柚花，春末夏初开，蕊圆白，既拆似茶花，气极清芬，史君子花，蔓生，一簇至一二十葩，轻盈似海棠，红白间开，佛桑花，花兴朱槿稍似，叶如黄桑差小。州人呼为小牡丹，其色殷红，大如盏。又有水红者，颇佳。四时皆有花。东坡诗云：艳艳烧空红佛桑，是也。朱槿花，一名木槿，诗云：颜如舜艹英，是也。其色不一，或紫或白，或水红者，春夏盛开，惟单台者朝开暮落。剌桐花，殷红如木绵花，树枝皆生刺，故名。朱馀庆诗云：经冬来往不踏雪，半在剌桐花下行。金盏金沙金凤金钱木香丽香胜香
　　提芙蓉密友蜀葵蜡梅大笑小笑萱草竹仙鸡冠金菊指甲御柳木犀杜鹃海棠罗汉紫紫薇梅堆白薇寒蝉春花罂粟木锦鸡头石竹惜银红玉绣球佛头菊胡蝶菊剪春罗滴滴金醉杨妃寸寸锦玉留春金灯玉乾莲金莲黄淡露头碧桃锦李丙桃绯桃红梅柳桃奴仙素馨菊
　　映山红一丈红千叶石榴蕙重瓣蜀葵柑子，有源柑，银柑，有馒头柑，以其小尖如馒头，香味不减温柑。御果园共二处，栽植里木树大小共八百株大德七年罢贡。
　　桃梨茅栗藕菱茨菰橙橘金橘石榴卢橘水瓮子古买子罗蒡子南子蒲萄子茅锥子西瓜，按五代史云，胡峤为萧翰掌书记，随翰入契，丹，得契丹破回纥时种，以牛粪覆棚而种之，大如中国冬瓜，其味甘，因名。广州自至元归附后方有此种，其实圆碧而外坚，其子有三色，黄红黑。北客云：瓜凉可止烦渴，过食不为害。其仁甘温，今岭南在在有之，遂为土产。
　　合子瓜鸭青瓜香瓜王瓜金瓜银瓜杨梅番禺县有桧槐樟桐石盐皂角山柏黄杨桑枫檀柳松鹤膝多枝笼葱思艹摩艹单班紫猫头苦筋籁黄陶芦石大头金丝绿芥菘蔓青芥蓝莼地黄萝匐艹波菱荇莴苣香菜蕨荠楮杞茄黄瓜冬瓜蕈芋茵茭笋瓮猫头笋圣笋白菜白殉艹甜菜胡荽鹅肠竹菜象豹麂倒鼻白面毡白鼠猩猩麈马骡驴牛羊猪鸡鹅犬鸭猫潮鸡，小于常鸡而颈短，潮至则鸣。李德裕诗曰：五月田收火米，三更津吏报潮鸡。余靖诗曰：客听潮鸡迷早夜，人瞻飓母识阴晴。
　　白雀，《番禺县杂记》云：菖蒲观有二白雀，相传见之数百年矣。鹳竹鸡画眉留春莺槟榔雀夜鸣鸡鸥交鸟青鸟鹁鸽鹊乌鸦鸠青鸠白项鸦啄木伯劳燕鹘绣眼野鸭鹌鹑隼鸟鹭鹞白头青钱瞿鸟鹆水族天地中间，海为最巨，资生之物，厥族惟错。其洪纤巨细，千态万状，虽《尔雅》有不能者其网罗，《山海经》亦不能极其形容也。今以世常见、人常食者，录于左。暨鱼，大者长二丈馀，脊若锋刃，时至南海王庙前而退，人谓之来朝。或数十年一来，或一年数至。俗谓来数，则人有疫疾。景定壬戌冬当过州境，数十成群，至三江口而返。鼋电兽黾辟龟鳌苍鱼腰带鱼沙钻鱼蓝刀鱼石头鱼白春鱼庵鱼比目鱼鲇鱼斑鱼螗虱鱼河豚鱼一名鲍鱼鱼鼠鱼虾鲈鱼感鱼鳊鱼赤赖鱼，鲜鱼亟鱼黄鱼绵鱼锦蒲鱼三珠鱼白虾涌虾铁虾五髻虾长气虾鸣蛙
　　【元一统志】
　　盐场静康太甯东莞三场，海南黄田归德三栅，并在东莞县，海晏都斛矬峒三处旧有博劳怀甯金斗三场，在新会县。九围二里内五常棋鞠大字围四处，并在香山，今并属本道转运监使司。明珠，大贝，文犀，玳瑁，沉香，大甲，碎龟，出自海南诸番而辐凑于五羊。韩愈《送郑尚书序》亦云。然所上图册，亦与《海南志》同。茶诸县并出。枇杷叶。榄木梓木以上南海县有。土瓜新会县有。莲郡郭有。梨檬子番禺、南海出蔗番禺、南海、东莞有。乡村人煎汁为沙糖，工制虽不逮蜀汉川，为狮子形而味亦过柳城也。甜瓜南海、番禺、新会皆有。郡人谓南汉时种，熟进贡为御爱瓜。何首乌番禺、南海、清远、新会、增城并有。楠木薄荷增城县出菖蒲南海东莞、增城并有。槐花子黄花子黄莺缩沙番禺、南海诸山皆有，郡人待其苗长，取以充食，熟汤饮之甚香。罂粟子黑牵牛蛇床子苦练子芦菔穿山甲以上州县并出。山药即薯蓣也，番禺、东莞、清远、新会、增城并出。三赖子番禺、南海、东莞并出。香附子茱萸南海、增城并出。白盖番禺、东莞、清远、南海、新会并出。蒌州县皆有。左太冲《吴都赋》云：东风扶留。五臣注云：扶留，藤也，缘木而生，味辛辣，破之长寸许，以蛤石灰与槟榔并咀之，以避瘴气。《寰宇记》云：蒲蒌藤可以造酒。又有五色藤，药有昆仑犀，篱头母，度洛崖，又有甜娘，乌龟叶，五劳草，鸡头根，双筋木叶，皆可造酒。山丹花紫笑花仙鹤花遥怜花番禺、南海、清远并有。蔷薇花南海、清远、新会、增城并有，州人多以渍水造龙涎香饼及香珠。荼花寒梅花山茶花新会县出。蜜桶子乌桕树水柳木枸杞水瓜蒲突鹅眼茱秃菜荞子笋芹百叶番禺、南海、东莞、新会、香山并出。麋番禺、南海、东莞出。羊番禺南海出。野猪狸番禺、南海、东莞、香山并有兔南海县出。獭南海、东莞有。土产有水马皮。鸬鹚白鹇骨鸡雉鸡东莞、香山、南海、番禺并出。山鸟即山胡也，清远，新会并有。仙鹤番禺、东莞、香山并有。琢螺蛤蜊一名车马车螯丝蚶猎涉马蹄螺蟛越白者佳。鲫鱼南海县出鞋底鱼耆髟撒鱼坦壳鱼南海、东莞、香山并有。鱼南海、香山并有，土产有鲛鱼皮。银鱼亦名曰白饭鱼，东莞、南海并有。鲚鱼蚶艇鱼香山县并出。鳝细凤尾鱼《郡县志》沉香甲香詹糖香石斛龟壳黾辟皮水马藤簟以上并贡，其他土产非一，更不详录。《汉志》云：近海多犀，象玳瑁，珠玑，银铜，果，布，民有五畜，山多物产。曾巩《送李柳州材序》，言粤地物产之美，果有荔子龙眼蕉柑橄榄，花有素馨山丹含笑之属，食有海之百物，累岁之酒醋，皆绝于天下。《太平寰宇记》：鲛鱼皮甘子。《续南越志》云：罗浮山有御国甘子。唐玄宗幸蜀，子乃不生。德宗幸梁，亦不实。僖宗狩蜀，花实皆无，树亦枯萃。草有、大千金小千金守房郎千里回万里忆蕃人香药有：昆仑犀篱头母渡洛崖造酒草药有：甜娘蒲楼藤乌龟叶五劳草鸡头根双筋木叶花有：仙鹤遥怜向日莲红末利紫水焦白末利南海一隅，虽无积雪，秋凉亦有微霜，货殖鱼盐，自古尤多，滕修为广州剌史，得虾鱼须，长四丈四尺。五色藤簟席蕃舶
　　【方舆胜览】
　　盐《洪迈盐仓记》：吾州南肘大海，厥土广卤，牢盆取赢百他郡。珠香犀象见韩愈《送郑尚书序》云云。九熟稻《抱朴子》曰，南海有九熟之稻。
　　【连州物产】
　　湟川志金抗，在连山上吉溪，旧剖凫鸭腹间有之，俚语乍富人，必曰：连山鸭，肚有金。”言其内有所储也。今陶者无所得，民亦贫窘。银坑，同官场大宝岭、元鱼场赤严二处。元符崇甯间烹炉纷集，逐末者众，竭地之藏。比其罄也，敛绪馀而覆烹之，焚林竭泽，今不可得而再矣。二场并废锡坑二，一曰潭源，距城九十里，一曰黄土塘，距城一百里。二坑俱在奉化乡。近矿希少，厥直日增。铅旧出元鱼场，今亦废。铁坑。《图经》载：采披蓬冈二坑。翠民，出下卢江岸，可作碑。出于山者燥而易得，出于水者润而难求。五谷：早稻俗谓百日早红稻白稻八月稻迟稻，纯白禾更禾糯禾禾更粟黄麻黑麻绿豆赤小豆乌豆大小各种紫豆白豆麦不种青芥紫芥白菜萝卜君艹达菠茼蒿莴苣苦荬茄苋芸苔枸杞香菜辣蓼蒜蕈荇春不老桑麻柘桑养大蚕黄桑养小蚕蕉为纟希，葛同。右农家各赡其用，不售他境，内纟宁布稍精密者岁贡于朝。金钱地棠水仙酴縻艹蔷薇一丈红绣带真珠长春一名月桂海棠垂丝石葱萱草瑞香麝脐玉廷春一名醉杨妃棠凤尾鸡冠碧桃鸳鸯桃绯花百合千叶石榴红白各种莲红白双头蜀葵剌桐木犀含笑素馨茉莉芙蓉白菊黄菊万点金佛头菊腊梅小梅雪梅千叶梅青梅杏梅石梅横枝李牛心李黄管李樱桃枇杷杨梅金桃红桃青消梨鹅梨金椎梨密梨菱角藕林檎荔枝阳山龙眼阳山金瓜楂毛豆角豆扁豆栗榛山蒲萄橄榄锥子乳柑面柑香橼山药茨菇甘蔗蕉子香橙柚橘颗大味甘，比诸处殊胜，连山钟乳石斛自然铜蜜陀僧无名异生地黄紫苏子香附子天门冬麦门冬槐花槐角松节佛指甲桑寄生黄精远志金银花草蜀葵化子叶皆入药菱消花当归樟柳眼菊花牛膝卷柏独活黄连沙参决明子丹参续断杜黄蓍五味子蛇床子茵陈蒿旋覆花葛根前胡元参狗脊荜解艹通草百合苦参紫参仙灵脾牡丹芍药百部莎草艾海藻莳罗茅香青黛荜拨史君子补骨脂水萍桔梗亭历芫花藜芦羊蹄草常山宁艹根夏枯草刘寄奴荜麻子白附子骨碎补葳灵仙鹤虱五倍子仙茅茯苓蔓荆枫脂五加皮山茱萸吴茱萸秦皮栀子食茱萸桑白皮天竺黄皇荚郁李仁穿山甲木鳖子鳖甲白胶香羚羊角虎骨狸骨乌蛇白僵蚕白花蛇蜈蚣斑猫苦荬莱复一名萝匐艹松芥苜蓿蓼葱蒜韭薤苦瓠水靳芸苔夜明砂金星草乌豆赤小豆蛤粉乾莲房露蜂房藕节蓬莱述冬瓜白扁豆乾莲肉
　　【郡县志】
　　官桂白纟宁布贡
　　【方舆胜览】
　　石钟乳刘禹锡记，山秀而宣，灵液渗漉，故石钟乳为天下甲，岁贡三百铢。纟宁蕉刘禹锡记，原鲜而月无，卉物柔泽，故纟宁蕉为王服贵，岁贡十笥。林富桂桧同上云云。土宜陶方瓦，故候居以壮闻；石侔琅，水孕金碧，故境以丽闻。
　　【元一统志】
　　丹竹苦竹枫木
　　以上本州连山县有。
　　阳山县
　　【湟川图志】
　　铁在县东五十里出宝山前，元系坑首周子贵自行煽炼，认办课程，自壬辰离乱后荒废，洪武二年，周宗仁等赴官供报，认办课程三千文。洪武五年，知县郭时赴省府计禀，增办铁货一十万斤。洪武六年，蒙省府为讲究铁冶事，随地之利，分置炉治一十五处，签点坑夫一千名，博士一十名，每岁烧办生铁七十馀万斤解官。锡坑在浦下里，离县一百五十里，系坑夫成吉兴自行淘取，锡课每岁认办课钱二千文解官。信石在县东儒归里，地史东大山，铜坑即今信坑也，离县一百五十里，自前代荒废。洪武五年累蒙省府委官设法作铜货，煽炼不成，委系信石，每岁认纳课钱二千文解官。芦甘石，在东奉里，离县一百五十里，系本处住民葵丙德认办课程钱六百文解官，香薷南星半夏何首乌木贼木通黑牵牛黄柏皮苍耳紫苏车前草香附子柚子榛子西瓜黄瓜梅子柿子桃李栗枣楂梨橙菜芥菜茄子韭菜葱蒜姜苦瓜苋菜茼蒿胡荽莴苣苦荬菜豆糯粳粟虎鹿山猪豺狼猴画眉鹁鸠鸦雀鹧鸪雉鸡
　　土　贡
　　【南海志】
　　任土作贡，其来尚矣，尊君之义，人心所同。广为禹迹所奄，杨州之地，厥篚织贝，厥包橘柚。载之禹贡，历历可稽。汉初赵佗因陆贾使回，献白壁一双，翠鸟千，贝五百，桂蠹一器，生翠四十双，此一时事也。后汉岁献龙眼荔枝，十里一置，五里一。和帝元兴元年，临武长唐羌上书谏上，帝下诏敕太官勿受献，由是遂省。宋武帝时，州献入筒细布一端八丈，帝恶其精丽劳民，付有司弹劾，以布还，并制岭南，禁作此布。唐制，州贡银，藤，簟，竹席，荔枝，黾辟皮，鳖甲，蚺蛇胆，石斛，沉香，甲香，詹糖香。宋太平兴国八年诏曰：广州岁贡藤，每斤去皴粗中用者才三两，自取堪用者，无使负重致远，匮民力焉。又《九域志》所载土贡，沉香一十斤，甲香三斤，詹糖香、石斛各二斤，龟壳水马各二十枚，黾辟皮二十领，后悉除之。圣朝不贵异物进贡，所供药物而已。上无玩好之需，下无劳顿之扰，其视十里走红尘者，相去有间矣。今以进献物色，具载于后：番禺县：藿香五十斤，广茂一百斤，又名青姜诃子五十斤，随风子一斤，史君子二十斤。南海县：龙眼子二斤，桄榔子一斤，史君子三十斤，姜黄二十斤。香山县：蛤蚧七十对。《九域志》：白纟宁布一十匹，钟乳原本缺斤。舶货诸蕃国附
　　【南海志】
　　货通狮子国，昌黎尝有是诗矣。山海为天地宝藏，珍货从出，有中国之所无。风化既通，梯杭交集。以此之有易彼之无，古人贸通之良法也。广为蕃舶凑集之所，宝货丛聚，实为外府，岛夷诸国，名不可殚。前志所载者四十余。圣朝奄有四海，尽日月出入之地，无不奉珍效贡，稽颡称臣，故海人山兽之奇，龙珠犀贝之异，莫不充储于内府，畜玩于上林，其来者视昔有加焉。而珍货之盛，亦倍于前志之所书者。今录其可名之国，附于舶货之后。宝物：象牙犀角鹤顶真珠珊瑚碧甸子翠毛龟筒玳瑁布疋：白番布花番布草布剪绒单剪毛单香货：沉香速香黄熟香打拍香暗八香占城粗熟乌香奇楠木降香戎香檀香蔷薇水乳香金颜香药物：脑子阿魏没药胡椒丁香肉子豆艹寇艹白豆艹寇艹豆艹冠花乌爹泥茴香硫黄血竭木香华艹拨木兰皮番白芷雄黄苏合油荜澄茄诸木：苏木射木乌木红柴皮货：沙鱼皮皮席皮枕头七鳞皮牛蹄角白牛蹄杂物：黄蜡风油子紫梗磨末草珠花白纸藤席藤棒子
　　孔雀毛大青鹦鹉螺壳巴淡子诸蕃国交址国管：团山吉柴占城国管：坭越乌里旧州新州古望民瞳目龙宾瞳目龙真腊国管：真里富登流眉蒲甘茸里罗斛国暹国管：上水速孤底单马令国管：小西洋日罗亭达剌希崧古罗凌牙苏家沙里佛罗官吉兰丹晏头丁伽芦迫嘉朋亨口兰丹三佛齐国小西洋龙牙山龙牙门便塾榄邦棚加不理东监篦哑鲁亭停不剌无思忻深没陀罗南无里不斯麻细兰没里琶都宾撮东洋佛坭国管：小东洋麻里芦麻叶美昆蒲端苏录沙胡重哑陈麻拿罗奴文杜陵单重布罗国管：大东洋论杜三亚思沙罗沟塔不辛地沙棚沟涂离遍奴忻勿里心王琶华都芦辛罗帏西夷涂质黎故梅讫丁银呼芦漫头琶设故提频底贤孟嘉尖乌谭麻苏华公文鲁古盟崖盘檀婆国管：大东洋孙条陀杂白花湾淡墨熙甯罗心重伽芦不直千陀达蒲盘布提不乾罗于打工琶离故鸾火山地漫南毗马八儿国细蓝伽一勿里法丹差里野括拨的侄古打林大故蓝国差里也国政期马国胡茶辣国禧里弗丹宾陀兰纳迫加鲁盟哥鲁条土吉靼拿阔里抹思加剌都拔肥涂拂毗沙弗丹哑靼鹏茄罗记施麻罗华弼施罗麻加里白达层拨赡思弼琶罗勿斯离勿拔芦眉　蛮弗蓝黑加鲁默茄茶弼沙吉慈尼
　　坑　冶
　　【郡县志】
　　香山县铁坑，在县南七十里。
　　【湟川志】
　　阳山县牛鼻坑在。县界去县四十五里出铁。连山县铁坑，在县西北一百里。
卷之一万二千十五
卷之一万二千十五
　　二十有友
　　孝友
　　【尔雅】
　　善父母曰孝，善兄弟曰友。
　　【柳氏家训】
　　孝慈友悌，乃食之醯酱，不可一日无也。
　　【书】
　　《君陈》：惟孝，友于兄弟，克施有政。惟其孝友于家，是以能施政于邦。
　　【诗】
　　《六月》：侯谁在矣？张仲孝友。侯，维也。张仲，周宣王贤臣，尹吉甫之友也。
　　【韩诗外传】
　　闵损，字子骞。性至孝，早丧母，父娶后妻生二子，损孝心不怠。母疾之，衣所生子以绵絮，衣损以芦花絮。父冬月令损御车，体寒失纟引，父察知之，欲遣后母，损咎父曰：“母在一子寒，母去三子单。”父善之，母亦悔改，遂成慈母。
　　【东汉书】
　　《王祥传》：祥弟览，字玄通。母朱遇祥无道，览年数岁，见祥被楚挞辄涕泣抱持。朱屡以非理使祥，览辄与祥俱。又虐使祥妻，览妻亦趋而共之，朱患之乃止。后祥渐有时誉，朱深疾之，密使鸩祥，览知之，径起取酒，祥争而不与，朱遽夺反之。自后朱赐祥馔，览辄先尝，朱惧遂止。于是览与祥俱以孝友称。《韩棱传》：韩棱，字伯师，颍川舞阳人。弓高侯颓当之后也。世为乡里著姓，父寻建武中为陇西太守。棱四岁而孤，养弟以孝友称。及壮，推先父余财数百万与昆弟，乡里益高之。
　　【晋书】
　　《孝友传》：李密，字令伯，犍为阳武人也。父早亡，母何氏改醮。密时年数岁，感恋弥至。祖母刘氏躬自抚养，密奉事以孝谨闻。刘氏有疾则涕泣侧息，未尝解衣，饮膳汤药必先当后进。泰始初，征为太子洗马。以祖母年高无人奉养，遂不应命。详本姓盛彦，字翁子，广陵人也。母王氏因疾失明，彦每言及，未尝不流涕。于是不应辟召，躬自侍养，母食必自哺之。母既疾久，至于婢使数岁捶挞。婢忿，伺彦暂行，取蛴螬炙饴之。母食以为美，然疑是异物，密藏以示彦。彦见之，抱母恸哭，绝而复苏。母目豁然即开，从此遂愈。详本姓夏方，字文正，会稽永兴人。家遭疫疠，父母伯叔从从死者十三人。方年十四，夜则号哭，昼则负土，十有七载，葬送得毕。因庐于墓侧。种植松柏，乌鸟猛兽驯扰其旁。吴时拜仁义都尉，累迁五官中郎将。详本姓王裒，字伟元，城阳营陵人也。父仪为文帝司马。东关之役，帝问于众曰：“近日之事，谁任其咎？”仪对曰：“责在元帅。”帝怒曰：“司马欲委罪于孤邪！”遂引出斩之。裒痛父非命于是，隐居教授，三徵七辟皆不就。庐于墓侧，旦夕常至墓所拜跪，攀柏悲号，涕泣著树，树为之枯。母性畏雷，母没，每雷辄到墓曰：“裒在此。”及读《诗》至“哀哀父母，生我够劳”，未当不三流涕。门人受业者并废《蓼莪》之篇。详本姓许孜，字季义，东阳吴宁人也。孝友恭让，敏而好学。年二十，师事豫章太守会稽孔冲受《诗》、《书》、《礼》、《易》及《孝经》、《论语》，学竟还乡里。冲在郡丧亡，孜闻问尽哀，负檐奔赴送丧，还会稽，蔬食执役，制服三年。俄而二亲没，柴毁骨立，杖而能起，建墓于县之东山，躬自负土，不受乡人之助。每一悲号，鸟兽翔集，列值松柏亘五六里。时有鹿犯其松栽，孜悲叹曰：“鹿独不念我乎？”明日，忽见鹿为猛兽所杀，置于所犯栽下。孜怅惋不巳，乃为作冢，埋于隧侧，猛兽即于孜前自扑而死，孜益叹息，又取埋之。自后树木滋茂，而无犯者。元康中，郡察孝廉不起，巾褐终身。详本姓晋咸宁中大疫，庾衮于兄俱亡，次兄毗复殆，疠气方炽，父母诸弟皆出次于外，衮独留不去。诸父兄强之，乃曰：“衮性不畏病。”遂亲自扶侍，昼夜不眠，其间复抚柩哀临不辍。如此十有余旬，役势既歇，家人乃反，毗病得差，衮亦无恙。父老咸曰：“异哉此子！守人所不能守，行人所不能行，岁寒然后知松柏之后凋。”始疑疫疠之不相染也。孙晷，字文度，吴国富奉人。恭孝清约。父母起居尝当馔，虽诸兄弟亲馈，而晷不离左右。富春车道既少，父难于风波，每行乘篮舆，躬自扶侍。兄尝笃疾经年，晷躬自扶侍，药石甘苦，必经心目，跋涉山水，祈求恳至。见人饥寒，并周赡之。尚书张国明表荐晷，公车特徵。会卒，时年三十八。朝野嗟痛之。详本姓颜含，字弘都，琅邪莘人也。少有操行，以孝闻。兄畿咸宁中得疾，就医自疗，遂死医家。家人迎丧，每绕树而不可解，引丧者颠仆，称畿言曰：“我寿命未死，但服药太多，伤我五脏耳。今当复活，慎无葬也。”其父祝之曰：“若尔有命复生，岂非骨肉所愿！今便欲还家，不尔葬也。”乃解。及还，其妇梦之曰：“吾当复生，可急开棺。”妇颇说之。其夕，母及家人又梦之，即欲开棺而父不听。含时尚少，乃慨然曰：“非常之事，古则有之，今灵异至此，开棺之痛，孰与不开相负？”父母从之，乃共发棺，果有生验。以手刮棺，指瓜尽伤，然气息甚微，存亡不分矣。饮哺将获，累月犹不能语，饮食所须，托之梦。阖家营视，顿废生业，虽在母妻，不能无倦矣。含乃绝弃人事，躬亲侍养，足不出户者十有三年，畿竟不起。含二亲既终，两兄继没，次嫂樊氏因疾失明，含课励家人，尽心奉养，每日自尝省药馔，察问息耗，必簪屦束带。医人疏方，应须髯蛇胆，而寻求备至，无由得之，含忧叹累时。尝昼独坐，忽有一青衣童子，年可十三四，持一青囊授含，含开视乃蛇瞻也。童子逡巡出户，化成青鸟飞去，得胆药成，嫂病即愈。由是著名。详本姓刘殷，字长盛，新与人也。七岁丧父，哀毁过礼，服丧三年，未尝见齿。曾祖母王氏盛冬思堇而不言，食不饱者一旬矣。殷怪而问之，王言其故。殷时年九岁，乃于泽中恸哭，曰：“殷罪衅深重，幼丁艰罚，王母在堂，无旬月之养。殷为人子，而所思无获，皇天后土，愿垂哀愍。”声不绝者半日。于是忽若有人云：“止，止声。”殷收泪视地，便有堇生焉，因得斛余而归，食而不减，至时堇生乃尽。又尝夜梦入谓之曰：“西篱下有粟。”寤而掘之，得粟十五钟，铭曰：“七年粟百石，以赐孝子刘殷。”自是食之，七载方尽。时人嘉其至性通感，竞以谷帛遗之。乃王氏卒，殷夫妇毁瘠，几至减性。时柩在殡而西邻失火，风势甚盛，殷夫妇叩殡号哭，火遂越烧东家。后有二白鸠巢其庭树，自是名誉弥显。太傅杨骏辅政，备礼聘殷，殷以母老固辞。骏于是表之，优诏遂其高志，听终色养，敕所在供其衣食，蠲其徭赋，赐帛二百匹，谷五百斛。详本姓王延，字延元，西河人也。九岁丧母，泣血三年，几至灭性。每至忌日，则悲啼三旬，继母卜氏遇之无道，恒以蒲穰及败麻头与延贮衣。其姑闻而问之，延知而不言，事母弥谨。卜氏尝盛冬思生鱼。敕延求而不获，杖之流血。延寻汾叩麦而哭，忽有一鱼长五尺踊出水上，延取以进。母卜氏食之积日不尽，于是心悟抚延如已生。延事亲色养，夏则扇枕席，冬则以身温被，隆冬盛寒，体尝无全衣，而亲极滋味。父母终后，庐于墓侧。详本姓王谈，吴兴乌程人也。年十岁，父为邻人窦度所杀。谈阴有复雠志，而惧为度所疑，寸刃不畜，日夜伺度未得。至年十八，乃密市利锸阳若耕钅且者，度常乘船出入经一桥下，谈伺度行还，伏草中，度既过谈于桥上，以锸斩之，应手而死。既而归罪有司，太守孔严义其孝勇，列上宥之。严诸子为孙恩所害无嗣，谈乃移居会稽，修理岩父子坟墓，尽其心力。后太守孔广钦究其义行，元兴三年举谈为孝廉，时称其得人。谈不应召，终于家。桑虞，字子深，魏郡黎阳人也。仁孝自天至，年十四丧父，毁瘠过礼，日以米百粒用糁藜藿。其姊谕之曰：汝毁瘠如此，必至灭性，灭性不孝，宜自抑割。虞曰：藜藿杂米足以胜哀。后丁母忧，哀毁骨立，庐于墓侧五年，虞五世同居，闺门邕穆。符坚青州刺史符朗甚重之，尝诣虞家升堂拜母，时人以为荣。详本姓何琦，字万伦。十四丧父，哀毁过礼，性沉敏有识度。好古博学，居于宣城阳谷县，事母孜孜，朝夕色养，常患甘鲜不赡。乃为郡主薄察孝廉除郎中，以选补宣城泾县，令司徒王导引为参军不就。乃丁母忧，居丧泣血，杖而后起，停柩在殡，为邻火所逼，烟焰已交，家乏僮使，计无从出，乃匍匐抚棺号哭。俄而风止火息，堂屋一间免烧，其精诚所感如此。乡里遭乱，姊没人家，琦惟一婢便为购赎，然不为小谦，凡有赠遗迹不苟让。但于已有余，辄复随而散之。详本姓吴达，吴兴人也。经荒饥疾病，合门死者十有三人。达时亦病笃，其丧皆邻里以苇席裹而埋之。达夫妻既存，家极贫窘，冬无衣被，昼则佣赁，夜烧砖甓，昼夜在山，未尝休止。遇毒虫猛兽，辄为之下道，其年成七墓十三棺。时有赙贝鲁一无所受。太守张崇义之，以羔雁之礼礼焉。卒于家。
　　【镇江志】
　　吴欣之，晋陵利城人。元嘉末，弟慰之为武进县史。随王诞起义，元凶遣军主华钦讨之。吏人皆散，慰之独留，见执，将死，欣之诣钦乞代弟命，辞泪哀切，兄弟皆见，原齐建元三年有诏蠲表之。韦鼎，字超盛，其先京兆杜陵人。博涉经史，侯景之乱，鼎兄昂于京口战死，负尸求棺无所得，鼎哀愤恸哭，见江中有物流至鼎所，窃异之，往视乃新棺也，因以充佥欠，元帝闻之以为精诚所感云。
　　【北史】
　　《宋世景传》：世景，孝友之性过绝于人。及弟道死，哭之酸感行路，岁余母丧，遂不胜哀而卒。《陆传》：，遭母丧，哀墓毁悴，殆不胜丧，遂至沈笃，顿伏床枕。又成风疾。第五弟搏遇疾临终，谓其兄曰：“大兄病如此，性又慈爱，搏之死日，必不得使大兄知之。哭泣声不可闻彻，致有感动。”家人至于祖载，方始告之。闻而悲痛，一恸便绝。搏弟彦师当袭父，始平侯以彦师昆凝中最幼，表让封焉。彦师固辞而止，世称友悌孝义总萃一门。《魏寇赞传》：赞，孙祖训、祖礼，兄弟并孝友敦穆。白首同居。《朱年弘传》：弘，弟弼。好酒而酗。常醉射杀弘驾车牛，弘还宅，其妻迎谓曰：“叔射杀牛。”弘闻无所怪问，直答曰：“作脯。”坐定，其妻又曰：“叔忽射杀牛，大是异事。”弘曰：“已知。”颜色自若，读书不辍，其宽和如此。
　　【册府元龟】
　　四星东聚，五马南浮。种丑阻兵，奸渠盗土。昏迷自姿，忿骜生常亦有怀孝爱之情，知友于之分。居丧过礼，临难相先，虽非仁义之所成。固亦染习而斯至。前赵刘元海龆龀英惠。七岁遭母忧，擗踊号叫，哀感旁邻宗族，部落咸共叹赏。司空太原王昶等，闻而嘉之，并遣吊赙。前秦符坚率师向邺至安阳，过旧闾，引诸耆老语及祖父之事，泫然流涕，乃停信宿。后秦姚苌，襄之弟也。当从襄征伐，襄之败于麻田也，马中流矢死。苌下马以授，襄曰：“汝何以自免？”苌曰：“但令兄济，然竖子安敢害苌！”会救至，俱免。姚与，母蛇氏死，与哀毁过礼，不亲庶政。群臣议请依汉魏故事，既葬即吉。尚书郎李嵩上疏曰：“三王异制，五帝殊礼。孝治天下，先王之高事也。宜遵圣性，以光遗训。既葬之，后应素服临朝，率先天下，仁孝之举也。”尹纬驳曰：“帝王丧制，汉魏为准。嵩矫常越礼，愆于轨度，请付有司，以专擅论。既葬吉，乞依前议。”驳曰：“嵩忠臣孝子，有何咎乎？尹仆射弃先王之典，而欲遵汉魏之权制，岂所望于朝贤哉！其一依嵩议。”与班告境内及在朝文武，立名不得犯叔父绪及硕德之名，以彰殊礼。与谦恭孝友，每见绪及硕德，如家人之礼。绪硕德，皆与之叔父也。后蜀李雄，母罗氏死，雄欲申三年之礼，群臣固谏，雄弗许。李骧谓司空上官曰：“今方难未弭，吾欲固请不听，主上终谅暗，君以为何如？”曰：“三年之丧，自天子达，故孔子曰：‘何必高宗，古之人皆然。’但汉魏以来，天下多难，宗庙至重，不可久旷。故释至哀而已。”骧曰：“任因方至，任回，为镇南也。此人决于行事，且上常难违其言，待其至，当与俱请。”及回至，骧与回俱见雄。骧免冠流涕，固请公除。雄号泣不许。回跪而进曰：“今王业初建，凡百草创，一日无主，天下惶惶。昔武王素甲观兵，晋襄墨从戎，岂所愿哉？为天下屈已故也。愿陛下割情从权，永隆天保。”遂强扶雄起，释服亲政。南燕慕容德，僭立于广固。德母兄先在长安，遣平原人杜弘如长安问存否。弘曰：“臣至长安，若不奉太后动止，便即西如张掖以死为效。臣父雄年逾六十，未沾荣贵，乞本县之禄以申乌鸟之情。”张华进曰：“杜弘未行而求禄，要利情深，不可使也。”德曰：“吾方散所轻之财，招所重之死，况为亲尊而可吝乎！且弘为君迎亲，为父求禄，虽外如要利，内实忠孝。”乃以雄为平原令。弘至张掖，为盗所杀，德闻而悲之，厚抚其妻子。及故吏赵融自长安来，始具母兄凶问。德号恸血，因而寝疾。
　　【马明叟实宾录】
　　齐蔡昙智，至性孝友，乡里号曾子，为高土沈云所重。
　　【唐书】
　　《孝友传》：李知本，赵州元氏人。元魏洛州刺史灵六世孙。父孝端仕隋，为获嘉承。与族弟太冲俱有世阀，而太冲官婚最高。乡人语曰：“太冲无兄，孝端无弟。”知本涉经术，事亲笃至，与弟知隐雍顺，子孙百余，至赀用僮仆，无间也。大业末，盗贼过庐不入，相戒曰：“无犯义门。”往依者五百余室，皆以免。张志宽，蒲州安邑人。居父丧而毁，州里称之。王君廓兵略地，不暴其闾，倚全者百许姓。后为里正，忽诣县称母疾，求急。令问状，对曰：“母有疾，志宽辄病，是以知之。”令谓其妄，系于狱。驰验如言，乃慰遣之。母终，负土成贲，手莳松柏。高祖遣使者就第拜员外散骑常侍，赐物四十段，表其闾。刘君良，瀛洲饶阳入。四世同居，族兄弟犹同产也，门内斗粟尺帛，无所私。隋大业末，荒馑，妻劝其异居，因易买庭树鸟刍鸟令令斗且鸣，家人怪之。妻曰：“天下乱，禽鸟不相容，况人邪！”君良即与兄弟别处。月余，密知其计。因斥去其妻，曰：“尔破吾家！”召兄弟，流涕以告。更复同居。天下乱，乡人共依之。众筑为堡，因号义成堡。武德中，深州别驾杨弘业至其居，凡六院，共一庖，子弟皆有礼节，叹挹而去。贞观六年，表异门闾。王少玄，博州聊城人。父隋末死乱兵。遗腹生少玄，甫十岁，问父所在，母以告，即哀泣求尸。时野中白骨覆压，或曰：“以子血渍而渗者，父瘠也。”少玄肤阅旬而获，遂以葬。创甚，弥年乃尖。贞观中，州言状，拜徐王府参军。任敬臣，字希古，州人。五岁丧母，哀毁天。至七岁，问父英曰：“若何可以报母？”英曰：“扬名显亲可也。”乃刻志从学。汝南任处权见其文，惊曰：“孔子称颜回之贤，以为弗如也。吾非古人，然见此子信不可及。”十六刺史崔枢欲举秀才，自以学未广遁去。又三年卒业，举孝廉，授著作局正字。父亡，数殒绝。继母曰：“而不胜丧谓孝可乎？”敬臣更进饣粥，服除迁秘书郎。休沐阖门，诵书监虞世南器其人，岁终书上考固辞。召为弘文馆学士，俄授越王府西阁祭酒。当代王再表留，进朝请郎，举制科擢许主文学，复为弘文馆学士，终太子舍人。
　　支叔才，定州人，隋末荒谨，夜丐食野中还进母，为贼执，欲杀之，告以情，贼闵其孝为解缚。母病痈，叔才吮疮注药。及亡，庐墓有白鹊止庐傍。高宗时，表异其家。至德间，有常州人王遇弟遐俱为贼执，将释一人，兄弟相让死，贼感其意，尽纵之。程袁师，宋州人。母病十旬不褫带，药不尝不进，代弟戍洛州。母终，闻讣，日走二百里，因负土筑坟，号癯，人不复识，改葬曾门以来，阅二十年乃毕。常有白狼黄蛇驯墓左，每哭，群鸟鸣翔。永徽中，剌史状诸朝，诏吏敦驾既至，不愿仕，授儒林郎还之。武弘度，士兄之子。补相州司兵参军，永徽中，父卒。自徐州被发徒跣趋丧所，负土筑茔，晨夕号。日一溢米素芝产，庐前狸扰其傍。高宗下诏褒美旌其门。宋思礼，字遇庭，事继母徐，以孝闻。补萧县主薄。会大旱，并池涸，母羸疾，非泉水不适口。思礼忧惧且祷，忽有泉出诸廷，味甘，寒不乏，汲县人异之。尉柳晃，为刻石颂其感。郑潜曜者，父万钧驸马都尉荣阳郡公，母代国长公主，开元中主寝疾，潜曜侍左右造次不去。累三月不面贵面，主疾侵，刺血为书，请诸神丐以身代，火书而神许二字独不化，翌日主愈，戒左右无敢言。后尚临晋长公主，历大仆光禄卿。元让，雍州武功人。擢明经，以母病不肯调，侍膳，不出闾数十年。母终，庐墓次，废栉沐，饭菜饮水。咸亨中，太子国下令表阙于门。永淳初，巡察使表让孝悌卓越，擢太子右内率府长史。岁满还乡。里人有所讼，皆诣让判。中宗在东宫，召拜司议郎。入谒，武后望谓曰：“卿孝于家，必能忠于国，宜以治道奉吾子。”五，寻卒。陆南金，初善少卿庐崇道，崇道抵罪徙岭南，逃还东都。南金居母丧，崇道伪称吊客入而道其情，南金匿之。俄为雠人迹告，诏侍御史王旭捕按，南金当重法。弟赵壁，诣阙自言：“匿崇道者，我也，请死。”南金固言：“弟自诬不情。”旭怪之，赵壁曰：“母未葬，妹未归，兄能办之，我生无益，不如死。”旭惊上状玄宗，皆宥之。张，河中解人。父审素，为隽山州都督。有陈纂仁者，诬其冒战级，私庸兵，玄宗疑之。诏监察御史杨汪即按纂仁复告审素与总管董堂礼谋反，于是汪收审素系雅州狱。驰至隽山州按反状，堂礼不胜忿杀纂仁，以兵七百围汪，胁使露章雪审素罪。既而吏共斩堂礼，汪得出。遂当审素实，反斩之，没其家。与兄王皇尚幼，徙岭南，久之逃还。汪更名万顷，王皇时年二三，少二岁，夜徂万顷于魏王池，王皇斫其马，万顷惊不及辟，为所杀。条所以杀万顷状，系于斧，奔江南，将杀构父罪者。然后诣有司，道汜水，吏捕以闻。中书令张九龄等，皆称其孝烈，宜贷死。侍中裴耀卿等陈不可，帝下诏申谕，乃杀之。临刑赐食，王皇不能进，色自如，曰：“下见先人，复何恨？”人莫不闵之，为诔，揭于道。敛钱葬北邙，尚恐仇人发之，作疑冢使不知其处。太宗时有即墨人王君操，父隋末为乡人李君则所杀，亡命去，时君操尚幼。至贞观时，朝世更易，而君操窭孤，仇家无所惮，诣州自言。君操密挟刃杀之，剔其心肝，啖立尽，趋告刺史曰：“父死凶手，历二十年不克报，乃今刷愤愿归死。”有司州上状，帝为贷死。高宗时，降州人赵师举，父为人杀。师举幼，母改嫁仇，家不疑。师举长，手杀雠人。诣官自陈，帝原之。永徽初，同官人同蹄智寿，父为族人所害。智寿与弟智爽，候诸涂，击杀之。相率归有司，争为首，有司不能决者三年。或言弟始谋，乃论死。临刑曰：“雠已报，死不恨。”智寿自投地委顿，身无完肤，舐智爽血，尽乃已，见者伤之。武后时，下圭阝人徐元庆，父爽为县尉赵师韫所杀。元庆变姓名为驿家保，久之，师韫以御史舍亭下，元庆手杀之，自囚诣官。宪宗时，衢州人余常安，父叔皆为里人谢全所杀。常安八岁，已能谋复仇，十有七年卒杀全。刺史元锡奏轻比，刑部尚书李庸阝执不可，卒抵死。富平人梁悦，父为秦果所杀。悦杀仇诣县请罪，诏以悦申冤请罪诣公门，流循州。穆宗世，京兆人康买得，年十四，父宪责钱于云阳张莅，莅醉拉宪，危死。买得以莅走乔悍，度救不足解，则举锸击其首，三日莅死。刑部侍郎孙革建言：“买得救父难不为暴，度不解而击不凶。先王制刑，必先父子之亲。《春秋》原心定罪，《周书》请罚有权。买得孝性天至，宜赐矜宥。”有诏减死。信知道、程俱罗者，灵州灵武人。居亲丧，穿圹作冢，皆身执其劳。乡人助者，即哭而却之。庐坟，大哭泣无节，知道七年，俱罗三年。李华作二孝赞，表其行。许法慎，沧州清池人。甫三岁，已有知。时母病，不饮乳，惨惨有忧色。或以珍饵诡悦之，辄不食，还以进母。后亲丧，常庐于茔，有甘露、嘉禾、灵芝、木连理、白免之祥。天宝中，表异其闾。林扌赞，泉州莆田人。贞元初仕为福唐尉。母羸老，未及迎而病，扌赞闻弃官还。及母亡，水浆不入口五日，自埏瓦辟作冢，庐其右。有白乌来，甘露降，诏作二阙于母墓前。又表其闾，蠲徭役，时号阙下林家。陈饶奴，饶州人。年十二，二亲并亡，窭弱，居丧，又岁饥。或教其分弟妹，可全性命，饶奴流涕身丐诉相全养。刺史李复异之，给资储，署其门曰“李友童子”。王博武，许州人。会昌中，侍母至广州，及沙涌口，暴风，母溺死。博武自投于水。岭南节度使卢贞俾吏沉罟获二尸焉，乃葬之。表其墓曰孝子墓，诏为刻石。万敬儒，庐州人。三世同居，亲葬访墓，刺血写浮屠书，断手二指，辄复生。州改所居曰：“成孝乡广孝聚。”大中时，表其家。章全益，梓州涪城人。少孤，为兄全启所鞠。母病，全启圭刂股膳母而愈。及全启亡，全益服斩衰，断手一指以报，号章孝子。卒年九十八。《朱仁轨传》：仁轨，敬则兄，字德容。隐居养亲，当诲子弟曰：“终身让路，不枉百步，终身让畔，不失一段。”有赤白鹊栖所居树，察使赵承恩表其异。及卒，郭山恽、员半千、魏知古，共谥为“考友先生”。《颜真卿传》真卿，孝友忠直，羽仪王室。
　　【赵希循会心录】
　　颜杲卿之子泉明，寓居寿阳，为史思明所虏，思明降，乃得归。求其父尸于东京，得之。遂并袁履谦尸棺佥欠以归。杲卿姊妹女，及泉明之子，皆流落河北。真卿时为浦州刺史，使泉明往求之，泉明号泣求访，哀感路人，久乃得之。泉明诸亲，故乞索随所得多少赎之。先姑姊妹，而后其子。姑女为贼所掠，泉明有钱二百缗欲赎己女，闵其姑愁悴，先赎姑女。比更得钱求其女，已失所在。遇群从姊妹，及父时将吏袁履谦等，妻子流落者，皆与之归。凡五十余家，三百余口，均给资粮一如亲戚。至蒲州，真卿悉加赡给，一门孝友，忠厚之意，可敬可仰。故其家兄弟能舍生取义，立百百世之名节者，皆自此心发之。古以谓求忠臣必于孝子之门，讵不信然。
　　【新唐书】
　　《东夷百济传》：贞观十五年，百济王扶余璋死，太宗命司部郎中郑文表，册其子义慈为柱国。绍王义慈事亲，亲与兄弟，弟时号海东鲁子。
　　【马明叟实宾录】
　　唐刘审礼，当袭父爵，逊其弟不听，见父执必感泗滂沱，事继母尤谨。与其弟延景，为同友得禄多资之。而妻子执寒苦晏如也。时称为孝义刘家。
　　【张洎盛事录】
　　唐崔亻垂，三世一爨，当时言治家者，推其法。子、酆、郾、郇、鄯、郸、为太常卿故事，太常始视事，大阅四部乐都人纵观。自第去帽亲导母舆。公卿见者皆避道，都人荣之。郸文宗末，擢同中书门下平章事。崔氏四世缌麻同爨，兄弟六人至三品，郾郸凡为礼部五，吏部再，唐兴无有也。居光德里构便斋。宣宗闻而叹曰：“郸一门孝友，可为士族法。”因题曰：德星堂。后京兆民即其里为德星社云。
</div>
    <div class="pagination">
<a href="永乐大典残卷_page182.html">上一页</a><span>...</span><a href="永乐大典残卷_page178.html">178</a><a href="永乐大典残卷_page179.html">179</a><a href="永乐大典残卷_page180.html">180</a><a href="永乐大典残卷_page181.html">181</a><a href="永乐大典残卷_page182.html">182</a><span class="current-page">183</span><a href="永乐大典残卷_page184.html">184</a><a href="永乐大典残卷_page185.html">185</a><a href="永乐大典残卷_page186.html">186</a><a href="永乐大典残卷_page187.html">187</a><a href="永乐大典残卷_page188.html">188</a><span>...</span><a href="永乐大典残卷_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
