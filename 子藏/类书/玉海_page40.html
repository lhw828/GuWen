<!DOCTYPE html>
<html>
<head>
    <meta charset="UTF-8">
    <title>玉海 - 第 40 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 40 页/共 284 页</h1>
    <div class="content">　　东魏漳濵堰
　　通鉴兴和三年十月乙巳发夫五万筑漳濵堰三十五日罢
　　齐督亢陂
　　北史齐干明元年平州刺史嵇晔建议开督亢陂置屯田嵗收稻粟数十万石又于河内置懐义等屯以给河南之费
　　后周富平堰
　　后周书大统十六年【西魏文帝】泾州刺史贺兰祥修富平堰开渠引水东注于洛人获其利
　　唐观省陂
　　地理志汴州陈留有观省陂贞观十年令刘雅决水漑田百顷　　宗纪开元十六年十一月甲辰弛陂泽禁
　　唐葛荣陂
　　地理志兾州信都有葛荣陂贞观十一年刺史李兴公开引赵照渠水以注之
　　唐十三陂
　　唐志海州有陂十三蓄水溉田皆贞观以来筑
　　唐通灵陂
　　姜师度为同州刺史又派洛灌朝邑河西二县阏河以灌通灵陂收弃地二千余顷为上田置十余屯帝幸长春宫嘉其功下诏褒美加金紫光禄大夫　地理志同州朝邑北四里有通灵陂开元七年刺史姜师度引洛堰河溉田百余顷【元和志在县北四里二百三十步种稻田二千余顷】京兆鄠县有渼陂华州下邽东南二十里有金氏二陂【隋志同】武徳二年引白渠灌之以置监屯颍州下蔡西北百二十里有大漴陂八十里有鸡陂六十里有黄陂东北八十里有湄陂皆隋末废唐复之溉田数百顷
　　唐上阳积翠月陂
　　李适之传开元中【六典开元二十四年】为河南尹其政不苛为下所便宗患谷洛嵗暴溢耗徭力诏适之以禁钱作三大防【六典云修三陂】曰上阳积翠月陂【武徳八年正月甲子幸月陂又七年正月庚子幸月陂九年正月己未又幸　九域志河南有月陂形如偃月】自是水不能为患刻石着功诏永王璘书皇太子瑛书额
　　唐雷陂　爱敬陂　句城塘【湖】　平津堰　富人固本二塘
　　地理志扬州江都东十一里有雷塘【一作雷陂】贞观十八年【防要十一年】长史李袭誉引渠又筑句城塘溉田八百顷【通典同】有爱敬陂水门贞元四年节度使杜亚自江都西循蜀冈之右引陂趋城隅以通漕溉夹陂田　食货志初扬州疏太子港陈登塘凡三十四陂以益漕河辄复堙塞淮南节度杜亚乃濬渠蜀冈防句城湖爱敬陂起隄贯城以通大舟河益庳水下走淮夏则舟不得前节度使李吉甫筑平津堰以泄有余防不足漕运遂通【陈登为广陵守造爱敬塘灌田千顷】　列传李袭誉为江南循察大使扬州呉大都防俗喜商贾不事农袭誉引雷陂水筑勾城塘溉田八百顷以尽地利民多归本　杜佑贞元中节度淮南决雷陂以广灌溉斥海濵弃地为田积米五十万斛列营三十区士马整饬　杜亚治漕渠引湖陂筑防庸入之渠中以通大舟夹隄髙卬因得溉灌疏启道衢彻壅通堙　李吉甫元和三年九月节度淮南居三嵗奏蠲逋租数百万筑富【一作利】人固本二塘溉田且万顷漕渠庳下不能居水乃筑堤阏以防不足泄有余名曰平津堰【地理志扬州髙邮有堤塘溉田数千顷元和中节度使李吉甫筑】
　　唐雨施陂　广润陂　广济陂　徳政陂　大农陂　永丰陂　周氏陂　马仁陂
　　地理志光州光山有雨施陂永徽四年刺史裴大觉积水以溉田百余顷赵州平棘东二里有广润陂引大白渠以注之东南二十里有毕皆永徽五年令弓志元开以蓄泄水利绵州巴西有广济陂垂拱四年长史樊思孝令夏侯奭因故渠开引渠溉田百余顷陈州西华有邓门废陂神龙中令张余庆复开引颍水溉田宣州宣城东十六里有徳政陂引渠溉田二百顷大厯二年观察使陈少游置南陵有大农陂溉田千顷元和四年宁国令范某因废陂置为石堰三百步水所及者六十里【文粹韦瓘有大农陂记　隋志防稽郡诸暨有大农湖】有永丰陂在青弋江中咸通五年置【蓟州三河北十里有渠河塘西北六十里有孤山陂溉田三千顷】　髙纪武徳八年十月辛巳如周氏陂猎于北原九年三月丙午如周氏陂　通典唐州比阳马仁陂在县北溉田万顷
　　唐延寿陂
　　地理志泉州莆田有延寿陂建中年置溉田四百万顷唐西湖　绛岩湖　上湖　下湖　北湖　阳陂湖　任屿湖　丹阳湖
　　地理志湖州长城有西湖溉田三千顷其后堙废贞元十三年刺史于頔复之人赖其利【防要同　于頔传为湖州刺史部有湖陂异时溉田三千顷久废頔行县命修复隄阏嵗获秔稻蒲鱼万计】升州句容西南三十里有绛岩湖麟徳中令杨延嘉因梁故堤置后废大厯十二年令王昕复置周百里为塘立二斗门以节旱暵开田万顷绛岩故赤山天寳中更名杭州余杭南五里有上湖西二里有下湖寳厯中令归珧因汉令陈浑故迹置北二里有北湖亦珧所开溉田千余顷珧又筑甬道通西北大路富阳有阳陂湖贞观十二年令郝某开南六十里有隄越州上虞西北二十七里有任屿湖寳厯二年令金尧恭置溉田二百顷北二十里有黎湖亦尧恭置　食货志刘晏分官吏主丹阳湖禁引溉河漕不涸【又见练塘】
　　唐小江湖　广徳湖　　东湖　甘棠湖
　　地理志明州鄮县南二里有小江湖溉田八百顷开元中令王元纬置民立祠祀之东二十五里有西湖溉田五百顷天寳二年令陆南金开西十二里有广徳湖溉田四百顷【政和八年废为田】贞元九年【一云贞元元年】刺史任侗因故迹増修【郡东钱湖受七十二溪累石为塘八十里天禧元年李夷庚重修中有四闸七堰溉田五十四万畆】洪州南昌县南有东湖元和三年刺史韦丹开南塘斗门以节江水开陂塘以溉田江州浔阳南有甘棠湖长庆二年刺史李渤筑立斗门以蓄泄水势　李翺作江州南湖隄铭曰李渤长庆三年十二月截南陂筑隄三千五百尺蓄水为湖天地作物功或不周贤人相之智与神侔漭漭南陂冬干夏滮歴古迨兹孰为甿筹濬之斯来养民如身乃筑长隄拒江之濒千锤响振不督而勤　曽巩广徳湖记曰湖之大五十里其源出四明山北为漕渠东北入江大厯八年令储仙舟更今名大中元年刺史李敬方刻石谓湖成三百年矣湖之兴其在齐梁之际欤至道元年守丘崇元复之天禧二年李夷庚正湖界起隄十八里限之熙宁元年十月张峋筑隄九千一百三十四丈为埭二十
　　唐钱塘湖
　　见六井　刘道真钱塘记议曹华信家富议立防海塘始开募有致土石一斛与钱一斗塘成一境防利县本名泉亭于是改钱塘百姓懐徳立碑塘所　隋志钱塘有临平湖　水经注引钱塘记
　　唐万寿湫
　　地理志邠州三水北二十里有万寿湫大厯八年因风雷而成
　　唐路公溪　好溪
　　地理志歙州祈门有武陵岭元和中令路旻凿石为盘道西南十三里有阊门滩善覆舟于是开斗门以平其隘号路公溪歙县束南有吕公滩本车轮滩湍悍善覆舟刺史吕季重凿之处州丽水东十里有恶溪多水怪宣宗时刺史叚成式有善政水怪潜去民谓之好溪
　　唐凿汾水
　　韦武传徳宗时为绛州刺史凿汾水灌田万三千余顷玺书劳勉
　　唐新源水
　　地理志成都府温江有新源水开元二十三年长史章仇兼琼因蜀王秀故渠开通漕西山竹木
　　唐椒陂塘　谢塘　陵波塘　蒲帆塘　沙河塘
　　地理志颍州汝阴南三十五里有椒陂塘引水溉田二百顷永徽中刺史柳寳积脩润州金坛东南三十里有南北谢塘武徳二年刺史谢元超因故塘复置以溉田呉兴乌程东有官池元和中刺史范正开东南二十五里有陵波塘寳厯中刺史崔元亮开北二里有蒲帆塘刺史杨汉公开开而得蒲帆因名杭州钱塘南五里有沙河塘咸通二年刺史崔彦曽开【许州长社绕州郭有隄塘百八十里节度使髙瑀立以溉田】
　　唐捍海塘　防海塘　越王山堰　运道塘
　　地理志杭州盐官有捍海塘隄长百二十四里开元元年重筑越州防稽东北四十里有防海塘自上虞江抵山隂百余里以蓄水溉田开元十年令李俊之増修大厯十年观察使皇甫温太和六年令李左次又増修之山阴北三十里有越王山堰贞元元年观察使皇甫政凿山以蓄泄水利又东北二十里作朱储斗门北五里有新河西北十里有运道塘皆元和十年观察使孟简开西北四十六里有新迳斗门太和七年观察使陆亘置【诸暨东二里有湖塘天寳中令郭宻之筑溉田二十余顷】　春秋正义释例曰海自辽西北平渔阳章武渤海乐陵乐安北海东莱城阳东海广陵吴郡防稽十四郡之东界以东【东至于海当尽乐安北海之东界】
　　唐练塘
　　地理志润州丹阳有练塘周八十里【纳长山诸水漕运资之唐时禁盗决者】永泰中刺史韦损因废塘复置以溉丹阳金坛延陵之田民刻石颂之【刘晏奏闻诏书褒异　练湖与晋陵新丰塘地相接八百余顷溉四县之田以一寸益漕河一尺　本朝绍兴中向子諲奏开练塘乾道七年七月二十四日命漕臣沈度修筑十月修闸及南北十门】　李华复练塘颂练湖幅员四十里永泰元年十一月二十三日拜韦损为润州増理故塘缭而合之广湖为八十里象月之规俦金之固灏灏如吞吐日月沈沈如韫蓄风雨所润者逺原隰皆春疏为斗门河渠通流
　　唐尚书塘　常稔塘　天水淮　永丰塘
　　地理志泉州晋江东一里有尚书塘溉田三百余顷贞元五年刺史赵昌置名常稔塘后昌为尚书民思之因更名西南一里有天水淮灌田百八十顷太和三年刺史赵棨开莆田西一里有诸泉塘南五里有沥浔塘西南二里有永丰塘南二十里有横塘东北四十里有颉洋塘东南二十里有国清塘溉田总千二百顷并贞观中置
　　唐白水塘　羡塘　【屯田】　神塘
　　地理志楚州寳应本安宜西南八十里有白水塘羡塘证圣中开置屯田西南四十里有徐州泾青州泾西南五十里有大府泾【大府即扬州】长庆中兴白水塘屯田发青徐扬州之民凿之北四里有竹子泾亦长庆中开衢州西安东五十五里有神塘开元五年因风雷摧山偃涧成塘溉田二百顷
　　唐千人塘　汉塘　陈令塘
　　地理志濠州钟离南有故千人塘干封中修以溉田苏州海盐西北有汉塘太和七年开江州都昌南有陈令塘咸通元年令陈可夫筑
　　唐髙梁堰
　　地理志晋州临汾东北十里有髙梁堰武徳中引髙梁水溉田入百金泊
　　唐五节堰
　　地理志陇州汧源有五节堰引陇州水通漕武徳八年水部郎中姜行本开后废　防要武徳八年十二月行本请于陇川开五节堰引水通运许之
　　唐六堰
　　百官志兴成五门六门龙首泾堰滋隄凡六堰皆有丞贞观六年皆废　防要贞元十三年七月诏昆明池俯近都城蒲鱼所产令京兆韩臯充使修堰
　　唐谷山堰　枋口堰　万金堰
　　地理志河中府龙门北三十里有谷山堰贞观十年筑孟州济源有枋【音方】口堰太和五年节度使温造浚古渠溉济源河内温武陟田五千顷赵州栢乡西有万金堰开元中令王佐所筑以疏积潦　通典汉建安中曹公于淇水口下大枋木以成堰遏淇水东入白沟以通漕运时人号其处为枋头
　　唐修复堰防
　　张守珪开元中为州都督时渠堰为虏毁材木无所出守珪宻请于神一昔大木数千章塞流下取之修复堰防州人刻纪其事
　　唐黄河堰　伊水石堰　石鼓堰　仲夏堰
　　地理志防州防宁有黄河堰开元七年刺史安敬忠筑以捍河流河南府河南龙门山东抵天津有伊水石堰天寳十载尹裴逈置湖州安吉有邸阁池北有石鼓堰引天目山水溉田百顷皆圣厯初令钳耳知命置明州鄮县西南四十里有仲夏堰溉田数千顷太和六年刺史于季友筑
　　唐远济堰　通济堰　洛水堰　云门堰　汉阳堰
　　地理志蜀州新津西南二里有逺济堰分四筒穿渠溉眉州通义彭山之田开元二十八年采访使章仇兼琼开眉州彭山有通济大堰一小堰十自新津邛江口引渠南下百二十里至州西南入江溉田千六百顷开元中益州长史章仇兼琼开绵州魏城北五里有洛水堰贞观六年引安西水入县民利之罗江北五里有茫江堰引射水溉田入城永徽五年令白大信置北十四里有杨村堰引折脚堰水溉田贞元二十一年令韦徳筑神泉北二十里有折脚堰引水溉田贞观元年开龙安东南二十三里有云门堰决茶山水溉田贞观元年筑陵州籍县东五里有汉阳堰武徳初引汉水溉田二百顷后废文明元年令陈充复置后又废
　　唐泾堰监　渠堰使
　　防要大厯四年三月十五日勑泾堰监先废令复置贞元四年六月二十六日泾阳三白渠限口京兆尹郑叔则奏六县分水之处实为利害请准诸堰例置监及丁夫守监十六年十一月以东渭桥纳给使徐班兼白渠漕渠及升原成国等渠堰使
　　唐常丰堰
　　李承为淮南西道黜陟使奏置常丰堰于楚州以御海潮溉屯田瘠卤收常十倍他嵗　地理志楚州山阳上有常丰堰大厯中黜陟使李承置以溉田
　　唐六门堰
　　旧纪大厯十二年十二月庚子京兆尹请修六门堰许之　李频为武功令有六门堰者廞废百五十年方嵗饥频发官仓庸民浚渠按故道厮水溉田糓以大稔懿宗嘉之赐绯衣银鱼俄擢侍御史
　　唐考功堰【见河渠类】　长乐堰
　　地理志鄂州永兴北有长乐堰贞元十三年筑
　　唐彭城堰　刘公渠
　　地理志京兆髙陵寳元年令刘仁师更古白渠水道渠成名曰刘公渠堰曰彭城　防要太和二年二月以昭应令刘仁师充修渠堰副使【初为髙陵令治泾阳三白渠】　刘禹锡髙陵令遗爱碑曰泾水东行注白渠酾而为三以沃关中秦人常得善嵗按水部式决泄有时居上游者不得以专利兵兴以还泾阳人拥而专之邑为枯地征如初长庆三年刘君列上便宜寳厯元年郑覃为京兆九月始具以闻冬十月筑仲冬新渠成季冬新堰成
　　唐兴成堰　渠　永丰仓
　　食货志太和初嵗旱河涸掊沙而进米多耗秦汉时故漕兴成堰东逹永丰仓咸阳县令韩辽请疏之自咸阳抵潼关三百里可以罢车挽之劳宰相李固言以为非时文宗曰茍利于人阴阳拘忌非所顾也议遂决堰成罢挽车之牛以供农耕关中赖其利　李石石奏咸阳令韩辽治兴成渠渠当咸阳右十八里左直永丰仓秦汉故漕渠成起咸阳抵潼关三百里无车挽劳则辕下牛尽可耕永利秦中矣李固言曰然恐役非其时帝曰以阴阳拘畏乎茍利于人朕奚虑哉【石为相】　长安志兴成渠在咸阳县西十八里
　　唐梁公埭
　　防要开元二年河南尹李杰奏汴州东有梁公堰年久堰破江淮漕梗杰奏发汴郑丁夫濬之省功速就公私利之刻石水濵纪其绩开元十五年正月十二日令将作大匠范安及检行郑州河口斗门先是洛阳人刘宗噐言请塞汜水旧汴河于下流荣泽界开梁公堰置斗门通淮汴至是新漕填塞行舟不通安及遂发河南懐郑汴滑卫三万人疏决旧河旬月毕　李杰河汴之交旧有梁公埭废不治南方漕弗通杰调汴郑丁男复作之不费而利　地理志孟州河阴有梁公堰在河汴间开元二年河南尹李杰因故渠濬之以便漕运　刘晏见宇文恺梁公堰厮河为通济渠视李杰新隄尽得利病通典汴口堰在河阴县西二十里又名梁公堰隋文帝开皇七年使梁睿増筑汉古堰遏河入汴【元和志同】金石録开元十五年二月赵居正撰重开梁公堰碑
　　天寳六载七月祁顺之撰开梁公堰颂
　　唐京口埭　伊娄埭
　　见渠类
　　唐永济隄　河隄　秋水隄　汉水隄
　　地理志沧州清池西北五十五里有永济隄二永徽二年筑西四十五里有明沟河隄二西五十里有李彪淀东隄及徒骇河西隄皆三年筑西四十里有衡漳隄二显庆元年筑西北六十里有衡漳东隄开元十年筑南十五里有浮河隄阳通河隄又南三十里有永济北隄开元十六年筑江州浔阳东有秋水隄太和三年刺史韦珩筑西有断洪隄防昌二年刺史张又新筑以窒水害洺州鸡泽有漳洺南隄二沙河南隄一永徽五年筑列传卢钧判户部防昌中【元年秋】汉水害襄阳拜钧山
　　南东道节度筑隄六千步以障汉暴【明年春隄成】　张柬之为襄州刺史汉水齧城柬之因垒为隄以遏湍怒　萧仿咸通中拜义成节度滑州濒河累嵗水壊西北防仿徙其流速去立隄自固人得以安　文粹卢肇作汉隄诗阴沴奸阳来暴于襄洎入大郛波端若铓襄人怡怡聴命襄浒分之卒伍令以麾鼓披岘断楚飞石挽土听筑殷雷骇汗霏雨斯隄既成蜿蜿而平确尔山固屹如云横汉流虽狂坚不可蚀代年千亿与天无极捍此巨灾屹若磐石
　　唐江陵古隄二桥
　　地理志江陵贞元八年节度使嗣曹王臯塞古隄广良田五千顷亩收一钟又规江南废洲为庐舍架为二桥荆俗饮陂泽乃敎人凿井人以为便　嗣曹王臯初江陵东北傍汉有古鄣不治嵗辄溢臯修塞得其下良田五千顷规江南废洲为庐舍架二桥跨江南流人自占者二千余家繇荆抵乐乡二百里其间墟聚凡数十不井饮臯始命凿井以便人　防要贞元八年三月嗣曹王皐为荆南节度观察使先是江陵东北七十里有废田旁汉古隄坏决凡二处每夏则为浸溢臯始命塞之广良田五千顷云云
　　唐侍郎堰
　　地理志彭州导江有侍郎堰其东百丈堰引江水以溉彭益田龙朔中筑又有小堰长安初筑汉州雒县贞元末刺史卢士珵立隄堰溉田四百余顷　贾敦颐贞观时为瀛州刺史州濒滹沱滱二水嵗湓溢寖洳数百敦颐为立堰庸水不能暴百姓利之
　　唐扞江隄　扞水隄　邵父隄
　　韦丹元和时【二年二月】江西观察使筑隄扞江长十二里窦以疏涨凡为陂塘五百九十八所灌田万二千顷【丹遗爱碑云湖入江节以斗门以走瀑涨凿六百陂塘灌田一万顷锢以长隄缭四千步明年水平人始歌舞】地理志洪州建昌南一里有捍水隄防昌六年摄令
　　何易于筑饶州鄱阳县东有邵父隄东北三里有李公隄建中元年刺史李复筑以捍江水成都有江渎祠北十八里有万嵗池天寳中长史章仇兼琼筑隄积水溉田南百步有官源渠隄百余里天寳二载令独孤戒盈筑
　　唐海隄　漳隄
　　地理志福州闽县东五里有海隄太和三年令李茸筑先是每六月潮水咸卤禾苖多死隄成潴溪水殖稻其地三百户皆良田长乐东十里有海隄太和七年令李茸筑立十斗门以御潮旱则潴水雨则泄水遂成良田海州朐山东二十里有永安隄北接山环城长七里以捍海潮开元十四年刺史杜令昭筑兾州南宫西五十九里有浊漳隄显庆元年筑堂阳有漳水隄开元六年筑武邑有衡漳石隄显庆元年筑宿州符离东北九十里有隋故牌湖隄灌田五百余顷显庆中复修　韦景骏传为肥乡令【神龙中】县北濒漳旧防迫漕渠輙坏景骏相地势益南千步因髙筑障水至隄趾辄去　髙瑀为忠武节度使州比水旱无年瑀相地宜筑隄庸百八十里时其钟泄民赖不饥加检校尚书右仆射　百官志水部诸州堤堰刺史县令以时检行而涖其决筑有埭则以下户分牵禁争利者
　　汉南北湖
　　地理志寿春合肥受南北湖皮革鲍木之输亦一都防也
　　后周河隄
　　显徳六年二月丙子朔命王朴如河阴按行河隄立斗门于汴口甲申命韩令坤自大梁城东导汴水入于蔡水以通陈颍之漕命袁彦浚五丈渠东过曹济梁山泊以通青郓之漕
　　建隆翟桥堰
　　翟桥堰在开封县建隆元年置　天圣四年十月辛卯淮南转运言楚州北神堰真州江口堰修水闸成漕运便之嵗省堰卒十余万
　　干徳河隄
　　周显徳元年十一月遣李糓按视河隄【三旬而毕】干徳元年正月丁巳发近甸民数万修畿内河隄【陈承昭防役】二年正月治郓州遥隄四年八月命韩重赟修滑州灵河隄十月壬午成河复故道五年正月命开封大名及郓澶等十五州长吏兼河隄使事戊戌调民数万治河隄【六年筑开封府阳武县之越隄】开寳三年正月癸丑十二月癸巳治河隄五年正月丙子命开封天雄等十一处各置河隄判官六月戊申命曹翰发徒一万五千人修阳武河隄塞阳武濮阳决河十二月成六年正月癸酉调民夫修魏县河隄兴国二年七月塞荥泽决河命李崇矩自陜至沧按行河隄缮治之三年正月遣使十七人分治河隄五年正月命六人发民夫治卫澶濮济郑贝河隄八年九月遣使行视滑州河两岸古遥隄雍熙二年正月命十三人治河隄淳化二年三月以霖雨诏诸州河隄使豫图缮治祥符五年八月命使者秦义等乘传至郓视河隄城池图上利害【先是五月决河棣州】七年河决澶州发徒数千筑新隄二百四十步水乃顺复庆厯元年命王克恭【内臣】议塞滑州横陇决河克恭请先治金隄天雄守李廸亦请修金隄御下流三月诏止勿塞皇祐元年九月修黄汴御河隄元丰三年四月郓州筑遥隄成长二十里广六十尺髙一丈【役夫六千一月而成诏奬守臣李肃之真宗时河决滑州陈尧佐凿木如编齿置于湍流随水而下谓之木龙隄乃成又防以长隄郡人谓之陈公隄】　景祐三年五月丙午诏防大名府金隄庆厯元年三月庚戌修金隄　庆厯七年五月乙酉知保州王中庸増秩以提举筑河北五州军隄道成特迁之　程子曰河北只见鲧隄无禹隄鲧堙洪水故无功禹则导之而已
　　祥符利民隄
　　鳯州梁泉之利民隄硙子堰祥符二年置
</div>
    <div class="pagination">
<a href="玉海_page39.html">上一页</a><span>...</span><a href="玉海_page35.html">35</a><a href="玉海_page36.html">36</a><a href="玉海_page37.html">37</a><a href="玉海_page38.html">38</a><a href="玉海_page39.html">39</a><span class="current-page">40</span><a href="玉海_page41.html">41</a><a href="玉海_page42.html">42</a><a href="玉海_page43.html">43</a><a href="玉海_page44.html">44</a><a href="玉海_page45.html">45</a><span>...</span><a href="玉海_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
