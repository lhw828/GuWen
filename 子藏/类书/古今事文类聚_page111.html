<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 111 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 111 页/共 485 页</h1>
    <div class="content">　　勅书曰臯陶迈种徳种之逺故其发也难发之难故其报也大古之君子有种徳于百年之前而待报于数世之后者昔闻其语今见其人某官某故曽祖某官某笃行有闻信于乡国懐道不试遗其子孙天不吾欺再世而显至于曽孙其徳日跻衮衣绣裳进位于朝退有事于家庙其致朕命诏于有神尚食其报以康乃后
　　曾祖母薛氏温国太夫人制
　　苏轼
　　勅朕自通籍之臣皆有以宠绥其父母而自祖以上非予丞弼之家莫获褒显君子之孝至于尊祖以及其妣用邦君之礼以隆其家可谓至矣某官某故曽祖母某氏专静有守柔嘉维则经之以孝慈纬之以恭俭使清白之训不坠于子孙而隠徳之报可质于天地我有异数诏于幽穸翟茀副筓尚服享之
　　祖炫太子太傅制　　　　苏轼
　　勅朕有元臣以徳媚于上下民见其羽旄闻其车马之音则稽首而聚观之况其父祖坟墓所在望其草木盖有流涕而拜者锡命之宠岂特以慰其家而已哉某官某故祖某官某笃学力行追配前人仕道难进止于一命无疆之庆在其子孙风流未逺英烈如在歆予宠章以慰民望
　　祖母皇甫氏温国太夫人制
　　苏轼
　　敕夫天人之际若不可知而善恶之报各以其类凡今富贵夀考光显于世朕察其父母大父母未有不仁而得之者也某官某故祖母某氏令徳孝恭着于闺门好礼慈俭刑于姻族始生贤子以大其家而余泽方茂福禄未究再世之后莫之与京愍册追荣国有常典庶防幽壌服我宠灵
　　父母【事养同　舅姑附】
　　羣书要语生曰父母死曰考妣【曲礼】父尊而不亲母亲而不尊【表记】身者父母之遗体可不敬乎【祭义】父母爱之喜而不忘父母恶之劳而不怨　父母有过谏而不逆　父母全而生之子全而归之　一举足而不敢忘父母一出言而不敢忘父母可谓孝矣【并同上】初六干父之蛊九二干母之蛊【蛊】家人有严君焉父母之谓也【家人】蓼莪孝子不得终养尔蓼蓼者莪匪莪伊蒿哀哀父母生我劬劳　无父何怙无母何恃出则衔恤入则靡至　父兮生我母兮鞠我拊我畜我长我育我顾我复我出入腹我欲报之徳昊天罔极【并蓼莪】陟岵孝子行役思念父母也陟彼岵兮瞻望父兮　陟彼屺兮瞻望母兮【魏风】南陔孝子相戒以养也【小雅】父兮母兮畜我不卒【日月】否则侮厥父母曰昔之人无闻知【无逸】故亲生之膝下以养父母【孝经】身体髪肤受之父母不敢毁伤　立身行道名于后世以显父母【同上】事父母能竭其力【学而】事父母几谏见志不从又敬不违劳而不怨【里仁】父母在不逺游游必有方父母之年不可不知也一则以喜一则以惧【同上】父母
　　之心人皆有之【滕文】仰足以事父母俯足以畜妻子【梁恵】君子有三乐而王天下不与存焉父母俱存兄弟无故一乐也【尽心】父能生之不能养之母能养之不能教诲之【荀礼论】秦人借父耰鉏虑有徳色母取箕帚立而谇语【贾谊防】旦夕得甘毳以养亲【聂政传】
　　舅姑妇事舅姑如事父母【曲礼】舅没而姑老传家事于子妇【礼记】室无空虚妇姑勃磎【庄外物】妇姑不相悦则反唇而相稽注计也【贾谊传】歌曰背尊章嫖以忽顔师古曰尊章犹言尊姑也【广川王】
　　诗句妾身未分明何以拜姑嫜【杜】
　　古今事实
　　舜为大孝
　　岳曰瞽子父顽母嚚象傲克谐以孝【尧典】大孝终身慕父母五十而慕者予于大舜见之矣【万章】
　　文王大孝
　　文王之为世子朝于王季日三【礼】
　　武周达孝
　　孔子曰武王周公其达孝矣乎夫孝者善继人之志善述人之事者也
　　曽子养志
　　孟子曰曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曾子则可谓养志也事亲若曽子者可也
　　曽子受撃
　　曽子尝有为不中曽晳怒援木击之曽子有顷乃苏退鼓瑟而歌孔子闻之吿门人曰参来勿纳也昔舜事瞽瞍索而使之未尝不在侧索而杀之未尝不可得而小棰则受大棰则走今曽子委身待暴怒以防父不义不孝孰大焉
　　三釡不及
　　曽子曰吾及亲仕三釡而心乐后仕三十钟而不洎吾亲吾心悲【庄子】曽子曰徃而不可还者亲也故子欲养而亲不待是故椎牛而祭不如鸡豚之逮亲存也初吾为吏禄不及釡尚欣欣而喜者非以为多也乐其逮亲也既没之后吾尝南游于楚得尊官焉堂髙九尺传尝百乗然犹北向而涕泣者非为贱也悲不逮吾亲也故家贫亲老不择官而仕【韩诗外传】
　　闵子之孝
　　孔子曰孝哉闵子骞人不间于其父母昆弟之言
　　百里负米
　　子路曰家贫亲老不择禄而仕昔者由也为亲百里负米亲没南游于楚从车百乗累裀而坐列鼎而食愿负米百里岂可得乎木欲静而风不停子欲养而亲不逮枯鱼衔索防何不蠧二亲之夀忽如过隙悲哉
　　啜菽饮水
　　子路曰伤哉贫也生无以为养死无以为葬子曰啜菽饮水尽其懽斯之为孝【礼】
　　风木思养
　　孔子出行闻有哭声甚悲至则臯鱼也被褐拥劒哭于路左孔子下车而问其故对曰吾少好学周流天下而吾亲死一失也髙尚其志不事庸君而晩无成二失也少失交游寡于亲友而老无所托三失也夫树欲静而风不止子欲养而亲不待徃而不可返者年也逝而不可追者亲也吾于是辞矣立哭而死于是孔子之门人归养亲者一十三人
　　老莱戏采
　　老莱子孝养二亲行年七十婴儿自娯着五色采衣尝取浆上堂跌仆因卧地为小儿啼或弄乌鸟于亲侧
　　伯俞泣杖
　　韩伯俞有过其母笞之泣母曰他日未尝泣今何泣对曰他日得笞常痛今母之力不能痛是以泣也
　　休沐谒亲
　　石庆为内史建老白首万石君尚无恙每五日洗沐归谒亲入子舎窃问侍者取亲中裠厠牏身澣洒以为常
　　为亲捧檄
　　毛义家贫以孝行称府檄以为郡守义手捧檄而入喜动顔色张奉薄之后义母亡遂不仕奉叹曰徃日之喜乃为亲也
　　王尊孝子
　　王尊迁益州刺史先是王阳为益州至卭崃九折坂叹曰奉先人遗体柰何数乗此险后以疾去及尊至此坂问吏曰此非王阳所畏道耶吏曰是尊叱其驭曰驱之故世以王阳为孝子王尊为忠臣
　　舍养入京
　　欧阳詹闽人也父母老矣舍朝夕之养以来京师其心将必有得而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤【韩文】
　　诸生归养
　　阳城为国子司业引诸生吿之曰学者所以学为忠与孝也诸生有乆不归省其亲者乎明日谒城归养二十辈有三年不归侍者斥之
　　作相亲存
　　唐宰相二亲存者惟元振一人【李邕撰郭元振行状】宋宰相最少者惟王溥罢相时父母皆在人以为荣富弼入中书时年五十二太夫人在堂康强后三年太夫人薨有司议赠防典云无见任宰相丁忧例是嵗三月春宴百司巳具前一夕有防富弼母丧在殡特罢宴此事亦世所未有【归田録】
　　亲老不仕
　　包孝肃公拯始及第以亲老侍养不仕者且十年当时莫不称其孝【言行录】
　　贵思养亲
　　范文正公为防政时吿诸子曰吾贫时与汝母养吾亲汝母躬执爨而吾亲甘防未尝充也今而得厚禄欲以养亲亲不在矣汝母亦巳蚤世吾所恨者忍令若曹享富贵之乐于是俸赐常均于族人并置义田宅云
　　刲股和药
　　张宻学奎性笃孝为御史时母病乃斋戒刲股肉和药进之母病遂愈【行状】
　　刲股进糜
　　雷孝子者名天锡年十一父疾甚天锡从母奁中窃剔刀刲股缕切寘糜中以进父饮之下咽輙苏病良已【范石湖作传】
　　姑留其妇【以下系舅姑】
　　邹孟轲既娶将入室其妇袒于内孟子不悦遂去不入妇辞母求去姑召轲而谓之曰夫礼将上堂声必扬所以戒人也将入户视必下恐见人过也今子察于礼而责于妻不亦逺乎孟子遂留其妇谢之君子谓孟母知礼而明姑妇之道【列女传】
　　自咎悟姑
　　乐羊子妻不知何氏女尝有他舎鸡谬入垣内姑盗杀食之妻对不食而泣姑恠问故妻曰自伤居贫使食他肉姑悟竟弃之
　　痴聋姑公
　　宋庾仲文传何尚之奏曰仲文尝言不痴不聋不成姑公
　　托喻痴聋
　　隋长孙平为工部有吿都督邴绍非毁朝廷为愦愦者文帝怒将斩之平奏曰谚云不痴不聋不成大家翁上乃赦绍　郭暧尝与升平公主琴瑟不调暧骂公主倚乃父为天子我父嫌天子主恚入奏上曰他父实嫌天子不作使不嫌社稷岂汝家有也尚父杖暧诣朝堂待罪上曰不痴不聋不成大家阿翁小儿女闺闱之言大臣安用聼赐赉而遣之尚父杖暧数十【语录】
　　古今文集
　　杂著
　　鄠人对　　　　　　　　韩愈
　　鄠有以孝为旌门者乃本其自于鄠人曰彼自剔股以奉母疾愈大夫以闻其令尹令尹以闻其上上俾聚土以旌门使勿输赋欲为后劝鄠大夫尝曰他日有是人乎愈曰母疾则闻烹餁药石以为是未闻毁伤支体以为养在教未闻有如此者茍不伤于义则圣贤当先众而为之也是不幸因而且致死则毁伤灭絶之罪有归矣其为不孝得无甚乎茍有合乎孝之道又不当旌门盖生人之所宜为曷为异乎既以一家为孝是辨一邑里皆无孝矣以一身为孝是辨其祖父皆无孝矣然或防于危难能固其忠孝而不茍生之逆乱以是而死者乃旌表门闾爵禄其子孙斯为法为劝已矧非是而希免输者乎曽不以毁伤为罪灭絶为忧不腰于市而已黩于政况复旌其门
　　思归赋　　　　　　　　王逢原
　　禄有可慕禄有可去何则移孝为忠曽无内顾则禄可慕而可防上有慈顔以喜以惧故禄可去而不可寓噫吾父八十母髪亦素尚尔为吏夐焉遐路嗷嗷晨乌其子反哺我岂不如鬱其谁诉惟秋之气憀栗而感人日兴愁思侧睇江濵忆为童子当秋凛辰百果始就迭进其珍时则有紫菱长腰红芡圆实牛心緑蒂之柿独苞黄肤之栗青芋连区乌椑五出鸭脚受彩而微核木镂丹而成质赤乳之梨赪壶之橘蜂涌淹榠樝渍蜜膳羞则有防防野鴈泽鳬鸣鹑清江之膏蟹寒水之鲜鳞冒以紫姜椎以茭首觞浮萸菊俎荐菁韭坐山溪之松篁扫门前之桐栁仆侍不哗图书左右或静黙以终日或欢言以对友信吾心之所乐安闾里其滋乆切切余懐欲辞印绶固非效渊明之所褊心耻折腰于五斗盖自成人乃今未尝一日侍旁而称夀岂得不决去于此时将恐贻患于厥后
　　律诗
　　送许八拾遗归江寕觐省　杜甫
　　诏许辞中禁慈顔赴北堂圣朝新孝理祖席倍恩光内帛擎偏重宫衣美更香淮隂清夜驿京口渡江航春隔鸡人昼秋期燕子凉赐书夸父老夀酒乐城隍防画曽饥渇追踪恨淼茫虎头金粟影神妙独难忘【甫昔时于许生处乞瓦棺寺维摩图様】
　　送唐州崔使君侍亲赴任　白居易
　　连持使节厯专城独贺崔侯最庆荣乌府一抛霜简去朱轮四从板舆行发时正许沙鸥送到日方兼竹马迎惟虑郡斋賔友少一杯春酒共谁倾






　　古今事文类聚后集卷三
　　钦定四库全书
　　古今事文类聚后集卷四
　　宋　祝穆　撰
　　人伦部
　　父子【余见爱子知子及世家门】
　　羣书要语为人子止于孝为人父止于慈【大学】父作之子述之【中庸】父子笃兄弟睦家之肥也【礼运】父子非礼不定禽兽无礼故父子聚麀【曲礼】父者子之天【丧服】干父之蛊有子考无咎【蛊卦】父父子子兄兄弟弟夫夫妇妇而家道正正家而天下定矣【家人卦】父子之道天性也【孝经】父子主恩【孟子】父子之间人所难言【汉书】子虽至亲西伯食其肉不然则死于羑里也父虽至尊沛公索其羮不然则臣于项籍也【文粹冯用之权论】慧种生圣痴种生狂【越絶书】
　　诗句凤雏骥子生有种毛骨徃徃传诸郎【坡】汗血固应生有种【同上】
　　古今事实
　　贤否不类
　　尧之子丹朱不肖舜之子商均亦不肖　以瞽瞍为父而有舜
　　烹子遗羮
　　文王长子曰伯邑考纣烹以为羮以赐文王曰圣人不食其子羮文王得而食之纣曰谁谓西伯圣者与食其子羮而不知
　　乐羊为魏将而攻中山中山之君烹其子而遗之羮乐羊坐于幕下而啜之尽一杯文侯谓禇师賛曰乐羊以我故而食其子之肉答曰烹其子而食之且谁不食乐羊罢中山文侯赏其功而疑其心
　　拜前拜后【详见世家门】
　　桥梓为喻
</div>
    <div class="pagination">
<a href="古今事文类聚_page110.html">上一页</a><span>...</span><a href="古今事文类聚_page106.html">106</a><a href="古今事文类聚_page107.html">107</a><a href="古今事文类聚_page108.html">108</a><a href="古今事文类聚_page109.html">109</a><a href="古今事文类聚_page110.html">110</a><span class="current-page">111</span><a href="古今事文类聚_page112.html">112</a><a href="古今事文类聚_page113.html">113</a><a href="古今事文类聚_page114.html">114</a><a href="古今事文类聚_page115.html">115</a><a href="古今事文类聚_page116.html">116</a><span>...</span><a href="古今事文类聚_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
