<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 217 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 217 页/共 320 页
  </h1>
  <div class="content">
   原狱繁　律止【争鬭之狱繁　律者所以定分而止争也】　无耻　不争【胜而无耻　在丑夷不争注丑众也夷齐也】　先王惧　司虣禁【叔向曰先王议事以制不为刑辟惧有争心　司虣禁出入相凌犯者】　増虎鬬　龙争【东观汉记执金吾贾复在汝南部将杀人颍川捕得寇恂戮之于市复以为耻过颍川谓左右曰吾见恂必手剑之恂知其谋不与相见曰昔相如屈于廉颇者为国也乃勅盛具恂出迎于道称疾还贾复欲追之而吏士皆醉遂去恂以状上闻上征恂恂至引见时复先在侧欲起相避上曰天下未定两虎安得私鬭　史记彭越字仲常渔钜野泽中为羣盗陈胜项梁起诸少年谓豪杰相立叛秦仲可效之越曰二龙方争且待之也】　卑梁女　沤麻池【吕氏春秋楚之边邑名曰卑梁其处女争桑于境上戏而伤卑梁之女卑梁人以让呉人呉人应不恭怒而杀之呉人徃报之尽屠其家于是呉楚大争石勒别传勒防时与邑人李阳相近阳性刚愎每轻勒与争沤麻池共相打揲手有胜负】　狗鬬　鸟鸣【风俗通俗说二人共澡手令人争鬭如无异器当共澡者祝曰人相爱狗相啮言狗鬭时洒之以水便自解也　桓子新论余前为典乐大夫有鸟鸣于庭树上而府中门下皆为忧惧后余与典乐谢俟争鬭俱坐免去】　魏延举刃　薛宣断缣【费祎别传魏延与杨仪并坐争论延或举刃向仪仪涕泣横流袆常入坐其间谏喻分别　风俗通临淮有一人持一疋缣到市欲卖道遇雨披戴后人求共庇防因与一头雨霁当别因共争各云我缣诣府自言丞相薛宣呼骑吏中断缣各与半后人滥受因前撮之缣主称怨宣然后责之具服】　原不争清浄无竞　喜愠不见【汉书伏湛世传经学清浄无竞东州号伏不鬭　卫玠字叔寳常云人非意相干可以理遣故不见喜愠之容】　増卓茂解马　相如引车【卓茂事孔光尝出行有人认其马茂问曰子亡马防何时对曰月余日茂有马数年心知其谬黙解与之挽车而去顾曰若非公马幸至丞相府归我他日马主得亡者诣府送马叩头谢之　纪纂渊海蔺相如位列廉颇右颇曰我见必辱之相如闻每朝时称病不与颇同列已而出望见颇引车避匿曰夫以秦王之威而相如廷叱之独畏将军哉顾秦不敢加兵者以吾两人也两虎共鬬势不俱生矣】　陈重市袴　不疑买金【又陈重在郎舍同舍郎有告归宁者误持同舍郎袴以去主疑重所取重不自申说市袴以偿之后归宁者归以袴还主其事乃显　又直不疑为郎同舍有告归误持同舍郎金去金主意不疑不疑谢有之买金偿后告归者来归金而前亡金者大惭】　曹萌受豕　刘寛归牛【又曹萌字元伟以仁厚称隣人有亡豕者与萌豕相类诣门认之萌不与争后所亡豕自还其主大惭送所认豕谢萌萌笑而受之　又刘寛尝行有人失牛者乃就寛车中认之寛无所言下车歩归有顷认者得牛送还叩头谢之寛曰物有相类事容脱误幸劳见归何谢为】
　　争二【不争附】
　　原事末【范蠡曰争者事之末礼】　人患【争夺相杀谓之人患】　违言【郑息有违言】恶声【一至必反之】　锥刀【锥刀之末将尽争之】　血气【晏子曰凡有血气者皆有】
　　【争心】　啧有烦言　狠无求胜　情因利动　忿则争兴让为义所　争乃患先　凭贪惏以肆心　恃强暴
　　而逞力　増争帝【列子昔共工与颛顼争为帝怒触不周之山崩折天柱絶地维】　争年【韩子郑人有相与争年者一曰吾与尧同年一曰吾与黄帝兄同年讼此不决以后息为胜】　原不争善胜【不争而善胜】　自胜　不争【夫唯不争故天下莫能与之争】　让利【见利而让义也】　致让　法争　柔胜刚　弱胜彊　让为礼出　争为祸门　强在守柔　胜由不竞　礼无求胜　道贵不争　恶言不出于口　忿言不及其身増由是无争【防稽典録夏香字曼卿门侧有大井上有瓦盆里中儿童各竞饮牛争水共鬭香豫为汲多置盆器由是无争】　不复相鬬【东观汉记管宁所居屯落防有汲者或男女杂错或争汲相鬬宁患之乃买器分置井傍汲以待之各自责不复相鬬】　观其形势【嵇康太师箴曰若防酒坐见人争语观其形势似欲转盛便当舍去此鬭之兆也】　退思戒辞【郭璞易洞林曰殷洪乔令吾作卦得大壮之夬语之云愼勿与许姓者共事田作也殷还家先与许姓共田田熟有所争此人举杖欲撞之乔退思戒辞谨谢乃得休】
　　诟骂一【诉辩附】
　　原恶声　善詈【庄子恶声随之诗覆背善詈】　语侵　言悖【灌夫以语侵田蚡　言悖而出亦悖而入】　褊心　惎口　増訾大臣　似妇女【唐书韦云起为大理卿郑善果奏云起訾大臣毁朝政所言不情贬司直　又髙仙芝代灵詧为四鎭节度使副都防程千里等皆尝谮仙芝于灵詧者既视事呼千里嫚骂曰公面虽男儿而心似妇女何邪】　退无余訾　人都不憾【刘子翼常面折僚友短退无余訾彚苑李百药曰子翼骂人人都不憾】诉辩棠舍　王庭【甘棠召伯所舍听讼之所传坐狱王庭对事也】　逄怒归思【诗薄言徃愬逄彼之怒　魏志杜畿为河东守崇寛恵人相讼为陈大义令归思之意有所不】
　　【尽更来诣府自是少有词讼】
　　诟骂二【诉辩附】
　　原谇语【汉书薄言谇语】　慢骂　怨詈【书小人怨汝詈汝】　怒詈【礼怒不至詈】　毁瓶诟之【卫孙蒯饮马于重邱毁其瓶重邱人诟之曰尔父为厉云云】　失弓而骂【冉坚射陈武子中手失弓而骂】　増詈汝　归逋【易经不克讼归而逋其邑人三百户】　嫚骂光弼【唐书史思明使骁将刘龙仙以五十骑挑战以右足加于马鬛上嫚骂光弼】大骂仁义【五代史安仁义焚东塘以袭常州常州刺史李义出战望见仁义大骂之】　原
　　诉辩肤诉【肤受之诉不行焉】　礼决【分争辩讼非礼勿决】　掇患【自下讼上患至掇也】　褫锡【易锡之鞶带终朝三褫之注云以讼受锡荣何可保故终朝褫之者三】　违行【天与水违行讼君子以作事谋始注明则无讼】　不克【易不克讼】　速狱【诗何以速我狱】执竞　讼窒【易讼有孚窒惕中吉注讼不可终必见塞而惧中道而止乃吉也】　讼兴【契之不明讼由所兴】　质厥成【虞芮质厥成】　受我辞【朱安世曰南山之竹不足受我辞】　合要举契【左传晋使王叔与伯鱼合要王叔氏不能举其契】　就直助彊【人谓子产】　两剂禁讼【周礼以两剂禁人讼】　万钱移书【薛宣字贡君为宰相相府辞讼例不满万钱不为移书后皆遵薛宣之故事】　辨而不徳【必加于戮】　退而无怨【陈实字仲弓为太丘长人有争讼晓譬曲直而退无怨也】　发言盈庭　烦言对簿
　　谗谤一
　　原青蝇　贝锦【诗营营青蝇止于棘谗人罔极交乱四国刺幽王也】　掩鼻　掇蜂【郑袖之计　尹吉甫妻谮子伯竒】　铄金　投杼【众口铄金积毁销骨　谗言至三慈母投杼曽参之母】　萋菲　浸润【诗萋兮菲兮成是贝锦彼谮人者亦已太甚　论语浸润之谮肤受之愬不行焉可谓明也已矣】　増摇唇　鼔舌【庄子盗跖篇不耕而食不织而衣摇唇鼔舌擅生是非】　腹诽　心谤【史记灌夫传曰魏其灌夫日夜招聚天下豪杰壮士与论议腹诽而心谤】　每一出令　然三遗矢【史记上官大夫谗屈平曰王使屈平为令众莫不知每一出令平伐其功曰以为非我莫能为也王怒而疏平　又赵王思复用廉颇而颇亦思复用于赵王使使者视颇颇之仇郭开多与使者金归报王曰廉将军虽老尚善饭然与臣坐顷之已三遗矢矣赵王以为老遂不召】　众女妒　羣儿愚【古诗二桃杀三士讵假剑如霜众女妒蛾眉双花竟春芳　韩愈诗李杜文章在光焰万丈长不知羣儿愚何用故谤伤】　众口铄金　三言成虎【邹阳传众口铄金积毁销骨　彚苑魏厐恭与太子质于邯郸谓魏王曰今一人言市中有虎信之乎曰否二人言信之乎曰寡人疑矣三人言信之乎曰信之矣恭曰夫市之无虎明矣三人言而成虎今邯郸逺于市议臣者过三人愿王察之】
　　谗谤二
　　原采苓【刺谗也晋献公好听谗】　采葛【惧谗也】　蝎谮【国语蝎木蛊谓从中起】媒孽【其短】　世乱【谗胜】　主蠧【史防臣在中主人蠧也】　胥动【胥动以浮】
　　【言】　乃止【子常杀费无极谤言乃止】　可畏【人之多言亦可畏也】　胡得【人之为言胡得焉】　背憎【噂防背憎】　内谗【狐突谓申生曰虽尽外敌犹有内谗】　多【防慝多鲁不堪晋】　并进【防谄并进】　以速【官谤】　孔甘【盗言孔甘】　乱阶【职为乱阶】　谗口【防慝之口】　流言【闻流言而不信】　败言【为谗】　屏耳目【费无极楚之防人也屏楚王之耳目使不明也】　投豺虎【取彼谮人投畀豺虎】　中山之谤【史甘茂曰乐羊攻中山三年拔之乐羊反语功文侯示之谤书一箧也】　薏苡之谤【汉书马援从南方归载薏苡及援死得罪人皆谮言前所载者皆明珠文犀】　去以人毁【史记上召季布至无所受令归布曰陛下以一人誉召臣以一人毁去臣云云上曰河东吾股肱郡故召君】　爱以自危【智者除防以自安子常爱防以自危子常囊瓦字】　执朴分谤【左传宋筑城讴曰泽门之晢实兴我役皇国父也邑中之黔实慰我心子罕也罕闻之亲执扑以行筑者抶其不勉者乃止传言子罕能分谤也】　狥囚分谤【又韩献子将斩人郤献子救之至则已斩矣郤子使速以狥曰吾以为分谤也】　谗说殄行【谗言能絶君子之行】　伪言惑志　缉缉翩翩【谋欲谮人】　捷捷幡幡【谋欲谮言】　服谗　搜慝　厚诬　靖谮掩谤　兴谤　小人在侧　君子信谗　惑蛊君臣交乱谤国　骄人好好　吠犬狺狺　巧言如簧
　　谗谀得志　小人在位谗口嚣嚣　君子退身忧心悄悄　増建徳信谗【唐书曰窦建徳帐下大将王伏寳功略在诸帅上或防其反建徳杀之伏寳临死大声呼曰我无罪王何信防言自刈左右手乎】　唐次辨谤【彚苑窦参数荐唐次及参败出次为开州刺史积十年不迁韦臯鎭蜀表为副使徳宗谕臯罢之次身在逺方久抑不得申以为古忠臣贤士罹残毁被放斥至杀其身君且不寤者因采集其事为辨谤略三篇上之】　勿令害之【唐太宗贞观二十三年帝疾甚翌日与褚遂良曰我有天下皆长孙无忌力也尔辅政勿令谗毁者害之】　不愿知也【武后谓狄仁杰曰卿在汝南有谮卿者欲知之乎仁杰谢曰陛下以为过臣当改之以为无过臣之幸也谮者乃不愿知也】　白璧众求瑕　素丝易成汚【韦应物诗】已挤沟壑犹下石而未休　方困蒺藜尚弯弓而未已【彚苑杨文亿公为执政者所忌言事者攻之不已公谢啓云云】　周公大圣而四国流言　乐毅王佐而被谤骑劫　巷伯有豺兽之慨　苏公兴飘风之刺【纪纂渊海】　直不疑未尝有兄而谗者谓之盗嫂　第五伦三娶孤女而世人云笞妇翁【刘宾客伤防论】
　　黜辱一
　　原食莝豆　在泥涂【范雎大具请宾客使坐须贾于堂下置莝豆使黔徒夹而马饲之绛老辱在泥涂】　为荣　知足【史吕起困辱为荣老子知足不辱】　増相此痴物　辱无挠辞【唐书有假驴夫于卢程者帖兴唐府给之府吏啓以无例程怒笞吏背少尹任圜庄宗姊壻也诣程诉其不可程戴华阳巾衣鹤氅据案决事视圜骂曰尔何虫豸恃妇家力耶圜不对而去夜驰至博州见庄宗庄宗大怒谓郭崇韬曰朕误相此痴物敢辱予九卿趣令自尽　唐纪蔡廷玉劝朱泚入朝泚怒缚廷玉辱之无挠辞泚不忍杀囚嵗余出之谓曰汝亦悔乎廷玉曰导公为逆即悔勉公以义何悔为】
　　黜辱二
　　原出胯下【韩信被淮隂少年辱之俛而出之胯下】　盟城下【城下之盟耻辱之事】激之【史记苏秦贵达张仪诣之秦坐之堂下食以仆妾之食曰张君吾才不及而未达故耻辱以激之仪大恨乃之秦苏秦密使人持金济穷困不使言之仪达方知曰为我谢苏君】　靳之【左传宋南宫长万为鲁获宋人请之宋公靳之曰始我敬子今子鲁囚也吾不敬子矣万疾之遂杀公注戏而相愧曰靳】大辱【辱莫大焉】　多辱【庄子夀则多辱】　廷辱　耻辱　増贻骇省吏【唐书令狐绹荐裴坦为知制诰而裴休坚持不可坦但得为舍人故事舍人初诣省视事四丞相送之施一榻堂上压角而坐坦见休重愧谢休勃然曰此令狐丞相之举休何力焉顾左右索肩舆亟出省吏贻骇以为唐兴无有此辱人为坦羞之】　凌辱行周【五代史杜重威反于魏髙祖以天平军节度使髙行周为都部署以讨之以慕容彦超为副彦超数以事凌辱行周行周不能忍见宰相涕泣以屎塞口以自诉】
　　威虐一
　　原播毒　罹凶【书播戎毒于逺迩注戎大也　罹其凶害】　俗弊　政荒【政暴刑肃俗弊民散】　増厠中人彘　盘上官装【史记吕太后断戚夫人手足去眼煇耳饮瘖药使居厠中曰人彘　崔鸿十六国春秋云石虎装饰宫人羙淑者斩首洗血置于盘上传首示之】　思绾吞胆　盗跖脍肝【通鉴赵思绾好以酒吞人胆谓人曰吞此千枚可以无敌　庄子盗跖脍人肝而餔之】　五年徒　三升艾【宋书宋越御众严酷好行刑诛睚眦之间动用军法时王元谟御下亦少恩将士为之语曰宁作五年徒不遂王元谟元谟尚可宋越杀我隋崔恒度性严酷时有屈突盖亦严刻长安为之语曰宁饮三升醋不见崔恒度宁灸三升艾不逄屈突盖】
　　威虐二
　　原紏暴【周礼以国刑紏暴】　报虐【报虐以威注言诛其虐】　土芥【唯戮是闻以人为土芥】　涂炭【生灵】　灭徳【作威】　依势【作威】　疵国【忍人疵国】　贼贤【害人】　乐杀【是乐杀人】　暴内【内国中刑也】　北风【刺虐也注卫国并为威虐】猛虎【苛政猛于虎】　残害【残害于尔百姓】　敷虐【敷虐于百姓】　戮不
　　辜【庶戮之不辜】　尅厥爱【威】　暴政　淫刑　结怨于人将戕于予　谓暴无伤　其虐滋甚　剥防元良　贼虐谏辅　杀戮无辜　乱罚无罪　怨毒之气　懊烈之声　虐使其民　増用法益刻【通鉴张汤赵禹共定诸律令用法益刻】任势立威【又翟方进以经术进其为吏任势立威峻文深诋中伤者多】　焚炙忠
　　良　刳剔孕妇　斮胫剖心【书】　剥面凿眼【呉志孙皓剥人之面凿人之眼】
　　妖讹一
　　原乱常　辨惑【速戾纳邪知防执禁】　人所忌　国有恐【人之所忌气焰以取之　国时有恐以妖讹相惊】　増防母鬼　金头王【五行志咸通十四年秋成都讹言有防母鬼夜入人家民皆恐夜则聚坐或曰某家见鬼眼晃然如灯焰民益恐愳　彚苑李匡威留深州遣其属李抱贞上书愿入朝时京师数寇难人人危惧传言金头王且来皆亡窜山谷】　牲牢受献　蛇虎导军【彚苑董昌托神以诡众始立生祠刳香木为躯内金玉纨素为肺腑冕而坐妻媵侍别帐百倡鼔吹于前属兵列防于门所属州县为土马献祠下列牲牢祈请或绐言土马若嘶且汗皆受赏昌自言有享我者我心醉　又薛季昶擢给事中夏官郎中侯味虚将兵讨契丹不利妄言贼行有蛇虎导军后恶其诡拜季昶为河北道按察使季昶驰至军斩味虚以闻威震北方】
　　妖讹二
　　原造言之刑　乱民之刑【周礼八刑紏万民七曰造言之刑八曰乱民之刑注造言造作讹言惑众也乱民乱名改作执左道以乱政】　诪张为幻【诪张作诈以为幻惑】　荧惑于人【言经营惑乱】　妖由人兴【人无衅焉妖不自作人弃常则妖兴】　咎将谁执　动以浮言【而胥动以浮言恐沉于众】　众宁不惑　执左道以乱政【左道巫蛊】　假鬼神以疑众【时日卜筮疑众杀】　惑蛊　虚伪　惊俗　变风　他能　自咎　无妄　凭虚　宜遵国禁　俾无世迷　崇饰讹言　肆行幻术　去邪勿疑　除恶务本　既叶前言　则非左道　奸之大者　法可逃乎　行非正法　思岂无邪　不得中行宁非左道　政先去惑　人贵知常　思匪无邪
　　动必有悔　谋则不臧　言非无罪　辞虽征于捕影罪难逭于丽刑　茍于众而可疑　虽非妖而必禁左道虽则非妖　于人且为无益　伪言难信何必
　　征辞　聋俗易惊宜所知禁　去邪除恶宜絶本根作伪饰辞勿听枝叶　増妄言惑众【彚苑崔义元迁婺州刺史时睦州女子陈硕贞自言仙去与乡隣辞诀或告其诈已而捕得诏释不问于是姻家章叔妄言硕贞自天还化为男子能役使鬼物转相荧惑】　讹言兴兵【又开元末海内无事讹言兵兴衣冠潜为避世计】
　　咒诅一
　　原有损　何益【晏子曰祝有益也诅亦有损虽其善祝岂胜亿兆人之诅者　郑庄公使卒出豭行出鸡犬以诅射頴考叔者君子谓庄公失政刑矣既无徳政又无威刑是以及邪邪而诅之将何益矣】口咒　国诅【厥口咒诅言怨上也　子罕曰宋国区区有诅有咒乱之本也】　诅尔咒我【诗出此三物以诅尔斯　范文子使祝宗祈死曰爱我者惟咒我使我速死无及于难范氏之】
　　【福也】
　　咒诅二
　　原夫妇皆诅【传】　亿兆之诅【见上】
　　叛乱一
　　原从凶　闻秽【恵廸吉从逆凶秽恶彰闻】　戎毒　大憝【注戎大也　憝亦恶也】　渠魁　巨猾【贼帅也】　吠尧　干国【史记夫跖之犬可使吠尧尧非不仁犬吠非其主也　干国之纪】　称乱　阻兵【称举也阻兵安忍】
　　叛乱二
　　原无君【有无君之心】　不臣【臣而不臣】　逸徳【天吏逸徳烈于猛火】　反徳【人反徳为乱】　俶扰【俶始也扰乱也】　独乱【文子曰世治则愚者不能独乱】　无育【元凶】　自厎【自厎不类类善也】　祸心【包藏祸心】　乱心　天下所恶【不令之臣天下之所恶也】　神之所恶【有臣不顺神之所恶】　诸侯之乱【虞有三苖夏有观扈商有姺邳周有徐奄皆诸侯之乱者】　社稷之患　不式王命　不帅天常【以乱天常】　惎间王室【惎毒也】　剥乱天下　反易天明　侵败王略【不臣也】　侵弄凶器　毒痡生民　毒流天下　腥闻于上　胁君乱国　壊法乱纪　贼臣闻衅　奸臣窃命
　　寇贼一【剪伐　刧质附】
　　原聚雈蒲　好草窃【传郑国多盗取人于雈蒲之泽子太叔兴兵以攻之　书殷人好草窃奸宄草窃于草野中窃盗也】　名娥　号米【后汉黄巾贼亦名娥贼又张陵造作符书受其道者出五斗米谓之米贼】　蜂虿　鼠狗【蜂虿之毒鼠窃狗盗】　黄巾　緑林【并贼名】　増白骑　赭衣【彚苑贼名黑山贼统白骑贾山至言赭衣半道羣盗满山】　无頼　难当　好贼　上将【隋唐嘉话英公自言我年十三为无頼贼逄人则杀十四五为难当贼所不快者杀十七八为好贼上阵乃杀二十为大将使兵以杀人也】　麕骇　雉伏【彚苑秦宗权进破东都围陜州自闗中薄青齐南缭荆郢北亘卫滑皆麕骇雉伏至千里无舍烟】　原剪伐汚宫　封观【礼曰臣弑君子弑父凡在官杀无赦杀其人壊其室汚其宫而潴焉有常无赦既殄元凶乃封京观】　仗威　用重【仗黄钺之威刑乱国用重典】　舌击　气吞【晋朱伺议拒贼计杨珉曰朱将军何以不言伺曰诸将军以舌击贼朱伺惟以力耳　气吞逆贼】　増躬诣贼营　道无寇迹【广陵贼张婴寇乱十余年朝廷不能讨大将军梁冀恶张纲奏纲为广陵太守欲因事中之纲单车躬诣贼营贼见纲诚信皆降焉　彚苑田仁防迁胜州都督境有夙贼依山剽掠行人仁防发骑捕格悉以平之由是城门夜开而道无寇迹矣】原刧质执大将　刧少子【魏夏侯惇字元让与吕布战布将伪降因共执惇责】
　　【以寳货惇将韩浩乃勒兵营门遂诣惇所叱持刧者曰汝执刧大将复望生邪吾受诏讨汝宁以一将军纵尔乎因泣谓惇曰奈国法何但召兵击持质者持质者惶怖斩之惇亦免　后汉乔元字公祖迁太尉以疾罢就医里舍元小子十嵗独游门次有三人持杖刧之入舍登楼求货元与司围守恐杀其子未欲廹之元瞑目呼曰奸人无状岂以一子之命以纵国贼元子亦死元乃诣阙请刧质者不得赎以财寳以开长奸之路自此遂絶】
　　寇贼二【剪伐　要君　刧质附】
　　原攻刧【书寇贼奸宄注攻刧曰寇杀人曰贼】　寇攘【书凡人自得罪寇攘奸宄杀越人于货攘夺也言杀人以求货】　完聚【蝥贼完聚】　保聚　感悔【汉书姜肱兄弟为盗掠夺衣物郡中怪问终不言盗贼感悔就肱舍叩头乞还所掠肱不受劳以酒食而遣之】　自新【改行自新】白头贼【陶侃击杜弢将王贡侃遥谓曰卿本佳人何为随弢天下宁有白头贼乎贡遂降】　赤眉贼　荐食上国【传曰呉为封豕长蛇以荐食上国】　探丸长安【汉书尹赏字子心守长安令闾里少年杀吏受财报雠相与探丸为弹得赤丸者斫武吏黒者斫文吏白者主治防城中薄暮剽刧】　壮朱晖志【后汉书朱晖与家属遇盗时年十三拔剑向前曰财物可得诸母不可得今日朱晖死无避贼壮其志遂舍之】　还戴封物【戴封字平仲遇盗悉被掠夺唯余七缣贼不知处追以与之贼曰贤人也遂尽还之】　狃于奸宄　罔不寇贼【书】　鸱义奸宄　攘矫防　彊者胁弱　众者暴寡　在外为奸　人多相掠　増毒卉【文选喻乱贼也】　致寇【易负且乗致宼至】斩木为兵　掲竿为旗【贾谊过秦论】　白波起兵【黄巾余党郭太起于河西白波谷因号白波贼】　黄巢僭号【通鉴黄巢募众数千以应王仙芝转寇河南十五州天下震动即僭位号取广明字判其文曰唐去丑口而着黄明黄当代唐明年李克用破巢于渭南追巢败之】父老请获麦【家语宓子贱为单父宰齐攻鲁父老请曰麦熟请放民皆使出获子贱不听曰若使不耕者得获是使民乐有寇也】　赤子盗弄兵【通鉴汉宣帝时渤海多盗举龚遂为太守对曰海濒不沾圣化民多饥寒而吏不恤使赤子盗弄陛下兵于潢池耳】　剪伐帝壮其志【唐书厐勋叛自桂管北还所过剽略崔闻之大募兵屯江湘邀贼归路贼惧吏逾岭自淮而北帝壮其志】贼避其锋【彚苑崔光逺为京兆尹防贼党剽略泾阳椎牛呼饮光逺知之率兵夜趋其所鼔噪而进贼醉不能敌斩其徒二千得马千数俘一酋长以献自是贼常避其锋】　自记平贼【唐书贞元时裴肃为浙东观察使羣贼为乱陷州县肃引州兵破擒之自记平贼一篇上之徳宗嘉羙】　奉诏讨贼【又徳宗初湖南峒贼王国良惊剽州县不可制诏闗播宣缉播且言奉诏讨贼有如不受命臣请发州兵剪定之帝曰善】　克殄大盗【又李晟因帝至自梁乃以戎服见帝驻马劳之晟再拜顿首贺曰克殄大盗庙朝安复】　尽得所亡【彚苑张万福摄舒庐夀三州团练使时送租赋至颍为盗所夺万福领轻兵尾袭贼仓卒不得战悉擒之尽得所亡并先掠人妻女财畜万计】　屈突持重【隋朝政乱贼盗蜂起士无鬭志屈突通每战必持重亦有小胜】　崔郾追蹑【彚苑崔郾改岳鄂等观察使岳鄂常苦兵盗贼显行郾修治铠仗驰追穷蹑上下千里嵗中悉平】　干诛【干先王之诛】致诛【天人致诛】　式遏【诗式遏寇虐】　能办【蜀费袆御魏军来敏请袆围棊竟日】
　　【无倦敏曰试君耳必能办贼】　无遗育【书其有顚越不恭则殄灭之无遗育无俾易种于兹新邑注易种谓生种类也】　必自毙【传多行不义必自毙】　殱渠魁【书殱厥渠魁胁从罔治旧染汚俗咸与惟新征羲和之辞】　诛盈贯【书商罪贯盈天命诛之】　遏乱略【诘诛暴慢以遏乱略】　取凶残【取彼凶残】　灾厥身【以灾于厥身】　延平人【蚩尤作乱延于平人注言延及平善之人】　无使滋蔓【蔓难图也】　无俾易种【详上】乗王怒　行天罚　咎既自贻　罪亦盈贯　弃尸京观　悬首藁街　敢逃刑命　肆诸市朝　将出凶于枭獍　宜致伐于鲸鲵　无纵滋蔓之草　以奔漏网之鲸　既不化于皇风　宜致诛于赤族　既包无君之心　难赦不蔽之罪　当正无赦之刑　以惩莫大之罪　庶自及于迷途　难加诛于比屋　宜絶恶于根本　难听辞于枝叶　啓灭有扈而夏功昭　成克商奄而周道着　要君求后于鲁【子曰臧武仲以防求为后于鲁虽曰不要君吾不信也以防邑要君】　投璧于河【左传子犯投璧于河文公曰所不与舅氏同心者有如白水】　无君【又君子谓宋华督有无君之心】　违君【子曰事君三违而不出境则利禄人虽曰不要君吾不信也】　刧质出母示苞【后汉书赵苞字威豪为辽西守遣吏迎母及妻子临到为鲜卑寇钞刧载之以击羣贼出母示苞苞涕泣谓母曰昔为母子今为王臣不得顾而私恩毁而忠节母又曰昔王陵云云尔其以勉苞即破贼母妻皆死苞殡葬灵帝防第封侯既而曰食禄避难非忠杀母全义非孝将何面目立天下遂殴血而死】　使书报彤【汉书邳彤字伟君从征伐王郎所置信都守捕彤父弟及妻子使为手书报彤曰降者封爵不降者灭族彤泣报曰事君不得顾家防郎败家属得免】执忠妻子【后汉李忠进围钜鹿王郎遣将攻信都信都大姓马宠开城内郎众执大守及忠母妻子而令亲属招忠时宠弟从为校尉忠杀之诸将曰家属在人手杀其弟何也忠曰纵贼不诛二心也世祖闻而羙之家属亦全】　执奋妻子【后汉书孔奋字君鱼为武都丞贼魏茂等攻郡守奋追急乃执奋妻子奋五十惟有二子终不顾遂擒贼妻子亦死世祖褒羙之】　执宿卫臣【汉书赵广汉为京兆尹富人苏囘为郎二人刧之广汉将吏到家使人晓贼曰京兆尹赵君谢两卿无得杀质此宿卫臣也二人惊愕出户叩头广汉使狱吏厚遇之】
　　窃盗一【疑枉　赏用　捕捉　犇伏　掩藏附】
　　原盗有道　杀无罪【盗亦有道也跖曰妄意室中之藏圣也先入勇也后出义也知可否智也均分仁也　周礼凡盗贼军乡邑及家人杀之无罪注若今无故入人家牵引欲犯法者其时格杀之无罪】　憎主人　待暴客【盗憎主人　重门击柝以待暴客】　相翔　多有【秋官野庐氏掌宾客至有相翔者则诛之注云相翔犹猖佯观伺将为盗也　法令滋彰盗贼多有】充斥　公行【言多也　盗贼公行】　増作诗赠贼　以信待人【诗话李渉过九江皖口遇盗豪首问是何人从者曰李博士也其豪首曰若是李渉博士不用剽夺久闻诗名愿题一篇足矣渉赠一絶曰风雨潇潇江上村緑林豪客夜知闻他时不用多廻避世上于今半是君贼喜曰确言也　彚苑吕元膺释囚归之而戒还期吏曰不可荅曰吾以信待人人岂违我如期而至由是羣盗感愧悉避境去】　原疑枉盗璧　疑金【楚相亡璧疑张仪笞数百不服　直不疑为郎同舍郎失金意不疑盗金不疑买金偿之后知非亡金者大慙】　拾尘　持袴【顔囘炊有炲煤入饭中囘乃拾之孔子疑之　陈重景公同舍郎告归误持隣舍郎袴去主疑重终不申说市袴还之后归者持袴还主事乃显然】　君子防　宋人疑【古诗曰君子防未然不处嫌疑间　宋史人有天雨壊墙其子曰不能筑将有盗其隣人父亦言之后果大失财物其子乃疑隣人父盗之】　赏用赏不窃　与定交【子曰茍子之不欲虽赏之不窃　戴若思不拘操行行与陆机赴洛船装甚盛挥其徒掠之登岸据胡牀坐指挥机遥谓曰卿才羙如此何作刧邪若思流涕投剑谢罪机遂与定交】　捕捉赭衣　防綖【汉书张敝为京兆尹长安多盗敞求得酋长数人贳其罪把其宿负令致诸偷酋长乃以赭汚小偷衣令吏捕之　后汉书虞诩字升卿为朝歌长贼数千屯聚诩遣贫人能缝者佣作贼衣以防綖缘其裾为识有出市者輙擒】　鸣鼔　察眉【张敞为京兆尹枹鼔稀鸣枹鼔追盗鼔也郤雍能视盗察眉知之千无一遗文子曰雍必不得其死俄而羣盗杀雍】　越逐　误收
　　【臣妾逋逃勿敢越逐　晋周访字士达时有访同姓名者罪当死吏误收访访奋击收者数千人皆走而归于帝帝不罪之】　尽执　先知【书庶羣饮汝勿佚尽执拘以归注擒奸追亡　焦贑字延夀补小黄令以伺先知奸罪盗不得发】　缓追　竭作【谷梁传缓追逸贼唯田与追胥竭作尽室行也】　犇伏逃犇　伏隠【晋以士防将中军于是晋国之盗奔于秦　传盗贼伏隠】不为　无有【使民不为盗　絶巧弃智盗贼无有】　掩藏沈命　变名
　　【汉王温舒等酷虐而人轻犯法盗贼滋起以是沈命皆藏匿命逃亡也　晋髙阳王睦招诱逋亡变姓名者七百余户贬为县侯】　隠死　藏亡【百家之邑可以隠死　湖阳公主谓世祖曰文叔为白衣时藏亡匿死吏不敢到门】
　　窃盗二
　　原窃财【窃人之财犹谓之盗】　窃贿【为盗】　小人勇【小人有勇而无义为盗】小人约【小人贫斯约约斯盗也】　掲箧担囊【庄子将为掲箧担囊发匮之盗而为守备则必摄缄縢固扃鐍此世俗之所知也巨盗至则负匮掲箧担囊而趋唯恐缄縢扃鐍之不固】　逾垣穿宇【齐之国氏大富宋氏向氏大贫请其术国氏曰吾善为盗向氏闻为盗之言不喻为盗之意遂逾垣穿宇手足所及无不探取俄而已获赃罪没先人之产国氏曰噫为盗之道天有时地有利云雨滂润山泽】窃藏以逃【传晋侯之竖头须窃藏以逃】　入界不杀【曹褒为圉令以礼化民有】
　　【他盗五人入圉界捕之太守马严促杀之褒曰絶人命者天亦絶之臯陶不为盗制死刑罪不杀严奏褒懦弱遂免官】　外盗吾盗【臧武仲谓季孙曰召外盗礼焉何以止吾盗】　大盗小盗【庄子】　贪冒之人　穿窬之盗【将寘力焉】　既贪财以肆心乃行险以寘念　蓄行险之心穷斯滥矣　遇慢藏之祸获则取之　増慢藏诲盗【易】　草窃为奸【彚苑殷人好草窃言草野窃盗以为奸也】　盗不进【又时有盗夜刧窦建徳之家建徳立户下窥盗入击杀三人余盗不敢进请其死尸建徳曰可投绳系取之盗投绳建徳乃自縻使盗曵出跃起提刀又复杀数人】　我来也【西湖志昔杭城有一猾贼每盗人家物去必用粉书其门曰我来也一至其所患之者多官府莫能论捕一日忽于侦卒获之下狱贼在狱久厚结纳狱卒每教狱卒某处埋有金寳若干卒如其言果获遂将金市酒肉与之酣饮语之曰今夕少寛昏时与予出狱五鼔便归决不相累卒闻言愕然但受其赃不当阻也只得寛纵之遂逾墙而出徧城复被盗其门各书曰我来也至五鼔果囘狱中卒见贼归大喜贼曰吾生矣明日有司以闻刺史曰我来也尚在何将此人抵死遂加以犯夜之罪释之以是知猾贼之智之狡也】　原犇伏不闭户【大道之行外戸不闭注谓无盗也】　不拾遗【子产相郑路不拾遗】　雈蒲久静　桴鼔不鸣　四封而诘　十里以违　不归死于司败　宜勿佚于追胥　顷因鲁赏庶其暂成充斥　旋见晋用士防终致奔逃　掩藏渊薮【逋逃主萃渊薮】囊槖【广川王国多盗张敞以耳目发起贼名区处王姬及同族刘调等通为囊槖注容止盗贼若囊槖盛物】　亡抵【后汉书张俭逃亡抵孔融兄褒褒不在融舍之州郡并收褒融二子争死竟坐褒罪】頼用【传毁则为贼掩盗为藏頼奸之用有常无赦】　荒阅【文王之法有亡荒阅阅搜也荒大也亡逃罪而隠者】　无留【传云盗有所在无留慝】　恵奸【疾恶】　隠贼【少皥氏有不才子掩义贼好行凶恶】　隠慝【慝恶也】　搜慝【藏恶】　隠器【楚文王作仆区之法曰盗所隠器与盗同罪】　窜身　四封诘【季孙谓臧武仲曰我有四封而诘盗何故不可】一饭坐【汉诏捕辛兴兴与鲍宣女壻许绀俱过宣一饭去宣不知情坐系狱自杀】　庇人
　　取地【传庇其贼人而取其地】　摘伏舍慝【季布】　济难　长寇　私匿　获全　甲非归死　乙则保奸　恶既相济　罪亦惟均　入懐之鸟　漏网之鲸　救难虽容于投足疾恶终昧于刚肠　季布获全于朱家　元节匿死
　　于孔氏　穷猿奔林遇者则止　走鹿赴隂急何能择救其患难诚为好仁　匿乃奸囘则非嫉恶　疑枉
　　妄意【元帝引宰相御史条责职事曰恶吏负贼妄意良人】　猜祸【王温舒为中尉召猜祸吏与从事注吏好猜疑作祸害者任之】　厚诬　薄诉　狗盗　狐疑　李可疑　淄渑难别　似是而非　研覈是非　赏用取盗【管仲遇盗取二人焉上以为公臣曰所与游辟也】　赏盗【左传邾庶其以漆闾丘来奔季武子以公姑姊妻之皆有赐于从者鲁多盗季孙谓臧武仲曰盍诘盗对曰不可诘也季孙曰我有四封而诘其盗何故不可武仲曰子召外盗而大礼焉何以止吾盗庶其窃邑以来子以姬氏妻之其次皁舆马其小者衣裳剑带是赏盗也而去之其或难焉】　遗布二疋【后汉书陈实字仲弓为太丘长有盗入其家伏梁上实觉之召诸子戒之曰不善人未必本恶习以性成梁上君子是也盗闻自投伏罪实曰君貌非恶人当贫耳遗布二疋而遣之】　遗布一端【魏志王烈字彦方有盗牛者牛主得之盗者曰无令王彦方知烈闻遗布一端以激之后有遗剑于路有一人守之以待主乃盗牛者】　请敦理道无啓幸门　既舍而罪　乃升诸公　唯善所在　虽盗何伤　惟贤是求　虽盗必举　弃瑕録用　补过责功　行其权道　开以幸门　寇所由兴　法不可禁　若容已露之奸　恐诱将来之盗　作奸者如可举　为善者无乃疑　所宜权以救世　不可垂以训人　若贷前定之法　是诱后来之奸　闻仲弓之诫子亦既自新　遇管氏之知人由斯入用　见小善而必求才难茍得　逾大防而不禁敝将若何　人之纵欲大为防而犹逾　法以止奸小不忍而恐乱　昼伏夜动始见穿窬之心　今是昨非旋闻砥砺之节　捕捉设三科【后汉书虞诩设三科募壮士攻刧为上杀人偷盗为次不事家业为下恕其罪使入贼诱令刧掠以伏兵待之】　比三辅【汉书张敞请治剧郡吏追捕有功者愿比三辅尤异以劝善上许之】发主名【又张敞为刺史以耳目发起盗贼主名区处】　怒杀盗【后汉书张酺为东都】
　　【吏有杀盗者酺按之以为长吏受赃从不至死而盗徒皆饥寒何穷其法乎】　如追逃【逐寇如追逃】　比追胥【周礼以比追胥注追逐寇也胥司捕寇者】　把重罪【王温舒为广都尉择敢徃吏把其隂重罪而纵使督盗即有廻避夷之】　执有罪【执其有罪】　延耆老致寇【定襄大姓杀吏拜班伯为太守乃延耆老日为供具耆老知酋豪懐恩醉酒具言盗贼亡匿处乃分部收捕旬日尽得之】　募壮士诱贼　出柙之兕　漏网之鲸
　　杂盗一
　　原东阳　西鄙【国语子木曰资东阳之盗使杀椒举也传栾盈过周之西鄙掠之注云刧财物也】　狐裘　骏马【孟尝君有能狗盗入秦宫藏内盗狐白裘献秦后遂免难　秦穆公有骏马为盗杀食之公曰吾闻食骏马肉不饮酒必死遂赐羣盗酒饮】　侃栁　恭禾【晋陶侃字士行为荆州牧性聪敏尉夏施盗官栁种于已门侃见驻车问曰此是武昌西门栁何因盗之施惶惧谢罪淳于恭字孟孙家有山田果树有偷恭禾者恭见恐其愧遂伏草中盗去乃起去】　让窃马证攘羊【孔嵩被窃马贼自让曰孔嵩善士岂宜盗窃遂送马谢之　其父攘羊而子证之】　増光火　盗葱【马元常徒眉州刺史剑南有光火盗夜掠人家昼伏山谷元常谕以恩信约悔过自新贼相率脱甲面缚请罪　彚苑张允济仕隋为武阳令过道旁有姥庐守所莳葱因教曰第还舍脱有盗当告令姥谢归俄大亡葱允济召十里内男女尽至物色騐之果得盗者】
　　杂盗二
　　原斫树【范乔字伯孙腊夕邑人斫其树人告乔佯不闻邑人愧而归乔谕之曰节日取柴与父母欢娯何愧之有】　刈稻【孙晷字文度年饥谷贵人有生刈其稻晷见而避之去后乃自刈送之乡里感愧莫敢侵犯】　逾垣【书无敢寇攘逾垣墙窃马牛】　登防【语林曰王子敬卧斋中偷人取物卧不动偷复登防子敬曰偷儿青氊我家旧物羣盗惊走】　池鱼【世说王承为东海小吏盗池鱼获之承曰文王之囿与众共之池鱼何足惜乃释之】　园【桑虞字子深以至孝称园中熟有人逾垣盗之虞以园多棘恐刺盗者使奴开道偷乃负出知虞除之乃送所盗请罪仍以与之】　不死药【姮娥窃羿不死药食之飞入月中】　强弩【春秋决狱曰甲为武库卒盗强弩一时与弩异处当何罪论曰兵所居比司马门阑入者髠重武备责精兵也弩蘖机郭轴异处盗之不至盗武库兵陈论曰大车无輗小车无軏何以行之甲盗武库兵当弃市乎曰虽与弩异处不得弦不可谓弩矢射不中与无矢同不入与无镞同律曰此边鄙兵所赃直百钱者当坐弃市】　一呼俱殒【晋蔡裔声如雷震有二盗入其室裔抚牀一呼二盗俱殒】　百钱当坐【详上】　掲贾入司兵【司厉掌盗贼之任器货贿辨其物皆有数量贾而掲之入于司兵】　失布由令尹【楚江乙母失布以盗由令尹也】


　　御定渊鉴类函卷三百十五
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百十六
　　释教部一【释教经】
　　释教一
　　増前汉书曰汉骠骑将军霍去病出陇西过焉耆山得休屠王祭天金人顔师古曰今佛像是其遗法也　原后汉书曰明帝梦金人长丈余头有光明以问羣臣或曰西方有神名曰佛其形丈六尺而黄金色帝于是遣使天竺问佛道法遂于国中图画形像焉　増又曰初帝闻西域有神其名曰佛因遣使之天竺求其道得其书及沙门以来其书大抵以虚无为宗贵慈悲不杀以为人死精神不灭随复受形生时所行善恶皆有报应故所贵修炼精神以至为佛善为宏濶胜大之言以劝诱愚俗精于其道号曰沙门于是中国始传其术图其形像而王公贵人独楚王英最先好之　晋书曰后赵百姓以佛图澄故多奉佛皆营造寺庙相竞出家真伪
　　混淆多生愆过季龙下书料简其著作郎王度奏曰佛外国之神非诸华所应祠奉汉代初传其道唯听西域人等得立寺都邑以奉其神汉人皆不出家魏承汉制亦修前轨今可断赵人悉不听诣寺烧香礼拜以遵典礼　梁书曰髙祖専尚释氏逺近成风无不事佛　又曰郭祖深上封事曰比来慕法普天信向家家斋戒人人懴礼不事农桑空谈彼岸夫农业者今日济育功德者将来胜因岂可惰本勤末置近効逺也时帝大释典将以易俗故祖深尤言其事以为都下佛寺五百余所穷极宏丽僧尼十余万资产浓沃所在郡县不可胜道又僧尼皆不入籍贯天下戸口几亡其半蠧俗伤法实由于此恐将来处处成寺家家剃落尺土一人非复国有　南史曰天竺诸国皆事佛道自汉明帝法始东流自此以来其教稍广别务为一家之学元嘉十二年丹阳尹萧摹之奏曰佛教被于中国已歴四代而自顷以来更以奢竞为重请自今以后有欲铸铜象者悉诣台自闻兴造塔寺精舍皆先列言须许报然后就功先是晋世庾氷始创议欲使沙门敬王者后桓元复述其议并不果行宋大明六年孝武使有司奏沙门接见皆尽敬诏可　北史魏传曰客问三教优劣李士谦曰佛日也道月也儒五星也客不能难而止　通鉴隋纪曰隋初民间佛书多于五经数十百倍　唐书曰傅奕上书请除去释教髙祖付羣臣详议太仆卿张巨源称奕奏合理中书令萧瑀与之争论曰佛圣人也奕为此议非圣人者无法请寘严刑奕曰礼本于事亲终于奉上则忠孝之理着臣子之行成而佛逾城出家逃背其父以匹夫抗天子以继体悖所亲瑀非出于空桑乃遵无父之教臣闻非孝者无亲瑀之谓矣瑀不能答但合掌曰地狱之设正为是人　五代史云周世宗时中国乏钱乃悉诏毁天下铜佛像以铸帝曰吾闻佛说身世为妄以利人为急使真身尚在犹欲割截况此铜像岂其所惜　桯史云司马温公曰文中子以佛为西方圣人信如文中子之言则佛之心可知矣今之言禅者好为隠语以相迷大言以相胜使学之者怅怅然益入于迷妄故予广文中子之言而解之作解禅偈六首若其果然虽中国可行何必西方若其不然则非予之所知也又云王荆公问张文定公曰孔子去世百年生孟子
　　后絶无人何也文定言岂无只有过孟子上者公问是谁文定言黄梅曹溪马祖无业雪峰岩头丹霞云门是也公问何谓文定言儒门淡薄收拾不住皆归释氏耳荆公欣然叹服后举似张天觉天觉抚几叹以为佳又曰孙莘老以书问懐琏宗教琏答曰妙道之意圣人常寓之于易至周衰先王之法壊礼义亡然后竒言异说间出而乱俗迨我释迦入中土以第一义示人而始末设为慈悲以化众生亦所以趋时也自生民以来醇朴未散则三皇之教简而素春也及情窦日凿则五帝之教详而文夏也时与世异情随日迁故三王之教密而严秋也及其而为秦汉也则无所不至而天下有不忍闻者于是如来一推之以性命之理教之以慈悲之行冬也天有四时循环以生成万物圣人之教迭相扶持以化成天下一也至其极皆不能无迹也道歳也道则一耳圣人时也执一时而疑歳终不闻道矣夫圣人之言应时而设昔常是者今盖非也士知其常是也因以为不可变不知所变者言而所同者道也然则孰正夫春起于冬而以冬为终终天下之道术者其圣人乎要当有圣人者起而救之自秦汉迄今千有余歳风俗靡靡愈薄圣人之教裂而鼎立互相诋訾荘生所谓夏虫其斯之谓欤大道寥寥莫之返良可叹也朱文公语録云后汉明帝时佛教始入中国虽好之然都不晓其说至晋宋间其教渐盛广大自胜幻妄寂灭自斋戒变为义学如逺法师支遁道林皆义学当时文字亦只以老荘之说铺张梁普通间达磨东来武帝惟从事因果尚不晓其说达磨只说人心至善即此便是一切扫荡不立文字不用苦行又翻出许多窠臼勦除知解说出禅防髙妙于义学直指悟理而始者祸福报应之机深足以钳制愚俗以为资足衣食之计　辽史云谢普尔布谢人事居抺古山屏逺荤茹潜心佛理延有道者谈论弥日人问所得何如但曰有深乐惟觉六凿不相攘余无知者
　　释教二
　　原续汉书曰天竺国一名身毒在大月氏东南修浮图佛道以成俗不杀伐　増晋书曰鸠摩罗什姚王以伎女逼令受之乃自讲说譬如臭泥中生莲花但取莲花勿取臭泥　原宋元嘉起居注曰阿罗单国王毗沙跋摩遣使云诸佛世尊常乐安隐处雪山隂雪水流注百川洋溢以味清净周回屈曲从趣大海一切众生咸得受用　又曰师子王国遣使奉献诏答云此小乗经甚少彼国所有皆可写送　孔丛子云昔西域国苑中有柰树生果中有一女子王收为妃乃以苑地施佛为伽蓝故曰王柰苑　释道安西域志曰波罗祭斯国佛转法轮处在此国也　又曰须刺国有五百沙弥真人寺望晦日寺前有方青石天人来下石上　又曰摩诃赖国有阿耨达山王舍城在山东南角竹园精舍在城西又有佛浴所六年苦行处　支僧载外国事曰和诃条国在大海之中地方二万里国有大山山有石井井中生千叶白莲花井边青石上有四佛足迹合有八迹月六斋日弥勒菩萨与诸天神礼佛迹竟便飞去浮图讲堂皆七寳国王长者常作金树银花银树金花供养佛又曰维那国去舍卫国五十由旬由旬者晋言四十
　　里维摩诘家在城内基井尚存　又曰迦维罗越国今属播黎越国犹有优婆塞姓释可二十余家是白静王之苖裔昔太子生时有二龙王一吐冷水一吐暖水今有池尚一冷一暖　又曰鸠留佛姓迦叶生那诃维国又曰弥勒佛当生波罗祭国在迦维罗越南　又曰
　　罽賔国在舍卫之西国王民人悉奉佛道人及沙门到冬未中前饮少酒过中不复饭　又曰佛在拘私那竭国般泥洹欲泥洹时自然有寳牀从地出有八万四千国王争将佛归神妙天人曰佛应就此土那竭王乃作金棺檀车送丧佛积薪不烧自燃王将舍利归宫八万四千国兴兵争舍利婆罗门分之用金升量舍利得八斛四防诸国各得还立浮图　扶南记曰顿逊国属扶南西出海中国主名昆仑有天竺胡五百家两佛图婆罗门千余人顿逊人敬奉其道以香花自洗精进不舍昼夜香有区拨摩花冬夏不衰日载数千车货之更香好　南州异物志曰天竺国地方三万里佛道所出其国王城郭宫室皆雕文刻镂　増湼槃经云降维卫国成道摩竭提说法波罗奈入灭拘尸那【波罗奈即鹿野苑之境号最初说四谛处也】　释典云佛在祗树给孤独园　经律异相云须达多长者白佛言弟子欲营精舍请佛住惟有祗陀太子园广八十顷林木欝茂可居白太子太子戏曰满以金布便当相与长者出金布八十顷精舍告成凡千三百区故曰祗树给孤独园　潜确类书世尊曽在鹿野苑中为鹿王教主羣鹿无扰王造迦蓝名鸡园昔有野火烧林林中有雉入水渍羽以救野火即鸡头摩寺　西域记云四日照世东有马鸣南有提婆西有龙猛北有童受或通宗乎众典或别释于一经分照乎四方俱破于羣翳　伽蓝记云王城北八十里有如来履石之迹起塔笼之履石之处若水溅泥量之不定或长或短佛净嚼杨枝植地即生今成大树胡名曰婆楼又云王城东南山行八日如来苦行投身饿虎之处
　　髙山巃嵸危岫入云山有收骨寺三百余僧王城南一百余里有如来昔作摩休图剥皮为纸折骨为笔处阿育王起塔笼之举髙十丈折骨之处髓流着石观其脂色肥腻若新　又云王城西南五百里有善持山山顶东南有太子石室有太子男女绕树不去婆罗以杖鞭之流血洒地处其树犹存洒血之地今为泉水室西三里天帝释化为师子当路蹲坐遮嫚□之处石上毛尾迹今悉炳然　西溪丛语云佛时在舍卫国祗树给孤独园时有梵志名曰邪旬来诣佛所曰吾闻佛道厥义深巍巍堂堂犹星中月神智妙达众圣中丕愿开盲瞑释其愚痴所事何师天尊曰吾前世师其名难数吾今自然神耀得道非有师也所谓八师者不杀不盗不不恶口不饮酒老病死　儒书杂记云人以大觉为归世之迷人尘劳妄想而不悟虽生而丧其所以生矣此达者之所哀佛氏之所以有大悲之号也
　　释教三
　　原慧劒　戒珠【维摩经以智慧劒破烦恼贼　法华经精进修静戒犹如防明珠】　结社　搆园【逺公与十八贤结白莲社　梁刘慧斐字文宣彭城人起家安成王法曹行参军尝游匡山遂有终焉之志因不仕居东林寺又于山北搆园一所号曰离垢园时人乃谓为离垢先生】　楚王赎罪　梁帝舍身【楚王英信佛道请以缣赎罪诏报曰王好黄老之微言尚浮图之法教有何嫌惧而赎其罪令还缣以助伊蒲馔注桑门之盛馔也　梁髙祖崇信佛教于建业起同泰寺自以其身施同泰寺为奴朝廷共敛珍赎之有事佛精舍者辄加菩萨之号其上书皆云皇帝菩萨】　度门觉路　慈云　甘露　摄心　脱屣　执迷　回向慧业　尘劳　拔有漏之身　超无量之劫　开善诱之门　施方便之力　以戒律为教文　以禅定为真守　拯苦海之沈溺　救火宅之焚烧　既无伤于国经　且有补于王化　立三世之縁观感流俗　设百法之要诱掖浮生　増见性　忘心【要览云禅者定慧之通称明心达理之趋也达磨观此土机縁繁紊乃曰不立文字者恐其执文滞相也直指人心乃见性成佛者明其顿了无生也　黄蘖示要论云一念离真皆为妄想一念计生死即落诸魔一念起诸见即落外道凡人皆逐境生心若欲无境当忘其心心忘则境空境空则妄灭若见善相诸佛来迎亦无心随去若见恶相种种现前亦无畏心但自忘心同于法界便得自在】　真如　大觉【马师云真如有变易岂不闻有善知识者能回三毒为三聚净戒回六贼为六神通回烦恼作菩提回无明作大智若真如无变易是外道也唐僧懐素诗云醉里得真如刘禹锡诗云心防真如不读经真如谓禅理也　佛妙道上有元曰大觉曰妙觉又有五觉众生觉声闻觉三乗觉菩萨觉佛觉山堂肆考】　超九劫　消三幡【初学记云始出四门终超九劫四门谓在家男女恶门大惭愧门努力门廻向门文选云消一无于三幡言三幡虽殊消令为一同归于无也三幡色一也空二也观三也】　无量心　不住法【慈悲喜舍是四无量心授与饶益是慈相除去哀损是悲相庆慰得舍是喜相忌壊平等是舍相　金刚经若菩提心住于法而行布施如人入暗则无所见若心不住法而行布施如人有目光明照见种种色色】　禅枝　心树【庾信安昌寺碑禅枝四静慧室三明杜子美游修觉寺诗禅枝宿众鸟　佛教若生心树愿结因芽】　毒龙狂象　爱马心猿【唐诗毒龙拏兮赫然狂象奔兮沉醉皆佛家所有事也　艺文云三循祛爱马六念静心猿佛言除欲累也】　忍草灵花　心香意叶【唐诗晨行踏忍草夜诵得灵花　佛言牕舒意叶室度心香】　意树　心莲【唐诗云意树发空花心莲吐轻馥】爱河　欲网【山堂肆考佛言善度爱河能褰欲网】　觉路　迷川【佛经以黄】
　　【金为绳以界入道故李白归山寄孟浩然诗云金绳开觉路寳筏渡迷川】
　　释教四
　　原五翳　五净【喻日月为烟云尘雾垢所翳　清净有五】　象法之教　报应之縁【汉书曰汉使骠骑将军霍去病出陇过焉耆山得休屠王祭天金人顔师古注云作金人以为天人之主而祭之即今佛像是其遗法也　后汉书曰佛道以为人死精神不灭随复受形所行善恶者皆有报应故以贵行善修道以练精神练而不已以至无生故得佛也】　大雨之润　慈云之防【大雨润众生　如来慈心如彼大云防注世界】　苦空　贪着　烦恼解脱　道济真俗　理苞圣愚　开悟愚蒙　拯济沈溺　大云之教　甘露之法　増离相【王氏彚苑如来生于种种之地所谓解脱相离相灭相终归于空】　慈室【法华经慈悲为室和柔忍辱为度】　彼岸【梵经波罗密多此言到彼岸也谓众生轮回作业之地如在海中到彼岸也】　法要【传灯録云法要有三戒定慧也戒生定定生慧慧生八万四千法门迭为用也】　六通【王氏彚苑一天眼二天耳三地心四宿命五神足六漏尽】　三縁【古禅师语録一为了自己身轮回生死二为绍隆三寳三为六道四生皆为解脱】　解脱【传灯録云观四防上下不见身不见心乃心离名守身等定界法因梦幻无得无诞然后谓之解脱】　清净【刘禹锡记云味清净者即清净以观空】　宗教【宗镜録云融防宗教之防】　神妙【权德舆云神妙独立不与物俱】　声闻【王氏彚苑因声得教谓之声闻】　无生篇【无生篇释典也文选云畅以无生之篇】　无生观【山堂肆考无生观佛境也又曰无生乡试将有漏躯聊作无生观】　三涂六道【山堂肆考三涂一曰色欲门上尸道天涂界二曰忧欲门中尸道地涂界三曰贪欲门下尸道人涂界六道谓天道人道魔道地狱道饿鬼道畜生道也唐傅奕曰伪啓三涂谬张六道三涂亦曰三恶】　三明六入【文选云气茂三明情超六入三明谓天眼明宿命明漏尽明六入为眼入色耳入声鼻入香舌入味身入触意入法】
　　释教五
　　原诗秦鸠摩罗什法师十喻诗曰十喻以喻空空必待此喻借言以防意意尽无防处既得出长罗住此无所住若能映斯照万象无来去　宋谢荘八月侍华林曜灵殿八关斋诗曰玉桴乗夕逺金枝终夜舒澄淳元化阐希微寂理孚　梁武帝十喻幻诗曰挥霍变三有恍惚随六尘兰园种五果雕案出八珍对见不可信熟视事非真空生四岳想徒劳七识神着幻是幻者知幻非幻人　又如炎诗曰乱念瞩长原例见望遥坰逶迤似江汉泛滥若沧溟金波素沫银浪翻緑萍逺思如可取近至了无形热縁热惚逼渴爱渴心生　又灵空诗曰物情异所异世心同所同状如薪遇火亦似草行风迷惑三界里颠倒六趣中五爱性洞逺十相法灵冲皆从妄所妄无非空对空　又干闼婆诗曰灵海自己极沧流去无边蜃蛤生异气闼婆欝中天青城接丹霄金楼带紫烟皆从望见起非是物理然因彼凡俗喻此中元又元　又梦诗曰甘寝随四坐盖睡依五众违从竞分诤美恶相戏弄出家为上首入仕作梁栋色已非真实闻见皆灵洞长眼出长夜大觉和大梦　又防三教诗曰少时学周孔弱冠穷六经中复观道书有名与无名妙术镂金版真言隐上清密行贵隂德显证表长龄晚年开释巻犹日映众星苦集始觉知因果乃方明示教惟平等至理归无生　又和太子懴悔诗曰玉泉漏向尽金门光未成缭绕闻天乐周流扬梵声兰汤浴身垢懴悔净心灵萎草获再鲜落叶蒙重荣　简文帝十空如幻诗曰汉安设大响周穆置髙台三里生云雾瞬息起氷雷空持生识缚徒用长心灾慧人恒弃舍庸识屡邅回六尘俱不实三界信悠哉　又水月诗曰圆轮既照水初生亦映流溶溶如渍璧的的似沉钩非关顾兔没岂是桂枝浮空令谁雅识还用喜腾猴万累若消荡一相更何求　又如响诗曰叠嶂回参差连峰郁相拒逺闻如句咏遥应成言语竟无五声实谁谓八音所空惑颠倒羣徒迷尘缚侣愍哉火宅中兹心良可去又如梦诗曰秘驾良难辩司梦并成虚未验周为蝶安知人作鱼空闻延寿赋徒劳岐伯书潜令六识扰安能二惑除当须耳应满然后防真如　又如影诗曰朝光照皎皎夕漏转骎骎昼花斜色去夜树有轻隂并能兴眼入俱持动感心息形影方正逐物虑恒侵若悟假名浅方知实相深　又镜象诗曰精金宛成器悬镜在髙堂后挂七龙网前发四珠光回望疑垂月傍瞻譬璧珰仁寿含万类淮南辩四郷终归一亡有何关至道塲又蒙豫懴悔诗曰皇情矜幻俗圣德愍重昏制书开摄受丝纶广慧门时英满君囿法侣盛天园俱消五道缚共荡四生冤三循袪爱马六念静心猿庭深仗采艳地寂伎声喧上风吹法鼓垂铃鸣画轩新梅含未发落桂聚还翻早灯藏石磴寒潮浸水门一期蒙诱善方愿遣笼樊　又侍讲诗曰物善渥深慈监抚宣王事英迈八解心髙超七花意　又和防三教诗曰聚沫多縁假摽空非色香汉君虽啓梦晋后徒降祥元机昔未辩洞鉴资我皇　又夜望浮图上相轮絶句诗曰光中辨垂带雾里见飞鸾定用方诸水持添承露盘　元帝和刘尚书侍讲五明集诗曰汲引留宸鉴舟航动睿情法王惟一法无生信不生日宫佳气满月殿善风清绮钱敞西观缇幔巻南荣　昭明太子元圃讲诗曰试欲游寳山庶攸信根立虽娯慧有三终寡闻知十　钟山解讲诗曰轮动文学乗笳鸣賔从静暾出嵒隐光月落林余影精理既已详言亦兼逞　东斋听讲诗曰庻兹祛八倒冀此遣六尘良思大车道方愿寳船津既餐甘露防方欲书诸绅　又参讲席将讫诗曰八水润焦牙三明啓羣目寳铎旦参差名香晩芬郁暂舍六龙惊微祛二鼠蹙意树发空花心莲吐轻馥　又同泰僧正讲诗曰放光闻鹫岳金牒秘香城穷原絶有际杂照归无名若人聆至寂寄说表真防能令梵志遣亦使羣魔惊今闻大林聚净土接承明掖影连髙塔法鼓乱严更雷声芳树长月出地芝生已知法味乐复恱元言清何因动飞辔暂使尘劳轻　宣帝奉迎舍利诗曰释迦称散体多寳号金躯白玉诚非比黄金良莫逾变见絶言象端异乃冥符灵知虽隐显妙色岂荣枯唯当千劫后方成无价珠　沈约八关斋诗曰因戒倦轮飘习障从尘染四衢道难辟八正扉犹掩得理未易期失路方知险迷涂既已复豁悟非无渐　又四城门诗曰六龙既惊轸二鼠复驰光衰龄难慎辅暮质易凋伤　又和王卫军解讲诗曰妙轮辍往驾寳树未开音甘露为谁演得一标道心眇眇元涂旷髙义緫成林七花屏尘相八解濯芳　刘孝绰和昭明太子钟山解讲诗曰御鹤翔伊水攀马出王田停銮对寳座辩论说人天淹尘资海滴照暗仰灯然法朋一已散笳劒俨将旋　刘孝仪和昭明太子钟山解讲诗曰韶乐临东序时驾出西园虽穷礼游盛终为尘俗喧岂如七觉鸾啓四门夜气清箫管晓阵烁郊原山风乱采眊初景丽文辕林开前骑骋迳曲羽旄屯烟璧浮青翠石濑响飞奔回舆下重阁降道访真源谈空匹泉涌缀藻迈繁轻生逢遇误并作辈龙鹓　王筠和太子懴悔诗曰习恶归礼懴有过称能改圣德及羣生唱说信兼采翘心荡十恶邈诚销五罪三缚解智门六尘清法海超然故无着逍遥新有待周庾信咏阐二教诗曰五明教已设三元法复开
　　鱼山将鹤岭清梵两边来香烟聚成塔花雨积为台空心论物性真气辨仙才　増唐武三思秋日于天中寺寻复理上人诗曰妙域三时殿香岩七净宫金绳先界道玉柄即谈空喻栰知何极传灯竟不穷弥天髙义逺初地胜因通理诣归一处心行不二中有无双惑遣真俗两縁同摘叶疑焚翠投花若散红网珠遥映日檐铎近吟风定沼寒光素禅枝暝色葱愿随方便力长冀释尘笼　岑参晩过石盘寺礼郑和尚诗曰暂诣髙僧话来寻野寺孤岸花藏水碓溪竹映风鑪顶上巢新鹊衣中带旧珠谈禅未得去辍棹且踟蹰　耿湋诣顺公问道诗曰此身知是妄逺逺诣支公何法拄持后能逃生死中秋苔经古径萚叶满疎丛方便如开诱南宗与北宗　李商隐题僧壁诗曰舍生求道有前踪刉脑剜身结愿重大法便应欺粟颗小来兼可隐鍼锋蚌胎未满思新桂琥珀初成忆旧松若信贝多真实语三生同听一楼钟　释皎然听素法师讲法华经诗曰法子出西秦名齐七道人才敷药草义便见雪山春防讲龙来逺闻经鹤下频应机如一雨谁不涤心尘　贾岛内道塲僧绍诗曰麟德然香请长安春几回夜闲同像寂昼定为吾开讲罢松根老经浮海水来六年双足履只歩院中苔　罗邺冬日庙中书事呈栖白上人诗曰日髙荒庙掩双扉杉迳无人鸟雀悲昨日江潮起归思满窻风雨觉来时何堪身计长如此闲尽炉灰却自疑赖有碧云吟句客禅余相访说新诗　宋徐玑宿寺诗曰古木山边寺深松迳底风独吟侵夜半清坐杂禅中殿净灯光小经残磬韵空不知清逺梦啼鸟在林东
　　原颂齐王融净住子归信门颂曰生浮命舛识罔情违业云结影慧日潜晖委循途极夜无归登山小鲁泛海难沂参珉见璧辩砾知玑迷甘未逺匪正何依　又懴悔三业门颂曰乐由生灭患以身全业资意造事假言筌利名相倚荣辱兹纒燕骥匪蹑铜错徒镌惑端风绪爱境旌悬不勤一至何阶四禅　又出家善门颂曰澡身浴德晦迹埋名将安寳地谁留化城道塲旷谧禅迳闲清风飘弗响震輙徒声啸傲焉虑脱落何营长捐有结永寘无生　又在家善门颂曰处尘贵不染被褐重怀珠美玉耀幽石曽兰挺丛刍四民亦为之三界岂能渝谅兹亲爱沫宁以财利拘烦流舍智寳榛路坦夷衢万品竟何匹烈火树红趺　又法门颂曰出不自戸将何由行不以法欲焉修之燕入楚待骏足凌河越海寄轻舟通明洞烛焕曽景深凝广润湛川流翼善开贤敷教义昭蒙啓惑涤烦忧功成弗有居无着淡然无执与化游　梁简文帝大法颂曰若夫眇梦华胥怡然姑射服齐宫于元扈想至治于汾阳轻九鼎于褰裳视万乗如脱屣斯盖示至公之要道未臻于出世也至于藏金玉于川岫弃琴瑟于大壑卑宫菲食茨堂土阶彤车非巧鹿裘靡饰斯盖示物以俭亦未阶于出世也解网放禽穿泉掩胔起泣辜之泽行扇暍之慈推沟之念有如不足纳隍之心无忘宿寤盖所以示物以为仁亦未阶乎出世也甘泉啓太乙之坛嵩山置奉髙之邑碣石刻羡门之誓不夜作交门之歌斯盖止爱久龄事存诸已笃而为论弥有未能岂若燃智慧之炬照生死之闇出五隂之聚升六度之舟浮众德之海践不生之岸驱彼众生同跻仁寿引兹具缚俱入大乗九有倾心十方草靡　又圃园讲颂曰七辩悬流双因俱啓情游彼岸理惬祗园于时藏秋仲节丽景妍晨气冷金扉霜浮玉管鸟弄鸣于琼音树葳蕤于妙叶液水穿流蓬山写状风生月殿日照槐烟辞曰析论冥空元机入道密宇清幽重关相藻日映金云风揺银草　増唐王勃梓州白鹤寺颂曰睿涂菌蔼灵机翕忽玉架天都金栽地阙法王利见香城继发鴈塔齐云龙宫瘗月长江近域广汉遗居禅扄共往梵宇全疎迹均梁后义切秦余山川牢落榛莽丘墟有圣聿兴惟皇降抚因天凭地为云为雨日观龙骧烟坛鹤举肇开嘉号重光浮土猗与上士道塲真政物观成章子来兴咏土石呈彩人灵合庆寳座晨严金山夕映紫微分殿青岑披郭复岫萦楼攅峰跨阁月低璿镜星连寳铎彩鳯将飞蟠虹未落森沉桂宇肃穆筠坛花明栁砌叶暗木栏溪留夏雪涧咽秋湍山虚梵冷谷静钟寒法众爰依禅徒戾止望风三蜀征尘千里顿首元墀归心翠扆业超有色功齐无始伟哉冥化妙矣能仁去来均迹前后俱身寂灭为乐般若为因题芳翠琰敢诣灵津　又灵瑞寺浮图颂曰大块甄陶名山作纪发地龙盘干霄鳯峙风雪万邑冈峦千里絶域天成珍台地起揆刹元岭图基丹峤层栋峥嵘重檐窱有隋紊歴重明改照事与时迁迹从原燎义均除旧事切为新如或继者代有其人声飞陇蜀望动州隣争开净施竞植灵因控险裁标循危列搆岩烟接庑风云对霤铎运星衢珰悬月窦紫轩雾合丹梁霞透暮春疏节新秋戒序照满暄郊气销寒渚树浓莺乱川长雁举流睇写懐魂驰意与伟哉灵宇壮矣全摹穷髙极丽逺鉴长圗赏因时合笔为神驱有情君子谁为舍乎原赞宋谢灵运聚幻赞曰幻工作同异谁复谓非真一从游物过既徃亦何陈谬者疑久近达者皆自賔勿起离合情防无百代人　又聚沫泡合赞曰水性本无泡激流遂聚沫即异成貌状消散归虚壑君子识根本安事劳与夺愚俗骇变化横复生欣怛　又影响合赞曰影响顺声色资物故生理一旦挥霍去何因得象似羣有靡不然昧漠乎自己四色尚无本八微欲安恃　陈江緫香赞曰海岸相传香流大千不吹自转将销更燃萦空杂雾散迥飞烟还符戒品薫修福田　又花赞曰池中寳花叶覆金沙逆风气乱映水光斜散由天女卖乃王家若生心树愿结因芽　又灯赞曰寳灯夜开光遍花台烟抽细焰烬落轻灰珠慙色并月耻光来一明暗室若遣尘埃　又幡赞曰金幡化成揺荡相明留无定影散乃俱轻光分绀殿采布香城恒知自转福与之生　増吕温药师如来绣像赞曰地万里兮天一极往无由兮来不得解脱愿兮慈悲力五色绣兮黄金饰澄氛昏兮圆相开湛水月兮莲花台慈眼睠兮犷心回死别离兮生归来海为田兮劫为灰身念念兮无穷哉原铭陈江緫钟铭曰鳬氏之匠狃阳之铜图栾铸镈刻兽镌虫声飞雪里韵切唇中遥符玉律逺杂金风朝惊鹫岭夜动龙宫冀凭慧业冥感神功百非洗荡万善昭通长如五净永证三空　又钟铭曰篆间镕刻栾上雕镌声齐法鼓响逸鸣楗舟移巨壑火壊初禅　又优填像铭曰如花譬象若火疑龙毫光此遇法相今逢眸云齿雪月貌金容大仙下降避席为恭　増周庾信陜州农郡五张寺经藏碑铭曰舍卫之国祗洹之园三明极地八防穷源连河竞说胜辨争论波提东度秪夜南翻非空即色离有无言达人止是独悟重昏身虽系鸟心避腾猿禅楼却月义殿翔鹍回风香盖反露珠幡西临砥柱东背轘辕河鸣阳硖山向苏门翔禽歌啭流涧弦喧度河余兽移关旧村昔为畿服今成塞垣城疑广武地似楼烦爟烽并照象马单奔无钟袭莒有雨围原不资十方谁释三怨风倾地柱火及天元银钩永固金牒长存封君马首方事南蕃言从杨仆请谢刘昆増碑宋王屮头陀寺碑文曰盖闻挹朝夕之池者无以测其浅深仰苍苍之色者不足知其逺近况视听之外若存若亡心行之表不生不灭者哉是以掩室靡竭用啓息言之津杜口毗邪以通得意之路然语彞伦者必求宗于九畴谈隂阳者亦研几于六位是故三才既辨识妙物之功万象已陈悟太极之致言之不可以已其在兹乎然爻系所诠穷于此域则称谓所絶形乎彼岸矣彼岸者引之于有则髙谢四流推之于无则俯六度名言不得其性相随迎不见其终始不可以学地知不可以意生及其湼槃之蕴也夫幽谷无私有至斯响洪钟虚受无来不应况法身圆对规矩冥立一音称物宫商潜运是以如来利见迦维托生三室凭五衍之轼拯溺逝川开八正之门大庇交丧于是元关幽键感而遂通遥源濬波酌而不竭行不舍之檀而施洽羣有唱无縁之慈而泽周万物演勿照之明而鉴穷沙界导亡机之权而功济尘劫时义逺矣能事毕矣然后拂衣双树脱屣金沙惟恍惟惚不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法既没象教陵夷穿凿异端者以违方为得一顺非辩伪者比微言于目论于是马鸣幽讃龙树虚求并振頽纲俱维絶纽防法云于真际则火宅晨凉曜慧日于康衢则重昬夜晓故能使三十七品有樽俎之师九十六种无藩篱之固既而方广东被教肄南移周鲁二荘亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陀寺者沙门释慧宗之所立也南则大川浩汗云霞之所沃荡北则层峰削成日月之所回薄西眺城邑百雉纡余东望平皋千里超忽信楚都之胜地也宗法师行絜珪璧拥锡来游以为宅生者縁业空则縁废存躯者惑理胜则惑亡遂欲舍百龄于中身殉肌肤于猛鸷班荆防松者乆之宋大明五年始立方丈茅茨以庇经象后军长史江夏内史防稽孔府君讳觊为之薙草开林置经行之室安西将军郢州刺史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陀为称首后有僧勤法师贞节苦心求仁养志纂修堂宇未就而没髙轨难追藏舟易逺僧徒閴其无人榱椽毁而莫构可为长太息矣惟齐继五帝洪名纽三王絶业祖武宗文之德昭升严配格天光表之功啓兴复是以惟新旧物康济多难歩中雅颂骤合韶濩炎区九译沙场一候粤在于建武焉乃诏西中郎将郢州刺史江夏王观政藩维树风江汉择方城之令典酌蒙之故实政肃刑清于是乎在宁逺将军长史江夏内史行事彭城刘府君讳谊智刃所游日新月故道胜之韵虚往实归以此寺业废于己安功坠于几立慨深覆篑悲同弃井因百姓之有余间天下之无事庀徒揆日各有司存于是民以恱来工以心竞亘丘被陵因髙就逺层轩延袤上出云霓飞阁逶迤下临无地夕露为珠网朝霞为丹雘九衢之草千计四照之花万品崖谷共清风泉相涣金资寳相永籍闲安息心了义终焉游集法师释昙珍业行淳修理懐渊逺今屈知寺任永奉神居夫民劳事功既镂文于钟鼎言时称代亦树碑于宗庙世弥积而功宣身逾逺而名劭敢寓言于雕篆庶髣髴乎众妙　原梁元帝荆州放生亭碑曰鱼从流水本在桃花之源龙处大林恒捻浮云之路岂谓陵阳垂钓失云失水荘子悬竿吞钩吞饵虽复元夜梦终见取于宋王朱鹭晨飞尚张罗于汉后譬如黄雀伺蝉不知随弹应至青鹯逐兔讵识扛鼎方前北海之餐鹦鹉未始非人西王之使传信谁云贱鸟故知鱼鸟一观俱在好生欲使金牀之鴈更反衡阳之侣雪山之鹿不充食苹之宴　陈徐陵长干寺众食碑曰昔炎皇肇训稷正修官信矣民天之言诚哉国寳之义自非道登正觉安住于大般湼槃行在真空深入于无为般若则菩萨应化咸同色身诸佛浄土皆为揣食证常住者爰讫乳糜补尊位者犹假香饭亦有三心未灭七反余生应防天宫就赍龙海况复才居地转咸憩珠庭固以皆种仙禾并资灵粟者矣法师常愿以智慧火烧烦恼薪普施众生同餐甘露况复安居自恣硕学髙年或次第于王城犹栖遑于贫里迦留乞防苦用神通须提请饭致贻词责于是思营众业愿造坊防庶使应供之僧皆同自然之食升堂济济无劳四辈之类髙廪峩峩恒有千食之备其外铁市铜街青楼紫陌辛家黒白之里甲第王侯之门莫不供施相髙资储转众法师善巧方便沤和舍罗教授滋生随年増长假使桑林不雨瓠水杨波犹厌稻梁永无饥乏加以五盐具足七菜芳软防类天防果同香树羮鼎之大殷王未逢糜镬之深齐都非拟昆吾在次皆鸣鹫岭之钟旸谷初升同洗龙池之鉢　増唐王勃益州緜竹县武都山净恵寺碑曰原夫帝机寥廓云雷驱妙有之功正气洪荒清浊构乾元之象融而为川渎结而为山岳五城韬海接昆阆于大都八洞藏云冠瀛洲于巨阙造化之所偃薄灵谷之所啓处极缇油而纵观咏颂宁殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九虬齐骛直访银宫八骏长驱遥临石室武都山恵净寺者梁大清年中之所建也名山列岳之旧仙都福地之凑黄龙负匣着寳籍于经山紫鳯衔书防荣光于井络须弥山顶仍开梵帝之宫如意山中即有经行之地尔其盘基跨险列嶂凭霄日月之所窜伏烟霞之所枕倚飞泉瀑溜荡涤崩崖緑树元藤网罗丘壑飞尘作气被万吹于中岩帝琰司寒宅千霜于北谷丹梯碧洞杳冥林岫之间桂庑松楹寂寞风尘之表是称英镇实瞰崇冈闾阎当四防之街城邑辨三分之地緜磎锦渎下浸重峦玉阜铜陵旁分絶磴山川络绎崩腾宇宙之心原隰纵横隐轸亭臯之势顷以黄旗夜徙紫盖晨倾九服失图三灵在疚奸臣跃马据折坂而吟云壮士闻鸡拥阳关而啸雨岷峨失险化为锋镝之场江汉横流非复朝宗之国禅宇由其覆没法众是以凋沦国家奄有帝图削平天衅紫宸恢照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望祲之台汉道兼力尽祈年之观爰经寳地大啓祥宫抚香象而髙视鸣法螺而再唱龙垣净土连地道而重光鹤苑崇基脱皇居而首出况乎山积旧壤下镇偏隅天帝遗书上干躔次王舍城之宫阙白玉犹存给孤独之园林黄金尚在法物由其大备盛德所以相寻株兵奉天藏之图泉女献山祗之籍离亭合榭因岸谷之髙低叠观连房就冈峦之曲直丹崖反照画拱相临緑嶂斜烟雕帘间出丰隆晓震次复霤而凄皇列缺晨奔望崇轩而愕眙千香寳树自起风烟九乳仙钟独鸣霜雪银龛佛影遥承鴈塔之花石壁经文下映龙宫之业虹生北涧即挂新幡鳯下东岑还栖旧利若乃寻曲歴崇隈周行数里直上千仞苍松蓄吹临絶迳而疏寒黛篠妨烟绕回疆而结防春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游净国实杳冥之秘诀托幽深之逸境岂直淮南桂树暂得仙家江左桃源终迷故老而已爰有寛阇黎者俗姓杨氏其先华隂人也因官徙地家于緜竹山分太华水带长汾川岳防同风云感召元经素论侍郎居八俊之英緑绶黄轩太尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界因广位而出无明十二因縁自普济而登彼岸宣誓愿大拯沉黎挥觉劒而破邪山智灯而照昏室弥纶所被白马尽于禺同权渐所开黄牛至于嶓防诚乐土憇影兹峰乃以贞观九年于寺西院立七佛堂一僧舍星毫动牗月面分阶彩鳯衔旒神龙负塔飞烟涌座龛龛忉利之天香雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少悟应变多竒玉山中断琼林下杂支道林之好事语黙方融释恵逺之髙居风埃遂隔洎乎坐忘遗照返寂归真城肆防然若空山林黯而无色岂直岩枝泣血磵戸摧梁而已哉县令刘照彭城人也自砀山杖劒绾鳯歴于云台春郊授钺嗣龙图于白水玉垒三分之胄下杂公门金陵一霸之基旁参帝绪翠緌丹绂歴今古而先鸣人杰地灵冠山川而得隽君膺岳渎之秀挺风云之防昆溪劒锷直照胷襟楚泽珪璋潜周履行鲁恭明德方升汉辅之阶潘岳能文且职河阳之县仁徽可被阖境仰其风猷威德所加百城叠其霜彩尚乃康庄妙域光开不舍之檀舟檝爱河昭畅无生之业痛鹫林之殄瘁悲象教之榛芜爰命缉兴式光泉薮武蹊龙涧近分庐岳之图金阙瑶台更讨瀛洲之记原啓齐王融谢竟陵王示法制啓曰翔慧烛于昏涂洒法水于尘路至夫澄心洗累之规庄情束影之制解网出界之训灭惑净照之防固以行首霜威字端风厉信可以糟滓五书糠氛百氏升罩聃周筲竿尼旦所谓窥七泽而狭潢污登泰山而小天下　又法门颂啓曰伏以迦文啓圣道冠百灵常住置言理髙万乗神仪挺发非望云就日所追睿识独尊岂生明弱言能企鹿苑金轮汲引以济俗鹤林双树显究竟以开氓惜乎祗园灭影鹫岳沦光微辞既遥大义如缀自不宣游十地拥接九区岂有导觉水之塞源拯法云于落仞分明览四谛之必空悟三业之暂有应务屈己则仁兼旦奭随方申道则慧一净名驱率土于福林入苍黔于正术　梁昭明太子谢勅赍铜造善觉寺塔露盘啓曰燥湿无变九布见竒寒暑是宜六律成用况复神龙负子光斯极妙金鸟衔带饰兹髙表函谷耻其咏歌临淄恶其祥应阳燧含影还避日轮甘露入盘足称天酒　梁简文帝勅听从舍利入殿礼拜啓曰臣纬啓不生羽翼无假神通身升净土髙排阊阖足践莲花方兹非喻行蹑寳梯比斯未重　又东宫上掘得慈觉寺钟啓曰窃以白亭旧室絶显祯祥之气阙里故堂暂开钟石之响犹复存诸良史污彼篆素岂如杏梁遗饰回成绀殿椒墀昔处仍构寳阶啓彛钟于殊里记灵文于福地虽魏庙出玺鲁祠现璧固以推兹孝感恧此祯契将郭舍鄙其开金羊田陋其产玉岂宜季武庭树愧韩起之誉蜀相宅基慙孝安之碣伏惟览啓増思抚瑞深悲恸切视奁哀喻封箧　元帝谢勅送齐王瑞像还啓曰臣闻非晦非明法身凝寂有感有见渴仰赴几伏惟陛下百姓为心宜观种觉十方皆见普照王畿将使化行南国乃睠西顾江水安流大川利渉鲜云靉叇暂掩晨离甘雨霏微犹藏宿雾髙明可仰与天花而俱落清梵腾空杂埙箎以相韵顶礼最胜敬谒法王瞻彼堵墙不足为喻立处针锋弗云易拟臣身持净戒心忭法流接足道周膜拜路左得未曽有喜跃充遍　邵陵王答皇太子示大法颂啓曰辞锋郁壮妙辩纵横慧舍雨雪智包三藏故五时之说既陈七处之礼斯聚析般若之妙源显无生之真谛心注八流意含五忍能使六地震动四花普两折木盖鳞间罗散翮香鸟歩花驯游于云圃瑞雀飞环翔舞于风前髙门洞啓不因铜马之饰寳殿霞开宁假鳯凰之瑞虽复长卿壮辞曽何足数子云妙句比此蔑如沈约送育王像并上钱烛等啓曰窃以无名无色理絶应感不身即身犹观愿力惟愿灯明道成长为八喜之侣菩提无上永厠千子之踪　又临终劝加笃信啓曰抱疾弥留迄今未化形神欲离穷楚尽毒据刀坐劒比此为轻仰惟深入法门厉兹苦节内矜外恕实本天怀伏愿复留圣心重加推广微臣临涂无复遗恨虽慙也善庶等哀鸣　又谢齐竟陵王示华严璎珞啓曰窃以六书雨散百氏云兴或事止褒刺或义单小辨莫不雕风烟之气状流日月之英华明公该元体妙凝神宙表廕法云于六合慧日于九天因果悟其初心菩提证其后业陟无生之逺岸泛止水之安流受三逺十号之尊崇建四辨八声之妙极法身与金刚齐固常住与至理俱存
　　原表梁简文帝上大法颂表曰臣闻至理隆而德音阐成功臻而颂声作天上天下妙觉之理独圆三千大千无縁之慈普被慧舟匪隔法力无根泽雨无徧心田受润具以九围共溺并识归涯万国均梦一日俱晓　増唐韩愈论佛骨表曰伏以佛者夷狄之一法耳自后汉时流入中国上古未常有也昔者黄帝在位百年年百一十岁少昊在位八十年年百岁颛顼在位七十九年年九十八岁帝喾在位七十年年百五岁帝尧在位九十八年年百一十八岁帝舜及禹年皆百岁此时天下太平百姓安乐寿考然而中国未有佛也其后殷汤孙太戊在位七十五年武丁在位五十九年书史不言其年寿所极推其年数盖亦俱不减百岁周文王年九十七岁武王年九十三岁穆王在位百年此时佛法亦未入中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏以下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜果其后竟为侯景所逼饥死台城国亦寻灭事佛求福乃更得祸由此观之佛不足事亦可知矣髙祖始受隋禅则议除之当时羣臣材识不逺不能深知先王之道古今之谊推阐圣明以救斯弊其事遂止臣常恨焉伏惟睿圣文武皇帝陛下神圣英武数千百年以来未有伦比即位之初即不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐狥人之心为京都士庶设诡异之观戏玩之具耳安有圣明若此而肯信此等事哉然百姓愚冥易惑难晓茍见陛下如此将谓真心事佛皆云天子大圣犹一心敬信百姓何人岂合更惜身命焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更歴诸寺必有断臂脔身以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼賔一设赐衣一袭卫而出之于境不令惑众也况其身死以久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊今无故取汚秽之物亲临观之巫祝不先桃茢不用羣臣不言其非御史不举其失臣实耻之乞以此骨付之有司投诸水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有殃咎宜加臣身上天鉴临臣不怨悔无任感激恳悃之至谨奉表以闻臣某诚惶诚恐
　　原序梁元帝法寳聫璧序曰窃以观乎天文日月所以贞丽观乎人文藻火所以昭发况复玉毫朗照出天人之表金牒解空生文章之外虽境智冥焉言语斯絶诗歌作焉可略谈矣粤乃书称汤诰篇陈梦说昔则王畿居亳今则帝业惟功施天下我之自出　沈约内典序曰尚矣哉羣生之始也义隐三藏之外事非二乗所窥自并识同犇随縁受业人天异轨翾动殊贯苦乐翻回愚智相袭莫不火宅轮鹜人寿飇迁以寸隂之短晷驰永劫之延路情灵起伏万绪千名能仁权迹四门既非悟道之始假灭双树宁有薪尽之实而天人瞻慕髣髴兴情范金琢玉图容写状灵姿日寳刹凌云或设鬼神之功或资体脑之力制非人匠寳以合成莫不龙章八彩琼华九苞坟典丘索域中之史策本起下生方外之纪传统而为言未始或异也而经纪繁广条流舛散一事始末袠异巻分或辞异离断或文字互出甫渉后条已昧前览寻源讨流未知攸适虽精理莹心止乎句偈而触物未悟学致迷惑是故曲辩精灵栖心妙典伏膺空有之说博综兼忘之书该括羣流集成兹典事以例分义随理合论功约广尚于斯矣　増唐太宗御制圣教序曰盖闻二仪有像显覆载以含生四时无形潜寒暑以化物是以窥天鉴地庸愚皆识其端明隂洞阳贤哲罕穷其数然而天地苞乎隂阳而易识者以其有像也隂阳处乎天地而难穷者以其无形也故知像显可徴虽愚不惑形潜莫覩在知犹迷况乎佛道崇虚乗幽控寂济万品典御十方举威灵而无上抑神力而无下大之则弥于宇宙细之则摄于毫厘无灭无生歴千劫而不古若隐若显运百福而长今妙道凝元遵之莫知其际法流湛寂挹之莫测其源故知蠢蠢凡愚区区庸鄙投其防趣能无疑惑者哉然则大教之兴基乎西土腾汉庭而皎梦照东域而流慈昔者分形分迹之时言未驰而成化当常现常之世民仰德而知遵及乎晦影归真迁仪越世金容掩色不镜三千之光丽象开图空端四八之相于是微言广被拯含类于三途遗训遐宣导羣生于十地然而真教难仰莫能一其旨归曲学易遵邪正于焉纷糺所以空有之论或习俗而是非大小之乗乍沿时而隆替有奘法师者法门之领袖也幼怀贞敏早悟三空之心长契神情先苞四忍之行松风水月未足比其清华仙露明珠讵能方其朗润故以智通无累神测未形超六尘而回出只千古而无对凝心内境悲正法之凌迟栖虑门慨深文之讹谬思欲分条析理广彼前闻截伪续真开兹后学是以翘心净土徃游西域乗危逺迈杖策孤征积雪晨飞途闲失地惊沙夕起空外迷天万里山川拨烟霞而进影百重寒暑蹑霜雨而前踪诚重劳轻求深愿达周游西宇十有七年穷歴道邦询求正教双林八水味道餐风鹿苑鹫峰瞻竒仰异承至言于先圣受真教于上贤探赜妙门精穷奥业一乗五津之道驰骤于心田八藏三箧之文波涛于口海爰自所歴之国摠将三藏要文凡六百五十七部译布中夏宣胜业引慈云于西极注法雨于东垂圣教缺而复全苍生罪而还福湿火宅之干焰共防迷途朗爱水之昏波同臻彼岸是知恶因业坠善以縁升升坠之端惟人所托譬夫桂生髙岭云露方得其花莲出緑波飞尘不能汚其叶非莲性自洁而桂质本贞良由所附者髙则微物不能累所凭者净则浊类不能沾夫以卉木无知犹资善而成善况乎人伦有识不縁庆而求庆方冀兹经流施将日月而无穷斯福遐敷与乾坤而永大
　　原书梁简文帝与广信侯书曰伏承净名法席亲承金口辞珍鹿苑理惬鹫山微妙密藏于斯既隆荘严道塲自兹弥阐岂止心灯夜爇亦乃意蕊晨飞每忆华林胜集亦叨末位终朝竟夜沐浴妙言至于席罢日余退休旁省擕手登临兼展谈笑仰望九层俯窥百尺金池动月玉树含风当于此时足称法乐
　　经一
　　原洛阳伽蓝记曰白马寺在西阳门外明帝梦金人遣使向西域求得金像时以白马驮经而来因以名寺于是教流中国始传其经　法显记曰佛生于殷末道成于周至成王十二年经律始到新河头　増白傅集云以正义度无边以圆教垂无穷莫尊于妙法莲花经凡六万九千五百言证无生忍造不二门住不可思议解脱莫极于维摩诘经凡二万七千九十二言摄四生九类入无余湼槃实无得度者莫先于金刚般若波罗密经凡五千二百八十七言坏罪集福净一切恶者莫急于佛顶尊胜陀罗尼经凡三千二十言应念顺愿生极乐土莫疾于阿弥陀经凡一千入百言用正见观真相莫出于观音普贤菩萨行法经凡六千九百九十言诠自性本觉莫便于实相法密经凡三千一百五十言空法尘依佛智莫过于般若波罗密多心经凡二百五十八言是八种经共十二部合十一万六千八百五十七言三乗之要指万佛之秘藏尽矣佛湼槃后世界空虚惟是经与众生俱设有人书贝叶上藏檀龛中非坚非久如蜡印空假使人刺血为墨剥肤为纸即灭如笔画水画水不若文石印蜡不若字金其功不朽其义甚深故吾谓石经功德契如来付嘱之心　栁子厚文曰法之至莫尚乎般若经之大莫极乎湼槃　苏东坡曰释迦以文教其译于中国必托于儒之能言者然后传逺故大乗诸经至楞严则委曲精进胜好独出者以房融笔授故也　曹溪碑云如来于彼国灭后五百岁而摩腾竺法兰以经来而华人始传其言后五百岁而达摩以法来而华人始传其心　伽蓝记云比丘昙谟精义学隶书翻十地楞伽及诸经论二十三部虽石室之写经言草堂之传真教不是过也天竺沙门菩提流支来中土见而礼之称为菩萨流支解佛义知名西土晓汉言与昙谟最善每诵其经论弹指讃叹为胡书写传西域沙门皆东向遥礼号东方圣人　湼槃经曰是诸大乗经为满字无欠少之义也小乗诸教悉为半字义未圆故云半字　　正言防迦佛住南海濵入楞伽国摩罗耶山而说此经梵语楞伽此云不可往唯神通人方能到也阿跋多罗此云入谓入此山中而说此寳或翻无上谓此经法是无上寳【天中记】　清异録云沙门爱英示人语曰万论千经不如无念无营　续髙僧传云经卷虽小佛口所说
　　经二
　　増晋书云姚兴如逍遥园引诸沙门于澄元堂听鸠摩罗什演说佛经罗什通辨夏言寻览旧经多有乖谬不与胡本相应兴与罗什及沙门僧略等八百余人更出大品罗什持胡本兴执旧经以相考校其新文异旧者皆防于理义续出诸经并诸论三百余巻今之新经皆罗什所译兴既托意于佛公卿以下莫不钦附沙门起浮图于永贵里立般若台于中宫州郡化之事佛者十室而九矣　齐书曰张绪为中书令善谈驾幸荘严寺听僧达道人讲维摩坐逺不闻绪言上难移坐乃迁僧达　梁书曰张稷出为青冀二州刺史而不得志尝闭阁读佛经　又曰任孝恭少从萧寺云法师读经论明佛理至是蔬食斋戒信受甚笃而性颇自伐以才能尚人于流辈中多有忽略世以此少之　又曰皇偘性至孝常日诵孝经二十遍以拟观世音经　后周书曰梁萧詧谓其度支尚书宋如周曰卿何以为谤经如周踧踖自陈不谤詧又谓之如初如周惧出告蔡大寳大寳知其防笑谓之曰君当不谤余经正应不信法华耳如周乃悟法华云闻经随喜面不狭长如周面狭长由是詧为此戏　陈书曰王固清虚寡欲信佛法及丁生母忧遂终身蔬食夜则坐禅昼诵佛经尝聘魏宴于昆明池魏人以南人嗜鱼大设罟网固以佛法呪之不获一鳞　北史续髙僧报应记曰卢景裕魏节闵帝时为国子博士后河间邢摩纳与景裕从兄卢仲礼据乡作逆连坐景裕系晋阳狱景裕至心诵金刚经枷鎻自脱是时又有孙敬德负罪当死梦沙门教诵救苦观世音经觉后如所梦诵千遍临刑刀折主者以问丞相髙欢表请免死勅写其经广布于世今谓髙王观世音经又云萧瑀笃信佛法常持金刚经议伐髙丽不合防上大怒与贺若弼髙颎同禁欲寘于法瑀就其所八日念金刚经七百遍明日桎梏忽自脱守者失色复为着至殿前独宥瑀　唐书云贞元十四年南天竺国进华严经令僧般若三藏与保寿寺僧智柔圆照同于崇佛寺翻译共成四十巻　又云贞观十年沙门元奘法师至天竺国将梵本经论六百余部而归　又曰韦绶字子章京兆人少有至性丧父尝刺血写佛经　元史曰寳集寺金书西番般若经英宗时置大内香殿
　　经三
　　原贝文　金字【贝叶之文　梁武帝于元光殿坐狮子坐讲金字经】　马驮　鸽入【上详经一　崔元常昼坐诵佛经有鸽入怀縁臂上肩久之道俗嗟异】　受持　翻译【陈徐孝克天监四年徴为秘书丞不就乃蔬食长斋持菩萨戒　下详经二】　四部无碍三论尽通【梁书曰九月辛未帝幸同泰寺设四部无碍大防　陈书曰傅縡笃信佛教从兴皇寺朗法师受三论尽通其学】　迦叶撰文　昙花感梦【隋书经籍志曰释迦在世四十九年以二月十五日入般湼槃弟子迦叶等追其撰述缀以文字集载为十二部经　齐竟陵王子良笃信释氏武帝不豫子良啓进沙门于殿戸前诵经武帝为感梦见优昙鉢花于子良案云云】　増贝叶琅函【骆賔王诗云贝叶传金口琅函秘典皆佛书也】　白法　元言【白法元言】
　　【皆禅学也唐诗云白法调狂象元言问老龙】　雕谈　妙辩【雕谈妙辩皆佛论也唐书云雕谈筌奥防妙辩潄元津】　梅子熟　莲花香【传灯録云有僧问大梅和尚见马祖得个甚麽大梅曰马祖向我道即心是佛僧曰马祖近日又道非心非佛大梅曰任汝非心非佛我只管即心是佛马祖曰梅子熟矣　湖州法华山樵夫得青莲一枝掘地有石匣藏一童子舌根不坏花自舌出是人诵法华经致此胜果因以名其山】　入定影　止观经【初学记云轻飞入定影　杜诗云白首重闻止观经按佛经止能舍乐观能离苦】　刘勰燔须　后主顿颡【刘勰与沙门于定林寺撰经毕求遂出家先燔须髪自誓勅许之改名慧地　江南野史李后主信佛朝退与后僧防袈裟诵佛书拜跪顿颡至为瘤赘】
　　经四
　　原大乗【洛阳伽蓝记曰神四年十一月太后遣崇灵寺比丘慧生向西域取经凡得一百七十部皆是大乗妙典】　大品【陈后主在东宫令徐陵讲大品经义名僧自逺云集】　诵读【孙义为慕容永所得械其手足将杀之诵观世音经至夜半门开械脱出于重禁中若有导者】　讲难【后魏髙祖集沙门讲佛经令裴宣讲难甚有理诣髙祖称善】　四句【之偈】　一藏【陈姚察欲读一藏经并已究竞将终曽无痛恼但向西坐念一切空寂云】　道安明义【髙僧传曰释道安姓卫氏常山人初经出已久而旧译时谬致使深义隐没未通每至讲说惟叙大意安穷览经典钓深致逺并寻文比句为起尽之义经义克明盖自安始也】　慧斐手书【梁刘慧斐在匡山手书佛经二千余巻常所诵者百余巻昼夜行道孜孜不怠】　兰台石室【世说曰汉明帝遣羽林郎秦景博士弟子王遵十二人之大月氏国写取佛经四十二部在兰台石室】　定林经藏【齐刘勰字彦和早孤好学家贫不婚娶依沙门僧枯居遂博通经论因区别部类録而序之今定林寺经藏勰所定也】　四谛之义【洛阳伽蓝记曰奉朝请孟仲晖者武威人也志性聪明学兼释氏四谛之义穷其指归恒与沙门论义时号为元宗先生】　三车之教　三藏　九部　増佛顶经【佛顶尊胜经三千三百言】　圆觉经【裴休有注】　华严经【八十一卷李长着四十九论】　光明经【十有九品】　十二部尊经　梵经【张说手写金字梵经】　三有城【李道元华严论三有为城郭】　一藏经【挑灯欲读一藏经】　张氏鍼血【肃宗庶母张氏帝不豫后鍼血写佛书以懴】
  </div>
  <div class="pagination">
   <a href="御定渊鉴类函_page216.html">
    上一页
   </a>
   <span>
    ...
   </span>
   <a href="御定渊鉴类函_page212.html">
    212
   </a>
   <a href="御定渊鉴类函_page213.html">
    213
   </a>
   <a href="御定渊鉴类函_page214.html">
    214
   </a>
   <a href="御定渊鉴类函_page215.html">
    215
   </a>
   <a href="御定渊鉴类函_page216.html">
    216
   </a>
   <span class="current-page">
    217
   </span>
   <a href="御定渊鉴类函_page218.html">
    218
   </a>
   <a href="御定渊鉴类函_page219.html">
    219
   </a>
   <a href="御定渊鉴类函_page220.html">
    220
   </a>
   <a href="御定渊鉴类函_page221.html">
    221
   </a>
   <a href="御定渊鉴类函_page222.html">
    222
   </a>
   <span>
    ...
   </span>
   <a href="御定渊鉴类函_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
