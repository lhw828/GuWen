<!DOCTYPE html>
<html>
<head>
    <meta charset="UTF-8">
    <title>古俪府 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 14 页/共 33 页</h1>
    <div class="content">　　又汧阳郡太守王公夫人成氏墓志　世有明训家无遗徳蕙心纨质岂曰师成螓首蛾眉抑惟天与同云降雪常闻栁絮之诗献嵗发春即赋椒花之颂言事舅姑宜其家室寝门才辟筓六珈而问安击钟未晞具八笾而献馈染朱与緑不愆公子之衣采藻及苹有甚季姜之祭鱼轩翟茀为诸侯之夫人鸣佩垂环对具国之君子绮迹寓目助选贤人青帐藩身用酬髙论诫良人之从田不尝原兽训爱子之为政遂返池鱼言成大家之书行为众妇之法至于弹琴制赋纂组攻书具举百事之能仍居四徳之外











　　古俪府卷五
<子部,类书类,古俪府>
　　钦定四库全书
　　古俪府卷六
　　明　王志庆　编
　　职官部【三公】
　　宋李纲宰相除三公制　臣作朕股肱擢预经纶之政帝赉予良弼遂膺考爰之求劢相国家敉宁方夏燮谐四气之序参听百官之成当轴处中材足以运动枢极赞元经体道足以和同天人礼乐兴于百年声教讫于四海俾予从欲以治时乃佐王之休畴其勲庸宜有褒宠
　　齐孔稚珪爲王敬则让司空表　先帝擢臣以荣华陛下伸臣以富贵遂行北带五州东跨六郡内亚三鼎外齐四岳蝉佩之暎则左右交晖组之华则纵横吐耀轻轮徐动则劔防如云飞葢暂停则歌钟成列摐金龙吹郁其前鸣笳鳯管叠其后邓禹若不遭汉光则南阳之掾吏微臣若不逢明圣则孤城之戍客岂可加以正台之席登以论道之寄启黄扉而燮五纬蹑青帷而调四序
　　梁刘孝仪爲临川王解司空表　臣以庸薄谬窃隆重职班三事任总六条衣衮坐槐既阙论道驰憩棠尤惭爲政而俯司土地仰燮隂阳栋挠之讥已彰愆伏之咎爰着今水沴乃作旱魃爲灾山无荟蔚云成烟火陛下曲私未垂策免臣职是当逃责乞降兹台步协此天人
　　陈沈烱爲陈太傅让表　若使幅巾衡巷口絶平呉朝游赤松暮过济北出就侯服入褫龙章则四郊有垒谁守社稷如其雄防在前强弩自卫负孺子之图饰缘鹤之鼎军威重于防将国礼贵于寒门则臣道尚卑孰云非逼
　　呉均扬州建安王让知司徒表　臣闻黄之马事絶于衔镳蠧朽之材饰乖于丹漆何则千里之志已穷万乗之噐无取逺物近身于焉在譬
　　后魏温子升爲司徒髙敖曹谢表　委水横流羣龙交战徒悲道防空懐主辱虽复见义援戈临危奋劔顾惭后衂终谢先鞭事等泣河无救三川之竭有类忧天岂支四极之壊
　　宋李刘贺史丞相除太傅启　窃以傅者傅之德义不惟其官惟其人臣哉臣作股肱罕有是父有是子若西京厚王陵之宠及东都旌卓茂之年虽加衡紞以鞶缨俱匪箕裘之鼎鼐于皇孝庙旧学越伦当淳熈丙午之寿上皇以正月戊子而进亚父今専槐之正位有乔木之世臣父子一家两两齐三台之色君臣千载重重聚四纪之间贲然緑绨之新复此青氊之旧　风震雨凌而栋梁自若火炎水润而鼎实各调葢享天心非要人爵陶侃之指纹贯彻犹三逊以滋髙丁固之松梦留连甘十年之不调上念慈闱之训日思元老之功无官酬公维师尚父犹坚谦抑力反涣扬姑隆絶席之班式举戴舆之典虹明带玉顾印金备衮冕之上仪増衣冠之盛事改容而礼论道以经平淮用八千兵更酬谢傅苍生之志辞齐封三万户防寻留侯黄石之盟
　　苏轼贺文太尉启　道本天合德爲人师信及二川之豚鱼威加两河之草木身任休戚言爲重轻始若留侯弱冠而遇髙祖晩同尚父黄髪而亮武王既奉册书益新民听方将威懐北敌系颈长缨约束河工轨流故道然后入调伊傅之鼎归蹑松乔之游舆论所期斯言可必
　　周王褒太傅燕文公于谨碑铭　公禀山岳之上灵含风云之秀气雕良玉于亷刿链贞金于鍌鋈　魏恭帝元年爲大司防正刑纠慝国无害马之伦翦暴诘奸民无饮羊之俗三刺荐无简之文两造陈禁邪之宪　世爲边将少习兵书当敌制机临戎应变増垒减灶之图题树系桑之畧军中罢战无废雅歌壮士志骄时观投石及乎名髙卫霍爵重韩彭锡邑増于郑侨赐乐同于魏绛丹节比司之贵缇骑埒金吾之宠座阙倡歌之娯堂无钟鼓之奏辞功坐树不伐征西之勲还第角巾无竞龙骧之赏
　　王褒太保呉武公尉迟纲碑铭　公命世挺生应期间出嵩华峻极降惟岳之上灵霜露所均体中和之秀气危松擢本且观后雕之质贞桂挺生便体冬华之秀是故以辰昴膺庆风云感者焉公柔顺内凝英华外发斧藻仁义珪璋令范危劲之节冠四序而喻秀坚贞之操经百链而不销加以逵门射法逺中防支飬由箭神遥穿悬叶巧极将军之伎精穷校尉之官
　　后汉蔡邕太尉李咸碑铭　天垂三台地应五岳降生我公应鼎之足奕世载德名昭图箓既文且武桓桓绍续外则折冲内则大麓
　　梁沈约齐太尉王俭碑铭　瞻旦奭而齐轸轶防龙而长骛百辟翘首譬列星之仰望舒千里结辙若派流之宗江汉及宋道盛运鼎命将改而瞻乌所集未知适归公髙卧闲宇独咤虚室眷龙顔以托梦咏日角以兴言伫傅岩之下懐滋水之上慨深版荡念在濡足霸君亦虑属一匡情降三顾卜匪熊罴唯人是与公深覩兴废妙识人英察荣光于河渚攀龙翼于云汉倾方寸以奉国忘七尺以事君殊文共防异轸同归堆案盈几充庭满室随方引应断决如流辞不辍响纸无停笔精明外朗神彩傍映矖瞩接其光景风云溢乎帷席
　　后魏温子升西河王谢太尉表　臣闻拂羽决起力谢摩天策蹇载驰功微送日将短翮难以陵髙驽乗无由致逺虽复建旟出郡未追楚赵之风捧壶入侍徒踵金张之迹及天祚明德运启兴王六遂始迁九鼎初定于焉承乏有用当官草靡从风未遑克让常恐执辔轻轮操刀伤锦
　　宋傅亮司徒刘穆之碑　飞云西泝则水絶鲸鲵乗辕东指则陆殪长虵
　　陈徐陵司空章昭逹墓志铭　周原膴膴佳气葱葱王业攸兴帝图斯盛在昔光武佐命邻县者邓侯髙祖元臣同郡者萧相公台辅之量便着绮纨瑚琏之姿无待雕琢起家爲东宫直前所奉之君则梁简文皇帝既而黑山巨盗凭陵上国白水彊胡虔刘中夏公倾其产业募是骁雄思报皇储累殱鲸防属幽风有象代邸方降搜荆楚之英才资班输之妙畧百楼忽起登云霄而俯临万弩俱张随雷霆而并震扬兵于九天之上决胜于千里之中殪彼羣凶皆无旋踵陈寳应至懐反叛客引周迪资其食力更事窥窬公奉诏崇朝饮氷将力前茅后劲步骤奔驰仍向瓯闽殄其巢窟若夫鸣虵之洞深谷隠于苍天飞猿之岭乔树参于云日宜越艇而登峤燕犀而涉江威力纷纭震山风海于是咸俘僞师悉据髙墉爰洎沧溟莫不惩乂既而齐人无信将谋郢藩鬭舰戈船窥江淹汉公才闻羽檄遽禀师期驰袭荆郧应时烧荡方欲宣威泷汧大讨梁华属上将之韬光逢中台之掩曜大建三年薨于军幕尔乃青乌栖墓白鹡标坟林有逃车树同华葢前旍熊轼后乗龙轜介士发三河之民哀铙同驷马之曲长安坐恩礼盛于西京襄阳堕泪悲痛喧于南岘
　　职官部【政府】
　　唐张九龄酧宋使君见赠诗　时来不自意宿昔谬枢衡翼圣负明主妨贤愧友生罢归犹右职待罪尚南荆政有留棠旧风因继组成髙轩问疾苦蒸庻荷仁明衰废时所薄只言僚故情
　　髙适古乐府飞龙曲留上陈左相诗　德以精灵降时膺梦寐求苍生谢安石天子富民侯樽爼资髙论岩廊揖大猷卿才世业相府盛嘉谋豁逹云开景清明月映秋能爲吉甫颂更忝子房筹户牖思攀陟门栏尚阻脩髙山不易仰大匠本难投迹向松乔合心縁启沃留公才山吏部书癖杜荆州幸沐千年圣何辞一尉休折腰知宠辱回首见沈浮天地荘生马江湖范蠡舟逍遥堪自乐浩荡信无忧去矣从黄绶归欤任白头风尘与霄汉瞻望日悠悠
　　髙适奉赠李右相林甫诗　风俗登淳古君臣揖大庭深沈谋九德宻勿契千龄独立调元气清心豁窅冥本枝连帝系长策冠生灵傅説明殷道萧何律汉刑钧衡持国柄柱石总朝经隠轸江山藻氛氲鼎鼐铭兴中皆白雪身外尽丹青江海呼穷鸟诗书问聚萤吹嘘成羽翼提握动芳馨倚伏悲还笑升沈醉复醒恩荣初就列含育忝宵形有窃丘山惠无时枕席寜壮心瞻落景生事感流萍莫以才难用终期善易听未爲门下客徒谢少微星
　　杜甫投赠韦左相诗　鳯厯轩辕纪龙飞四十春八荒开寿域一气转鸿钧霖雨思贤佐丹青忆旧臣应图求骏马惊代得麒麟沙汰江湖浊调和鼎鼐新韦贤初相汉范叔已归秦盛业今如此经固絶伦豫章深出地沧海濶无津北斗思喉舌东方领缙绅持衡留藻鉴听履上星辰独步才超古余波德照隣聪明过管辂尺牍倒陈遵岂是池中物由来席上珍庙堂知至理风俗尽还淳才杰俱登用愚但隠沦长卿多病乆子夏索居频回首驱流俗生涯似众人巫咸不可问邹鲁莫容身感激时将晚苍茫兴有神爲君歌此曲涕泪在衣巾杜甫赠韦左丞丈济诗　左辖频虚位今年得旧儒相门韦氏在经术汉官须时议归前列天伦恨莫俱鸰原荒宿草鳯沼接亨衢有客虽安命衰容岂壮夫家人忧几杖甲子混泥涂不谓矜余力还来谒大巫歳寒仍顾遇日暮且踟蹰老骥思千里饥鹰待一呼君能微感激亦足慰榛芜
　　刘禹锡奉贺吏部尚书太常李卿二相公防免后即事述懐赠答诗　文雅闗西族衣冠赵北都有声真汉相无纇胜随珠当轴龙爲友临池鳯不孤九天开内殿百辟看晨趋诫满惩欹噐成功别大罏余芳在公论积庆是神扶步武离台席徊翔集帝梧铨材秉秦镜典乐去齐竽潇洒风尘外逢迎诗酒徒唯应待华皓更食万钱厨
　　白居易寄献北都留守裴令公诗　天上中台正人间一品髙休明值尧舜勲业过萧曹始擅文三防终兼武六韬动人名赫赫忧国意忉忉伐蔡擒封豕平齐斩巨鼇两河收土宇四海定波涛宠重移宫籥恩新换阃旄保厘东宅静守防北门牢晋国封疆濶并州士马豪胡兵惊赤帜边雁避乌号令下流如水仁沾泽似膏路喧歌五袴军醉感单醪将校森貔武賔僚俨隽髦客无烦夜柝吏不犯秋毫神在防骀助魂亡猃狁逃德星销彗孛霖雨灭腥臊烽戍髙临代闗河逺控洮汾云时漠漠朔吹冷颾颾豹尾交牙防虬髯捧佩刀通天白犀带照地紫麟袍羌管吹杨柳燕姬酌蒲萄银含凿落线金屑琵琶槽遥想从军乐应忘报国劳紫微留北阙緑野寄东臯忽忆前时防多慙下客叨清宵陪防话美景从游遨花月还同赏琴诗雅自操朱弦拂宫徴洪笔振风骚近竹开方丈依林架桔橰春池八九曲画舫两三艘径滑苔粘屐潭深水没篙緑丝萦岸柳红粉映楼桃爲穆先陈醴招刘共借糟舞环金翡翠歌颈玉蛴螬盛德终难退明时岂易遭公虽慕张范帝未舍伊臯眷恋心方结踟蹰首已搔鸾凰上寥廓燕雀住蓬蒿欲献文狂简徒烦思郁陶可怜四百字轻重抵鸿毛
　　姚合奉寄东都留守令狐相公诗　除书东守洛阳宫恩比藩方任更雄拜表出时七刻排班衙日有三公旌旗严重临闗外侍府清深接禁中三十六峰诗酒思朝朝闲望与谁同
　　项斯献令狐相公时相公郊坛行事回诗　鹗在卿云氷在壶代天才业本訏谟荣同伊陟朱户秀比王商入画图昨夜星辰回劒履前年风月满江湖不知机务时多暇还许诗家属和无
　　李洞述懐献覃相公诗　帝梦求良弼生身属圣明青云县噐业白日贯忠贞霭霭随春动忻忻共物荣静宜浮竞息坐觉好风生万国惟应跃千门望尽倾瑞含杨栁色气变管弦声百辟寻知度三阶正有程鲁儒视蕴借周诰美和平碧水遗幽抱朱丝寄逺情风流秦印绶仪表汉公卿忠谠期登用回邪自震惊云开长劒倚路絶一峯横九野方无事沧溟本不争国将身共许心与众爲城早晩中条下烟尘一顾清南潭容伴鹤西笑忽迁莺折树恩难报懐仁命甚轻二年犹困辱百口望经营未在英侯选空劳短羽征知音初相国从此免长鸣唐沈询魏谟拜相制　风后登庸轩图以穆文终佐理汉业遂昌　自腾芳词林振迹谏垣文宗知臣深加宠遇检校甚峻守道不回未至逹官蔚爲国噐星霜屡变流落几途秀木摧风燎原见玉汲黯心存乎廊庙望之志在于本朝　昔尔先祖爲唐辅臣人镜之名阿衡比德尔尚纂承艺训克嗣清风勉思贻厥之谋以阐将明之业
　　玉堂遗范张靖拜相制　实天生德惟岳降神端方静深信厚温宻质抱荆山之璞光含魏国之寳错尔素履穆然清风出备爪牙总近闗之纪律入膺喉舌练中防之法制从容宰辅宻勿鼎司
　　又王涯拜相制　属者禁垣挥翰五字日宣选部持衡九流风动洊居肘腋之地歴试股肱之才进尝伏于青蒲出不泄其温树牟融得大臣之节毛玠有古人之风询庙算以生知论兵钤而暗合
　　又权德舆拜相制　骥騄之质常识于逺途鸾鳯之姿宜巢于阿阁期于致理推之至公
　　又夏侯孜拜相制　篙檝克修航舰以之济海羽翮可励鹍鹏于是摩天　大昴分精维嵩挺秀擅四海之贤俊作中朝之表仪　礼乐诗书资其懿范温恭孝爱辅以多才服道以致身含章而底力经国之用贯百川而不改其清应物之明体万象而莫穷其照　福星时雨既惠巴庸景化元和须归鼎是用召于驿骑待以天工重开集鳯之池再仰问牛之化
　　又杨收加恩制　噐茂浑金寳钦大玉莹清氷于溽暑挺緑桂于严霜行过曽顔道兼夷惠词冠一时而若非游艺学该千古而似不能言自鸿飞名塲鹭振班列宪署每闻其守法曲防咸着于推公常怀造膝之中俾见沃心之防谢安体识王俭精能动爲佥论所谐居益具瞻之望
　　太平内制源乾曜拜相制　贞白可以励时道义可以宏物虚懐同于抱月悬镜不疲利噐比于成风刜钟无滞固可充左曹之駮议翊中防之谋猷用参金之司兼践玉壶之制
　　裴度拜相制　文融菁华行茂枝叶居然廊庙之噐出于领袖之门西掖司言南防执宪常怀逺畧屡告嘉猷实宣力以徇公况外身而忧国霜雪无改雷风有恒崇道德之藩篱士有致命资忠信之甲胄兵无容刃人具瞻尔天方赉予
　　崔屿崔从拜相制　汉中大业魏邴克賛其谟谋开元盛时姚宋同匡其治理　烈火方炽珪璋更寒飞霜已严竹栢犹翠自出入剧职徊翔清途经歴五年恭勤一贯粉署洁赐衣之操掖垣髙白鳯之文　吉甫德全于文武彦回望着于台衡旣谐具瞻实允元辅　于戯惟木从绳载懐药石之诫惟风偃草兾流霖雨之功与其顺美以昭忠不若尽规而辅德与其严刑而就理不若齐礼以安人伫闻嘉言共底交泰无令伊傅独美典坟
　　张説让右丞相表　臣少长儒门恳凿坟史才非髙俗官不因人徒以命偶龙兴位阶鸿渐五入西掖七践南宫中间拙延谪放直招玷缺伤矢之禽闻虚坠赐环之客听歌先泣此则魂爲危感气由惧夺安可重收废器再辱端揆何以师长礼闱正持宪府当今典章革故风教鼎新野无四隠朝有三杰具瞻之地愿择时髦臣幸沐遗簮堕履之恩好生养老之德朝游简牍暮对图书受赐无涯循荣过分岂更干处士之横议招匈奴之遥哂艾骨自疮负乗致防虽则愚情懐恋腼冒求宠亦望圣慈限约令度余年愿停今授长守旧史
　　元稹爲萧相公让官表　臣猥以凡才谬居重任当陛下维新之始辱陛下爰立之恩有累枢衡无禆衮职外致匈奴之哂内失苍生之心推换炎凉因循德泽妨塞贤路尘忝台阶自顾疲骖方求息驾岂谓陛下特迂神鉴曲盼凡材再生【集作提】腹背之毛重委股肱之地大辜人望犹简帝心虽君父深恩莫知其恶而驽骀力竭何以自安岂敢退而生光实愿求其死所伏望再移天眷重选时英特回加膝之恩别求沃心之相
　　钱翊代人谢再入相表　中台不耀先慙箕斗之光元首自明何効股肱之力
　　胡曽贺髙相公除荆南启　臂断华山宜假巨灵之力决平洪水须凭大禹之才　既无易于肩尧遂有成于命説
　　杜牧谢周相公启　常切如家之忧每懐挞市之耻罗隐投永寜李相公启　今者风雨得生成之候鑪锤升鼓铸之司郭令军前潜抽妓乐崔宁城外暗毁池防登庸之时序未遥反斾之镃基已兆
　　李商隠贺相国汝南公启　伏惟阁下昭回降彩沆瀣融精徃执灵鉟正星辰之分野今调镂鼎犹日月之得天昔轩后师臣成王畏相殷奉伊尹则谓之元圣周事吕尚则命爲太公此王者之所以尊贤杰而不以爲疑也至于姬旦金縢不与燕召同列仲尼麟史不令游夏措辞甘盘尊旧学之名夷吾居仲父之位此又贤杰之所以自负其道而不以爲让也上下交感人祗叶从是我后夷奸秉哲之辰是阁下宰物匡时之夕清庙系心矣苍生延首矣允也无间乐哉惟时某早奉辉光尝咳唾牛心致誉麈尾交谈而契濶十年流离万里扶风歌则刘琨抱膝白头吟则鲍照抚膺重至门闱空余皮骨方从初服无补大钧穿履弊衣正同东郭槁项枯馘乃类曹商未知伏谒之期徒切太平之贺
　　宋刘克庄贺范左相启　恭惟某官禀元化之精粹蹈圣人之中庸贵处庙堂臞如山泽其秉心诚实故君子咸附其蓄德深厚故小人不疑属者诸公欲手版下新亭之拜时惟元老独举扇障武昌之尘然后太阿之柄还然后九鼎之势重十全无遗虑矣一变犹反手然斯谋斯猷惟君陈之告我朕梦朕卜以汝説而赉予必能容折槛之人必不罪举播之士必开宻网必革副封必斥絶羊张汤必追还阳城陆贽鲁安得削隐然儒无敌之功呉未可图良以彼有人之故
　　魏了翁贺郑丞相启　翰苑受命于禁中掖垣代言于阁下今或先数旬而呈藁断无杨大年因三让而求归或后累月而草词亦非刘原父以九制而被遇
　　张守贺赵丞相启　献纳论思夙着排奸之节賛襄辅弼尤髙经逺之谋惟光武能推赤心而綘侯可属大事防羽书之遽至奉革辂以徂征师律一新坐据江山之险防书屡上几成京观之封致丑类之宵奔本嘉猷之辰告射雕贾勇虽多李广之无双指兽收功谁出萧何之第一宜颁宸綍首冠台躔舍爵之赏既行归疆之期可待
　　石楙贺张左丞启　妙呼吸百家之学久代王言奋经纶四海之才进陪国论贤者在位君子得舆帝曰徃哉汝谐人亦喜而不寐
　　王安石贺韩魏公启　受天秀气爲世元诚节表于当时德望冠乎近代典司宻总命揽中权毁誉几至于万端夷险常持于一意故四海以公之用舍一时爲国之安危越执鸿枢遂跻元辅以人才未用爲大耻以国本不建爲深忧言众人之所未尝任大臣之所不敢及臻变故果有成功英宗以哀疾荒迷慈圣以谦冲退托内揆百官之众外当万事之微国无危疑人以静一周勃霍光之于汉能定策而终以致疑姚崇宋璟之于唐善致理而未尝遭变记在旧史号爲元功未有独运庙堂再安社稷弼亮三世敉寜四方崛然在诸公之先焕乎如今日之懿若夫进退之当于义出处之适其时以彼相方又爲特美
　　秦观贺吕相公启　娲皇补天之际髙宗梦帝之初未就泥金正资陶铸不调琴瑟方赖更张是谓大有爲之时必得非常人之佐恭惟中书仆射相公累朝元老名世大儒力足以扶持颠危风足以兴起贪懦青天白日奴亦知其明璞玉浑金鉴识莫名其器既天资之笃实加地胄以髙华四世五公勲在王室一门万石宠冠廷臣宗族谓之小许公夷狄以爲真汉相果从人望爰享天心方思左辖之严遽践鸾防之峻献可替否而思矫激之过解纷挫鋭而有调和之能必欲成仁之始终非特洁身之去就繇是端人坌集异党寖微寛大之泽四覃苛刻之风一变名既得功而并立位当与德而俱崇明诏始班吉士交庆太公入国固知天下之父归伊尹得君益见圣人之任重某猥縁幸防叨被题评昔陪北海之樽有同梦寐今望平津之舘如隔云天但欣众正之路开始信太平之塞责
　　唐王勃上刘右相书　圣人有作羣材毕举星辰入仕揖让朱鸟之门风雨称臣奔走苍龙之阙方欲停旒金室引成康于己任辟广瑶林复尧舜于兹日可谓明明穆穆尽天子之容貌矣抑尝闻之丹山九仞烟峰非数篑之功紫极千门云防俟万楹之力故天下至旷神器不可独専天道无私勲有待而立书曰元首明哉股肱良哉好问则裕自用则小况掌万国之权受一人之宠动见臧否言知利害君侯足下何时易耶
　　【阙】　　策宰相科问　梦想傅岩之野伫思磻溪之上遂得乗箕入相就三命而作盐梅投钓升朝封四履而称师父　欲使隂阳调六律风雨应四时一百姓之心平九州之利余粮栖亩外户不扄亭障无虞闗河罢戍渔者虚湍濑田者让肥腴路不拾遗市无二价眷言于此何道以臻
　　晋袁宏丞相桓温碑铭　河洛澄清华梁卷翳
　　孙绰丞相王导碑文　柔畅协乎春风温煗侔于冬日信人伦之水镜道德之标准也　匪躬而身全遗功而勲举
　　唐李峤让知政事表　臣才实凡庸志无逺大叨预簮履遂升防阁践金门而游石室掌狐史而参鳯纶被蜉蝣之衣徒窃荣宠接鸳鹭之羽乆惭尸旷甘受妨贤之责忽承非次之恩仍使参预机衡献替帷幄持济川之舟楫味和羮之醯醢以挈瓶之智陪负鼎之游将何以祗奉帝难弼亮皇极况丹青所运鼓舞通于四时鑪锤所裁纲纪行于万俗动闗政体岂易其人
　　宋陆游贺周参政启　典谟实列于六经臣主难逢于千载髙文大作或托之不得其人老师宿儒有死而莫见于世维时鸿硕之彦早冠清华之途成功昭于神明大业刻之金石发德音下明诏大哉王言建显位施尊名震于方外一变猥酿枝骈之体以还雄深灏噩之风缙绅窃诵而得师夷狄观而动色顾于昭代可谓殊勲虽箕颍之志屡陈然莘渭之求焉徃恭惟某官任重而宏毅谟明而弼谐以穷深测逺之才坐酬众务以极髙蟠厚之气隂折遐冲至于擅世之英辞本皆全德之余事仅少施于一二已见谓于崇谹岂容卷懐经济之图遂欲袖手寛闲之地公无困我初诵留行之言上诚知人亟下延登之命然易简者圣君之眷难居者天下之名方仰对于宠光愿益思于抑损茂迪谦尊之吉永爲善类之依【已上知政事】
　　唐贾至授房琯文部尚书同平章事制　秉忠义之规靡惮艰险挺松筠之操宁移歳寒宜承题劒之荣式允济川之望
　　杨钜授陆扆平章事制　咸濩抱降神之韵珪璋挺华国之容包倚相之典坟绍平原之辞藻
　　又授孙渥平章事制　壁立孤峰渭清一派早以闺门之行闻乎乡党之间张融髙文聚爲玉海孙绰丽赋掷作金声颇喧惊座之辞华遂整冲天之羽翼鹏张上国顔渊首冠于诸科弓招小山穆生道优于置醴厥后簮御史笔讲博士书从容累践于南宫谏诤俄升于左闼兰香见忌玉冷多猜比骚人湘浦之行继贾谊长沙之役朕自知直道召归掖垣每于敷陈必尽肺腑因朱云折槛之对识张华王佐之才断自中宸爰立作相弥缝不倦匡益居先操心愿革于浇浮进善必先于行实搜决沈滞防用隐沦致我时风自尔而厚　张説当宗之代初启集贤窦参居德宗之朝别分户部一则笼九流之坟籍一则萃四海之赋舆式仗英规遂兹兼领除郑朗工部尚书同平章事制　王室髦彦士林菁英温华凝珪玉之姿磊落负栋梁之任
　　宋邓润甫除文彦博平章军国重事制　惇大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪于兹傅説之总百官万邦其乂爵隆无富溢之累名遂有身退之荣神明相其康寿人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶几有爲底于极治陪敦多井申衍真封于戯吕望惟贤起佐文王之治周公已老留爲孺子之师矧我耆英无愧前哲徃宣一德用格多盘
　　李沆除吕正中书侍郎兼户部尚书平章事制　天道无私日月星辰助其照皇王不宰股肱辅弼代其工所以端拱守成垂衣制理求建丕平之景运遐追三代之令猷其有业茂经纶才推谨厚参大政而已淹星歳秉至公而无舍寅昏宜颁出綍之殊恩俾正持衡之重柄爰择刚日特降命书推忠佐理功臣朝散大夫给事中参知政事柱国东平郡开国男吕正四气均和五行钟秀有济时之畧辅之以温恭挺命世之才守之以循黙爰覩舜旌之进善遂指魏阙以来仪临轩覩敏赡之能射策见纵横之畧暨兹登用益着谟明公忠推社稷之臣凝重见庙堂之器秉兹大体乆郁具瞻屡宣作砺之功克懋秉钧之绩别锡褒功之美号仍陞驭贵之崇阶勲籍増荣井田加赋预列侯之峻爵同大利之计书顾优恩之在兹谅名器之无假于戯云从龙而风从虎今也其时启朕心而沃朕心必求诸道尔宜周旋庻政佐佑躬缓兹宵旰之忧翊我隆平之运同底于道岂不美欤
　　唐李峤为水潦灾异陈情表　臣闻明主程才先求于称职忠臣効用必务于量己然后庶官无废百度以康若使假鳯登朝真龙不驭将縁鹤之鼎方忧于折足和鸾之驾必诫于倾辀岂徒钟鼓生妖蛮夷起笑而已臣瓶筲贱器驽蹇轻姿同鼯鼠之五伎不成异飞鸿之六翮兼备遭逢幸防累叨阶级陛下降非常之泽垂不次之恩升之冢司握九流之铨管委以枢近参万几之损益傅説作舟之命徒奉箴规仲山补衮之谈曽微答効致令衡镜失序纪纲不张官僚日増府库歳减谬职之谤或讥于画虎续貂败官之尤有议于諠卢吠鹊下生朝野之蠧上悖隂阳之和水潦爲灾虑深于昏垫黎氓失稔忧在于沟壑轸皇情于南面坠国庾于西成亏爕理之则失平分之度推其咎戾实在微臣昔者尧逢阻饥而四岳咨访汉遇灾异而三公策免举遗才而求俊乂退不肖而清庶官厥有由来着于古昔臣缉熈莫効尸旷无成以拥肿之凡材抱支离之痼疾乆懐致防之禄犹带妨官之绶腼目而视不遑自安是用启处惭惶寝兴诫惕思解鹈鹕之服愿辞鹓鹭之行庶得保愚公之庐避贤者之路以宁众口之嚣谤以答三灵之谴咎物情朝序谁谓不宜昔干木辞第恒思卫生营平寝瘵不忘忧国当今兵戎未静费务方多人庶空虚官僚茍且不可不深爲防虑妙思政术臣衔恩佩德念咎惭荣虽智効无闻自甘于罢黜而庸短所见犹乐于输画刘禹锡代杜司徒谢平章事表　臣闻天下安危注意将相处论道具瞻之地当总戎作镇之权虽叶梦而求无闻秉钺之寄登坛以拜不兼调鼎之荣授受惟难伊昔犹尔况臣庸琐何以克堪陛下造曲成大明私照俾掌戎律复参庙谟宠光之命在臣已极毫毛之效于国何施谨当罄竭微诚奉遵至教仗天威以慑不顺敷圣泽以遂羣生上分旰食之忧下塞素飡之责力诚不足心实念兹【已上平章事】
　　唐中宗授韦嗣立黄门侍郎制　綘衣近侍秩亚貂蝉青琐崇班职参鸳鹭实神化之有寄信贤才之攸重某忠规奕叶孝绪蝉聨家匡鷰之朝人辅彤云之代芝兰并秀见谢砌之阶庭骐骥齐驱有刘山之昆季入光振鹭誉满三防出据凭熊声流十部近者命兹鸾渚已擢雁行才出芸扄奄归蒿里永言荆树坐折连枝眷彼恒山空余一鸟俾迁荣于皂盖宜袭宠于黄枢
　　陆贽授卢翰刘从一门下中书侍郎平章事制　自鸾车载驾薄狩于梁执羁有从我之勤及霤励匪躬之节交修不逮庶绩其凝
　　梁任孝恭爲羊侍中让表　抟风扇翮不觉髙升击水扬鬐遂迷逺大犹愿长城巨防射鲁仲之书白羽朱旗振武安之几深入五千张空弮以报主横行十万勒燕岭而酬君
　　梁王筠爲从兄让侍中表　至如元勲旧儒之胄积德累仁之基九世七叶之华相韩事汉之资不然则子骏之学洞古今平子之思侔造化仲宣之辩识无滞次重之解经不穷然后可以喻防公卿问对帷扆陪六尺之舆通四方之意求之微臣此涂顿隔
　　任昉爲王思逺让侍中表　行则六尺之内陪接天光语则亲玺申命诚信区宇献可替否出纳惟几敷奏于金华之上进让于玉堂之下金迁七贵之茂王粲二公之孙虽复仲蔚孤绪元卿末裔未有不阶民誉妄承曲私者也
　　唐钱珝代王相公谢加门下侍郎食邑表　陛下道惟乐育志在绍闻待河清而先静化源致俗阜而深探理窟当乙夜纵观之后启辅臣梦得之休而遽以平衡授兹弱质颇乖庶政莫逹大经何施作相之才但累知臣之鉴厌兵而五兵尚在唯恐人残祈谷而百谷未升仍忧歳旱寻宜待罪己合避贤陛下慎以退人容于窃位兼回睿睠遽正台阶进当浴鳯之荣更惧惟鹈之刺李峤让鸾防侍郎表　臣志狭量浅业空理踈揆才异言行之科入仕非亷髙之选邀属时幸累叨荣级石渠麟阁司典簿之林金门鳯池参庙堂之议以小才而居大任用近智而恢逺畧縁鹤之鼎既失于盐梅濡鹈之衣实慙于绂冕甘待素飡之责忽承非次之恩夫以琐闼崇严玉堂秘近职参持葢位亚掌壶子云以善属文词始应夕拜李真以妙通经术方陪旦讲臣之愚陋实畏友朋岂足以奉帷幄之昌言聨名贤之逸轨且短才不齿未减双鳬之数丰秩妄加必丧羣龙之绩
　　梁元帝黄门侍郎刘孝绰墓志铭　蔡墨攸陈有草有茵梁荆世樻或魏或秦积善余庆时惟俊民孝乎惟孝其德有隣曰风曰雅文章动神鹤开阮瑀鹏翥杨循身兹惟屈扶揺未申人防石火山有楸椿佳城无曙寒野方春【已上门下省】
　　唐韦承庆直中书省诗　清切鳯凰池扶踈鸡树枝唯应集鸾鹭何爲宿羁雌大造乾坤辟恩深雨露垂昆蚑既含养驽骀亦驱驰木偶翻爲用芝泥忽滥窥九思空自勉五字本无施徒喜逢千载何阶答二仪萤光向日尽蚊力负山疲禁宇庭除濶闲宵钟箭移暗花临户发残月下帘欹白鬓随身改丹心爲主披命将时并泰言与行俱危寄谢登巢客尧年复在斯
　　杨烱和骞右丞省中暮望诗　故事闲防阁仙门蔼已深旧章窥复道云幌肃重隂律葮灰变青阳斗柄临年光揺树色春气绕兰心风响髙牕度流痕曲岸侵天明总枢辖人镜辨衣簮日暮南宫静瑶华振雅音
　　唐苏颋授姚崇兼紫微令制　闻善若惊欲仁斯至衣冠以爲蓍蔡廊庙资其柱石朕之钦者管乐人之杰者萧张遂能以身许国开物成务邦是用乂朝唯得贤北辰环拱西垣近宻俾因题劒之荣式演如丝之命沈询授裴休中书门下平章事依前判盐铁制　俾登玉用振金声　早升甲乙首冠贤良谏垣驰谠正之名史氏动直言之笔羽仪着定律吕缙绅仙闱道播于弥纶右掖词推于润色　尔其允厘庶绩俾起訏谟涉大川而示吾津涯驭六马而遗吾衔策　无使阿衡専美于殷家山甫独称于周室
　　呉融授王抟中书侍郎同中书门下平章事判户部制朕闻王茂官在治中已恭佐命谢安石身爲相掾
　　常切忧时后果俱秉国钧克谐人望忠诚懿烈焜燿册书孰谓我朝钟兹丕运厥有佳士龙兴壮图植劲草于衷肠系苞桑于宗社特立当代何慙古人将表至公爰申异渥具官王抟霜髙一鹗玉振孤峰孕和煦于情田自华而实道纵横于义路无徃不通蕴是淑声居然上品絷驹场里早飒清尘振鹭行中难究逸翰践扬三署横絶一时实名教之丹青乃缙绅之领袖
　　除韦嗣立鳯阁侍郎平章事制　鳯池清切鸾渚便蕃出纳两闱允资一德
　　除唐休璟左庶子同鳯阁鸾台三品制　巨源请老仍参翼賛之荣叔子养德选预国朝之议宜辍五曹之务俾同三令之班
　　宋谢荘让中书令表　伏惟陛下登取震维临齐璿政泽与风翔恩从云动臣闻璧门天邃鳯沼神深丝纶王言出纳帝命自非望允当时誉宣庠塾未有谬垂曲宠空席兹荣在于平壮犹不可勉况今绵痼百志俱沦唐李峤为王及善让内史第二表　臣才疎行缺运偶时来荣匪德迁官由恩达法河象岳升防歴府行参八命坐陟九霄彤轩皂驺非振鹭之饰青组丹绂是濡鹈之讥施重丘山効微涓滴妨贤自乆速谤滋深顷因齿髪之衰得骸骨之赐西河退老非翫经书东海归闲空求药饵方养支离之疾翻成恺悌之恩曲降丝纶重收簮屦徴荣槁木责熖寒灰使策蹇磨铅入总枢秘牵羸引参典钧石仰抃恩渥顾探心守桑榆且晏蒲栁先秋方与綘县老人论其甲子淄川艾耋比其容貎将何以对敭金扆趋奉玉墀当鳯沼之便蕃望龙闱之清切况寅亮皇极经纶帝道功参济巨义等作霖隆替是因具瞻斯在永言授受岂当容易是用深鉴陈力载懐量己方忧折鼎乞保悬车且今百度惟贞九流式序鹓鸿齐列俊乂在官可使画虎承羞丰貂窃幸谬中孚之好爵辱大雅之能官伏愿深惟至公俯收曲泽矜此疲劣改命才贤则器满之凶不累于愚叟栋隆之吉永光于圣代
　　又爲王方庆让鳯阁侍郎表　爰回斗极之晖更宠掖垣之授下神畿而入仙禁未变葭灰自鸾渚而游鳯池仅雕蓂叶荀侯之十旬累命未可爲俦车公之一岁九迁曽无足比
　　又爲杨执柔让同鳯阁鸾防平章事表　夫以衡石万机盐梅三铉参翕辟之造辅丹青之景化自非媵莘占渭出昴乗箕安可寅亮帝图弼谐邦教
　　梁元帝中书令庾肩吾墓志　荆山万重地产卞和之玉随流千仞水出灵蛇之珠故能兹屈景育斯庚朱掌庾命族世济琳琅遂昌开国蝉聨冠冕父易髙尚其道肥遁贞吉闗吏早逢夙表真人之气少微晚暎还彰隐士之星肩吾气识淹通风神闲逸钟鼓辞林笙簧文苑入爲度支尚书任同北斗锡韩棱之劒朝比南宫识郑崇之履余以其爲人也瑚琏之器无惭垂棘杞梓之材有均廊庙故赠散骑常侍盖旌贤也【已上中书省】
　　唐任希古和左仆射燕公春日端居述懐诗　丰野光三杰嬀庭賛五臣绨缃歌美誉丝竹咏芳尘圣厯开环象昌年降甫申髙门非舍筑华构岂垂纶鳯邸霄翰龙池跃海鳞玉鼎升黄阁金章谒紫宸礼闱通政本文昌总国均调风振薄俗清教叙彛伦星回应缇管日御惊寅賔叶上曽槐变花发小堂春思挂东都冕言访北山中赫赫容防上千祀耀平津
　　罗隐投宣武郑尚书诗　汉代簮缨盛梁园雉堞雄物情须重德时论在明公族大逾开魏神髙本降嵩世家唯蹇谔官业即清通翰苑论思外纶闱啸傲中健毫惊防鳯髙步出防鸿履歴虽吾道行藏必圣聪綘霄无系滞浙水忽西东庾监髙楼月袁郎满扇风四年将故事两地有全功去去才须展行行道益隆避权辞宪署仗节出南宫鴈影相承接龙图共始终自然须作砺不必恨临戎幕下莲花盛竿头防佩红骑儿逢郭伋战士得文翁人地应无比箪瓢奈屡空因思一枝桂已作断根蓬往事应归防劳歌且责躬殷勤信陵舘今日自途穷陈后主授江总尚书令册文　夫文昌政本司防化经韦彪谓之枢机李固方之斗极况其五曹斯综百揆是谐同冢宰之司専台阁之任惟尔道业栗峻宇量深胜范清规风流以爲凖的儒宗学府衣冠以爲领袖故能师长六官具瞻允塞明府八座仪刑载逺其登朝握揆朕所望焉往钦哉懋建尔徽猷亮采我邦国可不慎与唐常衮授李忠臣右仆射制　文昌所以法成象端右所以长庶寮秦汉则内掌武事魏晋或外绥戎政　备五才之用有百胜之全往者防孽乱常闗洛多故爰奋其旅以先启行大城名都所麾必克元凶巨猾首相望定齐休士有建威之得隽破赵防食亦淮隂之用竒汉东汝南専制千里总三军之号令兼八使之澄清约己抚人守公遵职训师以礼载宁于戎阃庀赋从薄继入于王府四封不耸一纪于兹况忠卫之勲邦家是赖陜郊巡幸忧国存诚能释位以勤王亦见危而致命疾风逾劲何日忘之申伯于蕃自当褒劝韩侯入觐宜有宠光式是南宫俾崇礼秩
　　又授令狐彰右仆射制　有张仲孝友之行有吉甫文武之才秉其直方资以简厚早擅韬畧尤工墨妙艰危致命出入勤王中兴之勲羣帅难尚虽骠骑之北至髙阙淮隂之东下井陉积事度长抗衡异代自受任千里彊于两河靖安军戎肇正封域布风教宣明宪章优礼意于文吏洽仁化于甿俗息马论道让其保塞之劳爱人省刑守我中朝之典
　　苏颋授刘知柔尚书右丞制　蹈典坟之芳润总词赋之笙簧虑常宻于在公迹自勤于爲政万人登数已闻书版之精六官揆才更俟弹珠之妙
　　齐谢朓爲明帝拜録尚书表　升降玉阶对扬休命六辔在手千里何偕司防天官之统尚书百僚之本之即庶绩惟凝替之则彛伦斯斁修身践言本慙五美果行育德未阶六正妄属负图之寄多谢五仁之绩操桧檝于龙津荷梓梁于云构无以辅位明堂遗像麟阁北齐邢子才爲文襄皇帝让尚书令表　扬职万机总任百揆悬衡庶物凖纳羣僚何以助日月之光华増天地之髙厚反鉴取照匹此何难倒裳求领方之爲易梁沈约拜尚书令到都上表　油云湛露徒降旻昊之德弱缟轻蝉不载丘岳之重登阶望席恍焉失步唐柳宗元为樊左丞让官表　尚书百揆翊亮万机故天上尊北斗中枢陛下有南宫左辖晋升孔坦谅直当时汉拜杨乔闲练故事庶得百僚有禆于防府诸侯取法于京师
　　后汉繁钦尚书箴　龙作纳言帝命惟允山甫翼周实司喉吻赫赫禁台万邦所庭无曰我平而慢尔衡无曰我审而怠尔明四岳阿鲧绩用不成虞登八凯五教聿清举涉其私乃忝服荣正直是与伊道之经先人匪懈永世流声君子下问敢告侍廷
　　晋挚虞尚书令箴　明明先王开国承家作制垂宪仰观列曜俯令百官政用防僣昔舜纳大麓七政以齐内成外平而风雨不迷山甫翼周靡刚靡柔补我衮职阐我王猷王猷允塞而四海咸休虽曰圣明必赖良材无曰我智官不任能发言如丝其出成纶千里之应枢机在身三季道缺天纲纵替既无老成改旧法制法制不循不长厥裔尚在司台敢告侍卫【已上尚书省】
</div>
    <div class="pagination">
<a href="古俪府_page13.html">上一页</a><span>...</span><a href="古俪府_page9.html">9</a><a href="古俪府_page10.html">10</a><a href="古俪府_page11.html">11</a><a href="古俪府_page12.html">12</a><a href="古俪府_page13.html">13</a><span class="current-page">14</span><a href="古俪府_page15.html">15</a><a href="古俪府_page16.html">16</a><a href="古俪府_page17.html">17</a><a href="古俪府_page18.html">18</a><a href="古俪府_page19.html">19</a><span>...</span><a href="古俪府_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
