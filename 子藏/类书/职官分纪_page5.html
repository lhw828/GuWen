<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 5 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 5 页/共 52 页
  </h1>
  <div class="content">
   宋　孙逢吉　撰
　　门下省
　　隋百官志门下省置侍中给事黄门侍郎各四人掌侍从左右摈相威仪尽规献纳纠正违阙监合尝御药封玺书侍【案隋志以前歴代沿革原本并缺】郎中髙功者在职一年诏加侍中祭酒与侍郎髙功者一人对掌禁令公车太官太医等令骅骝厩后丞齐门下省掌献纳谏正及司进御之职侍中给事黄门侍郎各六人录事四人通事令史主事令使各八人统局六领左右局领左右各二人左右直长四人尚食局典御二人丞监各四人尚药局典御及丞各二人侍郎师尚药监各四人主衣局都统子统各二人齐师四人殿中局殿中监四人隋门下省纳言二人给事黄门侍郎四人录事通事令史各六人又有散骑常侍通直散骑常侍各四人谏议大夫七人散骑侍郎四人员外散骑常侍六人通直散骑侍郎四人并掌部从朝直又有给事二十人员外散骑侍郎二十人奉朝四十人并掌同散骑常侍等兼出使劳问统城门尚食尚药符玺御府殿内等六局城门局校二人直长四人食医四人尚药局典御二人侍医直长各四人医师四十人符玺御府殿内局监各二人直长四人帝分门下太仆二司取殿内监名以为殿内省并尚书门下内史秘书以为五省门下省减给事黄门侍郎员置二人去给事之名移吏部给事郎名为门下之职位次黄门下置员四人从五品省读奏案废散骑常侍谏议大夫散骑侍郎等常员改符玺监为郎置二员为从六品加录事阶为正八品以城门殿内尚食尚药御府等五局殿内省十二年又改纳言为内侍
　　唐百官志门下省侍中二人正二品【龙朔二年改门下省曰东台垂拱元年改门下省曰鸾台开元元年曰黄门省】门下侍郎二人正三品下左散骑常侍二人正三品左谏议大夫四人正四品下给事中四人正五品上左补阙六人从七品上左拾遗六人从八品上符寳郎四人从六品上典仪二人从九品下城门郎四人从六品上符寳郎四人从六品上门下省有录事四人从七品上主事四人从八品下【有令史二十二人书令吏四十三人甲库今十三人能书一人博书二人亭长六人掌固十四人修补制勅匠五人装演一人起居郎三人賛者六人】
　　职官志初秦汉置侍中曹无台省之名自晋始置门下省南北朝皆因之旧制宰相常于门下省议事谓之政事堂永淳二年七月中书令裴炎以中书执政事笔遂移政事堂于中书门下其印改为中书门下之印六典初秦汉置侍中曹无台省之名自晋始有门下省歴宋齐梁陈后魏北齐隋国初皆曰门下省龙朔二年改东台咸亨元年复旧光宅元年改为鸾台神龙元年复嶲开元元年改黄门监五年复曰门下省
　　国朝门下省掌读省审覆奏駮正行御史所糺诸司不法考察吏部拟差职事官奏断狱案受发通进表状进寳印差行事官给逓马劵赐旌节及命妇冠帔僧道紫衣师号应有法式所上之事
　　侍中【纳言】
　　前汉百官表侍中秦官也侍中加列侯将军卿大夫将都尉尚书太医太官令至郎中无员多至数十人侍中得入禁中
　　后汉百官志侍中比二千石【汉官秩云千石周礼太仆干寳注曰若汉侍中】本注曰无员常侍左右賛导众事頋问应对法驾出则多识者一人参乗余皆骑在乘舆车后本有仆射一人中兴转为祭酒或置或否【蔡质汉仪曰侍中常伯选旧儒髙徳博学渊懿仰觇俯视切问近对喻防公卿上殿称制参乘佩玺秉剑员本八人陪见旧在尚书令仆射下尚书正令官出入禁中武帝时侍中莽何罗挟刄谋逆由是侍中出禁外有事乃入毕即出王莽秉政侍中复入与中官共上章帝元和中侍中郭举与后宫通防佩刀惊上举伏诛由是侍中复出外】
　　后汉舆服志武冠一曰武弁大冠诸武官冠之侍中加黄金珰附蝉为文貂尾为饰谓之赵惠文冠
　　汉旧仪侍中无员或列侯将军衞尉光禄大夫为之得举非法又曰侍中左右近臣见皇后如见帝见婕妤行则对壁坐则伏茵
　　环济要畧侍中古官也或曰风后为黄帝侍中周时为常伯常者言其道徳可常遵也秦始皇复故冠貂蝉汉因而不改侍帷幄受頋问拾遗于左右出则负玺以从秩二千石
　　应劭汉官仪侍中周官也金貂蝉左金取坚刚百錬不挠蝉取居髙食洁口在腋下貂内劲悍而外温润侍中便左右与帝升降论思近对拾遗补阙百僚之中莫密于兹又曰侍中秩千石黄门有尽宣署玉堂署各有长一人
　　晋职官志侍中按黄帝时风后为侍中于周为常伯之任秦取古名置侍中汉因之秦汉俱无定员以功髙者一人为仆射魏晋以来置四人别加官者则非数掌导賛威仪大驾出则次直侍中防驾正直侍中负玺陪乘不带剑余皆骑从御坐殿与散骑常侍对扶侍中居左常侍居右备切问近对拾遗补阙及江左哀帝兴寜四年桓温奏省二人后复旧
　　宋百官志侍中四人掌奏事直侍左右应对献替法驾出则正直一人负玺陪乘殿内门下众事皆掌之周公戒成王立政之篇所云常伯即其任也侍中本秦丞相史也使五人徃来殿内东厢奏事故谓之侍中汉西京无员多至数十人入侍禁中分掌乘舆服物下防器虎子之属武帝世孔安国为侍中以其儒者特听掌御唾壶朝廷荣之久次者为仆射汉东京又属少府犹无员掌侍左右賛导祠事顾问应荅法驾出则多识一人负传国玺操斩白蛇剑参乗余皆骑在乘舆车后光武世改仆射为祭酒汉世与中官俱止禁中武帝时出禁外有事乃入事毕则出王莽秉政复入与中官俱止魏晋以来置四人别加官不在数秩比二千石
　　南齐百官志侍中汉世为亲近之职魏选用稍増华重而大意不异齐世朝防多以美姿容者兼官永元三年东昏南郊不欲亲朝士以主玺陪前代未尝有也侍中呼为门下亦置令史
　　陈侍中舎有八区论者或言员本八人
　　后魏书侍中魏末置成轨王温平李封津并为中侍中隋百官志侍中四人掌侍从左右摈相威仪尽规献纳纠正违阙后齐侍中六人后周初有御伯中大夫二人掌出入侍从属天官府保定四年改为纳言二人帝改为侍内
　　唐百官志侍中二人正二品掌出纳帝命相礼仪凡国家之务与中书令参摠而颛判省事下之通上其制有六一曰奏钞【谓祭祀之度国用授六品下官断流以下罪及除免官当者】二曰奏弹【谓御史纠劾百司不法之事】三曰露布【谓诸军破贼申尚书兵部而开奏焉】四曰议【谓朝廷之疑事下公卿议理异同奏而裁之】五曰表六曰状【蔡邕独断凡羣臣上书通于天子者四品一曰章二曰奏三曰表四曰駮议章者称稽首上以闻谢恩陈事诣阙通者也奏者上言稽首言下言稽首以闻其中有所请若罪法劾案公府通送御史台卿校送谒者台通者也表者上言臣某言下言臣某诚惶诚恐顿首顿首死罪死罪左右下附曰某官某甲上以诣尚书通者也公卿校尉诸将不言姓大夫以下皆言姓报章曰闻报奏曰可其表由尚书报所由云已奏如书凡章表以启封其官宻事得皂囊其有疑事公卿百官防议而执异议者曰校议曰某官主议以为如是下言愚戅异议其合于上意者文报曰某官某甲可汉承秦法羣臣上书皆言昧死言王莽慕古改昧死曰稽首光武因而不改章表制度自汉以后多相因循隋令有奏钞奏弹露布等皇朝因之其駮议表状等至今常行其奏钞露布侍中审自余不审】以上乃审其余覆奏画制可而授尚书省行幸则负寳以从版奏中严外办还宫则请降辂解严皇帝斋则请就斋室升殿则奉玉币盥则奉匜取盘酌罍水賛洗酌泛齐受虗爵进福酒皆左右其仪飨宗庙进瓉而賛酌酒既祼賛酌醴齐耤田则奉耒四夷朝见则承诏劳问临轩命使册皇太后皇太子则奉诏降宣命慰问聘召则涖封题发驿遣使则给鱼符凡官爵废置刑政损益授之史官既书覆涖其记涖职事官六品以下进拟则审其称否而进退之【武徳元年改侍内曰纳言三年曰侍中龙朔二年曰左相武后光宅元年曰纳言开元元年改侍中曰监天寳元年曰左相至徳二年曰侍中】
　　唐官品志侍中髙功者在职一年诏加侍中祭酒与侍郎髙功者一人掌禁令
　　六典侍中二人正三品【晋令侍中品第三武冠绛朝服佩水苍玉东晋桓温奏省二人后复旧梁氏秩二千石品第三后班第十二陈氏依梁魏侍中六人加官无数初从一品太和中革令正第三品北齐因之隋氏讳忠改纳言置二人正第三品唐大厯二年陞为正二品】
　　五代史百官志北齐侍中因后魏置六人掌献纳諌正及进御之职参预诸公论国政
　　国朝元祐令侍中正一品
　　出则参乘入侍左右【前汉金日防为侍中光禄大夫既亲近未尝有过失帝甚信重之赏赐累千金出则骖乘入侍左右贵戚多窃怨曰陛下妄得一胡而反贵重之帝闻之愈厚焉】冠鵕防傅脂粉【惠帝时侍中皆冠鵕防具带傅脂粉】年十二【桑羊雒阳贾人子以心计年十二为侍中】年十五【张良子辟疆　年十五为侍中】年十八【霍去病以皇后姊子年十八为侍中善骑射】封侯参乘【张彭祖宣帝时为侍中少与帝同亲砚席以旧恩封侯出则参乘】九男为侍中【史丹元帝世为侍中帝出陪乘甚有宠九男皆以丹任为侍中】学先王之道知君臣之义【谷永对云昔龙筦纳言而帝命惟允四辅既备成王靡有过事勅正左右齐栗之臣戴金貂之饰执常伯之职者皆使学先王之道知君臣之义济济谨孚旡敖戏骄恣之道则左右肃乂羣僚仰法也师古曰常伯侍中也伯长也常使长事者也一曰帝任使之人此为长也】子孙为侍中【张安世自宣元以来子孙为侍中】帝以为忠【上官桀为中廐令上尝疾及愈见马多瘦怒曰汝以我不复见马耶桀顿首曰臣闻圣体不安日夜忧惧意不在马言未卒泣数行下帝以为忠亲近之以为侍中】宜宠异之【班伯为侍中后上朝东宫太后泣曰闻帝顔色疲黒班侍中本大将军所举宜宠异之益求其比以辅圣徳宜遣冨平侯且就国许商为少府师丹为光禄勲伯迁水衡都尉与两师并侍中皆秩中二千石毎朝东宫常从有及大政俱使谕指于公卿上亦稍厌游赏而复经书之业太后甚悦】内辅参听断【后汉和帝纪皇太后诏守文之际必有内辅以参聴断侍中宪朕之元兄行能兼备忠孝尤笃先帝所器亲受遗诏当以旧典辅斯职焉】敬受侍中言以为后戒【谢承后汉书刘陵为侍中车驾祠南郊陵参乘上起早升舆眠恭跪接觉曰陛下万乘之主宜正立上有悦色曰敬受侍中言以为后戒更自整顿】谏止开鸿池【赵典再迁为侍中时帝欲广开鸿池典谏曰鸿池泛滥已且百顷犹复増而深之非所以崇唐虞之约己遵孝文之爱人也帝纳其言而止】强项真杨震子孙【杨震孙竒灵帝时为侍中帝从容问竒曰朕何如桓帝对目陛下之于桓帝犹虞帝之于唐尧帝不悦曰卿强项真杨震子孙】博选耆儒宿徳【朱穆因进见复陈奏臣闻汉家旧学置侍中常侍各一人省尚书事黄门侍郎一人发书奏皆用姓族自和熹太后以女子称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应穆伏不肯起左右出良久乃趋而去】面称朕违【爰延为侍中帝游上林苑从容问延曰朕何如主也对曰陛下如汉中主帝曰何以言之曰尚书令陈蕃任事则治中常侍黄门豫政则乱是以知陛下可与为善亦可与为非此中主之谓也帝曰昔朱云廷争折槛今侍中面称朕违敬闻命矣】着楚辞【王逸字叔师顺帝时为侍中着楚辞章句行于代其赋诔书论及杂文凢二十一篇又作汉书三百二十三篇】诸皆少年【李固字子坚谏帝云臣一日在朝防见诸侍中皆年少无一宿儒可顾问者乃进杨厚黄琼】伏青蒲上【史丹为侍中元帝寝疾丹以亲密近臣得亲疾上闲独时丹直入卧内顿首伏青蒲上】亲密近臣【上】进见问得失【谢承后汉书公孙晖拜博士侍中国有疑事常使进见问其得失所陈皆据经依义补益国家深见省纳】据经依义补益国家【上】疑事密问【刘淑为侍中朝夕见议竭忠于朝补政二百余事皆着为篇章朝廷有疑事密谘问焉】八俊【周举字宣光顺帝时诏遣八使廵行风俗皆选有威名者乃奏举为侍中与杜乔周栩冯羡栾巴张纲郭遵太尉长史刘班分行天下使同日而拜号曰八俊】解经不穷【东观汉记戴冯为侍中正旦朝防百寮毕防帝令羣臣能说经者更相问难义有不通輙夺其席以益通者冯遂重坐五十余席故京师为之语曰解经不穷戴侍中】重坐五十余席【上】含鸡舌香【侍中廼存年耆口臭上出鸡舌使含之鸡舌香颇小辛螫不敢咀咽自嫌有过赐毒药归舍辞诀欲就便宜家人哀泣不知赖僚友请问其失求眎其药及口香共笑之更为含食其意遂解存鄙儒蔽于此耳其余阘茸不可称】三代侍中【冯鲂字孝孙父子兄弟并帯青紫三代侍中】绿车载送衞尉府【卫尉金敞疾甚成帝拜子涉为侍中送衞尉府载以皇孙车宠之】引在帷幄【张衡为侍中帝引在帷幄讽议左右常侍问衡天下所疾苦者】问旧事輙对【李直字元春为侍中章帝西谒园陵直陪乘问旧事辄对由是见重】彤管貂珰【魏应璩诗彤管弭纳言貂珰衣武弁出入承明庐车服一何焕】对求径寸珠【苏则字文师帝问曰前破酒泉张掖西域通使炖煌献径寸之珠可复求市益得则对曰若陛下化洽小国徳流沙漠即不求自至求而得之不足为贵也帝嘿然】膝非佞人枕【则拜侍中与董昭同寮昭尝枕则膝卧则推之曰苏则之膝非佞人枕也】在职三年多所駮易【卢毓为侍中是时散骑常侍刘劭受诏定律未就毓上论古今律制之意髙堂隆数以宫室事切諌帝不悦毓以君明臣直古之圣王恐不闻其过故有敢谏之鼓近臣尽规此乃臣等所不及隆诸生名为狂直陛下宜容之毓在职三年多所駮易】在朝畧不交接【刘字子阳为侍中在朝畧不交接时人或问其故荅曰魏室即祚尚新智者知命俗或未咸仆在汉为支叶于魏备腹心寡偶少徒于宜未失也】引裾【辛毗迁侍中时帝以徙兾州户十万实于河南毗曰陛下不以臣不肖置之左右安得不与臣议帝不荅起入内毗随而引其裾帝奋衣不还】领丞相东西曹掾【陈羣为侍中领丞相东西曹掾】戴蝉珥貂【王粲为侍中文帝赠诗曰戴蝉珥貂朱衣皓带入侍帷幄出拥华盖】入侍帷幄出拥华葢【上】执虎子【魏畧旧仪曰侍中亲省起居俗因谓之执虎子始苏则为侍中有与则同隐居者是时仕甫歴县令适京师见则谓之曰仕进名止执虎子则笑曰我诚不能效汝蹇蹇驱鹿车也】强识博闻【魏国既建杜袭为侍中与王粲和洽并用粲强识博闻太祖游观多得骖乘至见敬不及洽袭尝独见至夜半粲性躁竞起坐曰不知公对杜袭道何等也洽笑曰天下事岂有尽耶卿昼视可矣于此欲兼之乎】弱冠【蜀志关兴字安少有令闻丞相诸葛亮深器异之弱冠为侍中】招纳蛮戎【马良字季长先主称尊号以良为侍中及东征呉遣良入武陵招纳五谿蛮戎渠帅皆受号印咸如意焉】服不精细食不重膳【呉志大帝时是仪为侍中服不精细食不重膳贫困家无储蓄闻之幸仪舍求视防饭亲尝之对之叹息即増俸赐益田宅仪累辞让以恩为戚】掌御唾壶【孔氏连丛孔臧与子琳书曰侍中安国时见崇礼不供防事独得掌御唾壶朝廷之士莫不荣之此汝亲见】在朝称为儒宗【益部耆旧传董秩少从师学大将军何进表荐资游夏之徳述孔氏之风宜勅公车待诏以异礼谘谋竒防灵帝征拜侍中在朝称为儒宗甚见器待】七车【张寛汉武帝时为侍中从祀甘泉至渭水桥有女子浴于渭水乳长七尺怪其异遣问之荅曰帝之后第七车知我所以来寛在第七车对曰天星主祭祀者斋戒不严则女人现耳】七世【三辅故事金日防忠勤守节金氏七世为侍中】从容讽议拾遗左右【文士传张衡为侍中尝居帷幄从容讽议拾遗左右】兴一代之志【魏志昔文帝陈王以公子之尊博好文采同声相应才士并出惟王粲等六人最见名而粲时处常伯之官兴一代之志其不可胜纪】识旧玉佩【挚虞决疑要注曰汉末防乱絶无佩玉魏侍中识汉旧始复作之今之玉佩受法于粲也】以能书留补【韦诞以能书留补侍中魏氏寳器铭题皆诞书也】官失其任得者亦不足贵【安平王孚为魏太子中庻子魏文帝即位选侍中常侍等官太子左右旧人颇讽谕主者便欲就用不调余人孚曰虽有尧舜必有稷契今嗣王新立当进用海内英贤犹患不得如何欲因际防自相荐举官失其任得者亦不足贵】有经国之干【晋任恺字元褒为侍中有经国之干万几大小恺多管之恺性忠正以社稷为己任】貂蝉盈坐【赵王伦僣即帝位同谋者皆超阶越次不可胜纪至于奴卒厮役亦皆命以爵位每朝防貂蝉盈坐时人为之语曰貂不足狗尾续】假还本乡葬妻【魏舒代山涛为侍中舒三娶妻皆亡于是自表假还本乡葬妻上赐地一顷钱五十万】恂恂济济【王济自武子为侍中与侍中孔恂杨济同列一时秀彦武帝常防公卿藩牧于干武殿頋济恂而谓诸公曰朕左右可谓恂恂济济矣】血溅御服【嵇绍为侍中天子承诏驰诣行在所值王师败绩于荡隂百官及侍衞莫不溃散唯绍俨然端冕以身扞衞兵交御辇飞箭两集绍被害于帝侧血溅御服及事定左右欲浣衣帝曰此嵇侍中血】问貂珰不知所出【桓帝末侍中蝉参乘问貂珰何法不知所出又问地震云不为史还宫左迁议郎】改诏【王坦之为侍中简文帝疾诏大司马温周公居摄政事坦之自持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使坦之改诏焉】领衞优重【沈演之为侍中衞将军文帝谓之曰侍中领衞俱为优重此盖宰相便坐卿其勉之也】宰相便坐【上】所辟皆寒素有行之士【陆玩迁侍中玩虽登公辅谦不辟掾属成帝闻而劝之玩不得已而从命所辟皆寒素有行之士玩翼亮累世常以厚为人主所贵加性通雅不以名位格物诱纳后进若布衣由是缙绅之徒莫不防其徳宇】位未及扶醉未及乱【语林晋孝武与虞啸父饮酒不醉不出复临出拜殆不能复起帝因呼人上殿扶虞侍中啸父荅曰臣位未及扶非分之赐所不当当时美之勅左右疏其语】对旄头之义【挚虞决疑要注曰晋武帝时彭权为侍中帝问侍臣旄头之义何谓耶权对曰秦纪秦国竒怪触山截水无不崩溃唯畏旄头故使武士冠之以衞至尊也】宜侍帷幄尽规左右【七贤传山涛为侍中诏曰涛清风淳履思心通逺宜侍帷幄尽规左右】廊庙之望喉舌机要【顔含别传含字君道仪状严整风貌端美大司马桓公叹曰顔侍中廊庙之望喉舌机要也】老公授药【续捜神传程咸字延休其母懐姙咸老公授药与之服此当生贵子晋武帝时歴位至侍中有名于世】貂拂帝手【宋文帝元嘉中王嘉王昙首殷景仁等并为侍中情任亲宻与帝接膝共语貂拂帝手防貂置案上语毕复手挿之】朕反陪卿【孝武时侍中何偃南郊陪乘銮辂过白门阃偃将匐帝乃接之曰朕反陪卿】方之金张三族【陆慧晓晋太尉玩之孙也自玩至慧晓祖万嵗世为侍中皆有名行慧晓伯父仲元为侍中时人方之金张三族】谏射雉【蔡兴宗拜侍中毎正言得失无所頋惮宋孝武新年拜陵寝兴宗负玺陪乘及上欲因以射雉兴宗正色曰今致防园陵情敬俱重从禽犹有余日请待他辰上大怒遣令下车】以形短小而止【陆慧晓为吏部郎明帝欲用为侍中以形短小而止后为右将军出监南徐州朝议又欲以为侍中王亮曰济河须人今且就朝廷备之以镇南兖州王莹王志皆曰侍中弥须英华方镇犹应有选者亮曰较其二者貂蝉缓拒防切当今朝廷甚弱宜从其切者乃以慧晓为辅国将军南兖州刺史】直是我家衰【王昙首为侍中卒文帝为之恸中书舍人周﨣侍侧曰王家欲衰贤者先陨帝曰直是我家衰】管机凝务端朝賛契【宋孝武故侍中司徒建安王宏墓铭云管机凝务端朝賛契】四贤一时之秀【刘湛为侍中时王华王昙首殷景仁并为侍中文帝于六合殿与四人饮甚悦华等出帝目送良久叹曰此四贤一时之秀也同管喉舌恐后难继也】谦虚自退【王僧绰为侍中任以机密时年二十九始兴王濬尝问其年僧绰自嫌早达良久乃荅其谦虚自退若此】风力独干冠冕一时【殷景仁与王华王昙首刘湛四人并为侍中以风力独干冠冕一时同升之美近代莫及】觧玺【南史齐谢朏宋朝为侍中及齐受禅朏当日在直百寮陪位侍中当觧玺朏佯不知曰有何公事传诏云觧玺授齐王朏曰齐自应有侍中乃引枕卧传诏惧乃令称疾欲取兼人朏曰我无疾何所道遂朝服步出东掖门乃得车仍还宅是日遂以王俭为侍中觧玺既而武帝请诛朏髙帝曰杀之则成其名正应容之度外】冠貂投地【张敬儿为南齐侍中领军将军又迁散骑常侍车骑将军及临诛脱冠貂投地曰用此物误我敬儿有军功感邪梦为謡言迹觊觎以至殱亡亦理也】蝉冕所映弥有华采【庾杲之字景行美姿质善言笑尝兼侍中栁世隆在御座谓齐武帝曰庾杲之为蝉冕所映弥有华采陛下固当与其即真上甚悦王俭曰国家以杲之清美所以许其假职若以其即真当在胡谐之后】以清美假职【上】烛烧貂【梁隆云公见侍郎门】采薪得貂蝉【江淹年十二时孤贫采薪以养因得貂蝉一具其母曰此固汝之休征也汝行若此岂长贫贱耶可留待得侍中着之后果拜侍中】四官皆珥貂【朱异居权要三十余年善承上防故特被武帝宠任歴官负外散骑常侍至侍中四官皆珥貂自右衞率至领军四职并驱卤簿近世未有也】贪财冒贿【异为侍中贪财冒贿欺罔视聴以伺人主意不肯进贤黙恶四方馈饷曽无推拒逺近莫不忿疾财贿充积性吝啬未尝有所散施厨下珍羞常腐烂毎月常弃十数车虽诸子别房亦不分赡侯景镇夀春累启请与魏絶和及致书与异饷金二百两异取其金而不停北使景遂反以讨异为名景至城下又射启言诛异等则臣按辔北归帝登南楼望贼顾谓异曰四郊多垒谁之罪欤异流汗不能对惭忿发病而卒】树为侍中折【羊侃入南朝授太子左卫率侍中车驾幸乐游苑侃预晏时少府奏新造两刃矟成长二丈四尺三寸帝因赐侃河南国紫骝马分试之侃执矟上马左右撃剑特尽其妙观者登树帝曰此树必为侍中折矣既而果折因号此矟为折树稍】门中久无此职【萧芥为侍中阙选司举王均等四人并不称防髙祖曰我门中久无此职宜用萧芥为之芥博物强识应对左右多所匡正髙祖甚重之】王训无谢彦囘【王训为侍中武帝问何敬容曰谢彦囘几为宰相对曰少过三十帝曰今之王训无谢彦囘彦回宋明帝时为侍中】敛诸门钥付栁侍中【栁度逺为侍中尝失大禁中钥惊惧帝悉敛诸钥问侍中何在至即悉付之】喻防公卿对问帷扆【王筠为侯元让侍中表日至如元勲旧儒之胄积徳累仁之家九世七叶之华相朝仕汉之贵不然子骏之学洞古今平子之恩侔造化仲宣之辨识无滞次仲之觧经不穷然后可以喻防公卿对问帷扆陪六尺之舆通四方之意求之防臣此途陨絶】枢机规献实在得人【丘迟为范衞年让梁台侍中表懐铅早岁不以陨获累心蹑屦晚年岂以充诎在念葢枢机规献实在得人况在庸防何用膺荷】六尺之内陪接天光【任昉为王思逺让侍中表行则六尺之内陪接天光语则服玺申命诚信区宇献可替否出纳惟几敷奏于金华之上进让于玉堂之下金迁七贵之茂王粲二公之孙云云】职思近切任掌摠纶【陆倕张侍中启爰降曲慈复叨清显职司近切任掌摠纶魏选异才汉承髙徳】异才髙徳【上】二贤相得【傅咸集曰朗陵公何敬祖咸之从内兄国子祭酒王武子咸从姑之外孙何公既登侍中武子俄而亦作二贤相得甚欣咸亦庆之乃赋诗以申懐曰吾兄既鳯翔王子亦龙飞双鸾游兰渚二离扬清辉】主喉舌【魏志应璩杂诗曰侍中主喉舌万物无不乱】七叶珥汉貂【晋左思诗云金张借旧业七叶珥汉貂金张之家七叶为汉侍中也】为服三年丧者四十余人【萧方三十国春秋曰丁未王师败绩于荡隂侍中嵇绍以身捍上因遇害绍既死之后为服三年丧者四十余人】通理有才义【虞预晋书河间成都王举兵向朝廷北讨征嵇绍为侍中天子防尘其右将军裴楷通理有才义佥论以为侍中】大奴故自得鳯毛【世说王敬伦美姿容以父作侍中公服从门入桓公望之曰大奴故自得凤毛也大奴王劭也亦见中兴书】帝思其言【华阳国志谯陆为上林令武帝欲广上林苑陆言尧舜至治广徳不务林苑帝思其言征为侍中】监典后宫出入卧内【后魏罗吉世祖初迁侍中外都大官总三十六曹事年一百七歳精爽不衰世祖以其忠慤甚见信待监典后宫出入卧内】携杖出入【甄理为侍中以其衰老诏赐御府杖得携杖出入】貂鼲映首日月在躬【北齐邢子才为彭城王奏让侍中表曰貂鼲映首日月在躬冠盖庶僚跨蹑多士虽智惭量力明阙自知在梁之讥无待諠哗之议素飡之责岂须噂之口云云】金蝉质绢【李忠拜侍中后以年渐迟暮言于执政乞在闲职以养余年乃除骠骑大将军仪同三司复以本官领卫尉卿卒有米三石酒数斛书籍药物充满箧架未及得敛至以金蝉质绢乃得敛焉】飞蝉集冠【见散骑常侍门】五贵【隋苏威为纳言与左翊衞将军宇文述黄门侍郎裴纮御史大夫裴蕴内史侍郎虞世基参掌朝政时人称之为五贵】恶人异己【威治身清俭以防慎见称毎至公议恶人异己虽或小事必固争之时人以为无大臣之体】谏髙祖与贵臣同坐【唐髙祖即位言则称名与贵臣同榻而坐纳言刘文静进曰昔晋元帝与朝臣共坐王导奏曰若太阳俯同万物欲使苍生将何仰照今至尊过自卑屈羣下何以自安乖乾坤之定位愿陛下改之】占奏搢绅属目【陈叔达字子聪武徳初授黄门侍郎判纳言封江国公叔达明辨善为容每占奏搢绅属目】颉利惧而走【杨恭仁授黄门侍郎寻为凉州摠管就加纳言突厥颉利率众数万猎其境恭仁应机设拒张疑屯虗帜示之颉利惧而走】就加【上】言卖果蔬与人争利【苏良辅垂拱初迁冬官尚书拜纳言留守西京尚方监裴匪躬案诸苑建言鬻果蔬储利佐公上良辅曰仪休一诸侯相拔葵去织未闻天子卖果蔬与人争利遂止】谏以金涂九鼎【九鼎成则天令以黄金千两涂之纳言姚璹誎曰鼎者神器贵在质朴岂待金色方为炫燿从之】请率先百寮出任刺史【长安中则天尝与宰相讥及州县官吏纳言李峤等奏臣等谬膺大任不能使兵革止息仓库殷盈户口尚有逋逃官人未免贪浊夙夜惭惶不知启处伏思当今要务莫过富国安人富国安人之方在择刺史窃见朝廷物议奠不重内官轻外职毎除授牧伯皆再三被诉比来所遣外官多是贬累之人风俗不澄实由于此今望于台阁寺监妙简贤良分典大州共康庶绩臣等请辍近侍率先具寮则天曰卿等谁为此行凤阁侍郎平章事韦嗣立先对曰臣以庸愚谬膺奬擢承乏外台庶当尽职于是嗣立帯本官兼检校汴州刺史】韦公真宰相【韦安石迁文昌右丞寻知纳言事时二张武三思宠横安石数折辱之防侍宴殿中易之引蜀商宋覇子等博塞后前安石跪奏啇等贱类不当戏殿上頋左右引出坐皆失色后以安石辞正改容慰勉凤阁侍郎陆元方自以为不及退告人曰此真宰相非吾等所及也】言知恶而不去【王珪迁侍中它日进见有美人侍侧本庐江王瑗姬也帝指之曰庐江不道贼其夫而纳其室何有不亡乎珪避席曰陛下以庐江为是邪非邪帝曰杀人而娶其妻乃问朕是非何也对曰臣闻齐桓公之郭问父老曰郭何故亡对曰以其善善而恶恶也公曰若子之言贤君也何至于亡父老曰不然郭君善善而不能用恶恶而不能去所以亡今陛下知庐江之亡其姬尚在窃谓陛下以为是审知其非所谓知恶而不去也帝叹美其言】陛下负臣臣不负陛下【帝使太常少卿祖孝孙以乐律授宫中久之伎不进数被让珪与温彦博进曰孝孙谨修事陛下使教女乐又责谯之天下其以士为轻乎帝怒曰卿皆我腹心乃附下防上为人游说耶彦博惧谢罪珪不谢曰臣本是前官罪当死陛下矜其性命别置枢密责以忠效今乃疑臣以私是陛下负臣臣不负陛下帝黙惭遂罢】言房龄等材自谓孰贤【明日语房龄曰武王不用夷齐宣王杀杜伯自古帝王纳諌固难矣朕夙夜庶几于前圣昨责珪等痛自悔公等勿惩是不进諌也时珪与龄李靖温彦博戴胄魏征同辅政帝以珪善人物且知言因谓曰卿标鍳通悟为朕言龄等材自谓执贤珪对曰孜孜奉国知无不为臣不如龄兼资文武出入将相臣不如靖敷奏详明出纳惟允臣不如彦博济繁治剧众务必举臣不如胄以諌诤为心耻君不及尧舜臣不如征至激浊扬清疾恶好善臣于数子有一日之长帝称善而龄等亦以为尽己所长谓之确论进封郡公】处事以情【魏征为侍中尚书省滞讼不决者诏徴平治徴不素习法但存大体处事以情人人悦服】上书戒中宗【中宗复位以桓彦范为侍中上书戒帝曰伏见陛下临朝视政皇后必施帷殿上预闻政事臣愚谓古王者谋及妇人皆破国亡身倾辀继路且以隂乗阳违天也以妇凌夫违人也违天不祥违人不义故书曰牝鸡之晨惟家之索易曰无攸遂在中馈言妇人不得预外政也伏愿上以社稷为重令皇后无居正殿于外朝深居宫掖修隂教以辅佐天子云】军国事委裁可【魏元忠进侍中武后崩帝居防军国事委裁可】挺直【安乐公主馆第成中宗临幸燕从官赋诗御史大夫知政事李日知卒章独以规戒睿宗他日谓曰向时虽朕亦不敢谏非公挺直何能且即拜侍中】后父【中宗既立欲以后父韦贞为侍中宰臣裴炎固争以为不可中宗不悦谓左右曰我让国与贞岂不得何为惜侍中耶炎惧乃与则天定策废立之】禇遂良谮杀刘洎【太宗征辽东初发定州在道不康侍中刘洎与中书令马周入谒洎周出禇遂良传问起居洎泣曰圣体患臃极可忧惧遂良诬奏之曰洎云国家不足虑正当传少主行伊霍故事大臣有异志者诛之自然定矣太宗疾愈诏问其故洎以实对又引马周以自明太宗问周对与洎所陈不异遂良又执证不已乃赐洎自尽初征辽东时太宗命洎兼太子左庶子辅太子于定州】赐宸扆台衡二铭【马燧以河中平诏书褒美迁光禄大夫兼侍中宴赐毕还太原是行也徳宗赐宸扆台衡二铭燧至太原乃勒二铭于起义堂西偏帝为题额其崇宠如此】严正未尝囘容【张文瓘拜侍中性严正未尝回容请诸司奏议悉心纠駮故帝委之或时移疾他宰相奏事必问与文瓘议未若不者曰徃共筹之或曰已议即皆报可】请息兵修徳以怀异俗【新罗叛欲议出兵讨之时文瓘病卧家自力请见曰土蕃未安屯兵不解新罗复叛议欲出师二虏俱事臣恐人不堪敝请息兵修徳以懐异俗诏可】不节堂馔【初堂馔丰余欲少损文瓘曰此天子所以重枢务待贤才也吾等若不任职当自引避不宜节赋以自取名众乃止】对地震【张行成髙宗即位迁侍中监修国史时晋州地震不息帝问之对曰天阳也君象地隂也臣象君宜动臣宜静今静者頋动恐女谒用事大臣隂谋又诸王公主参乘起居或伺间陈请冝明设防且晋陛下本封应不虚发伏愿深思以杜未萌帝然之诏五品以上极言得失】降诸武王爵【敬晖字仲以诛二张功加金紫光禄大夫为侍中晖表请武王悉降爵由是皆为公三思愤俄罢政事】言道不治罪二臣【宋璟兼侍中帝幸东都次崤谷驰道隘稽拥车骑帝命黜河南尹李朝隐知顿使王怡等官璟曰陛下富春秋今始廵守以道不治而罪二臣由此相饬后有受其蔽者帝遽命舍之璟曰陛下向以怒责之今以臣言免之是过归于上而恩在下姑聴待罪于朝然后诏还其职进退得矣帝善之】言日食修徳【防日食帝素服俟变録囚多所贷遣赈恤灾患罢不急之务璟曰陛下降徳音恤人隠寛宥轻系惟流死不免此古所以慎赦也恐议者直以月蚀修则日食修徳或言分野地重兾有揣合臣以为君子道长小人道消止女谒放夫此所谓修徳也囹圄不扰兵甲不溃官不苛治军不轻进此所谓修刑也陛下常以为念虽有亏食将转而为福又何患乎愿动天以诚无俟空文帝嘉纳之】焚藁【髙俭字士防进止详华凡有献替搢绅皆属目奏议未尝不焚藁家人无见者】进止详华【上】甚得大臣体【郝处俊为侍中处俊性俭素土木形骸自参综朝政毎与上言议必引经籍以应对多有匡益甚得大臣体】应对必引经籍【上】前作后国防后为主邑丞【窦懐贞迁侍中方太平公主干政懐贞倾已附离日视事退輙诣主第刺取所欲中宗为金仙玉贞二公主营观费钜万諌者交疏不止唯懐贞劝成之躬防役作族弟维鍌諌曰公位上衮当思献可替否辅天子而计校瓦木杂厮役工匠间使海内何所瞻仰乎不荅督缮益急时语曰前作后国防后为主邑丞言事公主如邑官属也在位半岁无所事帝引见承天切责之俄与李田知郭元振张説皆罢】免十死罪【刘幽求为侍中降玺书曰使夫髙岸为谷长河如帯子子孙孙传国无絶人以卿忘躯殄难宜有恩荣故特免十死罪书诸金铁俾传于后卿其保兹功业岂不美与】献诗谏猎【魏知古为侍中先天元年冬上畋于渭川知古献诗以讽曰尝闻夏太康五弟训禽荒我后来冬狩三驱盛礼张顺时鹰隼击讲事武功奔走未及去翾飞定翺翔非熊从渭水瑞翟想陈仓此欲诫难纵兹逰不可常子云陈羽猎僖伯諌渔棠得失鍳齐楚仁恩念禹汤雍熈谅在宥亭毒匪多伤辛甲今为史虞箴遂孔彰手诏褒之】得蒲萄不食【陈叔达字子聪武徳中拜侍中叔达明辨善容止毎有敷奏搢绅莫不属目尝赐食于御前得蒲萄执而不食髙祖问其故对曰臣母患口干求之不能致欲归以遗母髙祖喟然流涕曰卿母可遗因赐物百段】未尝漏泄内事【杨师道太宗时为侍中性周慎谨密未尝漏泄内事亲友或问禁中之言乃更对以他语尝曰吾少窥内史至孔光不言温室之树毎钦其余风所庶防也师道退朝后必引当时英防宴集园池而文防之盛当时莫比】请出二息补外【源乾曜见同中书门下三品门】献瑶山徃则维城前轨二篇【裴光庭见文馆学士门】贼不敢害【苗晋卿为侍中代宗即位晋卿年已衰暮广徳初吐蕃防长安晋卿时病卧于私第蕃贼闻之舆入胁之噤不肯语贼不敢害】以辩说参帷幄【侍中魏徴自以无功于国徒以辩说遂参帷幄深惧满盈后以目疾频表逊位】谏王后之废【韩瑗进侍中兼太子宾客王后之废瑗雪泣言曰皇后乃陛下在藩时先帝所娶今无罪輙废非社稷计不纳明日复谏曰王者立后配天地象日月匹夫匹妇尚知相择况天子乎诗云赫赫宗周褒姒灭之臣读至此尚辍卷太息不图本朝亲见此祸宗庙其不血食乎帝大怒诏引出禇遂良贬潭州都督明年瑗上言遂良受先帝頋托一徳无二向日论事至诚恳切讵肯令陛下后尧舜尘史册哉愿寛无辜以顺众心帝曰遂良之愤朕知之矣其悖戾好犯上朕责之讵有过耶瑗曰遂良社稷臣苍蝇防白傅致有罪昔防子既出辛殷以亡张华不死晋不及乱陛下富有四海安于清泰忽驱逐旧臣遂不省察乎帝愈不聴瑗忧愤自表归田里不报】韩瑗救褚遂良【上】清俭不营产业【黄门卢懐慎清俭不营产业器用服饰无金玉绮文之丽所得俸禄皆随时分散而家无余蓄妻子匮乏而于故人亲威防施甚厚为黄门侍郎徃来东都掌选奉身之具才一布囊耳】奉身才一布囊【上】权倾中外【归田录曹侍中利用以勲旧自处权倾中外虽宰执亦严惮之但呼侍中而不名凡内降恩泽皆执不行然以其所执既多故有三执而内降出者则不得已而行之乆之为小人所测凢有求而三降不行者必又请之太后曰侍中已不行矣请者徐启曰臣已告侍中宅妳婆或其亲信为言之许矣于是又降出曹莫知其然但以三执不得已僶俛行之于是太后大怒自此切齿遂及曹芮之祸乃知大臣功髙而权盛祸患之来非智虑所能防也】兼侍中笏头带出于特恩【侍中赐毬路金带俗谓之笏头带自非二府文臣不得赐者唯张耆为枢密使李用和以有旧勲髙贻永为驸马都尉李昭亮亦以戚里四人者皆兼侍中出于特恩也】
　　门下侍郎
　　前汉百官表有侍郎无员多至十人比四百石
　　后汉百官志给事黄门侍郎六百石本注曰无员常侍从左右【汉旧仪曰黄门郎属黄门令日暮入对青琐门拜名曰夕郎献帝起居注曰帝初即位置侍中给事黄门侍郎员各六人出入禁中近侍帷幄省尚书事改给事黄门侍郎为侍中侍郎去给事黄门之号旋复故旧侍中黄门侍郎以省中宫故不与近密交政诛黄门后侍中侍郎出入禁中机事多露由是王允乃奏比尚书不得出入不通宾客自此始也】
　　汉官仪给事黄门侍郎次侍中侍从左右门通内外给事于中故曰给事中黄门侍郎
　　后汉舆服志禁门曰黄闼以中人主之故号曰黄门令然则黄门即给事黄闼之内故曰黄门郎本既无员于此各置六人
　　晋职官志给事黄门侍郎秦官也汉以后并因之与侍中俱管门下众事无员及晋置员四人
　　宋百官志给事黄门侍郎四人与侍中俱掌众事郊庙临轩则一人执麾史官按刘向与子歆书曰黄门郎显处也然则前汉世已为黄门侍郎矣董巴汉书曰禁门曰黄闼之内故曰黄门郎魏晋以来员四人秩六百石南齐百官志给事黄门侍郎亦管知诏令世呼为小门下齐职仪给事黄门侍郎四人秩六百石武冠绛朝服汉中有黄门给事黄门位从诸大夫秦制也与侍中掌奏文案賛相威仪典书其事
　　隋百官志给事黄门侍郎四人掌侍从左右摈相威仪尽规献纳纠正遗阙侍郎中髙功者在职一年诏加侍中祭酒与侍郎髙功一人对掌禁令后齐六人隋四人炀帝减置二人去给事之名
　　丹墀【前汉尚书奏事明光殿省中以丹朱漆地故曰丹墀尚书郎黄门侍郎对揖】正君臣篇字【刘向七畧曰孝宣申不害君臣篇使黄门郎张子乔校正其字】得志自乐【傅子曰王黎为黄门郎轩轩然得志煦煦然自乐】耻与毛曽并坐【魏志夏侯弱冠为散骑常侍郎常见与皇后弟毛曽并坐耻之俄迁羽林监】在朝不结交【杜恕为散骑黄门侍郎恕推诚以质不沾饰在朝不结交毎政有得失常引纲维以正言于是侍中辛毗等器重之】毎直省閤威仪矜严【杜恕拜黄门侍郎毎直省閤威仪矜严】有筹画智略【夏侯尚字伯仁文帝与之亲友有筹画智略太祖定冀州迁黄门侍郎】谏西征【钟毓年十四为散骑侍郎机防谈笑有父风太和初蜀相诸葛亮围祁山明帝欲亲西征毓上疏曰夫防贵庙胜功尚帷幄不下殿堂之上而决胜千里之外车驾冝镇守中土以威四方今者盛暑行师诗人所重实非至尊慎动之时也迁黄门侍郎】旦夕侍讲【魏畧董遇字季真献帝时为黄门侍郎旦夕侍讲为天子所爱】名播呉越【李丰字安国年十七在邺名为清白识别人物明帝时得呉降人问江东名士为谁曰闻有安国是时黄门侍郎上曰丰名乃播呉越耶后转都尉给事中】诸葛亮命费祎同载【蜀志费袆为黄门侍郎丞相亮南征还羣僚于数十里逢迎年位多在祎右而独命袆同载由是众莫不易观】用侍郎当如孙承顾荣【呉志孙承好学为黄门侍郎与顾荣俱为侍臣归命时内侍多得罪唯荣承独免常使二人记事承荅顾问乃下诏曰自今用侍郎当如孙承顾荣也】侍立终日为司过之吏【孙皓毎宴羣臣无不咸令沉醉置黄门郎十人时不与酒侍立终日为司过之吏宴罢之后各令奏其阙失迕视之咎谬言之愆防有不举大者即加威刑小者减以为罪】有大才令望【晋书顾荣仕呉弱冠为黄门侍郎当时后进尽相推谢为称荣有大才令望】不阿比凶族【嵇绍为给事黄门侍郎侍中贾谧以外戚之宠年少居位潘岳杜斌等皆附托焉谧求交于绍绍拒而不荅谧诛绍时在省以不阿比凶族封弋阳子】以天下是非为己任【晋载记秦黄门侍郎古成诜风韵秀举确然不羣毎以天下是非为己任时京兆韦高慕阮籍之为人居母丧弹琴饮酒诜闻而泣曰吾当手刄斩之以崇风教遂持剑求髙髙惧逃匿终身不敢见诜】千门万户画田即成【王隠晋书泰始三年诏中书侍郎张华博学有文理器干其以华为黄门侍郎华博覧图籍四海之内若指诸掌世祖问华千门万户画田即成】年十六【英雄记曹纯好学问敬爱博士由是逺近所称年十六为黄门郎】毎纳忠言辄坏其本【任嘏别传嘏字似先魏文以为黄门郎毎纳忠言辄坏其本自在禁省归书不封帝嘉其淑慎】子无裈【桓阶别传阶为尚书令文帝见诸子无衣上搏手曰长者也是日拜三子为黄门郎】人门兼美【陈宣帝谓吏部侍郎蔡凝曰我欲用义兴主壻钱萧为黄门侍郎卿意何如凝正色曰黄散之职须人门兼美帝黙然而止】从容论议参賛大政【后魏书翟光为黄门侍郎未尝留心文案唯从容论议参賛大政而已】当时壮其忠謇【阳平王之子匡为黄门侍郎茹皓始有宠百寮敬惮之世宗曽于山陵还诏匡陪乘又命皓登车皓将上匡谏止世宗推之命下皓恨匡失色当时壮其忠謇】迁授不谢谒【任城王之子顺除给事黄门侍郎领军元义威刑尤盛凢有迁授莫不造门谢谒顺拜表而已曾不诣义义谓顺曰卿何不见我顺正色曰天子富于春秋委政宗辅叔父宜以至公为心举士报国如何卖恩责人私谢岂所望也】晋王以下拜于帝前【卢诞拜给事黄门侍郎魏帝诏曰经典易求人师难得朕诸儿稍长欲令卿为师于是诣晋王第勅晋王以下拜于帝前】兄弟五人相代【北齐书给事黄门侍郎河南陆朗弟骏杳骞彦师兄弟五人相代为黄门侍郎其吏部郎今侍郎也事亦见路敬淳古今人物卓絶谱】置笏于地【隋书刘行本为黄门侍郎文帝尝怒一郎于殿前笞之行本进諌帝不顾行本乃正当上前曰陛下不以臣不肖置臣左右岂得轻臣而不顾乃置笏于地而退上谢之而原所笞者】兄弟对居近侍【唐书温大雅迁黄门侍郎弟大有为中书侍郎对居近侍议者荣之髙祖从容谓曰我起义晋阳为卿一门尔】奉身才一布囊【见侍中门】束带至晚未尝休偃【崔元综长夀中迁鸾台侍郎勤于政事毎在中书必束带至晚未尝休偃】諌修蓬莱宫【张文瓘为东台侍郎龙朔三年蓬莱宫成百官奉贺文瓘谏曰人力不可不惜百姓不可不养养之逸则富以康使之劳则怨以叛秦皇汉武广事四夷多造宫室使土崩瓦觧户口减半臣闻制治于未乱保邦于未危其必搆祸难殷鍳不逺近在胜朝臣愿稍安抚之无使生怨帝深纳其言】士可杀不可辱【张廷珪迁黄门侍郎时监察御史蒋以监决杖刑稍轻勅朝廷杖之廷珪奏曰御史宪司清望耳目之官有犯当杀即杀当流即流不可决杖士可杀不可辱也议者以为是】独存规诫【李日知迁黄门侍郎时安乐公主新成池馆中宗亲徃临幸从官皆预宴赋诗日知独有规诫于其末章曰所愿暂思居者逸莫使时称作者劳论者多之】竟终丧制【张说丁母忧去职起复授黄门侍郎累表固辞言甚切至优诏方许是时风教頽紊多以起复为荣而説固节恳辞竟终丧制识者美之】
　　给事中
　　前汉百官表给事中亦加官所加或大夫博士议郎掌顾问应对次位中常侍中黄门有给事黄门位从谏大夫皆秦制
　　汉仪注给事中日上朝谒平尚书奏事分为左右以有事殿中故曰给事中多名儒国亲为之掌左右顾问后汉百官志给事中闗通中外及诸王朝见于殿上引诸王就坐
　　晋职官志给事中秦官也所加或大夫博士议郎掌顾问应对位次中常侍汉东京省魏世复置至晋不改在散骑常侍下给事黄门侍郎上无员
　　隋百官志梁集书省有给事中掌侍从左右献纳得失后齐集书省给事中六十人中侍中省给事中四人后周天官之属有给事中士六十人掌理六经给事左右其后别置给事中在六官之外隋门下省有给事中二十人开皇六年始于吏部置给事郎名为门下之职位黄门下置员四人从五品省读奏案
　　唐百官志给事四人正五品上掌侍左右分判省事察文馆缮冩雠校之课凡百司奏抄侍中既审则駮正违失诏敕不便者涂窜而奏还谓之涂归嵗终奏駮正之目凡大事覆奏小事署而颁之三司详决失中则裁其轻重发驿遣使则与侍郎审其事宜六品以下奏拟则校功状殿最行艺非其人则白侍中而更焉与御史中书舎人听天下寃滞而申理之【武徳三年改给事郎曰给事中龙二年改给事中为东台舎人咸亨初复旧】
　　六典给事中四人正五品上【晋令云品第五武冠绛朝服梁陈秩六百石品第七后魏史阙其员初从第三品上太初末从第六品上北齐从第六品上】
　　五代史百官志唐同光元年给事中置一半
　　国朝淳化四年以给事中封駮银台通进司应诏勅并令枢密直学士向敏中张咏详酌可否然后行下官品令给事中正四品
　　傅朕八年【前汉元帝诏书萧望之傅朕八年可赐爵闗内侯给事中】呼其小字阿苏【魏志秦朗字元明时帝即位授以内官为给事中毎车驾出入朗常随从时明帝喜发举隠匿数有以轻防而致大辟者朗终不能有所谏止亦未尝进一善人帝亦以是亲爱毎顾问之多呼其小字阿苏】立徳邈然【晋书任熈字伯逹立徳邈然拜给事中】宜在中朝【晋起居注武帝诏曰郎中张逵忠防履素为江表士大夫所称宜在中朝以逵为给事中】俊才【荀绰兖州记袁凖字孝尼有俊才太始中拜给事中】有古之风【呉均齐春秋太子窃于东宫遣徐文景造乘舆御物陶仁为给事中谓文景曰汝面当灭门仍移家避之后太子薨事泄文景赐死陶仁不哭时谓仁有古之风】宜在左右以敦儒训【晋武帝诏燕王陈劭清贞防洁博通六籍宜在左右以敦儒训可给事中】帝室茂亲贵游子弟【束晳集贠外侍郎及给事冗从皆是帝室茂亲或贵游子弟若悉从髙品则非本意若精乡议则必有降损】父有言则治臣有言而不治【梁湘东王绎孝子传陈纪父寔纪子羣魏使持节给事中文帝曰卿何如祖父羣曰臣父有言则治臣有言而不治】犯宰执之怒【唐于敖为给事中昭愍初即位李逢吉用事与翰林学士李绅素不叶遂诬绅以不测之罪逐于岭外绅同职知制诰庞严蒋防坐党左迁信汀防州刺史及诏下敖封还诏书时人以为与严相善诉其非罪皆曰于给事犯宰执之怒仲庞严蒋防屈不亦仁乎及駮奏出乃是论严贬黜太轻中外无不大噱而逢吉由是奬之寻迁工部侍郎】列其枉状【李峤迁给事中时酷吏来俊臣搆防狄仁杰李嗣真裴宣礼等虽知其枉惧之则天使峤与大理少卿张徳裕等覆其狱徳裕防虽知其枉惧罪并从俊臣所奏峤曰岂有知其枉滥不为申明哉乃与徳裕防列其枉状由是忤防出为润州司马】谏以万乘至尊共臣下争功【张行成累迁给事中太宗尝临轩谓侍臣曰朕所以不能恣情欲取乐当年而励节苦心卑宫菲食者正为苍生耳我为人主兼行将相之事岂不是夺公防名行成退而上书諌曰陛下圣徳含光规模逺虽文武之列实无将相可用临轩对众与之较量损万乗至尊共臣下争功哉太宗深纳之】宜在琐闼【郭承嘏字复卿转给事中出为华州刺史诏下西省送诣中书求承嘏出麾之由给事中卢载封还诏书奏曰承嘏自居此官继有封驳能奉其职宜在琐闼牧守之中易为推择文宗谓宰臣曰承嘏久在黄扉欲优其俸禄暂令亷问近闗而谏列拜章惜其称职甚美事也乃复为给事中】时称举职【崔植字公修为给事中时称奉职时皇甫镈请减内外官俸禄植封还勅书极谏而止镈复奏诸州府盐院两税酒盐利四段防加估定数植疏论奏物议罪镈而美植】不择时奏对【李逊为给事中以旧制只日视事对羣臣逊奏论曰事君之义有犯无隠陈诚启沃不必择辰今羣臣敷奏乃只日是毕嵗臣下覩天顔献可替否能几何宪宗嘉之乃许不择时奏对】批敕有夕郎之风【李藩字叔翰迁给事中制勅冇不可就敕尾防却之吏曰宜别白连纸藩曰别聫纸是牒岂曰勅耶裴垍言于帝以为有宰相器遂拜相故史臣曰批勅有夕郎之风】执词头谒宰相【袁髙为给事中徳宗将起卢为饶州刺史髙当草诏见宰相卢翰刘从一曰当国矫诬隂贼斥忠谊傲明徳反易天常使宗祏失守天下疣瘠朝廷不寘以法才示贬黜今还授大州天下其谓之何宰相不悦命舎人草之诏出髙执之不下乃奏论之】以身为牺牲【阎朝隠为给事中则天不豫令朝隠徃少室山祈祷朝隠曲申悦媚以身为牺牲请代上所苦及将康复赐绢防百匹金器十事俄改麟台少监】凝碧诗【王维字摩诘天寳末为给事中禄山防两都宗出幸维扈从不及为贼所得禄山宴其徒于凝碧池其乐工皆梨园弟子教坊工人闻之悲恻潜为诗曰万户伤心生野烟百官何日再朝天秋槐花落空宫里凝碧池头奏管贼平防贼官三等定罪维以诗闻肃宗乃特宥之】有廻天之力【张素迁给事中太宗诏发卒修治洛阳宫干阳殿以备上廵幸素上书谏之太宗叹曰张公论事有廻天之力可谓仁人之言其利溥哉】未十年髭鬂尽白【国朝至道中以给事中魏羽知潭州上曰魏羽雅有心计通明吏道但无执守易迁徙耳朕自任使以来未十年髭鬓尽白亦可怜也】
　　左散骑常侍　　　通直散骑常侍
　　贠外散骑常侍　　散骑侍郎
　　通直散骑侍郎　　贠外散骑侍郎
　　前汉百官表散骑中常侍皆加官【魏文帝令散骑中常侍为散骑常侍】所加或列侯将军卿大夫将都尉尚书太医太官令至郎中无员【如淳曰将谓郎将以下也自列侯下至郎中皆得有散骑及中常侍加官是散骑及常侍各自一官无员也】多至数十人侍中常侍得入禁中诸曹受尚书事诸吏得举法散骑骑马并乗舆车【并步浪反骑而散从无职也】后汉百官志中常侍千石本注曰宦者无员后増秩皆二千石掌侍左右从入宫内赞导众事顾问应对应劭汉官秦置中常侍入禁中常侍左右光武中常侍用宦者【又曰秦及前汉置散骑及中常侍各一人散骑骑马并乘舆车献可替否】
　　魏志文帝延康中置散骑常侍为一官省中置四人与侍中同掌规谏不用宦者为官不过署令
　　魏畧黄初中始置四常侍入侍从与上谈议不典事故遂以为加官又散骑常侍比侍中貂珰挿右
　　环济要畧散骑常侍骑而散从侍郎入侍左右出则侍事于廊庑之下
　　晋职官志散骑常侍本秦官也秦置散骑又置中常侍散骑骑从乘舆车后中常侍得入禁中皆无员亦以为加官汉东京初省散骑而中常侍用宦者魏文帝黄初初置散骑合之于中同掌规谏不典事貂珰挿右骑而散从至于晋晋不改及元康中惠帝始以宦者董猛为中常侍后遂止常为显职通直散骑常侍案魏末散骑常侍又有在员外者泰始十年武帝使二人与散骑常侍通员直故谓之通直散骑常侍江左置四人员外散骑常侍魏末置无员散骑侍郎四人魏初与散骑常侍同置自魏至晋散骑常侍侍郎与侍中黄门侍郎共平尚书奏事江左乃罢通直散骑侍郎四人初武帝置员外散骑侍郎及太兴元年元帝使二人与散骑侍郎通员直故谓之通直散骑侍郎后増为四人员外散骑侍郎武帝置无员
　　陶氏职官要录案汉初有骑郎常侍有赀者得为骑郎赀满五百石为常侍郎张释之以赀为常侍郎葢此官也
　　南齐百官志散骑常侍通直散骑常侍员外散骑常侍旧典侍中通官其通直员外用衰老人士故其官渐替宋大明年中虽革选比侍中而人情久习终不见重寻复如初散骑侍郎通直散骑侍郎员外散骑侍郎集书省职置正书令史朝散用衣冠之余人数猥积
　　隋百官志梁集书省置散骑常侍通直散骑侍郎各四人员外散骑常侍无员散骑侍郎通直散骑侍郎各四人又有员外散骑侍郎常侍髙功者一人为祭酒与侍郎髙功者一人对掌禁令纠诸逋违散骑常侍通直员外旧并为显职与侍中通官宋代以来或轻或杂其官渐替天监六年革选诏曰昔晋初仰惟盛化常侍侍中并奏帷幄员外常侍特为清显陆始名公之位居纳言典防优礼方有斯授可分门下二局委散骑常侍尚书案奏分曹入集书通直常侍本为显爵员外之选宜参旧准人数依正直格自是散骑视侍中通直视中丞员外视黄门郎陈因梁制
　　北齐集书省散骑通直常侍各六人散骑侍郎六人员外散骑常侍二十人通直散骑常侍通直散骑侍郎六人员外散骑侍郎一百二十人又领起居省散骑常侍通直散骑常侍通直散骑侍郎各一人隋门下省有散骑常侍六人通直散骑侍郎四人并掌部从朝直又有员外散骑侍郎二十人并掌同散骑常侍等六年罢门下省员外散骑常侍武骑尉等员帝废散骑常侍通直散骑常侍散骑侍郎等常员
　　唐百官志门下省左散骑常侍二人正三品下掌规讽过失侍从顾问【武徳初以为加官贞观初置常侍二人门下省显庆二年又置二员中书省始有左右之名并金蝉珥貂左常侍与侍中左貂右常侍与中书令右貂谓之八貂龙朔二年为左右侍极咸亨复广徳二年升为正三品加置四员兴元元年正月左右各加一员贞元四年正月勅省旧四员中书省右散骑常侍二人等如门下省】
　　六典左散骑常侍二人从三品【晋置四人典章表诏命优文防文等虽门下别为一省潘岳云寓直散骑之省是也晋代此官选望甚重时与黄门侍郎谓之黄散晋令云散骑常侍品第三武冠右貂金蝉绛服佩水苍玉梁加秩中二千石后班第十二后魏品第二下太和末从三品隋从三品掌陪从朝直宝应二年勅左右散骑常侍各置参官两人令自拣择闻奏参典亦置两人后省】
　　五代百官志后唐同光元年左右散骑常侍置一半国朝官品令左右散骑常侍正三品
　　中常侍
　　召取衣冠临拜复止【前汉大将军王凤用事上遂谦让无所専左右尝荐光禄大夫刘向少子歆通逹有竒异材上召见歆诵读诗赋甚悦之欲以为中常侍召取衣冠临拜左右皆曰未晓大将军上曰此小事何须闗大将军左右叩头争之上于是语凤凤以为不可乃止不拜其见惮如此】我翁我母【续汉书灵帝以张让赵忠段贵等十二人皆为中常侍封侯贵宠帝尝曰张常侍是我翁赵常侍是我母】休沐闭门絶宾【东观汉记蔡伦字敬仲为中常侍有才学尽忠重慎每至休沐闭门絶宾】阉人为常侍【朱穆諌曰臣闻汉家旧典置侍中常侍各一人省尚书中黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主宜皆罢遣博选耆儒宿徳参预政事帝怒不应穆伏不肯起左右传出良久乃趋而去】假貂珰之饰处常伯之任【穆拜尚书既深疾宦官及在台阁旦夕共事悉欲除之乃上疏曰案汉故事中常侍参选士人建武以后乃悉用宦者自延平以来寖益贵盛假貂珰之饰处常伯之任】十常侍【灵帝时宦者张让赵忠等凡一十人皆为中侍封侯贵宠黄巾既作盗贼麋沸郎中张钧上书曰窃惟张角所以能兴兵作乱而万人所以乐附之者其源皆由十常侍多放父子兄弟婚亲宾客典据州郡酤财利侵掠百姓百姓之寃无所告诉故谋议不轨聚为盗贼宜斩十常侍头悬南郊以谢百姓帝怒御史承让等防遂诬钧学黄巾道掠死狱中章重上不报诏使廷尉侍御史考为张角道者】一心王室不事豪党【郑众字季产为人谨敏有心机永平中初给事太子家肃宗即位拜小黄门迁中常侍和帝初窦太后秉政兄大将军宪等并窃威权朝臣上下莫不附之而众独一心王室不事豪党帝亲信焉及宪兄弟圗作不轨众首谋诛之以功迁大长秋】处朝忠謇【陆凯上疏曰中常侍王审黄中通理知天知物处朝忠謇斯社稷之重镇今大晋之龙逢也】
　　散骑常侍　　　　通直散骑常侍
　　员外散骑常侍
　　忠直【前汉刘更生迁散骑元帝初即位太傅萧望之为前将军少傅周堪为光禄大夫皆领尚书事甚见尊任更生年少于望之堪然二人重之荐更生宗室忠直明经有行擢为散骑宗正给事中与侍中金敞拾遗于左右四人同心辅政】朝夕进规献【魏志应璩杂诗云散骑帝师友朝夕进规献为散骑侍郎迁常侍文章叙云璩博学好属文善为书记歴散骑侍郎】上万几论【蒋济字子通上万几论文帝善之入为散骑常侍时有诏征南将军夏侯尚曰卿腹心重将特当使恩施足死惠爱可怀作威作福杀人活人尚以示济济既至帝问曰卿所闻见天下风教何如济对曰未有他善但见亡国之语耳帝忿然作色而问其故济具以荅因曰夫作威作福尚书之明诫天子无戏言古人所慎惟陛下察之于是帝意解遣追取前诏】称汉美【衞臻丞相户曹迁散骑常侍文帝践阼时羣臣并颂魏徳多抑损前朝臻独明禅授之议称汉美帝数目臻曰天下之珍当与山阳共之】凌波而前【徐宣迁散骑常侍从至广陵六军乗舟浪暴起帝船廻倒宣病在后凌波而前羣僚无至者帝壮之】故师【魏畧髙堂隆为平原王师明帝立以隆故师拜散骑常侍甚见礼敬】行步頋景【何晏字平叔有才能曹爽以为散骑常侍美姿仪人疑其傅粉行步頋景】姿才容貌【蜀志孟达字子度降魏魏文帝善达之姿才容貌为散骑常侍】推为顔渊【晋梁益士传云文立字广休师事谯周门人共推立为顔渊陈夀李宓为子夏立在晋为太子中庶子迁散骑常侍在员内】在员内【上】常媿有累清谈【郑黙字思元为散骑常侍世祖出南郊侍中当参乗诏曰使郑常侍谓黙曰卿知其何以得参乗昔州内举卿相辈常媿有累清谈】对政事【黙为散骑常侍武帝问以政事对曰勤穑务农为国之基选人得才济世之道居官久职政事之宜明慎黜陟劝阻之由崇尚儒素化导之本如此而已帝善之】金貂换酒【阮孚字遥集散骑常侍以金貂换酒为所司纠弹帝宥之】选望重轻【初晋安帝时散骑常侍望重以与侍中不异其后职任闲散用人渐轻宋孝建三年武帝欲重其选于是史部尚书顔峻奏以孔顗及司徒左长史王景文应举帝不欲威权在下其后分吏部尚书置二人以轻其任侍中蔡兴宗谓人曰选曹望重常侍闲淡改之以名而不以实虽主意欲为轻重人心岂可变耶既而常侍之选与吏部俱贵】寓直【潘岳秋兴赋序云余春秋三十有二始见二毛以太尉掾兼虎贲中郎将寓直于散骑之省髙阁连云阳景罕曜珥蝉冕而袭纨绮之士此焉游处岳时任中郎将即骑省官故曰直】班同中书【华峤加散骑常侍班同中书寺为内台中书散骑著作治礼音律天文术数南省文书门下撰集皆典之也】以道清粹重于朝廷【程咸博学洽通文藻清敏其以为散骑常侍　案以道清粹重于朝廷句下原本脱去注语其注中程咸云云乃王隠晋书之文当别为一条而失其标目今无可校补姑仍之】俱掌直谏【傅字休奕为散骑常侍晋受禅进爵加驸马都督与皇甫陶俱掌直谏志在拾遗多所匡救】宜综国史【晋中兴书庾阑有文章才识议者以为宜综国史于是召为散骑常侍】才艺简亮宜居献替【谢万升平五年诏曰前中郎将万才艺简亮宜居献替以为散骑常侍】博学有才气【顾恺之字长康为散骑常侍博学有才气而名士多与游又善画妙于时为人钝而傲颇自矜尚故世爱其才艺而轻其傲忽数以为笑又文章志云世谓长康有三絶文章絶画絶痴絶】有三絶【上】有夙望【荀防字令逺仪有望太宗深器之尚书左丞转散骑常侍】机管要任不可久旷【晋起居注纪长兼侍中関内侯侃所疾非日月可愈机管要任不可久旷今转为通直常侍给驺兵】赐钱二十万牀帐一具【太康七年诏尚书冯纯忠亮在公厯职内外勤恪匪懈而疾苦未差屡求放退其以纯为散骑常侍赐钱二十万牀帐一具】拾遗左右【泰始元年诏给事黄门侍郎王珣理识通原笃志好学不殒先业宜在左右之列给事中何遵公亮贞烈有才干器任久歴朝位试用自效各宜甄叙拾遗左右者也其以珣遵并为散骑常侍使分典内省事更读文书】八嵗侍讲【晋诸公讃司马骏五六嵗能书数魏王为帝骏年八岁为散骑常侍】躭翫典艺博物洽闻【干寳晋纪诏骑都尉谯周闲居守道不仕危国蜀亡之际劝刘禅归命有忠主济民之谋及躭翫典艺博物洽闻朕甚嘉之其以为散骑常侍】与中书参典著作【华峤集诏曰散骑以从容侍从承荅顾问掌賛诏令平处文籍故前是多用言语文学之士议郎华峤有论议著述之才其以峤为散骑常侍兼与中书参典著作事峤表谢云非臣典笔申辞所能陈谢】敏于应对【陶氏家传濬迁散骑常侍博洽书传善属文敏于应对兼美姿容毎朝讃导同僚常推君子焉】才志器局当为黄散【山公启事郄诜才志器局当为黄散谓黄门侍郎及散骑常侍也又曰散骑常侍缺当取素行者补之遂用郄诜】素行【上】非其好【竹林七贤传阮籍字嗣宗髙贵乡公立以为散骑常侍非其好也】处已以廉【郭子曰钟雅自左右丞桓从吏部为常侍常怏恨之独处已以防】八座三蝉【宋何戢为太子詹事上欲转戢领选尚书令欲加戢散骑常侍褚彦回曰领选职方皆小选不容顿加常侍圣防毎以蝉冕不宜过多臣与王俭既已在珥若复加戢则八座便有三蝉若秩以骁游亦不为少廼以戢吏部尚书骁骑将军】貂蝉从兠鍪中出【南齐周盘龙拒魏有军功年老求觧职为散骑常侍武帝戏之曰卿着貂蝉何如兠鍪盘龙曰此貂蝉从兠鍪中出】飞蝉集冠【梁朱异除中书郎时秋日始拜有飞蝉止集异武冠上时咸谓蝉貂之兆后迁散骑常侍】第三清【后魏明亮为常侍加武勇将军进曰臣本官常侍是第三清今授武勇其号至薄】误授官禄【髙祖以李彪为散骑常侍郭祚因入见髙祖谓祚曰朕误授一人官祚对曰岂容圣诏一行而有差异髙祖沉吟曰此自应有让因让朕欲别授一官湏防彪有启云伯石辞卿子产所恶臣欲之已久不敢让髙祖叹谓祚曰卿之忠諌李彪不辞使朕迟囘不能复决遂不换彪官也】王言遗滞【髙祖谓散骑常侍元景曰卿等自在集书阁省逋惰致使王言遗滞起居不修】位在中书之右【宋弁为散骑常侍寻迁右将军领黄门弁屡自陈让髙祖曰散骑位在中书之右常侍者黄门之庶兄领军者三卫之假摄不足空存推让以弃大美其被知遇如此】今日谁相对【三国典畧齐遣散骑常侍崔瞻聘于陈瞻辞韵温雅南人钦服乃谓之曰常侍前朝何竟不来今日谁相对者】上殿不下有贺雅【梁贺琛为散骑常侍梁主与语常移晷刻故省中语曰上殿不下有贺雅琛容止详雅故人呼之】答问处当皆有条理【呉志薛荣既至洛阳为散骑常侍荅问处当皆有条理】卧镇六军【晋中兴记纪瞻转领军累乞退不许及王敦之逆诏上殿参定谋防复加散骑常侍以病辞帝曰今日之事正当頼先帝社稷之忠臣岂得如君之所论但为朕卧镇六军则所益不少瞻奉诏便出申将军令】衞左右甚有清才【王讃晋惠帝时为散骑常侍卫左右甚有清才】南郊奉乘西省文辞【陈徐陵让表云南郊奉乗当求郑黙之才西省文辞应用罗含之学】此吾任城【梁散骑常侍庐陵王读膂力絶人驰射游猎发便命中髙祖常曰此吾任城也】舞胡致位五品【唐髙祖拜舞人安叱奴为散骑常侍李纲上疏谏曰谨按周礼均工乐胥不得预仕伍今新定天下开太平之基起义功臣行赏未徧髙才硕学犹滞草莱而先令舞胡致位五品鸣玉曳组趋驰廊庙故非创业垂统贻厥子孙之道也言虽激切而髙祖不见听纳】登牀【刘洎性疎俊敢言太宗工王羲之书尤善飞白尝宴三品以上于武门帝操笔作飞白字赐羣臣或乘酒争取于帝前帝笑曰昔闻婕妤辞辇今见常侍登牀】以纳谏为对【师登改左散骑常侍因中谢宪宗问时所切登以纳谏为对】朝廷推其名望【崔亮朝廷推其名望迁散骑常侍】诣延英请对【宋申锡为郑注所搆狱自内起散骑常侍崔亮率諌官十四人诣延英请对言讫呜咽文宗为之感悟】近密非贤不可居【苖晋卿字元辅肃宗欲以李辅国为常侍奏曰常侍近密非贤不可居岂宜任等辈罢之】章表诏命【六典东晋并中书入散骑省故亮让中书牋曰方今并省不多官徃年以中书事并付散骑此事宜也方今喉舌之要则任在门下章表诏命则取之散骑殊无事复之中书也】望南宫侍郎如仰霄汉【案此条注文原缺】
　　通直散骑常侍
　　宜在机近规纳善言【晋起居注惠帝永寜元年诏散骑常侍王睿性识明彻日新匪懈宜在机近规纳善言】机管要任不可久旷【纪长兼侍中関内侯所疾非日月可愈机管要任不可久旷今转为通直散骑常侍】歴任左右劬劳内侍【臧荣绪晋书泰始十年诏程咸忠诚直正干理贞固博学洽通文藻清敏歴任左右劬劳内侍乃心在公夙夜不懈其以咸为散骑常侍左通直郎】通直殿中【陶氏职官要录泰始十年诏东平王懋为员外常侍通直殿中与散骑常侍通直通直之号自此始也】鲍通直复是何许人【梁鲍泉尝乘髙幰车从数十左右繖盖服玩甚精道逢国子祭酒王承承疑非旧贵遣访之泉从者荅曰鲍通直众怪焉复欲辱之遣通车问鲍通直复是何许人而得如此都下少年遂为口实见南华人相戏曰鲍通直复何许人而得如此以为笑谑】唯取梁元帝素琴一张【后周裴尼为通直散骑常侍从于比陵所获军实恣诸将校取之余人皆竞取珍玩尼惟取梁元帝素琴一张而已】宿衞不宜旷【朱凤晋书左军陈与骞之子以父老求去职宿衞不宜旷诏　以为通直常侍】御笔除通直字【北齐张景仁除通直散骑常侍及奏御笔防除通直字遂为正常侍】
　　员外散骑常侍
　　闲任外位【晋诸公賛任城王陵齐王攸皆为魏员外散骑常侍于时公族务在闲任外位】才干学义【王隠晋书吏部李重启东兖太守曹嘉之皆才干学义先代之后可补员外散骑常侍】给本俸以终余年【咸康八年员外散骑常侍孙朝年八十告老逊位司徒王导表朝恩优泰聴其顺养弃身茨宇絶荣仕禄宜给本俸以终余年】在员外【臧荣绪晋书张天锡字公纯降氐为符融征南司马谢等大破氐军于阵归国以为散骑常侍在员外】擢登常伯之列饰以貂珰之辉【顾凯之拜员外散骑常侍表云不悟陛下圣恩所加擢登常伯之列饰以貂珰之辉】貌类太宗【檀道鸾续晋阳秋呉隠之为员外散骑常侍领大著作初议以为黄门侍郎而隠之貌类太宗上不忍视故改焉】并驱卤簿【梁朱异为员外常侍侍中领军中书舎人四职并驱卤簿近代未之有也】尚书南座无貂【贺琛字国寳迁员外散骑常侍旧尚书南座无貂自琛始也】
　　散骑常侍
　　割肉归遗细君【前汉东方朔为常侍郎伏日诏赐从官肉大官丞日晏不来朔独拔剑割肉谓其同官曰伏当早归请受赐即怀肉去大官奏之朔入上曰昨赐肉不待诏以剑割肉而去之何也朔免冠谢上曰先生起自责也朔再拜曰朔来受赐不待诏何无礼也拔剑割肉一何壮也割之不多又何亷也归遗细君又何仁也上笑曰使先生自责乃反自誉复赐酒一石肉百斤归遗细君】宗室谨重【魏志曹爽字伯昭以宗室谨重明帝在东宫甚见亲爱及即位为散骑常侍】机防谈笑有父风【钟毓字雅叔年十四为散骑侍郎机防谈笑有父繇风太和初蜀相诸葛亮围祁山明帝欲亲征毓上疏谏止】集羣书作皇览【刘劭字孔才为散骑侍郎集羣书作皇览】阿九【魏畧孟康以郭后外属恩宠特逾于常遂转散骑侍郎是时散骑皆多贵子弟或以髙才儒英充其选而康独縁嫔嫱杂在其间故时皆轻之不复呼其姓字谓之阿九】选亲旧文武之才【桓氏家传延康元年初置散骑之官皆选亲旧文武之才以为宾宴之臣】宾宴之臣【上】少有名望【呉录顾昺少有名望为散骑侍郎】俱有美称【王洽导诸子中最知名与颍川荀羡俱有美称弱冠除散骑侍郎】俶傥髙隽笼葢当时【郄超字景兴少而卓荦不羁有旷世之度俶傥髙隽笼盖当世除散骑侍郎】撰正音训【徐邈字先民迁散骑侍郎居西省尝撰正音训前后十年多所补益】使不辱命【晋阳秋王彼使不辱命擢拜散骑侍郎纪案彼字疑有悮】张华请观冯恢【干寳晋纪处士冯恢至行过人以为散骑侍郎恢至上谓张华定何人也华曰臣请观之若不见臣上也见而有傲世之容次也敬为宾客者固俗士也及华至恢待之以恭时论确然少之】视酒罏虽近邈若山河【臧荣绪晋书向秀为散骑侍郎公使乗轺车经昔与嵇阮共游酒罏前过乃叹曰吾昔与嵇康阮籍屡游此罏自嵇生及阮公没吾便为时所羁绁今日视此虽近邈若山河也】与尚书共论【华峤谱叙华歆有三子表字伟容年二十余为散骑侍郎时同寮诸郎共平尚书事年少并励锋气要名誉尚书事至或有不便故遗漏不视及传书者即深文论駮唯表不然事有不便輙与尚书共论尽其意生者固执不得已然后共奏】
　　通直散骑侍郎
　　年三十起家【晋中兴书郄昙年三十起家拜通直散骑侍郎】三儁共掌帝仪【李瑾美容貌有文才迁通直散骑侍郎与黄门王遵业尚书郎卢观典修仪注临淮王彧谓瑾等三儁共掌帝仪可谓舅甥之国王卢瑾外兄】
　　员外散骑侍郎
　　在员外【晋起居注大兴四年诏令以前司空从事中郎卢谌为散骑侍郎在员外】简其才【晋中兴书苻坚青州刺史苻朗降烈宗诏曰朗洞明逆顺望风归化既嘉此识亦简其才可员外散骑侍郎置无员】清华所不为【郅防永明元年为御史中丞车驾幸丹阳郡宴饮防恃旧酒后狎侮同列谓庾杲之曰蠢尔荆蛮其俗鄙复谓虞悰曰防髪文身其风陋王晏既贵雅步从容又问曰王散骑复何故尔晏先为国常侍转员外散骑侍郎此二职清华所不为故以此嘲之】忠诚义烈【晋起居注载建武元年令曰前堂邑内史魏文忠诚义烈其以为贠外散骑侍郎】侍东宫【永昌元年诏以新立世子王悦为员外散骑侍郎侍东宫】显侍帷幄【谢安表云　案此下原本有缺】
　　左谏议大夫
　　前汉百官表郎中令秦官属官有大夫大夫掌论议有太中大夫谏大夫皆无员多至数十人武帝元狩五年初置谏大夫秩比八百石
　　后汉百官志谏议大夫六百石本注曰无员【胡广曰光禄大夫本为中大夫武帝元狩五年置谏大夫为光禄大夫世祖中兴以为谏议大夫又有太中大夫中散大夫此四防于古皆为天子之下大夫视列国之上卿汉官曰三十人】
　　后魏亦置谏议大夫
　　隋百官志后齐集书省有谏议大夫七人后周地官府有保民下大夫规谏于天子葢此其任也武成三年初置太子谏议大夫四员隋门下省有谏议大夫七人炀帝废之
　　唐百官志门下省左谏议大夫四人正四品下掌諌谕得失侍从賛相武后垂拱二年有鱼保宗者上书请置匦以受四方之书乃铸铜匦四涂以方色列于朝堂青匦曰延恩在东告养人劝农之事者投之丹匦曰诏谏在南论时政得失者投之白匦曰申寃在西陈抑屈者投之黒匦曰通在北告人秘谋者投之以谏议大夫补阙拾遗一人充使知匦亊御史中丞侍御史一人为理匦使其后同为一匦天宝九载宗以匦声近鬼改理匦使为献纳使至徳元年复旧寳应元年命中书门下择正直清白官一人知匦以给事中中书舍人为理匦使建中二年以御史中丞一人议大夫一人为知匦使投匦者先验副本开成三年知匦使李中敏以为非所以广聪明而虑幽枉也乃奏罢验副封【武徳元年置谏议大夫龙朔二年曰正谏议大夫贞元四年分左右】中书省右谏议大夫四人掌如门下省贞观初以给事中谏议大夫兼知起居注或知起居事
　　六典谏议大夫四人正五品上【贞元四年置八人四人门下为左防昌元年中书奏隋于门下省置谏议大夫七员从四品下今正五品上自大厯二年门下中书省侍郎升为正三品两省遂阙四官其谏议大夫望升为四品下分为左右以备两省四品之阙】掌侍从賛相规谏讽谕凡有五一曰讽谏【风之以言】二曰顺谏【谓知其有所不可不敢逆而諌之则顺其君之所欲以防动之】三曰规谏【陈其规谏而正其事】四曰致谏【致物以明其意】五曰直谏【直言君之过失】
　　五代百官志周显徳五年六月勅谏议大夫置依旧正五品上仍班在给事中之下按唐六典谏议大夫四员正五品上皆门下省班在给事中之下至防昌二年中书门下奏升为正四品下仍分为左右以备两省四品之阙故班亦升在给事中之上近朝自谏议大夫拜给事中者官虽叙迁位则降等至是以其迁次不备故改正焉
　　国朝大中祥符元年令右谏议大夫知制诰钱惟演立位在孙仅之下知制诰班序以先后不得以官至是以諌议大夫班在中书舍人上故申明之【给事中以下皆无员不专职本省之务分任之中外为位】
　　元祐令左右谏议大夫从四品
　　为圣主得贤臣颂【前汉王褒字子渊益州刺史王防欲宣风化于众庶闻褒有防才请与相见使褒作中和乐职宣布诗选好事者令依鹿鸣之声习而歌之时何武为童子选在歌中武歌于太学宣帝召见武曰此盛徳之事吾何足以当之益州刺史因奏言褒有轶才上乃征褒既至诏褒为圣主得贤臣颂擢为諌议大夫】娱侍朝夕【褒为谏议大夫始上颇好神仙褒从游猎所幸宫馆輙为歌颂议者多以为滛靡不急上曰不有博奕者乎为之犹贤乎已权拜谏议大夫太子不安忽忽善忘诏褒等徃太子宫娯侍朝夕诵读竒文及所自造太子喜褒甘泉洞箫颂令左右诵之】上以其言迂濶不甚宠异【王吉字子贑为諌议大夫时宣帝颇修武帝故事宫室车服盛于昭帝时外戚许氏王氏贵宠而上躬亲政事任用能吏吉上疏言得失上以其言迂濶不甚宠异吉遂谢病归】虚己问政事【贡禹字少翁元帝征为諌议大夫数虚己问政事时嵗不登郡国多困禹奏言宫室有制宜从俭从之】秩八百石【禹上书曰陛下过意征臣拜为諌议大夫秩八百石奉月九千二百廪食太官又防赐赏四时杂缯絮衣服酒食诸果物徳甚厚】捕系掖庭秘狱【刘辅以美才推为谏大夫防成帝欲立赵飞燕为后辅上书曰陛下乃触情纵欲倾以卑贱以毋天下乎里语曰腐木不可以为柱卑人不可以为主臣自念得以同姓拔擢尸禄不忠汚辱諌诤之官不敢不尽死书奏捕繋掖庭秘狱于是左将军辛庆忌防俱上书曰窃见谏大夫刘辅前以县令见擢为大夫其言必有切至当圣心者故得拔至于此旬日之间收下秘狱行急之诛摧谏议之官震羣下失忠直心于是减死罪一等论为鬼薪病终于家】举止方正【孔光字子文经学尤明举止方正为諌大夫】贤良方正【何武字君公太仆王音举武贤良方正召对策拜諌大夫】耆老久次【雄奏羽猎赋除为郎给事黄门以耆老久次转为大夫好古学道甄丰父子刘棻为莽所诛雄时校书天禄阁使者欲收雄雄投阁垂死诏勿问京师之语曰惟寂惟寞自投于阁以病免复召为大夫家贫嗜酒人希至其门有好事者载酒与肴从游学】贤者宜驾【两龚皆楚人也胜字君宾舎字君倩二人相并著名节故世谓之楚两龚少皆好学明经胜为郡吏三举孝防哀帝时大司空何武执金吾阎崇荐胜征为諌大夫引见胜荐龚舍及夀人侯嘉有诏皆征胜曰窃见国家征医巫尚为驾征贤者宜驾上曰大夫乘私车来耶胜曰唯有诏为驾】上书言七亡七死【鲍宣为谏大夫哀帝时丁傅子弟并进董贤贵幸宣上书谏曰窃见孝成皇帝时外亲持权人人牵引所私以充塞朝廷亡有大儒骨鲠白首耆艾魁垒之士论议通古今喟然动众心忧国如饥渇者臣未见也敦外亲小童及幸臣董贤防在公门省户下羣小日进国家空虚用度不足民流亡去城郭贼盗并起吏为残贼嵗増于前凡民有七亡隂阳不和水旱为灾一亡也县官重责更赋租税二亡也贪吏并公受取不遗三亡也豪强大姓蚕食无厌四亡也苛吏繇役失农桑时五亡也部落鼓鸣男女遮迣六亡也盗贼刦掠取民财物七亡也七亡尚可又有七死酷吏殴杀一死也治狱深刻二死也寃陷无辜三死也盗贼横发四死也怨讟相残五死也嵗恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿宰相贪残成化之所致耶羣臣幸得专官食重禄岂有肯加恻隠于细民助陛下流教化者耶志俱在营私家称宾客为奸利而已以茍容曲从为贤以拱黙尸禄为知谓如臣宣等为愚陛下擢以岩穴诚兾有益毫毛岂徒欲使臣美食大官重髙门之地哉今贫民菜食不厌衣又穿空父子夫妇不能相保诚可酸鼻陛下不救将安所归命乎奈何独私养外亲于幸臣董贤及汝昌侯傅商亡功而封方阳侯孙宠宜陵侯息夫躬辩足以移众强可用独立奸人之雄惑世尤剧者也宜以时罢退急征大司马傅喜使领外亲故大司空何武师丹故丞相孔光故左将军彭宣位皆歴三公可大委任者也上以宣名儒优容之乃徴光免孙宠息夫躬罢侍中诸黄门郎十余人】其言少文多实【宣复为諌大夫毎居位常上书諌诤其言少文多实】雅意在本朝【萧望之累迁諌议大夫时选博士諌议大夫通政事者补郡国守相以望之潙平原太守望之雅意在本朝乃上疏曰陛下哀念百姓悉出諌官以补郡吏所谓忧其末而忘其本者也朝无争臣则不知过国无达士则不知善愿陛下选明经术通于几防谋虑之士以为内臣舆参政事诸侯闻之则知国家纳諌忧政亡有阙遗书闻徴入守少府】上书求见【龚胜为諌议大夫居諌官数上书求见言百姓贫贱吏多不良风俗渐薄制度太奢刑罚太深赋敛太重宜以俭约先下其言祖述王吉贡禹之意】以行修饰【刘更生既冠以行修饰擢为谏大夫】通才謇正【后汉韦彪字孟达上议曰谏议之职应用公直之士通才謇正有补益于朝者令或従征试辈为大夫】数有忠言【王良字仲子拜諌议大夫数有忠言以礼进止朝廷敬之】谏西夷献幻人【谢承后汉书陈禅字纪山拜谏议大夫永寜中西夷献幻人能吐火易牛马头自支解其身元日作之禅离席諌之云云】数陈谠言【傅翻转諌大夫数陈谠言上嘉之】犯顔谏诤【虞永字叔朗拜谏议大夫雅性忠誉犯顔諌诤以俸禄赈诸生】赐归天子思之【江革转諌议大夫赐归天子思之革与母居至孝为母炊不委妻子常挽鹿车载母母卒哭不絶声服竟不脱太守遣掾释除之诏齐相曰諌大夫江革以病临赐谷千石长吏八月存问致羊酒以终其身】乘髙车出闗【郭丹少从学长安入函谷関慨然曰丹不乘使者车终不出関既至京师甞为都讲諌议大夫持节赐归南阳去家十三年乗髙车出関】引弟子升堂执经【华峤后汉书桓荣迁谏议大夫毎大射养老礼毕帝辄命荣及弟子升堂执经自为辨说】恨不列稷契伊周之徒【袁崧汉书刘陶谏大夫灵帝时上疏言天下乱由宦竖宦竖共防之诏收黄门北寺狱陶知必死乃曰臣恨不列稷契伊周之徒而与比干龙逢为俦事败乃悔时何及闭气而死】言絶水退【楚国先贤传陈宣拜諌议大夫建武十年洛水溢出城门校尉欲筑塞之宣曰周公卜洛为万世基水必不入城门如有灾异人主觧谢塞之何益况朝廷中兴圣主天下攸归水必不入言絶而水退也】十日不炊【三辅决録第五颉字子陵为諌议大夫洛阳无主人乡里无田宅寄止灵台中或十日不炊】有雄之才【华阳国志丸字伯仁侍中贾逵荐丸有雄之才明帝召作东辟雍徳阳诸观铭拜諌议大夫】与夏侯尚并掌军计【魏贾逵自为儿童戏常设部伍祖父甞异之曰汝大必为将帅也口授兵法数万言为丞相主簿太祖善之拜諌议大夫与夏侯尚并掌军计】不喜君得谏议惟喜谏议得君【后魏张普惠为諌议大夫任城王澄谓普惠曰不喜君得諌议惟喜谏议得君】置笏于地【隋刘行本为谏议大夫文帝常怒一郎于殿前笞之行本进曰此人素清其过又小不顾行本正当上前曰陛下不以臣不肖令臣在左右臣言若是陛下安得不听臣言若非当致之于理安得轻臣不顾所言非私因置笏于地而退上敛容谢之原所笞者】处不讳之朝【唐太宗甞谓侍臣曰朕虽不明幸诸公数相匡救谏议大夫王珪曰臣处不讳之朝实愿罄其狂瞽太宗称善勅自今后中书门下及三品以上入问必諌官随之欲其与闻政事有所开说】谏猎【苏世长为谏议大夫从幸泾阳校猎大获禽兽顾谓朝臣曰今日乐乎世长进曰陛下游猎薄废万几不满十旬未为大乐髙祖变色既而笑曰狂态发耶世长曰为臣私计则狂为陛下国计则为忠矣】能以瓦为衣必不漏【谷耶律为諌议大夫尝从太宗出猎在途遇雨因问曰油衣若为得不漏耶律曰能以瓦为衣必不漏太宗大悦赐帛三百段】诤臣谏其渐【褚遂良迁谏议大夫太宗问舜作漆器间雕其俎当是时諌者十有余人食器之间苦諌何也遂良曰雕琢害农事纂组妨女工首创奢淫危亡之渐漆器不已必金为之金器不已必玉为之所以诤臣諌其渐及其盈满无所复諌上然之】真谏议【萧钧为諌议大夫时有左武别驾卢文逾垣盗左蔵库物髙宗命有司杀之钧諌曰文操所犯情实难原恐天下闻之必谓陛下轻法律贱人命任喜怒贵财物不敢不奏帝谓曰卿职在司諌能尽忠规遂特免死罪谓侍臣曰真谏议也】仗下言得失【宋璟吏部侍郎时宗嘉其正直令兼諌议大夫内侍供奉仗下后力言朝廷得失】真谏官【李景伯为諌议大夫中宗尝宴侍臣及朝集使令酒酣各为廻文词众皆谄言至景伯曰廻波尔时酒巵防臣职在箴规侍宴既过三爵諠哗窃恐非仪中宗不悦中书令萧至忠称之曰此真諌官也】职在箴规【上】有谏臣体【孔戣元和初改諌议大夫侃然忠谠有諌臣体上疏论时政四条帝意嘉纳】上疏论兴元监军【孔敏行元和元年拜諌议大夫上疏言兴元监军杨叔元隂募卒为乱杀节度使李绛人不敢发其事敏行上表极諌诤之故叔元得罪】论朝政得失【张荐擢諌议大夫方裴延龄用事中伤俊良连白无不当帝意荐将疏其恶延龄知之言于帝曰諌议论朝政得失史官书人□善恶二者不可兼改秘书少监】朝廷有直臣【阳城为諌议大夫徳宗时裴延龄以奸佞用事时大臣陆贽防咸遭谮毁城乃伏阙上疏与拾遗王仲舒共论延龄奸佞防等无罪金吾将军张万福年八十闻之徃延英门大言贺曰朝廷有直臣天下必太平矣万福自此名重天下】凌蔑公卿大臣【李景俭字寛中迁諌议大夫性既矜诞宠擢之后凌蔑公卿大臣使酒既甚贬建州刺史未防召还复为諌议大夫景俭朝退与知制诰冯宿杨嗣复舍人温造员外郎李肇王镒等同谒史官独孤朗乃于史馆饮酒景俭乗醉诣中书谒丞相呼王播崔植杜元頴名面疏其失贬漳州刺史是日同饮于史馆者皆贬逐之】乗醉谒宰相【上】谏免崔发死【张仲方为諌议大夫时鄠县令崔发因辱小黄门敬宗赫怒付台推鞫及元日大赦独发不得宥仲方上疏其畧曰鸿恩将布于天下而不行御前霈泽始被于昆虫而独遗崔发由是发得不死时论美之】人皆想望风采【阳城隠于中条山徳宗召之乃衣褐赴京迁諌议大夫初未至京师人皆想望风采及为谏官纷纷言事天子益厌苦之】请先出閤待罪【李渤长庆初为諌议大夫敬宗即位坐朝甞晚一日入閤坐不久羣臣立紫宸门外渤出次白宰相曰昨日拜疏陈论今坐益晚是諌官不能廻人主之意渤之罪也请先出閤待罪于金吾仗语次换仗乃止】当以能可否朝政者为之【张宿布衣诸生也宪宗为广陵王时出入邸第洎监抚之际擢授左拾遗后上欲以为諌议大夫李逢吉奏曰諌议取要重当以能可否朝政者为之宿细人不足以汚贤者位上不悦出逢吉为剑南节度】延英相见【郑覃为諌议大夫穆宗不恤政事喜游宴覃与同职廷奏諌之帝不怿顾宰相萧俛曰是皆何人俛对曰諌官帝意稍觧乃曰朕之阙下能尽规忠也因诏覃曰阁中奏事殊不从容今后有事面陈朕与卿延英相见时久无閤中奏事覃等抗论人皆相贺】谠言直气【吕元膺字景大迁諌议大夫规駮諌议大举其职出为同州刺史及中谢上问时政得失元膺论奏辞气激切上喜之翌日谓宰相曰吕元膺有谠言直气宜留在左右使言得失留为给事左右寻兼太子侍读】伏延英【淮南节度使王播厚赂贵要求领盐铁使諌议大夫独孤朗等伏延英疏论之】不敢异论【李让夷字达心拜諌议大夫时起居舎人李褒有痼疾请罢官宰臣李石奏阙官上曰卿可尽言今諌议大夫姓名遂奏李让夷冯定孙简萧俶帝曰让夷可也李因欲言用崔球张次宗郑覃曰崔球逰宗闵之门赤节下秉笔记注为千古法不可用朋党如裴中孺李让夷臣不敢有异论其为人主大臣知重如此】清慎髙亮【后汉书周举梁商表为从事中郎商病甚帝问遗言对曰从事中郎周举清慎髙亮可任諌议大夫】论事有诤臣之风【唐文宗尝于便殿召栁公权论事切直忤防周墀为之惕栗公权词气益坚上徐谓之曰朕知舍人不合却作諌议以卿论事有诤臣之风今擢卿諌议大夫】閤内论校猎【武宗幸泾阳校猎白鹿原諌议大夫髙少逸郑朗防于閤内谕陛下校猎太频出城稍逺方用兵师且宜停止帝优劳之諌官出谓宰相曰諌议官要朕时闻其言庶几减过】舁榇诣朝堂极諌【九国志防王延羲立不恤国事好戈猎诛丞相及宗室勲旧左右惧祸諌议大夫黄峻舁榇诣朝堂极諌延羲曰老辈风狂不足怪贬漳州司户】谏朝士杖决【郑元弼延羲袭位授右諌议大夫时延羲女下嫁百官不贺延羲怒朝士决杖者十有二人元弼为之力諌延羲曰卿仰魏征何如人乃諌不止也元弼曰陛下幸似唐太宗臣方魏征可矣延羲解怒】朕之汲黯【国朝田锡资骨鲠学士承防宋白举直言极諌公对事奏经史中治体之要十三篇真宗手诏褒奬常自谓曰田锡朕之汲黯也】不歴郎中员外【春明退朝录近世郑文肃刘丞相张尚书方平王宣徽拱辰滕侍读甫吕给事卿邓中丞润文皆不歴郎中员外而使为諌议大夫】带坠【笔谈諌议班在制诰上若帯代制则在知制诰下从职也戏语谓之带坠】
　　起居郎
　　后汉马皇后撰起居注
　　后魏始置起居令史每行幸宴防则御左右记录帝言及宾客酬答后别置起居注二人以它官领之
　　隋百官志北齐有起居省散骑常侍通直散骑常侍散骑侍郎通直散骑侍郎各一人校书郎各二人后周有外史掌书王言动作之事以为国志即起居之职又有著作二人掌缀国录则起居著作之任自此分矣隋初以吏部散官及校书正字有叙述之才者掌起居之职以纳言统之炀帝内史省加置起居舍人二人从六品次舍人下
　　唐百官志门下省起居郎二人从六品下掌录天子起居法度天子御正殿则郎居左舍人居右有命俯陛下以听退而书之季终以授史官贞观中以给事中谏议大夫兼知起居注或知起居事每仗下议事起居郎一人执笔记录于前史官随之其后复置起居舍人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆即防处时号螭头髙宗临朝不决事有司所奏唯辞见而已许敬宗李义府为相奏请多畏人之知也命起居舍人对仗承防仗下与百官皆出不复闻机务矣长寿中宰相姚璹建议仗下后宰相一人录军国政要为时政记月送史馆率推美让善事非其实未几易置而起居郎犹因旧制勅稍笔削以广国史之阙起居舍人居记言之职唯编诏书不及他事开元初复诏修史官非供奉者皆随仗而入位于起居郎舍人之次及李林甫专权又废太和九年诏入阁日起居郎舍人具纸笔立螭头下复贞观故事【有令三人賛者六人贞观三年置起居郎二人废舍人龙朔二年曰左史天寿元年如之】
　　六典起居郎二人从六品上【起居郎因起居注以为名起居注者记录人君动止之事春秋传曰君举必书礼云动则左史书之言则右史书之皆其事也宋衷世本云沮诵仓颉为黄帝左右史周书穆王时有左史戎夫书前代存亡之诫诸侯之国亦立之汉武帝有禁中起居注后汉明徳皇后撰明帝起居注然则汉时起居注似在宫中为女史之职魏晋以来皆中书著作兼修国史及北齐集书省领起居注令史之从七品上后周春官府置外史掌书言及动作以为国志盖其任也】令史三人【先置楷书手令改为令史】起居郎掌录天子之动作法度以修记事之史凡记事之制以事系日以日系月以月系时以时系年必时书其朔日甲乙以纪厯数典礼文物以考制度迁拜旌赏以劝善诛伐黜免以惩恶季终则授之于国史焉【汉献帝及西晋以后诸帝皆有起居注皆史官所录自隋置为职员列为侍臣专掌其事毎季为卷以送付史舘焉】
　　五代百官志后唐同光元年起居郎起居舍人各置一半
　　国朝官品令起居郎从六品
　　记善恶以为鉴诫【唐太宗谓諌议大夫褚遂良曰卿知起居注录何事大抵人君观之否对曰今之起居古左史右史也书人君言事且记善恶以为鉴诫庶防人主不为非法不闻帝王亲自观史上曰朕有不善卿必书之耶遂良曰守道不如守官臣职当载笔君举必记】召令侍书【遂良秘书郎迁起居郎尤工书太宗尝谓侍中魏征曰虞世南死后无人可以论书徴曰遂良下笔遒劲甚得王逸少体太宗即日召令侍书】罢封禅【遂良为起居郎贞观中诏有事于泰山先幸洛阳有星孛于太阳防犯郎位遂良言于太宗曰陛下拨乱反正功超前烈将告成东岳天下幸甚而行至洛阳彗星輙见此或有所未合者也且汉武优柔数年始行大礼臣愚伏愿详择太宗然之下诏罢封禅之事】职当修注【杜正伦知起居注太宗尝谓侍臣曰朕毎日坐朝欲出一言即思此言于百姓有利益否所以不能多言正伦进曰君举必书言存于左右史臣职当修起居注不敢不尽愚直陛下若一言乖于道理则千载累于圣徳非直当今损于百姓愿陛下慎之太宗大悦】不敢不尽【上】执笔所记名为史【郑朗字有融为起居郎初太和末风俗稍奢文宗恭勤节俭兾革其风谓宰臣曰朕闻前日内库唯二锦袍饰以金乌一袍宗幸温阳时御之一与贵妃当时贵重如此如今奢靡岂复贵之料今富家徃徃皆有左衞副使张元昌用金唾壶昨因申训已诛之矣时郎执笔螭头下宰臣退上谓郎曰适所议论卿记録未吾试观之朗对曰臣执笔所记名为史伏惟故事帝王不敢取观昔太宗欲览国史諌议大夫朱子奢云史官所述不隠善恶或主非上智饰非防失见之则生怨所以义不可观帝曰适来所记无可否臧见亦何爽乃宣谓宰臣曰郑朗引故事不欲朕见起居注夫人君之言善恶必书朕恐平常闲语不関理体垂诸将来窃以为耻异日临朝庶几稍改何妨一见以诫丑言朗遂进之】人瑞【郑仁表为起居郎文章俊拔然恃才傲物人士薄之自谓门地人物文章具美甞曰天瑞有五色云人瑞有郑仁表】以妇公辞内职【独孤郁迁起居郎权徳舆作相郁以妇公辞内职宪宗曰徳舆乃有此佳壻因诏宰相须氏族之家选尚公主者】随宰臣记事【冯定请许左右史随宰臣延英记事宰臣不乐】纯用科名人【国朝唐询江东转运使因辞得上殿言执政纯用科名人修起居注非故事未几修注阙仁宗遂用询】
　　左司谏
　　唐百官志门下省左补阙六人从七品上掌供奉讽谏大事廷议小则上封事
　　职官志左补阙二员从七品上【古无此官天后垂拱元年勅记言书事毎切于旁求补阙拾遗未于歴选瞻言共理为借众才寄以登贤期之进善宜置左右补阙各二员左右拾遗各二员掌供奉讽諌行立次左右史之下】
　　六典左补阙二人从七品上【皇朝所置言国家有过阙则补正之故以名官焉诗云衮职有阙惟仲山甫补之盖取此义后汉伏湛出入禁闱拾遗补阙魏志文帝勅侍臣曰公卿等宜拾朕之遗补朕之阙晋武帝诏曰公卿防宜补阙拾遗献可替否晋职官志御登殿侍中居左散骑常侍居右备切问近对拾遗补阙后魏孝文帝令侍中李冲补阙左右垂拱中因其义而创立四员左右各二员天授初左右各三员通前为十员神龙初依旧各置二员其才可则登不拘陞叙又置供奉无数】左补阙拾遗掌供奉讽谏扈从乗舆凡发令举事有不便于时不合于道大则廷议小则上封若贤良之遗滞于下忠孝之不闻于上则条其事状而荐言之
　　五代百官志后唐同光元年补阙拾遗各置一半国朝雍熈五年诏改左右补阙为左右司谏
　　元祐官品令左右司谏七品
　　职在谏曹【唐权徳舆为左补阙时裴延龄以巧幸判度支徳舆上疏切谏云臣职左谏曹令采羣议敢沥肝血伏待刑书】不甚检束【栁浑天寳初拜监察御史台中执法之地动限仪矩浑性疎放旷不甚检束寮长拘局忿其疎縦浑不乐乞求外任执政惜其才奏为左补阙】握笔草状【刘寛夫为左补阙疏陈岵进注维摩绶得濠州诏岵不因僧得郡諌官安得此言湏推排首末来寛夫曰昨论陈岵之时不记发言前后唯握笔草状即是防忱若寻究推排恐伤事体帝嘉其引过释之】谏公主出降行五礼【施敬本为左补阙开元十二年唐昌公主出降行五礼敬本与张烜李鋭等上疏窃以紫宸殿者汉之前殿周之路寝陛下所以负黼扆下黄屋飨万国朝诸侯人臣致敬之所犹北极可见不可得而升也昔周女出降于齐以鲁侯为主但有外馆之法而无路寝之制今欲紫宸殿行礼即当人臣摄行马入于庭醴升于牖主人授几逡廵紫座之间宾使就筵登降赤墀之地又据主人辞称寡君子有事于主人之室言词僣越事理乖张既凟威灵深亏典制其问名纳采等并请权于别所宗纳其言移于光顺门外设次行礼】孜孜献纳【独孤郁李正辞严休复自拾遗转补阙及参谢之际宰相裴垍廷语曰独孤与李二补阙孜孜献纳今之迁转可谓酬劳无媿矣严补阙官业或异于斯时者进拟不无疑缓休复悚恐而退】赏一逸人可劝天下【国朝真宗咸平五年终南山处士种放对于便殿上亲抚劳命坐语久之馆于都亭驿寻授左司谏直昭文馆上谓宰臣曰放召对来询以民事则曰徐而化之问以邉事则不对但言爱民而已久之言所有献纳俟形于章疏然亦有就禄之意且曰迹孤朕喻以俟升班列必见朝廷清肃排摈之事无敢为者赏一逸人可劝天下】出自宸选【明道中执政除其亲旧二人为正言司谏上谓曰祖宗法制台谏官须出自宸选今不可壊他祖宗法度若台諌官是大臣自除则大臣过失无敢言者执政惶恐称死罪悸汗浃背】父为宰相子为谏官【唐元和元年杜从郁徙为左补阙韦贯之与崔羣奏论寻降为左拾遗遗补虽资品不同皆是諌官父为宰相子为諌官若政有得失不可使子论父改为秘书丞】诏中书为之辞【文宗以魏謩为补阙上甞言于宰相曰太宗得征参禆阙失弼成圣政我今得謩于疑似之间必能极諌虽不敢希及贞观之政庻几处于无过之地命授謩左补阙于状内备述諌疏激切】侍臣【舒元褒曰遗补官秩虽卑下侍臣也】车载【见拾遗门斗量注下】
  </div>
  <div class="pagination">
   <a href="职官分纪_page4.html">
    上一页
   </a>
   <a href="职官分纪.html">
    1
   </a>
   <a href="职官分纪_page2.html">
    2
   </a>
   <a href="职官分纪_page3.html">
    3
   </a>
   <a href="职官分纪_page4.html">
    4
   </a>
   <span class="current-page">
    5
   </span>
   <a href="职官分纪_page6.html">
    6
   </a>
   <a href="职官分纪_page7.html">
    7
   </a>
   <a href="职官分纪_page8.html">
    8
   </a>
   <a href="职官分纪_page9.html">
    9
   </a>
   <a href="职官分纪_page10.html">
    10
   </a>
   <span>
    ...
   </span>
   <a href="职官分纪_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
