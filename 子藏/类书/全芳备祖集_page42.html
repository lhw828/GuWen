<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 42 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 42 页/共 86 页</h1>
    <div class="content">　　法石白【泉州】　　緑核　　　　　圆丁香
　　虎皮　　　　　牛心　　　　　玳瑁红
　　硫黄　　　　　朱柿【福州】　　　蒲桃
　　蚶殻　　　　　龙牙　　　　　水荔枝
　　蜜荔枝　　　　丁香荔　　　　大丁香
　　双髻　　　　　真珠　　　　　十八娘
　　将军荔　　　　钗头颗　　　　粉红
　　中元红　　　　火山【本出广南】
　　以上计三十二品言姓氏尤其着言州郡记所出也不言姓氏州郡四郡皆或有之
　　牡丹花之絶而无其实荔枝果之絶而无花昔乐天有感于二物矣然斯二者惟不兼万物之美故各得其精造化之理宜如此也余少游洛阳花之盛处也因为牡丹作谱君谟闽人也故能识荔支而谱之因念昔人尝有感二物而二人者适各得其一之详故书其所以然而附于君谟之谱末【欧阳公谱后论】莆田荔之名品皆出天成虽以其核种之终与其本不相类宋香之后无宋香所存者孙枝耳陈紫之后无陈紫过墙则为小陈紫矣笔谈谓之焦核荔枝令分生旁枝其核自小里人谓不然此果形状变态百出不可以理求或似龙牙或似凤爪钗头之可簪緑珠之旁缀是岂人力所能加哉初方氏有树结实数千颗故重其名以二百颗送蔡忠恵公绐以常嵗所产止此公为目之曰方家红着之于谱印证其妄自后花实虽极繁茂逮至成熟所存者未尝越三百遂成语防此段已载遯斋闲览中郡中黄处权复志其详如此【容斋随笔】君谟谱所论名目三十有二已详矣间有不论或论未备及有遗者今论于后
　　蕙团　　傅云双髻小荔枝也每朶数十皆并蒂双垂
　　真珠　　圆如白珠无核
　　蒲桃　　一穂之实至三百颗累累然
　　火山　　本出南越今闽中仅有之
　　丁香　　核如丁香出福州天庆观
　　十八娘　闽王审知有女弟好食因此得名其女塜在福州城东报恩院塜旁有此树
　　方家红　最大者出兴化军尚书屯田郎中方氏家状元红　最晚者
　　蓝家红　出泉州亦第一出尚书都官员外郎家周家红　第一陈紫于方家红为次
　　玳瑁红　出福州色红而防黒
　　游家紫　出兴化军
　　陈家紫　出兴化军著作郎陈绮家为第二也
　　小陈紫　出兴化军
　　江緑　　出福州为第一
　　緑核　　出福州
　　硫黄　　出福州
　　法石白　出泉州法石院色青白
　　圆丁香　如丁香而圆
　　钗头　　颗红而小可施于钗头
　　朱柿　　色如朱柿
　　牛心　　状如之
　　虎皮　　色红而青斑如虎皮出福州
　　龙牙　　弯曲如爪牙而无瓤核出兴化军
　　虽受气于震方实禀精于离火　紫纹绀理黛叶缃枝緑穂靡靡青英苾苾不丰其花但防其实【张九龄赋】緑叶
　　云舒朱实星映【孔稚圭启】灼灼若朝霞之映日离离如繁星之丽天【王逸赋】荔子丹兮蕉黄杂肴蔬兮进侯堂【罗池庙碑】南海出荔枝焉每至季夏其实乃熟状甚瑰味特甘滋百草之中无一可比余往在西掖尝盛称之诸公莫之知固未之信惟舍人彭城刘侯弱年累迁经于南海一闻斯谈倍复嘉叹以为甘美之极也又谓龙眼凡果而与荔枝齐名魏文帝方引蒲萄及龙眼相比是时二方不通传闻之大谬也每相顾闲议欲为赋述世务卒卒此志莫就及理部暇日追叙往心夫物以不知为轻味以无味而疑逺不可验终焉永屈况士有未效之用而身在无誉之间茍无深知与彼亦何以异也因导其实遂作此赋云
　　果之美者厥有荔枝虽受气于震方实秉精于离火【叶】乃作酸于此裔爰负阳以从宜蒙休和之所播涉寒暑而匪亏下合围以擢犀旁防畆而抱规紫文绀理黛叶缃枝蓊茸霮防环合棼纚如盖之张如帷之垂云烟沃若孔翠于斯灵根所盘不髙不卑陋下泽之沮洳恶层崖之险巇彼前志之或妄何侧生之见疵尔其勾芒在辰凯风入律肇气含滋芬敷谧溢緑穂靡靡青英苾苾不丰其花但防其实如有意乎端本故微文而显质蒂药房而捽萃皮龙鳞以骈比【叶】肤玉英而含泽色江蓱以吐日朱苞剖眀珰出冋然数十犹不可匹未玉齿而殆销虽琼浆之可轶彼众味而有五惟甘防之不一伊醇淑之无算非精言之可悉闻者叹而悚企见者讶而惊仡心恚可以蠲忿口爽可以忘疾且欲神于醴露何比数于甘橘援蒲萄以见拟亦古人之深失若乃华轩洞开嘉宾四会时当熤燠客或烦愦而斯果在焉莫不心侈而体泰信雕盘之仙液实玳瑁之绮绪有终食于累百愈益气而理内故无厌于所甘虽不贪而必爱沉美李而莫取浮甘而自退岂一座之所荣冠四时而为最夫其贵可以荐宗庙珍可以羞王公亭十里兮莫致门九重兮曷通山五峤兮白云江千里兮青枫何斯美之独逺嗟尔命之不逢每被销于凡口罕获知扵贵躬柹何称乎梁侯梨何幸乎张公亦因地之所遇孰能辨乎其中哉
　　龙眼
　　事实祖
　　杂著
　　左思蜀都赋邛竹縁岭菌桂临崕旁挺龙目侧生茘枝布緑叶之萋萋结朱实之离离张九龄赋荔枝云虽观上国之光而被侧生之诮杜老亦云侧生野防及江浦不熟丹宫满玉壶云壑布衣鲐背死【盖指临武长唐羌】劳人害马翠眉须也龙眼惟闽中及南越有之太冲自言十年作赋三都所有皆言土物之宜至扵言龙眼亦不自知其失也【山谷诗注】
　　赋咏祖
　　五言散句
　　轻红擘荔枝【少陵】　　　　　蛮果粲焦荔【山谷】
　　一色鲜猩血【程金紫】　　　　有龙会着眼【白氏集】
　　忆昔南海使奔腾献荔枝【少陵】
　　莆阳荔子干皱殻红钉密【圣俞】
　　荔子几时熟花头今正繁【东坡】
　　新来尝小緑又胜擘轻红【石屏】
　　独使皱皮生弄色暎雕爼【东坡】
　　七言散句
　　墙头荔子已斓斑【程金紫】
　　暎我緑衫浑不见对公银印最为鲜【香山】
　　香连翠叶真堪画红透青笼实可怜
　　摘来正带凌晨露寄出须凭下水船
　　十年结子知谁在自向中庭种荔支
　　侧生野岸及江浦不熟丹宫满玉壶【少陵】
　　二京曽见画图中数本芳菲色不同【郑谷】
　　叶似杨梅蒸雾雨花如卢橘傲风霜【东坡】
　　天与蹙罗装宝髻更拖猩血染殷红【山谷】
　　赠我甘酸三百颗稍知身作近南宫
　　五月照江鸭头緑六月连山柘枝红
　　荔子凝丹摘晚鲜江南来路无云连【君谟】
　　京华百卉争鲜贵自是芳根着海滨【子由】
　　绛衣仙子过中元别叶辞枝去不还
　　托根曽是三山下结实应归万木先
　　南宾佳实传名久曽忆巴山寄楚人【刘原父】
　　水晶肉白殻皮红色变香移味不同【张无咎】
　　春瓯水动茶花白落日云生荔子红【晁冲之】
　　岭南荔子岂今年必有人知姑射仙
　　海山珠树玉斓斑拟擘炎云觐玉顔【王右丞】
　　红锦皱缝包玉液青绡绊剪衬金丸【汪内翰】
　　緑幄紫笼文殻皱绛囊包就寸珠圆【程金紫】
　　味重带新驰驿贡花旌难老隔年芳
　　文园渴疾正如酲谁念流涎向侧生【曽文昭】
　　兰蕙香浮衿解后雪冰肤在酒酣间
　　红消白瘦香犹在想见当年十八娘【苏子由】
　　白莲近结三千女丹茘遐招十八娘【周文忠】
　　水精透幙轻含液绛殻离包未变香【朱待制】
　　甘露落来鸡子大晓风冻作水精团【诚斋】
　　西川红锦无此色南海緑罗犹带酸
　　临水酽妆新雨后出墙背向晓风西
　　侧生海畔逺难将风日尤能变色浆【刘后村】
　　五言古诗
　　南州积炎徳嘉树凌冬緑薰风海上来丹荔逾夏熟煌煌锦绣林亭亭翡翠屋鹊头烂晨霞天酒莹寒玉流声感中华采掇如不足开元百马死汉堠五里促君王玉食间此荐知不辱迨今糟粕余犹足惊凡目忆初成上林四方会奇木使臣得安榴天马来苜蓿拔芽自幽遐托地幸渗漉我欲咎真宰喟兹限荒服将非名实雄百果为羞缩区区化工意聊尓存众族【刘贡父】
　　龙眼与荔枝异出同父祖端如柑与橘未易相可否异哉西海滨琪树罗圃累累似桃李一似流膏乳坐疑星陨空又似珠还浦图经未尝説玉食逺莫数独使皱皮生弄色暎雕爼蛮荒非汝辱幸免妃子汚【东坡】
　　五言古诗散聨
　　叔师贵其珍武仲称其美良由自逺致含滋不留齿【梁刘斋】
　　平昔谁相爱骊山遇贵妃枉教生处逺愁絶摘来稀【郑谷】
　　五言排律
　　竒物标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝疑树防妆深于红踯躅大较白槟榔星缀连心朶珠排耀眼芳紫罗裁衬縠白玉裹填囊早嵗曽闻説今朝始摘尝嚼疑天上味嗅异世间香润胜莲生水鲜逾橘得霜燕支掌中颗甘露舌头浆物少犹珍重天髙若渺茫已敎生暑月又使阻遐方粹液灵难驻妍姿嫩易伤近南光景热向北路遥长不得充王赋无由寄帝乡惟君堪掷赠面白似潘郎【香山】
　　五月南游渴欣逢茘子丹殻匀仙鹤顶肉露白晶丸色映离为火甘殊木作酸枝繁恐相染树重欲成团赤蚌遗珠颗红犀露角端爽能消内热润可濯中干桂岭无霜处梅天暴雨残一簇冰蚕茧干苞火凤冠隔瓤银叶嫩透膜玉浆寒【陶弼】
　　五言八句【附散聨】
　　丞相祠堂下将军大树旁炎云骈火实瑞露酌天浆斓紫垂先熟髙红挂逺分甘徧钤下也到黑衣郎【东坡】樱桃真小子龙眼是凡姿橄榄为下辈枇杷容作儿【陈从易】
　　火齐骊龙脱红绡玉露团谪居深不负沉醉亦何难【张芸叟】
　　七言古诗
　　十里一置飞尘灰五里一堠兵火催颠坑仆谷相枕藉知是荔枝龙眼来飞车跨山鹘横海风枝露叶如新采宫中美人一破顔惊尘溅血流千载永元茘枝来交州天宝嵗贡取之涪至今欲食林甫肉无人举觞酬伯游我愿天公怜赤子莫生尤物为疮痏雨顺风调百谷登民不饥寒为上瑞君不见武夷溪邉粟粒芽前丁后蔡相笼加争新买宠各出意年年鬬品充官茶吾君所乏岂此物致养口体何陋耶洛阳相君忠孝家可怜亦进姚黄花【东坡】
　　南村诸杨北村卢【杨梅卢橘也】白华青叶冬不枯垂黄缀紫烟雨里特与茘枝为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困楂梨粗先生洗醆酌桂醑冰盘荐此頳虬珠似开江瑶斫玉柱更洗河豚烹腹腴我生渉世本为口一官久已轻莼鲈人间何者非梦幻南来万里真良图【东坡】
　　炎精孕秀多灵植荔子佳名闻自昔绛囊剖雪出雕盘寻常百果无顔色闽天六月雨初晴星火荧煌耀川泽歘如彩凤戏翺翔烂若彤云堆翕赫中郎裁品三十二陈紫方红冠俦匹盐蒸蜜渍尚絶伦啄琼空羡南飞翼我闻政和全盛时贡输不减开元日涪州距雍已云逺况此奔驰来海侧绣衣使者动輶车黄纸封林徧阡陌浮航走辙空四郊妙品人间无复得上方供给只纎毫往往尽入公侯宅骊山废苑狐兔静艮岳新宫鼙鼓急繁华今古共凄凉绕树行吟悲野客西风刮尘战马昏一听胡笳双泪滴【陈简斋】
　　粤犬吠雪非差事粤人语冰夏虫似北人冰雪作生涯冰雪一窖活一家帝城六月日亭午市人如炊汗如雨卖冰一声隔水来行人未吃心眼开甘霜甜雪如压蔗年年窨于南山下去年蔵冰减工夫山鬼失守嬉西湖北风一夜动地恶尽吹北冰作南雹飞来岭外茘枝梢绛衣朱裳红锦包三危露珠冻寒泚火繖烧林下成水北人藏冰天夺之却与南人消暑气【诚斋】
　　君欲和诗无匆匆唱首天下文章公今年荔子况倍熟亭亭锦盖髙张空猿偷鹤啄牧童采林间残颗犹殷红在昔唐家充嵗贡吟讽何止杜陵翁南穷交州西蜀土快马防送如飞龙绛囊冰肌初照眼玉环一笑恩光浓惟闽以逺幸免脱一颗不到甘泉宫自从陈紫无真本皱玉晚出尤称雄迩来鸡舌擅瑰玮賛香谀味万喙同麟台仙人称题品天为此果开遭逢乃知微物似有数声价亦与时汚隆列圣俭徳被华戎微如淮白不敢供奈何置驿奉私室安得木铎观民风山蹊谷堑物力穷血肩踠足驰筠笼请公移此食茘叹置在薰风殿阁中【后村】
　　七言古诗散聨
</div>
    <div class="pagination">
<a href="全芳备祖集_page41.html">上一页</a><span>...</span><a href="全芳备祖集_page37.html">37</a><a href="全芳备祖集_page38.html">38</a><a href="全芳备祖集_page39.html">39</a><a href="全芳备祖集_page40.html">40</a><a href="全芳备祖集_page41.html">41</a><span class="current-page">42</span><a href="全芳备祖集_page43.html">43</a><a href="全芳备祖集_page44.html">44</a><a href="全芳备祖集_page45.html">45</a><a href="全芳备祖集_page46.html">46</a><a href="全芳备祖集_page47.html">47</a><span>...</span><a href="全芳备祖集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
