<!DOCTYPE html>
<html>
<head>
    <meta charset="UTF-8">
    <title>记纂渊海 - 第 56 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 56 页/共 130 页</h1>
    <div class="content">　　颖悟
　　经谁夙知而暮成【诗抑注云罕有所知】实覃实訏厥声载路诞实匍匐克岐克嶷以就口食【诗生民笺云能匍匐则岐岐然意有所知也其貌嶷嶷然有所识别也】蚤有誉于天下【中庸】
　　子孔子东逰见两小儿辨鬬问其故一儿曰我以日始出时去人近而日中时逺也一儿曰我以日出时逺而日中时近也一儿曰日初出时大如车盖及日中则如盘盂此不为逺者小而近者大乎一儿曰日初出沧沧凉凉及日中则如探汤此不为近者热而逺者凉乎孔子不能决也两小儿笑曰孰为汝多智乎【列汤问】童乌九龄与我文【扬子注童乌子云之子也】或问甘罗之悟吕不韦张辟疆之觉平勃皆以十二龄【杨重黎】虎豹未成文而有食牛之气鸿鹄之鷇羽翼未成而有四海之心贤者之生亦然【尹子】
　　史楚使子玉治兵国老皆贺子文蒍贾尚幼后至不贺子文问之对曰子玉之败子之举也举以败国将何贺焉过三百乗不能入矣苟入而贺何后之有【左僖二十七年】秦师过周北门王孙满尚幼观之言秦师轻而无礼必败【左僖三十二年】项羽攻外黄下欲坑之外黄令舍人儿年十三説羽曰彭越彊刼外黄故且降待大王至又皆坑之百姓岂有归心后此梁地十余城皆恐莫肯下矣【史记项羽纪】秦始皇使张唐往相燕不肯行甘罗曰项槖生七嵗为孔子师今臣生十二嵗于兹矣君其试臣始皇使甘罗扵赵【史记甘茂传】贾谊年二十余最少每诏令议下诸老先生未能言谊尽为之对【西汉本传】司马迁年十嵗则诵古文二十而南防江淮上防稽探禹穴窥九嶷浮沅湘北渉汶泗讲业齐鲁之都【西汉本传】应奉少聪明自为童儿凡所经履莫不暗记读书五行并下【东汉本传】贾谊求试属国诡系单于终军欲以长缨牵致劲越弱冠慷慨前世美之【祢衡传】日蚀京师不见黄琼以状闻太后诏问所蚀多少琼未知所况琬年七嵗在傍曰何不言日蚀之余如月之初琼大惊即以其言应诏【东汉黄琼传】京师号曰天下无双江夏黄童【后汉黄香传】孔融幼有异才十嵗随父诣京师时河南尹李膺不妄接士融造门曰我是李君通家子弟门者言之膺请融问曰髙明祖父尝与仆有恩旧乎融曰然先君孔子与李老君同徳比义而相师友则融与君累世通家众坐叹息陈炜后至坐中以告炜曰小而聪了大未必竒融曰观君所言将不早慧乎【东汉本传】孔融年六七嵗时尝与诸兄共食枣辄引小者人问其故答曰我小儿法当取小者由是宗族竒之【后汉】张霸年七嵗通春秋欲进余经父母曰汝小未能者霸曰我饶为之【东汉本传】贾逵自为儿戏弄常设部伍【魏书】虞翻少有髙气年十二客有候其兄者不过翻翻追与书曰仆闻琥珀不取腐芥磁石不受曲针过而不存不亦宜乎【吴书本传注】常林七嵗有父党造门问林曰伯先在不汝何不拜对曰对子字父何拜之有【魏志】诸葛瞻八嵗聪慧可爱【蜀志本传】荀攸字公达祖父昙攸少孤及昙卒故吏张推求守昙墓攸年十三疑之谓叔父衢曰此吏有非常之色殆将奸乱衢悟乃推问果杀人亡命因是异之【魏志互入诸父】张凭祖镇凭年数嵗镇谓其父曰我不如汝汝有佳儿凭曰阿翁讵宜以子戏父乎【晋书互见祖孙异门】邓艾年十一每见髙山大泽辄指画军营处后为大将【晋书】王允之总角从伯敦常以自随出则同舆入则共寝敦常夜饮允之辞醉先卧敦与钱凤谋为逆允之已醒悉闻其言虑敦或疑己便于卧处大吐衣面并污凤既出敦果照视见允之卧吐中以为大醉不复疑之【晋书本传】刘湛自弱年即有宰物之情常自比管葛【通鉴晋恭纪】慕容盛年十三谓慕容柔曰夫十人之长亦须才过九人然后乃安【通鉴晋武纪】谢安总角沈敏风宇条畅【晋书】王俭年数嵗风神耸拔有成人之度【晋王俭传】谢朏十嵗能属文随父荘游山使朏命篇揽笔便就【晋书本传】陆云少与兄机齐名幼时闵鸿见而竒之曰此儿若非龙驹当是凤雏　谢尚八嵗神悟速成父鲲尝携之送客或曰此儿一坐之顔回也尚应声答曰坐无尼父焉别顔回　王戎幼而颖悟年六七嵗尝与羣儿戏于道侧见李树多实等辈竞趋之戎独不往或问其故戎曰树在道傍而多子必苦李也取之信然【并同上】元魏祖莹年八嵗能诵诗书十二为中书学生耽书父母恐其成疾禁之不能止常密扵灰中藏火驱逐僮仆父母寝睡之后燃火读书以衣蔽塞牕户恐漏光明为家人所觉由是声誉甚盛内外亲属呼为圣小儿尤好属文【北史本传】明帝幼而聪哲为元帝所宠异年数嵗尝坐置膝前属长安使来帝因问曰汝谓日与长安孰逺对曰长安近不闻人从日边来元帝异之明日宴羣僚复问之对曰日近元帝失色曰何乃异向者之言乎对曰举目则见日不见长安【晋本纪】谢安年四嵗桓彛见之而叹曰此儿风神秀彻后当不减王东海王导亦深器之由是少有重名【晋书】栝柏豫章虽小已有栋梁之器【南宋袁粲传】王泰幼敏悟年数嵗时祖母诸孙侄散栗于牀羣儿竞之泰独不取问其故对曰不取自当得赐由是中外异之【宋书】刘孝绰七嵗能属文父绘齐时掌诏诰孝绰年十四绘尝使代草之【南史宋书互入克绍】谢贞八嵗尝为春日闲居诗曰风定花犹落从舅王筠曰追步惠连矣【南史】何逊八嵗能赋诗沈约谓逊曰吾每读卿诗一日三复犹不已其为名流所称如此【梁书】萧摩诃年十三单骑出战无敢当者【通鉴梁髙祖纪】徐陵八嵗属文十三通荘老慧云法师每嗟陵早就谓之顔回【南史本传】王僧孺少时有餽其父冬李先以一与之不受曰大人未见不容先尝【齐书】杨愔庭前有柰树实落羣儿咸争之愔頽然不动独坐【北齐】何妥少机警八嵗顾良戏之曰汝姓何是荷叶之荷是河水之河妥应声曰先生姓顾是眷顾之顾是新故之故【隋书】薛世雍为童时与羣辈防戏辄画地为城郭令诸儿为攻守之势有不从令者挞之诸儿畏惮莫不整齐宇文忻为童时与羣辈防辄为部伍进止行列无不用命识者见而异之【同上】李泌七嵗能为文宗召之既至帝方与张説观奕因使説试其能説请赋方圆动静泌曰愿闻其略説曰方若棋局圆若棋子动若棋生静若棋死泌应曰方若行义圆若用智动若骋才静若得意説因贺帝得竒童【新唐书李泌传】苏颋弱冠敏悟一览至千言辄覆诵【唐书苏颋传】卢懐慎在童丱已不凡韩思彦叹曰此儿器不可量【同上】贠俶九嵗升坐词辨注射坐人皆屈【新书李泌传】白居易始生七月能展书指之无两字虽百试不差【唐书本传】李贺七嵗能辞章韩愈皇甫湜始闻未信过其家使赋诗援笔辄就如素构目曰髙轩过【唐书李贺传】褚无量幼厉志好学家近湖中有龙鬭倾里闬观之无量时年十二读书晏然不动【旧唐书】严武幼豪爽母裴不为挺之所答厚其妾英武始八嵗怪问其母母语之故武奋然以鉄锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也【唐书严挺之传】严武神气隽爽敏扵闻见幼有成人之风【旧唐书】斩裴炎炎弟子太仆寺丞伷先年七嵗上封事请见言事太后召见诘之曰汝伯父谋反尚何言伷先对曰陛下为李氏妇先帝弃天下遽揽朝政变易嗣子疎斥李氏封崇诸武臣伯父忠于社稷反诬以罪戮及子孙陛下所为如是臣实惜之陛下早宜复子明辟髙枕深居则宗族可全不然天下一变不可复救矣【通鉴唐武后纪】乐思晦男未十嵗没入司农得召见太后问状对曰臣父已死臣家已破但惜陛下法为俊臣等所弄陛下不信臣言乞择朝臣之忠清陛下素所信任者为反状以付俊臣无不承反矣太后意稍寤【通鉴唐武后互入转移人心】刘晏八嵗献颂帝竒其幼命宰相张説试之曰国瑞也即授以正字公卿邀请旁午号神童名震一时【新唐书本传互入际遇】
　　传记王献之少而标迈为一时风流之冠【晋阳秋】信字子乌雄第二子幼而明慧雄草经不防子乌令作九数而得之雄又拟易羝羊触藩弥日不就子乌曰大人何不云荷防入榛【刘向】张祖八嵗齿亏先达知其不常戏之曰君口复何为开狗窦答曰使君辈正从此中出【刘昭幼童传互入纳侮】贾逵年十嵗暗诵六经父曰吾未尝教尔安得三坟五典诵之对曰姊尝抱于篱边听邻家读书因记得而诵之耳【王子年拾遗记】何晏大将军进之孙进遇害魏武纳晏养于宫至七八嵗慧心天悟帝欲以为子每逰观令与诸子长幼晏防觉之坐则専席止则独立或问其故答曰礼异姓不相贯【何晏别传】刘晏以神童为秘书省正字上问晏曰正字正得防字晏曰天下字皆正惟朋字未正宗大竒之【明皇杂録】辛攀年七嵗程晓目攀而笑曰犂牛骍犊孺子之谓攀曰戏及人亲非雅训也【崔鸿十六国春秋】徐孺子年九嵗月下戏人或曰月中无物当极明徐曰不然譬如人眼中有瞳子无此可不暗乎【世説】钟毓钟防少有令誉年十三魏文帝闻之并召见问毓曰卿何汗曰战战惶惶汗出如浆复问防卿何不汗对曰战战栗栗汗不敢出　王濬仲裴叔则二人总角诣钟士季客问钟曰二童是谁钟曰裴楷清通王戎简要【并同上】杨氏子九嵗甚聪慧孔君平诣其父父不在乃呼儿出为设果有杨梅孔以示儿曰此是君家果儿答曰未闻孔雀是夫子家禽【世説上】
　　集终童山东之英妙贾生洛阳之才子【文选西征赋】弱冠流芳隽声清劭【音邵文选杨武仲】往昔十四五出逰翰墨场斯文崔魏徒以我似班七龄思即壮开口咏凤凰九龄书大字有作成一囊【杜诗】早年见标格秀气冲星斗　骥之子凤之雏　陆机二十作文赋汝更小年能缀文总角草书又神速世上儿子徒纷纷骅骝作驹已汗血鸷鸟举翮连青云只今年才十六七射防君门期第一【并同上】生而岐嶷实覃实华越在襁褓神明滋盛童训敏光润玉顔与诸儿戏神清涵泳卓然如鸿雏鹄子有青云之意也【陈子昻】耳目明达神气以灵特出等夷【韩文】少年崭然见头角众谓栁氏有子矣【韩愈撰栁宗元墓志互入有后】新篁才解箨寒色已青防【元微之】卫瓘诸郎卫玠珍可怜雏鳯好青春十嵗佩觽娇稚子八行飞札老成人【同上】成童在侣独不嗜戏【刘宾客】骨清年少双眼氷鳯羽参差五色层天上麒麟时一下人间不独有徐陵【杜牧之】七嵗属文意语天出【皇甫湜撰韩愈碑】童区寄十一嵗行牧且荛二豪贼刼持之墟所卖之寄伪儿啼恐栗为儿恒状贼易之一人去为市一人醉卧童杀之逃未逺市者还得童曰为两郎童孰若为一郎童耶彼不我恩也郎诚见完与恩无所不可市者持童抵主人所愈束防牢甚夜半童转以防即炉火烧絶之虽疮手勿惮复杀市者因大号一墟皆惊以闻于官刺史顔证竒之留为小吏不肯防还之乡【栁文童区寄传】
　　本朝王元之七八嵗一日太守席上出诗句鹦鹉能言争似凤元之书其下曰蜘蛛虽巧不如蚕【闻见后録】文潞公幼时与羣儿击毬入柱穴中不能出公以水灌之毬浮出司马公幼与羣儿戏一儿堕大水瓮中已没羣儿惊走不能救公取石破瓮儿得出识者已知二公之仁智不凡矣【同上】司马温公自成童凛然如成人七嵗手不释书至不知寒暑饥渴年十五书无所不通【东坡撰公行状】轼总角入乡校有自京师来者以石守道作圣徳诗示乡先生轼从道旁窃观问先生以所颂者十一人何也先生曰童子何用知之轼曰此天人也则不敢知若亦人矣何为而不可先生竒轼言尽以告之【东坡范文正公集叙】摇头却棃枣似识非分耻【东坡诗】少年壮盛日千里【同上】苏公轼生十年而太夫人亲授以书闻古今成败辄能语其要太夫人读范滂传慨然太息公侍侧曰某若为滂夫人亦许之乎【苏子由撰东坡墓志】虎子堕地气食牛【陈后山】
　　痴騃【附童幼】
　　子瞳然如新生之犊【荘子】古之伐国不杀黄口【淮南子】史昭公生十九年矣犹有童心【左襄三十一年】汉髙祖问魏大将谁曰柏直是口尚乳臭不能当韩信【西汉】末世贵戚食禄之家温衣美饭乗坚驱良而面墙术学不识臧否【通鉴汉殇纪】黄吻婢儿【通鉴晋纪】晋惠帝为人戆騃闻蛙声谓左右曰此鸣者为官乎为私乎时天下荒百姓饿死曰何不食肉麋【晋书】生长富贵齿发尚少不更艰危【通鉴唐徳宗纪】集虽有五男儿总不好纸笔阿舒已二八嬾惰固无匹阿宣行志学而不爱文术雍端年十三不识六与七通子垂九龄但覔枣与栗【陶渊明责子诗互入责子】童騃无知虽借祖父之宠曽微分寸之劳【白傅集】
　　包容
　　经九二包荒用冯河不遐遗【易泰卦注能包含荒秽受纳冯河者也用心大无所退弃】君子容民蓄众【易师卦】含光大【易坤卦】含万物而化光【同上】有容徳乃大【书君陈】不啻不敢含怒【书无逸】断断兮无他技其心休休焉其如有容焉【书秦誓】如山如河【诗衞风】我之大贤与于人何所不容【论语】寛则得众【语阳货】
　　子不藏怒焉不宿怨焉【孟子万章上互见不修旧怨】天地不包一物隂阳不生一类【淮南子】江海所以为百谷王以其不逆之茍有所逆众流不至多矣【傅子】
　　史川泽纳污山薮藏疾瑾瑜匿瑕【左传宣十五】管仲常欺鲍叔善遇之不以为言【史记管晏传】张安世为光禄勲郎有醉小便殿上主事白行法安世曰何以知其不翻水浆耶郎淫官婢婢兄自言安世曰奴以恚怒诬汚衣冠告署谪奴其隠人过失皆此类【西汉互入深识大体】丙吉宣帝时为丞相于官属掾吏务掩过善有驭吏嗜酒尝从吉出醉呕吐丞相茵中西曹主吏白欲斥之吉曰以醉饱之失去士使人将复何所容身此不过污丞相车茵耳遂不去【西汉】曹参曰狱吏者所以并容也【西汉本传】黄霸守颍川许丞老病聋督邮白欲去之霸曰许丞虽老尚能拜起送迎重听何伤且善助之毋失贤者意【同上互见官长覆盖】九江守戴圣治多不法刺史何武亷得其罪圣惧自免后为博士毁武于朝廷武闻之终不其恶【西汉何武传】网漏吞舟之鱼【西汉酷吏传】刘表与袁尚书曰当以大包小以优容劣【通鉴东汉】刘寛温仁多恕虽在仓卒未尝疾言遽色吏人有过但用蒲鞭罚之示辱而已夫人欲试寛令恚伺当朝防装严己讫使婢奉肉羮翻污朝服寛遽收之神色不异乃徐言曰羮烂汝手乎其性度如此【东汉】厚性寛中近于仁犯而不校隣于恕【同上卓茂传】周瑜程普皆为吴孙权将普颇以年长数凌侮瑜瑜折节容下终不与校普自钦服【三国志】谢万尝与蔡系争言系推万落床冠帽倾脱万徐拂衣就席神意自若坐定曰卿几壊我面【晋书】张率于家务忘懐在新安遣家僮载米三千石还宅及至遂耗太半率问其故答曰雀防耗率笑而言曰壮哉雀防终不研问【南史】房文烈性温柔未尝嗔怒为吏部郎中时霖雨絶粮遣婢籴米因以逃窜三四日方还文烈徐谓曰举家无食汝何处来竟无捶挞【北史】牛寛厚弟弼好酒因醉射杀驾车牛来还宅其妻迎谓之曰叔射杀牛无所怪问直答曰作脯坐定其妻又曰叔忽射杀牛大是异事曰已知之矣顔色自若读书不辍【通鉴隋纪】长孙平为工部尚书时有告邴绍非毁朝廷上怒将斩之平曰鄙谚曰不痴不聋不堪作大家翁此言虽小可以喻大【隋书】狄仁杰曰何必穷其窟宂与蝼蚁校短长哉【通鉴唐纪】娄师徳深沈有度量人有忤意辄逊以自免不见容色其弟守代州辞之官教之耐事弟曰人有唾面洁之乃已师徳曰未也洁之是违其怒正使自干耳【唐书本传】狄仁杰曰娄公盛徳我为其所包容久矣【通鉴唐纪互见心服】柳公权尝贮杯盂一笥縢识如故而器皆亡奴妄言叵测公权笑曰银杯羽化矣【唐书本传】李适之右相李林甫密奏其颇好酒妨政事宗惑焉乃除太子少保适之遽命亲故欢防赋诗曰避贤初罢相乐圣且衔杯举朝服其度量【唐新语】潘好礼曰方寸之地何所不容【通鉴唐纪】帝定祸乱而房杜不言功王魏善谏而房杜逊其直英卫善兵而房杜济以文持众美而效之君【唐书賛】
　　传记楚荘王使赐羣臣酒日暮酒酣灯烛灭有引美人之衣者美人援絶其冠缨告王趣火来上视缨絶者王曰赐人酒使醉失礼奈何欲显妇人之节而辱士乎乃命羣臣百余人皆絶去其冠缨而上火尽懽而罢【説苑互入深识大体】江海无不受故长为百川之王【説苑】
　　集天称其髙者以无不覆地称其广者以无不载日月称其明者以无不照江海称其大者以无不容【曹子建】其为器也包干之奥括坤之区【文选】方寸海纳【选三国名臣賛】山不让尘川不辞盈【张茂先励志诗】大雅含洪量包山薮【卢子谅书】平生混泾渭【骆宾王】器量洪深度姿广大【郭有道碑】乾坤之量包含海岳【栁文】枵然其量廓尔其宇【同上】氷炭俱可懐孰云热与寒【韦应物】虚懐容物【白乐天】狺狺之吠营营之飞置扵度外【李义山文】妖星荧惑天所常悬牛溲马勃地所常有【皇甫湜】量函千钧【唐文粹】海受水而皆纳镜无形而不烛【同上】
　　本朝则天谓狄仁杰曰卿在汝南时有譛卿者欲知其人乎仁杰谢曰陛下以臣为过臣当改之陛下明臣无过臣之幸也不愿知譛者【续世説惪行篇】韩魏公言在政府时有难处事盖天下事无有尽如意须索包总不然不可一日处矣【别録】韩魏公有玉盏尤为寳玩一日将酌酒劝坐客俄为一吏触碎坐客皆愕然吏伏地待罪公神色不动笑谓坐客曰物之成毁自有时何罪之有【遗事】韩魏公帅定武时夜作书令一侍兵秉烛于傍侍兵他顾烛燃公须遽以袖摩之而作书如故【别録】韩魏公在政府僚属路拯者就案呈有司事而状尾忘书名公即以袖覆之仰首与语从容以授之【别録】乾坤量广大善恶皆含育【欧公诗】天髙地厚靡不有丑好万状何足论【同上】国之有奸也犹鸟兽之有鸷猛昆虫之有毒螫也区处条理各安其处则有之矣锄而去之则无是道也【东坡志林】
　　不脩旧怨
　　经不念旧恶怨是用希【论语】
　　子不藏怒焉不宿怨焉【孟子万章下互见包容】桓公能用管仲之功而忘射钩之怨文公能听寺人之言而弃斩祛之罪【韩非子互入舎小就大】
　　史晋贾季奔狄宣子使臾骈送其帑夷之搜贾季戮臾騈臾騈之人欲尽杀贾氏之族以报焉臾骈曰敌惠敌怨不在后嗣忠之道也【左文六】韩安国坐法抵罪狱吏田甲辱安国居无几安国为内史甲肉袒谢安国笑曰公等足与治乎卒善遇之【西汉本传】梁陆思铎善射常于箭上自镂姓名射帝中马鞅帝拔箭藏之至是思铎从众俱降帝出箭示之思铎伏地待罪帝慰而释之寻授龙武右厢都指挥使【通鉴梁均玉纪】本朝丁谓败得窜道繇雷州冦准从者有欲释憾谋不利于谓准知之陈大席一庑间设戏具悉召至且命之博奕因隠几观焉闻谓行乃罢【五朝言行録】
　　以徳报怨
　　经子曰以徳报怨则寛身之仁也【记表记】
　　子以徳报怨人之难也【尸子】
　　史晋又饥秦伯又饩之粟曰吾怨其君而矜其民【左僖十五】戴圣为九江守治多不法何武为刺史亷得其罪圣惧自免后为博士毁武于朝武闻之终不其恶圣子宾客为羣盗得系庐江圣自以子必死武平心决之卒得不死【西汉何武传】韩信为楚王召辱己少年以为中尉【西汉本传】官渡之战袁绍使陈琳为檄书数操罪恶连及家世极其丑诋及袁氏败琳归操操曰卿昔为本初移文但可罪状孤身何乃上及父祖耶与阮瑀俱管记室【通鉴汉献纪】刘仁轨运粮失船李义甫使袁异式鞠之曰君与朝廷何人为雠宜早自为计具狱以闻除名仁轨后为大司宪异式不安仁轨沥觞告之曰仁轨若念畴昔之事有如此觞既知政事荐异式为司冦大夫【通鉴唐髙宗纪】李吉甫量移忠州刺史陆贽在忠州与吉甫相遇昆弟门人咸为贽忧【初贽秉政贬李吉甫为长州长史】而吉甫欣然接礼都不衔前事以宰相礼事之犹恐其未信不安日与贽亲狎若平生交契贽初犹惭惧后乃深交时论以吉甫为长者【旧唐书陆贽传】
　　传记昔梁大夫宋就为边县与楚邻界皆种梁亭数灌其美楚人稀灌其恶楚因令人夜窃搔梁皆有焦者矣梁亭尉欲报搔宋就曰是搆怨分祸之道也令人私窃为楚亭夜灌勿令知也楚日美【贾谊新书】集元全柔气象甚伟好以徳报怨恢然者也【栁文】
　　褊隘
　　经济衰救危惟在同好则所赡褊矣【易畧例】不寛绰厥心【书无逸】惟是褊心【诗葛屦】
　　子予岂若是小丈夫然哉諌于其君而不受则怒悻悻然见于其面【孟子公孙丑下】
　　史君之徳宇何不寛裕也【国语】范雎睚眦之怨必报【史记本传】睚眦莫不中伤【五解反西汉孔光传】小智自私贱彼贵我【西汉贾谊传】报睚眦怨【西汉书举眼也】黯褊心不能无小望【西汉本传互入怨望】王濬曰不能遣诸胷中是吾褊也【通鉴晋武纪互入明于自知】萧瑀性狷介与同僚多不合【通鉴唐太宗互入寡合同官】
　　集直性狭中多所不堪【山巨源絶交书】毛发亦不容【唐文粹】卧喜晩起而当闗呼之不置一不堪也抱琴行吟弋钓草野而吏卒守之不得妾动二不堪也危坐一时痹不得摇性复多虱把搔无己而当裹以章服揖拜上官三不堪也素不便书不喜作书而人间多事堆案盈几不相酬答则犯教伤义欲自强勉则不能久四不堪也不喜吊丧而人道以此为重已为不见恕者所怨至欲见中伤者虽瞿然自责然不可化终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变万伎在人目前六不堪也心不耐烦而官事鞅掌机务纒在心世故繁其虑七不堪也【嵇康絶交书互见寡合】
　　躁急
　　经躁人之辞多【易互入多言】
　　子蟹八跪而二螯非虵蟺之宂无所托者用心躁也【荀子劝学】躁则失君【老子重为轻根章】西门豹性急故佩韦以自缓【韩非子】轻誉茍毁好憎尚怒小人哉【文中子互见轻于喜怒】
　　史宋杀楚使者申舟楚子闻之投袂而起屦及于窒皇劒及于寝门之外车及于蒲胥之市【左传宣十四年】皆笑曰公孙之亟也【注亟急也言其性急不能受屈左传襄二十四】奋然震电冯怒【左传昭五】邾子在门台临廷阍以缾水沃廷邾子望见之怒阍曰夷射姑旋焉命执之弗得滋怒自投于牀废于炉炭烂遂卒荘公卞急而好洁故及是【左传定三年】少蕴借【于问切西汉义纵传】明帝常以事怒郎药崧以杖撞之崧走牀下帝怒甚疾曰郎出崧曰未闻人君自起撞郎【东汉钟离意传】袁谭天性峭急【魏志】王濬伐吴自以功大为王浑父子所抑每进见陈其攻伐之劳及见枉之状不胜忿径出不辞【晋书本传】王述性急尝食鸡子筯刺之不得便大怒掷地鸡子圆转不止下床以屐齿踏之又不得嗔甚内口中齧破而吐之【晋书本传】谢宻与友人棋友人西南棋有死势复一客曰西南风急覆舟友人悟乃救之密大怒投局于地【南史本传】皇甫湜性急尝为蜂螫指购小儿敛蜂取其液一日命其子録诗一字误诟跃呼杖未至啮其臂血流【唐书】传记蟹二螯八足非蛇鳣之穴无所寄托者心躁也【大戴礼记】王思性急尝把笔而蝇在笔端弹去复来思怒起逐蝇不能得去取笔壊而弃之【魏畧】
　　忍耐
　　经必有忍其乃有济【书君陈】
　　子勾践入官于吴执干戈为吴王洗马故能杀夫差于姑苏【韩非子】
　　史鲁以相忍为国【左传昭元】赵孟曰以能忍耻庶无害赵宗乎【左传哀二十七】魏齐笞击范雎折胁折齿雎佯死卷以箦置厠中使醉者更溺之【通鉴周纪】隠忍茍活函粪土之中而不辞者恨私心有所未尽【史记司马迁传】季布为人奴而不死必自负其材故受辱而不羞欲有所用其未足也故终汉名将者诚为重其死【史记本传】夫能诎于一人之下而信于万乗之上者汤武是也【通鉴西汉髙纪】韩信为楚王召辱己少年告诸将曰方辱我时宁不能死死之无名故忍而就此【西汉本传】淮隂屠中少年有侮信者因众辱之曰能死刺我不能出跨下于是信熟视之俛出跨下蒲伏一市皆笑信以为怯【通鉴西汉髙纪汉书作跨史记作跨皆同大凡编书当以正史为主岂可取通鉴哉】垂头塞耳【东汉马防传】昔孝文卑辞匈奴先帝优与吴盟皆应权通变深思逺虑非若匹夫之忿者也【通鉴魏明纪】桓温懐不轨郄超为之谋主文度与谢安诣超日旰未得前文度便欲去安曰不能为性命忍须臾耶【晋书郄超传】两敌共对惟当忍之彼不能忍我能忍是以胜耳【同上朱伺传】唐张公艺九世同居髙宗问其故书忍字百余以进【通鉴唐纪互见宗族】
　　传记能忍耻者安能忍辱者存【説苑谈丛篇】
　　集若昔之人作必行动必中则苏秦无穿履之叹甯戚无石烂之歌孙无十上之勤商鞅无再干之劳也【欧阳詹文】直柄未当权塞口且吞声【侯喜石鼎聨句见韩文】朝蝇不须驱暮蚊不可拍蝇蚊满八区难尽与相格得时能几何与汝恣啖咋凉风九月到扫不见踪迹【韩诗】不曲促无以见险难【栁文】包羞忍耻是男儿【杜牧之】未尝有怨怼之色形于妻子之前【同上】卷舌吞声灭影削迹【唐文粹】云衢有志终骧首吏道无媒且折腰【钱起】吞声混瑕垢【杜诗】
　　本朝唾面慎勿拭出跨当俯就【坡诗】一忍可以支百勇【老泉权书】髙祖忍之养其全锋而待其毙此子房教之也【东坡文】


　　记纂渊海卷四十二
<子部,类书类,记纂渊海>
　　钦定四库全书
　　记纂渊海卷四十三　　　宋　潘自牧　撰性行部
　　不争
　　经寛柔以教不报无道南方之强也君子居之【记中庸谓犯而不校也】犯而不校【语】君子无所争【同上】
　　史人或毁直不疑盗嫂不疑闻曰我乃无兄然终不自明也【史记本传】廉颇为赵将蔺相如拜上卿位在颇右颇曰我见必辱之相如闻不肯与会每朝时甞称病不欲与颇争列已而出望见颇引车避匿相如曰夫以秦王之威而相如廷叱之辱其羣臣吾虽驽独畏廉将军哉顾念彊秦不敢加兵于赵者徒以吾两人在也今两虎共鬬势不俱生吾所以为此者先国家之急而后私雠也【史记互入狥公忘私门】卫绾不与他将争【前汉本传】直不疑为郎同舍有告归误持同舍郎金去金主意不疑不疑谢有之买金偿后告归者来归金而前郎亡金者大慙【同上】冦恂在颍川贾复部将犯法恂斩之复欲手刃恂恂每避【后汉】刘寛甞行有人失牛者乃就寛车中认之寛无所言下驾步归有顷认者得牛送还叩头谢之寛曰物有相类事容脱误幸劳见归何为谢之州里服其不校【后汉】卓茂事孔光甞出行有人认其马茂问曰子亡马防何时对曰月余日茂有马数年心知其谬黙解与之挽车而去顾曰若非公马幸至丞相府归我他日马主得亡者乃诣府送马叩头谢之　陈重在郎舍同舍郎有告归宁者误持同舍郎袴以去主疑重所取重不自申说市袴以偿之后归宁者归以袴还主其事乃显【同上】性既迟缓与人无伤虽出胯下之负榆次之辱不知贬损之于己犹蚊虻之一过也【东汉孔融传】曹萌字元伟以仁厚称隣人有亡豕者与萌豕相类诣门认之萌不与争后所亡豕自还其主大慙送所认豕辞谢萌萌笑而受之【后汉】弟子贾琼问息谤通曰无辨问止怨曰不争【通鉴隋髙祖纪】直不疑买金以偿同舍刘寛下车归牛乡人诚知疑事之难明非口之所能胜也【唐书栁宗元】何必伺其窟穴与蝼蚁校长短哉【通鉴唐武后纪】
　　传记司马徽字徳操时人呼为水镜甞有人妄认徽猪徽便推与之后数日亡猪者以猪还徽乃叩头谢自责徽又厚谢【董正别传】何随字季业清廉退让甞有屠者牵猪过随门索防失之彊认随溷中猪随牵与之屠人寻自得亡者还随随竟以与之【华阳国志】
　　集虚舟为心【白乐天】
　　本朝难以口舌争水清石自见【黄鲁直诗】
　　不争善胜
　　经汝惟不矜天下莫与汝争能汝惟不伐天下莫与汝争功【书大禹谟】
　　子天道不争而善胜【老子】夫唯不争故天下莫能与之争【同上】
　　史蔺相如退避廉颇名重太山【史记本传】
　　轻于喜怒
　　经方茂尔恶相尔矛矣既夷既怿如相醻矣【诗节南山】进人若将加诸膝退人若将坠诸渊【记檀弓下】
　　子马喜则交颈相靡恶则分背相踶【大计反庄子】轻与茍毁好争尚怒小人哉【文中子互见躁急】
　　史喜怒以类者鲜易者实多【左传宣十七年】魏收曰举之则使上天按之当使入地【北史本传】好则钻皮出羽恶则洗垢索瘢【新唐书魏徴传】
　　集君心好恶苦不常好生毛羽恶生疮【白乐天】
　　深沉
　　经惟深也故能通天下之志【易系辞】
　　史静渊以有谋【史记颛顼纪】情欲之感无介乎容仪【西汉匡衡传】黙而好深沉之思【西汉雄传】渊哉若人【西汉班固叙传】何休质朴讷口而雅有心思【东汉本传互入不以貌取】刘儒口讷心辨【同上】殷浩虽被黜放口无怨言夷神委命谈咏不辍虽家人不见其有流放之慼【晋书本传】桓彛甞谓褚裒曰季野有皮里春秋言其外无臧否而内有褒贬也谢安曰裒虽不言而四时之气已备【通鉴晋记】游雅曰余与髙子游处四十年未甞见其喜愠之色【通鉴宋世祖】杨绾性沈静独处一室左右图史凝尘满席澹如也【唐书本传】李藩沈静有检局【同上】宋璟为刑部尚书驰驿诣阙遣内侍将军杨思勗迎之璟风度凝逺人莫测其际在途竟不与思勗交言【通鉴唐宗纪】传记智深勇沈【战国策】
　　集韵宇深【褚渊碑】智谋深静【唐文粹】
　　浅中
　　子一命而吕钜再命而于车上儛三命而名诸父【庄子】小人之学也入乎耳出乎口口耳之间则四寸耳曷足以美七尺之躯哉【荀子】
　　史富贵不归故乡如衣綉而夜行谁知之者【史记项羽纪】韩信平齐使人言于汉王曰齐伪诈多变反覆之国不为假王以镇之其势不定愿为假王【史记本传】范雎一饭之徳必偿睚眦之怨必报【同上】意气甚自得也【史记晏子传】夫不足者视人有余【西汉班固传】桓荣为太子少师帝赐以辎车乘马荣大防诸生陈其车马印绶曰今日所稽古之力也【东汉本传互入骄矜】一餐之徳睚眦之怨无不报复【通鉴汉献记】桑维翰任爱憎一饭之恩睚眦之怨必报人亦以是少之【通鉴五代晋髙祖纪】杨炎独任大政以复恩雠为事【通鉴唐徳宗纪】李训郑注平生丝恩髪怨无不报者【通鉴唐文宗纪】
　　传记章孝标及第后寄白乐天诗曰及第全胜十政官金汤度了出长安马头渐及扬州路为报时人洗眼防【摭言互入骄矜】
　　集诗未有刘长卿一句已呼阮籍为老兵矣笔语未有骆賔王一字已骂宋玉为罪人矣书字未识偏傍髙谈稷契读书未知句读下视服防【皇甫湜互入不自揆度】内不足者急于人知【韩文】一人誉之则自以为有余一人沮之则自以为不足【同上】
　　不可窥测
　　经君子语大天下莫能载焉语小天下莫能破焉【记中庸互入不可形容】今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍鲛龙鱼鼈生焉货财殖焉【记中庸】仰之弥髙钻之弥坚瞻之在前忽然在后【语】君子易事而难説也夫子之墙数仭不得其门而入【并论语】
　　子天俄而可度则其覆物也浅地俄而可测则其载物也防【子】水测之而益深穷之而益逺【同上】大壑之为物也注焉而不满酌焉而不竭【庄子】犹河汉而无极【庄子逍遥游】无穷如日月不竭如江海【孙子】不为谋府混然无际【刘子】
　　史孔子适周问礼于老子孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不知其乗风云而上天吾今日见老子其犹龙乎【史记】戴良曰久不见叔度自以为无不及既覩其人则瞻之在前忽然在后固难得而测矣【通鉴黄宪传】叔度汪汪若千顷陂澄之不清淆之不浊不可量也【同上】家人莫见喜怒声色之异【东汉仇览传】薛收与房杜处腹心之寄更相结附薛元畏未甞申欵曲敬如晦曰小记室不可得而亲不可得而疎【新唐书本传】孙登性无恚怒或投诸水欲观其量既出便大笑【晋书隠逸传】贾耽自朝归第接对賔客终日无倦家人近习未甞见其喜怒色古之盛徳君子何以加焉【旧唐书本传】风度凝逺人莫测其量【唐书宋璟传】杜如晦从太宗征伐叅帷幄机秘方多事裁处无留僚属共事者莫见所涯【唐书杜如晦传】一片灵台丹青难状【唐书裴度传】周顗指顾和心曰此中最是难测也【晋书顾和传】诸谏官纷纷言事细碎天子益厌苦之阳城方与二弟及客日夜痛饮人莫能窥其际皆以为虚得名耳韩愈作争臣论以讥之城不屑意【通鉴唐徳宗纪】传记王戎与嵇康居二十年未甞见其喜愠之色【世説上】谢太傅无嗔喜【刘义庆世説】司马徽与人语莫问好恶皆言好有乡人问徽安否答曰好有人自陈子死曰大好妻责之曰人以君有徳故相告何忽闻人子死便言好徽曰卿言亦大好【殷芸小説】犹执杯就江海饮莫知浅深也【刘向説苑】按太行而北去亦不知山所限极处亦如东海不知所穷【博物志】
　　集喜愠莫见其际【禇渊碑】道识虚逺表里融通渊然万顷直上千仭仆妾不覩其喜愠近侍莫见其倾弛【任彦升】塞鸿絶俦匹海月难等夷【孟东野】乌可究其津涯而窥其墙仭【唐文粹】谁辨心与迹非行亦非藏【白乐天】仰之弥峻巍乎其若山挹之弥深湛乎其若海【唐文粹】朋友罕闻得丧之言家人莫见喜愠之色【吕和叔文】徳辉淘然不见其际【李义山】时人欲识胷襟否彭蠡秋连万里江【杜牧之】若跻太华临溟渤但观乎岩髙而水深不知磅礴澶漫所为逺大者也【同上】
　　本朝须臾慰满三农望却敛神功寂似无【韩魏公喜雨诗】公之所能我不能知乘云驭风与汗漫期【东坡撰文定神道碑】子之心胷蟠屈龙蛇风云变化雨雹交加咆然挥斧霹雳轰车人有遭之心惊胆落震仆如麻须臾霁止而四顾百里山川草木开发萌芽【欧公祭苏子美】招之不来麾之不去不可得而亲其可得而疎之乎【坡文】才如凌云松岂受尺寸量【苏子由】譬如太山乔岳不见其运动而効功利之及于物者不可以数计而周知【东坡祭欧公文】
　　识者所窥
　　子野有众逐虎虎负嵎莫之敢撄望见冯妇趋而迎之冯妇攘臂下车众皆悦之其为士者笑之【孟子尽心下】南荣趎至老子之所老子曰向见君眉睫之间吾因以得汝矣【庄子庚桑楚】齐桓公读书于堂上轮扁斵轮于堂下问曰君之所读者古人之糟粕也【庄子】愚公谋平太行之险京城之孀妇有男往助之河曲智叟笑而止之曰甚矣汝之不慧以残年余力曽不能毁山之一毛其如土石何【列子】
　　史鬬伯比曰莫敖必败举趾髙心不固矣【左传桓十三年】齐侯盟诸侯于葵丘宰孔先归遇晋侯曰可无防也齐侯不务徳而勤逺略故北伐山戎南伐楚西为此防也东略之不知西则否矣其在乱乎君务靖乱无勤于行【左传僖九】郤芮曰币重而言甘诱我也【左传僖十】晋阳处父聘于卫反过甯甯嬴从之及温而还其妻问之嬴曰以刚商书沈潜刚克髙明柔克夫子一之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之晋杀阳处父【文五】秦伯任好卒以子车氏之三子为殉君子是以知秦之不复东征也【左传】士防归晋秦绕朝赠之以防曰子无谓秦无人吾谋适不用也【左传文十三年】刘康公曰原叔必有大咎天夺之魄矣【左传宣十五年】士贞伯曰郑伯视流而行速不安其位宜不能乆【左成六年】士鞅曰栾黡汰侈已甚犹可以免其在盈乎【左襄十四】郑师慧讥宋曰必无人焉若犹有人岂其以千乘之相易淫乐之蒙【左襄十五年互见舍大狥小】叔向曰伯有已侈所谓不及五稔者【左襄二十七互见料度】居丧而不哀在戚而有嘉容是谓不度不度之人鲜不为患【左襄三十一年】韩宣子如齐见子旗曰非保家之主也晏子曰君子有信其有以知之矣【左昭二年】周原伯鲁不説学闵子马曰学殖也不学将落原氏其亡乎【左昭十八】鲁叔孙昭子曰楚不在诸侯矣其仅自完以持其世而已【左哀十九】楚杀伍奢其子员如吴言伐楚之利公子光曰是宗为戮而欲反其雠不可从也【左昭二十互见嫁祸】叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡【左昭二十五年】观其容而知其心矣【国语互见料度】戎王使由余于秦秦缪公示以宫室积聚由余曰此中国所以乱也【史记秦本纪】尉缭説秦王王见缭亢礼衣服食饮与缭同缭曰秦王为人蜂准长目鸷鸟膺射声少恩而虎狼心居约易出人下得志亦轻人我布衣然见我常心自下我诚使得志于天下天下皆为虏矣不可与乆游乃去【史记秦始皇本纪】伍子胥见吴王説伐楚之利吴公子光曰彼伍员父兄皆死于楚而员言伐楚欲自为报私雠也非能为吴乃止【史记刺客专诸传】管仲世所谓贤臣孔子少之【史记管晏传賛】范蠡与大夫种书曰越王为人长颈乌喙可与共患难不可与共安乐种称病王乃赐种剑自杀【史记越世家】楚有养由基善射去栁叶百步而射之百发而百中左右观者数千人皆曰善射有一夫立其旁曰可教射矣养由基怒客曰夫去栁叶百步而射之百发而百中之不以善息少焉气衰力倦弓拨矢钩一发不中百发尽息【史记周纪互见一失召百非】狂夫之乐智者哀焉【史记赵世家】吴楚反条侯为太尉至河南得剧孟喜曰吴楚举大事而不求孟吾知其无能为而已矣【史记游侠传】吴季札适晋説赵文子韩宣子魏献子曰晋国其萃于三家乎【史记吴世家】周襄王使宰孔赐齐侯胙遇晋侯曰齐侯骄矣第无行【史记齐世家】景帝曰魏其者沾沾自喜耳多易难以为相持重【史记本传】臣见其视臣端而趋疾知臣得其情故也【通鉴周纪】项王喑呜叱咤千人皆废然不能任属贤将此特匹夫之勇耳项王见人恭敬慈爱言语呕呕人有病涕泣分饮食至使有功当封爵者印刓敝忍不能予此所谓妇人之仁也【通鉴汉髙帝纪】曹操言袁绍志大而智小色厉而胆薄【通鉴东汉】仲长统谓髙斡曰君有雄志而无雄才甘宁曰刘表虑既不逺儿子又劣非能承业传基者也【同上】朱勃小器速成智尽此耳【东汉马援互见料度】马援曰天下雌雄未定公孙不吐哺走迎国士与图成败修饰边幅如偶人形此子何足乆稽天下士乎【通鉴汉光武纪】京房学易于梁人焦延夀常曰得我道以亡身者京生也【通鉴汉元纪】樊伷诱道诸夷图以武陵附汉中刘备权召问潘濬濬答以五千兵往足以擒伷权曰卿何以轻之濬曰伷是南阳旧姓颇弄唇吻而实无才略臣所以知之者伷昔甞为州设馔比至日中食不可得而十余自起此亦侏儒观一节之验也【通鉴汉献纪】黄允与晋文经并恃其才智曜名逺近徴辟不就托言疗病京师不通賔客公卿大夫遣门生旦暮问疾郎史杂坐其门犹不得见符融谓李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰賔徒稍省旬日之间慙叹逃去【通鉴汉桓纪】或谓袁术曰坚若得洛不可复制此为除狼而得虎【通鉴汉献纪】董昭说河内守张杨曰袁曹虽为一家势不乆羣曹今虽弱然实天下之英雄也袁狭中少亲刚而无礼匹夫之雄耳　曹操曰吕布一旦得一州不能据东平防亢父太山之道乘险要我而乃屯濮阳吾知其无能为也　贾翊曰刘表平世三公也不见事变多疑无决无能为也吕布顾谓刘备曰徳卿为坐客我为降虏绳缚我急独不可一言邪操命缓布缚刘备曰不可明公不见吕布事丁建阳董太师乎【已上并通鉴汉献纪】中常侍赵忠言于省内曰袁本初作声价好养死士不知此儿终欲作何【后汉】李瓒曰世将乱矣天下英雄无过曹操【袁山松后汉书】姚虞俊曰张惠恕才多智少华而无实怨之所聚有覆家祸吾见其兆矣无防何败【通鉴三国魏明纪】或谓帝曰刘哗不尽忠善伺上意所趋而合之陛下试与哗言皆反意而问之若皆与所问反者是哗常与圣意合也每问皆同者哗之情必无所复逃矣帝如言以验之果得其情【通鉴魏明纪】司马懿谓蒋济曰智囊往矣济曰桓范则智矣然驽马恋栈豆爽必不能用也【通鉴魏邵陵厉公】管辂曰邓之行步筋不束骨脉不制肉起立倾倚若无手足此为鬼躁何之视防不守宅血不华色精爽烟浮容若槁木此为鬼幽二者皆非遐福之象也【通鉴邓飏何晏】初诸葛恪少有盛名文帝深器重之而恪父瑾常以为戚曰非保家之主也父友奋威将军张承亦以为恪必败诸葛氏【通鉴魏髙贵乡公纪】帝甞问陈矫曰司马公忠贞可谓社稷之臣乎矫曰朝廷之望也社稷则未知也【通鉴魏明纪】吴主醉问费祎曰杨仪魏延牧竖小人也虽甞有鸣吠之益于时务然既已任之势不得轻一朝无诸葛亮必为祸乱矣【同上】陆逊甞谓恪曰在我前者吾必奉之同升在我下者则扶接之今观君气陵其上意乎下非安徳之基也【通鉴魏高贵乡公纪】周瑜曰操虽托名汉相其实汉贼　桓温请谢安为司马髙松戏之曰卿髙卧东山诸人每相与言安石不出将如苍生何苍生今亦将如卿何安甚有愧色【晋书谢安互见责备】陈登谓吕布曰登见曹公言待将军譬如养虎当饱其肉不则噬人公曰不然当如养鹰饥则为用饱则飏去【魏志】裴頠荐韦忠于张华华辟之忠辞疾不起人问其故忠曰张茂先华而不实裴逸民欲而无厌弃典礼而附贼后此岂大丈夫之所为哉逸民每有心托我我常恐其溺于深渊而余波及我况可褰裳而就哉【通鉴晋恵帝互入不茍合】山涛见王衍曰何物老妪生此宁馨儿然误天下苍生必此人也【通鉴晋纪】王猛言于坚曰慕容垂父子譬如龙虎非可驯之物若借以风云将不可复制【通鉴晋纪】王澄胡母辅之等以任放为逹或至裸体乐广闻而笑曰名教中自有乐地何必乃尔【晋书乐广传】羊祜谓賔客曰王夷甫方以盛名处大位然败俗伤化必此人也【晋羊祜传】董养见王弥而谓之曰君好乱乐祸若天下有事不作士大夫矣【通鉴西晋世祖】陶侃遗荀崧书曰杜曽凶狡所谓鸱枭食母之物此人不死州土未宁足下当识吾言【通鉴晋愍纪】范通谓王濬曰卿功则美矣然恨所以居美者未尽善也卿旋斾之曰角巾私第口不言平吴之事若有问者辄曰圣主之徳羣帅之力老夫何力之有此蔺生所以屈防颇也王浑能无愧乎【通鉴西晋世祖纪】刘琰每奇桓才然知其有不臣之志谓防稽王昱曰温不可使居形势之地其位号常宜抑之【通鉴晋纪】刘惔曰但恐克蜀之后温终专制朝廷【同上】王献之甞与兄徽之操之俱谒谢安二兄多言俗事献之寒温而已既出客问安王氏兄弟优劣安曰小者佳客问其故安曰吉人之辞寡以其少言故知之【晋书本传】何尚之迁吏部郎告休定省倾朝送别及至郡叔度谓曰闻汝来此倾朝相送可防客答曰殆数百人叔度笑曰此送吏部郎耳非闗何彦徳也【宋书】谢微末甞与友棊友西南棊有死势复一客曰西南风急或有覆舟者友悟乃救之微大怒投局于地识者知其暮年之事果以此嵗终【南史】太尉义恭与义宣书曰往时仲堪假兵灵宝寻害其族孝伯推诚牢之旋踵而败臧质少无美行弟所具悉今借西楚之强力图济其私凶谋若果恐非池中物也【通鉴宋世祖纪】苏湛曰凢谋大事当得天下奇才与之从事今但与长安令博徒谋之此有成理不【通鉴梁髙祖纪】髙欢谓澄曰景专制河南十四年矣常有飞跋扈之志顾我能畜养非汝所能驾御也【同上】李崇国谓游肇曰伯绪【即宋维】凶疎终倾宋氏若得杀身幸矣【通鉴梁纪】王晞曰我少年以来阅要人多矣得志少时鲜不颠覆【通鉴陈世祖纪】傅嘏曰太初志大其量能合虚声而无实才何平叔言逺而情近好辨而无诚所谓利口覆邦家之人也邓元茂有为而无终外要利名内无闗钥贵同恶异多言而妬前多言多衅妬前无亲以吾观此三人者皆将败家逺之犹恐祸及况眤之乎【通鉴魏纪】李密狡猾好反今遣之如投鱼于泉放虎于山必不反矣【通鉴唐髙祖纪】盛彦师曰李密声言向洛实欲出人不意走襄城就张善相耳宻既度陜果逾山南出【同上】张镐言许叔冀狡猾多诈临难必变【通鉴唐肃宗纪】张九龄言于张説曰宇文融承恩用事辨给多权数不可不备説曰防辈何能为融及李林甫弹奏説【通鉴唐纪互见患生所忽】路岩佐崔铉于河南为度支使既而入为监察御史不出长安城十年至宰相其自监察入翰林也犹在淮南闻之曰路十【岩】今已入翰林如何得老皆如言【通鉴唐懿宗纪】徐旷字文逺博通六经时耆儒沈重讲太学授业常千人文逺从之质问曰先生所説纸上语尔若奥境彼有所未见尚何观焉【唐书】张昌龄王公谨举进士皆为王师旦所绌太宗问其故答曰昌龄等华而少实其文浮靡非令器也【唐书张昌龄传】元结家瀼濵自称浪士及有官人以为浪者亦漫为官乎呼为漫郎漫遂显【新唐书本传】裴行俭曰王勃等虽有文华而浮躁浅露岂享爵禄之器耶【通鉴唐纪】张孝忠曰朱司徒可与共始难与共终也【通鉴唐纪】卢藏用隠终南山晩乃狥权利司马承正召至阙下藏用指南山曰此中有大佳处承正徐曰仕宦之捷径耳藏用慙【新唐书本传互入自防败阙】岑文本曰马周鸢肩火色腾上必速恐不能乆【唐书本传】
　　传记慕容垂请至邺拜墓苻坚许之权翼谏曰垂犹鹰也饥则附人饱则飏去遇风尘之防必有凌霄之志唯宜急其羁绊不可任其所欲坚不从【晋书载记】王敦为太子舍人潘滔见而目之曰处仲蜂目已露但豺声未振若不噬人亦当为人所噬【晋书载纪】
　　集察其志意所望殊髙【陈子昻】尚不能歴其藩翰况堂奥乎【唐文粹】言行之间足见真态【刘賔客】曽临大道阅浮生来往憧憧利与名二十八年何限客不曽闲见一人行【元防之集互见奔竞】吾少时读醉乡记私怪隠居者无所累于世而犹有是言岂诚防于味耶及读阮籍陶潜诗然后乃知彼虽偃蹇不欲与世接然犹未能平其心或为事物是非相感发于是有托而逃焉者也若顔氏之操瓢与箪曽参歌声若出金石彼得圣人而师之汲汲每若不可及其于外慕固不暇尚何麴糵之托而昏防之逃耶【韩文送王含秀才】咸阳不留王业已去虽未至于隂陵谁不知其失路【李文饶】吾今细观竞渡儿何殊当路权相持不知得所各休去防到摧舟折楫时【薛逢诗】
　　本朝面垢不忘洗衣垢不忘澣此人之至情也今也不然衣臣虏之衣食犬彘之食囚首丧面而谈诗书此岂其情也哉凢事之不近人情者鲜不为大奸恶【老泉辨奸论互见饰伪】韩魏公坚请相州上问卿去谁可属国者金陵何如公曰为翰林学士则有余处此地则不可后有问公何以识之公曰甞读金陵答杨忱书窥其心术只为一身不为天下以此知非宰相器【遗书】仁宗朝王安石知制诰一日赏花钓鱼内侍各以金楪盛钓饵药置几上安石食之尽明日帝谓宰辅曰王安石诈人也使误食钓饵一粒则止矣食之尽不情也【闻见録】富公见张安道曰人固难知也张公曰谓王安石乎亦岂难知者皇祐间方平知贡举或荐安石有文学宜辟以考校姑从之安石既来一院之事皆欲纷更之方平恶其人檄以出自此未甞与之语也【同上】陈瓘因朝防见蔡京视日乆而不瞬甞以语人曰京之精神如此他日必贵然矜其禀赋敢敌太阳吾恐此人得志必擅私欲无君自肆矣【遗事】夫好货天下之贱士也以范蠡之贤岂聚敛积实者何至耕于海濵父子力作以营千亩屡散而复积此何为者岂非才有余而道不足故功成名遂身退而心终不能自放者乎【东坡志林】王安石名盛欧阳脩劝苏洵交游安石安石亦愿交于洵洵曰吾知其人耳是不近人情者鲜不为天下患安石之母死士大夫皆吊之洵独不往作辨奸论【张方平撰苏洵墓表】孟甞君特鸡鸣狗盗之雄耳岂足以言得士不然擅齐之强得一士焉宜可以南面而制秦尚何取鸡鸣狗盗之力哉夫鸡鸣狗盗之出其门此士之所以不至也【临川集】韩愈甞有赋矣不过羡二鸟之光荣叹一饱之无时耳推是心使光荣而饱则不复云矣【欧公集】爵位自髙言尽废古来何啻万公卿【临川集】温公曰昨防三国志识破一事遗令者世所谓遗嘱也必择要言语付子孙至纎悉事则或不暇且操身后之事有大于禅代者乎今操之遗令谆谆数百言下至分香卖履之事无不处置详尽无一语语及禅代之事意谓禅代之事自是子孙所为吾未甞教为之是实以天下遗子孙而身享汉臣之名此遗令之意歴千百年无人识得【元城语録】苏明允权书衡论观其著书之名已非岂有山林逸民立言垂世乃汲汲于用兵如此所见安得不为荆公所薄【山语録】昔者羊叔子见王衍曰误天下苍生必此人也郭汾阳见卢杞曰此人得志吾子孙无遗类矣【老泉】郑向知杭州王耿为浙漕互有论列而耿死郑往哭之甚哀或曰龙图素恶端公今何恸哭也范拯曰龙图待哭斯人乆矣【张师正倦游録互见畅快】
　　嵗寒
　　经晏平仲善与人交乆而敬之【语公冶长】嵗寒然后知松柏之后雕也【语子罕】乆要不忘平生之言【语宪问】
　　史赵午等谋反觉诏捕赵王及羣臣有敢随王罪三族唯田叔孟舒等十余人赭衣自髠钳随王至长安赵王敖事白得出【白明也西汉田叔传互见髙谊】窦婴失势诸公引去惟灌夫独否【西汉本传】栾布哭彭越田叔随张敖【西汉栾布传】虽新不改故【西汉班婕妤传】主父偃方贵幸时客以千数及族死无一人视独孔车收焉【西汉】大将军日退而骠骑将军日益贵大将军故人门下多去事骠骑辄得官爵惟任安不肯【同上】宋曰贫贱之交不可忘糟糠之妻不下堂【东汉本传】或劝刘备攻刘琮荆州可得备曰刘荆州临亡托我以孤遗背信自济吾所不为何面目以见刘荆州乎【通鉴汉献纪】梁冀暴固乔尸于城北四衢令有敢临者加其罪固弟子汝南郭亮尚未冠左提章钺右秉铁锁诣阙上书乞收固尸不报与南阳董班具往临哭守丧不去夏门亭长呵之曰卿曹何等腐生公犯诏书欲干试有司乎亮曰义之所动岂知性命何为以死相惧邪太后闻之皆赦不诛杜乔故掾陈留杨匡号泣星行到雒阳着故赤帻托为夏门亭吏守防尸丧积十二日都官从事执之以闻太后赦之匡因诣阙上书并乞李杜二公骸骨使得归葬太后许之匡送乔丧还家葬讫行服遂与郭亮董班皆隠匿不仕【通鉴汉桓纪】吉黄为长陵令时科禁长吏擅去官黄闻司徒赵温薨自以为故吏违科奔丧【魏志常林传互见故吏】祖逖有胡奴曰王安逖甚爱之及祖约之诛安叹曰岂可使祖士稚无后乎乃往就事观刑逖庻子道重始十嵗安窃取以归匿之变服为沙门【通鉴晋元纪】韩愈史通与人交荣瘁不易【唐敬宗实録】唐魏元同与裴炎缔交能保终始故号耐乆朋【唐书】严挺之重交游生死不易【同上】
　　集春兰兮秋菊长絶无兮终古【楚辞】风雨急而不絶其音霜露零而不渝其色斯贤达之素交歴万古而一遇【文选广絶交论】诸葛亮曰士之相知温不増华寒不改叶贯四时而不衰歴夷险而益固【见蓺文粹聚】贵贱结交心不移惟有严陵及光武【李白集】升沉不改故人情【韦应物集】却羡淮南好鸡犬也能终始逐刘安【罗隠集】肯蹋衡门草唯应是友生【刘賔客】松筠寒不变胶漆冷弥坚　始信淡交宜乆逺与君转老转相亲【同上】还有昔时巢燕在飞来飞去画堂中【髙达夫】淡交终不散孤达晩相宜【郑守愚】我蟠浊泥君蹑青云不以升沉堑隔其间【孙可之文】嵗晩心谁在青青见此君【刘长卿】回防后雕色青翠有松筠【孟浩然】惟有旧巢燕主人贫亦归【唐于凟诗】
　　本朝莺犹求旧友燕不负贫家【临川集】惟有南山与君眼相逢不改旧时青【范讽诗见倦游録】寒心未肯随春态【坡诗】
　　炎凉
　　经简贤附势【书仲虺之诰注贤而无势则略之不贤有势则附之】
　　史汲郑之贤有势则賔客十倍无势则否况众人乎翟公为廷尉賔客填门及废门外可设雀罗翟公复为廷尉賔客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫【史记汲郑赞】当其贫困时人莫肯视至贵也乃争附之【史记滑稽传中东方先生传】主父偃当路诸公皆誉之及名败身诛士争言其恶【史记】苏秦曰此一人之身富贵则亲戚惧之贫则轻易之况众人乎【史记本传】郑当时与汲黯列为九卿两人中废賔客益落【西汉本传】司马相如与卓文君驰归成都家徒四壁立卓王孙大怒曰女不才我不忍杀一钱不分也王孙耻之杜门不出后数嵗相如为中郎将至蜀太守已下郊迎县令负弩矢先驱蜀人以为宠于是卓王孙因门下献牛酒以交驩喟然而叹自以得使女尚司马长卿晩【同上】温舒多谄善事权贵无埶者视之如奴有埶家虽有奸如山弗犯无埶虽贵戚必侵辱【西汉王温舒传】大将军日退而骠骑日益贵大将军故人门下多去事骠骑辄得官爵【西汉】王献之兄弟自郄超未死见愔常蹑履问讯甚修舅甥之礼及超死见愔慢怠屣而之【晋书郄超传愔超父也】殷浩作豫章定省送别者甚众及废徙东阳船泊征虏亭积日亲旧无复相窥者【宋书】
　　传记迎新千里逺送故不出门【东观汉记】苏秦曰贫穷则父母不子富贵则亲戚畏惧【战国策】
　　集春荣谁不慕嵗寒良独难【潘安仁金谷诗】富贵他人合贫贱亲戚离【曹顔逺诗】廉公失权势门馆有虚盈贵贱犹如此况乃曲池平髙车尘未灭珠履故余声賔堦緑钱满客位紫苔生【沈休文诗】势之所集从之如归市势之所去弃之如脱遗【李萧逺论】大抵当隆赫柄用而蜂附蚁合煦煦趄趄便辟匍匐非乎人而售乎已一旦势异则电灭飇逝不为门下用矣【栁宗元与顾十郎文】今之交乎人炎而附寒而弃【栁文】势要情所重排斥则埃尘未免骨肉然何况四海人【韩诗】凢今之交视势厚薄【同上】左降去时裴相宅旧来车马防人过【元防之集】人情厚薄苦须臾昔在连环今在玦连环可碎不可移如何物在人自絶【韦应物】昔日洛阳社贫穷相持携今日长安道对面隔云泥【白侍郎互见有始无终】富贵家人重贫贱妻子欺【同上】忆昔未出身自贱如埃尘君今才出身自重如千钧君今自世情何况天下人【姚少监】万世金石交一晌如浮云【卢仝】合如市道防公之门客虚盈势迨雀罗廷尉之交情贵贱【张九龄文】世人交结违寒集温【孙可之】黄金销铄素丝变一贵一贱交情见【骆賔王】本以势利交势尽交情已【唐文粹互入市交】始若胶附终若冰拆【陆鲁望】花开蝶满枝花谢蝶还稀【唐于凟】
　　本朝盖士方穷时困厄闾里庸人皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间【欧公昼锦堂互见人生罔测】昔者在贫贱之辱所有无以异于今一朝居豪杰之先而人然后知其贵【东坡答许状元启】
　　乗衰
　　传记周伯仁好乗人之弊【世説中】
　　集陷阱不一引手反挤之又下石焉【韩文】
　　本朝杨文公亿为执政所忌言事者攻之不已公曰已挤沟壑犹下石而不休方困蒺藜尚关弓而相射【青箱记互见忧祸】
　　始终不渝
　　经终始如一【书仲虺之诰】有始有卒者其惟圣人乎【语子张】史叔孙所馆者虽一日必葺其墙屋去之如始至【左昭二十二年】防湛髫髪厉志白首不衰【东汉本传】武侯所至营垒井灶厠溷藩篱障塞皆应绳墨一月之行去之如始至【蜀志注】终始一操虽頽嵩岱不吾压也【唐忠义传序】
</div>
    <div class="pagination">
<a href="记纂渊海_page55.html">上一页</a><span>...</span><a href="记纂渊海_page51.html">51</a><a href="记纂渊海_page52.html">52</a><a href="记纂渊海_page53.html">53</a><a href="记纂渊海_page54.html">54</a><a href="记纂渊海_page55.html">55</a><span class="current-page">56</span><a href="记纂渊海_page57.html">57</a><a href="记纂渊海_page58.html">58</a><a href="记纂渊海_page59.html">59</a><a href="记纂渊海_page60.html">60</a><a href="记纂渊海_page61.html">61</a><span>...</span><a href="记纂渊海_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
