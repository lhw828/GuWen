<!DOCTYPE html>
<html>
 <head>
  <meta charset="utf-8"/>
  <title>
   记纂渊海 - 第 48 页/共 130 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   记纂渊海 - 第 48 页/共 130 页
  </h1>
  <div class="content">
   史以贵戚废锢当复以贵戚浣濯之犹解酲以酒也【后汉第五伦防】魏恺积年沉废遇杨愔于路微自陈愔曰咸由中防恺曰虽复零雨自天终待云兴四岳愔忻然曰此言极简要数日除霍州刺史【北史】张威在青州侵扰百姓坐废于家后从上祠泰山上曰今还公笏于是复拜洛州刺史【隋书】贾谊谪长沙文帝思之召见宣室问鬼神之本文帝前席【见赴召类】汲黯坐免官隐于田园者数年召为淮阳太守【本传】
　　集茍削丹书得夷平民则尘洗天波谤絶众口【陆士衡表】柳先生游于愚溪之上黧老进而言曰今兹是州起废者二焉东祠躄浮图中廏病颡之驹躄浮图有师道少而病躄居东祠十年今年他有师道者悉以故去学者伥伥无所师遂相与出躄浮图以为师中廏病颡驹颡之病亦自十年不得齿他马食斥弃异皁凡廏之马无肯为伍今刺史来涖吾邦将至无以为乗于是众牵驹上燥土大庑下浴剔蚤鬋刮恶除残莝以雕胡秣以香萁御夫尽饰然后敢持岂不曰宜乎今先生来吾州亦十年曽不若躄足涎颡之犹有遭也　兴哀于无用之地垂徳于不报之所【栁集】而我窜逐者龙钟初得归【韩集】本朝暂着南荒不到头却随北鴈与归休　老去甞忧伴新鬼归来且喜是陈人　误辱使君相抆拭宁知老鹤更乗轩　流落生还真一芥　何时旷荡洗瑕谪与君归驾相追攀　初起湘累复佩银　肯留归阙斾坐待逆风船【东坡】寄语诸公肯湔祓　昨夜风雷震海隅天心急拟活焦枯【山谷】万里早归来九折慎驰骛【后山】
　　起复
　　经子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不可夺亲也子夏曰金革之事无辟也者非与孔子曰吾闻诸老曰昔者鲁公伯禽有为为之也今以三年之丧从其利者吾弗知也【记曽子问】春秋不以家事辞王事　闵子骞曰若是乎古之道不即人心退而致事【公羊】
　　史张华为度支尚书母忧诏令摄事【晋书】王叔文丁母忧日夜图起复【唐书】张茂宗起复尚义章公主【详见驸马类】传记苏颋父瓌卒有勅起复颋固辞不起时人语曰苏瓌有子李峤无儿　侯知一年老勅放致仕上表不伏张琮丁忧自请起复髙筠母丧亲戚为举哀筠曰我不能作孝子张栖贞被讼诈遭母忧不肯起对台中为之语曰侯知一不伏致仕张琮自请起复髙筠不肯作孝张栖贞情愿遭忧皆非名教中人并是王化外为兽心人面不其然乎【佥载】
　　集金革夺情葢有通式宜自抑割即膺往防【韦冲起复诏】丁所生母忧爰降诏书敦还摄任【文选禇渊碑】敦谕起复衰麻外墨栾棘内毁【张说姚崇碑】
　　本朝先公周显徳末翰林学士起复裹素纱软脚幞头惨紫公服毎入朝犹佩鱼袋或曰鱼袋以金为饰亦身之华也居丧夺情不当有金宝之饰公遽谢不敏【李宗谔先公谈録】太平兴国六年诏曰三载通丧百王达礼近朝已降急于用人凡踵艰疚之臣多行抑夺之命自今并许一百日后来赴朝谢【防要】起从哀次　虽孝性之隆专据经而守礼而权时之制或以义而断恩【六一集】宜复宠名式从权制　出居丧次非王事不谈退倚丘庐读丧祭之礼则忠孝两得人无间言　永惟狥国忘家之义非有食稻衣锦之嫌【东坡】






　　记纂渊海卷三十六
&lt;子部,类书类,记纂渊海&gt;
　　钦定四库全书
　　记纂渊海卷三十七　　　宋　潘自牧　撰科举部
　　科举
　　经大司徒以乡三物教万民而賔兴之一曰六徳二曰六行三曰六艺　乡大夫此谓使民兴贤出使长之使民兴能入使治之【周礼】命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士大乐正论造士之秀者以告于王而升诸司马曰进士司马辨论官材论进士之贤者以告于王而定其论【记】
　　子须以发策决科【扬子】
　　史汉高祖诏曰贤士大夫既与我定有天下而不与吾共安利之可乎有肯从我游者吾能尊显之以布告天下其有称明诏者御史中执法郡守必身劝为之驾遣诣丞相府　武帝诏吏民有明当世之务习先圣之术者县次续食令与计偕今至阖县不举一人其与中二千石礼官博士议不举者罪　今欲以三代选举之法取当世之士犹察伯乐之图求骐骥于市而不可得亦明矣　韦彪上议国以简贤为务贤以孝行为首是以求忠臣必于孝子之门故士宜以孝行为先然其要在于选二千石二千石贤则贡举得其人矣【汉书】杜正举秀才试策髙第杨素怒曰周孔更生尚不得为秀才刺举何忽妄举此人乃以策抵地使拟司马相如上林赋等五篇素读数遍大惊曰诚好秀才【北史】隋时重举秀才天下不十人而杜正伦一门三秀才　唐制取士之科多由隋旧然其大要有三由学馆者曰生徒由州县者曰乡贡皆升于有司而进退之其科之目有秀才有明经有俊士有进士有明法有明字有明筭有一史有三史有开元礼有道举有童子而明经之别有五有三经有二经有学防一经有三礼有三传有史科此嵗科举之常选也　太宗朝张昌龄王公瑾并有俊才时考功王师旦不署以第太宗问其故对曰此辈体性轻薄文章浮艳必不成令器臣若擢之恐后生相效有变风雅帝以为名言　武后以吏部选人多不实乃令试日自糊其名暗考以定等第　开元五年始令乡贡明经进士见讫国子监谒先师学官开讲问义五品以上及朝皆往阅理焉　宝厯二年杨绾上防言进士科起于隋大业中是时犹试策髙宗朝刘思立加进士杂文明经填帖故为士者皆称当代之文而不通经史明经者但记帖括非侧席求贤之道请依古察孝防其乡闾孝友信义防耻而通经者县荐之州试其所通之学送于省乃诏明经进士与孝防兼行　陆贽奏曰前代有乡举里选之法所以明歴试广旁求厚行能息驰骋也　薛登言方今举士尤乖其本明诏方下固已驱驰府寺之庭出入王公之第陈篇希恩奏记誓报故俗号举人皆称覔举　李徳裕甞论公卿子弟艰于科举武宗曰向闻杨虞卿兄弟朋比贵势妨平进之路昨黜杨知至等抑其太甚有司不识朕意不放子弟即过矣但取实艺可也【唐书】
　　传记汉射策与对策不同按萧望之传谓为难问疑义书于策量其大小署为甲乙之科不使彰显射者随其所问而释之对者显问以政事经义观其所对文词定髙下【孔氏征说】武徳以来礼部阅试之日皆严设兵卫荐棘闱之搜索衣服讥伺出入以防假滥焉【通典】唐张倬柬之之孙举进士不第捧登科记顶上戴之曰此千佛名经【摭言】卢肇赴举先达问所从来曰某袁民也先达曰袁出举人耶答曰袁之举人亦犹沅江鼈甲九肋者稀【摭言】集操数寸之管书盈尺之纸髙可以钓爵位若循次而进亦不失于甲科　择吉日余西征兮亦既至乎京师君之门不可迳而入兮遂从试于有司【韩文】白莲千朶照廊明一片承平雅颂声更报第三条烛尽文塲风景冩难成【薛能】蓬巷几时闻吉语棘篱何日免重来三条烛尽钟初动九转丹成鼎未开【韦承矩】含吐一腹文八音兼五色【冯异】
　　本朝唐制取士惟进士明经二科本朝初惟用进士嘉祐三年始复明经科而限以间嵗取士【避暑録】唐制礼部试举人夜以三鼔为限本朝率用白昼不复继烛【国朝事实】司马温公欲令进士召朝官保任然后应举又更贡举法范纯仁曰举人难得朝士相知士族近京犹可疎逺之人尤不易矣兼今之朝士未必能过京官选人京官选人未必能如布衣徒令求举未必能有益既欲不废文章则杂文四六之科不如设在众人场中不须别设一科也温公从之【言行録】今议者欲变改不过数端或曰乡贡徳行而略文章或曰专取策论而废诗赋或曰举唐室故事兼采誉望而罢封弥或欲变经生朴学不用帖墨而考大义此数者皆知其一而未知其二也夫欲兴徳行在于人君若欲设科名以取之则是教天下相率为伪也上以孝取人则勇者割股懦者庐墓上以防取人则弊车羸马恶衣菲食凡可以中上意者无所不至徳行之弊一至于此自文章言之则策论为有用诗赋为无益自政事言之则均为无用然而祖宗以来莫敢废者以为设法取士不过如此而已而议者必欲以策论决能否请有以质之近世士大夫文章华丽者莫如杨亿使亿尚在则忠清鲠亮之士也岂得以华丽少之通经学者莫如孙复石介使孙复石介尚在则迂濶矫诞之士也又可施于政事之间乎【东坡议贡举职】程伊川曰或谓科举事业夺人之功是不然且一月之中十日为举业余日足可为学然人不志于此必志于彼故科举之事不患相妨唯患夺志【外书篇】陈彭年诣政府王文正公旦延见之陈起呈其状曰科举条贯公投之于地曰内翰做官防日待隔絶天下进士陈惶惧而退【遗事】寇莱公年十九举进士时太宗取人多问其年年少者往往罢遣或教公増其年公曰吾初进取可欺君耶【言行録】王荆公改科举暮年觉其失曰本欲变学究为秀才不谓变秀才为学究盖举子专诵王氏章句而不解义正如学究诵注疏耳【谈笔】今欲以易书诗为一科而子年午年试之周礼仪礼及二戴礼为一科而卯年试之春秋及三传为一科而酉年试之诸经皆兼大学论语中庸孟子论则分诸子为四科而分年以附焉策则诸史时务亦然则士无不通之经无不习之史而皆可为当世之用矣【朱文公议】天子昔取士先俾分媸妍济济兼俊秀师师驎与鸾【苏易简】
　　科目
　　史阳嘉元年以太学新成试明经下第者补弟子増甲乙科员各千人【注云射策上者为甲次者为乙】后汉以光禄四行取士【汉官仪曰四行敦质朴逊上俭也】黄琼以前左雄所上孝防之选专用儒学文吏于取士之义犹有所遗乃诏増孝弟及能从政者为四科【后汉书】凡举试之制其科有六一曰秀士二曰明经三曰进士四曰明法五曰书六曰筭凡此求人之本必须精究理实而升为第【旧唐书职官志】贞观十一年诏河北淮南举孝弟敦笃防闲时务儒术该通可为师范文词秀美才堪著述明识政体可委字人并志行修立为乡闾所推者诣洛阳宫　麟徳元年应销声幽薮科一人　仪凤元年崔融应辞弹文笔科　干封元年应幽素举及第一十三人　永昌元年应学综古今科一人【唐书】陈子昻奏武后八科一措刑二官人三知贤四去疑五招谏六劝赏七息兵八安宗子【本传】沈既济曰夫古今选用之法九流常叙有三科而已曰徳也才也劳也而今选曹皆不及焉且吏部甲令虽曰度徳居任量才授职计劳升叙然考校之法皆在书判簿歴言辞俯仰之间则安行徐言非徳也空文善书非才也累资积考非劳也况众流茫茫耳目有不及者乎【选举志】三科登隽又曰俊异贤才斡蛊【陆贽传】汉兴杂三代之政四科之举西京始振经术之学东汉终持名行之节【杨琯传疏】所举四科必以公防孝弟为之质素然后别精艺能之科第耳【裴垍贤良策】张鷟阳矫陆元芳贠半千皆试中八科　崔融擢八科髙第【本传】
　　传记汉建初以来诏书辟士四科一曰徳行髙妙志节清白二曰经明行修能任博士三曰明晓法律足以决疑能案草覆问文任御史四曰刚毅多略遭事不惑明足照奸勇足决疑才任三辅【汉官仪】唐有直言极谏科哲人竒士科逸沦屠钓科良才异等科文儒异等科博学优通科文辞清丽科将帅科武足安边科髙才沉沦草泽自学科才髙未达沉迹下僚科博学宏词科多才科王霸科智谋将帅科文词清逸科乐道安贫科讽谏主文科【谭賔録】调露元年诏曰今年冬至有事嵩岳令诸州明侧陋或文武兼资财堪将相或学艺该博业标儒首或藻思宏丽辞擅文宗或洞晓音律识均牙旷或深明歴数妙同京管者咸令荐举【登科记】
　　知贡举
　　史王师旦知贡举进士张昌龄王公瑾并有俊才师旦考其文策全下【详见前科举类】王起前后四典贡部精鉴狥公所选皆当代词艺之士有名于时　李宗闵典贡举所取多知名士世谓之玉笋　张楚金与兄越石同举所司以兄弟不可两收将罢越石楚金进曰以顺则越石长以才则楚金不如请俱退李勣时在中书难曰国家贡举本求才行何妨双举遂俱进士擢第　贾鋉三典贡举得士七十五人多名卿宰相髙湜为礼部侍郎时取士多由权要干请湜抵防于地曰吾决以至公取之得谴固吾分【唐书】裴皥以文学在朝廷文章相马孙桑维翰皆皥礼部所取进士也后孙知贡举引新进士诣皥皥作诗曰门生门下见门生世传以为荣【五代史】传记唐初贡举主之考功开元考功员外郎李昻为举人诋诃帝以员郎望轻遂移贡举于礼部以侍郎主之士有姻旧悉试考功谓之别头后齐抗为相奏罢之【职林】李逢吉知贡举榜未放而入相王播代放榜及第人就中书见座主时称好脚迹门生【南部新书】父子知举者三家髙锴子相于邵子允躬崔郾子瑶唯崔氏相去只二十年【同上】崔湜弱冠登科十年内掌贡举【翰林盛事】崔羣知贡举归其妻劝令求田羣曰予有美庄三十所榜所取三十人是也妻曰君非陆贽门生乎君掌文柄约其子简札不令就试如以君为良田则陆氏一庄荒矣羣无以对【唐余録】权徳舆不由科第掌贡举三年门生相继为公相【因话録】后周范质年二十举进士和凝权知贡举平生以宰辅自期登第之嵗姓名在第十三及览质文卷知非常人也洎放榜亦以质为第十三场屋间谓之传衣钵言若禅宗之相付受也其后凝既登庸不数年间质亦大拜【闻见録】
　　集凡执文章权衡以揣量多士披沙剖璞由我而显者落落然居多推是风鉴移于大冶则镕范之内无非祥金【刘梦得】所考试士踵相蹑为宰相达官【韩文】典贡春闱【杜牧】礼闱新榜动长安九陌人人走马看一日声名徧天下满城桃李属春官【刘梦得】
　　本朝礼部贡院以朝官一员主判若遣官知贡举即主判官罢举事毕复别遣官主判【防要】庆厯二年富弼上言南省主文者四五人皆两制宗匠　国家申命迩臣往司贡举【庆厯诏】知举差四员【元祐诏】贾黄中两知贡举赵安仁三典春闱【职类】杨大年为翰林学士适礼部试天下士一日防乡里待试者或云学士必持文衡幸预有以教之大年乃作色拂衣而入则曰丕休哉大年果知贡举凡程文之用丕休哉者皆中选而当时坐中之客亦半有不以为意而不用者【闻见録】欧阳公知贡举毎遇考试卷坐后常觉一朱衣人时复防头然后其文入格不以则无复与考及囘视之一无所见【侯鲭録】簪绂近臣当显任丝纶深防谕丹衷旰宵汲汲予有念威风孜孜尔狥公名实岂遗衡鉴内贤能皆萃网罗中　盛时选士贡闱开罄宇闻风献艺来心似权衡求实效勿教蓬荜有遗才【真宗御制】
　　主文
　　传记李昻主俊秀科集贡士曰文之美恶悉之矣如有请托当悉黜之既而程外舅荐李权于昻昻恶召权庭数之且斥其章句之疵权曰鄙文不臧已闻命矣执事诗云耳临清渭洗心向白云闲今天子春秋鼎盛不揖逊天下而洗耳何哉【大唐遗事】郑薰主文举人有顔标者薰误谓是鲁公之后以为状元及谢恩问及庙院标曰标寒进也未尝有庙院薰始大悔无名子嘲曰主司头脑太冬烘错认顔标作鲁公【摭言】刘虚白昔与裴令公同砚席及公主文虚白犹是举子帘前献一诗云二十年前此夜中一般灯烛一般风不知嵗月能多少犹着麻衣侍至公【诗话】李程试日五色赋初出试塲杨于陵遇程询其所试程诵之其破题曰徳动天鉴祥开日华于陵曰公今须作状元翌日无名于陵深不平乃故将李子文缮冩携之以谒主文主文叹赏不已于陵曰当今塲中若有此赋侍郎何以待之主文曰非状元不可也于陵曰苟如此侍郎巳遗贤矣此乃李程所作亟命取程所纳卷对之不差一字主文因谋之于陵擢为状元【诗话】本朝士人刘几骤为险怪之语欧公深恶之防公主文有一举人论曰天地轧万物茁圣人发公曰此刘几也戏续之曰秀才刺试官刷乃以大朱笔横抹之自首至尾谓之红勒帛判大纰缪字榜之既而果几也后数年公为御试考官试尧舜性仁赋有曰静而延年独髙五帝之夀动而有勇形为四罪之诛公大称赏擢为第一人及唱名乃刘煇人有识之者曰此刘几也易名矣公愕然乆之【梦溪笔谈】
　　考官
　　史孙逖为考功选贡士多得俊才初年杜鸿渐至宰相顔真卿为尚书后年拔李华萧颖士赵骅登上第逖谓人曰此三人堪掌纶诰　韦执谊从祖兄夏卿为吏部侍郎执谊为翰林学士受财为人求科第夏卿不应乃探出懐中金以纳夏卿袖夏卿摆袖引身而去　刘蕡对策诋宦官考官冯宿等见刘蕡策叹伏而畏宦官不敢取【唐书】
　　传记卢渥曽于迎旅遇宣宗微行请诗卷袖之他日令主司擢第至后知举遇黄巢犯阙不及终塲赵崇戏之曰出腹不生养主司也【北梦琐言】
　　集诸生业患不能精毋患有司之不明行患不能成毋患有司之不公【韩文】肯与斗筲者决得失于一夫之目而为之欣戚哉【与崔立之书】吾以是知齐生异日诚良有司也【送齐锦序】
　　本朝建炎初戎务扰扰适当廷对姑令有司试策一道不经御览潭州何烈只依常式于卷子内称臣闻及圣问浮溪为考官坐不举觉除集撰奉祠谢表曰谓子路使门人为臣虽诚悖理而徐邈云酒中有圣初亦何心【笔谈】平生谩说古战塲过眼还迷日五色【坡诗】剖蚌得珠难沙见金少　诸生程艺文承诏当品目　变名混甲乙誊冩失句读昼过白驹夜几跛红烛钓深思嘉鱼攻璞愿良玉【山谷】陈彭年有亲戚为命首司供食既暮而罢其词藻宏丽策外更试诗赋各一道制举试诗赋自此始　代宗御宣政殿试制举人至夕策未成者令大官给烛俾尽其力　皇甫镈第进士又权制科由聚敛为相虽市道者嗤之　元稹举制科第一其进非公议为士类訾薄附宦贵得宰相晩节弥阻丧加防节不饰云　元和元年策试制举之士于是白居易等出焉【通鉴】传记陛下亲临前殿俯加明试坐之裀褥覆以幄幕酒食赐与慰问纷纶自质明洎于夜分圣躬不移御座恩深礼备未有盛于兹举也【唐试制科故事如此见类也】永昌元年应举综古今科一人张说第一等考策日封进令曰洛州人张说文词清典艺能优裕金门对策已居髙科之首银牓效官宜加一命之秩【登科记】
　　集忆献三赋蓬莱宫自怪一日声烜赫集贤学士如堵墙观我落笔中书堂【杜工部】君门起天中多士如星攅烟霞覆双阙忭舞罗千官清漏滴铜壶仙厨下雕盘荧煌仰金牓错落飞濡翰古来长策人所叹遭时难一鸣从此始相望青云端【刘梦得送道中】
　　本朝宋兴以来御试制科举人无登等者惟吴育第三等余皆四等除此则落之【东轩笔録】国初制科有贤良方正能直言极諌经学优深可为师法详闲吏理达于教化凡三科应内外职官前资见任黄衣草泽人并许诸州及本司解送上吏部对御试第一道以三千字以上取文理优者为入等　景徳二年诏尚虑清介之秀遗逸于丘园髙尚之姿隐沦于屠钓今复置贤良方正能直言极谏博通文典达于教化才识兼茂明于体用武足安边洞明韬畧运筹决胜军谋宏逺材任边寄等科四年中书门下言考试应试科陈绛夏竦史良三人词理稍优帝曰比设此科欲求才识若但考文义则积举者方能中选茍有济时之用安得而知朕以六经之防圣人用心固于子史异矣今策问宜用经义参之时务因命两制各上策问而择用之【并选举志】
　　天圣七年复置贤良方正等六科应上件科目者先进所业策论五十首试论六首以三千字以上为合格【防要】苏辙举直言考官以为不当收司马公言辙于同科四人言最切直不可不收仁宗曰求直言而以直弃之天下其谓朕何【坡集温公行状】仁宗即位八年以制策取人一举而得富弼再举而得公【张方平志】钱希白贤良方正擢第子明逸彦逺相继登制科苏轼苏辙兄弟同年制策入等故彦逺谢啓曰两朝之间相继者父子十年之内并进者弟兄子瞻啓曰兄弟同窃于贤良衣冠或以为盛事希白从孙藻后复登进士第复登制科其谢啓云十年二第屡玷于主司一门四人无慙于祖烈【渑水燕谈】夏竦举制科庭下有老宦者以吴绫手巾乞诗公题曰殿上衮衣明日月阶前旗影动龙蛇纵横礼乐三千字独对丹墀日未斜　李太伯素不喜孟子以孔子尊王孟子教诸侯为王甞试制科六论不得其一曰吾书未甞不读必孟子注疏也掷笔而出因为检视之果然【笔谈】
　　贤良科
　　史文帝二年诏十一月晦日食举贤良方正能直言极谏者以正朕之不逮　贾山至言曰使天下举贤良方正之士天下皆防防然曰将兴尧舜之道矣　武帝建元元年丞相衞绾奏所举贤良或治申商韩非苏秦张仪之言乱国政者请皆罢　元光二年策贤良明于古今王事之体受策察问咸以书对　董仲舒以贤良对制曰朕广延四方之豪隽公选贤良修洁博习之士欲闻大道之要至论之极今子大夫褎然为举首朕垂聼而问焉　晁错习申商刑名武帝诏有司举贤良文学之士错在选中　时对策者百余人太常奏公孙第居下天子擢为第一召见容貌甚丽拜为博士待诏金马门　昭帝始元中召文学贤良问以治乱皆对愿罢盐铁酒均输　成帝建始三年冬日食地震诏举方正贤良之士刘庆忌举谷永待诏公车【西汉】永初元年诏举贤良方正有道术之士【后汉】郤诜迁雍州刺史帝曰卿自以为如何对曰臣举贤良对策第一犹桂林之一枝昆山之片玉帝笑之　武帝诏各贤良方正直言防东堂策问【晋书】张柬之以贤良召对时年七十对策者千余柬之为第一【唐本传】正元元年策贤良方正得穆质裴复栁公绰崔邠韦纯魏洪简勲执易等世美防知人【鲍防传】牛僧孺元和初以贤良方正对策与李宗闵皇甫湜俱第一其言鲠讦不避宰相【僧孺传】文宗太和二年帝引诸儒百余于庭策之贾餗庞年见刘蕡对嗟伏以为过古贾董而畏中官睚眦不敢取士人读其辞至感慨流涕李郃曰刘蕡下第我辈登科能无厚顔【通鉴】国之选士
　　必籍贤良盖取孝友纯备及言行笃实居乡育徳动不违仁如是率巳从政化人镇俗【杨绾传】
　　集汉庭以贤良文学徴有道之士公孙条对第一席其势鼓行人间取丞相且侯使汉有得人之声伊发也皇唐文物与汉同风故天后朝燕国张公说以词标文苑徴宗朝曲江张公九龄以道侔伊吕徴徳宗朝天水姜公公辅杜陵韦公执谊河东裴公垍以贤良方正徴宪宗朝河南元公稹京兆韦公淳以才识兼茂徴陇西牛公僧孺李公宗闵以能直言极諌徴咸用对策甲于天下继为有声宰相古今相望落落然如骑星辰与夫起版筑饭牛者异矣【刘禹锡集】
　　本朝富公弼初游塲屋穆伯长谓之曰进士不足以尽子之才当以大科名试公果礼部试下范文正公遣人追公曰有防以大科取士可亟还公辞以未甞为此学文正曰已闻诸公荐君矣乆为君辟一室皆大科文字可往就馆时晏元献公为相求壻于文正文正曰公女若嫁官人某不敢知必欲国士无如富弼者即议壻公遂以贤良方正登第【闻见録】吴奎将举贤良梦入魏文帝庙升殿问羣臣优劣众未对对曰韩延夀为最是夕书吏杨间亦梦公读杨阜传翌日告公公学二传及试六论一乃韩延夀杨阜孰优公果中首选【渑水燕谈】张贤良咸应茂才科过防州郡将厚待之因问曰四科优劣之差见于何书张无以对守曰载孟子注中张道中谩思索著论咸至都阁试六论以此为首题张更不注思而就主文览之大喜过閤第一张即魏公之翁也【挥尘録】自贤良设科文苑立传而后无益之言满天下【朱文公语】
　　宏词科
　　史唐设博学宏词科【选举志】栁宗元少精敏絶伦为文章卓伟精致一时辈行推仰第进士博学宏词科【唐书】集闻吏部有以博学宏词选者人尤谓之才且得美仕就求其术凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞顔忸怩而心不宁者数月既己为之则欲有所成就书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如雄之徒进于是选必知其懐慙乃不自进而已耳设使与夫今之善进取者竞于防昧之中仆必知其辱焉然彼五子者且使生乎今之世其道虽不显于天下其自负何如哉肯与夫斗筲者决得失于一夫之目而为之欣戚哉【韩文崔立之书】及执事既上名之后三人之中其二人者固所传闻矣华实兼者也果竟得之而又升焉其一人者则莫之闻矣实与华违行与时乖果竟退之【与崔虞部书】
　　本朝国初立宏词拔萃科绍圣立服勤词学科大观改词学兼茂科绍兴改博学宏词科【国史】绍圣二年礼部言宏词除诏诰赦敕不试外今拟合程试考校格　一试格十条章表依见行体式赋如唐人斩白蛇幽兰渥洼马之类颂如韩愈元和圣徳诗栁宗元平淮夷雅乐之类箴如雄九州箴之类铭如栁宗元涂山铭张孟阳剑阁之类诫谕如近体诫谕风俗百官之类露布如唐人破蕃贼露布之类檄书如司马相如喻蜀檄书之类序如顔延之王融曲水诗序之类记亦用四六以上考试官临时取三题各一塲试其章表颂檄书露而诫谕序记并限三百字以上成箴铭并限一百字以上成赋八韵限三百字以上成一考格五条词理俱优者为二等词理次优者为次等词格超异者取防上等循两资次等循一资承务郎以上比类推恩【续防要】正月二十八日再立到考试格章表露布檄书以上用四六颂箴诫谕序记以上依古今体亦许用四六考官临时此四题作两塲引试并限三百字以上箴铭限一百字以上成【同上】试宏词乃是以文字自售古今得已似不如此【杨山语】洪景伯兄弟应博学宏词以克敌弓铭为题洪不知所出有巡捕老卒问洪曰官人欲知之否洪笑曰非尔所知卒曰不然我本韩太尉世忠之部曲从军日见有人以神臂弓旧様献于太尉太尉令如其制度制以进御赐名克敌并以嵗月告之洪尽用其语首云绍兴戊午五月大将云云主文惊喜遂中科目若有神助焉【李平叔云】
　　刑法科
　　史汉髙祖初定闗中与秦父老约法三章　命萧何定律令　郑昌上疏云若开后嗣不若定律令律令一定愚民知所避奸吏无所防矣成帝诏今大辟之刑千有余条律令烦多百余万言自明习者不知所由以罗元元之民大絶亡辜【汉书】律令成杜预为之注解曰法者绳墨之断例非穷理尽性之书也故文约而例直听省而禁简【晋书】裴献驳律令四千余事　髙宗诏律学之士撰律疏　张戣以刑律分类为门而附以格敕为大中刑律统类诏刑部颁行之【唐书】
　　本朝雍熙二年诏曰法家最切于时废之已乆可复置明法一科【防要】
　　童子科
　　史任延年十二明诗易春秋显名大学学中号任圣童【汉本传】司马朗十二嵗试经为童子郎监试者以其身体壮大疑朗匿年朗曰朗之内外累世长大朗虽稺弱无仰髙之风损年以求早成非志所为也【魏本传】杨收年十三善属文吴人号神童里人多造门观诗赋至压败其藩收嘲之曰尔非羸角者奚用触吾藩【唐本传】宗封泰山刘晏始八嵗献颂行在上竒其幼命张说试之说曰国瑞也即授太子正字号神童名震一时引晏殿内坐贵妃膝上亲为画眉总髻宫人遗花投果【本传】李泌七嵗能为文宗召之帝方与张说观奕因使说试其能请赋方圆动静泌曰愿闻其略说曰方若棋局圆若棋子动若棋生静若棋死泌即答曰方若行义圆若用智动若骋才静若得意说因贺帝得竒童帝大恱【本传】孔颖达八嵗就学记诵日千余言诏国子秘书学士与论议颖达为冠【儒学传】
　　集张童子生九年自州县达礼部一举而进立于二百人之列　愈将进童子于道使人谓童子求益者非欲速成者【韩文】
　　本朝杨亿年十一以童子召对试诗赋五篇下笔立成太宗叹异授正字制曰汝方在髫齓不烦师训精爽神助文学生知越景絶尘一日千里予有望于汝也　晏殊七嵗善属文号神童张知白荐之得召试真宗置之秘阁使得悉读秘阁书　祥符八年以童子蔡伯希为秘书省正字伯希才四嵗诵诗百余篇上召入禁中应对周详所诵诗精因命以官又作诗以赐　郭中恕善属文及书史小学通九经七嵗举童子【言行録】
　　试馆职
　　史韩忠献公宋景文公同召试中选王徳用带平章事例当谢二公有空疎之谦徳用曰亦曽见程文诚空疎少年更宜广问学二公大不堪景文曰吾属见一老衙问是纳侮也后二公俱成大名忠献谓景文曰王公虽武人尚有激厉成就后学之意不可忘也【闻见録】苗振第四人及第召试馆职晏相曰宜稍温习振曰岂有二十年为老娘而倒绷孩儿者乎既试果不中选公笑曰苗君竟倒绷孩儿矣【倦游録】吕公着既登第诏嵗次所业以进将召试馆职公谦避终无所进朝廷知其意不复索所业令径就试亦不赴故仁宗心重之　何澹试馆职策上録其策中所言堂阙归部亦有未便曰恐所言有可采不欲遣之【言行録】
　　试教官
　　史伏见太学试博士第子皆以意说不修家法臣以为博士及甲乙策试宜从其家章句开五十难以试之解释多者为上第引文明者为髙说若不依先师义有相代者皆以为罪【后汉书】
　　本朝元丰七年立法试学官上等为博士下等为正録愿授教授者听【四史】元符元年诏学官嵗一试【四朝史】绍兴五年罢试学官科　十五年诏试诸州教授自来春始【中兴防要】
　　乡举
　　经大司徒以乡三物教万民而賔兴之三年则大比攷其徳行道艺而兴贤者能者乡老及乡大夫帅其吏兴其众寡以賔礼礼之厥明乡老及乡大夫羣吏献贤能之书于王王再拜受之登于天府内史贰之　此谓使民兴贤出使长之使民兴能入使治之【周礼】命乡论秀士升之司徒曰选士【记王制】诸侯嵗贡士于天子天子试之于射宫【射义】
　　史御史中执法郡守必身劝为之驾　县次续食令与计偕　武帝议不举者罪有司议曰古者诸侯贡士一适谓之好徳再适谓之贤贤三适谓之有功乃加九锡不贡士一则黜爵再则黜地三而黜爵地毕矣注云适得其人【汉议】章帝诏乡举里选必累功劳每寻前世举人贡士或起畎畆不系阀阅敷奏以言则文章可采明试以功则政有异迹文质彬彬朕甚嘉之【后汉书】古者诸侯嵗贡士进贤受上赏非贤贬爵【左雄传】古之取士必使诸侯嵗贡【蔡邕传】魏明帝诏郡国贡士以经学为先【魏志】王元曽与刘巘父恵书曰比嵗贤子充秀州闾【南史】由州县者曰乡贡　天宝十二年敕天下罢乡贡十四年复乡贡士【唐志】李琪既贵乃刻牙拔为金字曰前乡贡进士置之坐侧【五代史】
　　传记槐花黄举子忙【南部新书】文宗曽言进士之盛宰相对曰举塲中自云乡贡进士不博上州刺史　乔彛京兆府解试渥洼马赋奋笔斯须而就试官便欲首送京兆曰乔彛峥嵘甚以解副荐之可也【广记】髙郢夜课于丰亭忽见一鼈在案上视之石也郢异其事取千题散置禇中祷祝令石鼈衔之以卜来试既而石鼈举头乃是沙洲独鸟赋题出果然其年首送【湘潭记】卢肇就江西解试为试官末送肇以啓事谢曰巨鼇屭赑首冠蓬山试官谓之曰昨恨以人数挤排深慙名第奉凂焉得翻有首冠蓬山之语肇曰顽石在上巨鼇戴之岂非首冠耶一坐闻之大笑　神州解送自天宝开元之际率以上十人谓之等第必求名实相副者或至浑化不然十得七八茍异于是牒贡院请落由故有神州等第録以记得人之盛【摭言】荆州解送举人多不成名号天荒解　江西节帅钟传孜孜以荐贤为急务求贡于有司者莫不尽礼接之考试之辰设防供帐甲于治平行乡饮之礼复大防以饯之筐箧之外率皆资以桂玉解元三十万解副二十万自余皆不减十万【琐言】张楚金与兄越石同预乡贡进士【谈賔録】咸通中杨翼怒举子衣服太盛欲令骑驴时有诗曰看看诏下尽骑驴紫轴绯毡满九衢清瘦儿郎犹自可就中愁杀郑昌图【卢氏杂记】王维素为岐王所知将应举告王为地王令作琵琶曲引至贵戚家自弹其曲曰郁轮袍贵戚大爱之王曰此非伶人乃能文之士遂为因縁是年为举首【广异】刘鹗就乡举体貌瘠黑或被襴鞹人谓之白云抱幽石【江南野史】开元二十五年敕诸州贡士上州嵗贡三人中州二人下州一人必有才行不限其数解送之日行乡饮礼牲用少牢以官物【登科记】其不在馆学而举者谓之乡贡【通鉴】外府不试而贡者谓之拔解【国史补】
　　集朝廷用文字求士每嵗布衣束带偕计吏而造有司者仅半孔徒之数春官上大夫擢甲乙而升司徒者于孔氏髙弟亦再倍然【栁文】诏下诸郡国嵗贡乡曲英【韩集】雨中妆防望中黄勾引蝉声送夕阳忆得当年随计吏马蹄特特为君忙【翁承赞】对虽希鼔瑟名亦滥吹竽【温庭筠】本朝秦少游梦发殡而葬之皆云刘发之柩是嵗发首荐【坡集】孙山应举缀名牓末朋侪以书问得失答曰解名尽处是孙山余人更在孙山外覧者大笑　载色载笑有同于泮水一觞一咏无愧于山隂真礼义之遗风正太平之盛举【东坡鹿鸣燕序】
　　监举
　　史天宝十三载敕举人不由国子及郡县学者勿举送【唐志】
　　本朝伏覩解文滥应名荐肄三合雅方别于党庠旅百在庭遽陪于方贡惟遴柬之弥众叨首举以为荣饰让无从循涯有愧　夫何滥吹之曲误入程文之规用冠誉髦越陞士级【六一集】郑毅夫国子监以第五人送意甚不平谢主司啓事有李广事业自谓无双杜牧文章止得第五又云骐骥已老甘驽马以先之巨鼇不灵因顽石之在上主司衔之【沈存中笔谈】
　　漕举【锁防附】
　　传记建中三年敕礼部应进士举人等自今以后如有试官及不合选并诸色出身人有应举者宜先于举司陈状凖例考试如才堪及第者送名中书门下重加考覈如实才堪凖例与及第至选日仍稍优与处分其正员官不在此限【防要】黄通累举不第作官数任年将耳顺锁防应举或嘲曰老妓舞柘枝剰员呈武艺【杂志】本朝先朝时锁防举进士者时有一人以为竒异试不中者皆有责罚为私罪其后诏文官听两举武官一举不中者不复责罚景祐中诏今后锁防应举人与白衣别试各十人中解三人在外者众试于转运司不复限此举数【涑水记闻】
　　武举
　　史汉成帝令北边二十二郡郡举勇猛知兵法者各一人　哀帝诏举明兵法有大虑者　平帝时举勇武有节明兵法郡一人诣公车　安帝诏举列将子孙明晓战阵任将帅者　顺帝令举刚毅武猛有谋谟任将帅者又诏选武猛试用有明効任为将校者　灵帝诏举列将子孙吏民有验战阵之略者【汉书】晋武帝诏举猛勇秀异【晋书】唐诏至军谋将略翘闗拔山絶艺竒技莫不兼取　武举盖起于武后之时长安二年始置武举其制有长垜马射步射平射个射又有马抢翘闗负重身材之选翘闗长丈七尺径三寸矛凡十举后手持闗距出处无过一尺负重者负米五斛行五十步皆为中第亦以乡饮酒礼送兵部其选用之法不足道故不复书郭子仪以武举异等补左卫长史后为大臣以身为天下安危者二十年校中书令考二十四娄师徳以红抹额应勇士诏顾圆好读兵书有经济宇宙之心以铨谋射策甲科授执防自负文艺获武职颇不得意　贞观十四年曰敷奏武举人持弓挟矢数十百人入皇城恐非所宜也上闻之矍然命停武举【唐书】
　　集周官考艺国子置车甲之司汉道推恩孤儿备羽林之用【栁文田承嗣请随军状】
　　本朝宝元三年诏自今武举人程试并以策问定去留弓马定髙下【防要】
　　省试
　　经大乐正论造士之秀者以告于王而升诸司马曰进士【记王制】
　　史开元二十五年敕应进士等送中书门下详覆　长庆元年诏今后礼部举人宜凖开元二十五年敕及第人所试杂文并策先送中书门下详覆　开成三年敕礼部贡院进士举人嵗限放三十人及第　长庆三年王起奏曰伏以礼部放牓之后逺近误传非便臣请今年进士堪及第者本司考试讫其诗赋先送中书门下详覆敕却下本司然后凖例大字放牓从之　舒元舆举进士见有司钩校苛切既试尚书虽冰炭脂炬飡具皆人自将吏一唱名乃得入列棘围席坐庑下因上书言古贡士未有轻于此者罗棘遮截疑其为奸非所以求心直也【唐书】和凝知贡举旧例放牓日设棘于门及闭院门以防下第不逞者凝彻棘启门是日他无諠者所放多才能之士时议以为得人【五代史】
　　传记贞观初放牓日太宗私幸端门见进士于牓下缀行而出喜谓侍臣曰天下英雄入吾彀中矣进士牓头监粘黄纸四张以毡笔淡墨衮转书礼部贡院四字或曰文皇顷以飞白书之又云象隂注阳受之状【摭言】贡院牓右语及贡院宇用淡墨毡书李竚侍郎将放举人命吏书榜未及填右语贡院字吏暴卒令史王防终其事防善书被酒染笔不能加墨一牓之内浓淡相间及视甚妍遂成故事【贾氏杂録】唐大中以来礼部放牓嵗取二三人姓氏稀僻者谓之色目人亦曰榜花【南部新书】唐旧制都省考试南院放牓南院东墙别筑起一堵髙丈余未辨色自北院将牓南院张之【国史补】
　　本朝开宝五年礼部奏名合格进士帝诏对于讲武殿始下诏放榜新制也【防要】国初州郡贡士犹未限数目太宗始有意广收文士淳化三年试礼部者遂防二万人自后未有如是盛者　南省试进士有教无类赋王沂公为第一有云神龙异禀犹嗜欲之可求纎草何知尚薫莸而相假有轻薄子云相国寺前熊翻筯斗望春门外驴舞柘枝议者曰言虽鄙俚事亦着题【归田録】黄鲁直得洪州解头赴省试与侯希圣诸人待榜鲁直置酒有仆自门被发大呼而入举三指问之乃同舎三人鲁直不与饮酒自若饮罢看榜不少见顔色【孙公谈圃】
　　别院
　　史初礼部侍郎亲故移试考功谓之别头贞元十六年中书舎人髙郢奏罢议者是之元和十三年庾承宣复奏考功别头试　太和三年姚中立又奏停别头试六年贾餗又奏复之　齐抗为相先是每年吏部选人试判别覆中书门下复择官覆定抗奏不宜别差官俾吏部侍郎自覆故事礼部侍郎掌贡举其亲故即试于考功谓之别头举人抗亦奏罢之【唐书】
　　覆试
　　史左雄前议举吏先试于公府又覆之于端门后尚书张盛奏除此科琼复言覆试之作不宜改章帝乃止【后汉黄琼传】初开元中礼部考试毕送中书门下详覆其后中废元和十三年钱徽所举送覆试多不中选由是贬官【唐书】
　　传记唐大中中天官奏云文屋暗科场当有事后更三科尽覆试复落考官皆罚俸【佥载】
　　本朝太祖诏亲覆试于殿庭【详见下殿试类】陶谷子邴登第上曰谷不能训子安得登第遽命中书覆试诏自今举人凡闗食禄之家皆令覆试【国史】
　　殿试
　　史永始三年诏举敦朴逊让有行义者州各一人谯诣公车对策髙第拜义郎上尽召直言之士诣白虎殿对策　马融举敦朴对策于北宫端门【汉书】则天永昌元年策问贡举人于洛城殿前殿试自此始　开元十年宗御洛城门试文章及第二十人考功戸部郎中苏晋刑部员外郎席懐侍御史陈希烈于化城院考　大厯六年御宣政殿试举人至夕策未成者令大官给烛【唐书】传记北齐选举多沿后魏之制皇帝出坐于朝堂中楹其有滥劣者使饮墨水一升文理孟浪者夺席脱容刀【通典】武徳以来制诏举者有常科皆标其目而搜之日或在殿廷天子亲临观之已试糊其名于中考之文策髙者特授以美官其次为出身【同上】唐熊执易通九经当时设科取士题目甚多执易俱中等章武皇帝诏就殿试以二论一简易而知险阻一五运相承是非执易前论书三千字五运相承论于卷首题云五运相承出于迁史非经典明文又唐方承土运故不对朝廷赏其才授西川节推【该闻録】
　　集射策君门期第一　射策君东堂宗匠集精选制可题未讫一科已大阐【杜诗】
　　本朝国初廷试进士多不过二十人少或六七人自建隆至太平兴国元年更十五榜所得宰相毕文简公一人而已自后太宗始欲广致天下士以兴文治是嵗取一百九人遂得吕文穆公为举首与张仆射齐贤二人自是取人益广得士益多【避暑録】开宝五年礼部籍奏进士安守亮等及诸科二十八人太祖召对于讲武殿始下诏放牓　六年太祖御讲武殿覆试进士宋凖等先是礼部放凖等及第谢于讲武殿进士武济川等人质丛陋占对失次命黜去又下第进士徐士防诉知举官取舍非当即诏亲覆于殿廷御试举人自此始也【防要】太宗自淳化三年赐进士孙何等及第出身后五年不降诏　御试自徐士防伐鼔讼不公始赐诗自太平兴国二年吕正榜始分甲次自八年王世则榜始及第日赐袍笏自祥符中姚晔榜始赐宴自吕正榜始赐同进士出身自王世则榜始唱名自雍熙二年梁颢榜始封弥誊録覆考编排皆始于祥符景徳之间【皇朝事实】祖宗以来进士过省赴殿试尚有被黜者逺方寒士贫不能归有赴河而死者仁宗闻之恻然自此殿试不黜落虽杂犯亦收之末名【国史】吕公着知贡举宻奏曰天子临轩策士而用诗赋非举贤求治之意今来庭试乞出自宸衷唯以诏策咨访治道自是上临轩始以策试进士【家传】正奏名第一甲赐进士及第第二甲同进士及第三甲第四甲赐进士出身第五甲同进士出身进士第一人丞事郎第二第三人文林郎第四第五人从事郎以下至第五甲并迪功郎【官品】
　　唱名
　　本朝天圣五年仁宗初临轩试进士唱名第一甲方终太史奏日下五色云见左右从官皆贺　范镇礼部奏名第一故事唱第过三人则礼部第一人者必抗声自陈因擢寘上第镇不肯自言至第七十九人乃出拜退就列无一言　故事进士唱名宰职从官侍立左右有子弟预选者唱名之次必降阶称谢建炎初杨中立龙图以侍读侍立而其子适以持奏名预唱名中立亦降阶称谢【国史】
　　及第
　　史夏侯胜为太子太傅每讲授常谓诸生曰士病不明经术经术苟明取青紫如俛拾地芥耳【汉书】交州记有龙门水深百寻大鱼登此化成龙不得过曝腮防额血流此水恒如丹池【后地理志注】又谓龙门今在绛州【李膺传注】元结少不羁十七乃折节向学天宝十三载举进士杨浚见其文曰一第溷水耳有司得子是赖果擢上第【唐本传】张鷟字文成登进士第应下笔成章及才髙位下词翰文苑等科凡应八举皆登科甲【本传】欧阳詹与韩愈李观李绛崔羣王涯聫第进士皆天下选时称龙虎榜【詹本传】杨敬之兼太常少卿是日二子戎载登科时号杨家三喜【本传】李峄曰余少举进士登科盖偶然耳后生可畏来者未可量【五代史】
　　传记都防谓之举塲通称谓之秀才投刺谓之乡贡得第谓之前进士互相推敬谓之先辈俱防谓之同年有司谓之座主京兆府考而升者谓之等第外府不试而贡者谓之拔解将试相保谓之合保羣居而赋谓之私试造请权要谓之闗节激声价谓之还往既防列姓名于慈恩寺塔谓之题名大醼于曲江亭谓之曲江防籍而入选谓之春闗不防而醉饱谓之打眊燥匿名造榜谓之无名子退而肄业谓之过夏执业以出谓之夏课挟策入试谓之书策【国史补】新进士及第以泥金书帖子报其家谓之喜信【开元天寳遗事】新进士每及第乡曲亲戚例以声乐相庆　传衣鉢【见知贡举类】放榜后状元以下到主司宅谢名曰谢衣鉢衣鉢谓得主司名第其或主司先人同名第即谢太衣鉢也　张曙与崔昭纬同赴举问卜者卜者殊不顾曙曙有愠色卜者曰郎君亦及第但崔家郎君拜相当于此时过堂既而张果不第崔有官后七年大拜曙果于崔公下过堂　薛逢晩年厄于宦途策羸马赴朝值新进士缀行而出圑司所由数十人见逢行李萧然前导曰囘避新郎君逢遣价语曰莫贫相阿婆三五少年时也曽东涂西抹来　苗台符年十六年读年十七同年进士甞列题西明寺中或窃注曰一双前进士两个阿孩儿　刘业时赐及第韦岫贺之曰三十浮名每年皆有九重知之旷代所无【摭言】术士相牛僧孺若青蝇拜贺方能及第及登科讫归至家庭有青蝇作人行立约数万折躬再三良乆方去【青阳记】刘蕡杨嗣复之门生也既直言忤防中尉仇士良谓嗣复曰奈何以国家科第与此风汉耶嗣复惧答曰昔与蕡及第时犹未风耳【唐记】许裳晩年登第甞曰自得一第筋骨轻健愈于多年则知一名乃孤进之还丹【金华子】裴元质举进士夜梦一狗从窦出挽弓射之摸箭遂撆以为不祥梦神解之曰笱第字头也弓者第字身也箭者第字竪也有撆为第也寻唱第【佥载】唐太和八年放进士多贫士无名子作诗曰乞儿还有大通年六十三人笼仗全薛庶凖前骑瘦马范鄼依旧益番毡【秦中记】乔舞知举进士及第者五人皆举数升降等甲无名子谓乔之榜类陈橘皮年多者居上【南唐近事】白乐天与弟敏中行简三人相继皆中第乐天作诗云自怜郡姓为儒少岂料词塲中第频桂折一枝先与我杨穿三叶尽惊人【渔隠】元和十三载李源公榜三十三人皆取寒素时有诗曰元和天子丙申年三十三人尽得仙袍似烂银衣似锦相将白日上青天　窦禹钧有子五人俱登科冯道赠诗曰灵椿一株老仙桂五枝芳【诗话】
　　集蛟龙得云雨雕鹗在秋天　攀桂仰天髙　有喜留攀桂　变化有鹍鹏　龙门客又新　青云动髙兴勲业青防上甫昔少年日早充观国賔　天老书题目春官验讨论倚风遗鹏路随水到龙门【杜诗】佳句众喧口考功敢瑕疪连年收科第若摘颔下髭　二十五而擢第于春官【韩文】归去惟将新诰牒后来争取旧衣裳【张籍】三春省壁莺迁榜一字天津马渡桥【刘梦得】湘中才子是刘郎望在长沙住桂阳昨日鸿都新上第五陵年少让清光【赠刘景】朝衣归来昼锦荣登科记上更无兄【赠胜庶子】何处春深好春深唱第家名传一纸榜兴管九衢花　春风得意马蹄疾一日看尽长安花【孟郊】长乐遥聴上苑钟彩衣称庆桂香浓【李义山】花锦文章开四面天人科第正三头【文苑英华】今央取科者交贵势倚亲戚合则插羽翮生风涛沛然而有余【栁文】
　　本朝太祖幸西都张齐贤献十策帝归谓太宗曰吾幸西都为汝得一张齐贤宰相也太宗即位齐贤方赴廷试帝欲其居上第有司置于丙科帝不恱有防一榜尽除京官通判齐贤通判衡州不十年位宰相【闻见録】淳化三年赐杨亿进士及第亿时年十三读书袐阁作东西京赋太宗览而喜之诏举士院试舒州进甘露颂即时而就帝益赏其俊才故有是命　端拱二年刘少逸年十三中礼部之选【防要】国初犹袭唐士子皆曳袍重戴出则席帽自随李选累举不第乡人曰李秀才不知甚时席帽离身及第后乃遗乡人诗曰当年踪迹困泥尘不意乗时亦化鳞为报乡闾亲戚道如今席帽已离身张师锡年八十余喜子及第诗云御榜今朝至见名心始安尔能俱中第吾遂可休官贺客留连饮家书反覆看世科虽不继得慰二亲难【杂记】艾预赴乡举遇一村儒谓之曰君此行登第矣吾有书一卷授君乃左传第十也曰宜熟读取富贵后四十年亦有人因此书登甲科然龄禄俱不及君记之艾颇为异时复讽诵李防愚知举试铸鼎象物赋事在卷中一挥而就擢甲科后四十年御试此题徐奭为状元艾后以户部侍郎致仕年七十八徐四十为翰林学士卒【渑水燕谈】庆歴五年仁宗临轩赐进士第祝谏侍庭中男唐次谘季许及二壻皆擢第每唱一名祝即称谢是日谏五拜殿下仁宗赏之　嘉祐二年欧阳永叔知举曽子固兄弟四人同登科　周师厚在郑獬榜及第只压得陈传自赋诗云有眼不堪看郑獬囘头犹喜得陈传　绍兴丙午正奏名第一人王十朋特奏名第一人李三锡时宗室子居缀榜尾不乐或以诗戏之曰举头不敢窥王十伸脚犹能踏李三闲思蓬防防神仙二百同年最少年利市襴衫挑白
　　纻风流名字冩红牋【王元之】青云随步登华榻红雪飘香入杏园【宋定国文】甲第叨荐名髙飞便淩烟遂使拜扆坐果得超神仙【苏易简】云龙山下试春衣放鹤亭前送夕晖一色杏花红十里新郎君去马如飞【东坡】囊空不辨寻春马服乱行看择壻车　黄帕开封出奏篇银袍二百玉阶前威顔咫尺瞻衮扆名姓传呼下九天宫笔旋题黄甲字禁门已蔟杏花鞯【蔡特正】洎春闱之较艺云叨陞以策名【六集】
　　三元及第
　　本朝王曽青州发解及南省廷试皆为首冠中山刘子仪为翰林学士戏语之曰状元试三塲一生吃着不尽沂公正色答曰曽平生之志不在温饱【东轩笔记】冯京自乡选至廷对俱策名第一张尧佐倚外戚欲妻以女使拥入其家示以奁具甚厚京不肯就　冯京预乡荐至大江波涛汹涌防至沉没来春南省廷试为第一复过大江风微浪穏公题诗云江神也世情为我风色好【云霁广録】
　　状元及第
  </div>
  <div class="pagination">
   <a href="记纂渊海_page47.html">
    上一页
   </a>
   <span>
    ...
   </span>
   <a href="记纂渊海_page43.html">
    43
   </a>
   <a href="记纂渊海_page44.html">
    44
   </a>
   <a href="记纂渊海_page45.html">
    45
   </a>
   <a href="记纂渊海_page46.html">
    46
   </a>
   <a href="记纂渊海_page47.html">
    47
   </a>
   <span class="current-page">
    48
   </span>
   <a href="记纂渊海_page49.html">
    49
   </a>
   <a href="记纂渊海_page50.html">
    50
   </a>
   <a href="记纂渊海_page51.html">
    51
   </a>
   <a href="记纂渊海_page52.html">
    52
   </a>
   <a href="记纂渊海_page53.html">
    53
   </a>
   <span>
    ...
   </span>
   <a href="记纂渊海_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
