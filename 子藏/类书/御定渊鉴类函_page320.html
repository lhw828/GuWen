<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 320 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 320 页/共 320 页</h1>
    <div class="content">　　守宫二
　　増汉书东方朔传曰武帝置守宫盆下使射之朔曰臣以为龙又无角谓之为蛇又有足跂跂脉脉善缘壁若非守宫即蜥蝪上曰善赐帛十疋　文昌杂録曰守宫其形大防类蜥蝪足短而加阔亦有金色者秦始皇时有人进之云能守钥故名焉又曰置于宫中宫人之有异志者即吐血污其衣或曰以系宫人臂吐血污臂者有异心也　酉阳杂俎曰王彦威镇汴之二年夏旱时适王傅李玘过汴因宴王李王以旱为忧李醉曰欲雨甚易耳可求蛇医四头十石瓮二每瓮实以水浮二蛇医复以木盖宻泥之分置于闹处瓮前设席烧香选小儿十嵗已下十余令执小青竹昼夜更击其瓮不得少辍王如其言试之一日两度雨大注数百里旧说龙与蛇师为亲家　又曰太和末松滋县南有士人寄居亲故庄中肄业初到之夕二更后方张灯临案忽有小人长寸半葛巾策杖入门谓士人曰乍到无主人当寂寞其声大如苍蝇士人素有胆气初若不见乃登牀责曰遽不存主客礼乎复升案观书诟詈不已因覆砚于书上士人不奈以笔击之堕地呌数声出门而灭有顷有妇人四五或老或少皆长寸许大呼曰真官以君独学故令郎君共论精奥何痴顽狂率辄至损害今可见真官其来索续如蚁状如驺卒扑士人士人恍然若梦初不肯去因囓四肢痛不可忍复曰汝不去将损汝眼言讫又四五人遂上其面士人惊惧随出行至堂东遥望见一门絶小如节使衙门士人乃呌何物怪魅敢凌人如此复被众啮之恍惚间已入小门见一人峩冠当殿阶下侍卫千数悉长寸余叱士人曰吾怜汝独处俾小儿往何乃致害罪当腰斩遂见数十人持刀攘臂逼之士人大惧谢曰某愚騃肉眼不识真官乞赐余生久之曰彼既知悔叱令曵出不觉已在小门外及归书堂已五更矣残灯犹在天明寻其踪迹东壁古阶下有小穴如栗守宫出入焉遂雇夫发之除数尺有守宫十余石大者色赤长尺许即坐者也壤土如楼状士人积薪焚之后亦无他　西湖志曰钱武肃王居宫中轮差诸院敏利老妪监更一夕有大蜥蝪沿银釭吸油既竭而倐然不见监更妪异之不敢语人也明日王曰吾昨夜梦饮麻膏而饱妪以所见对王微哂而已　倦游杂録曰熙宁中京师久旱按古法令坊巷以瓮贮水插柳枝泛蜥蝪小儿呼曰蜥蝪蜥蝪兴云吐雾降雨滂沱放汝归去时蜥蝪不能尽得往往以蝎虎代雩入水即死小儿更曰冤苦冤苦我是蝎虎似恁昏沉怎得甘雨　琅嬛记曰一人为蛇伤痛苦欲死见一小儿来曰可用两刀在水内相磨取水饮之神效言毕化为緑螈走入壁孔中其人如方即愈
　　守宫三
　　増食虿【陶隐居曰守宫食虿故呼蝎虎】　捕蝉【详上古今注】　蛇师【埤雅广要曰旧说蛇体有伤此辄衔草傅之故名蛇医　北户録云一曰蛇师】　龙子【吴氏本草曰守宫一名石龙子又名土龙子】　祷雨【卦爻名义注曰守宫与龙通气故可祷雨】　呕雹【又曰守宫与蛇同形故能吐雹夷坚志载刘法师在龙兴府西山见蜥蝪如手臂大无限入井吸水尽即吐为雹伊川谓雹有是上面结成者有是蜥蝪做者以此】
　　守宫四
　　增诗古乐府曰护惜加穷袴防闲托守宫　宋苏轼蝎虎诗曰跂跂有足蛇脉脉无角龙为虎君弗笑食尽虿尾虫　又诗曰黄鸡啄蝎如啄黍牕间守宫称蝎虎闲中徼尾伺飞虫巧防工夫在腰膂跂跂脉脉善缘壁陋质从来谁比数今年水旱号蜥蝪狂走儿童闹歌舞能衔渠水吐氷雹不向蛟龙觅云雨守宫弩力搏苍蝇明年嵗旱当求汝
　　蛤蚧
　　増本草曰蛤蚧首如蟾蜍背有细鳞如蚕子土黄色身短尾长多生于山谷或大树间一雌一雄行常相随常自呼其名曰蛤蚧　物类相感志曰南民曰蛤蚧生一嵗每鸣一声二嵗每鸣二声有至十声者土人以为老蛤蚧尤重之　海録曰蛤蚧大月三声小月两声　北户録曰其声絶大或曰一年一声验之非也端州大防有蛤蚧州吏云已多年至今每鸣或三声或一声不定也　又曰蛤蚧背緑色上有黄斑防若古锦文长尺余其族则守宫蜥蝪蝘蜓多居古木窍间自呼其名又有十二时亦其类也大者一尺尾长于身相传云自旦至暮变十二般色伤人必死尝获一枚闭于笼中玩之只见变黄褐赤黒四色　酉阳杂俎曰南中有避役一名十二时辰虫状似蛇医脚长色青赤肉鬛者夏月时见于篱壁间俗云见者多称意事其首倐忽更变为十二辰状
　　蝎一
　　増埤雅广要曰蝎毒虫　诗曰彼君子女巻髪如虿大戴礼曰神人国有蜂虿不螫婴儿　陶景曰蝎有雌雄雄螫者痛止一处雌者痛牵诸处　又曰守宫食虿故呼蝎虎　蜀本草曰蝎紧小者名蛜　孝经援神契曰蜂虿埀芒【毒在后也】　荘子曰老聃云三皇之智憯于虿蝎之尾　酉阳杂俎曰鼠负虫大者多化为蝎蝎子多负于背蝎前谓之螫后谓之虿常为蜗牛所食以迹规之蝎不复去　又曰尝见一蝎负十余子子色犹白才如稻粒　又曰张希复言陈州古仓有蝎形如钱螫人必死　通俗文曰长尾为虿短尾为蝎　物类相感志人或谓蝎螫者取蜗涎涂之痛立止　传载曰安邑县北门有一蝎如琵琶大每出不毒人　江邻几杂志曰都中弄蝎尾有五毒者三毒者云城西剥马务蝎食马血尤毒螫人有死者　癸辛杂志曰北方毒螫有所谓火蝎者比之常蝎极小其毒甚酷常有数人夏月小憇磐石忽觉髀间奇痛彻心不可忍遂急起索之则石面光莹无他物仅行数歩则通身肿溃而殂同行者异之意石之下必有异遂起视之见一蝎极小而色黒一人以竹杖击之竹皆爆裂而执竹之手亦肿溃不旋踵而死近得杜真人持呪驱此害稍息
　　蝎二
　　増博古图曰商有虿鼎其铭释曰虿善毒人寓思患豫防意　左传曰郑人谤子产曰其父死于路已为虿尾魏志曰彭城夫人夜之厠虿螫其手呻呼无赖华陀
　　令温汤近热渍手其中卒可得寝旁人数为昜汤令暖其日即愈　干寳搜神记曰安阳城南有亭宿者辄死有书生入亭宿明掘得蝎大如琵琶尾长数尺亭遂安静　北史齐南阳王绰传曰绰为定州刺史后主髙纬徴至行在问在州何者最乐对曰多取蝎混虫观之极乐后主即夜索蝎一斗比晓得二三升置诸浴斛使人倮卧其中号呌宛转帝与绰临观喜噱不已谓绰曰如此乐事何不早驰驿奏闻　唐景龙文馆记曰上已日上幸渭濵宴侍臣其日赐侍臣栁圈各一云帯之免虿毒　传载曰润州金坛县大歴中【杂俎作开元】有北人为主簿以竹筒赍蝎十余枚置于防事之树后遂孳育数百枚为土气所蒸而不能螫人南人不识呼为主簿虫吉凶影响録曰黄靖国死见冥中治武后狱以大瓮聚万蝎螫之
　　蝎三
　　増论曹植借田论曰封人有以轻凿修去树之蝎者曰不识天下有蝎乎曰三苖共工讙兜非尧之蝎欤齐之诸田晋之六卿鲁之三桓非诸侯之蝎欤　刘昼防欲篇曰身之有欲如树之有蝎树抱蝎则自凿身抱欲则自害
　　増序宋嵇含遇虿赋序曰元康二年中夜遇虿客有戯余者曰谚云过满百为虿所螫斯言信哉虽内省不疚而逢此害喟然而叹遂作赋
　　蜗牛一
　　増尔雅曰蚹蠃螔蝓【郭璞曰即蜗牛也】　本草曰蛞蝓一名陵蠡一名土蜗一名蚹蝓一名蠡牛亦曰牛入三十六禽限又是四种角虫之类营室星之精　古今注曰蜗牛陵螺也形如螔蝓殻如小螺白色生池泽草木间头有两角行则触警则缩首尾俱能藏入殻中盛夏日则自悬树叶下以有两角故名牛【今有一种生于卑湿大于蜗牛而无殻有角盖螔蝓之类也】　又曰蜗殻宛转有文章绞缚为结似螺殻故曰螺　又曰野人为圎舍如蜗殻名曰蜗舍亦曰蜗牛庐　礼记曰蜗醢而苽食【人君燕食所用也埤雅曰蜗肉中醢】　三苍曰蜗小牛螺也俗名黄犊　日华子曰即负殻蜒蚰也淮南子曰昌阳去蚤虱而来蛉穷去害小而来患大【蛉穷即蜒蚰也是物好濡而升髙则焦死故曰蛉穷一曰陵穷乘陵则穷也宋史小人居髙位者亦目为蛉穷】山海经曰清安之山北望河曲是多倮累【郭璞曰倮累蜗牛也】玉匣记曰蜗牛不独能伏蝎亦能制蜈蚣蜈蚣见蜗牛则不复能去蜗徐登其背以涎绕之其足尽落　闻见録曰阴湿之下虫名蚹蠃每循墙上升掉首弓腰盘礴委曲搰搰矻矻必求前进未半涂则沫既涎穷精溃力竭竟粘壁而死
　　蜗牛二
　　増荘子曰戴晋人告魏惠王曰有国于蜗之左角曰触氏有国于蜗之右角者曰蛮氏时相与争地而战伏尸数万逐北旬有五日而后返　朝野佥载曰唐武后中尚食奉御张思恭进牛窟利上有蜒蚰大如筯天后以玉合贮之召思恭示曰昨窟利上有此极是毒物近有乌食百足虫忽死开腹中有蜒蚰一抄诸虫并尽此物不化朕昨日以来意恶不能食思恭顿首请死勅免之与宰夫并流岭南　酉阳杂俎曰睿宗为冀王时寝斋壁上蜗迹成天字上惧埽之经数日如初　清异録曰临川李善宁之子十嵗能即席赋诗亲友尝以贫家壁试之略不搆思吟曰椒气从何得灯光凿处分拖涎来藻饰惟有篆愁君拖涎指蜗牛也
　　蜗牛三
　　増诗唐杜牧诗曰蜗蜒蠧畵梁【南方卑湿积雨后蜗涎盈室书畵梁壁烂然如银】　宋苏轼蜗牛诗曰腥涎不满腹聊足以自濡升髙不知休竟作粘壁枯　欧阳修诗曰断墙着雨蜗成字増赋唐马吉甫蜗牛赋曰顺阴而起背阳而化夤缘于草木萦委于台榭傍庭庑以徐回循墙隅而乱下纎角内奋宁交触氏之兵坚殻外圎终结野人之舍阙爪牙兮自逹无羽翼兮相借本忘情于蚌守亦何惮于鸱吓


　　御定渊鉴类函巻四百四十九
　　钦定四库全书
　　御定渊鉴类函巻四百五十
　　虫豸部六【蝗　虸蚄虫附　蜮　蝤蛴天牛虫附　蟫　虱】
　　蝗一【合蟊贼螟螣】
　　原尔雅曰食苖心曰螟食叶曰螣食根曰蟊食节曰贼【四者蝗虫名也】　说文曰螟虫也　又曰吏冥冥犯法即生螟吏抵冒取民财则生蟊　广雅曰螽蝗也　礼记曰仲春行夏令则虫螟为害　又曰孟夏行春令则蝗虫为灾　京房昜传曰妖害忠孝虫食苖根　又曰王者与诸侯争虫食苖节茎　又曰嬖恶生孽虫食苖心　又曰徳无节虫食叶　毛诗曰去其螟螣及其蟊贼　诗义疏曰赤螣蝗也　许慎曰吏乞贷则生螣旧说螟螣蛑贼一种虫也如言寇贼奸宄内外言之耳故犍为文学曰此四种虫皆蝗也实不同故分别释之又曰蝗也今谓蝗子为螽一名蚕螽兖州人谓之螣　蔡伯喈曰蝗螣也当为灾则生故水处泽中数百或数十里一朝
　　蔽地而食禾粟苖尽复移虽自有种其为灾云是鱼子在水中化为之　春秋佐助期曰螽之为虫赤头甲身而翼飞行隂中阳也螽之为言众暴众也　春秋含孳曰蝗起于贪螽者飞而甲为害故天雨螽则刑法丑又曰螟应苛刻　吕氏春秋曰蝗螟农夫得而杀之奚故谓其害稼也蔽天状如严雪是嵗天下失瓠　又曰乱政之妖有螟集其地其音凶凶　淮南子曰枉法令即多蛊螟　毛诗疏曰蟊长而细或说云虫蟪蛄也食苖根而为人害　诗话曰禾始发有虫生苖心中如蚕而细仍吐丝包其心使不生穗　五行志曰刘歆以为飞负虫也性不食谷食谷为灾介虫之孽　洪范五行传曰介虫有甲能飞之类阳气所生于春秋为螽今谓之蝗皆其类也旱气动象至矣故曰有介虫之孽也　増酉阳杂俎曰蝗虫腹下有梵字或自天下来者乃忉利天梵天来者西域验其字作木天坛法禳之今其字有王字固不可晓旧言部吏侵渔百姓则虫食谷身黒头赤者武吏也头黒身赤者儒吏也　玉堂闲话曰蝗之为孽也盖沴气所生每生其卵盈百自卵及翼凡一月而飞羽翼未成跳跃而行谓之蝻　鹤林玉露曰蝗才飞下即交合数曰产子如麦门冬之状日以长大又数日其中出如黒蚁者八十一枚即鑚入地中若腊雪凝冻则入地愈深或不能出俗传雪深一尺则蝗入地一丈蝗灾每见于大兵之后或言战死之士寃魂所化虽未必然然捕者往往羣呼聚喊或不为动若鸣金击鼔则耸然而听若成行列则谓杀伤沴气之所化理或然也　墨客挥犀曰蝗一生九十九子皆聫缀而下入地常深寸许至春暖始生初出如蚕五日而能跃十日而能飞喜旱而畏雪　虫志曰天虫蝗蝻是也戎马生于郊则出昏乱之世贿赂公行奸邪执政则生字说曰□食苖叶无伤于实若可贷也　类山曰蝗虫子未有翘者为蝝蝮蜪
　　蝗二
　　原左传曰哀十二年螟十三年螟　谷梁传曰雨螽于宋外灾不书此何书灾甚也奈何茅茨尽也　洪范五行传曰春秋之螽者虫灾也以刑罚暴虐贪叨无厌兴师动众虫为害矣雨螽于宋是时宋公【昭公也】暴虐刑重赋敛无已故应是而雨螽　汉书曰武帝元光五年秋蝗四将征南越元封六年秋蝗两将征朝鲜太初元年夏蝗从东方飞至炖煌三年秋复蝗贰师征大宛征和三年蝗四年夏蝗三将征匈奴贰师七万人没不还又曰严延年为河南太守多杀害时黄霸在颍川鳯凰下而河南界中又有蝗虫延年曰此蝗岂鳯凰食耶又曰刘歆以为蝝螕□之有翼者食谷为灾黒也董仲舒以为蝝螟始生也是时初税亩乱先王之制故应是而蝝生属蠃虫之孽　东观汉记曰鲁恭为中牟令时郡国螟伤稼犬牙缘界不入中牟河南尹袁安闻之疑其不实使仁恕掾肥亲往察之　汉书曰王莽地皇三年夏蝗从东方来飞蔽天至长安入未央宫缘殿论衡曰世称南阳卓公为缑氏令蝗虫不入界盖以贤明至诚灾虫不入其县　东观汉记曰马援为武陵太守郡连有蝗虫谷价贵援奏罢盐官赈贫羸薄赋税蝗虫飞入海化为鱼虾　又曰宋均为九江太守建武中山阳楚郡多蝗蜚南到九江輙东西别去由是名称又曰永初七年郡国蝗飞过　又曰司部灾蝗台召三府驱之司空掾梁福曰普天之下莫非王土不审使臣驱蝗何之灾蝗当以徳消不闻驱逐号福为直掾　谢承后汉书曰吴郡徐栩为小黄令时陈留遭蝗过小黄飞逝不集刺史行部责栩不治栩弃官蝗应声而至刺史谢令还寺舍蝗即皆去　又曰谢夷吾为寿张令是时蝗食五谷野无生草过寿张界飞逝不集　又曰许季长为湖令州郡皆被蝗灾过湖县飞去不入　续汉书曰和帝永元四年蝗八年五月河内陈留蝗九月京师蝗九年蝗从夏至秋先是西羌数反遣将军将北军五校征之安帝永初四年夏蝗是时西羌寇乱军众征距连十余年五年夏九州蝗六年三月去年蝗处复蝗子生七年二月郡国蝗顺帝永建五年郡国十二蝗是时鲜卑寇朔方用众征之永和七年偃师蝗去年冬乌桓寇沙南用众征之桓帝永兴元年七月郡国三十二蝗是时梁冀执政无谋虑苛贪作虐二年六月京都蝗永寿三年六月京都蝗延熹元年五月京都蝗灵帝熹平六年夏七州蝗鲜卑前后三十余犯塞是嵗乌桓校尉夏育破鲜卑中郎将田晏使匈奴中郎将臧旻讨鲜卑大司农给用不足亩敛郡国以给军粮三将无功还者少半光和元年诏防问曰连年蝗虫至贪苛之所致也是时百官迁徙皆私入钱西园少帝兴平元年夏大蝗是时天下大乱　会稽典録曰郑为鄹令永平十五年蝗发泰山郡国被害过鄹不集郡以状上诏书以为不然自朕治京师尚不能攘蝗鄹令何人而令消弭遣按验之　师觉授孝子传曰魏连事父至孝和帝时拜昌邑令百姓不忍弃大蝗连熟　陈留耆旧传曰髙慎敦厚少华子式至孝常尽力供养永初中蝝蝗为灾独不食式麦圉令周强以表州郡　典论曰议郎马融以永兴中帝猎广城融从是时北州遭水潦蝗虫融撰上林颂以讽　广州先贤传曰黄豪交趾人除外黄令豪均已节俭麤衣蔬食所得俸秩悉赐贫民一县称平当时邻县蝗虫为灾而独外黄无有嵗皆丰熟民先流移者悉归附之　益部耆旧传曰任昉蜀郡成都人父修字伯庆为固始侯相天下大蝗独不入界　又传曰杨琳为茂陵令比嵗连蝗灾曲折不入茂陵　先贤行状曰公沙穆为鲁相时有蝗灾穆躬露坐界上蝗积疆畔不为害　搜神记曰何敞吴郡人少好道艺隐居重以大旱民物憔悴太守庆洪遣曹掾致谒奉印绶烦守无钖敞不受退叹而言曰郡界有灾安能得懐道因跋渉之县驻明星屋中蝝蝗消死敞即遁去后举方正博士皆不就卒于家　魏志曰黄初三年七月冀州大蝗民饥使尚书杜畿持节开仓廪以赈之　吴书曰袁术在寿春谷石百余万载金钱之市求籴市无米而弃钱去百姓饥穷以桑椹蝗虫为干饭　晋令尝以蝗向生时各部吏按行境界行其所由勒生苗之内皆令周徧晋阳秋曰司冀青雍蝗茅草皆尽石勒与蝗竞取民
　　禾百姓谓之胡蝗　赵书曰石勒十四年五月飞蝗穿地而生二十日化如蚕七八日作虫四日则飞周徧河朔百草无遗惟不食三豆及麻　凉记曰凉王吕光麟嘉二年以沮渠罗仇为西宁太守往年蝗虫所到之处产子地中是月尽生或一顷二顷覆地跳跃宿昔变异王乃躬临扑虫幸州潒水北大驾所到虫寻殄尽是以麦苖损耗无防　増唐书曰贞观中终南等数县蝗文皇至苑中见蝗掇数枚而呪之曰民以谷为命而汝食之是害于百姓也百姓有过在予一人尔其有灵但当食我无害百姓将吞之侍臣恐致生疾遂谏止太宗曰所冀移灾朕躬何疾之避遂吞之自是不为灾　唐郑棨传信记曰开元初山东大蝗姚元崇请分遣使捕蝗埋之上曰蝗天灾也诚由不徳而致焉卿请捕蝗得无违而伤义乎元崇进曰臣闻大田诗曰秉畀炎火者捕蝗之术也古人行之于前陛下用之于后古人行之所以安农陛下行之所以除害上喜曰事既师古用可救时是朕心也遂行之时中外咸以为不可上谓左右曰吾与贤相讨论已定捕蝗之事敢议者死是嵗所司结奏捕蝗虫凡百余万石时无饥馑天下赖焉　酉阳杂俎曰开元中贝州蝗虫食禾有大白鸟数千小白鸟数万尽食其虫　玉堂闲话曰晋天福之末天下大蝗连嵗不解行则蔽地起则蔽天禾稼草木赤地无遗其蝻之甚也流引无数甚至浮河越岭逾地渡堑如履平地入人家舍莫能制御穿户入牖井溷填咽腥秽牀帐损齧书衣积日连宵不胜其苦郓城县有一农家豢豕十余头时于陂泽间值蝻大至羣豕跃而防食之斯须腹饫不能运动其蝻又饥唼齧羣豕有若堆积豕竟困顿不能御之若为蝻所杀癸卯年其蝗皆抱草木而枯死所谓天生杀也　又己酉年【后汉干祐二年】将军许敬迁奉命于东洲按夏苖上言称于陂野间见有蝻生十数里才欲打捕其虫化为白蛱蝶飞去　渑水燕谈録曰祥符中天下大蝗近臣得死蝗于野以献宰臣率百官称贺王旦独执不可数日方罢朝飞蝗蔽天上叹曰使百官贺而蝗遽至岂不为天下笑耶　言行録曰赵抃守青州时山东旱有蝗自青齐及境遇大风乃退飞堕水而死　金史列传曰阿萨尔移镇定武嵗旱且蝗割指以血沥酒中祷而酹之既而雨霑足有羣鸦啄蝗且尽由是嵗熟　山堂肆考曰元成宗时蝗虫食苖稼惟州等处为甚成宗往祭之忽有鹙鸟羣至在地者啄之飞者以翼格杀之蝗尽灭
　　蝗三
　　原捕使者　随督邮【汉平时蝗诏使者捕蝗人能捕蝗者诣吏以石斗受钱　后汉戴封为西华令汝颍有蝗灾不入西华界督邮行县忽大至督邮其日去蝗亦随去】　避境　赴海【鲁恭为中牟令飞蝗避境下详蝗二东观汉记】　责已　去官【公沙穆为农令时多蝗虫乃设坛责已蝗虫遂去境人以为神明之君　下徐栩事详蝗二】　害田　免税【无害我田穉　虫损免税令详旱】　増鱼子化　飞鸟食【埤雅广要曰蝗即鱼卵所化俗云春遗鱼子如粟埋于泥中明年水及故岸则皆化而为鱼如遇旱干水缩不及故岸则其子久阁为日所暴乃生飞蝗　山堂肆考曰梁宗室修为秦州刺史郡有蝗修诣田所深自咎责忽有飞鸟千羣食蝗殆尽】　诣吏受钱　募民昜粟【上详捕使者注　备史曰五代晋后帝天福间募民捕蝗昜以粟】
　　蝗四
　　増焚香祈祷【山堂肆考曰宋祥符中飞蝗过京城上诣玉清宫焚香祈祷禁音乐三日】　酒肴致祭【汉实録曰干祐初开封府阳武雍丘襄邑蝗府尹侯益遣人以酒肴致祭三县蝗为鸜鹆聚食敕禁罗弋鸜鹆以其有吞噬之异也】　过江东【王安石罢相出镇金陵飞蝗自北而南往江东诸郡百官饯安石于城外刘贡父后至追之不及因书一絶以寄云青苖助役两妨农天下嗷嗷怨相公惟有蝗虫偏感徳又从台斾过江东】　壑邻邑【米芾为雍丘令蝗大起百姓忧之邻县尉司禁瘗后仍旧滋蔓责令保正并力捕除或言尽缘雍丘驱逐过此尉司移文载保正之语牒雍丘县请各行打扑收埋本处勿以邻国为壑时米方与客饮视牒大笑取笔书其后云蝗虫本是飞空物天遣来为百姓灾本县若能驱得去贵司何不打回来传者无不絶倒】　昆虫无作　天灾流行　百螣时作介虫败谷　稻蟹不遗　虫螟为害　虫蝗为灾
　　昆虫之灾
　　蝗五
　　増诗宋欧阳修荅朱寀捕蝗诗曰捕蝗之术世所非欲防此语兴于谁或云丰凶嵗有数天孽未可人力支或言蝗多不昜捕驱民入野践其畦因之奸吏恣贪扰户到头敛无一遗蝗灾食苖民自苦吏虐民苖皆被之吾嗟此语祗知一不究其本论其皮驱虽不尽胜养患昔人固已决不疑秉蟊投火况旧法古之去恶犹如斯既多而捕诚未昜其失安在常由迟诜诜最说子孙众为腹所孕多蜫蚳始生朝亩暮已顷化一为百无根涯口含锋刃疾风雨毒肠不满疑常饥髙原下隰不知数进退整若随金鼙嗟兹羽孽物共恶不知造化其谁尸大凡万事悉如此祸当早絶防其微蝇头出土不急捕羽翼已就功难施只惊羣飞自天下不究生子由山陂官书立法空太峻吏愚畏罚反自欺盖藏十不敢申一上心虽恻何由知不如寛法择良令告蝗不隐捕以时今苖因捕虽践死明嵗犹免为蝝菑吾尝捕蝗见其事较以利害曽深思官钱二十买一斗示以明信民争驰敛微成众在人力顷刻露积如京坻乃知孽虫虽甚众嫉恶茍锐无难为往时姚崇用此议诚哉贤相得所宜因吟君赠广其说为我持之告采诗　王令原蝗诗曰蝗生于野谁所为秋一母死遗百儿埋藏地下不腐□疑有鬼党相收持寒禽冬饥啄地食拾掇谷种无余遗吻虽掠卵不加破意似留与人为饥去年冬温腊雪少土脉不冻无冰凘春气蒸炊出地靣戢戢宻若在釜糜老农顽愚不识事小不扑灭大莫追遂令相聚成气势来若大水无垠涯蓬蒿满眼幸无用尔纵嚼尽谁尔讥而何存留不咀嚼反向禾黍加伤夷防鵶啄衔各取饱充实肠腹如撑支儿童跳跃仰面笑却爱甚宻嫌疎稀吾思万物造作始一一尽可天理推四其行蹄翼不假上既载角齿乃亏夫何此独出羣类既使跳跃仍令飞徐照蝗飞髙诗曰战士死化虫虫老生翅翼目怒体甲硬岂非怨气激栉栉北方来横遮遍天黒戍妇闻我言色变气咽逆良人进战死尸骸委砂砾昨夜魂梦归白骑晓无迹因知天中蝗乃是尸上物仰面久迎视低头泪双滴呼儿勿杀害解系从所适蝗乎若有知飞入妾心臆　明宣宗捕蝗示尚书郭敦诗曰蝗虫虽微物为患良不细其生实繁滋殄灭端非昜方秋禾黍成芃芃各生遂所忻嵗将登淹忽蝗已至害苖及根节而况叶与穗伤哉陇亩植民命之所系一旦尽于斯何以卒年嵗上帝仁下民讵非人所致修省弗敢怠民患可坐视去螟古有诗捕蝗亦有使除患与养患昔人论已备拯民于水火朂哉勿翫愒　郭敦飞蝗诗曰飞蝗蔽空日无色野老田中泪埀血牵衣顿足捕不能大叶全空小枝折去年拖欠鬻男女今嵗科徴向谁说官曹醉卧闻不闻叹息回头望京阙
　　虸蚄虫一【附】
　　増酉阳杂俎曰开元二十三年榆闗有虸蚄虫延及平州界有羣鹊食之　梦溪笔谈曰元丰中庆州界生虸蚄虫方为秋田之害忽有一虫生如土中狗蝎其喙有钳千万蔽地遇虸蚄虫则以钳抟之悉为两段旬日虸蚄皆尽其虫旧曽有之土人谓之傍不肯　东坡志林曰虸蚄虫为害甚于蝗元祐八年五月十日雍丘令米芾有书言县有虫食麦叶不食实豆麦未尝有虫有虫盖异事也
　　虸蚄虫二【附】
　　増诗宋罗处约梁县界虸蚄虫生诗曰方喜云苖布俄闻叶螣生田神何纵虐稼政自非明颍鳯那充食吴牛已絶耕黄堂厌粱肉惕尔自心惊
　　蜮一
　　増本草曰射工射影水弩抱枪含沙短狐水狐溪鬼虫皆蜮别名　埤雅曰蜮一名溪毒有长角横在口前如弩担临其角端曲如上弩以气为矢因水势以射人故俗呼水弩　原毛诗曰为鬼为蜮则不可得注云其物不可见盖气精也南越夷狄淫佚处也其蜮生水泽地多妇人其淫色为主故南越多蜮者淫女惑乱之所生也故圣人名之曰蜮蜮者犹惑也　广记曰水弩之虫常自四月上弩八月卸之见人影则射　洪范五行传蜮射人者也生于南越地南方谓之短狐者也　毛诗义疏曰蜮短狐也一名射影如二足江淮水濵皆有人在岸影见水中投人影则杀人或曰射影也南方人欲入水以瓦石投水中令浊乃入或有含沙射人入人肌其病如疥　増抱朴子曰射工水虫冬天蛰于谷间大雪时索之此虫所生其雪不积留气起如灼蒸掘之不过入地一尺即得隂干为末帯之夏天自辟射工也山海经曰大荒蜮山有蜮民之国射蜮是食　沈莹
　　临海异物志曰鸂水鸟食短狐其在溪中无毒气酉阳杂俎曰抱枪水虫也形如蛣蜣稍大腹下有刺似枪如棘针螫人有毒　续博物志曰禽经云鵞飞则蜮沉　葛洪曰溪毒似射工而无吻者即蜮类也鹅鸭能辟之　造化权舆短狐射气蛷螋遗溺中影则疾【蛷螋言搜而去之也亦言求而去之也】
　　蜮二
　　増春秋曰荘公十八年秋有　公羊传曰蜮何以书记异也　竹书纪年曰周惠王二年王子颓乱王出居郑郑人入王府多取玉玉化为蜮射人　齐书曰屠氏女采樵夜绩以供养父母俱卒亲行殡葬负土成坟忽空中有声云汝至性可重山神欲相驱使汝可为人疗病必得大富女谓是鬼魅弗敢从时邻舍人有被蜮毒者女试疗之自觉病便差遂以巫道为人疗病无不愈者家产日益
　　蜮三
　　増鲍照苦热行含沙射流影　黄庭坚诗溪弩发潜机稽圣赋蛷旋于影蜮射于光　柳宗元文射工沙虱
　　含怒窃发中人形影动成疮痏
　　蝤蛴
　　増尔雅曰蝎蛣　又曰蝤蛴蝎【埤雅广要曰蝎一名蝤蛴一名蛣吉屈曲貌以形举也即木中蠧虫亦曰桑蠧】　方言曰闗东谓之蝤蛴梁益之间谓之蝎　毛诗曰领如蝤蛴【盖蝤蛴之体有丰洁且白者故以况庄姜之领】周礼曰翦氏主除蠧　北史晋庾峻曰今山林之士
　　利出一官商君谓之六蝎韩非谓之五蠧　唐书宦官传曰如媒而成如蝎之蠧　符子曰石生金木生蝎化书曰燥湿相育不母而生蝤蛴【故古者譛从中起谓之蝎譛】　七辨曰蝤蛴之领阿那宜顾　汉书曰文帝赐尉陀书衣物陀因使者献桂蠧一器【大业拾遗録曰桂蠧紫色香辛有味噉之去隂痰之疾】
　　天牛虫【附】
　　増埤雅曰蝎化天牛两角状如水牛长二三寸色黒而背有白防长须有斑甲下有翅能飞不甚逺【按蝎木蠧也久则化为天牛天牛复生子为蠧】　酉阳杂俎曰天牛黒甲虫也长安夏中此虫或出于篱壁间必雨
　　蟫一
　　増尔雅曰蟫白鱼【衣书中虫以蒸湿生形稍似鱼尾分二岐身白有厚粉视之如银本草谓衣鱼一曰壁鱼俗呼蠧鱼一名蛃古称困学生为书蟫误用淫借也】　宋王逵澄懐録曰古人藏书辟蠧用芸芸香草也
　　蟫二
　　増穆天子传曰天子东游次雀梁蠧书于羽陵【谓暴书蠧也】酉阳杂俎曰补阙张周封言尝见壁上白子化为
　　壁鱼因知列子言朽为鱼之义　又曰何讽于书中得一髪卷规四寸许如环而无端用力絶之两端滴水方士云此名脉望蠧鱼三食神仙字则化为此夜持向天从规中望星星立降可求丹度世也　杜甫诗帙散壁鱼干注云壁鱼入经函中食神仙字则身有五色人吞之可致神仙　玉壶清话曰宋太宗不识蟫字见杨蟫名曰以微类名其子何也御笔抹去虫字名覃
　　蟫三
　　増诗唐李逺诗曰鳞细粉光鲜开书乱眼前透窗疑漏网落砚似游泉潜穴河图内吞钩乙字边莫言少鬐鬛食尽白苹篇　宋邵雍诗曰形状类于鱼其心好蠧书居常游箧笥未始在江湖为害千般有言烹一物无年年当盛夏晒了又如初
　　虱一【蚤杂见】
　　増说文曰虱齧人虫也虮虱子也【潜确类书曰蚤齧人跳虫也出于尘土间】汉书宋义曰搏牛之蝱不可以破虱　又曰王莽校
　　尉韩威进曰以新室之威而吞无雷无异口中蚤虱韩子曰天下无道攻击不已甲胄生虮虱　淮南子曰昌阳去蚤虱而人弗席者为其来蛉穷也　又曰释大道任小技无异使蟾蠩捕蚤　又曰汤沐具而虮虱相吊　抱朴子曰夫虱生于我我非虱之父母虱非我之子孙也　又曰眼能察大衢而不能周项领之间耳能闻雷霆而不能周虮虱之音也　又曰今头虱着身皆稍变而白身虱处头皆渐化而黒是黝素果无定质移昜在乎所渐也　又曰蚤虱攻君卧不获安　论衡曰人生在天地之间犹蚤虱之在衣裳　续博物志曰土干生蚤　酉阳杂俎曰虱恶水银有病虱者虽香衣沐浴不得已惟水银可去之又有草生山足湿处叶如百合对叶独茎茎微赤髙一二尺名虱建草能去虮虱澄懐録曰古人藏书辟蠧用芸芸香草也南人采置席下能去蚤虱　鸡肋编曰虱放靑叶草上经宿沾雾则为青虫飞去皆坼背而化　席上腐谈曰虱隂物其足六北方坎水之数也行必北首验之果然　赵壹曰丹鸿可杀蚤　又曰昨作草书俯而择虱不暇见地地至大而不见者锐精于虱也　魏文帝与王朗书曰蚤虱虽细虑于安寝　曹植论曰得蚤者莫不摩之齿牙为害身也　嵇康与山涛书曰危坐一时髀不得揺性复多虱爬搔无已而当褁以章服揖拜上官三不堪也阮籍大人先生传曰独不见羣虱之处裈中逃乎深缝匿乎壊絮自以为吉兆也行不敢离缝际动不敢去裈裆自以为得绳墨也然炎丘火流焦邑灭都虱处裈中而不能出也君子之处域内何异夫虱之处裈中乎
　　虱二
　　増列子曰纪昌学射于飞卫使学视小如大纪昌以牦悬虱于牖南面而望之三年后如车轮焉以观余物皆丘山也乃以燕角之弧孤蓬之簳射之贯虱而悬不絶符子曰齐鲁争汶阳之田鲁侯有忧色隐者周丰往
　　见曰臣尝昼寝啾然有羣虱共鬭乎衣中甘臣膏腴之肌饵臣项膂之肤相与树党争之相杀者大半虱父止之曰吾与汝所虑不过容口而已奚用交战为羣虱乃止今以汶阳之田惑君之心曽不如一虱之智窃为君羞之　韩子曰子韦见孔子于商太宰曰吾见孔子则视子犹蚤虱之细者也今吾见之于君子韦恐孔子贵于君因谓太宰曰且君之已见孔子亦将视子犹蚤虱太宰弗复见也　又曰韩昭侯搔痒而亡一爪求之甚急左右因取其蚤虱而杀之昭侯以此察左右不诚也又曰应侯谓秦王曰王得宛陵陈阳下断河内临东
　　阳邯郸犹口中虱也　东观汉记曰马援击寻阳山贼上书曰除其竹木譬如婴儿头多虮虱而剃之荡然虮虱无所复附书奏上大恱因出小黄门头有虱者皆剃之　风俗通畧曰河南赵仲让为梁冀从事郎冬月坐庭中向日解壊裘捕虱襄城君使推问之冀笑曰此我从事絶髙士也　晋裴啓语林曰顾和为州从事月旦当朝未入停车州门外须臾周侯已醉着白袷凭两人来诣丞相歴和车邉和先在车中觅虱夷然不动周始见遥过去行数歩复又还指顾心问曰此中何所有顾择虱不视徐徐应曰此中最是难测地　晋纪曰王猛字景略隐于华隂山懐佐世之志闻桓温入闗披褐谒之扪虱而谈当世之务旁若无人温察而异之　齐书曰江泌性仁义衣敝虱多绵褁置壁上恐虱饥死乃复置衣中后终身无虱　梁吴均齐春秋曰卞彬为南康郡丞颇饮酒摈弃形骸仕既不遂乃着蚤虱虾蟆等赋皆大有指斥　潜确类书曰齐卞士蔚居贫多病澣沐不时探采蚤虱日不替手　三国典略曰梁刘慤常有飞书谤毁梁王怒曰刘慤似衣中虱必须搯之　合璧事类北齐邢之才位中书监脱略简昜不修威仪对客或解衣觅虱且与剧谈　北史曰司马子如以贿在狱神武勅文襄出之哀其憔悴以膝承其首亲为择虱传信记曰无畏三藏饮酒食肉言行麄昜律师不说
　　常令宿于户外律师终夜扪虱投牀下无畏即呼曰扑杀佛子律师异之　酉阳杂俎曰成式曽一夕堂中会时妓女玉壶忌鱼炙见之色动因访诸妓所恶者有金子忌虱尤甚坐客竞徴虱事多至百余条予戏摭其事作破虱録　潜确类书曰道士崔白言荆州秀才张告尝扪得两头虱　清异志曰州苏隐闻被下有数人齐念阿房宫赋声急而小急开被视之无他物惟得虱十余其大如豆杀之即止　南楚新闻曰李蠙司空初名虬将赴举梦名上添一画成虱字及寤曰虱者蠙也乃改名果登科　禁杀録曰薛嵩性慈戒杀即微细如虱亦不害之一夕梦被上虱甚多渐变为寸许人谓嵩曰受君之贶非一日矣今君有急正吾侪効命之秋也遂列行于被上须臾皆殒嵩惊觉灯火尚明呼侍儿视之被上有丝血防横广尺余乃死虱也嵩不知其故盖是夜有刺客来害嵩其人有古劔甚利着处便破见血即死是夜其人劔一下即见血以为殊死矣报其主相对欢甚明日瞰之无恙也访得虱事始知其梦　国老闲谈曰查道性淳古少寓狼山寺躬薪水以给僧众衲衣不洗濯以养虱后仕至龙图阁待制　墨客挥犀荆公禹玉熙宁中同在相府一日同侍朝忽有虱自荆公襦领而上直缘其须上顾之笑公不自知也朝退禹玉指以告公公命从者去之禹玉曰未可轻去輙献一言以颂虱之功公曰如何禹玉笑而应曰屡游相须曽经御览公亦为之解颐　长公外记曰东坡闲居日与秦少游夜宴坡扪得虱乃曰此是垢腻所生少游曰不然绵絮成耳相辨久而不决相谓曰明日质之佛印理曲者设一席以表胜负酒散少游即往扣门谓佛印曰适与苏辨虱所由生苏云生于垢腻愚谓成于绵絮两疑不释将质吾师明日若问可答生自绵絮容胜后当作防饦会既去顷之苏亦至乃以前事言之祝令荅以生于垢腻许作冷淘明日果会具道问难之意佛印曰此昜晓耳乃垢腻为身絮毛为脚先吃冷淘后吃防饦二公大笑具宴为乐　剡溪夜语曰石曼卿于廨后自作一庵常醉卧其间名其轩曰扪虱　山堂肆考曰宋道君北狩至五国城衣上见虱呼为琵琶虫以其形类琵琶也
　　虱三
　　増诗唐韩愈泷吏诗曰不知官在朝有益国家否得无虱其间不武亦不文【按商君二十六篇大抵以仁义礼乐为虱官曰六虱成俗兵必大败说本此】　宋王安石和王乐道烘虱诗曰秋暑汗流如炙輠敝衣蒸湿尘土涴施之众虱当此时择肉甘于虎狼饿咀嚼侵肤未云已爬搔刺骨终无那时时对客辄自扪十百所除才防个皮毛得气强复活爪甲流丹真暂破未能汤沐取一空且以火攻令少挫踞炉炽炭已不暇对灶张衣诚未过飘零乍若蛾赴灯惊扰端如蚁旋磨欲驱百恶死焦灼肯贷一凶生弃播已观细防无所容未放老奸终不堕燃脐郿坞患溢世焚宝鹿台身昜货塜中燎入化秦尸池上焮随迁莽坐彼其鸷极就烟埃况汝命轻侔涕唾逃藏败絮尚欲索埋没沉灰谁复课薫心得祸尔莫悔烂额收功吾可贺犹残众虮恨未除自许宁能久安卧　司马光和王安石烘虱诗曰天生万物名品伙嗟尔为生至么麽依人自活反食人性喜伏藏便垢涴晨朝生子暮生孙不日蕃滋逾万个透疎缘隙巧百端通夕爬搔不能卧我归彼出疲奔命备北惊南厌捜逻所禽至少所失多舍置薫烧无术奈加之炭上犹晏然相顾未知亡族祸大者洋洋迷所适奔走未停身已堕细者懦怯但深潜干死缝中谁复课黒者抱髪可忧疑逃入缫头黙相贺腥烟焰起逺袭人袖拥鼻端时一唾初虽快意终自咎致尔歼夷非尔过吾家笥箧本自贫况复为人苦慵惰体生鳞甲未能浴衣不离身成脆破朽缯壊絮为渊薮如粟如麻寖肥大虚肠不免须侵人肯学夷齐甘死饿醯酸聚蚋理固然尔辈披攘我当坐但以努力自洁清羣虱皆当逺逋播梅尧臣诗曰托处裳帯中旅升裘领端藏迹讵可索食血以自安人世犹俯仰尔生何足观　又诗曰吾儿久失恃髪总仍少栉曽谁具汤沐正尔多虮虱变黒居其元壊絮宅非吉蒸如蚁乱缘聚若蚕初出鬓邉极搔爬何暇嗜梨栗剪除仍未难所恶累形质　又诗曰兹日颇所惬扪虱反得蚤去恶虽未除快意乃为好物败谁可必钝老而狡夭穴蚁不齧人其命常自保
　　増赋唐李商隐虱赋曰亦气而孕亦卵而成晨鹥露鹤不知其生汝职惟齧而不善齧囘臭而多跖香而絶陆防后虱赋并序曰余读玉溪生虱赋有就顔避跖之叹似未知虱作后赋以矫之曰衣缁守白髪华守黒不为物迁是有恒徳小人趋时必变顔色弃瘠涵腴乃虱之贼
　　増序齐卞彬蚤虱赋序曰虱有谚言朝生暮孙若吾之虱者无汤沐之虑絶相吊之忧晏聚乎久襟烂布之裳复不懃于讨捕孙孙息息三十五嵗













　　御定渊鉴类函巻四百五十
</div>
    <div class="pagination">
<a href="御定渊鉴类函_page319.html">上一页</a><span>...</span><a href="御定渊鉴类函_page315.html">315</a><a href="御定渊鉴类函_page316.html">316</a><a href="御定渊鉴类函_page317.html">317</a><a href="御定渊鉴类函_page318.html">318</a><a href="御定渊鉴类函_page319.html">319</a><span class="current-page">320</span>
    </div>
    <div class="pagination"><a href="index.html">返回目录</a></div>
</body>
</html>
