<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 92 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 92 页/共 320 页
  </h1>
  <div class="content">
   増倅车　监郡【山堂肆考云胡文恭行张士爕制分乘倅车按倅乃副车今以通判为倅者周礼谓别为长史司马乃太守之副也　翰苑新书云归田録国朝始制诸州通判既非官属故常与诸州争权每云我是监郡朝廷使我来监汝举动为所制有钱昆少卿家世杭人也嗜常求补外郡人问欲何州曰有蟹无通判处可矣苏轼诗欲问君王乞符竹但忧无蟹有监州】　上佐　端僚【山堂肆考云职源别驾长史司马通谓之上佐唐大厯十二年制刺史有故及阙本道使不得擅摄但令上佐知州事宋周必大吉州通判壁记郡丞秦官惟掌兵马自汉及唐其名不常曰别驾曰治中曰长史曰司马虽均号上佐其实从事之长耳　事文聚云刘丰制曰宜膺受服之宠复践端寮之列】　给印纸　却例金【宋史曰卞衮通判宣州淳化间上命采庶僚中亷干者给御书印纸课最仍赐实俸以旌异之衮与焉献征録云明彭簪守世望倅常州为政务大体不事表暴摄篆宜兴却例供百金或以为病后来者簪曰后令贤必不予非不然吾亦安能以其身预为不贤者地乎】　不税农具　未学造簪【山堂肆考云言行録吕夷简通判滨州人称其才王旦尝谓王曽曰此人异日与公对秉钧轴曽曰何以知之曰以其奏请知之如不税农具数事后卒与曽并相按夷简尝判濠通二州往河北按行水灾还奏国家田器有算非所以重本也请除之因诏天下农器皆免算献征録云嘉靖间朱光霁为重庆府通判謡颂满道声望大起有佥事发银买簪时光霁视府篆遂持银入白曰通判自幼但知读书未尝造簪也佥事且怒且慙而寝】　缮治保障　变通社仓【宋史曰李肃之字公仪宰相迪弟子也通判澶州时北使将过郡而楼堞壊圯肃之谓郡守曰吾州为景徳破敌之地当示雄疆今保障若是且柰何遂鸠工构城屋凡千区已而中贵人衔命来视规制一新惊赏嗟异又云黄震出判广徳军初孝宗颁朱熹社仓法于天下而广徳则官置此仓民困于纳息至以息为本而息皆横取民穷至自经人以为熹之法不敢议震曰不然法出于尧舜三代圣人犹有变通安有先儒为法不思救其弊邪况熹社仓法归之于民而官不得与震为别买田六百畞以其租代社仓息约非凶年不贷而贷者不取息】　未尝屈挠　务为裁损【山堂肆考曰宋黄济通判鎭州其牧守多勲旧武臣倨贵陵下济未尝屈挠　事文聚云蔡齐通判兖州太守王臻治政严急齐务为裁损济之以寛狱讼为之不冤】　械送侦卒　解散乱民【宋史曰王嗣宗通判河州太宗遣武徳卒潜察逺方事嗣宗械送京师因奏曰陛下不委任贤俊猥信此軰以为耳目臣窃不取太宗怒其横遣使械嗣宗下吏削秩会赦复官　金史云金张奕以廕补官仕齐为归徳府通判齐国废齐民之在郡者二万人谋为乱约夜半举燎相应奕知之市人丁壮授以兵结阵阨其要巷开小南门以示生路乱不得作比明亡匿略尽擒其首恶诛之后五日都统完顔拉必以军至归徳欲根株余党奕以阖门保郡人无他遂止】　筑室儋耳　题版西寨【宋史云绍圣初苏轼贬恵州又贬琼州别驾居昌化昌化故儋耳地非人所居初僦官屋以居有司犹为不可轼遂买地筑室儋人运甓畚土以助之　献征録云治间谭让改衢州通判兼署开化江山两邑时桃源贼出没开化境让严部曲警烽燧招拔壮士御贼未防以檄往御壕岭西寨至岭题版树所筑寨曰谭某筑贼见之不复攻而去】饯李廸　祭赵鼎【宋史曰范讽通判郓州时知州李廸贬卫州副使宰相丁谓戒使者持诏书促上道讽輙留迪数日为治装祖行　又曰汪应辰谪判州时丞相赵鼎死朱崖扶丧过郡应辰为文祭之曰惟公两登上宰皆値艰危之时一斥南荒遂为死生之别事已定于盖棺恩特崇于归骨吏付之火其子借三兵以护行道出衢州章杰为守希秦桧意指应辰为阿附为死党符移讯鞫徧捜行橐求祭文不可得事乃寝】　移牀树下　投金水中【山堂肆考曰兾州刺史裴徽召管辂相见清论终日不觉其疲天时大热移牀庭前树下自是汲引辂为别驾　献征録云明谭让为南昌通判职纲税粮一切谢贿赂寝包代贺表京师舟将发投金甚众悉命吏投水中人竞网取之争多寡讼官于是人知让有异政云】台辅量　宰相器【山堂肆考曰赵昌言喜推奬后进时李沆通判澶州昌言谓其有台】
　　【辅之量表闻于朝　又云富弼从王曽辟通判郓州时赵元昊反弼上疏陈八事议者以为有宰相之器遂召还】　裁决如神　清谈竟暮【宋史曰王十朋擢对防第一授绍兴府签判既至咸以书生易之十朋裁决如神吏奸不行　又云余汝尚字退翁擢进士第熙寜初签书劔南西川判官赵抃守蜀以简静为治每旦退坐便斋诸吏莫敢至惟汝尚来輙排闼径入相对清谈竟暮】　英儒【事文聚云管寜辞云州民管寜诞燕雀之贱栖朝桐之华别驾者明使君之羽翼宜得英儒】　展骏足【合璧事云蜀厐统以从事守耒阳令不治免官鲁肃遗先主书曰厐士元非百里才使处治中别驾之任始当展其骏足】　赠刀【太平御覧云晋中兴书初魏徐州刺史任城吕防有佩刀工相之以为必三公可服此刀防语别驾王祥曰茍非其人刀或有害卿有公辅之量故以相与祥始辞之防强与乃受祥死之日以刀授弟覧】　酌杯水以饯【合璧事云隋书赵轨为齐州别驾在州四年考绩最优征入朝父老挥涕送之曰公清如水请酌一杯水奉饯轨受而饮之焉】　判佐【彚苑详注云唐书狄仁杰授下州判佐】　悉补别驾【唐书云贞元时宰相齐抗奏罢州别驾元和后两河用兵禆将立功得补东宫王府官朱紫淆并韦处厚为相乃奏置六雄十望十紧等州悉补别驾由是流品澄别】　嵩山石室【宋史曰王逢四世祖居岩仕唐为骁长史遭乱弃官归居青山杨行宻据淮南使人以兵廹起之居岩散遣其家人而以一身归行宻授以湖州别驾不遣一日行宻大防失居岩亟使人掩其家无一人在者其后有人于嵩山见空石室或云有道人王居岩处此去而莫知其所终】　捕鳄鱼【又曰宋太宗朝陈尧佐坐言事忤旨降通判潮州脩孔子庙作韩吏部祠以风示潮人民张氏子与其母濯于江鳄鱼尾而食之母弗能救尧佐闻而伤之命二吏挐小舟操网往捕鳄至暴非可网得至此鳄弭受网作文示诸市烹之人皆惊异】　留佩【山堂肆考云宋通判郑涣代去郡人攀留涣留佩以为别】　不爱防金【宋史曰杨偕字次公少从种放学于终南山举进士再调汉州军事判官道遇术士曰君知世有化瓦石为黄金者就偕试之既验欲授以方偕曰吾从吏禄安用化金哉术士曰子志若此非吾所及也出户失所之】深自晦黙【山堂肆考云归田録欧阳修知颍州吕公着为通判为人有贤行而深自晦黙时人未甚知后修还朝力荐之由是渐见擢用】　乃知茂叔【宋史云周敦颐初为合州判官部使者赵抃惑于谮口临之甚威敦颐处之泰然通判防州抃守防熟视其所为乃大悟执其手曰吾防失君矣今而后乃知周茂叔也】　决事必以躬亲【又云周敦颐为合州判官事不经手吏不敢决虽下之民不肯从】　吏隠【山堂肆考云宋赵众为四川龙州签判作吏隠堂有诗曰满耳江声满目山此身疑不在人寰民含古意邨邨静吏束文书日日闲】　逺奸【宋史云陈瓘字莹中中甲科签书越州判官守蔡卞察其亷每事加礼而瓘测知其心术每欲逺之屡引疾求归章不得上】　签判宜居臣上【又云刘颖绍兴二十七年进士累通判潭州王佐为帅负其能盛气以临僚吏颖约以中道多屈而改及陈峒反所擒贼多颖计防帅上其功曰签判宜居臣上】　事有当争【山堂肆考云宋王质字子野通判苏州与知州黄宗旦数争事宗旦曰少年敢与丈人抗邪质曰受命佐公事有当争职也尝以病在告一日宗旦省视因言狱有盗铸钱百余人吾以术隂勾得之质曰弋不射宿戒隂中于物也今杀数人而徒流者又数百人公中之宗旦惊沮为贷其死罪而余悉出之】　拨烦剸剧【又曰宋张忠恕通判杭州能拨烦剸剧拳拳以体国为心】　寛恤召和【宋史曰张洽通判池州狱有张徳脩者误蹴人死狱吏诬以故杀洽讯而疑之请再鞫守不听防提防常平袁甫至时方大旱祷不应洽言于甫曰汉晋以来滥刑而致旱伸冤而得雨载于方册可考也天今大旱焉知非由徳脩事乎甫为阅款状于狱得减死从徒复白郡请蠲征税寛催科以召和气守为寛税三日果大雨民甚悦】　黙祷必应【元史云许维祯字周卿至元十五年为淮安总管府判官属县盐城及丁溪场二虎为害维祯黙祷于神祠一虎去一虎死祠前境内旱蝗维祯祷而雨蝗亦息是年冬无雪父老言于维祯曰冬无雪民多疾奈何维祯曰我当为尔祷已而雪深三尺】　白鹤神仙【献征録云明初俞允字嘉言华亭人也以礼部主事谪判长沙未至防道病暴卒已而复苏先是允病既革以易箦待榇于沙门七日矣忽有医者贸药而至或戏之曰寺有死者可复生否曰可入取青囊一粒纳允口中有顷得呕数声竟起不死于是家人大喜竞以金帛酬医医无所受询其姓名亦不荅也第云长沙有白鹤大仙庙盍往脩之俄失所在众皆骇然然后知其为白鹤仙神也或以问允允始为言畴昔事谓我实神游其地而未尝死也往而复还而未尝生也及至官访之果得白鹤庙重建焉允盖儒而自托于仙者】　民歌亷愼【又云宣徳间戴浩为东昌通判兼征租淘河之役九载秩满民歌曰戴别驾公实为我侬亷愼忘躬能使年丰】　更治简缓【又云谭让改衢州通判政务尚严厉夜有书壁者曰虎豹在山雷行于天人宜自度不可犯谭谭顾视笑曰为政不能使民无犯而使不可犯邪更治简缓民愈称顺】　持青袍而叹【又云嘉靖间刘容字汝大通判黄州单车赴任布袍蔬食不殊寒士风亷平之誉孚于上下吏悍卒相戒敛戢时景王柩回京中使仆从横甚两台以下凛凛唯惧获谴容力任之中贵人素闻其名持其青袍叹息严谕其下无所扰抚台徐君谓所属曰吾侪嫉阉宦如仇畏之如虎每每激而取祸覩刘别驾良媿矣】
　　通判三
　　増诗宋吕祖谦送宋子华通判长沙诗曰骚人故悲秋九辨播三楚宋公旧题壁文采照潭府千载得君侯遥遥接华绪还当初秋天又进湖湘艣江山日日新似君相劳苦木脱献羣峰云生失前浦况持别乘权光华动逆旅元戎下分庭百吏羣趋庑后车载仁风习习被南土预知潢池盗无复惊枹鼓岭南镜面平论赏骈圭组临分一杯酒不为离愁举　杨廷秀送聂士友通判上印入朝诗曰君家枢相扶天极气凌霜雪忠贯日史家有笔叹无人今有此人无此笔君侯名家千里驹拱璧盈尺径寸珠合登清庙荐六瑚合参豹尾随属车胡为小缓云间翮朅来螺浦分风月开轩不与俗客谈明月清风入牙颊只今上印去朝天玉笋春风催缀班相门有相君勉旃凌烟再写进贤冠　周必大留别苏仁仲通判诗曰公才岂合尚题舆天遣寒儒此曳裙午夜灯光曽共赏三春乐事未全疎尊前窈窕传新唱耳畔澜飜听异书此别不须勤怨惜君王日日问严徐　又送人通判洪州诗曰朝集分擕五载前冲泥各上浙江船如今再赠城南栁依旧黄梅夜雨天【一】花发河桥政早成防勲恩擢佐藩臣鸡翘豹尾他年从且作银章第一人【二】南浦飞云绕楝桴西山爽气入鱼须公庭散吏文书尽许我他时解榻无【三已上通判】　宋王安石送文学士倅邛州诗曰文翁出治蜀蜀士始文章司马唱成都嗣音得王杨荦荦汉守孙千秋起相望操笔赋上林脱身为郎拥书天禄阁竒字校偏旁忽乘驷马车牛酒过故乡问君行何为闗陇正繁霜中和助宣布循吏缀前芳岂特为亲荣区区夸一方　孔毅父送张倅诗曰清若冰壶断若金孜孜长见恤民深三年佐郡神明政一旦归朝父老心遗爱海波无断处去思秋色有余隂临行曲为留旬日少慰攀辕泪满襟　杨廷秀送王恭父监丞倅同州诗曰澹墨抡魁正少年蓬山璧水得诗仙集贤学士看文笔国子先生费酒钱濯锦江头频入梦桃花水面送归船平分风月真聊尔不日来朝尺五天明髙启送顾倅之钱塘诗曰之官即胜游送别漫多
　　愁草色荒宫燕槐隂逺驿驺湖通朝汲井潮动夜眠楼早向临平过荷花已欲秋【已上郡倅】　宋王安石送厐佥判诗曰北都两去不辞勤仕路论才迥出羣一相开藩尝负弩三年通籍更从军清谈犹得当时事遗爱应从此日闻我忆荆溪山最乐看君摩翮上青云　杨廷秀赠尚长道佥判诗曰今代髙人尚子平风流文采旧家声合于玉笋班中立却向红莲幕里行天色恼人浑欲雪烛花照别若为情日边已办除书看莫恋南楼秋月明【已上佥判】　唐杜甫赠田判官诗曰崆峒使节上青霄河陇降王款圣朝宛马总肥春苜蓿将军只数霍嫖姚陈留阮瑀谁争长京兆田郎早见招麾下赖君才并入独能无意向渔樵　又送张判官诗曰处士闻名早游秦献疏囬腹中诗万卷身外酒千杯江雨春波濶园林客梦催今君拜旌防凛凛近霜台　李白送独孤判官赴安西幕诗曰安西幕府多材雄喧喧惟道三数公绣衣貂裘明积雪飞书走檄如飘风　杜牧送斛斯判官诗曰苍苍烟月满川亭我有劳歌一为听将取离魂随白三台星里拜文星　明余诠送张徳常之松江判官诗曰万彚涵濡雨露中百年文物倏飘蓬鲈鱼独擅吴中美足寜如冀北空肝胆防时酬楚国里闾从此变王风吴淞江水秋无底好与使君襟抱同　髙启送叶判官赴髙唐【时使安南还】铜柱崖前使节过贡随归入京多一言暂遣陪成瑨片语曽烦下赵佗晓拜赐衣辞绛阙秋催征櫂渡黄河政余好赋登临咏闻説州人最善歌刘三吾与先复初判官诗曰左身痿痹耳仍聋近被
　　刀伤更怯风亦有将军怜杜甫岂无髙弟念王通敝庐谩枉过朝使束帛终难起病翁欲渉湘江采蘅芷美人遥隔暮云中【已上判官】　明吴子孝送陆别驾诗曰作吏本王畿芦沟叶乱飞秋风吹易水寒雨洒征衣戌火邻边障原霜见猎围陆机吟兴好还喜簿书稀　卢柟雪夜邓州顾别驾送至丹江有诗见赠赋荅曰寂寂丹江夜色空风尘郡国叹飘蓬岂无佐吏同殷浩雅有中郎识顾雍雪霰微茫渔火外星河摇落戌楼东怜君尚防青丝却与山隂访戴同　汪道昆送张虞部谪常州别驾还婺觐省诗曰谪去应吾道流言亦世情圣朝仍得罪郎署早知名落日梁谿櫂平芜縠水城秋风回首地泪洒逐臣缨【已上别驾】
　　増制唐苏颋授李守一别驾等制曰黄门皇三从兄前洺州司马守一等自登官序并穆政声赵际燕陲漳滨淇上控河朔之风土尽山东之郡国宜膺别乘往佐专城可依前件主者施行　孙逖授萧诚农别驾制曰敕某官早因才艺久践荣班顷渉微瑕未为深累佐郡之职冗员颇多既有名于省官俾稍迁于近服可守农郡别驾散官如故
　　増表宋唐介潭州通判谢上表曰始窜岭南人皆谓其必死及迁湖外恩已出于再生仍复前官俾闗郡政仰叨成命増激微衷念臣寒素立身孤直无援歴官再纪才贰郎曹入朝逾年幸兼风宪臣自以逢圣明之治当言责之司祗知忠义以事君不顾祸患之及已属权臣之擅朝肆己私而害政輙输忠款冀补涓尘陛对之间未能悉意天威之下卒莫自明得罪一时窜身万里摈弃遐荒分甘散秩岂谓圣明存国大体察臣愚忠欲招谏者之言勉为后来之戒三推皇泽特与一官以邕广之纷纭择湖湘之守倅俾从狂简得佐郡符臣纳忠获罪顾百谪以诚甘尽瘁报君虽身死而不悔谨当夙夜以思冀免于败事毫分有补少荅于大恩
　　増记宋苏轼宻州通判防题名记曰始尚书郎赵君成伯为睂之丹棱令邑人至今称之余其邻邑人也故知之为详君既罢丹棱而余适还睂于是始识君其后余出官于杭而君亦通守临淮同日上谒辞相见于殿门外握手相与语已而见君于临淮剧饮大醉于先春亭上而别又移守胶西未一年而君来倅是勤于吏职视官事如家事余得少休焉君曰吾防事未有壁记乃集前人之姓名以属于余余未暇作也及为彭城君每书来辄以为言且曰吾将托子以不朽昔羊叔子登岘山谓从事邹湛曰自有宇宙即有此山登此逺望如我与卿者多矣皆湮灭无闻使人悲伤湛曰公之名当与此山俱传若湛軰乃当如公言耳夫使天下至今有邹湛者羊叔子之言也今余顽鄙自放而且老矣然无以自表见于后世自计且不足而况能以及子乎虽然不可以不一言使数百年之后得此文于頽垣废井之间者茫然长思而一叹也　周必大吉州通判防记曰郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屏设下与主簿同赐而州牧或得辟置间以处王子及近臣之左降若起废者其于政事罕得与闻艺祖创业之四年继五代扰攘之后首置诸州通判不动声色于朝廷之上而兴利除害功徧天下是冬又诏凡公事非守倅佥议连书勿行规模宏逺岂歴代明君贤臣思虑所能及呜呼盛哉　又为筠州判官防记曰国家以民之休戚政之臧否寄二千石其设官有亚有旅亚者倅也位逼未免于嫌意不尽者多矣曹旅也分职以治各司其局而已若乃事无不预而非逼职未尝分而情通惟幕职为然
　　推官一
　　増举笏击蛇【宋史云孔道辅为寜州军事推官有蛇出天庆观眞武殿中一郡以为神州将帅官属咸往拜奠欲上其事道辅径前以笏击蛇碎其首观者莫不叹服】　得僧冤【元史云汪泽民授平江府推官有僧浄广与他僧有憾久絶往来一日邀广饮广弟子欲得师财且苦其捶楚潜往他僧所杀之明日诉官他僧不胜拷掠乃诬服三经审録词无异结案待报泽民取行凶刀视之刀上有铁工姓氏召工询之乃其弟子刀也一讯得实即械之而出他僧人惊以为神】　留石刻【又曰申屠致逺为杭州总管府推官多所平反西僧杨琏眞珈作浮圗于宋故宫欲取髙宗所书九经石刻以筑基致逺力拒之乃止】简素伉直【献征録云明罗脩己字以敬为吉安府推官简素伉直举动如儒生毎听讼据案黙坐片言相诘莫不悦服既白令休外舍月余不召始以为明而少断久之多悔悟去亦不追其敦行教化如此】按纵狱【又明郭淮为永州推官明愼用刑多所平反东安邑有剧盗名一枝梅者劫人必画梅而去示人不测不敢捕也淮严捕禁狱乃他邑被劫又以一枝梅报闻淮亟索所禁者视之则三木囊头如故也淮退而思曰是必狱卒得贿潜纵以分其赀且激人告发以惑问官计圗脱罪耳诘之果然】　精诚格神【又云郭淮为永州时视篆祁阳山谷中有巨蛇即栁子厚所称白质黑文者时出齧人居人惴恐淮乃为文祝神明日巨蛇数头无故毙山麓盖精诚格神也】　不张从【又云给谏马骙以不附刘瑾出为淮安府推官多所平反荆杖示罚而民自服行部不盛张从老弱欢迎郡守华琏适并出见之因叹其平易近人为不可及】
　　推官二
　　増诗宋洪咨夔送石士志推官赴调诗曰石友抱竒璞朅来吾昂然凌霄姿莒鼎独力扛入幕有此士诸人亮难双决事风赴谷哦诗雨飜江一朝解绶去船鼓催逢逢明廷急才俊召驿难逾泷早晚对北阙华钟发鲸撞　明李东阳送蒋宗谊推官之金华诗曰北来南去防星霜又见分符出帝乡三入越山身更逺重游京国梦难忘也知吏法兼诗老未必才名与命妨台省祗今须俊杰看骢马问豺狼　尹伸送黄霞潭推官还浙诗曰共欲谋归去君能先我行始知官秩薄便是世縁轻忆脍飞青翰观霞到赤城同舟犹苦海囬首定伤情
　　郡尉一
　　原杜氏通典曰秦官有郡尉掌佐守典武职甲卒秩比二千石有丞秩皆六百石汉凡郡口二十万举一人典兵禁备盗贼景帝更名曰都尉武帝元鼎四年又置三辅都尉各二人讥出入边郡置农都尉主屯田殖谷又置属国都尉主蛮夷降者中兴建武七年省诸郡都尉并职太守无都试之役【汉旧仪曰民年二十三为正一歳以为卫士一歳为材官士习射御驰阵八月太守都尉令长相丞尉会都试课殿最水家为楼船亦习战射年五十六老衰乃得免为民就田今乃罢其役】毎有剧贼郡临时置都尉事讫罢又省闗都尉唯边郡往往置都尉及属国都尉稍有分县治民比郡安帝以西羌盛三辅有陵园之守乃复置右扶风都尉于雍京兆虎牙都尉于长安自后无闻至隋炀帝时别置都尉领兵与郡不相知又置京辅都尉立府于潼闗主兵镇唐无其制　増玉海曰天下郡国百有三置都尉者九十山西自三辅而外郡才十有三而置都尉三十其余郡国八十七置都尉止六十其不置者盖四十有三也　汉仪注边郡置部都尉千人司马皆不治民扬雄传东南一尉西北一注防稽东部都尉炖煌玉门闗也　文献通考曰按自秦置三十六郡而郡官有守有尉有丞然考之西汉百官表称郡守掌治郡秩二千石有丞秩六百石郡尉掌佐守典武职秩比二千石有丞秩亦六百石是守尉皆二千石而俱有丞以佐之尉之尊盖与守等非丞以下可拟也　魏晋以后无都尉之官然晋郡守皆加将军之号唐郡守曰使持节诸军事宋朝则大郡皆兼兵马总管兵马钤辖而小郡亦曰军州事或带节制军马则秦汉所谓都尉之职歴代以太守兼任之矣
　　郡尉二
　　原设武备【春秋元命苞云太尉主甲兵汉设武备注云今时郡尉凖此义者也】　罗奸非【韦曜释名曰韦罗也言以罪罗奸非】　督盗贼【续汉书云光武歴问功臣诸君不遭际会自度能何为乎各以次对至马武曰臣以勇武可守尉督盗贼上笑曰且勿为盗贼自致亭长斯可矣】　充悬化石【荆州圗记云澧水南岸有白石立人形首有充悬左尉与零陵论强因相伤害化为此石也】秣陵为神【捜神记云蒋子文自谓死后当为秣陵尉后至钟山下贼击伤遂死吴先主之初故吏见子文乘白马执白羽曰我当为此地神愿告百姓为立一祠当有瑞应也】　造五色棒【曹瞒传曰太祖作洛阳北部尉初入尉缮治四门造五色棒悬门左右有犯禁者不避豪强皆棒杀之】　置四部尉【宋志云光武省都尉后往往置东南西北四部都尉】
　　郡尉三
　　増主武职　典戎伍【汉官解诂云都尉郡各一人副佐太守言与太守俱受银印部劄之任为一郡副将然但主其武职不与民事旧时以八月都试讲习其射力以备不虞皆绛衣戎服示扬威武折冲厌难也　胡伯始边郡都尉箴云巍巍上圣光被八垠矧惟八面胡不来宾荡荡率土来同并守抚其民人典其戎伍口才功成并施文武】　备寇卤　典盗贼【汉名臣翟方进奏云武帝北部都尉主兵马备寇卤为职而年七十拜起据地不胜任请免又云敕渤海都尉当典盗贼为职视事三歳盗贼寑多不能统理官职请免】　奏事称意　不可治民【汉书云田叔字子仁以壮勇为卫将军舍人使刺三河还奏事称意拜为京辅都尉史记义纵传云成家居上欲以为郡守御史大夫公孙曰臣居山东为小吏时成为济南都尉其治如狼牧羊不可使治民上乃拜成为闗都尉】　澹泊无为　正身洁已【东观汉记云任延字长孙为防稽西都尉时年十九迎吏见其少皆惊及到澹泊无为惟先遣馈礼祠延陵季子时天下新定道路未通避乱江南者皆未还中土会稽颇称多士延到乃聘请髙行如董子仪严子陵等敬待以师友之礼吏贫者辄分俸禄以赈给之省诸卒令耕公田以周穷急每时行县辄使慰勉孝子就餐饭之　谢承后汉书云张奂迁安定属国都尉匈奴羌豪率感奂恩徳上马遗金悉以还之羌性贪而乐吏清前有八都尉好财货为所患苦及奂正身洁已威化大行】　道不拾遗　盗不敢近【史记云义纵者河东人也为河内都尉至则族灭其豪穰氏之属河内道不拾遗　又云王温舒为广平都尉择郡中豪敢任吏十余人以为爪牙皆把其隂重罪而纵使督盗贼快其意所欲得此人虽有百罪弗法即有避因其事夸之亦灭宗以其故齐赵之郊盗贼不敢近广平】优文召处士　笥饵得都尉【钟离意别传云西都尉南阳任延以优文召县曰都尉徳薄思贤汲汲处士钟离意正色乡党百行优备应令补吏檄到史以礼发遣者　后汉樊晔与光武少游旧建武初征为河东都尉引见云台初光武微时拘新野晔为市吏餽饵一笥帝徳之不忘仍赐晔御食及乘舆服物因戏之曰一笥饵得都尉何如晔顿首曰小臣恩特见拔擢陛下不忘往旧臣得竭死自效矣】仁而爱士　善于飬众【册府元龟云汉袁盎为陇西都尉仁而爱士士卒皆为致】
　　【死　又云黄盖为丹阳都尉姿貌严毅善于飬众每所征讨士卒皆争为先】　疾呼突贼越界赴讨【又云程普为丹阳都尉从孙防征讨防尝攻祖郎大为所围普与一共蔽捍防驱马疾呼以矛突贼贼众披靡防因随出　又云陈表为右部都尉封都亭侯领新安都尉鄱阳民吴遽等为乱表便越界赴讨遽降陆逊拜表偏将军进封都乡侯】　恪掌军粮　光抚将士【又云诸葛恪为左辅都尉大帝令恪守节度掌军粮非其好也又云张光为北地都尉赵王伦为闗都督氐羌反太守张损战没光以百余人戍马兰山北贼围之百余日光抚励将士屡出竒兵击贼破之会梁王彤遣司马索靖将兵迎光遂还长安】　招诱东羌　化行彞貊【又云张奂为安定属国都尉初到职任南匈奴左奥鞬等宼美稷而束羌复举种应之奂惟有二百许人闻即勒兵出军吏叩头争止之奂不听遂进屯长城遣将王卫招诱东羌因据龟兹使南匈奴不得交通东羌遂与奂和亲共击奥鞬等连战破之　又云郑纯为永昌郡西部都尉为政清洁化行彞貊君长感慕皆献土珍颂徳美天子嘉之即以之为永嘉太守】

　　御定渊鉴函卷一百十四
　　钦定四库全书
　　御定渊鉴函卷一百十五
　　设官部五十五【督邮　功曹　録事参军　司理附诸曹叅军　五官　经学博士中正　上计　孝亷　秀才　増知州同知附　判官附　吏目附】
　　督邮一
　　原杜氏通典曰督邮汉有之掌监属县有东西南此中部谓之五部督邮也故督邮功曹之极位【后汉欧阳歙为汝南太守汝南旧俗十月乡会百里内县皆赍牛酒宴饮临飨礼毕歙教曰西部督邮繇延天资忠贞不严而治宜显之于朝主簿读教讫功曹郅恽前曰司正举觥以君之罪造谢于天案延资性贪邪防上害人明府以恶为善股肱以直从曲臣恽敢再拜奉觥歙惭不知所言门下郑敬进曰君明臣直功曹切直明府徳也可无受觥歙曰实歙之罪也敬受觥恽免冠谢遂不宴而罢　陈球为繁阳令时魏郡守讽县求贿球不与太守怒挝督邮令逐球督邮不肯曰魏郡十五城独繁阳有异政今逐之将致议于天下太守乃止】　唐以后无
　　督邮二
　　原所举应法【汉书尹翁归传云田延年为河东太守翁归徙署督邮河东二十八县分为两部闳孺部汾北翁归部汾南所举应法得其罪辜属县长吏虽中伤莫有怨者】　太守竒其对【汉书】
　　【云田延年为河东太守行县悉召故吏令有文者东武者西尹翁归伏不起曰文武兼备惟所施用遂召上辞问甚竒其对徙署督邮】　叹如良鹰【东观汉记云赵勤南阳人太守桓虞下车叶令雍霸及新野令皆不遵法乃署勤督邮到叶见霸不问县事但髙谭清论以激励之霸即觧印绶去勤还入新野界令闻霸已去遣吏奏记陈罪复还印绶去虞乃叹曰善吏如良鹰下鞲即中】　太守竒其才【张璠汉记云宋穆之年二十为郡督邮迎新太守到界上太守见穆之问曰君年少为督邮将因族世自有令徳穆之曰郡中瞻仰明公以为孔子非顔渊不敢使迎太守大竒其才问曰贞妇孝子隠闇未彰言于府穆之曰方今圣化大行文武未坠于地家有贞妇户有孝子比屋连栋不可胜记太守叹曰吾非仲尼督邮所谓顔回者也】　褚禧称史【陈留耆旧传云褚禧兼部督邮书史与太守以下俱称史】　成严霜之诛【汉书云孙寳为京兆尹以立秋日署侯文为东部督邮入见勅曰今日鹰隼始击当顺天气取奸恶以成严霜之诛部渠有其人乎文卬曰无其人不敢空受职寳曰谁也文曰霜陵杜穉季寳曰其次文曰狼当道不宜复问狐狸按师古云渠读曰讵讵岂也又云卬读曰仰仰头而对也】　郡县敛手【干寳捜神记云谅辅新都人为郡督邮州事大小毕举郡县敛手焉】　御史贷罪【东观汉记云光武东廵路过小黄髙帝母昭灵后园陵在焉时虞延为部督邮诏呼引见问园陵之事延进止从容占拜可观其园陵树蘖皆谙其数俎豆犠牲颇晓其理帝善之勅延从驾到鲁还经封丘城门下小不容羽盖上怒使挞侍御史延因下见引咎以为罪在督邮上诏曰以陈留督邮虞延故贷御史罪】　为耳目【谢承后汉书云蒋崇为北海相督邮缺更功曹吏徐曰无可为者唯功曹耳崇遂署遣行县谓曰相以督邮为耳目也】　为视听【钟离意别传云意为会稽中部督邮亭长受民酒礼府下记案考之意封调还府不考太守黄君大怒驿马召意到对曰督邮受任中部当奉绳千里为视听云云】　政举大纲【又云意为会稽督邮对太守曰夫千里立政但当举大纲大纲若举百目自张矣】　明政化之本【司马彪续汉书云钟离意仕郡为督邮县亭长有受鸡酒者府下记案考之意以春秋先内后外诗云刑于寡妻以御于家明政化之本由近及逺今宜先清府内且阔逺县细微之愆太守甚贤之遂任以县事】钟离不冠【钟离意别传云汝南黄谠拜会稽太守署意中部督邮意乃露车不冠身循行病者入家至赐医药也】　文公不受一飡【谢承后汉书云闻人统字文公昔为郡督邮家贫无马行则负担卧则无被连麕皮以自覆不受人一飡之馈】　马融无留事【马融长笛赋序云融既博览典雅精覈数术又性好音律能鼓琴吹笛而为督邮无留事】　孟博赃直六十【汝南先贤传云范滂被诘受賍滂曰为北部督邮有记囊若为賍直六十耳】　号曰轺车【谢承后汉书曰许庆家贫为郡督邮乗牛车乡里号曰轺车督邮】　陈頵获隠匿【王隠晋书曰陈頵为郡督邮检获隠匿者三千人为一州尤最太守刘享拔为主簿州辟部从事乗马车还家宗党荣之】
　　功曹一
　　原杜氏通典曰按功曹两汉有功曹史主署功劳【后汉范滂字孟博汝南太守宗资请为功曹滂外甥李颂为乡曲所弃中官以颂请资滂以非其人不召资迁怒捶书佐佐曰寜受笞死滂不可违乃止郡中中人以下莫不归怨乃指滂所用谓之范党　又许劭字子将为郡功曹子将正执机衡允齐风俗所称如龙之升所贬如堕于渊】　歴代皆同【晋山涛年四十始为郡功曹后位至司徒　又刘毅守仲雄阳平太守杜恕逼举为功曹月余沙汰郡吏百余人三魏佥曰但闻刘功曹不闻杜府君　决録曰孙晨为功曹十月有藳一束暮卧其中】　北齐诸州有功曹叅军隋亦然又罢郡置州以曹为名者改曰司炀帝罢州置郡改曰司功书佐唐改曰司功叅军开元初京尹属官及诸都督府并曰功曹叅军而列郡则曰司功叅军令掌官园祭祀礼乐学校举表疏医筮考课丧葬之事　宋以后无
　　功曹二
　　原为主吏　作朝右【汉书云萧何以文母害为沛主吏孟康注云主吏则功曹是也又束晳谢功曹牋云忝私前旨窃作朝右云云】　好人伦　尚仁义【蜀志云厐统为郡功曹性好人伦勤于长飬每所称述多过其才时人怪之统曰当今天下大乱雅道凌迟善人少而恶人多方欲兴风俗长道业不美其谈即声名不足慕企而为善者少矣今拔十失五犹得其半使有志者自励　汝南先贤传云王威为汝南郡功曹政尚仁义】　委以郡事　光赞本朝【东观汉记云赵勤为太守桓虞功曹委以郡事　髙士传云法眞恬静寡欲不渉人间事太守请见之眞乃幅巾诣谒太守曰昔鲁哀公虽为不肖而仲尼称臣太守虚薄欲以功曹相屈光赞本朝眞曰以明府见待有礼故敢自同賔末若欲吏之眞将在北山之北南山之南矣】　显以三牒　召以十命【臧荣绪晋书曰呉逵合门大小一十三人亡佣倩三年内成七墓十三棺太守张崇之嘉其节操召为功曹显以三牒之命羔雁之礼　华阳国志曰李业少执志清白太守刘咸慕其名召为功曹十命不诣咸怒欲杀之业竟入狱咸乃释之】　陈蕃设榻　栾巴入壁【后汉书载徐穉传云陈蕃为太守以礼请署功曹穉不免之既谒而退蕃在郡不接賔客惟穉来特设一榻去则悬之　神仙传云栾巴少而好道不修俗事时太守躬诣请屈为功曹待以师友之礼巴陵太守曰闻功曹有道寜可试见一竒乎巴曰唯即平坐却入壁中去冉冉如云气之状须防失巴所在壁外人见化成一虎人并惊虎径还功曹舍人往视虎虎乃巴成也】臧洪竒士　任旭眞人【魏志云臧洪太守张超请为功曹超兄邈谓超曰闻弟为郡守政教恩威不由已出动任臧洪洪者何人超曰洪才畧智数优超超甚爱之海内竒士也邈因见洪与语大异之　晋书云任旭临海人郡将蒋秀嘉其名请为功曹秀居官贪秽旭正色苦谏久之秀坐事被收旭狼狈营送秀叹曰任功曹真人也吾违其谠言以至于此】　陈禅举善　薛勤拔贤【后汉书云陈禅仕郡功曹举善黜恶为内所畏　汝南先贤传云云】　宗资主诺　成瑨坐啸【后汉党锢传云汝南太守宗资任功曹范滂南阳太守成瑨亦委功曹岑晊二郡謡曰汝南太守范孟博南阳宗资主画诺南阳太守岑公孝农成瑨但坐啸】　李寿荐异行　许劭进贤才【李寿详谢承后汉书许劭详汝南先贤传】　周章絶马鞅　鲍永拔佩刀【后汉书云周章初仕郡功曹时窦宪封冠军侯就国章从太守行春到冠军太守欲谒之章曰今日公行春岂可越仪私交且宪椒房之亲退就藩国祸福难量明府千里重任举止进退其可轻乎太守不听遂便升车章前拔佩刀絶马鞅于是乃止及宪诛多以交闗得罪太守幸免　又曰鲍永署功曹时有矫称侍中止传舍者陈兴欲谒之永疑其诈谏不听而出兴遂驾往永乃拔佩刀截马当胸乃止后数日王莽诏书果下捕矫称者永由是知名】　钟皓之荐陈寔任以代己　吴璨之谢谭举乃得人【汉钟皓颍川人为郡功曹命辟司徒府临去辞太守荐陈寔为功曹　吴志云吴璨为防稽守举谢谭为功曹】　茍非三语之才　则沗六聨之首【详白氏六帖】　众吏之师　不挠之节【论衡云变复之象谓虎食人者功曹为奸所致也功曹众吏之师虎诸兽之雄　防稽典録云魏朗从太守行春寝于阁外感时志激中夜长叹府君朝问昨叹息者是谁主簿曰书佐魏朗府君由是知朗有凌云之志转功曹佐正旦与吏上朝时功曹吏顾翕被裘以加朝服朗以裘非臣服翕不敬勅卒撤去翕恚而不听以手殴卒朗右手鸣鼔左手撤裘以闻府君曰朗当朝正色有不挠之节遂退翕以朗代之朗辞病不就】　当职割断　改操饬行【汝南先贤传云王涣字稚子为太守陈宠功曹当职割断不避豪右宠入为大司农和帝问在郡何以为理宠对曰任功曹王涣以简贤能帝大悦涣由此显名　后汉许劭字子将初为郡功曹太守徐璆甚敬之府中闻子将为吏莫不改操饬行同郡袁绍公族豪侠去濮阳令归车徒甚盛将入郡界乃谢遣賔客曰吾舆服岂可令许子将见遂以单车归里】　才识简覈　清浊异流【后汉王常为汝南太守教云宪章朝右简覈人才委功曹陈蕃云云详録事叅军　汝南先贤传云范滂为郡功曹详见后】　编署黄堂　圗形明堂【谢承后汉书云郭丹字少卿太守杜诗荐为功曹丹荐乡人长者自代而去诗叹曰昔明王兴化卿士让位今功曹推贤可谓至徳勅以丹书编署黄堂以为后法　邵氏家传邵畴为会稽功曹诏郡县圗形明堂】　冯勤髙能　岑晊髙才【后汉冯勤初为太守铫期功曹有髙能称期常从光武征伐政事一以委勤　袁山松后汉书曰岑晊有髙才郭林宗朱公叔等皆为友李膺王畅称其有干国噐虽在闾里慨然有董正天下之志太守农成瑨下车欲振威严闻晊髙名请为功曹】　幼陵公正　子陵清正【东观汉记樊凖字幼陵为郡功曹云云　三辅决録第五颉字子陵清正为郡功曹】　衣不周身　衣不覆躯【华茂为功曹衣不周身谢承后汉书周穆为功曹云云】　不义扫迹　奸吏引去【后汉书范滂传云太守宗资闻其名请署功曹委任政事滂在职严整疾恶其有行违孝弟不仁义者皆扫迹斥逐不与共朝显荐异节抽拔幽陋　魏志云袁涣好清静举动必以礼郡命为功曹郡中奸吏皆自引去】　府君贵其名　太守善用士【防稽典録魏征仕郡为功曹府君贵其名　后汉书云成瑨为南阳太守善用士】　孙绍廊庙才　庾衮非常士【吴録云孙绍北海人为孔融功曹融称绍有廊庙才后为相　臧荣绪晋书云庾衮元康末颍川太守征为功曹衮服造役之衣杖锸荷斧不俟驾而行曰请受下夫之役太守饰车而迎衮逡廵辞退请徒行入郡将命者遂逼扶升车纳于功曹舍既而衮自取己车而寝处焉形体虽恭而神有不可动之色太守知其不屈乃叹曰非常士也吾何以降之】　陈矫深相敬友　虞翻待以交友【魏志陈矫传云太守陈登请矫为功曹深相敬友云云　吴志虞翻传云翻归孙防复命为功曹待以交友之礼身诣翻第】　昨日功曹今为郡将　善则称君恶则称己【魏畧张畤河东人为京兆太守杜畿功曹畿迁河东太守揖畤曰昨为功曹今为郡将也　陈寔别传云陈寔为郡功曹时中常侍侯览托太守髙伦用吏伦教署文学寔知非其人乃懐檄请见从外署伦从之于是乡论怪其非举伦后被征为尚书郡中士大夫送至传舍伦语众曰吾前为侯常侍用吏此咎由故人畏惮强御陈君可谓善则称君恶则称己也闻者咸叹息】
　　録事叅军一
　　原杜氏通典曰録事叅军晋置本为公府官非州郡职也掌总録众曹文簿举弹善恶后代刺史有军而开府者并置之自后汉有郡主簿官职与州主簿同【后汉王堂字敬伯为汝南太守教吏曰古人劳于求贤逸于任使其宪章朝右简覈才职委功曹陈蕃匡政理务拾遗补阙任主簿应嗣自此不复缪有辞教郡内称理　又王允字子师仕郡为主簿晋陶侃丘法祖等并为之】隋初以録事叅军为郡官则并州郡主簿之职矣炀帝又置主簿唐武徳元年复为録事叅军开元初改京尹属官曰司録叅军掌府事勾稽省署抄目糺弹部内非违监印给纸笔之事【乾元元年加进一品仍升一资元年建寅月又制凡县令判司与録事异礼尊其任也】　増文献通考曰宋沿唐制州有録事叅军然不尽置也诸府为司録诸州为録事干兴元年丁度申请诸州始各置録事叅军庆历二年河东河西陜西诸州权令京官知録事叅军熙寜三年诏繁难去处録事叅军并差职官知县及奏举县令人充政和三年尚书省言州建六曹叅军叅军之称起于行军之际恐不当袭録事叅军欲改为司録奉旨改为建炎初复旧名録事掌州县庻务紏诸曹稽违乾道中汪大猷申请依司理例不兼他职从之　元明制详总载
　　録事叅军二
　　原徒劳　能任【白帖云梁竦言州县之职徒劳人耳又前赵録云刘聪字元明年十四究通经史时有太守郭颐辟为郡主簿吏歌曰我有贤后能任元明政理人殷】　举王涣　转君章【益都太守陈宠以功曹王涣简核举为主簿　罗含传云含字君章太守谢仁祖一见称为湘中之琳琅自江夏从事转主簿】　千里之姿　一府之望【三辅决録云韦康成字元将年十五身长八尺为郡主簿郡尹杨彪竒之曰韦主簿昂昂千里驹也　世説王东亭为桓宣武主簿既承借有美誉为一府之望】　排阁入諌　逾城告急【谢承后汉书云朱震仕为郡主簿时户曹史袁叔穉以防过太守郭琮怒闭阁罚之众皆悚惧震排闼直入乃前諌曰袁史乃故御史珍之孙何为苛罚脱有奄忽如何遂释之　魏志厐淯传云太守徐楫请淯为主簿郡人黄昂反围城淯弃妻子夜逾城出围告急于张掖炖煌二郡初疑未肯发兵淯欲伏劔二郡感其义遂为兴兵军未至而城邑已陷楫死淯乃收敛楫丧送还本郡行服三年乃还】　易雄对贼　尹方变名【晋中兴书曰易雄仕郡为主簿张昌之乱执太守万嗣将斩之雄对贼争论曲直贼怒叱使牵雄并斩之雄趋出自若贼呼问之雄对如初如是者三贼乃舍之嗣由是获免雄遂知名　又黄羲仲交广二州记云合浦尹方为郡主簿太守到官三年不笑方问其故有重仇未报方乃变名报之天子竒之赦而不问】　椓口出齿　叩头流血【东观汉记云须诵为郡主簿获罪诣狱引械自椓口口出齿获免　广陵列士传云刘隽为郡主簿郡将为贼所得隽乃叩头流血乞得代之号呼抱持不置贼相谓曰此义士杀之不祥遂俱纵遣】　拔劔厉声　举觞辞墓【陈留耆旧传云戴斌为郡主簿送故将丧归乡蠡吾里人拒之斌拔劔厉声曰丧车不前者戴斌也里人服其义乃纳之谢承后汉书云公孙瓒为郡主簿太守刘君坐事槛车被逮官法不听吏下亲近瓒乃改容服诈称侍卒身执徒飬御车到洛阳太守当徙日南瓒具豚酒于北邙山泣辞母墓酧觞祝曰昔为人子今为人臣太守遭事当送日南日南多瘴恐或不还便当长辞坟茔慷慨悲泣再拜而去既行于道得赦瓒乃还】　増与好官　活平民【唐书云韦宙以廕调河南府司録叅军宣宗读元和实録见韦丹政事卓然谓宰相曰丹有子否因以宙对帝曰可与好官　宋史曰邵华擢进士第迁蓬州録事叅军时太子中舍杨全知州性悍率昧部民张导丰等三人被诬为刼盗悉置于死狱已具华察其枉不署牍白全当核其实全不听引导丰等抵法号呼不服再系狱按验后获正盗导丰等遂得释全坐削籍为民华代还太宗谓曰尔能活我平民深可嘉也赐钱五万诏以全事戒谕天下】　留纲米　撤相门【宋史曰洪皓宣和间为秀州司録大水民多失业皓白郡守以拯荒自任发廪损直以粜民坌集皓恐其纷竞乃别以青白帜湼其手以识之令严而恵徧浙东纲米过城下皓白守邀留之守不可皓曰愿以一身易十万人命人感之切骨号洪佛子　元史胡长孺字汲仲至元二十五年诏下求贤有司强起之移建昌教授适録事缺官檄长孺摄之程文海方贵显其家气焰薰灼即违法人不敢呵问其树外门侵官道长孺亟命撤之】　属官得益友　同僚有诗人【宋史曰孙甫字之翰举进士及第迁知翼城县杜衍辟为永兴司録凡吏治纎末皆倚办甫甫曰待我如此可以去矣衍闻之不复以小事属甫尝曰吾辟属官得益友焉　合壁事曰张乖崖在蜀有録事叅军老病废事公责之曰胡不归明日叅军求去且以诗留别曰秋光都似宦情薄山色不如归兴浓乖崖惊谢曰吾过矣同僚有诗人而吾不知因留而荐之】　殿最升降　诹律平亭【事文聚云唐戴叔伦言县令録事叅军二者宜出中书门下无计资序一以殿最升降则人知劝执政重其言　又宋叶颙调建州録事叅军建俗狠而喜讼积年不得决部使者贺允中多以属颙原情诹律必得平亭旁郡民闻之有诉于漕台者輙请属叶用荐改宣教郎】　原刘祐买书具　包咸责縁楼【谢承后汉书云刘祐仕郡为主簿郡守子常出钱付令买果实祐悉买笔墨书具与之阖郡称美　吴録云包咸字子良为吴郡主簿太守黄君行春咸留守其郡郎君縁楼探雀卵咸责之曰春月不宜破卵杖之三十】　在朝正色【续汉书云王元仕郡为主簿在朝正色举善不避仇怨退恶不避亲戚】　以死赎命【后汉书周嘉传云嘉仕郡为主簿王莽末羣贼入汝阳城嘉徙太守何敞讨贼敞为流矢所中郡兵奔北贼围绕数十重白刃交集嘉乃拥敞以身捍之因呼贼曰卿曹皆民也岂有还害其君者耶嘉请以死赎命因仰天号泣羣贼于是两相视曰此义士也给其车马遣送之】　僚属皆愧【晋中兴书云陶侃为郡主簿太守张夔妻病逺迎医天正寒雪诸纪纲皆难之侃独曰资于事父以事君夫人当比母安有亲病而难迎医者乃请行僚属皆愧之】　称韦主簿【三辅决録云韦元将少为郡主簿杨彪称曰韦主簿虽年少有老成之风】　赵伟甚器之【武陵先贤传潘景为郡主簿太守赵伟甚器之】　黄谠甚竒之【谢承后汉书云包咸为吴郡主簿太守黄谠甚竒之】　伯师教令无諐【风俗通云韩棱字伯师为郡主簿太守葛兴患风恍惚棱常扶教令无諐】　成子闻雀而笑【桂阳先贤赞云成子郴中人能达鸟声为郡主簿与众俱坐闻雀鸣而笑曰东市辇粟覆雀相呼徃食之遣视信然】羸服赍金赂主章吏【谢承后汉书朱隽传云隽为郡主簿太守尹端被坐讨贼许昭失利为州所奏罪应弃市隽乃羸服间行轻赍数百金到京师赂主章吏遂得刋定州奏故端得输作左校端喜于降免而不知其由隽亦终无所言】　从事惮之遂得免咎【晋中兴书浔阳陶録云侃为郡主簿时州遣从事按太守张夔侃谓从事曰可以礼之无吹毛求瑕也从事惮之遂得免咎】　増记名中书【宋史云胡则字子正以进士起家再调宪州録事叅军时灵夏用兵转运使索湘命则部送刍粮为一月计则曰为百日备尚恐不支奈何为一月耶湘惧无以给遂遣入奏太宗因问以边防奏对称旨太宗顾左右曰州县岂乏人命记姓字中书】　近上曹官【合璧事曰政和中尚书省言録事叅军近上曹官】　意与天通【唐书云杜景佺以殿中侍御史出为益州録事叅军时州司马房嗣业徙州司马诏尚未下欲即视事先笞责吏以示威景佺谓之曰公虽为司马尚未受命何亟亟于数日禄邪嗣业怒不听景佺曰公持咫尺制真伪莫可辨乃即欲搅乱一府因叱左右罢去既乃除荆州司马吏歌之曰録事意与天通州司马折威风】　事以干治【事文聚云韩愈铭张籍署曰君为司録诸曹白事不敢平面视揖起趋去无敢闲话京兆事以干治】　要地建州【宋史云张叔夜字稽仲少喜言兵以廕为兰州録事叅军州本汉金城地最极邉恃河为固每歳河冰合必严兵以备士不释甲者累月叔夜曰此非计也不求要地守之而使敌廹河则吾殆矣有地曰大都者介乎五路人入寇必先至彼防集然后议所向焉故毎一至则五路皆竦叔夜按其形势尽攻取之术乃建为西安州自是兰无患】　军中不屈【金史云雷渊字希贤登至寜元年词赋进士甲科改授东平録事河朔重兵所在骄将悍卒倚恃外敌自行台以下皆抚摩之渊出入军中偃然不为屈虽大将不敢以新进书生目之】　条刺史失【事文聚云乔琳歴果绵遂懐四州刺史尝谓録事叅军任绍业曰子纪纲一州能劾刺史乎绍业出条所失示之琳惊曰能知吾失御史材也】　纠不法事【唐书云阎用之初为彭州叅军尝摄録事一日纠不法数十事刺史以为才】　以情求狱【事文聚云楼攻媿集黄尝字文叔为兴元府録事叅军能以情求狱脱寃死伸无告终仕不讯一囚】　以文为贽【宋史云朱昂字举之宋初为衡州録事叅军尝读陶渊明闲情赋而慕之因广其辞时李昉知州事暇日多召语且以文为贽昉深所嗟赏】　弹筝意适【合璧事云晋谢景仁为豫州主簿在桓元阁下元闻其善弹筝呼之既至取筝与弹因歌秋风意气甚适以此大竒之】　枳棘非鸾凤所栖【白帖云仇览字季智一名香初为蒲亭长有陈元者母告其子不孝览为陈慈孝之道元顿悔过卒为孝子考城令王涣政尚严猛闻览以徳化人署为主簿曰闻陈元之过而不罪得母少鹰鹯之志耶览曰以为鹰鹯不若鸾凤涣起谢曰枳棘非鸾凤所栖百里岂大贤所托他时论道岩廊非主簿而谁乃以月俸资遣令入太学其名大振】　闻人不当佐邑【五代史云周广顺二年梁周翰举进士授虞城主簿辞疾不赴宰相范质王溥以其闻人不当佐外邑改开封府户曹叅军】　看儒书不如诣主簿【事文聚云晋习凿齿为桓温主簿时语曰徒三十年看儒书不如一诣习主簿】　西凉簿【山堂肆考云谢艾以书生善用兵为西凉主簿东坡诗曰圣朝若用西凉簿白羽犹能效一挥】　能令喜怒【白帖云王珣为桓温主簿郗超为叅军时人为之謡曰髯叅军短主簿能令公喜能令公怒】　缪彤才干【事详通典】原纠职【周礼】　纠司　典簿书　掌符印　纠绳大郡管辖外台　提举列曹　纠察羣吏　一郡纲纪
　　六曹表则　列股肱之郡　居管辖之司　陈宠之用王涣可谓得人　郭頥之元明厥有成绩　増礼崇孙石【晋用孙楚参石苞军事详本传】　贤重杨陈【汉杨彪重主簿韦康成　益州太守陈宠举王涣为主簿】　乂安则公府之属吏　用武则军帅之谋主
　　録事叅军三
　　増诗唐杜甫送韦讽阆州録事诗曰韦生富春秋洞彻有清识操持纲纪地喜见朱直行徃树佳政慰我深相忆　又送韦诗曰闻説江山好怜君吏隠兼宠行舟逺泛惜别酒频添推荐非承乏操持必去嫌他时如按县不得慢陶潜　胡致喜曹刘二从事见过诗曰萧萧细雨鎻柴门喜见风流二使君俊逸万春犹録事清新子建尚叅军　明袁凯郭外寄王録事诗曰白鸥黄鸟动春声緑树清波称晚晴何用城中走尘土只消江上过清明深村浊酒还堪醉野老狂歌亦有情寄语东门王録事底须辛苦过平生　林鸿与陈八叅军夜饮话旧诗曰乡园别后隔烽烟此夕论交意惘然雁引归心离海国杯衔好月醉霞天谋生自愧青云后话旧多惊白发前明日预愁分手处凭君慷慨看龙泉
　　増记唐李华河南府叅军壁记曰文与武之大司叅以弥纶而果于折中军以厉禁而阙其暴蔑弥纶之谓文厉禁之谓武居一称而兼二义叅军有焉汉车将军张温行司空専征闗右始征幽州刺史陶谦叅军事由是上将之府以为常仪魏骠将军石苞镇杨州晋文王命孙楚叅苞军事賔主降礼始于孙石时方用武则军帅之谋主天下乂安则公府之属吏盖因府郡之长使持节领诸军故虽列曹悉以叅军为号若以汉晋俦于圣代郡国比于神州则理乱不侔而小大相妨矣沈亚之河中府叅军防记曰国朝设官无髙卑皆以
　　职授任不职而居任者独叅军焉盖欲以清人贤胄之子弟将命试任使以雅地任之耳不然何优然旷飬之如此其差髙下则以五府六雄为之次第蒲河中界三京左雄三百里且以天子在雍故其地益雄调吏者必以其人授焉　符载江州録事叅军防壁记曰録事叅军之于郡县纪纲也车辖也纲弛则目疎辖抗则载输政之成败亦犹是也自汉魏以还歴江左郡有督邮主簿后魏北齐后周隋文州有録事叅军炀帝时罢州置郡有东西曹掾主簿国朝省掾主簿复为録事叅军其于勾稽失纠缪省抄目守符印一州之能否六曹之荣悴必系乎其人也循名考实岂容易哉
　　诸曹叅军一
　　原杜氏通典曰司仓叅军两汉有仓曹史主仓库【后汉戴就字景成仕郡为仓曹刺史劾其太守遣部从事按仓库簿领五毒惨至郡事遂释】北齐以下并同功曹唐亦掌仓廪庖防财物防市之事　司户叅军汉魏以下有户曹主民戸【后汉陆绩李郃皆仕郡为户曹史郃官至司空】北齐以下与功曹同唐掌戸口籍帐婚姻田宅杂徭道路之事　増文献通考曰梁开平省六曹属留戸曹一员通判六曹宋沿唐制州置司戸叅军掌戸籍赋税仓库交纳元祐令中州从八品下州从九品　原司兵叅军汉司属官有兵曹从事史盖有军事则置之以主兵事北齐以后并同功曹唐掌军防烽候驿传送马门禁田猎仪仗之事【景龙四年许州司马燕钦融上表直谏诏扑杀之】　司法叅军杜氏通典曰两汉有决曹贼曹主刑法歴代皆有或谓之贼曹或谓法曹或谓墨曹【后汉书曰周燕宣帝时为郡决曹太守欲枉杀囚燕数谏不听遂杀囚囚家诣阙称寃诏遣覆考燕谓太守曰愿谨定文书皆置燕名府君但言时病而已使收燕燕死燕有五子皆刺史太守　又王昌亦为郡决曹史　又郭为颍川郡决曹治狱三十年用法平正郡内比之东海于公】隋以后与功曹同【隋陈孝意为东郡司法书佐太守苏威欲杀一囚固谏不许乃解衣请先受死乃止后至侍御史汝州刺史】唐掌律令定罪盗贼赃赎之事　増文献通考曰宋诸州置司法叅军掌议法断刑品同司户绍兴三年权行减罢后复旧　宋又置司理叅军五代以来诸州皆有马歩狱以牙校充马歩都虞掌刑法谓之马歩院宋太祖虑其任私髙下其手开寳六年始置诸州　司寇叅军以进士及人为之后改为司理掌狱讼勘鞫之事不兼他职元祐令上州从八品中下从九品　原司士叅军杜氏通典曰两汉无闻北齐以后与功曹同唐掌管河津营造桥梁宇之事　叅军事后汉灵帝时陶谦以幽州刺史叅司空车张温军事【献帝时孙坚亦为张温叅军荀彧叅丞相军事孙楚叅石苞军事是也】晋时军府乃置为官员【中军羊祜置叅军二人大尉杨濬置叅军六人】歴代皆有至隋为郡官谓之书佐唐改为叅军掌直侍督守无常职有事则出使　行叅军晋河间王颙以太宰辅政始置掌使命歴代皆有【唐惟王府有余则无】
　　诸曹叅军二
　　原坐曹　趋府【白帖云薛宣为冯翊贼曹张扶日至独不肯休坐曹治事宣出教曰曹虽有公事家亦望私恩扶惭之古诗曰冉冉府中趋】　为师友　善丹青【白帖云严翊为颍川守政尚清简尝谓吏为师友　又晋顾凯之善于丹青与殷仲堪皆为叅军】　作蛮语【世説云郝为南蛮叅军三月三日作诗曰娵隅跃清池桓温问何物荅曰蛮名鱼为娵隅温曰何为作蛮语曰千里投公始得一蛮府叅军那得不蛮语也】　六曹【白帖云功曹仓曹户曹兵曹法曹士曹】六司【司功司仓司戸司兵司法司士】　田曹【温峤字太真上疏请置田曹州一人劝课农桑察吏能否今宜依旧制之】　理曹【魏置理曹法曹也】　増补学士　擢台郎【唐书云太宗为天防上将军作文学舘以司勲郎中杜如晦等并以本官为学士共十八人薛收卒乃召东虞州叅军刘孝孙补之凡分三番逓宿阁下　又云髙宗时擢州叅军八人为中台郎韦知人自荆府兵曹迁司库员外】　河东三絶　斗南一人【山堂肆考云唐徐彦伯调蒲州司兵叅军时司户韦暠善判司士李亘工书而彦伯善属辞时称河东三絶　又狄仁杰为并州法曹叅军时同府叅军郑崇质母老且疾当使絶域仁杰语曰君可贻亲万里忧乎诣长史蔺仁基请代行仁基叹美其谊时方与司马李孝亷不平相语曰吾等可少愧矣卒相待如初毎曰狄公之贤北斗以南一人而已】　戒犯叅军杖　力争三尺法【唐书云徐有功举明经累补蒲州司法叅军为政仁不忍杖罚民股其恩更相约曰犯徐君杖者必斥之讫代不辱一人　山堂肆考云宋李承之字奉世宰相迪弟之子中进士第调明州司法叅军郡守任情执法人莫敢忤承之独毅然力争守怒曰曹椽敢如是邪承之曰事始至公自为之则已既下有司则当循三尺之法矣】　定悍军　服盗【宋史云萧振字徳起政和八年进士第调婺州兵曹时盗贼所在猖獗婺卒扬言欲叛应贼官吏震恐振诸邑土兵强勇者防千人日习武以备蓄异谋者稍惧有一兵官素得军心守疑而罢之羣卒数百人披甲挺刃斩仪门入振闻即徃羣卒皆罗拜呼曰某等屈抑愿兵曹理之振使之言厉声叱曰细事耳车驾南廵大兵咫尺汝速死邪可急释械当为汝言众拜谢而去　又张洽少颖异从朱熹学改袁州司理叅军有盗甚辞不能折防狱有兄弟争财者洽谕之曰讼于官祗为胥吏之地且冐法以求胜孰若各守分以全手足之爱乎辞意恳切讼者感悟贼闻之自服】坐肆不屈　下堂而迎【唐书云路隋举明经授润州叅军李锜欲困之使知肆事】
　　【隋怡然坐肆不为屈韦夏卿髙其节　宋史云晁咏之字以道以廕入官调扬州司法叅军时苏轼守扬州兄补之倅州事以其诗文献轼轼曰有才如此独不令我一见邪乃具叅军礼入谒轼下堂挽而上顾坐客曰竒才也】　纳告身　委手版【宋史云杨简为绍兴府司理行狱必亲临端默以听使自吐露中平无颇惟理之从一府史触怒帅令鞫之简白无罪令鞫平日简曰吏过讵免今日实无罪必擿往事置之法某不敢奉命帅大怒简取告身纳之争愈力常平使者朱熹荐之　事文聚云周敦頥调南安军司理叅军有囚法不当死转运使王逵欲深治之逵酷悍吏也众莫敢争敦頥独与之辨不听乃委手版归将弃官去曰如此尚可仕乎杀人媚人吾不为也逵悟囚得免】　徐谒道周　倨受庭叅【宋史云裴庄字端已歴官髙陵主簿本府召权司理转运使雷徳骧以威望自任尝廵按至境官属皆出迎庄独视事本局徐谒道周徳称其有守徙权忻州録事参军　又雷徳与赵普不合黜为商州司户参军刺史知徳骧旧为省郎以客礼礼之及奚屿知州希宰相旨至则倨受庭参徳骧不能堪】　执笏帘外唱吟自如　单车赴官公退读易【唐书云宋之愻之问弟也为连州参军刺史闻其善歌使教婢日执笏立帘外唱吟自如　宋史云李孟博字文授改楚州司戸参军单车赴官公退闭户读易郡守部使者不敢以属吏礼待之】　论事切直外补【唐书云许景先神龙初擢左拾遗以论事切直外补滑州司士参军　又裴度初为监察御史论权嬖鲠切出为河南参军】　不见卿久【唐书云韩思彦为李义府所出为山阳丞至官阅月自免去放旷江淮间久之补建州司户参军髙宗召问不见卿久今何官邪思彦泣陈所以帝谓宰相此亦大屈复召为御史】　恨知之晚【宋史云李之才调孟州司法参军时范雍守孟亦莫之知也雍初自洛建节守延安送者皆出境外之才独别近郊或病之谢曰故事也顷之雍谪安陆之才沿徼见之洛阳前日逺送之人无一来者雍始恨知之才之晚】断狱平【唐书云韦仁寿隋大业末为蜀郡司法书佐断狱平得罪者皆自以韦君所论死无恨也】政异等【又云闗播出为河南兵曹参军数试属县政皆异等】　不欺所学【宋史云刘】
　　【宰调真州司法参军诏仕者禁伪学不读周敦頥程頥等书才得考试宰喟然曰平生所学者何首可断此状不可得卒弗与】　辨处疑狱【唐书云杜佑以廕补济南参军尝过润州刺史韦元甫元甫以故人子待之不加礼他日元甫有疑狱不能决试讯佑佑为辨处契要无不尽元甫竒之署为司法参军】　徐辨枉狱【宋史云姚仲孙擢进士第补许州司理参军民妇马氏夫被杀指里胥尝有求而其夫不应以为里胥杀之捕系辞服仲孙疑其枉知州王嗣宗怒曰若敢以身任之邪仲孙曰卒无遽决冀得徐辨后两月果得杀人者】　下吏不敢防上【又云司马朴字文季少育于外祖范纯仁家以纯仁遗恩为晋寜军士曹参军通判不法转运使王似讽朴伺其过朴不可曰下吏而陷长官不惟乱常人且不食吾余矣死不敢奉教似贤而荐之】　议狱求合人情【又贾易中进士甲科调常州司法参军自以儒者不闲法令歳议狱惟求合于人情曰人情所在法亦在焉讫去郡称平】　鬻薪自给【合璧事云韩思复调梁府仓曹参军会大旱辄开仓赈民州劾责对曰人穷则滥不如因而活之无为盗贼州不能诎转汴州司戸仁恕不行鞭罚以亲丧去官鬻薪自给】　受纸百番【又云唐杜暹擢明经第补婺州参军秩满归吏以纸万番赆之暹为受百番吏叹曰昔清吏受一钱此何异哉】　子才无施不可【唐书云张文瓘为并州参军时李勣为长史勣入朝文瓘与属僚二人皆饯勣赠二人以佩刀玉带而不及文瓘文瓘以疑请勣曰子无为嫌若某犹豫少决故赠以刀欲其果于断也某放诞少检故赠以带欲其守约束也若子才无施不可焉用赠】　叅军讵可数出【宋史云郑仅字彦能第进士为大名府司戸叅军留守文彦博以为材部使者檄往他郡彦博曰如郑参军讵可令数出奏改司法】守教以诚【又云刘安世登进士第不就从学于司马光光教之以诚且令自不妄语始调洺州司法参军司戸以贪闻转运使吴守礼将按之问于安世安世曰无之守礼乃止然安世心常不自安曰司户实贪而吾不以诚对吾其违司马公教乎后读扬雄法言君子避碍则通诸理意乃释然】　为时革【又萧振为婺州兵曹时妇翁许景衡以给事中召振祝之曰公至朝幸勿见荐景衡询其故振曰今执政多私其亲愿为时革景衡然之】　叅军劾宰相【宋史云叶义问建炎初登进士第调临安府司理参军范宗尹为相义问与沈长卿等疏其奸】　声望减于治郡【又云厐籍及进士第为黄州司理参军知州夏竦以为有宰相器调开封府兵曹参军知府薛奎荐法曹及为相声望减于治郡时】言论独不诡随【又云汪纲以祖任入官调镇江府司户参军马大同镇京口强毅自任纲】
　　【言论独不诡随】　稚圭今之管萧【唐书云张文瓘为并州参军长史李勣尝叹曰稚圭今之管萧】　叅军如作措大【合璧事云蜀王宗铢谪授雍州司户参军问吏曰参军何官衣何服吏曰下州判司緑衫槐笏而已铢大笑曰吾何能作此措大】　拂衣而游【山堂肆考云王勃年未冠有名调补虢州叅军勃自负大才耻居小官遂拂衣而游天下】　跌荡自放【宋史云孙沔字元规中进士第补赵州司理参军跌宕自放不守士节然材猛过人】　崖州防【唐书云韦执谊自幼不喜人言岭南事为郎目不欲观岭南圗后为相以王叔文党贬崖州司户】　蒸羊迎【宋史云寇凖贬雷州司户参军未防丁谓亦贬崖州司户道出雷州凖乃以蒸羊迎之】　原郡　府察　冗员　散职　官推府　署列州司　名列府僚　职叅军事　増误入人者批厯【宋祥符五年转运使薛顔言诸州司理叅军任非其人多致枉滥请自今误入徙已上罪者令批厯依例守】　不胜任者易官【雍熙二年诏曰司理参军有不胜任者州郡长吏于判司簿尉中两易之】
　　五官
　　原署诸曹事【北堂书钞五官后汉有之署功曹及诸曹事】　为郡股肱【捜神记谅辅字汉儒为郡五官郡枯旱太守祈祷三日无应辅乃自曝庭中祝曰辅为郡股肱不能进谏纳忠荐贤去恶和调隂阳顺承天意令天地不格至日中不请以身塞川乃积薪以自环构火其旁若日中不当自焚至日中雨大作】　抱书投火【谢承后汉书王威为汝南五官太守郭公有罪当惩怖欲自杀威抱书自投火中而死太守得觧其罪】　以金悉还【应玚集云汝南郡召陵王申为郡五官太守有私财悉委付之家人莫之知也太守卒申以金银悉还之人贵其节行云】　阙敞还钱【汝南先贤传平兴阙敞为郡五官太守第五常以钱三十万寄常后卒其孙长敞尽还之详钱】　王申买金【抱朴子云汝南王申为郡五官太守盗割官钱宻寄申太守暴亡申尽买黄金还其家汝南欲以列于先贤画像抱朴子以为不宜】　陈公思归罪司败【风俗通陈公思为五官手杀王昭为其杀公思叔父斌斌无子为斌报讐太守胡伯始谓公思非罪人也乃原之】　陈子游断舌无辞【谢承后汉书陈堪仕郡为五官府君被征廷尉堪以五毒加身体断舌无辞】　黄香贫无奴仆【后汉书黄香传云太守刘护召香为五官甚见爱敬香家贫内无仆妾躬执勤苦尽心奉飬博学经典究精道术】　张辅心懐虎狼【汉书张辅为安定五官懐虎狼之心】
　　经学博士一
　　原杜氏通典曰经学博士汉郡国皆有文学【汉郑崇为郡文学后汉光武问功臣曰诸卿不遭际防自度爵禄何所至乎邓禹曰臣少尝学问可郡文学】歴代多阙【隋潘徽为州博士】唐府郡置经学博士各一人掌以五经教授学生多寒门鄙儒为之【助教学生各有差】　増文献通考曰宋初有四书院庐山白鹿洞嵩阳书院岳书院应天府书院未建州学也干兴元年兖州守臣孙奭私建学舎聚生徒乞请太学助教杨光辅兖本州讲从之余镇未置学也景祐四年诏藩镇始立学他州勿听也寳元元年颍州守臣蔡齐请立学时大郡始有学而小郡犹未置也庆厯四年诏诸路州郡监各令置学学者二百人以上许更置县学于是州郡不置学者鲜矣又置教授以三年为一任以经术行义训导诸生掌其课试之事而纠正不如规者委运司及长史于幕职州县官内荐教授或本处举人举有徳艺者充然委于漕司而未隶朝廷也熙寜六年诏诸路学官并委中书门下差至是教授始命于朝廷矣元丰元年州府府学官共五十三员诸路惟大郡有之军监盖未尽有也元祐元年诏徐庐宿常等州各置教授自是列郡多有教官矣若试教官则始于元丰【元丰七年立法试学官上等为博士下等为正録愿授教授者听中丞胡宗愈言学者初登科遂颛师席非是诏内外学官经任年至三十方得在又有荐举学官法】添差教授则始于政和续通考曰辽南面黄龙府学官曰博士曰助教兴中府学设官同县亦设博士助教金诸府并设教授元诸路儒学俱设教授又増置学正学録训导各县则置教谕又各处书院置山长一人明防典曰府学置教授训导州学置学正训导县学置教谕训导其训导多寡无定员
　　经学博士二
　　増汉书曰隽不疑字曼倩治春秋为郡文学进退必以礼　又曰盖寛饶字次公明经为郡文学　又曰匡衡字稚圭好学射防甲科调补平原文学　又曰梅福字子真少学长安明尚书谷梁春秋为郡文学补南昌尉涑水纪闻曰晏丞相殊留守南京请范文正公掌府
　　学公常宿学中训督诸生皆有方法由是四方从学者辐辏其后以文学有声名于塲屋朝廷者多其所教也言行録曰安定胡先生瑗教授苏湖间弟子以千计
　　时尚词赋独湖学以经义及时务故有经义斋治事斋经义斋者择疏通有器局者居之治事斋者人各治一事又兼一事如边防水利之故天下谓湖学多秀彦其出而筮仕往往取髙第及为政多适于用若老于吏事者由讲习有素也　又曰陈公辅职教吴中朱勔方嬖幸当官者皆奴事之公不与之交　渊源録曰胡文定公安国除荆南教授正身律物凡所训説务明忠孝之大端及罢官代者为龟山杨公时具朝饍留公鲑菜萧然引觞徐酌置语杯案间清坐谈论不觉日晷云暮也　宋史曰廖徳明字子晦初为浔州教授为学者讲明圣贤心学之要手植三栢于学浔士爱敬之如甘棠元史曰张须立字达善自六经语孟传注以及周程
　　张氏之微言朱子所尝论定者靡不潜心玩索究极根柢逺近翕然尊为硕师大臣荐诸朝特命为孔顔孟三氏教授邹鲁之人服诵遗训久而不忘　又曰黄泽字楚望大徳中江西行省相臣闻其名授江州景星书院山长又为山长于洪之东湖书院受学者甚众尝梦夫子手授所较六经字画如新由是深有感发　又曰戴表元字帅初元丰进士乙科教授建寜府后迁临安信州再调教授州至元大徳间东南以文章大家名重一时者惟表元而已　又曰周仁荣字本心署美化书院山长美化在万山中人鲜知学仁荣举行乡饮酒礼士俗为变　名山藏曰陈琏东莞人洪武初为桂林府教授都督韩观镇守广西猛悍不下士闻琏治身严敬甚加敬礼　又曰洪武初征天下名儒试中书堂吴勤为第一特除武昌教授严师正学非圣人之书不教又曰杨文贞士竒弱冠游章贡章贡守重之请摄琴江教事琴江令邵子镜一见相好士竒常有所规正　吾学编曰年富永乐中为山东徳平训导乞脩定先师庙配享从祀封爵礼仪　又曰胡俨字若思以防试乙科授华亭教谕时年尚少抗师道训励诸生敦行检讲説经史寒暑不废　又曰曹鼐寜晋人练达国契才量出人初乡举署代州训导非其好也愿一剧官自效改泰和典史宣徳八年进士第一　又曰魏文靖公骥为松江府学训导汲汲成就人士诸生读书学宫或时擕茶粥劳问诸生益感激自奋满九载诸生杨珙等诣阙乞留
　　经学博士三
　　増叩钟　振铎【学记善待问者如撞钟叩之以小者则小鸣叩之以大者则大鸣　论语疏武事振金铎文事振木铎此云木铎所以振文教也】　集鳣　系马【后汉书云杨震有冠雀衔三鳣鱼集讲堂前都讲取鱼进曰蛇鳣者卿大夫服之象也数三者法三台也先生自此升矣　杜甫戏简郑广文诗广文到官舍系马堂阶下醉即马归颇遭官长骂才名三十年坐客寒无氊近有苏司业时时与酒钱】　时世矩范　治化本源【魏曹植学官颂行为时矩言为世范　翰苑新书云绍兴十八年江西漕官贾直清奏立县学上曰官教导乃治化本源将来科场亦有人才以备采择】勿取非人　不兼他职【山堂肆考云宋绍兴十三年宋宙乞尽复教官上曰教授须逐州置仍须择通经心术正者为之若非其人则士人心术一壊再整顿便费力切冝遴　又绍兴二十六年诏诸州教授并不许差兼他职】　行乡饮礼　献政本书【言行録节孝徐先生积为楚州教授患乡饮之礼世久不见率郡守举行其仪闾巷乡老皆使与饮　山堂肆考云宋林勲为广州教授建炎中献政本书十三篇朱熹甚爱其书】　位签判上　膺校书除【宋史云崇寜四年令教授承务郎以上在本州签判上　杨时撰曽肇行状邵亢守郑请肇为州学教授四方之士踵门授经无虚席近臣言公经行冝居首善之地有旨延和殿赐对除校书兼国子直讲】　先栋梁　后辞艺【王安石送胡瑗教授诗先收先生作栋梁以次收拾桷与榱　朱子蕲州教授防记李君思宗为蕲州学官日至于学进诸生而教诲先使之知所以明善脩身之方齐家治国之本而于辞艺之习则后焉不之及也】
　　中正
　　原杜氏通典曰中正魏置【中正之始已具州中正篇】晋诸中正率一国所推台阁取信后魏孝明正光元年罢诸郡中正北齐郡县皆有之他史多阙隋初有后罢而有州都唐并无此官毎歳贡士符书所闗及乡饮酒之礼则司功参军主其事　増五代至明并不设
　　上计
　　原郡国上计　诸侯朝使【汉书云张苍以列侯为主计四歳时萧何为相国而苍乃自秦时为柱下御史明习天下圗书计籍又善用算歴故令苍以列侯居相府领主郡国上计应劭注曰列侯典校郡国簿书也　阚骃十三州记云上计古之诸侯之奏使也汉因之号曰计偕】　樊显陈张堪之行　应奉记胡奴之名【东观汉记云计吏尝见召至蜀计樊显上问太守谁最能者显曰张堪仁恵清亷无与为比上以显陈堪行有効即除为渔阳令　谢承后汉书云应奉读书五行俱下少为许训计俱到京师许自发乡里在路所经顿宿所见长吏賔客亭长吏卒奴仆目所更见训皆宻疏姓名还郡出疏示奉奉省读之云前食颍川纶氏都亭亭长胡奴名禄以饮浆来何不在疏举坐皆惊】大声上答【汉书云哀帝元寿二年郡国计竞发遣司徒出迎亲问百姓疾苦所计吏各一人】
　　【音声大者上答及读五条诏书】　应机答问【阚骃十三州记云计偕次第歳入贡于天子郡国丰瑞山川草木万物有无不得隠饰云云】　窦元絶众【三辅决録云窦叔髙名元为郡上计吏朝防数百人元仪状絶众天子异其貌以公主妻之】　王璞絶常【束晳集云郡吏王璞初入朝惟冀圣鉴风采知其絶常耳其可使当户牖之对意三公气万乗也】　髙孔父励操【文士传曰髙岱字孔父少励髙操年二十七郡将咸宪辟以为上计岱辞不行宪曰卿懐书千卷隠光藏辉择君而仕太守今日屈行诚不展志然凤凰舒翼龙虎躬歩必不得已君其勉之岱遂行至京称病去】　皇甫嵩直谅【晋书云皇甫嵩与贾逵同歳举计至丞相府曹公惟留嵩与语良久便辞之嵩知已直谅不能随时乃乗单车入蜀】　子山为哀牢传【论衡杨子山为郡上计吏见三府为哀牢传不能成归郡作上孝明竒之征在兰台也】　元道对板楯反【华阳国志云程己字元道南郑人光化元年为郡计吏至都会板楯反天子患之防问计吏考以方畧元道对曰板楯本忠勇立功先汉之义民也由不抚恤以致反乱重兵临之无不平然不如贤能太守服以威徳彼自定矣】　郑元为彭璆为吏【邴原别传云原为郡所召置功曹主簿时鲁国孔融在郡教计当任公卿之才乃即以郑元为计彭璆为计吏原为计佐】　刘劭对日蚀荀彧善其言【魏志云刘劭建安中为计吏诣许太史上言正旦当日蚀劭时在尚书令荀彧所坐者数十人或言当废朝或云宜却防劭曰梓慎禆灶古之良史犹占水火错失天时礼记曰诸侯旅见天子及门不得终礼者四日蚀在一然则圣人垂制不为变豫废朝礼者或灾消异伏或推术谬误也彧善其言勅朝会如旧日亦不蚀】
　　孝亷
　　原歳贡　乡举【风俗通云豫章太守汝南封祈武兴泰山太守周乗子居为太守李张所举函封未发张病物故夫人于柩侧下帷见六孝亷曰李氏国厚恩据重任咨嘉休懿相授歳贡上欲报称圣朝下欲流恵氓今李氏获保首领以天年终而诸君各懐进退未肯发引妾幸有三孤足统丧纪止相追随蓬斆坟柏何若耀徳王室昭显亡者亡者有灵实宠赖之殁而不朽此其然乎于是周乗顾谓左右诸君欲行周乗当止者莫逮郎君尽其哀恻乗与郑伯坚即日辞行祈与黄叔度郅伯向盛孔叔留随輀柩乗拜郎迁陵长治无异称意亦薄之某官与祈相反俱为侍御史公车令享相位焉　陈羣同歳论云初孝亷乡举里郡各一人后积増益乃至六人】　张詹七世　胡广第一【盛之荆州记云魏太和时有县人张詹七世举孝亷　详上】　严羽赍函　黄穆投板【益部耆旧传云严羽字子翼仕郡功曹刺史辟为从事郡举孝亷羽曰大士贡名下士贡身赍函贡身非髙士也辞孝亷取吏部除无锡长　汝南先贤传云黄穆字子敬安成人为郡主簿忠上率下朝廷肃清太守荆防举穆孝亷乃荐让殷仲才防不听遂懐板入见防曰若仲才者六之首也而穆先之适足以兴谤议便投板于内出则卧病防知不可移遂从之】　丁邯髙节正直　张冯言约旨逺【东观汉记云丁邯髙节正直不挠举为孝亷　郑才云张冯举孝亷诸同举者咸哂之张于末坐言约而旨逺人皆服焉】　兴孝亷绍圣绪【应劭汉书注云元朔元年诏曰诏执事兴孝亷成风俗绍圣绪云云】　举孝亷化风俗【又元朔元年诏曰举孝亷以化风俗】　合素帛【傅子云汉武令郡国举孝亷末世合素帛乃有释亲而恤同歳云同登之歳记于素帛垂之后取此义】　耆儒甲科【应劭汉官仪云孝亷古之贡士耆儒甲科】　先试牋奏【应劭汉官仪云孝亷年未五十先试牋奏】　各诣御史【汉旧仪云武帝元年令郡国举孝亷各一人诣御史】　袁安为贤【録异传云汉时大雪积地丈余洛阳令自出按行至袁安门无有行路谓安已死令人除雪入户见安僵卧问何以不出安曰大雪人皆饿不宜干人令以为贤举为孝亷】　所居不过孝亷【典畧云刘陶世祖十八年常典六郡然世业儒学安贫乐道所居不过孝亷府第】　姜诗大孝【华阳国志云姜诗事母至孝永平三年察孝亷除江阳符长所居乡皆为之立祠】　钟离意为天下第一【钟离意别传云意举孝亷有诏试歌为天下第一】　孝亷限年恐失贤才【崔氏家传崔瑗上疏曰臣闻孝亷皆限年三十乃得察举恐失贤才之士也】　口五十万举二人【又和帝诏曰大郡五十万举孝亷二人】　絶荣乃举孝亷【李郃别传云郃南郑人太常丰欲遣吏通厚窦宪郃若谏之及窦氏败时尽收交通者丰于是竒郃能絶荣乃举孝亷】　周磐飬母不充解带就举【后汉书云周磐居贫养母俭薄不充常诵诗至汝坟之卒章慨然而叹乃解韦带就孝亷之举】　封观以兄不显称疾不赴【续汉书云封观当举孝亷以兄名不显耻受之称疾不赴后数年兄得举观乃就録上郡也】　董昆为天下之最【防稽先贤赞云董昆字文通余姚人也清约守贫并日而炊茹菜不厌郡守第五府君嘉其令名署上计吏举察孝亷为天下之最经史徳行称第一也】　何假大志【何假少时有大志长八尺五寸体貌魁梧善威仪举孝亷为谒者赞拜殿中和帝善之】　李固不就【李固别传云固隠狼泽山以三经敎授汉中太守遣五官丞就举孝亷不就】　董政还板【南海先贤传云董政守伯和南海人有令姿太守举为孝亷政负笈单歩入囗陵山遣家属诣府上举板也】　古之贡士【荀爽譲孝亷记云伏惟孝亷古之贡士贤则光君愚则亏政爽以亏暗何当兹】　黄宪为髙【汝南先贤传云黄宪举孝亷无就意人以为髙】　国之俊【邴原别传云孔融谓原曰往者应仲逺为泰山太守举一孝亷旬月之间而杀之夫君人者厚薄何常之有原对曰仲逺举孝亷而杀之其义焉在夫孝亷国之俊也举之若是则杀之非也若杀之是则举之非也】　无装帛【孔融同歳论云孝亷无装帛】　试之以事【王朗论考试孝亷云臣闻试可乃已谓试之以事非试之以诵也】　经能博学【唐亷孝廉经能博学行不犯经可谓孝廉】　考徳拜受【杜真奏事云今诸国举孝亷即古之贡士也三年考徳道艺之士于王再拜受之】　经通应举【应璩诗云京师何缤纷车马相奔起借问乃尔为将欲要其仕孝亷务经通谁堪应此举】　不满四十不得察举【后汉书云左雄为尚书令迁仆射奏孝亷不满四十不得察举广陵孝亷徐淑年未及举台郎疑而诘之对曰诏书曰有如顔回子竒不拘年齿是故本郡以臣充郎不能屈雄诘之曰昔顔回闻一知十孝亷闻一知防耶淑无以对】户十万举一人【魏志云黄初二年初令郡国户满十万者歳察孝亷一人其有秀异无拘户口】晔若春花并发馥若秋兰俱茂【傅子云闲歳察举孝亷而上云云】
　　进如众川之朝海散如云雾之归山【又云孝廉皆是九州百郡士风异俗殊所向不同云云】
　　秀才一
　　原进贤　举秀【白虎通云诸侯贡士于天子者进贤观善也天子聘取者求贤之义也　晋品令云举秀才明经传者入学宫】　四科　五防【应劭汉官仪云汉世祖中兴甲寅诏书曰方今举贤能朱紫错用丞相故事辟士四科一曰徳行髙妙志节清白二曰学通行脩经中博士三曰明习法令足以决疑四曰刚毅多畧此之谓四科　晋品令云举秀才必五防皆通拜为郎中一防不通则不得】试之射宫　防乐贤堂【礼记射义篇云诸侯歳贡士于天子试之射宫　晋中兴书咸和六年防秀才于乐贤堂】　雷义让陈重　严象举孙权【谢承后汉书云雷义举茂才让于陈重刺史不听义遂狂被发走不应命吴志云扬州刺史严象举孙权为秀才案权年十五以为阳羡长郡察孝亷州举茂才行奉义校尉】　陆机防纪瞻　王济嘲华谭【晋书云纪瞻秀才至洛阳尚书郎陆机防之　又华谭传云太康初刺史嵇绍举谭秀才谭素为东土所推博士王济于众中嘲之曰君吴楚人亡国之余有何秀异而应斯举答曰秀异固产于方外不出于中域也是以明珠文贝生于江鬰之濵夜光之璞出于荆蓝之下以人求之文王生于东夷大禹生于西】　上士贡名【应劭汉官仪云孝武元封四年诏曰上士贡名茂才者是也】　庸才贡身【白虎通云庸才贡其身盛徳贡其名】　三年一贡【又云诸侯三年一贡士者治道三年有成也】　七年不迁【黄泰交州记云吴列举茂才七年不迁列有老母年九十以上上书自乞减品养亲】　茂才何以为【潜夫论云孝明帝命刺吏举茂才帝曰汝非部南郡从事耶对曰是帝乃怒曰贼发部中而不能禽茂才何以为也】　秀才不知书【抱朴子云桓灵时轻贡举故人语曰举秀才不知书察孝亷父别居】　御二龙于长涂骋双骥于千里【呉志云刘繇字正礼平原陶丘洪荐繇欲令举茂才刺史云前年举公山奈何复举正礼乎洪曰若明使君用公山于前擢正礼于后所谓御二龙于长涂骋双于千里不亦可乎按公山繇兄名岱也】　一州之俊【晋品令云举秀才皆行义典为一州之俊】　海内注目【晋中兴书云王胡弱冠本州举秀才名显当时海内注目】耻以衒曜取边【又云中兴初以边寇未靖学校陵迟特听不试孝亷而茂才犹依旧防诸】
　　【州茂才皆惮不往杨俭犹慷慨耻以衒曜取边终身不仕罢归田里】　増负恃才地忽略世人【隋史曰崔镳字岐叔清河武城人祖父仕魏齐俱位尊显少与范阳卢思道陇西辛徳源同志友善毎以读书为务负恃才地忽略世人大署其户曰不读五千卷书者毋得入此室在齐举秀才歴殿中膳部员外三曹郎中与顿丘李若俱见称重时人为之语曰京师灼灼崔镳李若开皇四年征授给事郎歴员外散侍郎越国公杨素时方贵幸重镳门第为子娶其女为妻聘礼甚厚亲迎之始公卿满座素令迎镳镳故敝其衣冠驴而至素推令上座镳有轻素之色礼甚倨言又不逊素忿然拂衣而起竟罢座后数日镳方来谢素待之如初】　道冠鹰扬声髙凤举【又云王贞字孝逸梁郡陈留人也七歳好学经史百家无不毕览开皇初汴州刺史樊叔略引为主簿后举秀才非其好也谢病于家炀帝即位齐王暕镇江都闻其名以书召之有道冠鹰扬声髙凤举云云贞至王以賔礼待之朝夕遣问安否又索文集贞启进所着三十三卷赐良马八匹后上江都赋又赐钱十万贯马二匹未防以疾辞归】　应对如响下笔成章【又云杜正元字慎徽其先本京兆人八世祖曼为石赵从事中郎因家于邺世以文学相授正元尤聪敏博渉多通兄弟数人俱未弱冠并以文章才辩籍甚三河之间开皇末举秀才尚书试方畧正元应对如响下笔成章仆射杨素负才傲物正元抗辞酬对无所屈挠素甚不悦会林邑献白鹦鹉素促召正元使者相望及至即令作赋仓卒之际援笔立成素见文不加防始异之因更令拟诸杂文无不立就而词理华赡素乃叹曰此真秀才吾不及也授晋王行参军转豫章王记室】　明初尝举秀才【洪武十五年征至秀才数千人　又太祖实録洪武四年四月辛丑以秀才丁士梅为苏州太守童权为扬州知府俱赐冠带　十年二月丙辰以秀才徐尊生为翰林应奉于十五年八月丁酉以秀才曽泰为户部尚书】
　　秀才二
　　増诗明髙启逢吴秀才复送归江上诗曰江上停舟问客踪乱前相别乱余逢暂时握手还分手暮雨南陵水寺钟　虞堪次韵张田秀才见寄诗曰树杪青虫晴飏丝春城风物似年时贫余许迈餐金法闲有陶潜饮酒诗芳草青青连野濶征鸿歴歴度江迟长洲故苑烟花外千里懐人入梦思　周砥赠叶秀才诗曰日暮登髙台浮云结逺隂树木何笼野雀噪繁林驱车渉闗塞岐路郁且深借问子何之故乡阻﨑□曷不暂栖息蓬藿非所任隠悯胡不发威迟既前临脆管促飞觞鹍弦奋逸音仗劔从此别秋风满懐襟寡立歩非窘薄游志不沉防马欲俱去我无当世心　林鸿送殷秀才之武功诗曰送君逺于役观省入西秦五月台江水孤舟去国人苍山低戍垒野日暗行尘无限同游意分擕泪满巾　王燧秋夜懐沈秀才诗曰萤栖衰苇寒月敛疎萝暝覊懐悄无欢卧背风灯影露冷叶声翻更深人语定欲弹孤桐琴惆怅谁能听　陈源清答文征明秀才诗曰每从白马望吴门天堑长江隔梦魂缟带交情惟汝在练裙书法好谁论支□鹤去云千片茂苑花飞水一村何日黄金祠贾岛玉兰花下酹清尊　寄王履约秀才诗曰四海茫茫有隠忧儒官头白久淹留漫言当路轻冯衍却叹旁人笑马周水涨石湖青雀舫花残姑浦白苹洲相思静倚青氊冷强饮空庭夕漏秋　送周秀才归钱塘诗曰燕京陌上送周郎归到西湖春草长清夜开尊多旧侣满船歌管月如霜　卢柟送崔秀才南还诗曰孟冬送客临沙浦萧萧风动蓟门树骅驑衔辔不肯行一鹤南飞过天柱燕台击筑且髙歌青尊酒尽红顔酡五更鼓角星平野防汝驷凌天河
　　知州一
　　増续文献通考曰金州名不同设防御者谓之防御州设刺史者谓之刺史州元以州次于郡至元二十年更定其地五万户之上者为上州三万户之上者为中州不及三万户者为下州于是升县为州者四十有四县户虽多附路府者不改上州达噜噶齐州尹中下州达噜噶齐知州各设同知判官兼捕盗之事叅佐官上州提控案牍各一人中州吏目提控案牍各一人下州吏目一人或二人　明不设州刺史而州附于府置知州同知判官等员里不及三十而无属县者裁同知判官或因事添设无定员其属吏目一人　知州掌教养州民之事凡诸州务上视府下视县以月计上府歳计上省以三歳之计上吏部同知清军匠或兼巡捕判官督粮官马捕盗治农管河分职任事而领于知州吏目典出纳文移或分领州事诸所属衙门如府者职亦如之
　　知州二
　　増拒私役　絶追呼【献征録曰明朱光霁知绵州州多势家私役州民乃其常俗至悉除之一日有称尚书府家人征州夫栽田者霁曰公田乎私田乎其人曰虽私田旧规也霁掲律令示之其人不悟而索愈急霁呼吏出狱囚使领曰此数百指可为栽田用矣其人曰恐不可霁曰吾亦以为不可闻者哄然王汝绩知绛州先时事未集者督以豪滑吏卒民茹其毒汝绩凡有征集不遣人至乡第出片纸付里甲与】
　　【民为期约民欢趋其期无敢缓者里闬晏然无追呼之扰】　谳淹繋　除奸豪【金史云金黄久约擢进士第迁磁州刺史磁并山多盗既获而欵伏者审録官或不时至系者多以杖毙或死狱中久约恻然曰民虽为盗而不死于法可乎乃尽请谳之而后行　元史云元林兴祖知铅山州铅山素多造伪钞者豪民吴友文为之魁友文奸悍鸷因伪造至富乃分遣恶少四十五人为吏于有司有欲告之者辄先事戕之前后杀人甚众夺人妻女十一人为妾民罹其害衔寃不敢诉者十余年兴祖至官曰此害不除何以牧民即张榜禁伪造者且立赏募民首告俄有告者至佯以不实斥去又有告获伪造二人并赃者乃鞫之欵成友文自至官为之营救兴祖命并执之须防来诉友文者百余人择其重罪一二事鞫之狱立具逮捕其党二百余人悉置之法民害既去政声赫然】　疏减宫女　息讼谯门【献征録云成化间李愚知晋州値歳凶愚赈防不遗余力是年大水复至愚以为大水隂盛也于是上疏请稽察宫女量为节减则天变可曰水旱自弭帝震怒械系京师顷之上感悟诏释愚还职出宫女五百人　又云泰和始为州明太祖平江西以顾光逺知泰和州前州守以民好讼告之光逺怃然曰民有寃抑守弗为理民将安诉顷之讼者雨集乃自书牓聨纸长数丈诲谕谆切民争来观观已去不讼者十二又令凡讼者居谯门上思三日然后得诉思不三日去不讼者过半矣】　罢弓手　按神符【金史云金胡厉举进士第一改同知深州军州事州管五县例置弓手百余少者犹六七十人歳取民钱为雇直其人皆市井无赖以迹盗为名所至扰民厉知其悉罢去继而有飞语曰某日贼发将杀通守或请为备厉曰盗所利者财耳吾贫如此何备为是夕令公署撤闗竟亦无事　元史云元虞槃集弟也延祐五年第进士授湘乡州判官有巫至其州称降神告其人曰某方火即火明日又曰某方火民以火告者槃皆赴救至达昼夜告者数十寝食尽废县长吏以下皆迎巫至家厚礼之又曰将有大水且兵至州大家皆尽室逃槃得刼火卒一人讯之尽得巫党所为坐捕盗司召巫至鞫之无敢施鞭捶者槃曰此将为大乱安有神乎急治之尽得党与数十人罗络内外果将为变者同僚皆不敢出视曰君自为之槃乃断巫并其党如法一时吏民始服儒者为政若此】　拒贼同知　靖难吏目【元史云元至顺间归为颍州同知锄奸击强人不敢以少年易之至元五年杞县人范孟谋不轨诈为诏使至河南省中杀平章左丞刼廉访使署用官属使晹北守黄河口旸力拒不从贼怒系于狱已而贼败旸由是知名　献征録云郑华洪武丁丑进士初授行人建文中诖误谪东平州吏目靖难兵起谓其妻曰吾义必死奈亲老汝少何妻泣对曰君能为国妾独不能为君乎华乃擕其家托其友驰还州时州长贰尽弃城走华独率吏民死守力疾战不屈死之】　防能称最【元史云元初臧梦觧授海寜知州时淮东按察副使王庆之按行至其州见梦解刚直防慎任职以来门无私谒官署萧然凡有差役皆当其贫富而吏无所预于是民以户计者新増七百有竒田以顷计者新辟四百有竒桑柘榆栁交防境内而政平讼简为诸州县最乃举梦解才徳兼备而御史台亦以其廉能抗章奏之】　谭经术【献征録曰施雨谪濮州州同州事悉归长吏日进校士谭经术鋭意兴古文翁之化歳丁酉山东当试士廵抚檄与试事所甄拔尽齐鲁材隽】　理供馈【又云世宗幸承天道东昌濮州长吏郊迎留雨视事供馈旁午料理悉当阉校需索坚拒不为动民徳之东兖间语曰施濮州逡巡若书生今遇事强干乃尔耶】　闻寡过言【金史云金毛硕改曹州刺史有书生投书于硕辞渉谤讪僚属皆不能堪硕延之上坐谢曰使硕常闻斯言庶乎寡过士论以此嘉之】　得于睂睫间【又云金天会间赵元同知蓟州事有贼杀人横道官吏环视莫知所为路人耕夫聚观甚众元指田中释耒而来者曰此贼也叱左右缚之遂伏僚吏问其故元曰偶得于眉睫间耳】　请以身充役【献征録云洪武初卢熙以荐授睢州同知适御史衔命捜访旧军籍见民充之睢近千人檄熙拘送熙召民自实得常尺籍者数人畀之御史怒械系曹吏必欲尽得不然以格诏论同僚议发民应之熙曰吾守民吏也民散吾谁与处乃自诣御史曰州已无籍军今民且散走独有同知在耳请以充役御史怒斥去坚立不动竟不能夺乃罢】
　　知州三
　　増诗明吴寛送张兼素出知施宗州诗曰歳暮移家赴逺州南行谁复为身谋一章之死无他悔六诏平生亦胜游科甲翻令吾軰重史编应向古人求都门持此聊相赠不惜寒风透敝裘　王鏊送髙良新知归州诗曰江上青山识秭归江边吊古驻岩騑梦中马耳先曽到行处人烟亦已稀屈子宅空江昭君村在雨霏霏使人抚字知多术夔府如今正阻饥　刘璟为唐伯让知州作横云山居诗曰山苍苍兮欲雨云横覆兮归汝有龙兮不霖使云横兮愁我心弦枯桐兮我琴鸣鸟不闻兮孰为我音














　　御定渊鉴函卷一百十五
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百十六
　　设官部五十六【县令】
  </div>
  <div class="pagination">
   <a href="御定渊鉴类函_page91.html">
    上一页
   </a>
   <span>
    ...
   </span>
   <a href="御定渊鉴类函_page87.html">
    87
   </a>
   <a href="御定渊鉴类函_page88.html">
    88
   </a>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <span class="current-page">
    92
   </span>
   <a href="御定渊鉴类函_page93.html">
    93
   </a>
   <a href="御定渊鉴类函_page94.html">
    94
   </a>
   <a href="御定渊鉴类函_page95.html">
    95
   </a>
   <a href="御定渊鉴类函_page96.html">
    96
   </a>
   <a href="御定渊鉴类函_page97.html">
    97
   </a>
   <span>
    ...
   </span>
   <a href="御定渊鉴类函_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
