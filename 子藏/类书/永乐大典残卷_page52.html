<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 52 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 52 页/共 331 页</h1>
    <div class="content">　　《和传山父红梅韵》：独立千林压众葩，正由风骨傲烟霞。谁教韦玉峰头客，也染红裙一幅纱。节士耻随时世妆，若为妩媚着春裳。如何清淡甘天分，莫与儿曹较色香。
　　【何澹小山杂著】
　　《红梅》：冷淡梳妆不入时，故将粉面以朱施。风标可作孤山殿，枝叶能令此客疑。及与松筠论旧故，未容桃李强追随。芳名亦占群花上，所恨无功到鼎彝。《馆中赏红梅》：石渠南畔小兰干，一种孤芳万玉攒。应为癯儒嫌冷淡，故将素面污铅丹。花前酒盏浑如梦，池上诗盟幸不寒。去岁尝庆故事，故云美景要须公管领，转头还作隔年看。
　　【徐安国西窗集】
　　《红梅未开以汤催趁之》：频将温水泛花枝，催得红梅片片飞。恰似邻家穷媳妇，半生犹着嫁时衣。
　　【方澄孙锦小稿】
　　《红梅》：不但色浓华，更觉香幽迥。笑杀海棠仙，死抱渊材恨。
　　【吴则礼北湖居士集】
　　楚州红梅如许红，作魔犹有几信风。天公笑人但饱饭，不辨青春看花眼。呼儿径买北神酒，浇我烂翻说诗口。莫教一片飞黄昏，唤取百舌来细论。《客有自南徐来者云红梅已开，作此》：十日天寒守圭窦，今朝对客何佳哉。春催江上红梅发，雪唤淮南青子来。从儿作相论句发，乞我浇馋持酒杯。半世儒冠今种种，端须指取鼻头回。《贾动之动簪堂红梅欲发，作此问讯》：江南风雨馀几信，有底淮南春事迟。凭君料理玉妃面，快作酒红生晕时。
　　【韩元吉南涧集】
　　《红梅》：不随群艳竞年芳，独自施朱对雪霜。越女漫夸天下白，寿阳还作醉时妆。半依竹馀真态，错认夭桃有暗香。月底瑶台清梦到，霓裳新换舞衣长。
　　【林希逸竹溪集】
　　《临清堂前观红梅作》：滨溪竹伴老梅丛，一种风姿与杏同。直者倒垂横者瘦，水中同样影青红。
　　【姜特立梅山续稿】
　　《红梅》：元冥也自不落莫，探借春风红树枝。姑射身全映霞佩，寿阳妆误点胭脂。长于山杏难为弟，配以江梅合作妃。满面发红绿底事。如逢宋玉莫相规。
　　【刘忠肃公集】
　　《再次红梅二篇兼简李质夫》：色不夭始是华，仙家林观倚云霞。春酣白玉醅香入，日射红鸾扇影遮。攒萼乱须能淡停，抱枝寒蓓更疏斜。阆都谁与论高下，未愧蟠桃赏碧花。春工着意与年华，换白添红翦绛霞。肉色腻匀宜日上，天香清冷怯霜遮。半临回岸缃波动，巧映朱扉锦径斜。为寄瑶林主人语，争妍应有曲房花。《次韵蔡景繁梅三首》：故人江驿寄瑶华，紫玉枝头散嫩霞。日暗露桃春尚浅，醉馀妆面粉难遮。绿溪地静东风过，雕槛香寒晓月斜。水满琉璃聊自喜，不堪尘眼祗空花萧疏仙梗抉芳华，巧刻圆琼传淡霞。素质本非桃杏比，酡颜聊避雪霜遮。香含暮雨栏边散，艳倚春风须上斜。闻说尊前偏属赏，青黄朱粉更无花。仙圃瑶林冠物华，靓英明媚洗晴霞。酥装却费胭脂晕，纨扇应烦绛粉遮。天上念奴春睡足，风前飞燕舞容斜。后房宜劝歌声小，爱惜今年第一花。
　　【苏涧冷然斋集】
　　《红梅》：游仙一曲梦初回，依旧江南鼎鼐才。岁晚应嫌太孤寂，未妨随俗引三杯。天与清高孰我过，岁寒只合老岩阿。无端自学闲桃杏，只恐情多事亦多。等观非白亦非红，开落那知色是空。绿叶成阴花又子，几将心事托东风。空墙碧水芳菲处，泣尽胭脂恨不销。不遣二妃陪舜葬，故应泪沁雪枝条。
　　【韩子苍诗】
　　《和吉甫红梅绝句》：春风着意并寒梅，浅白轻红一道开。竹屋西头如有路，扶黎不问主人来。路入君家百步香，隔帘初试汉宫妆。直疑梦到昭阳殿，一簇轻红绕淡黄。
　　【石曼卿诗】
　　梅好唯伤白，今红是绝奇。认栎无绿叶，辨杏有青枝。烘笑从人赠，酡颜任笛吠。未应娇意急，发赤怒春迟。
　　【饶德操诗】
　　娇朱浅浅透冰光，瘦倚疏篁半出墙。雅有风情胜桃杏，巧含春思避冰霜。融明醉脸笼轻晕，敛掩仙枪戏嫩黄。日暮风英堕行袂，依微如着领巾香。
　　【赵周臣滏水集】
　　试院中愁坐，叔献学恍忽送红梅小桃数枝。坐念春物骀荡，西园开钥不得一观，作诗破闷，兼简长文学仲山数日天气殊未佳，文书如山眼生花。忽遣官梅入吾室，政尔东群解留客。蜡梅无韵空有香，红梅亦复清而庄。此花韵胜开较晚，天许风流嫁海棠。海棠春骄睡未足，环儿酒晕红潮玉，不应更有林下风，翠袖天寒倚竹。银瓶亦有小桃枝，茜裙游女窥荆篱。青枝绿叶不须问，自有月影溪光知。冰花不肯相媚妩，来伴诗人作诗苦。横斜影落水心中，融入诗中作奇语。古诗人例多穷，把酒对花酒已空。亦知寒食只数日，醉梦不到西园中。天上公子被花恼，一笑回波嘲栲栳。不须区区索酒钱，但可煎茶对花前。
　　【张拙轩集】
　　《红梅》：天然标致出群品，绿叶青枝说太狂。卯酉醺酣红玉软，春风触拨瑞龙香。清腥尚馀山泽相，淡薄强随时世妆。更道北人初不识，杏花应不敢承当。
　　【程公许沧洲尘正编】
　　群仙遥夜倚栏时，东阁诗成一段奇。休遣北人轻辨认，杏繁较似乏清姿。
　　【中州元气集】
　　《房灏诗》：天生玉骨更朱颜，一种春风显两般。草木也随时事变，艳妆要入俗人看。《麻九畴》姑山个子绛罗襦，只是当年玉雪肤。向使刘郎前度见，桃花那得冠玄都。
　　且随凡艳屈真心，纵点胭脂未肯深。喜杀选花场上客，前村容易雪中寻。元是风神林下秀，不应肯抹市倡红。未能免俗花犹尔，何怪时妆列汉宫。施粉翻嫌太白多，故将丹色调阳和。黄昏一任群花妒，奈尔从来玉骨何。已教结子更朱颜，天意谁言好处怪。不似狂花等闲落，一声长笛满关山。
　　【李石方舟集】
　　零落孤根玉雪团，天孙剪月试天寒。凡间讳白骄红紫，却把梅花作杏看。
　　【中兴江湖集】
　　《高氏红梅花》：带雪匆匆别楚云，天寒依约见湘君。只疑不合瑶池去，引得春风八九分。《方惟深和周楚望红梅用韵》：清香皓质世称奇，试作轻红更自宜。紫府与丹来换骨，春风吹酒一痴脂。直教腊雪无藏处，只恐朝云有去时。溪上野桃何是种，秦人应独未相知。《牛士良红梅诗》：陇头人未来，江南春几许。惆怅玉笛声，吹落胭脂雨。
　　【中州集】
　　《达夫咏红梅》：西湖句好已成尘，腊点都能几许春。乞与琼儿薄梳洗，才情留月中人。《元日能》：天上琼儿白玉肌，吴妆略约更相宜。认桃辨杏由君眼，自有溪风山月知。岩老同赋云：“一点清香透云雪，是中那得杏花天。”评者谓二诗同意，而日能为工。
　　【黄敏求横舟小藁】
　　《施知言两后道间见红梅》：玄都境界玉堂身，轻袅湘裙步晓阴。昨夜雨肥添酒晕，红情染得十分深。
　　【赵师奔诗】
　　《郡圃梅花间有如微胭脂者，因以记之》：误著胭脂注玉容，新妆偷约牡丹风。东君细把南枝看，唤作梅妃一捻红。
　　【舒岳祥阆风集】
　　《问信红梅二章》：花到红梅真有韵，人生白发未宜愁。只须竟就花前醉，如此风流不外求。冻白千林须雪重，暖红一点着春多。哑驴瘦策平皋去，如此风流奈老何。《对红香梅》：雪里红梅树，尊前白发翁。莫求颜色似，风致许渠同。《十二月十七日归故园，酌红梅花下》十六日六春。今年剩有冬一月，今冬先得半月春。留春借冬皆乐事，但苦世上无闲人。平皋梅花如雪浪，夜色晨光迷混荡漾。就中红香清且妍，风流故在海棠上。昨夜月明天下寒，梦中走马来花前。旧时都下千金买，翻叶草莽东直钱。性情贵远初厌近，久不见之端可怜。今朝起捡白髭需，未能免俗为花娱。小车溪石滑，一竿挂酒悬长鱼。无人对饮花为伴小奴亦解吹长管。花应怜我老而狂，起舞踏影月凌乱。老人更醉三十年，不为酒仙即花仙。《红梅》：扫尽西风万叶红，梅花一色照青空。天公又恐太枯淡，故著红蓝染雪丛。
　　【耶律楚材湛然居士集】
　　《红梅》：以坡谓：“认桃无绿叶，辨杏有青枝”太粗俗，因润饰其成语之。瘦损佳人冰雪姿，天教妆抹入时宜。小桃嫌铺铺翠云叶，疏杏惊看碧玉枝。李白诗成怒妃子，吴宫宴罢醉西施。而今辜负黄昏月，只少西湖处士诗。天仙皎皎素罗常，淡抹浓涂总不妨。酒晕半潮妃子醉，胭脂初试寿阳妆。肯同桃李迷蜂蝶，本与松筠傲雪霜。顾影也应悲汉室，临风犹似怨三郎。
　　【郝经陵川集】
　　《望京府赏红梅》：汴梁宫中绛绡梅，移向汴河堤上载。青条团拓杏花颗，琐窗向阳才半开。张公小队呼我饮，风色偃髯寒气凛。玉衔径踏黄河冰，貂帽飒檐掀紫锦。金鞍细马歌舞人，雪压小桥不动尘。入门下马簇花宴，红莲旧府花正新。玉川金汲碧香洒，折花遍插分素手。春透寒梢未全绽，风流正要胭脂瘦。赏梅不用歌落梅，缓歌却着银笙催。爱香细撷生霞蕊，浮动云腴嚼一杯。本是前村冷澹花，不称王侯将相家。明朝会散，更向明月底藉雪冻吟疏影里。
　　【董思学靖傅翁百花诗】
　　此花粉红，标格犹诿曰梅，而繁密则宛如杏花。晏元献移植西罔圃内，荆公诗“北人浑未识，浑作杏花看。”瘦倚西罔石圃阴，玉容忽抹艳妆深。梁春应借东君手，眩眼曾疑北客心。霞吐丰姿情脉脉，雪遗香影梦沉沉。粥饧风景清明近，错认庐山种一林。
　　【仇还金渊集】
　　《东园赏红梅》：花姨夜捣守宫血，染就南枝花貌别。酲未解春正酣，一片晴霞消冻雪。莫道有人疑作杏，坶眼频看亦生缬。东兰更有萼绿华，精神标致尤清绝。先生焚香读书处，把酒花前相暖热。群蜂知香不知色，一枝肯许儿童折。两株横卧处士桥，梦中归踏孤山月。
　　【虞集道园学古录】
　　《于仲元舍赋红梅》：白雪不成夜，丹霞遂崇朝。妙质承日映，飞英向风飘。醉来红袖近，歌罢彩云消。扬州问何逊，何似董娇娆。《次韵陈溪山红梅》：冰雪肌肤染绛云，岁寒林下对吟身。先天气至浑如醉，初日光融转更新。白发无能酬造化，金丹有道驻长春。少年莫笑诗成处，倾倒相叹忘主宾。春晓红生岛屿云，此中仅着两闲身。不愁花笑发需白，谩诧人传句法新。曲水徘徊天上日，深杯斟酌自家春。繁英未落须须频到。翠实金盘尚及宾。雪后孤根发暖云，载培本自一人身。紫薇遗意成千古，绛萼深期又一新。忠厚敢忘嘉树赋，冲和思广此枝春。若为稚子犹堪教，三兄三加望大宾。
　　【张西岩集】
　　《赋赵西湖宣慰红梅》：小园处处可藏春，一树红梅最可人。应解诗人有新句，樽前也作醉精神。扶疏竹遥相映，袅娜垂杨未敢侵。一片彩云飞不去，东风吹影落池心。
　　【陈深源片云山人小藁】
　　《红梅》：便着胭脂也不同，比桃嫌媚杏嫌。夜来定与师雄饮，早起花开带酒容。
　　【宋本至治集】
　　《赵彦可家红梅》：谁染燕支彻骨浓，醉痕常晕倚晴空。可怜万古孤山月，只见冰姿冷淡中。万斛生香散晓霞，南枝满意占芳华。北人今日多经惯，不向东风唤杏花。
　　【杨仲弘集】
　　《次韵罗云叔红梅》：玉人中酒滞芳华，尽压东风百种花。朴被冬深裁共锦，篝灯夜永障轻纱。织生露沁蜂腰蜡，密芷云蒸鹤顶砂。为问阆风何乎在，相期高举策晨霞。梨云无梦倚黄昏，薄倩朱铅蚀泪痕。宿酒破寒薰玉骨，仙丹偷暖返冰魂。茜裙影露罗衣卷，霞佩香封缟袂温。回首孤山斜照外，寻春误入杏花村。
　　【吴舜举吾吾类藁】
　　尽兰围绛雪，罗袜绝清尘。丰骨朝酣酒，浓香浅春。翠屏寒影瘦，鸾镜晓妆匀。莫听楼中笛，新声故恼人。
　　【石抹良辅世美集】
　　寿阳浴罢赴瑶池，酒晕双腮半醉时。红囱映沙增百媚，何须腻粉传胭脂。抱膝吟：横斜疏影蘸清池，姑射仙人独步时。犹恐世人称淡薄，故将天质宛胭脂。
　　【徐宋二先生湘行藁】
　　《和大经红梅韵》：包凤烹龙泣玉脂，珍珠红晕上梅枝。染根仙子随时好，认叶诗人被眼疑。疏影暗香元不改，淡妆浓抹总相宜。海棠若见应羞死，挑李漫山俗可知。
　　【许荣梅屋集】
　　《红梅》：不堪冷照黄昏月，强倚春风作杏妆。虽得容颜暂时好，欠他肌骨旧来香。
　　【周渍诗】
　　姑射仙人笑脸开，肯将脂粉宛香腮。只因误入桃源洞，惹得春风上面来。
　　【武朝宗藏拙馀藁】
　　虽红不艳自清，时复湖边见一株。因笑北人看作杏，杏花还有此香无。
　　【王志道诗】
　　华不与众芳同，偏爱施朱立晓风。莫道春来无酒病，脸霞犹带夜来红。
　　【桂永诗】
　　紫府移来姹早芳，玉容寂寞试红妆。花含晓雨胭脂湿，枝远克风绛雪凉。
　　【徐介轩诗】
　　寒香冷艳缀轻村，误认夭桃未放时。盛饰霓裳陪越女，不施粉黛抹胭脂。轻盈弄月醉霞觞，妖软酡颜褪晓妆。缟素丛中红一点，好花终是不寻常。香梅烂熳见红梅，白白朱朱取次开。料得故园春色满，有人花下正徘徊。
　　【杨平洲诗】
　　谁将醉里春风面，换却平生玉雪身。赖得月明留瘦影，苦心香骨见天真。
　　【沈蒙齐诗】
　　才是胭脂半点侵，更无人信岁寒心。自来不得东风力，又被东风误得深。
　　【陈景沂诗】
　　色共名同失主张，厌寒附暖逐群芳。当知不改冰霜操，戏学陶家艳冶妆。
　　【郑文原诗】
　　《奉谢伯雨高士更改红梅》：空谷彤霞护冷妍，移根来自羽衣仙。玉罐晓结丹芽嫩，琳馆春浮彩树先。醉里形神涵太素，静中空色悟真玄。十年不见南枝面，撩得诗翁费酒钱。
　　【广文靖公集】
　　《红梅花横幅钱溪画》：枝叶已殊桃杏，孤根复占春先。汗血行人渴处，须君夭润丹田。
　　【国朝僧妙声东皋录】
　　《题红梅》：妙德清凉地，春风驻翠华。因陈三献酒，玉色绚晨霞。
　　【周异泉性集】
　　彩鸾下云壑，岁晏停香车。素妃持绛节，丹脸含蕊砂。谪居腥仙苑，步出东皇家。朝迎阳谷日，暮食赤城霞。尚恐芳华歇，飘忽令人嗟。
　　【具廷臣清江集】
　　时世新妆学内家，渔人错认武陵霞。百年艮狱空留树，一夜春风为染花。月里嫦娥羞素服，山中仙客饵丹砂。也知风骨依然在，雪后黄昏瘦影斜。龙门狂僧老万回，胭脂常染玉堂梅。木杯何日过东海，拾得海底珊胡来。红罗亭下又春风，小凤飞来树已空。后主当时欢宴处，新花如火照唐宫。野桥山店记年时，管领春风有一枝。却叹罗虬不解事，百篇空赋比红诗。山杏一株临大路，宫桃千叶倚空墙。如何冰雪罗浮女，也学春风半面妆。
　　【刘琏自怡集】
　　《次韵瓶中红梅》：冰肌天赋玉团团，谁染丹英比木难。不共小桃争艳治，自陪竹报平安。瑶池队里春风细，紫塞声中夜月寒。折向胆瓶看未足，一枝还亲竹皮冠。
</div>
    <div class="pagination">
<a href="永乐大典残卷_page51.html">上一页</a><span>...</span><a href="永乐大典残卷_page47.html">47</a><a href="永乐大典残卷_page48.html">48</a><a href="永乐大典残卷_page49.html">49</a><a href="永乐大典残卷_page50.html">50</a><a href="永乐大典残卷_page51.html">51</a><span class="current-page">52</span><a href="永乐大典残卷_page53.html">53</a><a href="永乐大典残卷_page54.html">54</a><a href="永乐大典残卷_page55.html">55</a><a href="永乐大典残卷_page56.html">56</a><a href="永乐大典残卷_page57.html">57</a><span>...</span><a href="永乐大典残卷_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
