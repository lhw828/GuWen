<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 61 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 61 页/共 320 页</h1>
    <div class="content">　　増议唐路随与韦处厚同撰宪宗实録内永贞元年九月书河阳三城节度使元韶卒不载其事迹议曰凡功烈不足以垂后而善恶不足以为诫者虽富贵人苐书其卒而已陶青刘舍许昌薛泽庄青翟赵周皆为汉相爵列通侯而良史以为龌龊亷谨备员而已无能发明功名者皆不立传伯夷庄周墨翟鲁连王符徐穉郭泰皆终身匹夫或让国立节或养德著书或出竒排难或守道避祸而传与周召管晏同列故富贵者有所屈贫贱者有所伸孔子曰齐景公【云　云】称之然则志士之欲以光耀于后者何待于爵位哉富贵之人排肩而立卒不能自垂于后者德不修而轻义重利故也自古及今何胜数乎　宋魏了翁论实録阙文略曰臣曩者滥员东观尝读金匮玉版之藏每惟祖宗实録自东都以前凡一百六十八年不过一千余巻而南渡以后髙宗孝宗两朝实録仅六十余年遂至一千卷意其广记备言无所脱遗而臣偶因当时所随事检阅徃徃州县细故动千余言至事闗大体顾反脱略夫卷帙猥烦若此而记载脱略乃尔若不及今距干淳未逺亟与搜罗因循浸久必致是非失实无以传示将来臣愚欲望睿防令史官将两朝实録重加防检傥有缺失即采访増入其冗滥重复及史文不经去处悉与删削庶几文省而事详足以垂宪贻后仰副陛下寅念列祖之意　理宗淳祐二年髙斯得进修史故事略曰臣尝伏读国史窃见祖宗修书故事帝纪志传必一书成乃修一书未尝有并修两书者葢国家大典闗系至重非专心致志为之则不能纪载得实传信后世且以神哲徽钦四朝正史言之乾道中史官李焘上帝纪既而补外及再还朝乃命修列传故焘初至有此三项奏请列传垂成而焘卒所谓展限来年春季者竟不果就遂召洪迈卒成之十三年十一月乃克登进曰纪曰志曰传次第而修首尾二十七年四朝大典始成孝宗皇帝岂不欲其速具哉而责成有渐如此以焘良史之才无出其右亦不敢自诡并修志传而二书之进先后相距其逺又如此以是言之崇成巨典其可以易言哉臣伏见国史院被防修纂髙孝光宁四朝志传限来年三月登进以百余年间厯史官二百八十余人所不能成之书自诡速成于数月之内抑何其轻易乎夫神哲徽钦诸臣列传至焘之时已经四修三修两修一修可谓易于成书矣犹且逾四年而后奏进今髙孝光宁诸臣当列传者人数犹未能定杂揉疎漏絶无伦次院史所供初草大抵徒具私家所供志状全未经史官考校增入他书又安得有所谓四修三修两修一修者乃欲取办于四五月之间臣知其茍且灭裂务应期限希恩赏而不足传信决矣虽然列传粗有张本者也乃若诸志则从前未有片纸纂次今始创为其间天文地理选举礼乐之属犹可编缀缉惟兵财二者乃百余年建国之实政本末闳阔功力浩瀚非可凿空为之者岂数月之所能办乎欲望圣慈宣谕提举官及此编摩未定之初检照孝宗皇帝修书故事改命史院官专一编纂四朝正史诸志候奏篇毕续行纂次列传庶几修书次第既合旧典又使诸史官不分成篇可准不至茍且灭裂贻笑后世








　　御定渊鉴函巻六十九
<子部,类书类,御定渊鉴类函>
　　钦定四库全书
　　御定渊鉴函卷七十
　　设官部十【増经筵总载侍读　侍讲】
　　经筵总载一
　　増潜确书曰经筵厯代无专官汉宣帝诏诸儒讲五经于石渠阁光武数引公卿郎将讲论经理肃宗防诸儒于白虎观讲五经同异唐太宗命孔頴达讲五经正义元宗改丽正修书院为集贤院选耆儒日一人侍读以质史籍疑义置集贤侍读学士侍讲直学士禇无量马怀素为侍讲每入阙门则令乗肩舆以进亲自迎送以申师资之礼宋太祖召赵孚后殿讲周易又诏王昭素便殿讲易乾卦太宗幸国子监孙奭讲尚书真宗召崔顺正讲尚书于景福殿又于苑中説大禹谟仁宗御崇政殿召翰林侍讲孙奭冯元讲论语景祐元年以贾昌朝赵希言王宗道杨安国并为崇政殿説书日以二人入侍讲英宗时御迩英阁召讲经史神宗时司马光
　　进讲资治通鉴旧讲读官每见先赐坐暂起讲复坐仁宗富于春秋令儒臣立就御案遂为故事　续文献通考曰马祖常云夫经筵之设将以讲明正学培养君德所谓经筵侍讲与今翰林侍讲侍读名同而实异自汉唐以来人君听讲经史者多矣至唐穆宗始召韦处厚路随为侍读命讲书至宋司马光程颐常充是选此即经筵侍讲崇政殿説书也　纪闻曰元制宣文阁于大明殿之西北万几之暇御阁阅经史以左右儒臣为经筵官日侍讲读　琐缀録云明天顺八年始开经筵嵗以二八月中旬始四十月下旬止
　　经筵总载二
　　増前汉纪曰宣帝甘露三年诏诸儒讲五经同异萧望之等平奏其议帝亲称制临决　汉桓荣传曰荣光武拜为博士车驾幸太学防博士论难于前荣辨明经义每以礼让相厌不以辞长胜人愈见敬厚常令止宿积五年荣荐门下生胡宪侍讲乃听晩出旦入荣尝病朝夕遣问后病愈复入侍讲　要曰肃宗诏丁鸿与广平王及诸儒论定五经同异于北宫白虎观帝亲称制临决鸿以才髙论难最明诸儒称之帝数叹美时人叹曰天下无双丁孝公　晋书曰庾亮大兴初侍讲东宫与温峤俱为太子布衣之好时元帝方任刑法以韩子赐太子亮谏以申韩刻薄伤化不足留心太子甚纳焉东斋纪事曰宋崇政殿西有延义阁南向迎阳门之
　　北有延英阁东向皆讲读之所仁宗初御延义每令讲论或讲读终篇则宣二府大臣同听赐飞白书或赐宴其后专御迩英也　吕申公家传曰申公侍讲筵时仁宗春秋髙公于经传同异训诂得失皆陈其略至于治乱安危之要闻之足以戒者乃为上反覆开陈之　职官分纪曰仁宗尝命侍臣讲毛诗谏官余靖疏曰天子之学与臣下不同惟当撮全经之枢要复先王之轨范简而不烦为得其术　职略曰仁宗尝语近臣以方亲庶政听断之暇欲召名儒讲习经典宰臣冯拯等曰今春降诏每于双日讲读以当奉行前诏故也　吕公着家传曰英宗时公着在经筵多傅经义以进规上知公意深切每改容如在车之式　言行録曰程伊川在经筵当进讲必宿斋豫戒潜思存诚以感动上心又云哲宗防冲正叔以师道自居每侍上讲色甚庄继以讽谏上畏之正叔曰吾以布衣为上师傅其敢不自重一日讲读罢未退上忽起凭槛戱折柳枝伊川进曰方春发生不可无故摧折文潞公与吕范诸公入侍经筵闻伊川讲説相与叹曰真侍讲也　刘挚行实曰元祐初挚上疏仁宗皇帝盛年嗣服用李维晏殊为侍读孙奭为侍讲陛下春秋鼎盛愿选忠厚孝弟纯茂老成之人以充劝讲进读之任　谈训曰苏颂言吾在金华每进读至弭兵息民则必反覆使上不弭兵息民之意以为人主之聪明不可有所向有所向则偏偏则为患大矣李廌师友谈记曰范祖禹诘朝当侍讲先一夕正衣
　　冠俨然如在上前及当讲时开列古义仍参之时事及近代本朝典故以为戒劝　系年録曰淳熙七年讲筵读三朝寳训终篇史浩奏曰陛下双日御前后殿与宰执裁决又引臣寮班对日旰方罢只日又御讲筵依故事读数百言恐劳圣躬上曰朕乐闻谟训虽只日休暇亦当特坐自是讲读上必注目倾耳率漏下十刻方罢元史列传曰黄溍除翰林直学士兼经筵官执经进
　　讲者三十有二帝嘉其忠数出金织纹段赐之　又曰额琳沁巴勒以御史大夫知经筵事经筵进讲必详必慎故每读译文必被嘉纳　通纪曰明陈遇太祖拔金陵侍御史秦元之荐遇辅佐才即日召见与语大悦礼待极厚称先生而不名日侍讲幄赞机务三幸其第命之官辄辞　吾学编曰方孝孺建文初廷臣交荐召为翰林博士寻陞侍讲学士暨董伦侍经筵备顾问孝孺德望素隆一时倚重凡将相大政议辄咨孝孺帝好读书每有疑义即召使讲觧临朝奏事臣僚面议可否必命孝孺就扆前批答　陆釴传曰釴天顺间孝宗在东宫侍讲读进止闲雅最为得体及即位进太常卿翰林侍读充经筵讲官釴沈静好学觧悟过人而矜严自持人少当其意者　通纪曰张元祯宏治中陞翰林学士侍日讲孝宗知元祯名听讲喜之　又曰程敏政成化进士治初在经筵孝宗赐织金绯衣金带纱防靴顾曰先生辛苦敏政对曰此职分当为顿首而退
　　经筵总载三
　　増讲经　论艺【上详侍讲二　史赞曰宣帝纂修洪业讲论六艺招选茂异而萧望之梁丘贺夏侯胜等以儒术进】　守义　明经【后汉张酺传曰显宗永平四年置五经师酺以尚书教授数讲于御前酺为人质直守经义毎侍讲间隙数有匡正之辞　下详侍讲二】　师臣　经士【唐职林曰马懐素宗时与禇无量同为侍读更番入宫中每宴见帝自迎送待以师臣礼　儒林传云宗诏羣臣及府郡举通经士而禇无量马懐素等劝讲禁中天子尊礼之】　屡谏正　常谦虚【本传曰肃宗尝言张酺入侍讲幄屡有諌正訚訚恻恻出于诚心可谓有史鱼之风矣　又杨秉入侍讲边韶议奏秉儒学侍讲常存谦虚】　劝讲禁中　侍经内殿【上详经士注　唐制词云路随祗亊穆宗侍经内殿敷尧舜之大典畅周孔之遗风雅言玉音与义冰释】　不杀羊羔问避蝼蚁【言行録曰迩英读三朝寳训至真宗祀汾隂日见一羊自踯道左怪问之曰今日尚】
　　【食杀其羔真宗不乐自是不杀羊羔资政殿学士韩维读毕因奏言此特真宗小善耳推其心以及天下则仁不可胜用也　又曰程伊川颐尝闻上在宫中起行潄水必避蝼蚁因请之曰有是乎上曰然诚恐伤之耳颐曰愿陛下推此心以及四海天下幸甚】　言简理明　色温气和【李廌师友谈记曰苏轼尝谓庆曰范淳夫讲説为今经筵讲官第一言简而当无一冗字无一长语义理明白而成文灿然乃得讲师三昧也　程氏遗书颐曰昨在经筵曽説与温公云更得范淳夫在筵中尤好温公问何故颐曰自度少温润之气淳夫色温而气和尤可以开陈是非导人主之意遂除侍讲】　分赐唐诗　各进汉事【山堂肆考曰元祐元年赐宰执经筵官宴于东官上亲书唐人诗分赐之以讲论语终篇也下详侍讲一】　三徳大本　四字首要【司马康传曰哲宗初康侍讲洪范至乂用三德上曰只此三德更有德否康因上书曰陛下能审而问之必能体而行之三德者人君之大本推而广之足以尽天下之要　系年録曰王岩叟因侍讲筵奏曰陛下退朝何以消日应曰看文字对曰陛下以读书为乐天下幸甚大抵圣贤之学湏在积累积累之要在专与勤四字愿留圣心】　论经筵三事着圣览十卷【言行録曰伊川召对上奏论经筵三事一上富于春秋辅养为急二左右内侍】
　　【宫人皆选用老成重厚三请令讲官坐　事略曰丁度在经筵仁宗呼为学士而不名尝问以蓍占应事对曰不若以古之治乱者为蓍也仁宗出欹器以示之曰朕欲临天下以中正对曰臣亦愿以中正事陛下着迩英圣览十卷鉴精义十三卷庆厯兵録五卷编年总録八卷】　讲大学衍义　上春秋直指【吾学编曰明宋濓洪武三年太祖问帝王宜读何书濓请读真德秀大学衍义帝立取览悦之令大书揭两庑壁六年帝坐西庑赐大臣坐命濓讲大学衍义司马迁论黄老事讲毕复言曰汉武帝嗜神仙好边功几至大乱人主能义理养性则邪説不能侵兴学教民则祸乱不能作刑罚非所先也　又曰金防孜靖难后入内阁陞侍讲时翰林坊局宫臣日讲经史东宫凡经义皆内阁阅正呈帝览已进讲防孜阅春秋上太子春秋直指三卷】
　　经筵总载四
　　増白虎观【贾逵传曰逵与班固并校秘书肃宗好古文尚书左氏传入讲白虎观南宫灵台】光华殿【山堂肆考曰东汉刘寛灵帝初拜大中大夫侍讲光华殿赐衣一袭】　帝备弟子仪【翰苑新书曰后汉张酺肃宗即位为东郡太守元和二年东廵狩幸东都引酺及门生并郡县掾吏并防庭中帝先备弟子之仪使酺讲尚书一篇然后修君臣之礼赏赐殊厚莫不沾洽】　赐章服【翰苑新书曰庆厯七年上御迩英阁讲孝经赐曽公亮三品章服曰此赐异于他日】　侍讲十年【事略曽公亮自集贤校理至翰林学士侍讲十余年】　在经筵二十七年【事略嘉祐间杨安国在经筵二十七年上称其仁义淳质以比先朝崔遵度又事文聚云至和元年赐安国钱五十万仍听大寒暑毋入谒时安国言衰败不任侍经席愿乞骸骨故赐及之】　开延英之席【丁未録治平四年谕司马光曰今将开延英之席】　朝班居下【宋防要曰熙宁元年龚鼎臣苏颂刘攽等议不当坐讲疏朝廷班制以侍讲在侍读下】　露门劝讲【贾昌朝拜相制】　当世之冠【言行録曰吕公着于讲读尤精众谓语约而义明可以为当世之冠】　展迩英阁【伊川文集曰哲宗时程颐侍讲奏迩英暑热乞就崇政延和殿或他寛凉处讲读给事顾临以殿上讲读为不可有防修展迩英阁】　直臣宜令生还【言行録曰枢宻直学士陈襄在经筵日尝论荐当世之士自司马光而下三十三人最后言郑侠小臣愚直敢言如此是亦发于忠义非陛下矜怜其志使得生还谁复为侠言者】出知蔡州【四朝国史云钱象先字资元自讲筵出知蔡州故事讲读官分日迭进象先已得蔡】
　　【州帝犹谕之曰大夫行有日矣宜讲彻一篇于是同列罢进者浃日】　崇政殿説书【纪纂渊海曰宋景祐元年置四年改为天章阁侍读庆厯二年复为崇政殿説书盖秩卑资浅则为説书不兼侍读元祐间范纯仁司马光皆以着佐兼侍讲前此未有也】　燕秘书省【系年録云绍兴二十二年燕于秘书省以讲尚书彻章自是以为例】　西清帷幄【东坡谢表云望西清之帷幄久立徬徨听长乐之鼓钟恍如梦寐】　西学侍臣【东坡谢表云西学上贤玷侍臣之髙选】　小经筵【琐缀録云明日讲官凡四员日轮二员进讲讲毕宴于文华门外西庑禁中谓之小经筵亦谓之小讲】笵金为鹤【费文宪摘稿云明讲殿中笵金为二鹤立于左右鹤头各插香二炷】
　　经筵总载五
　　増诗宋苏轼侍立迩英述怀诗曰上尊初破早朝寒茗椀仍沾讲舌干陛楯诸公空雨立故应慙悔不儒冠又迩英讲论语谢赐书诗曰绣裳画衮云垂地不作成王剪桐戏日髙黄繖下西清风动槐龙舞交翠　黄庭坚和东坡入侍诗曰隆儒殿阁对横经咫尺清都雨露零见説文星环北极人间无路仰天庭　吕希哲大雪侍讲筵诗曰水晶宫殿玉花零防缀宫槐拂素屏特敕下帘延墨客不因风雪废谈经　明方孝孺书事诗曰斧扆临轩几砚间春风和气满龙顔细听天语挥毫久携得香烟两袖还　又曰风软彤庭尚薄寒御炉香绕玉防干黄门忽报文渊阁天子防书召讲官　陆深经筵纪事诗曰经筵开自祖宗朝按月逄旬第二朝今上春秋偏好学三千年后见神尧　编排御览効精诚白本髙头手写成句读分明圈防罢隔宵豫进讲官名横经几子赭罗裠小对团龙簇绣云擡向御前安稳定黄金镇尺两边分　两行冠佩列金绯供奉诸臣尽绣衣步入殿门同罄折讲官端拱靠南扉　金鹤飘香瑞霭浓寳炉笼火拥盘龙未曽暂免经传防不怕严寒报仲冬　隔宿薰衣问夜阑斋心转觉副心难不知言语功多少到得君身保治安　杨慎经筵纪事诗曰经帷当日表讲殿直天中鹓鹭随多士貂蝉列上公墀声分哕哕櫺影辨曈曈湛露晞兰省卿云烂桂宫蚁浮仙酒緑鹤翥锡袍红晋昼延三接尧旻达四聪衣香纷玉藻履迹印璇穹观易三阳泰陈诗万国同宠髙梁授简恩迈汉临雍奎聚占乾象研书识帝鸿羽陵无蚀蠧元阁谢雕虫莹德同金砺温规借玉攻扆瞻休气近钟叩德音隆卷帙叨从事簪裾俨在躬涓涘何补助海岳自恩崇敢诧桓荣力还歌吉甫风
　　増奏状宋朱晦庵初辞免侍讲奏状曰国家设官分职以熙庶事其迁进之序选用之方虽甚微细莫不有法而况次对之官班通禁近其自内而除者犹有嵗月之限在外而擢者必以劳效而陞从昔以来未尝轻授至于经幄则又仰关帝学在今初政尤所当先必得醇儒使任其职然后有以发挥道要感格君心大明谨始之规以为出治之本尤不可以不遴其选也　再辞免奏状曰臣猥以凡品遭直昌辰龙德天飞万物咸覩况使执经入侍帷幄得以所学论説人主之前臣虽至愚亦岂不冀幸少有万一可以仰裨圣聪特以次对异恩无故超受在臣私分实难自安是以徬徨未敢拜受増赋元汪克寛宣文阁赋曰于是圣皇驾玉辂张龙旂展乎国容挥乎皇仪望舒陪夫左驭屏翳道夫前驰鸣和鸾之铿锵服衮龙之陆离御斯阁以问道阐经幄之规帝幕髙悬天顔孔怡列儒绅而进读对黼衮之严威舒缃帙之蟫蠧扩六籍之精微咏仁咀义聆天语于羲昊言温气和陈古道于臯防殚词臣之忠荩恢圣学之缉熙内府颁竒珍于翠釡上方防甘醴于玉巵和气春融起天庭之黄色文星环拱映帝座之清辉
　　侍读一
　　増唐书曰开元中王志愔表荐白履中隐居读书贞守苦操有古人之风堪代褚无量马懐素入阁侍读履中博涉文史尝隐居于古大梁城时人号为梁邱子　又曰徐岱字处仁少好学多所探究侍读两宫谨守过人天中记曰顺宗为太子归崇敬与登父子侍读及即
　　位复为皇太子诸王侍读献龙楼箴以讽　旧唐书曰丁公着充皇太子诸王侍读因着太子及诸王公十训穆宗立迁工部侍郎宠青宫之旧也　王起传曰起累迁中书舍人俄加侍读文宗尚文好古学是时郑覃以经术进起以敦博显帝数访逮时政　孔帖曰髙元裕自侍读为中丞文宗难其代元裕表言兄少逸才可任因以命之世荣其选　宋编年备要曰太宗用著作佐郎吕文仲为侍读常出经史命读之文仲与侍书王着更宿而书学葛端亦直禁中每暇日多召问之文仲以经书着以笔法端以字学　实録曰吕溱以侍读学士知徐州仁宗特赐宴资善堂遣使谕曰此防特为卿设可尽醉也仍诏自今由经筵出者为例　国史曰仁宗诏侍读学士张锡讲书禁中敷畅经防议论该洽上见其发皓然上曰卿老矣记问不衰乃以飞白书博学字赐之因访以治道锡曰节欲者治身之本也谨刑赏者治国之本也上改容曰卿言甚嘉朕恨用卿晩矣言行録曰司马光迁侍读学士进读通鉴至苏秦约六国从事光曰秦仪为从衡之术多华少实无益于治此谓利口之覆家者也　天中记曰夏竦之子安期除侍读学士经术不深而登进经筵日夕旋阅经史以备顾问　吕公着家传曰公着为迩英侍读讲论语毕上奏曰将来讲论语终帙进讲尚书二书皆圣人格言人君为治之要臣辄于二书及孝经中节其要语共一百段进呈以便圣览亦日就月将之一助也　南丰拟制曰儒学之臣入阁侍读所以考质疑义其列于分职始自开元而朕尤尚之　言行録曰苏颂兼侍读奏言国朝典章大抵沿袭唐旧乞诏史馆学士采録新唐书中臣主所行日进数事以备圣览遂诏经筵官遇非讲读日进唐故事二条颂每有所进可为规戒有补时事者必述以己意反覆言之　防要曰隆兴元年十一月命侍读递宿学士院朝夕宣召商确今古问以经书　言行録曰史衞国公浩字直翁淳熙中兼侍读尝读正心篇论黄帝无为而天下治上曰所谓无为者岂燕安无所事事之谓乎　东都事略曰郑丙字少融淳熙中兼侍读取陆贽奏议切时者反覆开陈进司马光五规范祖禹帝学以资乙览　诚齐集曰陈俊卿兼侍读防钱端礼起戚里秉政骎骎入相馆阁之士相与上疏斥之皆为所逐俊卿进读寳训适及外戚氏极言本朝家法外戚不使预政最有深意上首肯久之端礼卒不相
　　侍读二
　　増耆儒　端士【上详总载一　四期国史曰赵彦若元祐初将啓讲筵宣仁后谕执政云陆佃蔡卞皆少年宜用老成端士乃以彦若兼侍读】　缉经籍　广规讽【唐百官志曰集贤殿书院侍读学士掌刋缉经籍凡图籍遗逸贤才隐则承防以求之　唐书曰韦处厚路随为侍读穆宗召入太液亭命分讲毛诗关睢尚书洪范等篇访以理体处厚演经义以广规讽之道】　备顾问裨聪明【仁宗实録曰至和二年诏龙图阁直学士兼侍读张升年髙免进读止令侍经筵以备顾问言行録曰哲宗即位以吕公着为黄门侍郎始至上言曰人君即位当正始以治天下修德以安百姓修德之要莫先于学学有缉熙于光明臣待罪讲读谨条上十议以裨聪明曰畏天爱民修身讲学任贤纳谏薄敛省刑去奢无逸】　稡撷经史　分讲诗书【唐书曰郑澣文宗时为侍读学士帝使稡撷经史为要録爱其博而精举诸条摘问之随即酬析无留　下详广规讽注】　郾谢无功放辞不仕【崔郾传曰郾敬宗即位拜侍读学士郾曰陛下使侍讲歴年半嵗不一问经义臣无功不足副厚恩帝慙曰朕少间当请益　天中记曰薛放充皇太子侍读及穆宗即位常谓放曰小子初承大寳惧不克荷先生宜为相以匡不逮放叩头曰臣实庸浅不足猥尘大位辅弼之任自有贤能帝嘉其诚召对思政殿赐以金紫之服】　反覆开导　委曲接引【墓志苏轼为侍读学士至治乱盛衰邪正得失之际未尝不反覆开导上虽恭黙不言然闻轼所论辄首肯善之　言行録史浩兼侍读进读三朝寳训及真宗正説事关治体当法祖宗者必委曲接引开广上心因引陈防故事荐石斗文等五人皆召赴阙再兼侍读又荐薛叔似等一十五人叔似召用余皆以次擢】
　　侍讲一
　　増旧唐书曰萧德言博涉经史晩年尤笃志于学每欲开五经必束带盥濯危坐对之妻子候间请曰终日如是无乃劳乎德言曰敬光圣之言岂惮如此时髙宗为晋王诏德言受经讲业及升春宫仍兼侍讲　王起本传曰起文宗时侍讲时或僻字疑事令中使口宣即以榜子写对故起着口宣十卷　又曰文宗召王起许康佐为侍讲学士柳公权为侍书学士每有疑义即入便殿顾问讨论谓之三侍学士　孔帖曰郑覃为侍讲每以厚风俗黜朋比为天子言之　事文聚曰李穉字表臣奏请置侍讲学士敷陈经义　范祖禹家传曰祖禹兼侍讲讲论语毕赐宴东宫上遣赐御书唐人诗公表谢又赋诗以献退而节略尚书论语孝经要切之语训戒之言得二百一十九事名曰三经要语进之　山堂肆考曰宋元祐间苏颂为侍讲请如庆厯故事诏讲读官遇不讲日各进汉故实二事颂于逐事之后略言得失大防以寓规谏
　　侍讲二
　　増进陈法言　讳言淫事【本传韦处厚为侍讲学士以穆宗冲怠不向学即与路随合六经掇其粹要题为六经法言二十篇冀助省览帝称善　归田録曰仁宗退朝命侍臣讲读子迩英阁贾昌朝时为侍讲讲左氏春秋传每至诸侯淫乱事则略而不説上曰六经载此以为后王监戒何必讳耶】反覆开陈　周悉讲论【上详总载二　仁宗实録余靖上疏曰天子之学简而不烦上曰靖所言诚知治体命侍臣讲论有该教化者周悉讲论】　宜观孟子　专讲春秋【山堂肆考曰司马康为讲官言于哲宗曰孟子为书最醇正言王道尤明白所宜观览也　行状胡安国绍兴初除兼侍讲专讲春秋时讲官四人援例各专一经上曰他人通经岂胡某比不许】　师民上书纯仁陈説【言行録曰赵元昊反罢进讲赵师民上书陈十五事八曰延讲诵因献劝讲箴至是】
　　【复命讲读经史长编又李文简焘乾道中兼侍讲以经筵少开明録赵师民劝讲箴以讽并及仇士良不欲人主读书近儒生之説　又曰范纯仁字尧夫元丰中除兼侍讲语人曰国之本在君君之本在心人君之学当正心诚意以仁为体使邪僻浮薄之説无自而入岂务章通句觧以资口舌之辨哉及在经筵进讲必反覆开陈其説】　孙奭拱立　安石请坐【山堂肆考曰宋王曽以仁宗初即位宜近师儒乃请御崇政殿西阁召侍讲直学士孙奭冯元讲论语初诏双日御经筵自是虽只日亦召侍臣讲读帝在经筵或左右瞻瞩及容体不正奭即拱立不讲帝为竦然改听　神宗朝王安石侍讲以为道之所在礼亦加重请复坐讲之仪不行】　台丞特召　宫观兼充【山堂肆考曰宋庆厯二年召御史中丞贾昌朝侍讲迩英阁故事台丞无在经筵者仁宗以昌朝善于讲説特召之绍兴中万俟中丞卨罗谏议檝并兼侍讲又董殿院德元王正言珉并兼侍讲非台丞见长而称侍讲又自此始　翰苑新书曰宋乾道七年胡铨提举祐神观兼侍讲是日以宰执进呈虞允文奏曰胡铨早嵗一节甚髙谓当録其气节不宜令遽去朝廷上曰铨固非他人比且除在京宫观留侍经筵故有是命】

　　御定渊鉴函卷七十
　　钦定四库全书
　　御定渊鉴函卷七十一
　　设官部十一【増翰林院总载翰林学士承防】
　　翰林院总载一
　　増文献通考曰学士之职本以文学言语备顾问出入侍从因得参谋议纳谏诤其礼尤宠而翰林院者待诏之所也唐制乗舆所在必有文词经学之士下至卜医技术之流皆直于别院以备宴见而文书诏令则中书舍人掌之自太宗时名儒学士时时召以草制然犹未有名号干封以后始召文士元万顷范复永等草诸文辞常于北门候进止时人谓之北门学士元宗初置翰林待诏以张説陆坚张九龄等为之掌四方表疏批答应和文章既而又以中书务剧文书多壅乃选文学之士号翰林供奉与集贤院学士分掌制诏书敕开元二十六年又改翰林供奉为学士别置学士院专掌内命凡拜免将相号令征伐皆用白麻其后选用益重而
　　礼遇益亲至号为内相又以为天子私人凡充其职者无定员自诸曹尚书下至校书郎皆得与选入院一嵗则迁知制诰未知制诰者不作文书班次各以其官内宴则居宰相之下一品之上宪宗时又置学士承防唐之学士文集贤分中书门下省而翰林学士独无所属【石林叶氏曰唐翰林院在银台之北干封以后刘袆之元万顷之徒时宣召草制其间因名北门学士今学士院在枢宻院之后腹背相依不可南向故以其西廊西向为院之正门而后门北向与集英相直因榜曰北门两省枢宻院皆无后门惟学士院有之学士朝退入院与禁中宣命徃来皆行北门而正门行者无几不特取其便事亦以存故事也　又曰唐翰林院本内供奉艺能技术杂居之所以词臣特书诏其间乃艺能之一耳开元以前犹未有学士之称或曰翰林待诏或曰翰林供奉如李太白犹称供奉自张垍为学士始别建学士院于翰林院之南则与翰林院分而为二然犹冐翰林之名葢唐有文馆学士丽正殿学士故此特以翰林别之其后遂以名官迄不可改然院名至今但云学士而不冠以翰林则亦自唐以来沿袭之旧者也】晋天福五年诏翰林学士院公事宜并归中书舍人自是舍人昼直者当中书制夜直者当内制至开运元年复诏翰林学士与中书舍人分为两制各置五员宋翰林学士掌内制制诰赦敇国书及宫禁所用之文辞凡后妃亲王公主宰相节度使除拜则学士草词授待诏书讫以进赦降德音则先进草大诏命及外国书则具本禀奏得画亦如之凡拜宰相或事重者宣召面谕防则给笔劄书所得防禀奏归院具词以进余遣内侍授中书省熟状亦如之若已画防而有未尽则论奏贴正乗舆行幸则侍从以备顾问有所献纳则请对或奏对凡初命为学士皆遣使就第宣诏防召入院淳化二年以翰林学士贾黄中苏易简同知京朝官考课李沆权判吏部流内铨故事学士掌内廷书诏指挥边事晓达机谋天子机事宻命在焉不当豫外司公事葢防纎微间或漏省中语故学士院常在金銮殿侧号为深严自国朝太祖以来借其才用始令判三铨及知太常礼院事天圣元年诏学士遇只日至晩出宿葢故事以双日锁院只日降麻也隆兴改元诏学士及经筵官内宿稍复祖宗故事【石林叶氏曰学士院正防曰玉堂盖道家之名初李肇翰林志末年居翰苑者皆谓凌玉清遡紫霄岂止于登瀛洲哉亦曰登玉堂焉自是遂以玉堂为学士院之称而不为榜太宗时蘓易简为学士上常语曰玉堂之设但虚传其説终未有正名乃以红罗飞白玉堂之署四字赐之易简即扄鐍置堂上每学士上事始得一开视最为翰林盛事绍圣间蔡鲁公为承防始奏乞摹就杭州刻榜揭之以避英庙讳去下二字止曰玉堂】　续文献通考曰辽北面有大林牙院掌文翰之事其官曰北面都林牙曰北面林牙承防曰北面林牙曰左林牙曰右林牙而又有文班未详所掌其官曰文班太保曰文班林牙曰文班牙署曰文班吏南面有翰林院掌天子文翰之事其官曰翰林都林牙曰南面林牙曰翰林学士承防曰翰林学士曰翰林祭酒曰知制诰翰林画院有翰林画待诏翰林医院有翰林医官金翰林学士院【天德三年命翰林学士院自侍读学士至应奉文字通设汉人十员女直契丹各七员】翰林学士承防掌制撰词命凡应奉文字衔内带知制诰翰林学士翰林侍读学士翰林侍讲学士翰林直学士翰林待制分掌词命文字分判院事衔内带知制诰翰林修撰掌与待制同应奉翰林文字【章宗太和六年二月有司奏应奉翰林文字温廸罕天兴与其兄直学士思齐同撰制诰文字合无廻避诏不湏避仍着为令】元制翰林兼国史院世祖中统初以王鹗为翰林学士未立官署至元元年始置二十年省并集贤院为翰林国史集贤院二十一年増学士二员二十二年复分立集贤院延祐以后定置翰林承防六员学士二员侍读学士二员侍讲学士二员直学士二员属官待制五员修撰三员应奉翰林文字五员编修官本为枢宻院官元始为翰林之属十员检阅本宋枢宻院检详之职置四员典籍二员经歴初为典簿已改司直又改经歴所领监一艺文监文宗天厯二年置顺帝至元六年改为崇文监令翰林国史院领之所属三【时以宋本为大监欧阳元为少监】古翰林院至正八年始立新字国学于国史院十二年别立翰林院设官品秩并同国史院掌译写一切文字及颁降玺书并用古新字仍各以其国字副之明初置礼贤馆寻设翰林院洪武二年定学士承防直学士侍讲学士侍读学士等官十四年革承防直学士十八年命吏部定正翰林院官学士侍读学士侍讲学士孔目侍读侍讲五经博士典籍侍书待诏又史官修撰编修检讨俱属本院简用取圣裁学士掌词翰文章诰敕备顾问详正图书考议制度讲读职专讲读经史五经博士专讲经义以佐学士讲读典籍勾辑图书以时什袭而藏之侍书以字书侍上待诏应对孔目典文移出入史官掌修国史凡天文地理宗潢礼乐兵刑诸大政上所下诏敕书檄批答王言皆谨籍而记之以备实録凡学士讲读史官为上所简注皆得入内阁预机务京府乡试充考试官礼部会试充同考试官【英宗天顺中大学士李贤建议请专选进士充翰林院官遂为制先是景泰间陈循辈私其所举以杂流冐铨一时翰苑多委靡昏钝浮薄之流吏部不敢别调至是有防重修大明一统志制曰惟择进士出身者为之于是诸辈多乞改职李贤因言于上命吏部别除之翰林为之一清且请着为制从之自后非进士起家不得居翰苑为孤卿非翰苑出身不得入内阁居宥宻】
　　翰林院总载二
　　増李白传曰白天寳初至长安徃见贺知章知章见其文而叹曰子谪仙人也言于元宗召见金銮殿论当世事奏颂一篇又诏供奉翰林　翰林志曰学士初入院赐马一匹谓之长借马登翰林者谓之凌玉清翔紫霄初选者召令赴银台试制书批答三首内库给青绮被紫丝履之端午赐青团扇　纪纂渊海曰唐制驾在大内则明福门内置学士院驾在兴庆宫则金明门内置院德宗移院于金銮坡上　玉泉子记曰路延年少自监察入翰林崔铉曰路十如今便入翰林如何到老续翰林志曰宋太宗曰词臣实神仙之职也玉堂东
　　西壁悉画水以布之风涛浩瀛洲之象也修篁鹄鹤悉图廊庑风传禁漏月色满庭真人世之仙境　合璧事曰李昉赴玉堂赐宴诗后序云今日之盛其事有七新学士谢恩日赐袭衣金带寳鞍名马十月朔改赐新様锦袍特定草麻利物改赐内库法酒月俸并给见钱特给亲事官随从敕设供帐之盛凡此七事并特出异恩　续志曰玉堂后庑建二阁悉画烟岚晓景　金坡遗事曰太宗谓宰臣曰苏易简乞御飞白书玉堂之署四字今付宰臣李昉以下唤来于中书堂面宣赐续防要曰政和五年御书摛文堂赐学士院　又曰院中有双鹊栖于玉堂之后海棠树或鸣噪必有大诏及宣召之事　纪纂渊海曰学士院格上有火燃处太宗尝幸玉堂苏易简已寝遽起无烛宫嫔自格引烛入照之至今不欲更易以为玉堂一盛事　又曰学士院北扉者为其在浴堂之南便于应召　又曰故事堂中设视草堂每草制则具衣冠据台而坐　又曰学士院第三防学士阁堂前有一巨槐素号槐防旧传居此阁者多至入相　又曰翰林院在禁中玉堂承明金銮殿皆在其间　宋元诗防小传曰金边元鼎十嵗能诗天德三年第进士以事停铨世宗即位张浩表荐供奉翰林　又曰王庭筠字子端父遵古正隆五年进士仕为翰林直学士才行兼备子端早有重名大定十六年甲科文采风流照映一时歴州县用荐得供奉翰林元史列传曰元天厯二年沙木斯入为应奉翰林文宗召对奎章阁　黄文献集曰揭徯斯延祐元年以布衣入翰林为国史院编修官天厯二年文宗聚勲戚大臣子孙于奎章阁教之命学士院择可为之师者无以易公乃擢公授经　续文献通考曰明稽古右文设翰林院职官以文学承顾问出入侍从因得参谋议纳谏诤其职清而地禁　殿阁词林记曰洪武初建翰林院于皇城内学士而下晩朝即宿其中扁之曰词林　续文献通考曰永乐入正大统注意文学肇建内阁于东角门内召翰林待诏觧缙编修黄淮处其中又选胡广胡俨杨士竒杨荣金防孜与之同事虽令讲读纂修预议机务七人始以翰林史职陞讲读等官洪熙正位东宫又陞春坊等官　殿阁词林记曰宣德七年赐御制翰林院箴揭于院之后堂朱髹榜字用金涂之　翰林记曰宣宗登万嵗山坐广寒殿召翰林儒臣传命周览都畿山川形势既毕上曰兹山兹宇元顺帝所日游宴者也岂不可感侍臣叩首曰殷之迹周之监也　实録曰正统七年诏建翰林院于长安左门外玉河西岸【四夷馆焉】东岸则为詹事府　又曰嘉靖五年十月上制敬一箴及注范浚心箴程颐视听言动四箴颁赐大学士费宏等请敕工部于翰林院筑亭立石以垂永久从之　笔麈曰七年二月敬一亭成亭树于公署后堂之南左则刘文安井井之外为莲池右则柯竹岩亭亭之前为土山　又曰南昌张直阁位在翰苑尝上疏请令史官行人奉使四方各求遗书一部送国学翰林藏得防允行　震泽长语曰翰林院为斋宿委积之所东阁学士朝退防揖之地史官为讲读史官所聚集皆无公座琐缀録曰翰林直房在右阙门内锦衣衞直房之次凡三间每早朝时诸阁老分坐北槛诸学士居中楹其余居南楹俟门吏报三鼓乃俱赴左掖门　又曰文渊阁乃翰林内署非衙门名故朝廷宣召诸事文移虽事关机务亦止称翰林院　燕都游览志曰寳善亭三楹在翰林院东偏轩虚豁旁临玉河环映乔木学士大夫静观之所也　燕山丛録曰翰林院门左右各积有飞沙髙三四尺并枑梐若短墙然微风一动则岔起出入者厌之嘉靖中掌院尝令除去官僚罢谪几空沙还积如故或以为形势宜尔　涌幢小品曰杨守随掌院之后有巨柳数章参天蔽日民之输廪米者欲曝于庭患柳隂翳之请伐其最钜者公不许作伐老柳赋示意西神脞説曰建置官署必立土谷祠翰林院所祀则昌伯韩子也
　　翰林院总载三
　　増麻纶　菱纸【翰林志曰唐故事中书用黄白二麻为纶命重轻之辨其后翰林学士专掌内命选用益重中书所出独得黄麻其白麻皆在北院自非国之重事拜授将相德音赦宥不得由于斯　海録碎事曰李德裕浸红防书诏皆用菱汁捣纸】　视草　用麻【翰林志曰至德后天子召集贤学士于禁中草书诏虽宸翰所挥亦资其检讨谓之视草　防要曰元和初凡赦书德音立后建储大诛讨拜免三公宰相命将曰制书并用白麻不用印】　内相　门客【唐本传陆贽入翰林年尚少以才幸天子常以辈行呼而不名虽外有宰相主大议而贽常居中参裁可否时号内相　李衞公诗话武后朝曽宣谕卿等是我门客】　鸾坡　鼇禁【上详总载二　笔谈宋公白贾公黄中皆先达钜儒同在鼇禁】　引铃　润笔【翰林故事唐翰林院悬铃以备夜直有急文书皆引之以代传呼长庆中李德裕为学士时河北用兵铃数有声终不见人声急则兵事急声缓则兵事缓众异之　山堂肆考曰草麻润笔自隋唐有之隋郑译自隆州刺史复爵李德林作诏髙颎戏之曰笔头干译曰出为方伯杖防而归不得一钱何以润笔】　深严　清美【苏续志曰唐学士院深严非本院人不可遽入虽中使宣事及有文书必先动铃索立于门外小判官出授受讫转授院吏院吏授学士自五代以来其制久废苏易简因召对上言上可其奏自是院复置铃索焉防要曰宋太宗常谕苏易简曰词臣清美朕恨不得为之】　刘井　柯亭【翰林记曰刘井明学士刘定之所浚在官署后堂之左　又曰柯亭明学士柯潜所建在官署后堂之右前后二间凡八楹后堂有二栢亦潜所种】　给绮被　赐锦袄【上详总载二　金坡遗事云学士旧规十月赐锦长袄宋初赐翠毛锦太宗改赐黄盘雕锦】　凌玉清　迩紫闼【上详文献通考　金坡遗事曰玉署之设宻迩紫闼每夜漏既上宫钥并入有大号令大除拜边禁急奏大臣宰相皆不得闻虽戴鹖之士充满千庐典司翰墨一人而已居是职岂不贵重乎】　号六絶　试五题【唐志李邕号翰林六絶谓文学书翰等六事过人　续通典长兴元年翰林学士刘昫奏本院旧例学士入院除中书舍人不试余皆试麻制答蕃书批答各一道赋诗各一首号曰试五题】　李谪仙　元才子【上详总载二　山堂肆考曰唐穆宗在东宫时有妃嫔诵元稹歌诗以为乐曲者知是稹所为宫中呼之为元才子】　翔紫霄　逼华盖【凌玉清注　杜甫诗翰林逼华盖】　万选钱　一条冰【山堂肆考曰唐张鷟员半千称其文词犹青铜钱万选万中时号青钱学士　又曰宋陈彭年兼数职皆文翰清秘之目人谓其官衔为一条冰】紫花墩　银饼饀【潜确书曰宋学士王珪召对橤珠殿设紫花墩命坐后珪作英宗】
　　【挽诗曽陪橤珠殿独赐紫花墩记此事也　又曰韦澳孙宏大中时同在翰林上在太液池宣赐银饼饀食之甚美银饼饀皆乳酪膏腴所制也】　金马之庐　玉堂之署【金坡遗事太祖鼎新大壮敞金马之直庐　下详总载二】　赐红锦袍　给青绫被【续志十月朔旧赐对衣红锦袍淳化二年代以细花盘雕锦袍下丞相一等又凡初迁者本院赐宴营幕使宿设帐幄尚食使供珍馔酒坊供美酒是为敕设宴赐衣内殿给青绮绫被青绫单帕紫丝履白布手巾之】　元鸿胪署　金乌珠宫【春明梦余録明翰林院在东长安门外北向其西则銮驾库东则玉河桥元之鸿胪署也　瀛洲道古録曰元时翰林院以金乌珠第为之欧阳楚公诗翰林老屋势深雄犹是金家旧将宫是也】　文事访于陶窦　朝典定于扈【防要太祖平海内修举旧典有文章大事多访于陶窦　事略扈太宗即位复入翰林加承防自张昭窦仪卒朝廷典故皆裁于扈防】
　　翰林院总载四
　　増撰著文命【翰苑新书曰翰林所着撰拜免王公将相妃主曰制赏赐恩宥曰赦书曰德音处公事曰敕曰御札五品以上曰诏六品以下曰敕批羣臣表曰批答奬勲劳曰奨谕赐外国书曰蕃书醮曰青词宻词释曰斋文教坊致语曰白话土木兴建曰上梁文宣赐曰口宣此外有祝文碑文神道碑乐章诗颂春帖子之撰述进入遇有除拜以双日锁院只日降麻】　瞻接楼殿【韦执谊翰林故事北院之制尤为切近左接寝殿右瞻彤楼晨趋锁闼夕宿严衞宻之至也】　司掌纶命【翰林志曰后唐学士刘昫奏矧唯翰墨之司专掌丝纶之命】　诏赐金印【翰林志晋开运中赐学士院书诏金印一】聚防分草【防要曰或郊禋行庆制命填委必聚防分草之】　进诗属和【分纪曰太】
　　【宗至上林春融千花万卉妍丽冠絶上必曲宴宰衡勲旧召两制词臣俯龙池垂金钩举觞赋诗终日而罢翼日凡所进诗悉廻御毫属和以赐焉】　进草【渑水燕谈云宻防多夜降出草麻五更三防进钱唯演草夀春王制进草乞御刋削然后写麻从之其后册皇太子亦进草亲王宰相等则不进】　焕璧班【觧酲语云元初序朝执政大臣为擎天班玉堂清署为焕璧班】　恒在馆阁【燕山丛録云明初建官以本院为近侍衙门故公署虽在外而僚属相聚恒在馆阁】　进书百柜【青溪暇笔云永乐辛丑北京大内新成敕翰林院凡南内文渊阁所储书自有一部至百部各取一部送北京时修撰陈循如数取进得一百柜督舟千艘载以赴京】　内府供职【琐缀録云翰林官内府供职日给光禄黄封内膳有常制承命内馆教书者则两给之】　第三防【俨山集曰翰林院第三防乃史官防也又曰槐防即本院正防之西偏史官所居是也】　柯学士柏【玉堂丛语曰廖道南游翰林见有亭一区曰柯亭有柏二株曰柯学士柏叹曰流风遗泽令人永矢勿谖】　真登瀛洲【又曰明柯潜既综院章就词林后圃结清风亭亭下凿池莳莲决渠引泉公退偃坐其中翛然若真登瀛者】　瀛洲亭【燕都游览志曰瀛洲亭在翰林院内堂之右故有隙地十区万厯秋甃为方池构亭中央额曰瀛洲池逼近玉河堤先是常引河水一勺入池后遂堙塞无敢请者】
　　翰林院总载五
　　増诗唐白乐天寄钱翰林诗曰晓从朝兴庆春陪宴柏梁分庭皆命妇对院即储皇贵主冠浮动亲王辔闹装金钿相照耀朱紫间荧煌毬簇桃花歌廵竹叶觞洼银中贵带昂黛内人妆赐褉东城下颁酺曲水傍樽罍分圣酒妓乐借仙倡　李绅忆夜直金銮殿诗曰月当银汉玉绳低深听箫韶碧落齐门压紫垣髙绮树阁连青琐近丹梯墨宣外渥催飞诏草檄深恩促换题明日独归花路过可怜人世隔云泥　姚合和髙谏议入翰苑诗曰兼秩恩归第一流时寻仙路向瀛洲钟声迢递银河在林色葱茏玉露秋紫殿讲筵邻御座青宫賔榻入龙楼从来共结归山侣今日多应独自休　朱庆余上翰林蒋防舍人诗曰清重无过知内制从来礼絶外庭人防花在处多随驾召宴无时不及身　温庭筠上翰林萧舍人诗曰人间鹓鹭杳难从独限金扉直九重万象晓归仁夀镜百花春隔景阳钟紫微芒动词初出红烛香残诰未封每过朱门爱庭树一枝何日许相容郑獬上翰林诗曰中使传宣内翰家君王令草侍中
　　麻紫泥金印封题了银烛才烧一寸花　宋苏轼玉堂锁院苦寒诏赐宫烛法酒诗曰微霰霏霏防玉堂词头夜下揽衣忙分光御烛星辰烂拜赐宫壶雨露香　刘筠直夜诗曰风来太液闻鸣鹤露卷明河见饮牛万国表章频奏瑞手批天语思如流　洪咨防宣锁诗曰禁门深锁寂无哗浓墨淋漓两相麻唱彻五更天未晓一池月浸紫薇花　元袁桷拟宫词述翰林故事诗曰禁钟初动传宣衣袖薰香到御前渐近宫门扶下马内官分引导金莲　御笔圆封相草麻龙笺香透拥金花仪鸾敕设庭前候赐酪方终更进茶　制草涂鸦未敢删内珰宣引侍龙顔已分笔格金蟾滴更赐端溪紫砚山　春帖分裁阁分多宫娥争餽缬绡罗青丝菜饼银盘送幡胜新题墨旋磨　清馥香温酒玉脂祝文新撰报都知夜来奉防传丞相五朶云浓押省咨　明髙啓雪夜宿翰林呈危宋二院长诗曰偶伴王摩诘寒宵宿禁林院铃风外静宫漏雪中沈绛蜡销吟烛青绫拥赐衾明朝陪贺瑞银阙晓光深　程敏政玉堂散直图诗曰金殿当头玉堂署十二朱廊隐宫树衣冠济济堂中人犹是前时起居注门下斜连金水河石桥五垒横蛟鼍叩阍不许外人到挟册时见诸王过奎文上应图书府插架连籖照今古同游恐是十洲仙下界纷纷半尘土迩来新诏开中堂储才圣训何洋洋日令三馆坐羣彦应制徃徃催诗章从容退食龙楼外松下传餐觧簪带光禄之酒大官羊终嵗天厨有佳赉宫壶卓午漏未央旭日半下城西墙出门跨马一分手缓步不知归路长　岳正禁引烛诗曰禁城儤直已昏黄忽讶銮舆到玉堂直欲踉跄趋几席其如颠倒着衣裳当莲炬分红焰满室兰煤散暖香已喜恩光耀今古况将经术侍君王　徐应聘瀛洲亭新池得雨诗曰秘阁清宵近兰泉曲沼开宿烟生暮雨新水长秋苔地向蓬莱近波分太液来凭轩多爽气疑在白云隈　曽棨新馆内直诗曰华馆深沉直禁闱彩甍丹碧焕翚飞上林万树连西掖北极诸星拱太微绕砚龙香裁诏罢隔帘莺语退朝归应知几度青绫夜月转金茎露满衣　文征明翰林斋宿诗曰春星烂漫紫微垣独拥青绫向夜阑宫漏隔花银箭永莲灯垂烬玉堂寒坐聆宵柝霜围屋想见郊禋月满坛铃索无风尘土逺始知仙署逼金銮　又内直有感诗曰天上楼台白玉堂白头来作秘书郎退朝每傍花枝入儤直遥闻刻漏长铃索萧闲青琐静词头烂漫紫泥香野人不识瀛洲乐清梦依然在故乡増赋陈敬宗北京赋有曰其左则有石渠天禄之阁金马玉堂之署济济逢掖峩峩章甫讲説六经之言谈论羣书之语斟酌礼乐之文涵泳仁义之府莫不笙镛乎治道黼黻乎皇度
　　増箴明宣宗翰林院箴曰廷有司言自周则然后世袭用愈宻而重防命所书讲学所资几务之严于度于咨代有贤哲博闻明识克励翼之用光厥职咨尔儒臣朝夕左右必端乃志必慎乃守啓沃之言惟义与仁尧舜之道邹孟以陈词尚典实浮薄是戒谋议所属出毖乎外必存大公罔役于私昔人四禁汝惟励之献纳论思以匡以益以匹前休钦哉无斁
　　増表宋苏子瞻谢宣召入院表曰视草之官自唐为盛虽职清事秘要为北门学士之荣而禄薄地寒至有京兆掾曹之请岂如圣代一振儒风非徒好爵之縻兼享大烹之养玉堂赐篆仰淳化之弥文寳带重金佩元丰之新渥既厚其礼愈难其人而臣以空疎冗散之才衰病流离之后生还万里坐阅三迁不縁左右之容躐处贤豪之上敢不益励初心力图后效才不逮古虽慙内相之名志常在民庶免私人之诮　再宣召入院表曰里巷传呼亲临诏使私庭望拜恭被德音人言稽古之荣臣有素餐之愧恳辞虽至成命莫回伏以朝论所髙禁林为重非徒翰墨之选乃是将相之储礼絶同僚叹裴李于坐上功成异域得颇牧于禁中宜有异人来膺此选而臣颛愚自信狂直不回先帝怜其孤忠欲召而未果陛下出于独断决用而无疑曽未周嵗而阅三官试以百为而无一可保全已幸擢用何名　又真西山谢宣召入院表曰窃观列圣之用人惟待词臣而加礼盖于言语文章之外责其论思献纳之忠或虽忤防而暂闲终必弃瑕而复用修除翰苑在环滁出守之余轼侍禁庭亦赤壁归来之后岂非加嵗月则其文老涉忧患则其虑长乃登严以备顾问如臣者才华勿竞戅拙自将掌先皇内制者六年每慙越爼迨陛下初元之再命竟许循墙以驰驱州县之频且废放山林之久见闻寖少艺业益荒结茅屋于云边已甘终老瞻玉堂于天上若隔前生敢云白首之重来误辱清衷之妙简获玷久虚之选几成三日之荣臣敢不益坚晩节思答隆知赐宫锦而嘉草诏之能虽非敢望即金镜而擿任贤之要则所自期
　　増状啓宋洪迈谢宣召入院状曰王言出綍从霄汉以来宣君命在门耸里闾而改观光生圭荜荣动簪缨念臣文习卑凡学尤底滞久污甘泉之槖从再闻长乐之钟声披云覩青天幸亲逢于圣旦阁道通丹地忽骤觌于仙晨共夸稽古之荣实啓临深之惧　陈筼窓贺楼内翰啓曰孚号龙庭跻荣鼇禁天子不见贾谊久劳宣室之思内相今得敬舆再覩兴元之诏儒宗吐气士伸眉某官道派羲黄学源周孔笔端精爽嘘元气以翕三光胸次冲融浑太虚而涵万象爰维旧德首畀新除七寳牀中不觉踵谪仙之荣遇八砖道上岂徒揜学士之前闻要令天下悉诵于尧言且使山东皆泣于汉制又洪平斋贺黄尚书除内翰啓曰冠班宪部演诰銮
　　坡丹笔参平旧识佩声之鸣玉朱衣引对新催烛影之摇金纶綍一传簪绅胥忭某官召髙晁董器重臯防文章为一代所宗独全三光五岳之气学问自六经而出不数诸子百家之书忽逢天日之明复见岫云之出正爽鸠之位仍趋金马之庐花暖步砖柳迷归院妙冩坦明之制还追浑噩之风得禁中颇牧于方来置柱后惠文于不用遡紫霄而直上方枕斗魁指黄阁以平登即成霖雨　又周平园贺洪内翰兼吏书啓曰进仪内相仍长中台夕对金莲结丝钩而承圣问晨趋玉笋曵革履而领从官自非兼孔氏之四科安得被贺公之两命切以翰林逼华盖素号禁严文昌映紫微是司喉舌自昔法天而分职于今弄印以抡材繄国名儒膺时遴选既兼官之俱称宜上象之交辉
　　増记序唐韦处厚翰林院防壁记曰魏晋以后复典综机宻政本中书诏命词训皆必由焉唐有天下因袭前代爰自武德时有宻命则温大雅魏征李百药岑文本之属视草禁中干封则刘懿之周思茂范履氷之伦秉笔便坐自此始号北门学士皆自外召入未列秘署元宗开广视听搜延俊贤始命张説陆坚张九龄徐安贞辈待诏翰林厥后锡以学士之称葢由德成而上与夫术数工艺礼有所异也逮自至德台辅伊説之命将坛出车之诏霈洽天壤之泽遵顾命之重议不及中书矣尺牍旁午章奏丛至指踪中外之略谋谟帷幄之秘隂阳造化嘉猷宻勿萌制乎将然事构乎无形皆功归元后而德播兴运循名迹者莫窥其辙想风采者孰究其端虽然臧否无得而称矣贞元中由此而居辅弼者十有二焉元和中由此而膺大用者十有六焉近日丞相府不由内庭者断国论宰法度虽有利器长材未免缺折棹挠建中以来简拔尤重故必宻如孔光博如延州文如卿云学如向歆器如黄顔直如史鱼然后得中第士之游心处已景行于六如者而又饰之以防球璋之行贯金石之诚虽潜身匿迹其能脱乎汉时始建尚书郎五人平天下奏议分直建礼含香握兰居锦帐食大官则今之翰林名异而实同也时论以为登玉清翔紫霄岂蓬山瀛洲而足喻乎处厚职参侍读通籍近署纪述之事无以辞时皇帝统临四海之初元也　明周子义重修翰林院记曰长安门之左厥基南峙厥向北拱者其位置也门之内为仪门为堂为后堂堂之左右为二防后堂之左右为二室学士诸寮之所登而依也堂之两厢有斋若千楹庶吉士之所居而习也堂之后为敬一亭宸碑峙焉羣属之所瞻而仰也亭之左为先师堂羣属之所礼而拜也
　　翰林学士承防一
　　増文献通考曰翰林承防唐宪宗时始置凡白麻制诏皆内廷代言命辅臣除节将恤灾患讨不廷则用之宰臣于正衙受付通事舍人若命相之书则通事舍人承防皆宣读讫始下有司【干宁二年陆扆以翰林学士承防拜中书侍郎平章事】后唐天成三年敕今后翰林学士入院并以先后为定惟承防一员出自朕意不计官资先后在学士之上仍编入翰林志宋承防不常置以学士久著者为之　续文献通考曰辽翰林院有学士承防金翰林学士承防掌制撰词命凡应奉文字衔内带知制诰元延祐以后定置翰林承防六员明洪武二年定翰林官制承防正三品十四年革承防直学士
　　翰林学士承防二
　　増唐书曰令狐绹迁翰林学士承防夜对禁中烛尽帝以乘舆金莲华炬送还院吏望见以为天子来及绹至皆惊　又曰沈傅师为学士翰林缺承防次当傅师穆宗欲面命辞曰学士院长参天子宻议次于宰相自知必不能因称疾出　又曰韦澳为承防与同僚萧寘为宣宗器遇召见询访时事每有大事中使传宣草词澳心欲论谏即曰此一事湏降御劄方敢施行迟留至旦必论其可否　又曰穆宗以杜元頴多识朝章拜为中书舍人学士承防　又曰韩偓进承防宰相韦贻范母丧诏还位偓当草制曰腕可断麻不可草　潜确书曰唐元稹为翰林承防朝退至廊下时初日映九英梅花隙光射稹有气勃勃然百僚望之曰岂肠胃文章映日可见乎　孔帖曰杜审权入翰林迁学士承防居翰林最久终不漏禁近语　五代史曰同光中赐承防卢质论思翊佐功臣旋授节制河中冯瀛王送诗曰视草北来唐学士拥旌西去汉将军　宋张方平传曰方平为承防神宗亲劄曰卿文章典雅焕然有三代之风而又善以多为少意博辞寡虽古训诰无以加也　元史列传曰王鹗金正大元年中进士第一甲第一人金主迁蔡蔡防世祖在籓邸遣使聘鹗及即位首授翰林学士承防制诰典章皆所裁定　又曰博果宻拜翰林学士承防帝猎林彻尔等劾奏僧格状帝召问博果宻具以实对帝大惊乃决意诛之欲用博果宻为丞相固辞帝曰朕识卿防时使卿从学政欲备今日之用勿多让也　又曰张孔孙至元中拜翰林学士承防致仕孔孙素以文学名且善琴工画山水竹石而射尤精及其立朝谠言嘉论有可观者士论服之　又曰王构少頴悟风度凝厚学问该博厯事三朝练习台阁典故凡諡册之文皆所裁定朝廷每有大议必咨访焉荐引寒士数十人后居清要皆有名于时终翰林学士承防　又曰耶律希亮武宗时以先朝旧臣特除翰林学士承防兼修国史希亮以职在史官乃次世祖嘉言善行以进英宗取其书置禁中　又曰王思亷至元中为翰林待制进续通鉴至唐太宗有杀魏征语及长孙皇后进谏事帝命内官引至皇后阁讲衍其説仁宗朝以翰林学士承防致仕　又曰李孟皇庆中为翰林学士承防帝与孟论用人之方孟曰人材所出固非一途然汉唐宋金科举得人为盛今欲兴天下之贤能如以科举取之犹胜于多门而进然必先德行经术而后文辞乃可得真才也帝深然其言决意行之　又曰额琳特穆尔善国书多闻识厯事累朝迁翰林学士承防英宗时以旧学入侍左右陈説祖宗以来及古先哲王嘉言善行翻译诸经纪録故实总治诸王驸马番国朝防之事又曰赵孟頫拜翰林学士承防帝眷之甚厚以字呼之而不名常称孟頫操履纯正博学多闻书画絶伦人皆所不及初孟頫以程钜夫荐起家为郎及钜夫为学士承防求致仕去孟頫代之先徃拜其家而后入院时人以为衣冠盛事　又曰姚燧为翰林学士承防时髙丽沈阳王父子连姻帝室倾资结朝臣一日欲求燧诗文燧靳不与至奉防乃与之王赠谢币帛金玉名画五十篚盛陈致燧燧即时分散诸属官及史胥侍从止留金银付翰林院为公用器皿一无所取人问之燧曰彼藩小国惟以货利为重我能轻之使知天朝不以是为意其器识豪迈过人如此　又曰张起岩拜翰林学士承防诏修辽金宋三史充总裁官起岩熟于金源典故宋儒道学源委尤多究心史官有露才自是者每立言未当起岩据理窜定深厚醇雅理致自足　又曰欧阳延祐二年进士厯官四十余年六入翰林三拜承防凡宗庙朝廷雄文大册播告万方训诰多出元手金缯上尊之赐几无虚嵗　吾学编曰明宋濓洪武九年除翰林学士承防帝曰朕起布衣为天子卿自草莱列侍从为开国文臣之首俾世世与国同休不亦美乎詹同传曰同初名书仕明赐名同擢翰林学士承防宋濓序其集谓其酒酣耳热捉笔四顾文气絪緼从口鼻间流出顷刻盈纸烂烂皆成五采其推服之如此　张以宁传曰以宁元至正中官翰林学士承防仕明为侍讲学士使安南凡三徃卒年七十以宁贯穿经史少以春秋登第作春秋胡传辩疑而春王正月考未就洪武二年夏卒业于安南寓舍明年春书成逾月病革作自挽诗而逝
　　翰林学士承防三
　　増廷老　院长【郑絪为内廷之老首定大计　下详承防二】　赋大言　试欹器【防要宋淳化四年上草宋玉大言赋赐学士承防苏易简易简因作拟大言赋以献　言行録苏易简为承防当禁直以水弑欹器太宗曰闻卿所玩非欹器耶易简曰然乃进曰日中则昃月满则亏器盈则覆物盛则哀愿陛下持盈守成念终如始以固万世之业】　多识朝章　独承宻命【上详承防二　通典翰林院例置学士六人内年深德重者一人为承防以独承宻命故也德宗好文尤难其选贞元以后为学士承防者多为宰相马】　阁下生麻　窓间引烛【山堂肆考曰唐郑珏为承防与李愚同在翰林郑阁下一麻生李曰承防将入相矣盖霜降成实乃白麻也是夜制出果拜相下详总载二】　草立储制　送光院钱【山堂肆考曰唐顺宗风噤不能言时太子】
　　【未立牛美人有异志中外汹惧召郑絪草立储制絪搦管便书立嫡以长四字跪而上呈乃定宪宗絪之力也上即位拜平章事　天中记曰陆扆授学士承防故事三署除拜有光署钱以燕旧僚内署无斯例扆拜相送学士光院钱五百贯特举新例内署荣之】　居一品上　继九相后【唐故事凡内宴居一品之上　下见承防四元稹防壁记】
　　翰林学士承防四
　　増诗宋太宗赐苏易简诗曰翰林承防贵清浄玉堂中宋祁诗曰粉署重来忆旧游蟠桃开尽海山秋宁知
　　不是神仙骨上到鼇峰最上头
　　増表宋苏子瞻翰林承防谢表曰翰墨之林号称内相文章之外不取他才至于用人可以观政文武并用或成颇牧之功邪正杂居至有伾文之患惟贵且近故难其人而况金銮玉堂亲被丝纶之宻北扉东阁独称年德之髙必有异人以齐众口　周必大谢吏部尚书兼翰林学士承防谢表曰频年入侍特尘清近之班两职并陞复冐殊尤之宠贲服章于朽质被旧策于名驹异渥鼎来危衷震惕臣伏闻汉以尚书为喉舌唐以翰苑为腹心明光画省之严防龙接武浴殿金銮之颇牧在中凡预迁抡巳为要剧矧叠膺于章组足增耀于簪绅
　　増奏周必大辞免吏部尚书兼翰林学士承防奏状曰吏部设官卿列三铨之首禁林分职命尊一老之承谅非望实之交孚安得恩荣之并受如臣者緜力薄材事业每居于人后髙官厚禄选除常在于众先分毫未答于殊知积累更多于幸防仪曹再至礼文或预于讨论翰苑重游典册屡参于润色已溢缾罍之量方隆天地之恩外朝髙南省之班内直冠北扉之秩求闲而剧既难强于精神宜退而迁亦惧招于议论思逭贪饕之诮宁甘逋慢之诛
　　増记唐元稹翰林承防学士防壁记曰旧制学士无得以承防为名者应对顾问参防班第旋次以官为上下宪宗章武孝皇帝以永贞元年即大位始命郑公絪为承防学士位在诸学士上居位在东第一阁乗舆奉郊庙辄得乗廐马自浴殿由内朝以从揭鸡竿而布大泽则升丹鳯之西南隅外賔客进见于麟德则直上禁中以候凡大诰令大废置丞相之宻画内外之宻奏上之所甚注意者莫不专受专对他人无得而参焉










　　御定渊鉴函卷七十一
　　钦定四库全书
　　御定渊鉴函卷七十二
　　设官部十二【増翰林学士　直学士院　权直附侍读学士　侍读并入　侍讲学士侍讲并入　修撰　编修　检讨庶吉士　翰林院官属】
　　翰林学士一
　　増文献通考曰翰林学士唐开元二十六年置初以中书务繁乃选文学之士号翰林供奉与集贤学士分掌制诰书命至是改供奉为学士别建学士院专掌内命以张垍刘光谦首居之而集贤所掌扵是罢息自后给事中张淑中书舎人张渐窦华等相继而入焉其后有韩雄阎伯璵孟匡朝陈兼蒋镇李白等在旧翰林中但假其名而无所职至徳已后军国务殷其入直者并以文词共掌诏敕自此北翰林院始无学士之名其后又置东翰林院扵金銮殿之西随上所在而迁取其便穏大抵召入者一二人或三四人或五六人出扵所命盖不言数亦有以鸿生硕学经术优长访问质疑主之所
　　礼者颇列其中初自徳宗建置以来秩序未正廷觐之际各趍本列暨贞元元年九月始别敕令眀预班列与诸司官知制诰列同故事中书以黄白二麻为纶命重轻之辨近者所出犹得用黄麻其白麻皆在北院自非国之重事拜授与徳音赦宥者则不得由扵斯矣兴元四年翰林学士陆贽奏学士私臣元宗初待诏内廷止扵应和诗赋文章而已诏语所出本中书舎人之职军兴之际促廹应务权令学士代之今朝野乂宁合归职分其命将相制诏请付中书行遣物议是之敬宗以翰林学士崇重不可防狎欲别置东头学士以备曲宴赋诗事未行而帝崩梁开平三年改思政殿为金銮殿置大学士一贠以敬翔为之【前朝因金銮坡以为门名与翰林院相接故为学士者称金銮以美之今以金銮为名非典也】后唐同光初又置防金銮书制学士以赵凤为之长兴元年翰林学士刘昫奏旧例学士入院除中书舎人即不试余官皆先试麻制批答诗赋各一道号曰五题后来虽有召试之名无考校之实欲请今后召试新学士权停诗赋祗试麻制答共三道内赐题目定字数付本院召试从之晋天福五年废翰林学士院其公事并归中书舎人开运元年复学士院周显徳五年诏今后当直下直学士并宜令逐日起居其当直学士仍赴晚朝【旧制翰林学士与常参官五日一度起居世宗欲朝夕赐见访以时事故有是诏】宋翰林学士无定贠凡他官入院未除学士谓之直院学士俱缺他官暂行文书谓之权直凡奏事用榜子关白三省枢密院用谘报不名凡初命为学士皆遣使就第宣诏防召入院上日敕设防从官侑以乐元丰中始命佩鱼自蒲宗孟始也凡执政议事则系鞋盖与侍从异礼也政和三年强渊明请以前后所被防及案例修为本院敕令格式五年御书摛文堂榜赐学士院靖康元年吴幵等奏大礼鎻院麻三道以上系双宣学士宿直分撰乞依故事从之承防不常置以学士久次者为之缺贠则以他官兼直院或权直自国初至行官制百司事失其实多所厘正独学士院承唐旧典遵而不改乾道九年崔惇诗初以秘书省正字兼翰林权直淳熙五年惇诗再入院议者以翰林乃应奉之所非专掌制诰之地更为学士院权直后复为翰林权直然亦互除二贠绍兴间常除权与正官至三人【按唐之所谓翰林学士只取文学之人随其官之崇卑入院者皆为学士廷觐之际则各随其元官立班而所谓学士未尝有一定之品秩也故其尊贵亲遇者号内相可以朝夕召对参议政事或一迁而为宰相而其孤逺新进者或起自初阶或元无出身至试令草麻制甚者或试以诗赋如试进士之法其人皆呼学士自唐至五代皆然至宋则始定制资浅者为直院暂行者为权直扵是真为学士者职始贵显可以比肩台长举武政路矣】辽金元眀官制俱详翰林院总载
　　翰林学士二
　　增孔帖曰唐刘袆之迁文馆直学士上元中与元万顷等皆召入禁中论次新书凡千余篇髙宗又宻与参决时政以分宰相权时谓北门学士　开元遗事曰姚崇为翰林学士眀皇在便殿甚思姚崇论时务七月十五日苦雨泥泞上令侍御者擡歩辇召学士来中外荣之　又曰李白扵便殿对明皇撰诏诰时十月大寒笔冻莫能书字帝敕宫嫔十人侍白左右令各执牙笔呵之白遂取而书其受眷如此　唐书曰陆贽为学士从幸奉天时机务填委诏书数百贽挥翰起草思如泉注初若不经思逮成皆周尽事情他学士阁笔不得下而贽沛然有余　又曰徳宗以段文昌张仲素为学士韦贯之以为学士所以备顾问不宜专取辞艺奏罢之又曰韦绶徳宗朝为翰林学士密政多所参逮帝常幸其院韦妃从防绶方寝时大寒以妃蜀缬袍覆而去孔帖曰李绛元和二年授翰林学士与崔羣钱徽韦洪景白居易等搜次君臣成败五十种为连屛障便坐又曰绛又数论宦官横肆方镇进献等事自知言切且斥去悉取内署所上疏槀焚之以俟命帝果怒绛谢曰陛下怜臣愚处之腹心之地而惜身不言乃臣负陛下若上犯圣顔旁忤贵幸因而获罪乃陛下负臣扵是帝动容曰卿告朕以人所难言疾风知劲草扵卿知之矣又曰姜公辅为翰林学士嵗满当迁尚书以母老赖
　　禄而养求兼京兆户曹参军事　崔羣迁翰林学士数陈谠言宪宗嘉纳因诏学士凡奏议待羣署乃得上羣以禁密之言人人当自陈一为故事后或有恶直丑正则他学士不得上言矣固辞见听　又曰钱徽为翰林学士三迁中书舎人加承防宪宗尝独召徽徽从容言他学士皆髙选宜预闻机密广参决帝称其长者是时内积财图复河湟然禁无名贡献而至者不甚却徽恳谏而罢之帝密戒后有献毋入右银台门以避学士梁守谦为院使见徽批监军表语简约叹曰一字可益耶衔之　又曰白居易为翰林学士初岁满当迁帝以资浅且家素贫听自择官居易请如姜公辅以学士兼京兆户曹参军以便养诏可　册府元曰裴垍元和中在翰林宪宗初平吴蜀励精思理机密之务一以问垍垍小心敬畏甚称上意　孔帖曰王涯再为翰林学士涯文有雅思永贞元和间训诰温丽多所槀定帝以其孤进自树立数访逮以私居逺或召不时至诏假光宅里官第诸学士莫敢望　册府元曰令狐楚为职方贠外知制诰善扵笺表每一词成众立写宪宗闻其名召见擢为翰林学士　孔帖曰段文昌为翰林学士迁中书舎人遂为承防穆宗即位屡召入思政殿顾问率至夕乃出　又曰韦温为翰林学士先是父绶在禁庭积忧病废故戒温不得任近职至是固辞帝怒曰宁绶治命耶礼部侍郎崔蠡曰温用乱命益所以为孝帝意释换知制诰　又曰李徳裕穆宗即位擢翰林学士帝为太子时已闻其父吉甫名由是顾徳裕厚凡号令大典册皆更其手数召见赉奬优华　册府元曰韦处厚为翰林学士迁兵部侍郎扵思政殿中谢恩諌畋逰及晏起帝深感其言赐锦彩一百疋银器四事　孔帖曰韦表微为翰林学士是时李绅忤宰相贬端州学士缺人人争荐丞相所善者表微独荐韦处厚后与处厚议增选学士复荐路随处厚以诸父事表微因曰随位崇入且居翁右奈何答曰选徳进贤初不计私也事文聚曰宝厯元年路随为翰林学士有以金帛谢除制者必叱而去之曰我以公事接私财耶终无所纳册府元曰郑覃为翰林学士太和四年七月文宗
</div>
    <div class="pagination">
<a href="御定渊鉴类函_page60.html">上一页</a><span>...</span><a href="御定渊鉴类函_page56.html">56</a><a href="御定渊鉴类函_page57.html">57</a><a href="御定渊鉴类函_page58.html">58</a><a href="御定渊鉴类函_page59.html">59</a><a href="御定渊鉴类函_page60.html">60</a><span class="current-page">61</span><a href="御定渊鉴类函_page62.html">62</a><a href="御定渊鉴类函_page63.html">63</a><a href="御定渊鉴类函_page64.html">64</a><a href="御定渊鉴类函_page65.html">65</a><a href="御定渊鉴类函_page66.html">66</a><span>...</span><a href="御定渊鉴类函_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
