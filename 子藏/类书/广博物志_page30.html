<!DOCTYPE html>
<html>
<head>
    <meta charset="UTF-8">
    <title>广博物志 - 第 30 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 30 页/共 80 页</h1>
    <div class="content">　　王素少有志行隐居不仕山中有蚿淸长听之使人不厌而其形甚丑素乃为蚿赋以自况
　　顾欢字平隐于天台山开舘聚徒每旦出户山鸟集其掌取食齐高帝辅政征为扬州主簿及践阼乃至称山谷臣顾欢上表进政纲一卷欢东归上赐麈尾素琴末年以蔬食断酒其恒供养石像先有损壊心欲补之罄心敬礼经一夜忽然完复众并异之
　　明僧绍隐于摄山高帝谓其弟庆符曰卿兄高尚其事亦尧之外臣朕梦想幽人固已勤矣所谓径路絶风云通乃赐竹根如意笋箨冠
　　何二兄求防并栖遁求先卒世号防为大山为小山又谓何氏三高防遨游人间不簮不带或乘柴车或蹑草履恣心所适致醉而归时人谓之通隐在法轮寺竟陵王子良就见之防角巾登席子良欣悦无已遗以嵇叔夜酒杯徐景山酒铛【并上　世论以防为孝隠士弟为小隠士】何初迁秦望山将筑室忽见二人着冠容貌甚伟问曰君欲居此耶乃指一处云此中殊急忽不复见依言卜焉寻而山发洪水树石皆倒拔惟所居室岿然独存钟嵘作瑞室颂刻石以旌之【梁书】
　　答皇太子启曰性爱山泉情笃鱼鸟而从鸥未狎入兽相惊兼年齿衰暮荒径榛梗旣无语稼之客宁有论书之賔缄黙畎畆栖息丘壑秀水淸潭于兹永已【上】
　　刘慧斐字宣文游匡山有终焉之志遂居东林寺又于山比构园一所号曰离垢园时人称离垢先生【南史】邓郁字彦达荆州建平人少不仕隐于衡山洞灵台立小板屋足不下山断谷三十余载唯以涧水服云母屑梁武帝建五岳楼驻之天监十四年有靑鸟降于隐所语弟子曰吾当去矣遂逝武帝命周舍作传【仙鉴】陶景爱山水每经涧谷必坐卧其间吟咏盘桓不能已已谓人曰吾见朱门广厦虽识其华乐而无欲徃之心望高岩瞰大泽虽知此难立直恒欲就之【南史】萧道赐以礼让称居乡有争讼専赖平之又周其疾急乡里号曰墟王皆窃言曰其后必大上
　　裴衍字文舒自梁归魏授通直郎欲辞朝命请隐嵩高表曰伏见嵩岑极天苞育名草修生救疾多游此岫臣摄性乖和诚希药此沉疴庻偶影风云永歌至德诏曰知欲养疴中岳练石嵩岭栖素云根饵芝靑壑深用嘉焉便从来请【后魏书】
　　释昙延常自顾其影言曰余与尔沉沦日乆飘泊何归今可挟道濳形精思出要遂隐于太行山百梯寺沐并少有志介尝过其姊姊为杀鸡炊黍并不留胡叟家于宻云蓬室草筵以酒自娱谓其友人宗舒曰我生活似胜焦先志意所栖谢其高矣养子螟蛉以自给每至贵胜门恒乘一防牛弊韦袴褶而已作布囊容三四斛饮噉醉饱盛余肉以付螟蛉见荣华蔑如也郑飜字灵雀隐居荣阳三窟山慠诞不自覊束或有所之造乘驴衣鞯破而徃逺近钦其高名皆谓有异状观者如堵及见形乃短陋不副所闻然风神俊发无贵贱并敬服之【并上】
　　后魏元道康字景怡居林虑山云栖幽谷静掩衡茅不下人间逾二十载服饵芝术以娱其志高欢为丞相前后三辟不就道康以时方乱不欲应之至高阳又征亦不起道康书斋常有防燕为巢歳歳未尝不至道康以连征不去有惧见抑不觉嗟咨是夕秋月朗然淸风飒至道康向月微思忽闻燕呼康字云景怡卿本澹然为乐今胡愁思之深耶道康惊异乃知是燕又曰景怡景怡乐以终身康曰尔为禽而语何巢我屋燕曰我为上帝所罪暂为禽耳以卿盛德故来相依道康曰我忘利不售人间所以闭关服道寜昌其德为卿所谓燕曰海内栖隐尽名誉耳独卿知道卓然嚣外所以神祗敬属万灵归徳我来日昼时徃前溪相报道康乃防杖南溪以伺其至及昼见二燕自北岭飞来而投涧下一化为靑衣童子一化为靑衣女子前来谓道康曰今我便归以卿相命故来此化然无以留别卿有隐志幽隂见嘉卿之寿更四十岁以此相报言讫复为防燕飞去不知所徃时道康巳年四十后果终八十一【太平广记】眭夸少与崔浩为莫逆交浩为司徒逼召之不得已入京与浩相见经留数日惟饮酒谈叙平生不及世利浩每欲屈以位竟不能发言后遂投诏书于夸懐亦不开口夸曰桃简卿已为司徒何足以此劳国士也【后晋书】徐则入天台山因絶粒所资惟松水而已虽隆冬沍寒不服绵絮太徐陵为之刋山立颂【南史】
　　杜淹字执礼开皇中与其友韦福嗣谋曰上好嘉遁苏威以逸人召得美官乃共入太白山为不仕者文帝恶之谪戍江表【隋书】
　　子之夏城薛收姚义后遇牧豕者问涂焉牧者曰从谁欤薛收曰从王先生也牧者曰有鸟有鸟则飞于天有鱼有鱼则濳于渊知道者盖黙黙焉子闻之谓薛收曰独善可矣不有言者谁明道乎【文中子】
　　仲长子光徃来河东佣力自给卖药为业人莫之知也守令至者皆亲谒先生辞以瘖疾未尝交语着独游颂河渚先生传有请道者劔书老易二字示之弹琴饵药以终其世【上】








　　广博物志卷二十一
<子部,类书类,广博物志>
　　钦定四库全书
　　广博物志卷二十二
　　明　董斯张　撰
　　方伎【医　卜筮　相　碁博诸戏　幻术附】
　　巫彭作医巫咸作筮【吕氏春秋　又郭璞巫咸山赋云巫咸以鸿术为帝尧之医未详孰是】
　　神农始防息脉辩药性制针炙作医方轩辕臣巫彭始制药丸伊尹创煎药秦和始为医书【物原】
　　医师掌医之政令聚毒药以共医事【毒为五毒药谓五药医师聚之以共众医之所用】凡邦之有疾病者疕者造焉【轻曰疾重曰病头疮曰疕身疮曰皆造医师求药疕音匕音羊造七到反】则使医分而治之【医师使疾医治疾病使医治疕疡】歳终则稽其医事以制其食【每歳之终医师考众医之事功以制其食禄】十全为上十失一次之十失二次之十失三次之十失四为下【周礼】
　　食医掌和王之六食六饭六膳百羞百酱八珍之齐【六食谓六谷六饮谓六清】【六膳谓六牲百羞谓羞用百二十品百酱谓醤用百二十罋八　珍谓八物此皆膳夫所掌食醤则调和其齐焉和去声齐才细反】凡食齐眡春时【食宜温也】羮齐眡夏时【冝热也】酱齐眡秋时【醤冝凉也】饮齐眡冬时【饮冝寒也】凡和【大凡调和饮食】春多酸【酸以养肝肝属木也】夏多苦【苦以养心心属火也】秋多辛【辛以养肺肺属金也】冬多咸【咸以养肾肾属水也】调以滑【脾属土分主四时故皆调以滑焉】凡会膳食之宜【畜与谷各有相宜】牛宜稌【牛畜稌谷】羊宜黍【羊火畜黍火谷此二者以同气为宜】豖宜稷【豖畜稷水谷此以尅水为宜】犬宜【犬金畜水谷此以土生金为宜】鴈宜麦【鴈火畜麦木谷此以木生火为冝】鱼冝苽【鱼水畜苽水谷此亦以同气为宜苽音孤】凡君子之食恒放焉【食医虽以养生为主然君子所以自养者亦可依放之也】
　　疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有嗽上气疾【痟酸削也上气喘也】逆以五味五谷五药养其病【五味咸苦酸辛五谷麻黍稷麦豆五药草木虫石谷也】以五气五声五色眡其死生【五气五藏所出之气心肝脾肺肾也五声言语所出之声宫啇角徴羽也五色靣貌所发之色青赤白黒黄也三者皆属五行相生则生相尅则死故以此胝之】两之以九窍之变【九窍谓阳窍七两耳两目两鼻口也隂窍二大小二府也两之谓隂阳变谓隂阳之变窍苦吊反】参之以九藏之动【九藏谓神藏五卽心肝脾肺肾是也形藏四即耳目口鼻是也参之谓隂阳与中气动谓脉之动藏才浪反】
　　疡医掌肿疡溃疡金疡折疡之祝药劀杀之齐凡疗疡以五毒攻之以五气养之以五药疗之以五味节之凡药以酸养骨【酸木味木立地中似骨也】以辛养筋【辛金味金之纒合异物似筋也】以咸养脉【咸水味水之流行地中似脉也】以苦养气【苦火味火之出入无形似气也】以养肉【土味土之兼载四者似肉也】以滑养窍【滑滑石也凡诸滑物通利徃来似窍也】凡有者受其药焉【并上】
　　余所撰百巻名曰玉函方皆分别病名以类相续不相杂错其九十三卷皆单行径易篱陌之间顾盻皆药众急之病无不毕备家有此方可不用医【抱朴子】
　　僊人入瘟疫秘禁法思其身为五玉五玉者随四时之色春色靑夏赤四季月【四季或作六月】黄秋白冬黒又思冠金巾思心如炎火大如斗则无所畏也又一法思其髪散以被身一髪端輙有一大星缀之又思作七星北斗以冠覆其头以罡指前又思五脏之气从两目出周身如云雾肝青气肺白气脾黄气肾黑气心赤气五色纷错则可与疫病者同牀也或禹歩呼直日玉女或闭气思力士撡千斤锤百二十人以自衞或用射鬼丸赤车使者丸冠军丸徐长卿【药名也】散玉函精粉靑牛道士熏身丸崔【一作雀】文黄【一作星】防草玉酒黄庭丸皇符老子领中符赤须子桃花符皆有良效者也【上】
　　夫医者非仁爱不可托非聪明达理不可任非亷洁淳良不可信古之用医必选名姓之后【物理论】
　　伏羲察六气审隂阳以赍之身而四时水火陞降得以有象百病之理得以有类于是尝草治砭以制民疾而人滋信【世谓神农尝百草而孔丛子世纪皆以为伏羲葢不有其始曷善其终】
　　炎帝命僦贷季理色脉对察和齐摩踵訰告以利天下而人得以缮其生
　　黄帝谓人之生负阴而抱阳食味而被色寒暑荡之外喜怒攻之内夭昏凶札君民代有乃上穷下际察五气立五运洞性命纪隂阳极咨于岐雷而内经作谨其时着之玉版以藏灵兰之室命巫彭桐君处方盄饵湔澣【剌洽】而人得以尽年
　　上古医曰弟父弟父之为医也以莞为席以刍为狗北靣而祝之发十言耳诸扶舆而来者皆平复如故中古之为医者曰逾附逾附之为医也搦木为脑芟草为躯吹窍定脑死者复生【韩诗外】
　　平公有疾秦景公使医龢视之出曰疾不可为也是谓逺男而近女惑以生蛊非鬼非食惑以防志良臣不生天命不佑若君不死必失诸侯赵文子闻之曰武从二三子以佐君为诸侯盟主于今八年矣内无苛慝诸侯不二子胡曰良臣不生天命不佑对曰自今之谓龢闻之曰直不辅曲明不防闇摇木不生危松栢不生埤吾子不能諌惑使至于生疾又不自而罢其政八秊之谓多矣何以能久文子曰医及国家乎对曰上医医国其次疾人固医官也文子曰子称蛊何实生之对曰蛊之慝谷之飞实生之物莫伏于蛊莫嘉于谷谷兴蛊伏而章明者也故食谷者昼选男德以象谷明宵静女德以伏蛊慝今君一之是不飨谷而食蛊也是不昭谷明而皿蛊也夫文虫皿为蛊吾是以云文子曰君其防何对曰若诸侯服不过三年不服不过十年过是晋之殃也是嵗赵文子卒诸侯叛晋十年平公薨【国语】孔子有病哀公使医视之医曰子居处饮食何如孔子曰春居葛室夏居宻阳秋不风冬不炀饮食不馈饮食不勤医曰是良药也【公孙尼子】
　　厐暖曰昔伊尹医殷太公医周武王百里医秦申麃医郢原季医晋范蠡医越管仲医齐而五国霸其善一也然不同数卓襄王曰愿闻其数暖曰王独不闻魏文侯之问扁鹊耶曰子昆弟二人其孰最善为医扁鹊曰长兄最善中兄次之扁鹊最为下魏文侯曰可得闻耶扁鹊曰长兄于病视神未有形而除之故名不出于家中兄治病其在毫毛故名不出于闾若扁鹊者镵血脉投毒药副肌肤间而名出闻于诸侯魏文侯曰善使管子行医术以扁鹊之道曰桓公防能成其霸乎凡此者不病病治之无名使之无形至功之成其下谓之自然故良医化之拙医败之虽幸不死创伸股维卓襄王曰善寡人虽不能无创孰能加秋毫寡人之上哉【鹖冠子】扁鹊造轩光之灶八成之汤【说苑】
　　医家二扁鹊一黄帝时人一战国时人
　　鲁公扈赵齐婴二人有疾同请扁鹊求治扁鹊治之既同愈谓公扈齐婴曰汝曩之所疾自外而干腑脏者同药石之所已今有偕生之疾与体偕长今为汝攻之何如二人曰愿先闻其騐扁鹊谓公扈曰汝志强而气弱故足于谋而寡于断齐婴志弱而气强故少于虑而伤于专若换汝之心则均于善矣扁鹊遂饮二人毒酒迷死三日剖胸探心易而置之投以神药既悟如初二人辞归于是公扈反齐婴之室而有其妻子妻子弗识齐婴亦反公扈之室有其妻子妻子亦弗识二室因相与讼求辨于扁鹊扁鹊辩其所由讼乃已【列子】
　　昔扁鹊居宋得罪于宋君出亡之衞衞人有病将死者扁鹊至其家欲为治之病者之父谓扁鹊曰吾子病甚笃将谓迎良医治非子所能治也退而不用乃使灵巫求福请命对扁鹊而呪病者卒死灵巫不能治也夫扁鹊天下之良医而不能与灵巫争用者知与不知也【新语】
　　龙叔谓文挚曰子之术微矣吾有疾子能已乎文挚曰唯命所听然先言子所病之证龙叔曰吾乡誉不以为荣国毁不以为辱得而不喜失而弗忧视生如死视冨如贫视人如豕视吾如人处吾之家如逆旅之舎观吾之乡如戎蛮之国凡此众疾爵赏不能劝刑法不能威盛衰利害不能易哀乐不能移固不可事国君交亲友御妻子制仆隶此奚疾哉奚方能已之乎文挚乃命龙叔背明而立文挚自后向明而望之旣而曰嘻吾见子之心矣方寸之地虚矣防圣人也子心六孔流通一孔不达今以圣智为疾者或由此乎非吾浅术所能已也【上】
　　杨朱之友曰季梁季梁得疾七日大渐其子环而泣之请医季梁谓杨朱曰吾子不肖如此之甚汝奚不为我歌以晓之杨朱歌曰天其弗识人胡能觉匪祐自天弗孽由人我乎汝乎其弗知乎医乎巫乎其知之乎其子弗晓终谒三医一曰矫氏二曰俞氏三曰卢氏诊其所疾矫氏谓季梁曰汝寒温不节虚实失度病由饥饱色欲精虑烦散非天非鬼虽渐可攻也季梁曰众医也亟屏之俞氏曰女始则胎气不足乳湩有余病非一朝一夕之故其所由来渐矣非可已也季梁曰良医也且食之卢氏曰汝疾不由天亦不由人亦不由鬼禀生受形旣有制之者矣亦有知之者矣药石其如汝何季梁曰神医也重贶遗之俄而季梁之疾自瘳【列子】
　　郭玉广汉人初有老父渔钓于涪水自号涪翁着针经诊脉法授弟子程高高传于玉学方胍六徴之技隂阳不测之术和帝时为太医丞仁爱不矜虽贫贱必尽其心力疗贵人时或不愈帝令贵人羸服变处一针卽差召玉诘状玉曰医者意也腠理至微随气用巧神存心手之间可得解而不可得言贵者处尊高以临臣懐怖慑其疗有四难自用意而不任臣一难也将身不谨二难也骨节不能使药三难也好逸恶劳四难也臣意犹且不尽何有于病哉此所以不愈也【后汉书】
　　汉河间王病瘕医莫能治有俗者自言河间人也合巴豆云母卖于都市七丸一钱治百病河间王买其药服之下蛇数头问其药意俗曰王病乃六世殃非今世所招也王尝放乳鹿麟母也仁心感天故当遇俗语竟遂不见后见在常山下【搜神记】
　　有一郡守病华佗以为其人盛怒则差乃多受其货而不加治无何弃去留书骂之郡守果大怒令人追捉杀佗郡守子知之属使勿逐守瞠恚旣甚吐黑血数升而愈
　　华佗刲腹治病不起于华佗抱朴子云仲景开怀以纳赤饼素问亦云割肌解肤古固有此法也
　　佗尝行道见一人病咽嗜食不得下家人车载欲往就医佗闻其呻吟声驻车徃视语之曰向来道邉有卖饼家蒜虀大酢从取三升饮之病自当去卽如佗言立吐蛇一枚【并上】
　　何颙妙有知人之鉴初张仲景总角造颙颙谓曰君用思精宻而韵不能高将为良医矣仲景后果有奇术王仲宣年十七时过仲景仲景谓之曰君体有病宜服五石汤若不治年及三十当睂落仲宣以其賖逺不治后至三十果觉眉落其精如此【小説】
　　刘平阿行医术有功德救人疾病如己之病行遇仙人周正时授以隠存之道【神仙传】
　　河内太守刘勲女苦左膝里疮痒迎佗使视以绳繋一犬于马后走马牵犬犬困不能行因取断肠以向疮口须有若蛇者从疮中出长三尺【华佗别传】
　　裴頠通传多闻兼明医术【晋书】
　　赵泉性好医方拯救无倦善疗众疾于疟尤工甚为当时所叹服焉
　　皇甫谧后得风痹疾因疾而学医习览经方手不辍卷遂尽其妙
　　殷仲堪父师病积季衣不解躬学医术防其精妙刘德彭城人也少以医方自达众疾于虚劳尤为精妙魏咏之字长道任城人也家贫素而躬耕为事好学不倦生而唇缺有善相者谓之曰卿当富贵年十八闻荆州刺史殷仲堪帐下有名医能疗之贫无行装谓家人曰残丑如此用活何为遂赍数斛米西上以投仲堪既至造门自通仲堪嘉其盛意召医与视之曰可剥而补之但须百日进粥不得语笑咏之曰半生不语而有半生亦当疗之况百日耶仲堪于是处之别室令医善疗之咏之遂闭口不言惟食薄粥其励志如此及差仲堪厚资遣之【并上】
　　元帝渡江有王离妻季氏者洛阳人将洛阳旧火南渡自言受道于祖母王氏传此火并有遗书二十七卷临终使行此火勿令断絶火色甚赤异于余火有灵騐四方病者将此火煮药及灸诸病皆愈转相妖惑官司禁不能止及季氏卒火亦经时而灭人号其所居为圣火巷【建康实録注】
　　许永为豫州刺史鎭历阳其弟得病心腹坚痛居一夜忽闻屏风后有鬼言何不速杀之明日李子豫当以赤丸打汝即死矣腹中鬼对曰吾不畏之及旦遂使人迎子豫旣至病者忽闻腹中有呻吟之声子豫遂于巾箱中出八毒赤丸与服之须臾腹中雷鸣彭转大利所病卽愈【续搜神记】
　　单道开能治目疾常周行墟野救疗百姓王公逺近赠遗累积皆受而施散一毫无余【防祥记】
　　晋殷文祥一名道筌自称年已七十而靣光白若四十许人曽卖药于荆州时多疫疠无贵贱皆与之药所活不可胜数人谓之神医得一钱卽施与贫者又多为桥梁以便往来凡利人之事行之不倦一日谓人曰吾夜见神人谓我有隂德当登仙矣众疑其妄明日遽辞别徃露寺北崖遂乘云而去后十余年人见在江西卖药又见在蜀者终莫知所之
　　晋洛阳大市寺有安慧则未详氏族少无恒性卓越异人而工正书善能谈吐晋永嘉年中天下疫病则昼夜祈诚愿天神降药以愈万民一日出寺门见两石形如瓮则疑是异物取看之果有神水在内病者饮服莫不皆愈
　　刘涓子晋宋间于丹阳夜射一物高二丈走声如雷明率人迹之见一小儿曰主人为刘涓子所射问之为黄父鬼也尾小儿至其止见三人一卧一看书一捣药即齐声呼突而前三人并走遗一帙痈疽方以治病神騐号鬼遗方
　　宋明帝宫人患腰疼牵心发即气絶众医以为肉症徐文伯曰此髪瘕也以油灌之则吐物如髪稍稍引之长三尺头已成虵能动悬柱上水滴尽一髪而已病即愈【谈薮】
　　徐文伯精医业张融谓之曰昔王微嵇叔夜并学而不能殷仲堪之徒故所勿论得之者由神明洞彻然后可至故非吾徒所及【南史】
　　徐嗣伯字德绍善淸言精于医术曽有一妪患滞瘀积年不差嗣伯为之诊疾曰此尸注也当须死人枕煑服之可愈于是就古塜中得一枕焉以半邉腐缺服之即差后秣陵人张景年十五腹胀靣黄众医不疗以问嗣伯嗣伯曰此石蚘耳当以死人枕煑服之依语煑枕以服之得大利蚘防头坚如石者五六升许病卽差后沈僧翼眼痛又多见鬼物以问之嗣伯曰邪气入肝可覔死人枕煑服之竟可埋枕于故处如其言又愈王晏知而问之曰三病不同而皆用死人枕疗之俱差何也答曰尸注者鬼气也伏而未起故令人沈滞得死人枕促之魂气飞越不复附体故尸注可差石蚘者医疗既僻蚘虫转坚世间药不能除所以须鬼物驱之然后可散也夫邪气入肝故使眼痛而见魍魉应须邪物以钓其气因而去之所以令埋于故处也晏深叹其神妙【南史】王僧孺工属文多识古事侍郎金元起欲工素问访以砭石僧孺答曰古人当以石为针必不用鐡说文有此砭字许愼云以石刺病也东山经高氏之山多针石郭璞云可以为砭针春秋美疢如恶石服子愼注云石砭石也季世无复佳石故以鐡代也【梁书】
　　薛伯宗善徙痈疽公孙泰患背伯宗为气封之徙置斋前桞树上明旦痈消树边起一瘤如拳大稍稍长二十余日瘤大脓烂出黄赤汁斗余树为之痿损【南史】父母疾笃医虽贱虽少则涕泣而拜之以求哀也梁孝元在江州尝有不豫世子方等亲拜中军叅军李猷焉【顔氏家训】
　　魏兴和二年遣崔敏阳休之来聘敏字长谦淸河东武城人博学赡文当朝第一与太原王延业齐名加以天文律历医方药品卜论既至帝选硕学沙门十人于御对百寮与之谈论多屈于敏帝赐敏书五百余卷他物倍之四公进曰崔敏学问踈浅不足上轸冲襟命臣防敌之必死帝从之初江东论学有十二沙门论以条疏征覈有中观论以乘寄萧然言名理者宗仰其术北朝有如实论质定宗礼有廻诤论借机破义敏总南北二业皆精又桑门所专唯在释氏若儒之与道蔽于未闻敏兼三教而擅之颇有德色防公尝于五天竺国以梵语精理问论中分别论大无畏论因明论皆穷理尽妙防公貌寝形陋而声气淸畅敏既频胜羣僧而乃傲形于物其日帝于净居殿命防公与敏谈论至若三光四气五行十二支十干八宿风云气金丹玉液药性针道六性五蕴隂阳历数韬畧机权飞伏孤虚鬼神情状始自经史终于老释凡十余日辨六萟百氏与敏互为主客立谈絶倒观者莫不盈量忘归然敏词气毕沮于防不自得因而成病舆疾北归未逹中路而卒【梁四公记】崔季舒本好医术天保中于徙所无事更锐意研精遂为名手多所全济虽位望转高未曾懈怠纵贫贱厮养亦为之疗防【北史】
　　魏时有句骊客善用针取寸髪斩为十余叚以针贯取之言髪中虚也其妙如此【酉阳杂爼】
　　有人患脚跟肿痛诸医莫能识徐之才曰蛤精疾也由乘舩入海埀脚水中疾者曰实曾如此之才为剖得蛤子二枚如榆荚又有以骨为刀子靶者五色斑斓之才曰此人瘤也问得处云于古塜见髑髅额骨长数寸试削视有文理故用之其明悟多通如此天统四年累迁尚书左仆射俄除兖州刺史特给铙吹一部之才医术最高偏被命召武成酒色过度怳惚不恒曾病发自云初见空中有五色物稍近变成一美妇人去地数丈亭亭而立食顷变为观世音之才云此色欲多大虚所致卽用汤方服一剂其疾竟愈帝每发动蹔遣骑追之针药所加应时必效【北齐书】
　　和士开用事人多附之有一人士曾防士开病医者云须服黄龙汤士开有难色叅曰此物甚易王不须疑惑请先尝之一举而尽士开深感其意为之彊服遂得汗病愈【续世説】
　　北齐李元忠母多病专心医药研习积年遂善方技李宓母病积年精习经方洞闲针药母疾得除【隋书】子谓北山黄公善医先寝食而后鍼药汾隂侯生善筮先人事而后说卦【文中子】
　　铜川夫人好药子始述方芮城府君重隂阳子始着历日且曰吾惧览者或费日也【上】
　　一少年眼中常见一镜医士曰郎君吃鲙太多有鱼鳞在胸中所以眼花乃设芥醋一瓯因饿啜之遂愈于法开深思孤发妙通医法或问法师高明刚简何以医术经怀荅曰明六度以除四魔之病调九以疗风寒之疾自利利人不亦可乎
　　隋许智藏祖道防以母疾防极医方诫诸子曰为人子者尝膳视药不知方术岂谓孝乎【以下卜筮】
　　说卦言昔者圣人作易幽賛于神明而生蓍故郑鲂记云黄帝受河图而定玉箓伏羲得神蓍而乘皇防易干凿度所谓乘皇防者羲也古史攷云伏羲作卦始有筮其后殷巫咸善占筮则筮自伏羲始矣
　　伏羲始造卜神农始以蓍筮汉张良始造棊卜京房始以钱卜【物原】
　　古之善揲蓍灼者能于今中示古古中示今高中示下下中示高小中示大大中示小一中示多多中示一人中示物物中示人我中示彼彼中示我是道也其来无今其徃无古其高无葢其低无载其大无外其小无内其外无物其内无人其近无我其逺无彼不可析不可合不可喻不可思惟其浑沦所以为道【关尹子】
　　夫蓍之为言耆也之为言旧也明狐疑之事当问耆旧也由此言之蓍不神不灵葢取其名未必有实也无其神则知其无神灵无神灵则知不问天地也且天地口耳何在而得问之天与人同道欲知天以人事相问不自对见其人亲问其意意不可知欲问天天高耳与人相逺如天无耳非形体也非形体则气也气若云雾何能告人蓍以问地地有形体与人无异问人不近耳则人不闻人不闻则口不告人夫言问天则天为气不能为兆问地则地耳逺不闻人言信谓天地告报人者何据见哉【论衡】
　　天子下至士皆有蓍者重事决疑示不自专尚书曰女则有大疑谋及卿士谋及庶人谋及卜筮定天下之吉凶成天下之亹亹者莫善于蓍礼三正记曰天子长一尺二寸诸侯一尺大夫八寸士六寸隂故数偶也天子蓍长九尺诸侯七尺大夫五尺士三尺蓍阳故数奇也所以先谋及卿士何先尽人事念而不能思思而不能知然后问于蓍圣人独见先覩必问蓍何示不自专也或曰精微无端绪非圣人所及圣人亦疑之尚书曰女则有疑谓武王也干草枯骨众多非一独以烛何此天地之间寿考之物故问之也曰卜蓍曰筮何卜赴也爆见兆筮也者信也见其卦也尚书卜三礼士冠经曰筮于庙门外筮画卦所以必于庙何托义归智于先祖至尊故因先祖而问之也卜春秋何方以为于西方东面葢蓍之防也卜时西向已卜东向问蓍于东方面以少问老之义皮弁素帻求之于质也礼曰皮弁素帻筮于庙门之外或曰天子占卜九人诸侯七人大夫五人士三人又尚书曰三人占则从二人之言不见吉凶于蓍复以卜何蓍者阳道多变变乃成以制火灼之何礼襍记曰隂之老也蓍阳之老也龙非水不处非火不兆以阳动隂也必以荆者取其防音也礼三正记曰灼以荆以火动不以水动蓍何以为呕则是也蓍败则埋之何重之不欲人袭尊者也【白虎通】
　　大卜掌三兆之法【兆灼之象也】一曰玉兆【如男子弄璋之兆其象在左者】二曰瓦兆【如弄瓦之兆象在右者】三曰原兆【如易比吉原筮原之言再也象之上下左右未定者宜再推之】其经兆之体皆百有二十【经常也三兆之法其常体各有一百二十也】其颂皆千有二百【颂占之繇辞也每体十繇则得千有二百也】掌三易之法【易变易也】一曰连山二曰归藏三曰周易其经卦皆八其别皆六十有四掌三梦之灋一曰致梦【出于思虑有因而至者】二曰觭夣【角一俯一仰为觭人昼俯仰于事夜则为夣觭竒】三曰咸陟【无心感物为咸陟升也谓无所拘滞而自有其夣】其经运十【运卽眡祲所掌十煇也以占夣之吉防运或为緷当为煇】其别九十【每煇九变别为九十】以邦事作之八命【国有大事则作而命之有此八者】一曰征【行讨征役】二曰象【天象变动】三曰与【与人共事】四曰谋【啚事于人】五曰果【事成与否】六曰至【人至与否】七曰雨【祷雨】八曰瘳【瘳疾瘳质畱反】以八命者賛三兆三易三变之占【以八命作则以筮夣三者合聚而占之】以观国家之吉凶以诏救政【周礼】
　　卜师掌开之四兆【开谓出其占书也】　一曰方兆二曰功兆三曰义兆四曰弓兆　凡卜事眡高火【大事大卜眡高则此卜事葢小事也】扬火以作【炽其火以灼】致其墨【明其兆广之大小也】凢卜辨之上下左右隂阳【上谓仰也下谓俯也左左倪也右右倪也隂后弇也阳前弇也】以授命者【卜师辨之以授太卜】而诏相之【诏告以言也相賛以事也相去声】
　　人掌六之属各有名物天龟曰灵属【天俯者灵也】地曰绎属【地黄仰者绎也】东曰果属【东青前弇果也果鲁果反】西曰靁属【西白左倪雷也】南曰猎属【南赤后弇猎也】北曰若属【北黑右倪若也】各以其方之色与其体辨之【色谓黄青白赤黑也体谓俯仰前后左右也】凢取用秋时攻用春时各以其物入于室上春衅【以牲血衅之】祭祀先卜若有祭祀则奉以徃
　　菙氏【菙荆木也灼用之】掌共燋契【燋即灼之木也契即开之凿也卜则爇燋以灼用凿以开也燋音焦】以待卜事【菙人共之以授卜师用之】　凢卜以明火爇燋遂龡其焌契以授卜师遂役之
　　占人掌占以八簭占八颂【将占八命之事光以蓍筮之而以八颂占之簭音筮】以八卦占簭之八故【八卦即三易之经卦也八故八事之故也】以吉凶【其从违以占吉凶】凢卜簭【为卜蓍为筮】君占体【体兆象也体有吉凶】大夫占色【色兆气也色有善恶】史占墨【墨兆广也墨有大小】卜人占圻【圻兆骨也圻有微明尊者视兆象而已卑者以次详其余焉】　凢卜簭既事则系币以比其命　歳终则计其占之中否【用以进退占人之能否】
　　簭人掌三易以辨九簭之名一曰连山二曰归藏三曰周易九簭之名一曰巫更【郑氏曰巫字皆当为筮筮更者筮变动也】二曰巫咸【筮众心也】三曰巫式【作法则也】四曰巫目【立要凢也】五曰巫易【革天命也】六曰巫比【包遐荒也】七曰巫祠【筮牲与日】八曰巫参【筮御与七参七南反】九曰巫环【攻伐而围之也孟子曰环而攻之】以辨吉凶【辨其从违以占吉凶】凢国之大事先簭而后卜【当用卜者先筮之筮不吉则不卜也】上春相簭【上春乃一歳之始相视拣择其蓍草可为筮也】凢国事共簭【以共国家占筮之用】
　　占夣掌其歳时观天地之会辨隂阳之气以日月星辰占六夣之吉凶【日为太阳月为太隂星二十八宿属阳辰十二次属隂葢以歳时天地隂阳日月星辰而占六梦之吉凶也】一曰正梦【安静而夣】二曰噩梦【惊愕而梦】三曰思夣【觉时所想而夣】四曰窹夣【觉时所道而梦】五曰喜夣【喜悦而夣】六曰惧夣【恐惧而夣】季冬聘王夣【歳十二月聘问王夣】献吉夣于王【王梦之吉则献其兆】王拜而受之【吉夣在王而佑之者在天拜而受之专天之所佑也】　乃舎萌于四方以赠恶梦遂令始难殴疫【并上】
　　古司怪主卜【元命包】
　　卜筮者圣人之业也但近世无复佳师多不能中古者卜以决疑今人生疑于卜何者守道信谋欲行一事卜得恶卦反令恜恜【音敕惕也】此之谓乎且十中六七以为上手粗知大意又不委曲凢射奇偶自然半牧何足赖也世传云解隂阳者为鬼所嫉坎贫穷多不称泰吾观近古以来尤精妙者唯京房管辂郭璞耳皆无官位多或罹灾此言令人益信傥值世纲严宻强负此名便有诖误亦祸源也及星文风气率不劳为之吾尝学六壬式亦値世间好匠聚得龙首金匮玉爕玉歴十许种书讨求无騐寻亦悔罢凡隂阳之术与天地俱生其吉凶德刑不可不信但去圣既逺世传术书皆出流俗言辞鄙浅騐少妄多至如反支不行竟以遇害归忌寄宿不免凶终拘而多忌亦无益也【顔氏家训】
　　葢闻枵之野鬼方难测朱鸟之舎神道莫知而缇幔晓披卽辨黄钟之气灵台夕望便知玉井之色复以谈乎天者虽絶名言之外存乎我者还居称谓之中余防学星文多历岁稔海中之书略皆寻防巫咸之说偏得研求虽紫微迢逓如观掌握靑龙显晦易乎窥览羡门五将亟经玩习韩终六王常所寳爱至于周王白雉之筮殷人飞燕之卜蓍名聚雪非关地极之山卦有宻云能拥西郊之气爻通七圣世经三古山阳王氏直解谈河东郭生才能射覆兼而两之窃自许矣【梁元帝洞林序】
　　昔者桀筮伐有汤唐而牧卜占于荧惑云不吉不利出征惟利安处彼为狸我为鼠勿用作事恐伤其父【归藏】说赁为赭衣者舂于深岩以自给梦乘云绕日而行筮得利建侯之卦【拾遗记】
　　武王伐纣卜之而占者曰凶大公曰以祭则凶以战则胜武王从之卒克纣焉【一云太公推蓍蹈而曰枯骨死草何知而凶】
　　天子筮猎萃泽其卦遇讼逄公占之曰薮泽苍苍其宜正公戎事则从【穆天子传】
　　民西大冡者勾践客秦伊善炤者冡也因名冢为秦伊山【越绝书】
　　蘓秦事鬼谷子学终辞归道乏困行以蠡卜传説自给【春秋后语】
　　汉武帝与越王为亲乃遣东方朔泛海求寳惟命一周廻朔经二载乃至未至间帝问左右朔久而不至今寰中何人善卜对曰有孙賔者极明易筮帝乃更庶服濳行与左右赍绢二疋徃卜叩賔门出迎而延坐未之识也帝乃启卜卦成知是帝惶惧起拜帝曰朕来覔物卿勿言賔曰陛下非卜他物乃卜东方朔也朔行七日必至今在海中靣西招水大叹到日请话之至日朔至帝曰卿约一年何故二载朔曰臣不敢稽程探寳未得也帝曰七日前卿在海中面西招水大叹何也朔曰臣非叹别事叹孙賔不识天子与帝对坐因此而叹帝深异之【搜神记】
　　严遵卖卜于成都市日得百钱自给则闭肆下帘富人罗冲为具车马衣粮君平曰吾非不足也子奈何以不足而助有余冲曰吾有万金子无担石何云有余君平曰不然吾宿子家人定而役未息昼夜汲汲未尝有足今我以卜为业不下床而钱自至犹余数百不知所用此非我有余而子不足乎【高士传】
　　汉安定皇甫嵩眞常自筭其年夀七十三于绥和元年正月二十五日晡时死书其屋壁以记之二十四日晡时死其妻曰见筭时常下一筭欲以告之虑脱有防故不告今果先一日也眞又曰北邙靑塜上孤槚之西四丈所凿之入七尺吾欲葬此地及眞死依言徃掘得古时空椁即以葬焉【西京杂记】
　　曹元理尝从友人陈广汉广汉曰吾有二囷米忘其防数子为吾计之兀理以食着十余转曰东囷七百四十九防二斗七合西囷六百九十七防八斗遂大署囷门后出米西囷六百九十七防七斗九升中有一鼠大堪一升东囷不差圭合元理后岁复遇广汉广汉以米数告之元理以手击牀曰遂不知鼠之食米不如剥面皮矣广汉为之取酒鹿脯数脔元理复算曰甘防二十五区应收一千五百三十六枚蹲鸱三十七畆应收六百七十三防千牛产二百犊万鸡将五万雏羊豕鵞鸭皆道其数果蓏殽核悉知其所乃曰此资业之广何供具之褊广汉慙曰有仓卒客无仓卒主人元理曰俎上蒸肫一头厨中荔枝一盘皆可以为设广汉再拜谢罪入取尽日为欢其术后传南季南季传项滔项滔传子陆皆得其分数而失其妙焉【上】
</div>
    <div class="pagination">
<a href="广博物志_page29.html">上一页</a><span>...</span><a href="广博物志_page25.html">25</a><a href="广博物志_page26.html">26</a><a href="广博物志_page27.html">27</a><a href="广博物志_page28.html">28</a><a href="广博物志_page29.html">29</a><span class="current-page">30</span><a href="广博物志_page31.html">31</a><a href="广博物志_page32.html">32</a><a href="广博物志_page33.html">33</a><a href="广博物志_page34.html">34</a><a href="广博物志_page35.html">35</a><span>...</span><a href="广博物志_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
