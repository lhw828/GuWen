<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 67 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 67 页/共 99 页</h1>
    <div class="content">　　服日月东华真人服日月之象男服日象女服月象一日不废使人聪明五脏生华太虚真人曰以月五日夜半存日象在心日从口入使照一心之内
　　存日月青牛道士口诀暮卧存日在额上月在脐上辟千鬼万邪致玉女来降
　　真人和六液学生之法不可泣涙及多唾泄是以真人常吐纳咽味以和六液
　　五卯之日甲寅庚申是尸鬼竞乱精神躁秽之日夫妇不可同席当清斋不寝凡五卯之日当斋心存神念炁常如此者玉女降侍
　　诗朝逰北海暮苍梧袖里青蛇胆气麄三入岳阳人不识朗吟飞过洞庭湖　饮海儿人不识烧丹符子鬼难看一粒粟中藏世界二升铛里煮山川　三千里外无家客七百年前云外身行满蓬莱为别馆道成瓦砾是黄金待賔榼里常存酒化药炉中别有春积徳求师何患少由来天地不私亲　欲整锋铓敢惮劳凌晨开匣玉龙嘷手中气岸冰三尺石上精神蛇一条奸血暗随流水尽凶膏今逐渍防消削除浮世不平事与尔相将上九霄【并吕洞賔】华山髙处是吾宫出即凌空跨晓风台殿不将金鎻闭来时自有白云封　三峯千载客四海一闲人【并陈图南】仙术每将丹诀解史才曾把逸书删家僮只有猿随从坐客惟闻鹤往还处士星孤轻世俗大夫松好贱官班碁残夜石秦云断琴彻秋岩蜀月弯【孙隣防】洗砚鱼吞墨烹茶鹤避烟闲惟歌圣代老不恨流年【魏仲先】尝恨清风千载郁洞天今得恣游遨松楸古色玉坛静鸾鹤不来青帝髙茅氏并寒丹已化宗碑断梦仍劳分明有个长生路休向红尘叹二毛【许坚】宿植灵根何太早洞悟真风何年少常令丹海飞日乌又使玉液朝元脑昆防气四时春紫府光隂夜如晓来时不用五云车跨着清风下蓬岛【崔存】谁人能识白元君上士由来尽见闻避世早空南火宅植田髙种北山云鸡能抱卵心常听蝉到成形殻自分学取大罗些子术免教松下作孤坟【伊用昌】省悟前非一息间更抛人世弃尘寰徒夸美酒如琼液休恋娇娥似玉顔含笑谩教心思苦别离还使鬓毛斑云中幸有堪归路无限青山是我山　何用烧丹学驻顔閙非城市静非山时人若覔长生药对景无心是大还【马自然】肘丹篆千年术口诵黄庭两卷经鹤观古坛槐隂里悄无人迹户常扃【吕仙翁】下瞰虚空临絶涧上排云雾倚山颠四边絶险无猿鸟独卧深云二十年【率子连】千寻练带新安水万仭花屏问政山自少云霞居物外不多尘土到人间壶悬仙岛吞丹罢椀浸星宫呪水闲容易煮银供客用辛勤栽果与猿攀溪童乞火朝敲竹山鬼聴琴夜撼花气熏人香馥馥涧声聆耳响潺潺早晩重逢萧坞客愿随芝葢出尘寰【聂师道】手种一株松未老炉烧九转药新成心中已得黄庭术头上应无白髪生【寤公】青山云水窟此地是吾家后夜流琼液凌晨咀绛霞琴弹碧玉调炉炼白朱砂寳鼎存金虎元田飬白鵶一瓢藏世界三尺斩妖邪觧造逡廵酒能开顷刻花有人能学我同共看仙葩【韩湘】翠羽旌幢仙子队紫云楼阁玉皇家人间风雨易分散回首武陵空落花【王世寕】
　　道士
　　三景法师太上八素真经曰凡道三景称三景弟子已度三人付师友已后授得称三景法师
　　琼华真人华阳公主大厯七年以病丐为道士号琼华真人
　　名在丹台紫阳真人周季道入防山遇羡门子再拜乞长生诀羡门子曰名在丹台玉室中何忧不仙【并六帖】幽逸之人周穆王尚神仙因尹真人草楼之观遂召幽逸之人置为道士【楼观本记】
　　冠章甫衣黄衣稷丘公者太山下道士汉武帝东廵狩乃冠章甫衣黄衣拥琴来迎【列仙】
　　父母师友陆法师曰凡道士道徳为父神明为母清浄为师太和为友大戒三百以杜未兆之祸威仪三千以兴自然之福
　　朱篆八字后唐清防中进士厐式于嵩阳观聚课有薛学士者因上山采樵次见道士五人曳轻罗羽帔身长大欲携此子同去薛辞之乃禠其襂背上朱篆一行八字道士乗虚而去薛归观话其事无有识其篆者【比梦言】仙阶之秀陈子昂颂尊师有弟子十人并仙阶之秀句曲山种果秦孝王时道士周大賔住句曲山下种五果也【真诰】
　　梦逰帝居贺知章病梦逰帝居数日寤乃请为道士还乡里【六怗】
　　诗苍苍五老雾中坛杳杳三山洞里官手防昆仑象牙简心推霹雳枣枝盘春飞雪粉加毫润晓潄琼膏冰齿寒渐恨流年筋力少惟思露冕事星冠【包佶】偶逢蒲家郎乃是葛仙客行常乗青竹饥即煮白石腰间嫌大组心内保尺宅我愿从之游深山鏁玉液【令狐楚】一别髙人世事多归山岐路转蹉跎定知上药延衰齿每忆谈飬太和任道人生如梦寐也从时态起风波锦囊真箓遥相许只待飚轮更一过【徐】道术曾留意先生早击防家家迎蓟子处处识壶公长啸峨嵋北潜行玉垒东有时骑猛虎虚室使仙童【杜甫】相逢岂偶然标格是神仙角弁峩秋顶筇枝阁暮肩结茅休买地跨鹤合冲天莫讶长躭酒曾权子母钱【孙向】至今歩虚象犹有孤飞鸾幽幽古殿门下压浮云端万丈水声落四时松色寒【窦参】乗龙控鲤真吾偶化石烧金即我曹尘世混来名异迹蓬山思去梦魂劳吟依古栢天风断啸近仙坛海月髙九转丹成顔愈少髪胜纯漆脸胜桃【张希顔】防度题书寄入山不知何处得书看莓苔石上秋吟逺星斗坛中夜拜寒白鹤有名呼即至黄金无用化非难忆师便欲寻师去芝术栽成尽可飡【赵紫芝】
　　道语斋戒以享上帝夙罄精诚隂隲而福下民竚垂善应　忝造化炉中之物咸与为春戴生成宇内之天其宁惟永　琅函蘂笈披三洞之秘文绛节霓旌延九霄之飞驭　惟徳动天敢自忘于惕厉大钧播物实仰赖于涵容作善降祥有髙天之在上致诚不息如皦日之难欺　灵坛芬席备三日之彞仪丹篆朱章罄一心之悃欵　虽亦有祷于三清惟乞无灾之二字　自顶至踵诚知报塞之难由身及家举赖扶持之赐【并通用】炳炳台符祥应诞弥之月昭昭天鉴筭増有永之年敢输所祷之诚更凟葢髙之听伏愿夀齐南极福比东溟与国同休翊宗社无穷之秘锡公纯嘏伴蓬壶不老之仙少而壮壮而老固物理之盈虚诚则着着则明本人情之清浄俯殚悃愊仰达穹苍属逢孟夏之辰复届始生之月敢陈菲荐上凟髙真尔夀尔昌皆本自天之祐将安将乐上祈覆物之仁　蓬矢门阑载遇始生之旦蘂珠宫阙乆依至道之宗将俯诞辰恭脩醮会奏诸天之隠韵讽太上之真诠绛笔书词防拜章于玉阙银编铸简愿益筭于金房【并生日】圆穹垂佑非求报于有生庶类防休合知归于洪造　天道好生实赋形之攸自人伦欲续荷所恳之必从　大徳曰生已协熊罴之梦至诚无息敢倾蝼蚁之心比临蓐以懐忧輙望云而请命亟赖乾坤之孚佑肆令母子之欢康爰举真科用酬丕贶以嗣以续幸家世之有难终难穷庶年龄之未艾【祈嗣】斋戒以事帝既殚精意之诚忱疾痛则呼天葢出人情之迫切　隂阳为宼一身难保于至和祸福无门万化悉由于真宰　方习是知非而有请宜赦过宥罪以无私　隂阳之升降偶失其序脾肺之逆顺不相宜和或者星宫之所加临意其运厯之有会　誓勤犬马之余生图报乾坤之大赐【祷病】农心悯雨深懐失业之忧吏职承流敢惮责躬之请　雨泽应期顾觧文之坼秋成有望可占鱼梦之祥　惟天地实民父母忍赤子之渴饥虽山川能出风云必有司于号令兴油云一瞬之间注甘雨四天之下　鹤鸣九臯上云霄而犹闻蚁居大泽知隂雨之方来葢蠕动之惨舒皆范围于覆载民之苛瘠帝实矜怜　木饥火旱虽闗冥数之推移金简玉书能拯含生之疾苦旱当七八月之间比殚防祷雨既三五日以徃仰荷灵休有开必先无徳不报庸即琳宫之宇聿遵琼简之科　五糓皆熟必不害于垂成三日为霖即可书于大有　仰祈昭鉴俯佑下民和气致祥五一风而十一雨大田多种千斯仓而万斯箱【并祈雨】山海暝冥叹朝隮之靡间里闾昬垫忧暑湿之交侵诵琅函参翠葢之游啓金篆导华旗之密　百谷既登收获仅同乎防至三霖不止浸滛将害于秋成载严薰席之陈仰格真綦之御　九月筑圃方欣南亩之归三日为霖或作西成之害天不言而善应民所欲而必从曀曀其隂蠢尔一时之孽杲杲出日欢然百里之和帝意何私人心易感谨输丹悃上渎紫霄神之格思仰九霄而难报物其多矣庶万庾以咸登【并祈晴】无父何怙可胜痛割之情谓天葢髙俯听忱恂之恳霓旌接引诣蓬莱三岛之中仙驭资陪处瑶林九霞之上　科黄宅会特啓于九幽魂度朱陵身必超于十极　帝心简在虽祸福之无门天数莫逃信生死之有地朝露既晞重叹色身之幻遗风犹在恍存心目之间衔哀在疚曷胜莪蓼之懐沥血设诚用展苹蘩之洁　緑章尽彻黒簿尽除　仗兹清浄之縁破乃昬迷之障三清上圣曲垂赦过之恩十极髙真同赐度生之力　玉京金阙歩八景之烟霞圆峤方壶啸一天之风月　惟皇上帝道之尊徳之尊凡厥庶民生由是死由是　死生有定子不能为其亲私穷苦方深天尚或从于人欲【并追荐】














　　锦绣万花谷后集卷二十七
<子部,类书类,锦绣万花谷>
　　钦定四库全书
　　锦绣万花谷后集卷二十八
　　寺院
　　三百六十寺西湖天下景游者无愚贤浅深随所得谁能识其全三百六十寺幽寻遂穷年所至得其好心知口难【东坡诗】
　　大众岀家寺在摩竭陀园无忧王造小乘大众出家寺也佛灭后众多名徳比丘皆住鸡园
　　天竺寺芗山天竺寺诗一山门作两山门两寺元从一寺分西涧水流东涧水南山云起北山云前台花发后台见上界钟清下界闻遥想吾师行乐处仙花桂子落纷纷【本集】
　　山谷寺舒州皖公山三祖璨大师道塲即山谷寺有石牛洞其石状牛因以为名钱神同安志云初李伯时画黄鲁直坐于石上鲁直因自号为山谷老人
　　慈恩寺西京杂记西京外郭城朱雀街东第三桥皇城之东第一街进业坊隋无陋寺之故地武徳初废贞观三十年髙宗在春宫时报其母文徳皇后为之祈福即其地建寺故名慈恩南院临黄蕖竹木森为京城之最西院浮图六级髙三百尺永徽三年沙门元奘所立浮图内有梵本诸经数十匣浮图前东堦立太宗皇帝撰三藏圣教叙及髙宗皇帝述圣记二碑并禇遂良书中和中中书舎人李肇国史补进士既捷列名于慈恩寺塔谓之题名
　　清凉寺王维好佛故字摩诘惟致髙逺得宋之问别业山水絶胜今清凉寺是也
　　金山寺寺在镇江府子江寺记云金山旧名浮玉唐有头陀断手以建伽蓝忽一日于江获金数镒表闻因赐名金山寺
　　招提寺六帖云招提寺名増辉记招提者梵言拓鬬提奢唐言四方僧物后人写之误以拓为招又省去鬬奢二字只称招提只今十方寺院是也【杜少陵诗注】又诗云巳从招提游更宿招提境
　　伽蓝僧史后魏太武帝始光元年创是伽蓝为招提之号隋大业中改天下寺为道场至唐复为寺【梵语题云僧伽蓝摩或云僧伽罗摩此云众园园者生植之所佛弟子居之取生植道本圣果之义也或云毗阿罗此云逰止处】总持门秦少游长老疏云往开大总持门以继铄迦罗眼
　　金田或云金地即舎卫给孤长者倒布黄金买只陀太子园建精舎诸佛所居之处也
　　禅龛杜甫谒文公庙禅龛只晏如
　　花龛刘长卿诗松路向精舎花龛归老僧
　　金刹西京杂记以黄金为刹杜诗金刹青枫外朱楼白水边
　　梵刹梵云利瑟故此云竿今畧名刹即旛柱也沙门得一法者便当建旙告还【要览】
　　雁塔昔有比丘见羣雁飞翔忽有一雁投下自殒众曰此雁垂戒宜旌彼徳于是瘗雁建塔【西域记】
　　雁堂毗舎离于大林为佛作堂形如雁字一切具足【要览】饭后钟唐王播少孤贫客州惠照寺木兰院随僧斋食久而厌怠乃斋罢击钟后二纪播自重位出镇是邦因访旧游向之题名皆以碧纱罩之播继题二絶云三十年前此院游木兰花发院新修如今再到经行处树老无花僧白头　上堂已了各西东惭愧阇黎饭后钟三十年来尘扑面而今始得碧纱笼【摭言】
　　石瓮寺长安志骊山上有石瓮寺朝元阁等唐明皇时津阳门左右有石瓮故郑愚诗石瓮嵓底百寻井银牀下卷丝绠迟
　　方丈室舎黧国有维摩故宅唐显庆中王防因向印度过净名宅以笏量基止有十笏故号方丈室
　　白马绕塔天竺国有伽蓝名招提其处大富有恶国王利于财将毁之有一白马绕塔悲鸣即停毁自后改招提为白马诸处多取此名焉【并唐髙僧】
　　二梵之福阿含经世尊说若能补故寺是谓二梵之福神龙佛祠裴延龄造神龙佛祠须材五十尺者延龄妄奏同州得大谷木数千章度皆八十尺
　　天雨花大同坊云花寺大厯初僧俨讲经天雨花至地咫尺而灭夜有光烛室勅改为云华【酉阳杂俎】
　　诗野寺江天豁山扉花竹幽　野寺残僧少山园细路髙　云薄翠微寺天青皇子陂　寺忆曽游处桥怜再渡时　花浓春寺静竹扫野池幽【并杜甫】汲水僧归林下寺待船人立渡头沙【唐诗】乱飘僧舎茶烟湿密洒歌楼酒力微【郑谷】扁舟又截平湖去欲访孤山支遁林　欲穷风月三千界愿化天人百亿躯【并东坡】南朝古寺几僧在北岭空林惟鸟归莎径晩烟凝竹坞石池春色染苔衣【刘沧】树影中流见钟声两岸闻【张祐】三间茅屋无人到十里松门独自游【贯休】五度金莲出世来法堂重向石泉开水边猿鸟寻前侣石上松杉认旧栽黄印使君精晓供紫云禅客立香台人朱顶千年鹤昨夜辽东柱上回【城山石泉寺】黄叶前朝寺无僧寒殿开池晴出曝松暝鹤飞回古砌碑横草隂廊畵杂苔禅宫亦消歇尘世转堪哀【司空曙】隔栖白鸟似与镜湖隣月照何年树花逢几世人岸莎青有路苔迳緑无尘愿得依容止僧中老此身【卢纶】二三踈竹夏无暑一两残僧昼掩门【斯庵】僧依白玉镜中住人在金鳌背上行【金山寺丛话】海边楼阁梵王家一水横桥一路斜密竹弄风敲璧玉恠松摩日起龙蛇岩猿绕槛偷秋果石鼎临煑露芽中有髙僧倦迎送白头无事老烟霞　红檐青瓦院西隅隔断尘寰一事无兎弄半光来佛案月收斜脚入茶炉帘垂讲磬秋声逺门掩吟灯夜影孤见说虎溪流水急不劳禅侣酒重沽【并城山】不到峯前寺空来渭上村此亭聊可喜修径岂辞扪谷映朱阑秀山含古木尊路穷惊石断林缺见河奔马困嘶青草僧留荐晩飱　山僧岂知此一室老烟霞【并东坡】空潭闻鹿饮疎树见僧行　野寺垂扬里春畦乱水间树密当山径江深隔寺门霏霏云气重闪闪浪花翻
　　不复知天大空余见佛尊时应清盥罢随喜给孤园【杜甫望兠率寺诗】涧竹欲萌烟蕨菜不妨招饮野僧家从今相遇几日事更试南谷雨茶　谁忆僧岑寂处衣寒庭际月清光　梨花雪白桞条青山寺楼台展翠屏　占寺长廊院里行云房处处称幽情明净榻无人到卧听春禽百种声【并江西】宿雨初收草木浓羣鸦飞散下堂钟长廊无事僧归院尽日门前独看松【李涉】身寂心成道花闲鸟自啼细泉松径里返照竹林西【皇甫曽】清晨入古寺初日照髙林竹径通幽处禅房草木深【常建】鸣磬夕阳尽卷帘秋气来名香连竹径清梵出花台【韩翃】松竹闲僧老云烟晩日和寒塘归路转清磬隔微波【李嘉祐】薄暮縁西峡停桡一访僧鹭巢横卧桞猿饮倒垂藤水曲岩干叠云重树百层山风寒殿磬溪雨夜船灯【许浑】寺门髙开洞庭野殿脚挿入赤沙湖五月寒风冷佛骨六时天乐朝香炉地灵步步雪山草僧宝人人沧海珠塔刼宫墙壮丽敌香厨松道清凉俱莲花交响共命鸟金牓双回三足乌　灯无白日布地有黄金【杜甫】名山极歴览胜地殊留连幽崖耸絶壁洞穴泻飞泉金河知证果石室乃安禅夜梵闻三界朝香彻九天山阶步皎月涧户听凉蝉【江总】云表金轮见檐端画栱明塔疑平地涌葢似积香成【萧慤】层台耸灵鹫髙殿迩阳乌暂同游阆苑还类入仙都三休开碧岭万户洞金铺摄心罄前礼访道把中虚遥瞻尽地轴长望极天隅白云起梁栋丹霞映拱栌【孔徳绍】
　　佛祖
　　金棺内现双足第一祖迦叶世尊入般槃迦叶至双林树间悲恋号泣佛于金棺内现双足
　　五百仙人至第二祖阿难梵语阿难陀此云欢喜如来阿阇王见阿难于常河中流将入灭雪山五百仙人飞空而至阿难为说法须五百罗汉为诸仙人出家受具阿难踊身虚空作十八变
　　性十七身十七第三祖商那和修者化縁既久得扰波毱多为给侍因问曰汝年几耶荅曰十七师曰汝身十七耶性十七耶荅曰师发白耶心白耶师曰我但发白非心白耳毱多曰我身十七非性十七也和修知是法器遂为落发偈曰非法亦非法无心亦无法说是心法时是法非心法
　　三尸化华□第四祖优婆毱多随方行化魔宫震动波旬竭力以害正法密持璎珞伺尊者入定縻之于颈尊者取人狗蛇三尸化为华□以酬波旬大喜引颈受之即变三种臭尸波旬尽其魔力不能移动四祖化导最多每度一人以一筹置石室纵十八时广二十时充满其末后得提多迦乃付大法眼藏【并景徳传灯録】
　　寳山泉涌五祖提多迦初生梦寳山泉涌日从屋出照曜天地四祖曰寳山者身也泉涌者法无尽也日从屋出者入道之相也照曜者智慧超越也
　　愿霑甘露味七祖婆深密者忽一智者自称难提曰与师论义师曰仁者论即不义义即不论若拟论义终非义论难提知师义胜即曰我愿求道霑甘露味
　　处胎六十嵗九祖伏防密多有长者携一子来曰此子处胎六十歳因号难生
　　龙魔随灭十二祖马鸣大土忽见女子说偈曰稽首长老尊当受如来记今于此地上宣通第一义师曰将有魔来即一金龙震动山岳师俨然于坐魔事随灭遂复本形曰我名迦毗摩罗化巨海极为小事师曰汝化性海得否曰我未尝知师云山河大地皆依建立三昧六神通由兹发现迦毗遂发信心与徒众三千俱求剃度师乃付法
　　蟒住石窟十三祖迦毗摩罗入山逢大蟒盘绕师身师受三归依蟒化为素服老人曰我昔为比丘有初学数来请益我烦于应荅起嗔恨想命终堕为蟒身住是石窟千载适闻戒法故来谢耳又曰北有大树防覆五百大龙树王名龙树为龙众施法尊者既与度脱
　　梦吞明珠而孕二十一祖婆修盘头其母初梦吞明暗二珠而孕有一罗汉曰汝当生二子一即祖师一即刍尼
　　开手奉珠二十四祖师子比丘有长者引童子见师曰此子当生便拳左手今既长矣终未能舒愿闻宿因师即以手接曰还我珠来童子遽开手奉珠师曰吾前为僧有童子婆舎吾赴西海斋受衬珠付之今见还矣遂为法嗣
　　百鸟衔花金陵牛头山法融禅师少通经史叹曰儒道世典非究竟法般若正观出世舟航遂投师落发入牛头山有百鸟衔花之异【并灯録】
　　浮图名议
　　涌金莲花释迦佛生刹刹王家放大智光明照十方世界涌金莲花年十九欲出家夜有天人名浄居于牕牖中义手曰太子言出家时至乃于檀特山中修道郁头蓝佛处学非非想于二月八日明星出时成佛号天人师住世四十九年将金缕僧迦黎衣法与摩诃迦叶说无常偈曰诸行无常是生灭法生灭灭巳寂灭为乐诸弟子以香薪茶毗之烬后金棺如故髙七多罗树往返空中化火三昧得舎利八斛四斗世尊灭后一千十七年永平中教至中夏
　　安心偈慧忠禅师有安心偈曰人法双浄善恶相忘直心真实菩提道
　　卧轮偈卧轮禅师偈云卧轮有伎俩能断百思想对境心不起菩提日月长六祖曰此偈未明心地因作偈曰慧能没伎俩不断百思想对境心数起菩提作麽长饥来吃饭困来眠大珠慧海禅师或问和尚修道如何用功师曰饥来吃饭困来即眠曰一切人总如是同师用功否曰不同他吃饭时不肯吃饭百种须索睡时不肯睡千般计较所以不同也
　　枯木偈大海山法禅师有偈曰摧残枯木倚寒林几度逢春不变心樵客遇之犹不顾郢人那得苦追寻两虎侍者潭州华林善觉禅师观察使裴休访之问有侍者否师曰有一两个乃唤大空小空二虎自庵后出师曰有客且去二虎咆哮而去休问作何行业感得如斯师曰山僧常念观音
　　师唱谁家曲首山省念禅师有僧问师唱谁家曲宗风嗣阿谁师曰少室岩前亲掌视僧曰更请洪音和一声师曰如今要得大家知
　　选佛场丹霞天然禅师初习儒将应举道遇一禅客问仁者何往曰选官去禅客曰选官何如选佛曰选佛当往何所曰江西马大师出世此选佛场也师往见马祖乃令参南岳石头
　　云在青天水在瓶药山惟俨禅师朗州刺史李翺问如何是道师曰云在天水在瓶翺作偈曰錬得身形似鹤形千株松下两函经我来问道无余话云在青天水在瓶翺问如何是戒定慧师曰太守欲保任此事直须向髙髙山顶坐深深海底行闺閤中物割舍不得便为渗漏师一夜登山大笑翺赠诗曰选得幽居惬野情终年无送亦无迎有时直上孤峯顶月下披云笑一声日遣十饼龙潭崇信禅师卖饼家子也悟尚尚居天皇寺师日以十饼遗之悟尝留一饼曰吾惠汝以防子孙师自念曰饼是我持来何反遗我遂问焉悟曰是汝持来复汝何咎师晓防遂请出家一日问心要悟曰任性逍遥随縁放旷但尽凡心无别胜解
　　切忌道着道吾山圆智禅师药山问何处来曰逰山来药曰速道将来曰山上乌儿白如雪涧底逰鱼忙不彻药山曰智不到处切忌道着师见云岩不安曰离此殻漏子向甚麽处相见岩曰不生不灭处相见师曰何不道非不生不灭处亦不求相见
　　办愚痴斋良价禅师既坐化其徒号恸师复开目曰劳生息死于悲何有召主事僧令办愚痴斋一中责其恋情延至七日食具方毕端坐而逝
　　路逢猛虎云居禅师道简有僧问路逢猛虎时如何师曰千人万人不逢偏汝便逢问孤峯独宿时如何师曰闲着十间僧堂阿谁教汝孤峯独宿
　　汝不是我同流天台寒山子以桦皮为冠曵大木屐时来国清寺就拾得取众僧残食菜滓食之丰干禅师曰汝与我逰五台即我同流若不去非我同流曰我不去丰干曰汝不是我同流寒山却问去五台作什麽曰我去礼文殊寒山曰汝不是我同流【并灯録】
　　僧
　　船子和尚华亭船子和尚于华亭吴江泛小舟时号船子和尚
　　和尚家风守清禅师有僧问末后一句师曰尘中人自老天际月常明问如何是和尚家风曰一瓶兼一鉢到处是生涯问佛法大意曰扰扰匆匆晨鸡暮钟
　　杖荷布囊布袋和尚形材腲腇额皤腹以杖荷一布囊供身之具尽贮囊中入市见物辄乞或醯盐鱼葅才接入口分少许投囊中白鹿和尚问如何是布袋师便放下布袋又问如何是布袋下事师负之而去
　　临刑偈僧肇法师遭秦主难临刑偈曰太元初无主五隂本来空将头临白刃犹似斩春风【并灯録】
　　取莲花勿取臭泥髙僧鸠摩罗什姚主以妓女逼令受之乃自讲说譬如臭泥中生莲花但取莲花勿取臭泥
　　乗木杯渡河杯渡者不知其名姓常乗木杯渡河因名焉不修细行不甚精持饮酒食肉与俗人不殊【髙僧】心若死灰髙僧嵬戒行严洁尝有一女子寄宿自称天女以上人有徳天遣我来劝勉其意嵬执意贞确一心无扰曰吾心若死灰无以革囊见试女乃凌云而逝顾曰海水可生须弥可倾彼上人者秉心坚贞
　　呪水生莲佛图澄妙通术腹傍有孔当斋时至流水侧引五脏洗之还内腹中取鉢盛水烧香呪之生青莲花
　　食针罗什不拘细行诸生故多效之什乃聚针盈掬食之诸僧尽皆愧服也
　　日夜诵经九函东川解魔寺僧吉祥魁梧多力受饭五鉢日夜诵经九函池中鱼知其数以名召之皆出水面使去即没【蜀普録】
　　诗巫山不见庐山逺松林兰若春风晩一老犹鸣日暮钟诸僧尚乞斋时饭香炉峯色隠晴湖种杏僊家近白榆飞锡去年帝邑子献花何日许门徒【杜甫】瓶残秦地水锡入晋山云秋月离喧见寒泉入定闻【贾岛】尽日行方到何年独此林客归惟鹤伴人少似师心坐石落松子禅牀摇竹隂山灵怕惊定不遣夜猿吟　去扫东林下闲持未遍经为山低凿牖容月席开庭旧业云千里生涯水一瓶还应覔新句看雪倚禅扃【并薛能】溪声便是广长舌山色岂非清浄身夜来八万四千偈他日如何举似人　碧玉盌盛红玛瑙井花水养石菖蒲也知法供无穷尽试问禅师得饱无　问禅不契前三语施佛空留丈六身老去山林犹梦想雨余钟皷更清新　荐福老懐真巧便浄慈两本更尖新凭师为作鐡门限准备人间清话人　优鉢昙华岂有花问师此曲唱谁家巳从子美识桃竹更向安期覔枣晏坐林间时有虎髙眠粥后不闻鵶胜逰自古兼支许为采松脂寄一车　骑驴覔驴真可笑以马喻马亦成痴一天月色为谁好二老风流各自知【东坡】尘机息尽一真僧惟有林泉舍未能莲社故人今暂别稽山旧隠与谁登时清岂觉前逰改道胜宁辞白髪増遥羡髙斋吟望处孤云野鹤是亲朋【徐骑省】去路余千里行行雪洒衣诸峯何日别一锡犯寒归夜宿谁闻磬晨斋自采薇遥知到禅宇猿鸟共开扉【孙汉公】
　　梵语神威不测早回从物之仁佛力无边愿效知恩之报　天道虽逺其听甚卑神居无方有求必应　如来大藏起于四十二章过去妙心流出万二千卷　龙天释梵水陆空行逰戏神通恭敬围绕　是观非观如水中月是音非音如谷中声　广上中下三乗之教化千百亿无量之身　辄具苹蘩之荐仰伸葵藿之心　瞻玉毫之妙相启贝叶之真文　启龙宫之华藏建鹫岭之道场陈金刹之浄筵敷竺干之妙道　愿行行坐坐归依佛归依法归依僧觊世世生生逺离财逺离酒逺离色【并通用】孙又生儿乃有移山之志老而无子难忘济之忧辄伸一念之微仰叩九重之防　顾惟庸陋实忝继承虽凭祖考之休未衍子孙之庆　达旦炷香望髙禖而致祷迎春剪防诣圣母以投诚粲然兰隂冀回寒谷之春籍甚具文爰谨柏庭之荐　愿回昭鉴俯纳防诚防登九寸遇老妪之授符列环四枚感黄衣之献玉【并祈嗣】素非丘祷立动九重申以齐禳仅逃再谴　众生困苦之中但知呼佛诸圣慈悲之故常善救人惟罗汉之慈悲受释迦之付嘱　惟祈禳之有典非妙湛之罔依既不胜于幽悃辄仰叩于真乗　延供十方之众祓除六疾之灾指日有瘳介祥无量　飬生无术婴疾有年冀消多刼之愆须仗一乗之教清浄少恼常居福徳之乡安乐延年重覩升平之世【并祷病】如惔如焚正渴云霓之望是穮是蓘久罹旱暵之忧　慧云垂润本无间于羣生旱气为灾虑有伤于百谷金风扇徳品彚收功火日晖歴旬不雨泽既愆于久望功将壊于垂成慈悲救物立愿深方便济人运心广大倘竭至诚
　　之恳必彰善应之功　矧此邦膏泽之久愆岂我佛深仁之弗顾慧云遍施法雨普沾回此亢阳之甘泽油然作沛然下遂成三日以为霖隂无伏阳无愆未闻四月之不雨　风凄凄雨祈祈不失三时之务苖芃芃稷薿薿式寛千里之忧【并祈雨】害粢盛而作滛雨方以为忧披云雾而覩青天伊谁之力　天多滛雨将中败于西成民有肃心敢上干于北极愿斡回天之力潜施驭日之功　破顽隂于四极莹丽日于九霄　开昱昼昱夜之辉式苏万物发如坻如京之咏爰慰三农佛日当空肃羣隂而屏伏秋风敛穧庆万畆以收成【并祈晴】苦海弥天佛为彼岸业风鼓荡法是慈航　父严遽弃怆巳改于新年母慈大违痛又临于讳日死生分定应同露电之观父子情钟尚懐驹犊之爱　昔尝逮事荷莫报之劬劳今属讳辰未忘哀于防漠是故诸佛开众生方便之门自然一念证无上菩提之果　人生易失俄经六七之光隂佛慧难穷愿照三千之世界　属临讳日敷宣多贝叶之文只叩真乗瞻礼仰莲花之座　夜台寂寂幽明遽隔于七旬法界恢恢烦恼顿超于六道感夭棘之甚劳叹蓼莪之罔报　痛惟罔极之恩爰设无遮之防　闻圆音于玉毫之前受秘箓于琼章之上佛土三千界亲礼世尊玉京十二楼遍逰仙境　受生乐国咸知先佛之言余庆流宗永锡后昆之庆【并荐亡】





</div>
    <div class="pagination">
<a href="锦绣万花谷_page66.html">上一页</a><span>...</span><a href="锦绣万花谷_page62.html">62</a><a href="锦绣万花谷_page63.html">63</a><a href="锦绣万花谷_page64.html">64</a><a href="锦绣万花谷_page65.html">65</a><a href="锦绣万花谷_page66.html">66</a><span class="current-page">67</span><a href="锦绣万花谷_page68.html">68</a><a href="锦绣万花谷_page69.html">69</a><a href="锦绣万花谷_page70.html">70</a><a href="锦绣万花谷_page71.html">71</a><a href="锦绣万花谷_page72.html">72</a><span>...</span><a href="锦绣万花谷_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
