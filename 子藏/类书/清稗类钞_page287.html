<!DOCTYPE html>
<html>
<head>
    <meta charset="UTF-8">
    <title>清稗类钞 - 第 287 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 287 页/共 432 页</h1>
    <div class="content">　　钱塘金冬心，名农，以书画遨嬉名胜四十余年。所携傔从亦各擅一艺，甬东朱龙善琢砚，新安张喜子精界乌丝阑，会稽郑小邑儿工钞书，吴趋庄闺郎操缦能理琴曲，泾阳蔡春解歌元、白《新乐府》，皆庸保都养之铮佼者也。

　　黑王送和珅寿仪

　　干隆末，交河王某充粤海关司阍，性迂曲，不甚得主人欢，侪辈有私获，往往不得与，人因以黑王呼之。某年夏，病痢甚剧，秽液污衣袴.及愈，澣之于江，时嗅之以鼻，盖以辨其污之净否也。时泊于江上者，有大船二泊焉，见王作频嗅状，遥伸两指示之。王不解，仍且澣且嗅。舟人又易以五指，王仍不解，则挥两手答之，意谓若所云吾不了了也，舟人乃已。是夜，舟人忽至王寓，出万金券授之。王大骇，诘其故，舟人曰：「昼间已许我于江干矣，问何为！」王愈疑，知其中必有说，姑受其金，私询之侪辈，侪辈曰：「此私贩硫磺者也。泊舟之处，水中必有磺味，彼见君频嗅，疑已窥见其私，故伸指以示意耳。今既以金来，受之无妨也。」

　　王既骤得钜金，则数购珍物奉主母。嘉庆己未，和珅寿辰期近，其主母以王能，为言于主人，使入都致仪物。中途患病，误其期，王自度归必受谴，逃亦非计，方旁皇无策，而和已奉旨查办矣。王乃驰书白主人，诡言至京后，闻和恶耗，故置仪物弗进，徐以观其后，今和果得祸，主人庶几免矣。主人得书，大喜过望。和既败，羽党多被株累，凡名在祝寿簿册者，几皆不免，而黑王之主人独无恙，则黑王之功也。

　　和珅府中之三爷

　　和珅当国时，其三爷且甚豪。三爷者，为仆所役使之人，重儓也。仆称二爷，故重儓称三爷。宁羌守备张某尝奉陕抚令，赍二十万金馈和珅，既投书，日侦探不得耗，费银五千余，始见一年少丽服奴出，问白者黄者，某以银对。奴顾左右，令收之外库，授一名柬，曰：「可以此还报，答书另发矣。」某意奴非司阍人，必和之心腹。或笑曰：「此三爷耳。其心腹司阍，岂数千金能见颜色。」是时天下承平，物力殷富，献媚者夸多争胜，若以数万金进，不值一盼也。

　　道光乙未，苏州许某在都，遇一叟于茶肆，叟告之曰：「予故和府三爷也。当中堂用事时，声势赫然，凡四方之献物者，皆有副贡，与进上之物无二，甚有加美于正贡者。司阍人刘某发种种，人称刘秃子，与督抚抗衡，或相约为兄弟，司道以下望而却步，必赠吾辈以重金，始为之先容，尤必厚赠刘。金人，始获接欢笑，代通刺，达主人。封疆大吏入都，可晋谒一二次。藩臬道府，则俟中堂出，舆前长跪，颔之而已。如是数十载，刘拥巨资，我亦蓄金二十万。及事败，中堂伏法，刘亦籍没远戍，吾辈三十余人，以贱得免查产，分拨八旗披甲为奴，我隶厢蓝旗某部下。因向为三十人之首，有富名，旗主涎之，派司买办，日发单，令备，不旬日，费约三千金。惧甚，乃夤缘小婢，求老主母，以二千金为寿，始改派洒扫，乃稍安逸。旗主故任宿卫官，扈驾谒陵，乘隙央女婢，谋脱籍，赠以金二千，乃达于老主母，复献二万金。迨主归，数日无耗，心怦怦然。一日清晨，我方执扫除役未竟，主出，责以慵惰，又屡梗老主母命，不堪驱使，实时逐出，乃得归，然所费已三万余金矣。」

　　何子贞僮仆无月给

　　何子贞所蓄僮仆，无月给，遇年节，则随意书楹联若干副予之。僮仆持之出，售于人，辄得数十金，其所入，转视在他处所得者为优，故无辞去者。

　　奴盗主妾

　　安化陶文毅公澍督两江时，姬妾多，奴仆亦多。或告以阃内人杂，恐不尽妥，因留意察之。一日，方自内室出，遽回某妾房，惟闻妾叱人曰：「老爷方出，而汝即来，何如此大胆！」陶遂潜出，告人曰：「吾妾尚知规矩，还是好人。」

　　山左刘燕庭方伯喜海尝为浙江布政，姬侍极伙，而检束颇严，以高年媪守中门，男仆均不得入，甚至子女同母者，皆令隔绝，惟年节始得一见。诸女咸分院居，四时之首，令老仆领裁缝，持剪尺，问衣裙长短，各制时服一称，平时，虽父母，不得一见也。一日，在某妾房，忽闻院中石板有声，则见有人随板而起，近视之，乃随身之仆。拘讯之，词连婢媪无算，次日乃大加沙汰焉。

　　文武贺抚署阍人生子

　　嘉、道以降，外省督抚信任门丁，吏治之坏，廉耻之牿，半由于此。道光丙午，清苑王晓林侍郎抚皖，有陈七，其门丁也，小有才，王信任之，倚势弄权，属官多奔走其门。有仇恩荣者，任池州守。一日，宴僚属，座客都司某方自省归，仇问曰：「足下在省，何久留？」某曰：「以往贺王抚军诞子之故，而不意抚署门公陈七亦生子，亦不得不往贺，故回署稍迟。」仇正色曰：「中丞生子可贺，其门丁生子亦贺，不畏人笑骂乎？」某曰：「阖城文武无不往贺，未赴省者亦专使送礼，岂独我一人，能人人而骂乎？」仇顾坐客曰：「且食蛤蜊。」

　　王在皖久，陈所入甚厚。咸丰初，潜入京华，冒捐官职。癸亥正月，侍郎王发桂方在乡人家庆贺，见同席一人，蓝顶貂褂，询之，有告者曰：「此陈小山，君不识耶？」盖七自号小山，俨以观察使者自居矣。后为御史孟传金所劾，遂被斥。

　　杨竹村自甘？仆

　　杨筠，字竹村，为疋伦名大堉之嗣子。忽思欲得多金，惟为人仆，事差易，遂至父执某家求供奔走。某大惊，训责备至。杨求益切，自陈谋生无术，惟此差可免冻馁，遂留其家。某固业鹾，杨因是颇有所获。时值粤寇之乱，诸商将运盐过洪泽湖，他人惮险不欲行，杨独愿往，大有所获，多没为己有。已而转入李世忠营，司载盐等事，乘间牟利，积赀甚巨，捐至道员。然行止与人稍异，每行至门前，辄侧身旁立，如有所避，盖习惯使然也。

　　粤寇令幼童服役

　　道、咸间，粤寇洪秀全肆扰，所至掠人。尝取幼童十二三岁以上者六千余人，悉数阉割，剜去肾囊，得活者仅七百余人。被阉幼童之蠢陋者，俱令服役，名为打扇。端丽者悉裹足，有一童不允，即斩足以徇。既裹足，皆令作女装。杨秀清先选之，蓄为男妾，合格者给黄罗手帕，不合格者给素罗手帕。

　　曾文正荐仆于某监司

　　曾文正督两江日，署有一亭甚高，凭栏远眺，可窥内外情景。一日，徘徊亭中，见有翎顶辉煌者，持手版，向司阍人作哀恳状。阍人挥手止之，状甚倨，其人怏怏去。明日登亭，又见之，状如前。又明日，见其人摸索袖中，得一裹物，鞠躬以献，阍人色骤霁，心疑焉。有顷，入签押房，阍者持手版入，谓有新补某监司求谒。立命延入，乃即连日在亭所见向阍哀恳之人也。询以何日来省，答来已三日。问何不进见，则支吾不能对。文正语之曰：「兄新莅任，得毋缺纪纲乎？」监司答以署中虽有人满之患，公若有赏荐者，敢不如命。文正曰：「大佳。惟此仆狡诈实甚，断不可派要差，但令其得一噉饭地足矣。」监司唯唯。遂唤阍者进，正色谓之曰：「此间已无用汝处，顷特荐之某大人，其善事新主人，毋怠。」阍者不得已，屈一膝以谢。及退，大忿，携行李他去，不知所之。

　　赵绳先为黠仆所绐

　　湘乡赵绳先以岁贡生在左文襄幕，性迂谨，左亦泛泛待之。同幕惜其遇，醵金使捐佐贰，赵从之，果得签发江南。同幕又为请于左，为致函苏藩，旋得大通掣验局差。是差就额搜取，岁获三万金。其仆欺其迂谬，请于赵曰：「上宪耳目多，稍获赢余，必受指摘，拟请将旧有陋规汰之。」赵从之，每月于额薪外不苟取。留差六年，所得薪不足支用，借款累累，不得已鬻家中所有田以清夙累。仆闻之，托言有某将置产，价昂贱不计，惟不愿见主人面，但求主人书券予之，便能取价归。赵垂涕，书券与仆，仆惟以半价缴呈，自是而仆遂有赵田矣。

　　王得胜为担水夫

　　某宰承顺时，庖有担水夫，孔武有力，嗜酒，得钱辄沽饮，短褐不完，无妻子之累，一身以外无长物，晏如也。或问其姓名，辄支吾以对，屡易其辞。一日，与之酒一壶，喜甚，纵饮之尽，且醉。因询其出身，则自衣袋中摸索出数纸，视之，都司告身也，王其姓，得胜其名。问何以至此，曷不求官，则笑曰：「此薄薄一纸，不值拭秽，得之，寒不能衣，饥不能食，贫不能易钱。咸丰军兴以后，朝廷以此奔走天下豪杰，其捐顶踵冒万死而暴骨于沙场者，何可胜道。即幸而跻显秩专阃外者，固不乏人，然抱此一纸而老死于厮养者，亦车载斗量。吾今不得官，命也。然吾亦尝入仕途矣。区区一武夫，当世固视为无足重轻，而同僚又龌龊鄙陋，不足伍，视长官颜色，仰鼻息，屈膝稽首，有事则为供使令之役，与吾今日之担水，亦何异哉！担水以力，自食其力，吾心安之，荣辱得失，不萦于心也。」问何以得此，则曰：「吾尝从湘军转战舒、桐间，屡濒于死，徼天之幸，得生还。积功至都司，主将颐指气使，蹂躏无人道，吾故负气还家。今虽垂老，颇自得，无所怨也。」乃出示背上创痕，班驳重叠，犹想见其肉薄血战时也。遇阴雨，辄呼号，痛裂欲死。翌年，果以创发而歾，无以敛，某捐廉市棺衾，埋之署侧。

　　于氏仆以假契过户

　　扬州于某席先人荫，未尝留意家事。某岁，有一管家事之仆辞去，已而司会计者告匮。于初不知钱所从得，忆平时所恃者，惟田租耳，然向时收租之事，悉委此仆，未尝过问，因稍清理之，始知良田数千亩，悉已化为乌有。盖久被诸仆瓜分，别造假契，向县署提粮过户，垂二十年矣。问以历年田单、粮串，则皆署过户后之花名，且不存于家矣。于欲讼，则无据，即有老契，而历年田单、粮串均全，不易辨也，遂实时为窭人。

　　周得标弃官为佣

　　杭人阮端之大令达元以随宦于湘，居长沙。光绪庚辰，计偕入都，挈一仆，曰周得标，长沙人也，同居逆旅中。端之好饮博，辄从旁诫之曰：「主人即日捷南宫，青云在望矣，何自暴弃为！主人幸文阶，非若吾辈之博得告身，不值一醉也。前程远大，其努力焉。」阮駴而诘之，乃备言昔从楚军积功至游击，发标学习三年而无事，故弃官而为佣也。阮为之扼腕太息，自是而优礼有加焉。

　　陈冠生有长揖仆

　　每届乡试之年，京曹典试各直省，命下之日，乡年寅好，荐仆从者，纷至沓来，而尤以师门函属为谊不可却，且录用之后，驾驭匪易，盖隐有所挟以为重也。光绪己丑恩科，宛平陈冠生修撰冕拜湖南主考之命，适同年某来贺，谈次，出名条于夹袋，自言深知人浮于事，缘某友转托，弗获辞，幸损覆寸椾，俾报命前途耳。陈亦极言竿牍填委，重以情貌，即简言善辞，亦笔舌俱困。语未终，门者以缄进，启视之，则南皮张文达公之万荐仆之书也。文达于陈为座师兼同乡，不可却之尤者也。陈蹙额久之，勉令进见，则衣屦朴野，长揖而外，木立不知所云。陈殊忻慰，亟奖藉之，因留侍左右。

　　任筱棠之待仆

　　山阴任筱棠观察之龄初治申、韩家言，久幕于湘，郡邑幕僚大率为其门徒。幕例，师荐徒于人，月必以所得馆谷分润于师，习以为常，贤者不免。以故任之岁入殊钜，遂积资数十万，蓄田宅，置姬妾，享用豪侈，拟于素封。而能体贴下情，待遇僮仆，备极优厚。所佣纪纲，多至十数人，人给屋三间，俾栖其孥，月俸钱十缗，年谷二石，岁时复有所犒，惟于有非分婪索者，必严惩之不稍贷。

　　皖抚司阍索门包

　　某为皖臬时，以新莅任，谒中丞，至官厅，阍人索门包费，问需若干，答言一百。某因命仆至怀宁县令处，借银一百圆。怀宁县亲送银至官厅，某谢之曰：「此小事耳，何劳亲至！」因与阍人。阍人曰：「一百者，非一百圆之谓，乃一百两之谓也。」某因以还怀宁令，曰：「请更借银一百两，慎勿亲来，令仆携来可矣。」怀宁令还，如命，令仆人送银一百两至，复与阍人。阍人曰：「尚有小门包之例。」某曰：「当需若干？」答曰：「十分之一。」因大声斥之，责其需索无已。旁有阍人为之转圜曰：「请大人勿怒，此人新至不解事，手版已投矣。」少顷，中丞传见，送茶就坐，某即作色而言曰：「大人门包，请明定章程，并须体恤属员而后可。本司旅费艰窘，更无余资能充门包。乃阍人初索一百，及向怀宁县借银一百圆，至则又索一百两，及复借一百两至，则又索小门包，似此种种刁难，将何以堪！本司自清晨至是，已十余小时，上下方砖，实已数百次矣。待本司如此，则其需索于府州县佐贰，必更十倍于此可想见也。若不明定章程，恐大人声名为若辈所坏矣。」中丞谢过曰：「请无怒，当惩之。」明日答谒，并袖还其门包一百两。故事，上宪答谒属员，必挡驾不敢当。至是，某竟请见，受其还银，中丞大惭。

　　章铁拳受典为奴

　　章铁拳，江湖卖技者也，张两拳如铁，刀斧不能伤，因以为号。章本山左农家子，父为富人佃，岁歉，租无所出，富人追之急，则以二十千钱被典为富家奴。入其门，待之酷，日使舂米。舂必以杵，富人厌其迟，则令去其杵，以拳代之，而日必责米一斗，稻芒刺肤，不敢言痛，苟米不成，则笞挞更甚于是也。初典以二年为期，及期，其父不能赎，于是遂废契，永为之奴。而拳亦肌肉尽削，骨瘦如铁，盖日与稻臼磨炼而然也。某夜，入富人室，哀以情，不可，反举杖痛挞。格拒间，挥拳中其胸，富人倒。乃急奔至家，放火焚庐，扶父母，匿山谷间竟夕。明日，易乞丐装出境，道闻富人受伤死，愈不敢归，自此遂漂泊江湖，附于卖技之流，博钱米以养父母矣。

　　二毛钱受佣于妓馆

　　京都男子之供妓女奔走者曰跑厅。有二毛钱者，服役于妓馆，初侍荣泉秀云校书。其本姓名不知云何，曰二毛钱者，都人谓银币二角为二毛，盖贱之也。为人愿谨，羣妓皆喜役之。狎客某呼而语之曰：「二毛钱尚未少增价值耶？」二毛钱肃立答谢曰：「深负厚恩，依然二毛钱耳。」

　　外务部有余厨子

　　自恭忠亲王奕欣管理总理衙门以来，其间易若干管部亲王，易若干尚书、侍郎，易若干司员，而始终未脱关系者，则余厨子也。余有声势，拥巨资，有民政部街之高大洋房，有万甡园之宴春园，有石头胡同之天和玉，且又连结宫禁，交通豪贵。光绪辛丑，两宫回銮，孝钦后宴各国公使夫人及在京东西洋贵妇，耗资巨万。时议和大使李文忠公鸿章已为孝钦雇一著名西洋厨夫，以备供奉。次日入御，后忽谓李曰：「明日请客，还是用外务部之厨子为便。」其运动力之大，可与李对抗，自余可知，余亦以此所赢不资矣。

　　余在外部，各亲贵及外部尚、侍有燕会喜庆诸事，无不极力供奉，亦待之以殊礼，亦衣公服，掌招待之职，与王公贵人及搢绅先生分庭抗坐，而不躬亲匕鬯，盖亦捐纳得花翎二品衔候补道也。

　　汪伯棠侍郎大燮自外部司员荐擢侍郎，未尝略受馈进，故余稍惮之。一日，汪赴庆王宴，方及门，遥见余翎顶辉煌，与众客跄济于一堂，愕然不能举步。余见汪来，则亦面发頳而口嗫嚅，仓卒中避入侧室。汪亦未遑久留，退而告人，谓今日余厨子尚是给我面子，可为荣幸。

　　庆王管部数年，余最得意，顾亦颇能撝谦守分，不敢为十分高倨之状，于本部司员则竭力笼络之。其时外部衙门最称阔绰，司员日在署一饭，而额定每人饭银八钱，故外部恒食，一席之费，盖六两四钱。司官既贵倨已甚，辄谓衙门饭不能吃，故常俟家食而后上署，于是此等饭银，为余中饱者半。以此故，则司员需索极多，或临时易菜，或全席都换，或别索点心，无不一一供应，弗稍违也。

　　阍人受门包

　　门包之陋规，与二百六十八年之国祚相始终，而实肇端于吴三桂之出关乞师，欲求见摄政王多尔衮而不可得，乃以重资赂其左右，始开门接见，其后遂成为陋规，牢不可破。及宣统辛亥八月十九日之前，武汉起事，时杨洪胜等谋变，为武昌府某所诇知，谒鄂督瑞莘儒制军澄，将密告之。时值深夜，阍人索特别门包，某谓此何时，此何事，尚可循曩例乎？阍人不得已，始通报。事为瑞所闻，大斥之。及杨等破获，阍人犹向索赏犒。或谓本朝之得国以门包，其失国亦以门包，可谓奇矣。

　　干隆时，曾有谕旨禁革门包陋规。辛丑又谕云：「各省督抚，何得任听家人向属员恣索门包？且督抚原系封锁衙门，一应亲族奴仆，俱例禁出入，是以设有中军及巡捕等官及供稽察传禀。今伊等仍令家人传事，以致积收门包，盈千累万，所谓封锁者安在？若不明禁革，流弊恐无底止。即奏事处，向有收受督抚随封银两，此系旧时规例，相沿至今。但各督抚俱为朕所管教，若不一体裁减，伊等转有所借口。嗣后奏事处随封银两，俱照向例裁减一半，即向得双分者，亦祇许得半分。督抚至道府，概不许收受属员门包，各督抚不许另设立管门家人。」

　　凡致送门包于阍人，其缄封之红签，辄书「门敬」二字，或曰「门礼」。

　　上炕老妈

　　女仆曰老妈。京都有所谓上炕老妈者，年率二十许，旅京久鳏者，以薄值雇用，「用约十余金。」订立契约，日间操作，夜则侍寝，期满即归，绝无依恋。京中竹枝词云：「粉面油头青布衫，女奴多半是京南。老妈称谓何曾老，弱齿无非廿二三。」即咏此。此盖同、光以前之习惯也。

</div>
    <div class="pagination">
<a href="清稗类钞_page286.html">上一页</a><span>...</span><a href="清稗类钞_page282.html">282</a><a href="清稗类钞_page283.html">283</a><a href="清稗类钞_page284.html">284</a><a href="清稗类钞_page285.html">285</a><a href="清稗类钞_page286.html">286</a><span class="current-page">287</span><a href="清稗类钞_page288.html">288</a><a href="清稗类钞_page289.html">289</a><a href="清稗类钞_page290.html">290</a><a href="清稗类钞_page291.html">291</a><a href="清稗类钞_page292.html">292</a><span>...</span><a href="清稗类钞_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
