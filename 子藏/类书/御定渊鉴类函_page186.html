<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 186 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 186 页/共 320 页
  </h1>
  <div class="content">
   隠頥　夏禹长颈【庄子支疎者頥隠于脐肩髙于颈防撮指天五管在上両髀为脇也　尸子禹长颈鸟喙面目顔色亦恶矣天下独贵之】　睅目佐宋　蹙齃相秦【左传华元睅其目皤其腹注睅睛大皤腹大　史记蔡泽魋顔蹙齃齃鼻茎也蔡泽为秦相】　増伯伦之形不妨贤士　承宫之状难示远人【梁祚魏国綂文刘伶字伯伦形貌丑陋肆意放荡甞以宇宙为狭云　后汉书承宫名播匈奴时单于求见宫宫曰臣貌甚陋不可以示远人乃以大鸿胪魏应代之】
　　丑丈夫四
　　原不飏【左传晋叔向适郑鬷蔑恶而立于堂下一言而善叔向闻之曰必然明也下执其手以上谓曰今夫子少不飏子若无言吾其失子矣遂如故交注不飏顔貌不显也】　黒而上偻【左传竪牛黒而上偻深目而腵喙】　长而上偻【又曰陈豹长而上偻】　恶骇天下【庄子鲁哀公问仲尼曰衞有恶人焉曰哀骀他文夫之与处者思不能去也妇人之请于母曰与人为妻寕为夫子妾者十数而未止也是必有以异乎人也寡人召而观之果以恶骇天下】　子羔貌恶【家语髙柴字子羔长不过六尺状貌甚恶为人笃孝知名孔子之门仕为郕宰】　失之子羽【史澹防灭明字子羽状貌甚恶孔子以为才薄旣而受业名振诸侯孔子曰吾以貌取人失之子羽】　増举帷搏手【吕氏春秋伍子胥欲见吴王而不得客有言之于公子光光见之而恶其貌辞之子胥曰愿令公子坐于堂上重帷而见其衣若手许之子胥説之半光帷抟其手而与之坐説毕王子光大悦按吴王王僚也】　出宰临淄【孔丛子子髙见齐王王问谁可为临淄宰称管穆焉王曰管穆容貌丑陋民不敬之荅曰夫见敬在徳且臣称其能也君不闻晏子乎长不满六尺面貌丑恶齐王上下莫不崇焉以穆体形方之犹贤远矣王乃以管穆为临淄宰】　刷头饰服【司马徽别传刘琮欲候司马徽先使左右问之徽锄园左右问司马君所徽曰我是徽头面丑陋问者骂之曰即欲求司马公何等田奴而妄称耶徽更刷头饰服而出左右叩头谢之】　丑而嗜酒【魏志管辂容貌丑而嗜酒无威仪】　瓦砾盈车【语林张孟阳至丑每行小儿以瓦砾投之盈车】　羣妪唾之【世説左太冲絶丑亦效潘岳遨游于是羣妪共乱唾之委顿而返】　奴仆之下【晋书孙秀子防尚河东公主形丑貌短小奴仆之下者】不堪队主【宋书沈攸之诣领军刘遵考求补白丁队主遵考以为形陋不堪及明帝之时攸之】
　　【以中领军封公遵考为光禄大夫攸之在御坐谓遵考曰形陋之人今何如帝问之攸之以寔对帝大笑】狝猴衣帽【北齐书宋游道使气党侠时人语曰游道狝猴面陆揉蝌蚪形意识不関貌何为丑者必无情李构尝因游道防所因戱之曰贤从在门外大好人宜自迎接为通名称族弟游山游道出见之乃狝猴衣帽也将与构絶构谢之豁然如旧】　形容短陋【孙严宋书桓防之字彦宗少倜傥不拘小节形容短陋而气干强果人以此重之】　麟阁狝猴【旧唐书长孙太尉见欧阳率更姿形麽陋嘲之曰膊成山字埋肩畏出头谁令麟阁上画此一狝猴】　先观妍丑【胡讷见闻录江南李氏凡人欲见先画像观其妍丑然后延入廖克顺面青江南谓之廖黯子由是恶之不得入见】　貌丑而文【唐书卢擕貌不甞以文上尚书韦宙韦氏子弟輙肆轻侮宙曰卢虽人物不观其文章有首有尾异日必贵不可忽也】　黒色胡髯【五代史慕容彦超吐浑部人汉髙祖同产弟也甞冒姓阎氏彦超黒色胡髯号阎昆仑】　芫荽去黒【宋吕惠卿甞语王荆公曰公面防用芫荽洗之当去荆公曰吾面黒耳非防也吕曰芫荽亦能去黒公笑曰天生黒于予芫荽其如予何】
　　丑丈夫五
　　増赋魏繁钦三胡赋曰莎车则黄目深眼圎耳狭頥康居则焦头折额髙辅陷面眼无黒眸頬无余賔则面象炙猬顶如持囊隅目赤眦洞頞倾鼻　朱彦时黒儿赋曰世有非常人寔维彼元士禀之至缁色内外皆相似卧如骊牛眠立如乌牛峙忿如鸜鹆鬬乐似鸬鷀喜
　　美妇人一
　　増方言曰釥嫽好也青徐海岱之间曰釥或谓嫽其通语也又娃媠窕艳美也吴楚衡淮之间曰娃南楚之外曰媠宋卫晋郑之间曰艳陈楚周南之间曰窕故吴有馆娃宫秦有防蛾台秦晋之间美貌谓之蛾或谓之姣赵衞燕代之间曰姝自关而西秦晋之故都曰妍美状为窕美色为艳美心为窈奕偞容也自关而西凡美容谓之奕或谓之偞宋卫曰偞又陈楚汝颍之间谓之奕又曰娥防好也秦曰娥宋谓之防秦晋之间凡好而
　　轻者谓之娥自关而东河崤之间谓之媌或谓之姣赵魏燕岱之间曰姝或曰妦自关而西秦晋之间故都曰忓　説文曰好也诗曰静女其秦晋之间曰娙娥服虔通俗文曰容丽曰媌形美曰媠容媚曰婠南楚
　　以好为娃肌骨弱柔曰婐娜颊妍美曰嫌媚容貌曰防何承天纂文曰孚瑜美色也　周易曰冶容诲淫
　　原诗曰窈窕淑女君子好逑　又曰硕人其颀衣锦褧衣手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮　増又曰艳妻煽方处　又曰彼美淑姫可与晤歌　又曰有女同车顔如蕣华　又曰巧笑之瑳佩玉之傩　又曰匪女之为美美人之贻又曰云谁之思美孟姜矣　又曰有女如玉　又曰有女如云　礼记曰妇容不专于色　荘子曰肌肤若冰雪绰约若处子　楚辞曰姱容修态絙洞房些蛾眉曼睩目腾光些　又曰粉白黛黑施芳泽长袂拂面善留容　又曰美人旣醉朱顔酡些　萝山子曰丽色藏劒谚曰美人入室恶人之仇
　　美妇人二
　　増左传曰昔有仍氏生女鬒黑而甚美光可以鍳名曰元妻夔娶之遂不嗣焉　原礼含文嘉曰禹卑宫室垂意沟洫则玉女敬养　史记曰纣囚西伯于羑里闳夭之徒以有莘氏美女献纣纣大悦乃释西伯而归　拾遗记曰周成王时因只国去王都九万里献女士二人善于工巧体貌轻洁被纎罗杂绣之衣长袖脩裾风至则结其襟带恐飘飖不能自止善织五色丝引而结之则成文锦　穆天子传曰赤乌之人甚好献二女于天子以为嬖人赤乌美人之地　左传曰宋孔嘉父之妻美宋华督父见之于路目逆而送之曰美而艳　公羊传曰邾娄顔夫人有国色　庄子曰毛嫱骊姬人之所美也鱼见之深潜鸟见之髙飞慎子曰毛嫱西施天下之至姣也衣以皮褐倛则见者走易以元锡则行者皆止　淮南子曰曼容皓齿形姱骨佳不待脂粉芳泽而佳者西施阳文也　増拾遗记曰越王贡西施郑旦于吴吴处以椒华之房贯细珠为帘幌朝下以蔽景夕卷以待月二人当轩竝坐理镜靓□于珠幌之内若双鸾之在烟雾沚水之漾芙蕖越兵入国吴王抱二女以逃吴苑越军入见二女在树下皆言神女望而不敢侵国语曰恭王游于泾上宻康公从三女奔之其母曰
　　必致之于王夫兽三为羣人三为众女三为粲今以美物归汝而何徳以堪之康公弗献三年王灭宻　成公英疏曰昔秦穆公与晋献公共伐丽戎之国得美女一玉环二秦取环而晋取女即丽戎国艾地守封疆之女也　战国防曰中山隂姬与江姬争为后司马喜为隂姬乃见赵王曰臣闻赵佳丽之所出也今殊无美者臣未甞见人如中山隂姬者其眉目准额权衡犀角偃月乃帝王之后非诸侯姬也赵王大悦欲请之司马喜归谓中山君曰赵王非贤主也乃欲请隂姬王宜立以为后以絶赵王之意中山君遂立为后　又曰张仪曰郑周之女粉白黛黒非知而见之者以为神　又曰鲁君举觥于梁惠王曰左白台而右闾须南威之美也　説苑曰齐王建九重之防募国中有畵者赐之钱狂卒敬君常苦饥寒妻端正敬君工画贪赐书画去家日久思念其妻遂画其像向之嘻笑旁人见之以白王王即设酒与敬君相乐谓敬君曰国中献女无好者以钱百万请妻可乎不者杀汝敬君慞惶聴许　史记曰尹夫人邢夫人同时竝幸武帝有诏不得相见尹夫人自请愿见邢夫人帝令他夫人饰从者数十人来前尹夫人见之曰非邢夫人帝曰何以言之对曰覩其形状不足以当人主有诏邢夫人衣故衣独身来尹夫人望见之曰真是矣于是乃低头俛而泣自痛其不如也　汉武故事曰帝起明光宫发燕赵美女二千人充之率取十五以上二十以下凡诸宫美人可有七八十与上同辇者十六人员数恒使满皆自然美丽不施粉白黛黒　西京杂记曰卓文君姣好眉色如望远山脸际常若芙蓉肌肤弱如脂十七而寡为人放诞风流故悦长卿之才而越礼焉长卿作美人赋以自刺　东观汉记曰初光武闻隂丽华美心悦之叹曰娶妻当得隂丽华后为皇后　华峤汉书曰梁冀妻孙夀色美善为妖态作愁眉啼糚堕马髻折腰歩龋齿笑以为媚惑也　拾遗记曰蜀先主甘后沛人里中相者曰此女后贵极宫掖及年十八玉质柔肌态媚容冶先主置后白绫帐中户外望者如月下聚雪河南献玉人髙三尺乃取玉人置后侧后与玉人齐色嬖者非惟嫉后亦妒玉人后乃诫上曰昔子罕不以玉为寳春秋美之今吴魏未灭安可以妖玩经懐也上乃彻玉人众嬖皆退当时以甘后为神智妇人　魏畧曰初袁绍子熈纳甄后熈出幽州后留侍姑及邺破绍妻及后坐堂皇上文帝入见绍妻及后后怖以头伏姑膝上绍妻两手自搏文帝曰刘夫人云何如此令新妇举头姑乃捧后令仰帝审视见其顔色非凡称叹之太祖为迎娶焉　拾遗记曰魏文帝所爱美人姓薛名灵芸常山人年十七容貌絶世时帝选良家子入宫灵芸别父母欷歔累日泪下沾衣至升车就路之时玉唾壶承泪壶即如红色及至京师壶中之泪凝如血矣帝改灵芸之名曰夜来夜来妙于鍼工虽深处帷幄之中不用灯烛裁制立成非夜来缝制帝则不服宫中号为鍼神　古今注曰魏文帝宫人絶所爱幸者有莫琼树薛夜来田尚衣段巧笑四人日夕在侧琼树乃置蝉缥缈如蝉故曰蝉巧笑始以锦衣丝履作紫粉拂面尚衣能歌舞夜来善为衣裳一时冠絶　拾遗记曰吴主潘夫人坐法输入织室容态少俦江东絶色同幽者百余人谓夫人曰神女敬而远之有司陈于吴主使圗其容夫人忧戚不食减痩改形工人写之以进吴主见而喜悦以琥珀如意抚案嗟曰此神女也愁貌尚能感人况在欢乐乃以雕轮就织室纳于后宫又曰孙亮作瑠璃屏风每于月下清夜舒之常与爱宠四姫同坐皆振古絶色一名朝姝二名丽居三名洁华四名洛珍　邺中记曰陈逵妹才色甚美髪长七尺石季龙以为夫人　俗説曰宋祎是石崇妓绿珠弟子有国色善吹笛后入晋明帝宫　陈书吴兴志曰梁吴兴苏氏女甞于霅溪西南岸遇道士以小遗之光彩五色曰三年有征苏适章景明生女名要儿为陈霸先后因名其地曰贵泾浦其中生重防莲花识者曰主出美人后果生后后生紫光照室因失所在后少聦慧美容仪手长五寸色竝红白　陈书曰陈后主张贵妃名丽华髪长七尺黒如漆其光可鍳性聦慧有神彩进止闲雅容色端丽每瞻视眄睐光采溢目照映左右天中记曰天寳中天下无事选六宫风流艳态者名
　　花鸟使主宴　道山清话曰李后主宫嫔窅娘纎丽善舞后主作金莲髙六尺作品色瑞莲令窅娘以帛纒足令纎小作新月状着素袜于莲中囬旋有云态齐镐诗曰莲中花更好云里月常新因窅娘作也　南唐书曰后主保仪黄氏容态华丽冠絶当世顾眄颦笑无不妍姣其书学伎能皆出于天性　后山诗话曰费氏蜀之青城人以才色入蜀宫后主嬖之号花蕊夫人效王建作宫词百首　采石州毙亮记曰完顔亮侍寝妃花不如者长安贫家女慧丽专亮宠凡打毬纵猎出入无不从亮死亦被杀
　　美妇人三
　　原弄玉　飞琼【刘向列仙传箫史者秦穆公时人善吹箫能致孔雀白鹤公女弄玉好之公以妻焉夫妇共楼居一朝随凤飞去　汉武内传西王母乗紫云之辇履元琼之舄下辇上殿呼帝共坐命侍女许飞琼鼔云和之簧】　南威　西子【战国策晋文得南威三日不朝遂推南威而逺之曰后世必有以色亡国者　曹植扇赋情骀荡而外得心悦豫而内安増吴氏之姣好发西子之玉顔】　巫峡洛川【山海经丹山西即巫山也帝女居焉宋玉所谓黄帝之季女曰瑶姫其间首尾一百六十里谓】
　　【之巫峡盖因山为名也　曹植洛神赋容与乎杨林流眄乎洛川俯则未察仰以殊观覩一丽人于岩之畔】青琴　绛树【司马相如上林赋曰若夫青琴宓妃之徒絶殊离俗冶闲都丽靓糚刻饰　魏】
　　【文帝与繁钦书今之妙舞莫巧于绛树清歌莫激于宋腊】　含睇　懐芳【楚词旣含睇兮又宜笑　下见元诗】　捧心　伐性【吴越春秋西施捧心而颦七发皓齿蛾眉伐性之斧】増二靳　六刘【晋书载记刘聦如中防军靳准弟遂纳其二女为左右贵嫔大曰月光小】
　　【曰月华皆国色也数月立月光为皇后靳氏有滛之行陈元达奏之聦废靳靳慙恚自杀　载记列女传刘聪使大鸿胪李宏拜太保刘殷二女为左右贵嫔长曰英字丽芳次曰娥字丽华又纳殷孙女四人为贵人谓宏曰此女辈皆姿色絶世女徳冠时且太保于朕寔自不同宏曰太保裔自有周与圣源寔别聪大悦于是六刘之宠倾于后宫】　玉女　琼仙【幽明录武帝在甘泉宫有玉女降常与帝围碁相娱女丰姿端正帝宻悦乃逼之玉女因唾帝面而去遂病疮经年故汉书云避暑甘泉宫此其时也　五国故事南汉刘鋹才人名卢琼仙】　疗饥　解语【南部烟花录隋炀帝每视御女吴绛仙谓内侍曰古人谓秀色可餐若绛仙者可以疗饥矣　诗话太液池千叶莲开明皇指妃子曰何如此解语花耶】　吐石华　垂玉筯【飞燕外后与其妹合徳坐误吐妹袖合徳曰姊吐染人绀碧正似石上华假令上方为之未必能如此衣之华乃号石华广袖　六帖魏甄后面白泪防垂如玉筯】　翠翰眉蝉翼【陆机艳歌行美目扬玉泽蛾眉象翠翰解肤一何润秀色若可餐　下莫琼树事见二】束素腰　横波目【宋玉登徒子赋臣东家之女眉如翠羽腰如束素　傅毅舞赋眉连媚以争绕目流睇以横波】　处以椒房　贮之金屋【上西施事见二汉武故事武帝数嵗长公主抱置膝上问曰児欲得妇否主指长御百余人皆云不用指其女曰阿娇好否笑对曰若得阿娇作妇当作金屋贮之长公主大悦遂成防焉】　忘犁忘锄　倾城倾国【上罗敷事见五下李夫人事见前】　弗御铅华　不施脂粉【曹植洛神赋芳泽无加铅华弗御】
　　【杨妃外传妃有姊三人皆丰硕修整笑谈谑浪巧防旨趣每入宫中移晷方出长曰大姨封韩国三姨封虢国八姨封秦国同日拜命虢国甞素面朝天当时杜甫有诗云云】　苕琬华琰　轻凤飞鸾【竹书记年曰桀伐珉山献二女于桀二女曰琬曰琰桀刻其名于苕华之玉苕是琬华是琰　杜阳杂编寳歴二年浙东国贡舞女二人一曰飞鸾一曰轻凤脩眉黟首兰气融冶冬不纩衣夏不汗体上琢玉芙蓉以为二女歌舞防每歌声发如鸾凤之音及观于庭际舞态艳逸更非人间所有每歌罢上令藏之金屋寳帐盖恐风日所侵故也宫人语曰寳盖香重重一防红芙蓉】　丹山瑶妇　汉殿丽娟【上瑶姫事见前　鸡跖集武帝所幸宫人名丽娟年十四玉肤柔软吹气胜兰不欲衣缨拂之恐体防也每歌李延年和之长生殿唱廽风之曲庭中花皆翻落置丽娟于明离之帐恐尘垢汚其体也帝甞以衣带繋丽娟之袂闭于重幕之中恐随风而去也】　傅粉燎香　吞刀吐火【飞燕外传赵后浴五蕴七香汤踞通香沉水坐燎降神百蕴香婕妤浴荳防汤傅露华百英粉帝甞私语樊嬺曰后虽有异香不若婕妤体自香也　晋书夏统从父祀先人迎女巫章丹陈珠竝有国色善歌舞又能隠形匿影吞刀吐火綂破藩走归责诸人曰昔滛乱之俗兴卫文公为之悲惋蝶蝀之气见君子尚不敢指奈何诸君迎此妖物夜与游戱放傲逸之情纵奢滛之节乱男女之礼破贞髙之节何也被髪而卧不复言】　长袖修裾丹泉华幄【上周成王事见二　拾遗记燕昭王即位二年广延国来献善舞者二人一名旋娟一名提谟竝玉质凝肤体轻气馥绰约窈窕絶古无伦或行无迹影或积年不饥昭王处以单绡幄帏饮以瑞珉之膏饴以丹泉之粟也】　梦游巫峡　形画汉宫【上见后髙唐赋世记曰汉元帝宫人旣多乃令画工图画披图召之众皆赂画工王明君姿容甚丽志不茍求工遂丑图之终身不得召幸后匈奴求美女于帝帝以明君赐之召见貌为后宫第一帝悔之而重失信于外国故不复更人】　卷发薄眉　锦衣丝履【飞燕外传曰合徳美容体肤滑出浴不濡善音词轻缓可聴为卷髪号新兴防为薄眉号远山黛施小朱号慵来糚左右啧啧称美淖夫人在帝侧曰此祸水也灭火必矣　下巧笑事见二】　靡顔腻理　修态姱容【竝楚辞】
　　美妇人四
　　増隔窗见骨【帝王世纪殷时有仙女名昌容隔窗见骨】　必有女戎【国语晋献公伐骊戎克之获骊姫以归有宠立以为夫人史苏告大夫曰夫有男戎必有女戎好其色必授之情从其恶心必败国且深乱乱必自女戎君子曰知难本矣】　土城学服【吴越春秋越王以吴王淫而好色大夫种乃使相之国中得苎萝山鬻薪之女二曰西施郑旦饰以罗縠教以歩容习于土城临于都巷三年学服而献于吴】　秦人啖蜀【昔蜀于中国不通自秦以金牛美女啖蜀然后始通中国】　投梭折齿【晋书传谢鲲邻家有美女鲲挑之女以织梭投之折其两齿】　邻家处女【晋书阮借邻家处女有才色借不与亲生不相知未嫁而死借徃哭之尽哀乃去】　衣藏琥珀【洞记汉武帝宫人丽娟以琥珀自佩置衣裾里不使人知乃言骨节自鸣相与为神怪也】　新罗美女【车频秦书苻坚时新罗献美女国在百济国东】　身被五彩【神仙传介象字元则防稽人入山求仙见谷上有石皆紫色如鸡子象取二枚见一美人被五彩象向之叩头乞长生女曰汝急送手中物还着故处汝未应取此象乃送石还女授丹方一道】　能画长眉【山堂肆考隋炀帝御女吴绛仙能画长睂尝以红笺进诗谢帝帝曰绛仙才调女相如也】　歩歩生莲【南史齐东昬侯潘妃名玉奴东昬凿金为莲花以贴地令妃行其上曰歩歩生莲花齐亡王茂请妻之玉奴守节而死故诗曰月歩云梯谩一尊玉奴终不东昬】　石字美人【南史西吴里志曰梁石灵寳本余姚人寓居武康生女有姿容初齐始安王遥光纳焉遥光败入东昬宫建康城平为武帝采女生元帝为修容赐姓阮氏拜其父为朝请时人因名其所居之溪曰阮公溪溪中有大青石曰美人石】　淡糚雅服【梅妃传梅妃美属文自比谢女淡糚雅服而姿态明秀明皇大见宠幸长安大内大明兴庆三宫东都上阳两宫几四万人自得妃视如尘土宫中亦自以为不及】　服却尘衣【杜阳杂编元载纳薛瑶英为姫以瑶英体轻不胜重衣于异国求却尘衣一袭与服之】　名花见羞【太平广记明宗淑妃王氏美色号花见羞】　号玉巵娘【志怪录有书生遇神女见胡僧僧指曰此西王母第三女号玉巵娘】
　　美妇人五
　　原诗古诗曰燕赵多佳人美者顔如玉被服罗裳衣当户理清曲音响一何悲急知柱促愿为双飞燕衔泥巢君屋　又诗曰青青河畔草欝欝园中栁盈盈楼上女皎皎当窗牖娥娥红粉糚纎纎出素手昔为娼家女今为荡子妇荡子行不归空牀难独守　古乐府陌上桑行曰日出东南隅照我秦氏楼秦氏有好女自名为罗敷罗敷善蚕桑采桑城南隅素丝为笼系桂枝为笼钩头上倭堕髻耳中明月珠缃绮为下裙紫绮为上襦行者见罗敷下担捋髭少年见罗敷脱帽着帩头耕者忘其犁锄者忘其鉏来归相怨怒但坐观罗敷　魏曹植诗曰有一美人被服纎罗妖姿艳丽蓊若春花红顔韡云髻峩峩弹琴抚节为我歌清浊齐均旣亮且和取乐今日遑恤其他　又美女篇曰美女妖且闲采桑岐路间柔条芬冉冉落叶何翩翩攘袖见素手皓腕约金环头上金爵钗腰佩翠琅玕明珠交玉体瑚间木难罗衣何飘飖轻裾随风还顾盼遗光采长笑气若兰行徒用息驾休者以忘餐借问女何居乃在城南端青楼临大路髙门结重关容华晖朝日谁不希令顔又阮籍诗曰二妃游江濵逍遥从风翔交甫懐环佩
　　婉娩有芬芳绮靡情欢爱千嵗不相忘倾城迷下蔡容华结中肠感激生忧思萱草树兰房　晋傅元诗曰有女懐芬芳媞媞歩东厢娥睂若双翠明眸发清扬丹唇翳皓齿秀顔若珪璋令仪希世出无乃古毛嫱首带金歩摇耳繋明月珰珠环约素腕翠羽垂鲜光容华既已艳志节凝秋霜　梁简文帝晚景出行诗曰细树含残影春闺散晚香轻花畔堕防汗粉中光飞鳬初罢曲啼鸟忽度行羞令白日暮车马欝相望　又咏内人昼眠诗曰北窗聊就枕南檐日未斜攀钩落绮障插捩举琵琶梦笑开娇靥眠鬟压落花簟文生玉腕香汗浸红纱夫婿恒相伴莫误是倡家　又昭明太子美人晨妆诗曰北窗朝向镜锦障复斜萦娇羞不肯出犹言妆未成散黛随眉广燕支逐脸生试将持出众定得可怜名又邵陵王萧纶见姫人诗曰春来不复赊入苑驻行
　　车比来妆防异今世拨鬟斜却扇承枝影舒衫受落花狂夫不妬妾随意晩还家　又庾肩吾咏美人看画诗曰欲知画能巧唤取真来映竝出似分身相看如照镜安钗等疎宻着领俱周正不解平城围谁与丹青竞又诗曰绛树及西施俱是好容仪非关能结束本自细腰肢镜前难竝照相将映渌池看妆畏水动敛袖避风吹转手齐裾乱横簮歴垂曲中人未取谁堪白日移不分他相识唯聴使君知　又徐君蒨初春携内人行戯诗曰梳饰多今世衣着一时新草短犹通履梅花渐着人树斜牵锦被风横入红纶满酌兰英酒对此得娱神　又刘孝绰爱姬赠主人诗曰卧久凝妆脱镜中私自看薄黛销将尽凝朱半有残垂钗绕落微汗染轻纨同羞不相难对笑更承欢妾心君自解挂玉且留冠又咏姬人未肯出诗曰帷开见钗影帘动闻钏声徘
　　徊聴不出常羞华烛明　又淇上戱荡子妇诗曰桑中始奕奕淇上未汤汤美人要杂佩上客诱明珰日暗人声静微歩上兰房露葵不待劝鸣琴无暇张翠钗挂已落罗衣拂更香如何嫁荡子春夜守空牀未见青丝徒劳红粉妆　又吴均古意诗曰妾家横塘北发艳小长干花钗玉宛转珠防金络纨羃防悬青凤逶迤摇白团谁能分见此含恨不相看　又何思澄南苑逢美人诗曰洛浦疑廽雪巫山似旦云倾城今始见倾国昔曾闻媚眼随羞合丹唇逐笑分风卷葡萄带日照石榴裙自有狂夫在空持劳使君　又鲍泉落日看还诗曰妖姬竞早春上苑逐名臣苔轻变水色霞浓掩日轮雕甍斜落景画扇拂游尘衣香遥已度衫红逺更新谁家荡舟妾何处织缣人　又徐悱妻刘氏诗曰花庭丽景斜兰牖轻风度落日更新妆开帘对芳树　又诗曰东家挺竒丽南国擅容辉夜月方神女朝霞喻洛妃　陈伏知道咏人娉妾仍逐琴心诗曰春色转相催佳人心自回长卿琴已弄秦嘉书未来挂冠易分绶荐枕缺因媒染香风即度登垣花正开贞楼若髙下如何上阳台又徐陵春情诗曰风光今旦动雪色故年残薄夜迎新节当罏却晚寒故香分细雾石炭轻纨竹叶裁衣带梅花奠酒盘年芳袖里出春色黛中安欲知迷下蔡先将过上兰　増唐徐贤妃赋得北方有佳人诗曰由来称独歩本是号倾城桞气眉间发桃花脸上生腕摇金钏响歩转玉环鸣纎罗宜寳抹红衫初绣成悬知一顾重别觉舞腰轻　又梁锽观美人卧诗曰妾家巫峡阳罗帐寝银牀晓日临窗久春风引梦长落钗犹罥防汗欲销黄纵使朦胧觉魂犹逐楚王　又孟浩然同张明甫碧溪荅诗曰别业闻新制同声应者多还看碧溪荅不羡緑珠歌自有阳台女朝朝拾翠过绮筵铺锦绣妆牖闭藤萝秋满休闲日春余景色和仙鳬能作伴罗袜共凌波别岛寻花药回潭折芰荷更怜斜日照红粉艳青蛾　又春情诗曰青楼晓色珠帘映红粉春糚寳镜催已厌交情怜枕席相将游戏绕池台坐时衣带萦纎草行即裙裾埽落梅更道明朝不当作相期共鬭管来　又宋之问和赵贠外桂阳桥遇佳人诗曰江雨朝飞浥细尘阳桥花栁不胜春金鞍白马来从赵玉靣红妆本姓秦妒女犹怜镜中髪侍儿堪感路傍人荡舟为乐非吾事自叹空闺梦寐频　又李羣玉同郑相并歌姬小饮诗曰裙拖六幅湘江水髻耸巫山一段云风格只应天上有歌声岂合世间闻胸前瑞雪灯斜照眼底桃花酒半醺不是相如怜赋客争教容易见文君又常非月咏谈容娘诗曰举手整花钿翻身舞锦筵马围行处匝人压看塲圎歌索齐声和情教细语传不知心大小容得许多怜　又李百药火凤辞曰歌声扇里出妆影扇中轻未能含掩笑何处欲障声知音自不惑得念是分明莫见双嚬脸疑人含笑情
　　原赋楚宋玉登徒子好色赋曰登徒子侍于楚王短宋玉曰玉为人体貌闲丽口多微词又性好色愿王勿与出入后宫王以登徒子之言问宋玉玉曰天下之佳人莫若臣东家子増之一分则太长减之一分则太短着粉太白施朱太赤睂如翠羽肌如白雪腰如束素齿如含贝嫣然一笑惑阳城迷下蔡然此女登墙闚臣三年至今未许也　又高唐赋并序曰昔者先王尝游高唐怠而昼寝梦一妇人曰妾巫山之女也为髙唐之客闻君游髙唐愿荐枕席王因幸之去而辞曰妾在巫山之阳髙唐之岨朝为行云暮为行雨朝朝暮暮阳台之下王曰朝云始出若何也玉对曰其始出也防兮若松榯其少进也晰兮若姣姬袂鄣日而望所思忽兮改容偈兮若驾驷马建羽旂湫兮如风凄兮如雨风止雨霁云无处所　汉司马相如美人赋曰司马相如美丽闲都游于梁王染王悦之邹阳谮之于王曰相如美则美矣然服色容冶妖丽不忠将欲媚辞取悦游王后宫相如曰臣少长西土鳏处独居室宇辽廓莫与为娯臣之东邻有一女子元髪丰艳蛾睂皓齿顔盛色茂景曜光起登垣而望臣三年于兹矣臣弃而不许闻大王之髙义命驾来东途出郑卫道由桑中朝发溱洧暮宿上宫上【一作离】宫闲馆寂寞云【一作重】虚门閤昼掩暧若神【一作山】居芳香芬烈黼帐高张有女独处婉若在牀竒葩逸丽素质艳光覩臣迁延微笑而言曰上客何国之公子所从来无乃逺乎遂设防酒进鸣琴臣遂抚为幽兰白雪之曲女乃歌曰独处室兮廓无依思佳人兮情伤悲有美人兮来何迟日既暮兮华色衰敢托身兮长自私玉钗挂臣冠罗袖拂臣衣茵褥重陈角枕横施女乃弛其上服表其中衣皓体呈露弱骨丰肌时来亲臣柔滑如脂臣脉定于内心正于懐翻然髙举与彼长辞　后汉张衡定情赋曰夫何妖女之淑丽光华艳而秀容断当时而逞色冠朋匹而无双叹曰大火流兮草虫鸣繁霜降兮草木零秋为期兮时已征思美人兮愁屏营又蔡邕协初赋曰其在近也若神龙采鳞翼将举其既远也若披云縁汉见织女立若碧山亭亭竪动若翡翠奋其羽众色燎照视之无主面如明月辉似朝日色若莲葩肌如凝蜜　魏曹植洛神赋御者对曰臣闻河洛之神名曰宓妃君王所见无乃是乎其状若何臣愿闻之余告之曰其形也翩若惊鸿婉若游龙荣曜秋菊华茂春松髣髴兮若轻云之蔽月飘飖兮若流风之回雪逺而望之皎若太阳升朝霞迫而察之灼若芙蕖出渌波浓纎得衷脩短合度肩若削成腰若约素延颈秀项皓质呈露芳泽无加铅华不御云髻峩峩脩睂连娟丹唇外朗皓齿内鲜明眸善盼靥辅承权瓌姿艳逸仪静体闲柔情绰态媚于语言竒服旷代骨象应图被罗服之璀璨珥瑶碧之华琚戴金翠之首饰缀明珠以耀躯践逺游之文履曳雾绡之轻裾防幽兰之芳蔼兮歩踟蹰于山隅于是忽焉纵体以遨以嬉左倚采旄右防桂旗攘皓腕于神浒兮采湍瀬之元芝余情悦其淑美心振荡而不怡収和顔以静志兮申礼防以自持于是洛灵感焉徙倚仿徨神光离合乍隂乍阳竦轻躯以鹤立若将飞而未翔践椒涂之郁烈歩蘅薄以流芳超长吟以永慕兮声哀厉而弥长叹匏之无匹咏牵牛之独处轻袿之绮靡翳修袖以延伫体迅飞鳬飘忽若神凌波防歩罗袜生尘动无常则若危若安又曰越北沚过南冈纡素领回青阳动丹唇以徐言陈交接之大纲恨人神之道殊兮怨盛年之莫当于是背下陵髙足徃心防遗情想像顾望懐愁　又刘桢鲁都赋曰众媛侍侧鳞附盈房蛾眉青眸顔若濡霜含丹吮素巧笑妍详掖耀日之珍笄珥明月之珠珰袿衣纷裶振佩鸣璜晋张华永懐赋曰美淑人之妖艳因盼睐而倾城扬绰约之丽姿懐婉娩之柔情超六列于徃古迈来今之清英既惠余以至欢又结我以同心交恩好之欵固接情爱之分深誓中诚于皦日要执契以断金　又阮籍清思赋曰靥白玉以为面披丹霞以为衣袭九英之耀精佩瑶光以发辉　又袁宏夜酣赋曰开金扇坐琼筵卫姫进郑女前形窈窕以纎弱艳妖冶而清妍似春兰之齐秀象明月之双悬　宋谢灵运江妃赋曰小腰微骨朱衣皓齿绵视腾采靡容腻理出月隠山落日映屿霞敛色廽飚拂渚毎驰情于晨暮矧良遇之莫叙投明珠以申赠觊色授而魂与嗟佳人之眇迈眺霄际而告语惧展爱之未期抑倾念而蹔伫天台二娥宫亭双媛青袿神接紫衣形见或飘翰凌烟或潜泳浮海万里俄顷寸隂未改事虽假于云物心常得于无待　梁江淹丽色赋曰夫絶世独立者信东邻之佳人既翠睂而瑶质亦矑瞳而頳唇洒金花及珠履飒绮袂于锦绅色练练而欲夺光炎炎而若神非气象之可譬焉影响而能陈故山藻灵葩冰华玉仪其始见也若红莲镜池其少进也如采云出崖五光徘徊十色陆离寳过瑚同树价直琼草共枝于是雕防绣户当衢横术椒庭承月碧幌延日架虬柱之严丽亘虹梁之峻宻锦幔垂而杳寂桂烟起而清谧乃曜邯郸之躧歩媚北里之鸣琴若夫红华舒春黄鸟飞时绀蕙初软頳兰始滋不擥蘅带无倚桂旗摘芳拾蕊涵咏吐辞笑月出于陈歌感蔓草于卫诗气炎日永离明火中槿荣任露莲花胜风后栏丹柰前轩碧桐笙歌畹右琴舞池东至乃西陆始秋白道月金波照户玉露暧天气已湿兮晓未半星虽流兮夜何央忆杂佩兮且一欷念锦衾兮以九伤于是帐必兰田之寳席必蒲萄之文舘圗明月室画浮云言必入媚动必应规有光有艳如合如离气柔色靡神凝骨竒经秦历赵既无其双寻楚访蔡不觌其容非天下之至丽孰能与于此哉　又沈约丽人赋曰有客弱冠未仕缔交戚里驰骛王室遨游许史归而称曰狭斜才女铜街丽人亭亭似月嬿婉如春凝情待价思尚衣巾芳逾散麝色茂开莲陆离羽佩杂错花钿响罗衣而不进隠明灯而未前中歩檐而一息顺长廊而防归池翻荷而纳影风动竹而纳衣薄暮延伫宵分乃至出暗入光含羞影媚垂罗曵锦鸣瑶动翠来脱薄妆去留余腻霑妆委露理清渠落花入领微风动裾　增唐富嘉誉丽色赋曰客有红盘京剧者才力雄倬志图丰茂绣毂生尘金羁照路清江可渉渌淇始度拾蕊嵗滋摘芳竒树锦席夜陈苕华娇春瑶台吐镜翠楼初映俄而世姝即国容进疑自持兮动盼目烂烂兮昭振金为钗兮十二行锦为履兮五文章声兮佩明徳【一作珰】意洋洋兮若有亡【一作声兮意洋洋若有得兮若有亡】蹁跹兮延伫招吾人兮曲房凝釭吐晖兮明烛流注愿言始勤兮四座相顾时峩峩而载笑唯见光气之交骛夜如何其夜迟迟美人至止兮皎素丝秉明心兮无他期夜如何其夜已半美人至止兮素玉案之死矢兮无凋换既而河汉欲倾琴瑟且鸣余弄未尽歌含韵清【一作清歌含韵】歌曰渉绿水兮采红莲水曼曼兮花田田舟容与兮白日暮桂水浮兮不可度怜彩翠于幽渚怅妖妍于早露于是覧物迹徘徊不怿起哀情于碧湍指盛年于光隙撃节【一作辍榜】浩叹解佩嘉客是时也扬雄始壮相如未病复有邹枚籍籍荀令咸娱座客喜妙情洒豪翰动和声使夫燕姬赵女卫艳陈娥东门相送上宫经过碧云合兮金闺暮红埃起兮防多价夺十城之美声曼独立之歌况复坐弦酌而对瑶章当盛时而谓何　又吕向美人赋曰蕖华灼烁柳容婀娜轻罗随风长縠舒雾隔肤红柔姿靡质妖艳娇逸絶众挺出嬛然容冶霍若明媚曼睩腾光以横波修蛾濯色以緫羣齿编贝含云顔绰约以冰雪气芬郁而兰薫腰佩激而成响首饰曜而腾文或纎丽婉以似羸或秾盛态而多肌有沉静见节有语笑呈姿思若老成体婴儿眞天子所御者非庶人当有之増歌唐李贺许公子郑姬歌曰许史世家外亲贵宫锦千端买沉醉铜驼酒热烘明胶古堤大柳烟中翠桂开客【一作精闻容】花名郑袖入洛闻香门口先将芍药献妆台复醉【集作后解】黄金大如斗莫愁帘中许【一作有】合欢清十五为君弹弹声咽春弄君骨骨兴牵人上马鞍两马八蹄踏兰苑情如合竹谁能见夜光玉椀栖凤凰袷罗当门刺纯线长翻【一作糊】蜀纸卷明君转角含商破碧云自从小靥来东道曲里长眉少见人相如冢上生秋柏三秦谁是言情客蛾眉【一作鬟又作】醉眼拜诸亲为谒皇孙请曹植
　　増七汉崔骃七依曰闾娶之孕既丽且闲紫唇素齿雪白玉晖廽眸百万一笑千金孔子倾于阿谷浮屠忘其桑门彭祖飞而溶集王乔忽而堕云




　　御定渊鉴函卷二百五十五
&lt;子部,类书类,御定渊鉴类函&gt;
　　钦定四库全书
　　御定渊鉴类函卷二百五十六
　　人部十五【丑妇人　长大人短小人】
　　丑妇人一
　　增説文曰仳倠丑面也　通俗文曰不媚曰防【音畜】可恶曰嬒【音怪】大丑曰防【音嚣】丑称曰娭【与嬉同】　周易曰老妇士夫亦可丑也　焦赣易林复之曰雕鹪娶妻深目斗折腰不媚与伯相
　　丑妇人二
　　增轩辕本纪曰黄帝纳丑女号嫫母使训宫人而有淑徳奏上徳之颂帝周游行时元妃嫘祖死于道令次妃嫫母监防于道以时祭之因以嫫母为方相氏　淮南子曰啳哆噅籧除戚施虽粉白黛黒弗能为美者嫫母仳倠也注仳倠古之丑女　列女传曰齐钟离春者齐无盐邑女也凹头深目长肚大节卬鼻结喉肥项少髪折腰出胸皮肤若漆行年四十无所容入嫁不售
　　于是拂拭短褐自谒齐王齐王方宴于渐台左右闻之掩口大笑曰此天下强顔女子也宣王召见目衔齿谓有四始宣王喟然而叹纳之为后　韩诗外传曰齐王厚送女欲妻屠牛吐屠牛吐辞以疾其友曰子终死腥臭之肆而已乎何为辞之吐应之曰其女丑其友曰子何以知之吐曰以吾屠知之其友曰何谓也吐曰吾肉善如量而去苦少耳吾肉不善虽以他附益之尚犹不售今厚送子子丑故耳其友后见之果丑传曰目如擗杏齿如编蟹　列女传曰齐孤逐女者孤无父母其状甚丑三逐于乡五逐于里过时无所容乃造襄王之门而请见王辍食而起左右曰三逐于乡者不忠五逐于里者少礼何足为贵王曰子不识也夫牛鸣而马不应者异故也其人必有与人异者遂见与之语而恱之遂以为齐相妻　庄子曰阳子之宋宿于逆旅人有妾二人其一人美其一人恶恶者贵而美者贱阳子问其故逆旅小子对曰其美者自美吾不知其美也其恶者自恶吾不知其恶也阳子曰弟子记之行贤而去自贤之行安往而不爱哉　东观汉记曰梁鸿同郡孟氏其女名光状貎丑而黒能举石臼择对不嫁年三十鸿闻聘之
　　丑妇人三
　　原勃屑　厐亷【楚辞西施媞媞而不对嫫母勃屑而日侍　又曰珪璋杂于甑室厐亷与孟陬同宫举世以为恒俗固将愁苦而终穷厐音龙孟陬古好女】　诞女　亮妻【世説王广娶诸葛诞女入室言语始交王语妇曰神色卑下殊不似公休妇曰大丈夫不能髣髴彦云而令妇人比踪英杰习凿齿襄阳记黄承彦谓孔明曰君择妇身有丑女黄头黒色而才堪相配君子孔明许焉载送之时人以为笑乐乡里为之谚曰莫作孔明择妇正得阿承丑女】　卬鼻　宿瘤【上齐钟离事见二　列女传齐宿瘤女者齐东郭采桑之女闵王后也项有大瘤故号宿瘤】　惠妃　允妇【王隐晋书武帝为太子纳妃谋久不决上欲娶衞瓘女杨后欲娶贾充女上曰衞公女有五可贾公女有五不可衞家种贤而多子端正而长白贾家种妒而少子丑而短黒也郭子许允妇阮徳如妹竒丑交礼竟许不复入桓范劝曰阮嫁丑女于卿故当有意许便回入内见妇即欲出妇便捉裾停之许因谓曰妇有四徳卿有其防妇曰新妇所乏惟容耳然士有百行君有其防许曰皆备妇曰君好色不好徳何谓皆备许有惭色遂相敬重】效矉　挛耳【庄子西施病心而矉其里之丑人见而美之归亦捧心而矉其里之富人见之坚闭门而不出贫人见挈妻子而去之彼知美矉而不知矉之所以美也　下见登徒子赋】　增猴面鹿头　伛肩皤腹【上见刘思真丑女赋　朝野佥载兵部郎中朱凝妻有美色洛中殖业坊酒家有婢蓬头垢面伛肩皤腹陋恶举世所无朱恱之忘寝食】
　　丑妇人四
　　増嫫母倭傀【四子讲徳论曰嫫母倭傀善誉者不能掩其丑】　后宫花烛【唐书中宗好与朝臣狎戏韦庶人防时有一乳母寔蛮婢也既老且丑齿落髪秃于后宫列花烛嫁为御史大夫窦懐贞妻俗谓乳母之壻曰阿防懐贞每进表状列其官位必曰国防欣然有自之色】
　　丑妇人五
　　增诗唐李白诗曰丑女来效颦还家惊四邻夀陵失本歩笑杀邯郸人　又张又新诗曰牡丹一朶直千金将谓从来色最深今日满栏开似雪一生辜看花心原赋楚宋玉登徒子好色赋曰登徒子妻蓬头挛耳龂【牛语反】唇歴齿旁行踽偻又疥且痔　刘思真丑妇赋曰人皆得令室我命独何吝不遇姜任徳正值丑恶妇才质陋且俭姿容剧嫫母鹿头猕猴面椎额复出口折頞靥楼鼻两眼防【一交切】如臼肤如老桑皮耳如侧两手头如研米槌髪似掘埽箒恶观丑仪容不媚似铺首闇钝拙梳髻刻画又更丑妆颊似狗防额上独偏厚朱唇如踏血画眉如防傅粉堆頥下面中不徧有领如盐豉囊袖如常拭釜履中如和泥爪甲长有垢脚皲可容箸熟视令人呕
　　长大人一
　　原周书曰丘陵之人专而长　礼斗仪曰君乘土而王者其人长　增又曰臣乘金而王其民洪白长大　原淮南子曰东方之人长
　　长大人二
　　原帝王世纪曰禹长九尺九寸殷汤长九尺　又曰季歴之妃生文王昌身长十尺　孔演圗曰孔子长十尺大九围　吴越春秋曰伍子胥长一丈眉间一尺　增蜀王本纪曰秦襄王时宕渠郡献长人长二十五丈六尺　原汉书曰韩王信长八尺九寸张苍长大肥白如瓠金日防长八尺二寸东方朔九尺三寸　河圗龙文曰龙伯国人长三十丈以东得大秦国人长十丈又以东十万里得佻国人长三丈五尺又以东十万里中秦国人长一丈天之东南西北极各有铜头铁额兵长三千万丈又有金刚敢死力士长三千万丈天中太平之都有都甲食铁面兵长三千万丈　东方朔神异经曰西南大荒中有人焉长一丈其腹围九尺践龟蛇戴朱乌左手凭青龙右手凭白虎知河海斗斛识山石多少知天下鸟兽言语知百谷草木盐苦名曰圣一名哲一名先一名无不达凡人见拜者令人神智　又曰西北海外有人长二千里两脚中间相去一千六百里腹围一千五百里但日饮酒五斗不食鱼肉五谷唯饮酒好游山海间不犯百姓不干万物与天地同生名无路之人一名仁一名信一名神　增又曰东南有人焉周行天下其长七丈腹围如其长不饮不食朝吞恶鬼三千暮吞三百此人以鬼为食以露为浆名曰尺郭一名食邪一名赤黄父　汉书曰王商长八尺余身体洪大容貎絶人单于来朝见商而拜　又曰朱云字子游鲁人少时任侠借客报仇长八尺余貎甚壮以勇力闻年四十乃变节从博士白子反受易　又曰贾逵长八尺二寸京师为之语曰问事不休贾长头　后汉书曰郭林宗仪貎魁岸身长八尺声如钟　三十国春秋曰东莱太守王鸾未仕时身长九尺腰带十围贯甲跨马不据鞍由镫燕王慕容徳见而竒其魁伟赐之食一进一斛余徳惊曰所噉如此非耕而能饱而才貎不凡堪为贵人可以一县试之由是拜逢陵长甚有治绩　崔鸿前秦録曰鹿緼字处嘿西平人身长八尺腰带十围清辩善论雄武便弓马孝友贞亮声髙一时　宋书曰南郡王义宣为荆州刺史白晳美眉身长七尺五寸腰带十围　齐书曰王茂先身长八尺洁白美容仪齐武帝布衣时常见之叹曰王茂先堂堂如此必为公辅北齐书曰肃宗孝昭皇帝讳演字延安聪敏有识度深沉能断不可窥测身长八尺腰带十围仪表风望迥然独秀　又曰神武时卢曹率其徒自蓟入海岛得长人骨以髑髅为马槽胫长丈六以为二矟送其一于神武诸将莫能用惟彭乐彊举之未防曹遇疾痛声闻于外巫言海神为祟遂卒　周书曰庾信字子山防而俊迈聪敏絶伦博览羣书尤喜春秋左氏传身长八尺腰带十围容止頽然有过人者　五行书曰开元二十二年四月献长人名李家厐长八尺有五寸　唐书曰李义琰身长八尺博学多识髙宗每有顾问言皆切直　夷坚志曰淳熙间苏州有唐姓者兄妹皆长丈二日啗斗余行倦则依市檐憩坐如堵墙不可出出则倾市观之诏廪之殿前司徳夀欲见之遣诣北宫惧其聚民乃卧而泛之河至望仙桥专舟焉　语林曰成化辛丑苏州卫数军士以御倭泛海为大风飘至一岛一人从林中出长可三四丈深目黒面狞丑不堪见数人悉以藤贯穿之系于树上已而复入众极力断之而窜始放舟前者偕数辈来以手攀舷舟中一勇士急掣刀断其指始舍舟去观其断乃中指一节长尺有四寸贮嘉定库
　　长大人三
　　增捕鱼　张乌【山海经长臂国人捕鱼水中两手各操一鱼注云其人手下垂至地　晋朝杂记永嘉元年有鹙鸟集于始安县南其里之鷔陂中民周虎张得之木矢贯铁长六尺有半计其射者应长一丈五六尺也倭国人常行遭风吹渡大海外见一国人皆长丈余形状似胡葢是长翟别种箭殆将从此国来也】　原林父　支提【东方朔神异经东南隅大荒中有林父焉其髙千里腹围百辅　郭子横洞防记有支提国人长三丈二尺有三手一手当胸手足各三指】　增钓鳌　凭虎【列子大壑中有五山天帝使巨鳌载五山龙伯国有大人钓六鳌连而归因灼其骨天帝怒灭龙伯之国下大荒中人事见二】　猿臂　虎口【外国圗大秦国人长一丈五尺猿臂长脇好骆驼　孔帖郭知运长七尺猿臂虎口】　原腰十围　迹六尺【晋书尹纬字景亮少有大志不营产业身长八尺腰带十围魁梧有爽气　史记秦始皇时有大人见临洮身长五丈脚迹六尺】　见襄武　出蓬莱【魏志咸熙三年有大人见襄武县长二丈余脚迹长三尺二寸白髪着黄单衣黄巾　汉书王莽时有竒士长一丈大十围名巨无霸夲出于蓬莱东五城西北诏如海濵轺车不能载三马不能胜即日大车驷马建旗载诣阙卧则枕鼓】　睂见轼　骨专车【谷梁传鲁文公十一年叔孙得臣败狄于咸长狄也兄弟三人大害中国瓦石不能害叔孙得臣最善射者也射其目身横九亩断其首睂见于轼　国语吴伐越堕防稽获骨焉节专车吴子使问仲尼仲尼曰昔禹致羣臣于防稽之山防风后至禹戮之其骨节专车此为大矣】　马腾雄异　赵壹魁梧【袁宏汉纪长乐衞尉马腾其长八尺身体洪大面鼻雄异而性温厚人多敬之　后汉书赵壹字元淑体貎魁梧身长九尺美眉恃才傲物为乡曲所摈】　河流大屐　增海泛中衣【祖冲之述异记苻健皇始四年有长人见身长五丈语张靖曰今当太平新平令以闻健以为妖妄召靖系之是月霖雨河渭泛溢河津监冦登于河中流得大屐一只长七尺三寸足迹称屐指长尺余文深七寸　魏志黄初中元菟太守王颀讨髙丽过沃沮国其东临大海近日所出问其耆老海东复有人否云尝在海中得一布褶身如中人衣两袖长二丈即长臂人衣也】　原巨霸枕鼓　申香拂葢【上详出蓬莱注崔鸿前秦録苻坚以乞活夏黙为左镇郎防磨那为右镇郎申香为拂葢郎黙等身长一丈八尺并多力善射三人每食饭一石肉三十斤】　颀而长兮　数之极也【诗猗嗟昌兮颀而长兮　国语仲尼曰长者不过十尺数之极也】　増铜头铁额　铅爪锯牙【上见二　山海经东夷长人者身长三丈铅爪锯牙黒毛覆身不食火噬禽兽或搏人以食】　广额深頥　秀睂眀目【孔帖杨长六尺二寸广额深頥疏睂目　后汉书袁绍兵冀州遣使要郑康成大防賔客康成最后至乃延升上坐身长八尺饮酒一斛秀睂明目容仪温伟】　入学究书　结贤待士【阮翁仲南安人身长二丈三尺气质端勇少为县吏为督邮所笞叹曰人当如此耶遂入学究书史始皇并天下使翁仲将兵守临洮声震匈奴秦以为瑞翁仲死遂铸铜为其像置咸阳宫司马门外匈奴至有见者犹以为生　凉州记吕光字世明连结豪贤好施待士身长八尺四寸目重瞳子左肘生寅印性况重质略寛大有度量时人莫之识惟王猛布衣时异之曰此非凡人】　齐梦盘庚　郭称顔子【璅语齐景公伐宋至曲陵梦见一人甚长而大大下而小上其言甚怒好仰晏子曰若是则盘庚夫盘庚之长九尺有余大下小上白色而髯其言好仰而声上公曰是也是怒君师不如违之遂不伐宋也　晋书羊祜身长七尺三寸美睂太原郭邑见之曰此今之顔子也】　一丈八尺　三十六年【魏略天竺国人皆长一丈八尺　括地圗大人国孕三十六年而生儿白首长丈】　牵犬东莱钓鱼横海【汉武故事公孙卿至东莱云见一人长五丈自称巨公牵一黄犬把一黄雀欲谒天】
　　【子因忽不见　孙绰子海人与山客辨其方物海人曰横海有鱼傍防数国东极有大人斩木为策短不可杖钓鱼华山之顶一吸万顷之波】　车隣国女　波谷山人【魏略车隣国男女皆长八丈八尺　山海经东海之外大荒之中有波谷山者有大人之国有大人之市名曰大人堂有一人蹲其上张其两臂】　荐以大夫　拜为马监【史记晏子为齐相出其御之妻从门窥其夫为相御拥大葢策驷马意气扬扬甚自得也既而归其妻请去夫问故妻曰晏子长不满六尺身相齐国名显诸侯今者妾观其出常若有以自下者今子长八尺乃为人仆御自以为足妾是以求去也其后夫自抑损晏子怪而问之以寔对荐以为大夫　汉书金日防没入官输黄门养马日防长八尺二寸容貎甚丽马又肥好上异而问之以本状对即日赐汤沐衣冠拜马监】
　　长大人四
　　原三丈【左传鲁叔孙得臣败长狄于咸获长狄侨如富父终生舂其喉以戈杀之埋其首于子驹之北门鄋瞒伐齐齐获其弟荣如埋其首于周之北门鄋瞒由是遂亡注鄋瞒长狄国名葢长三丈骨节非常恐后代怪之故记其处所】　千仭【楚词东方长人千仞惟魂是索】　增金人十二【前五行志秦始皇帝二十六年有大人长五丈足履六尺凡十二人见于临洮是嵗始皇初并六国反喜以为瑞销天下兵器作金人十二以像之遂自贤圣筑长城故大人见于临洮眀祸乱之起　又三辅旧事铸金狄十二各重二十四万觔立于阿房殿前】　原千秋八尺【汉书车千秋姓田为髙寝郎戾太子败千秋讼太子寃上乃召见千秋长八尺余体貎甚美】　增形皆伟壮【东观汉记冯勤字衞伯魏郡人曾祖父杨宣帝时为农太守有八子皆为二千石赵魏间荣之号为万石君焉兄弟形皆伟壮惟勤祖偃长不满七尺长自谓短陋恐子孙似之乃为子伉娶长妻生勤长八尺三寸】　力能扛鼎【后汉书虞延字子太陈留人延生其上有物若一疋绢遂上升天占者以为吉及长身长六尺六寸腰带十围力能扛鼎】容止端详【三国典略冦隽归老不复朝觐天子思与相见乃令入朝隽身长八尺髪皓然容】
　　【止端详音韵清朗天子与之同席而坐因访洛阳故事不觉屡为前席】　宰相之才【裴景仁秦书姚苌围苻坚遣仆射尹纬诣阙陈事坚见纬貎魁梧志气秀杰腰带十围瑰玮异常惊而问曰卿于朕世何所为作纬答曰尚书令史坚笑曰卿宰相才也】　仪状魁岸【司马彪序传司马朗祖父隽字元异博学好古倜傥有大度长八尺三寸腰十围仪状魁岸行与众有异乡党宗族咸景附焉】　白晢长大【孔帖齐映为人白晢长大】　姿状秀伟【又曰武儒衡姿状秀伟】　心无忧患【三秦记炖煌西尽大秦隔海心无忧遇善风不经二十日得渡心忧数年不得渡谚曰心无忧患不经二旬心若忧患逺离三春士人贤直男女皆长二丈端正风雨不和则让贤而治之】
　　长大人五
　　原赋汉司马相如大人赋曰世有大人兮在乎中州宅弥万仞兮曾不足以少留悲世俗之廹隘兮朅轻举而逺游垂绛幡之素霓戴云气而上浮建格泽之脩竿兮总光耀之彩旄垂旬始以为縿兮曵彗星而为髾掉指挥以偃蹇兮又旖旎以招摇揽搀抢以为旌兮靡屈虹以为绸江杳以兮猋风动而云浮
　　原讃晋郭璞长臂国讃曰双臂三丈体如中人彼曷为者长臂之人脩脚是负捕鱼海濵　又夸父讃曰神哉夸父难以理寻倾河及日遁形邓林触而化应无常心
　　短小人一
　　原方言曰侏儒短人也鮆矲短也江湘之会曰鮆　又曰瘠桂林之中谓短曰矲东杨之间谓之俯　占梦书曰凡梦侏儒事不成举事中止后无名百姓所笑人所轻
　　短小人二
　　增荀子非相篇帝尧长帝舜短文王长周公短仲尼长子贡短叶公子髙防小短瘠行若将不胜衣然白公之乱叶公子髙入据楚诛白公定楚国如反掌耳　博物志曰齐桓公猎得一鸣鹄宰之嗉中得一人长三寸三分着白圭之袍带劒持刀骂詈嗔目后又得一折齿方圆三尺问羣臣曰天下有此及小儿否陈章答曰昔秦胡一举渡海与齐鲁交战折伤板齿昔李子敖于鸣鹄嗉中游长三寸三分　古文璅语曰齐景公伐宋至曲陵梦见有一短丈夫賔于前晏子曰君所梦何如哉公曰其賔者甚短大上小下其言甚怒好俛晏子曰如此则伊尹也伊尹甚大而短大上小下赤色而髯其言好俛而下声公曰是矣晏子曰是怒君师不如违之遂不果伐宋　原国语孔子曰僬侥国人长三尺短之至也　増説苑曰齐遣淳于髠至楚髠为人甚小楚王甚薄之谓曰齐无人而使子来何长也对曰臣无所长臣腰间七尺之劒愿斩无状王曰止吾但戏子耳即与髠共饮酒　原汉武故事曰东郡送一短人长七寸衣冠俱足名曰巨灵　汉书曰严延年为人短小精悍敏防于事楼防为人短小精辨　增又曰郭解为人短小恭俭诸公以此重之　又曰宣帝时渤海盗贼起上以龚遂为太守召见遂形貎短小帝心轻焉及对赐黄金乘传去　原何承天纂文曰汉光武时颍川张仲师长二尺　汝南先贤传曰周举字宣光姿貎短陋有晏子之风　魏书曰王粲乐进并为人短小　增魏略西域传曰短人国在康居西男女皆长三尺人众甚多康居长老传闻常有商行迷惑失道到此国中甚多夜光眀月之珠去康居可万余里　魏志曰倭南有侏儒国其人长三四尺去女王国四千余里　吴録曰张蕃字仲辅为人短小顾谭以短戏之曰侏儒侏儒有何徳令我思君罔极　宋书曰孙权黄武五年有大秦贾人字秦论来到交趾交趾太守吴邈遣送诣权权问方土謡俗论俱以事对时诸葛恪讨丹阳获歙短人论见之曰大秦希见此人权以男女各十人差吏防稽刘咸送论还本国　续捜神记曰司徒蔡谟亲有王防者单独常为蔡公所养防长才及三尺似为无骨登牀辄令人抱上　宋书曰王敬形状短小而坐起端方　崔鸿前凉録曰宗丑字仲业慷慨有大志清素敦朴不好华竞形状短小体有鳞甲仕至西平太守　三国典略曰齐孟业有盛名初司州牧清河王岳闻业名召为法曹见其容貎短小笑而不言及寻断决之处乃谓业曰卿决断之眀可谓有过躯之用　啓顔録曰唐长孙元同有机辨贞观中尝在诸公主席髙宻公主云我段家儿郎亦有人物走令唤取段恪来令对元同段恪虽防有词其仪容短小召至始入门元同即曰为日已暗公主等即大惊怪云日始是斋时何为道暗元同即指段云若不日暗何得短人行坐中大笑恪面赤更无以对　因话録曰北省班諌议在给事下中书舍人在给事中下裴佶为谏议形质短小诸舍人戏之曰如此短何得向上裴佶曰若怪即曳向下众人皆大笑　天中记曰阮孚性机辨好酒貎短而秃周文帝偏所爱重常于室内置酒十瓶瓶大一斛上皆加帽欲以戏孚孚适入室即见惊喜曰吾兄弟辈甚无礼何为入王家坐相对宜早还宅因持酒去文帝怃然大笑　续世説曰桑维翰身短面广每对鉴自叹曰七尺之身何如一尺之面后登第同榜四人秦王幕客陈保极戏谓人曰今嵗有三个半人及第以维翰短陋故谓之半人
　　短小人三
　　原臧纥　髙柴【左传邾人莒人伐鄫纥救鄫败于狐骀国人诵之曰之狐裘败我于狐骀我君小子侏儒是使侏儒侏儒败我于邾注纥短小故也　家语髙柴字子羔不过六尺为人笃孝】优旃　蔡义【史记优旃秦倡侏儒也始皇时置酒天雨陛楯者寒旃矜之乃大呼曰女虽长雨中立我虽短故幸休始皇乃令半相代　汉书曰蔡义为丞相时年八十余短小无眉貎似老妪行歩俛偻常两吏持夹乃能行】　楚叶公　齐晏子【上见二　晏子春秋曰晏子短奉使楚楚为小门晏子不入详奉使】　眇丈夫　短主簿【史记曰孟尝君之赵赵人出观之笑曰始以薛公为魁然也今视之眇小丈夫耳　晋书曰王珣为桓温主簿为人短小故号曰短主簿】　蔡赋巴马　郭讃竫人【蔡邕短人赋曰巴巅马兮押下狗　列子曰东北极有人名竫长九寸郭璞有讃】　王敬端方　张松放荡【上见二　益部杂记曰张松为人短小而放荡不理节操】　西海畏鹄　东方绐驺【神异经曰西海外有鹤国人长七寸百物不敢犯惟畏海鹄海鹄遇则吞之夀三百嵗人在鹄中不死　汉书曰东方朔绐驺侏儒曰帝以若曹耕田力作不及人从军不任军事无益于县官今欲尽杀若曹侏儒大惧】　增遂拜府丞　乃为侍读【后汉书曰汝南周滂字次彦世祖到常山问可治兵者谁舅以滂对世祖见滂短小以为不能将帅滂对有词理拜为颍川府丞　梁典曰徐摛起家太学博士周舍举曰臣外弟徐摛形质陋小若不胜衣然堪此选乃为晋安王侍读】　宜为学士　令作左丞【山堂肆考迩英阁讲诵之所后有隆儒殿在丛竹中制度极小王遵叔久在讲筵而人品短小同列戏之曰公宜为隆儒殿学士　续世説五代崔善为为左丞以清察称令史恶之以其身短而伛嘲之曰崔子曲如钩随例得封侯膊上全无项胸前别有头】日行千里　夀逾万嵗【神异经鹤国男女皆长七寸日行千里如飞鸟　拾遗记】
　　【曰员峤山有陁移国人长三尺夀逾万嵗】　性辟虫豸　形蝼蛄【神异经曰西北荒中有小人长一寸人遇其乘车食之其味辛楚终不为虫豸所伤并识万物名字杀腹中三虫　广志曰东方有小人如蝼蛄手撮之满手得二十枚】　迎风则偃　曝日而归【外国圗曰僬侥国人长一尺六寸迎风则偃背风则伏睂目俱足但野宿一曰僬侥长三尺其国草木夏死而冬生去九疑三万里　续博物志毕勒国人长三寸有翼善言语戏笑因名善语国常羣往日下自曝其身热乃归饮丹露为浆】　智过其躯　身不如面【魏书陆俟多智长子馥有父风魏文成帝见而恱之曰吾尝叹陆俟智过其躯是子复逾其父矣　下桑维翰事见二】
　　短小人四
　　增身长三尺【史记东方朔曰臣朔长九尺三寸奉一囊粟钱二百四十侏儒身长三尺亦奉一囊粟钱二百四十侏儒饱欲死臣朔饥欲死上大笑因使待诏金马门】　日南记吏【东观汉记曰张重举孝亷送京师正月朝于徳明殿明帝怪其短小问曰何郡小吏答曰臣日南记吏非小吏也帝嘉其言赐以金帛】　善用三短【北史曰李谐为人短小六指因瘿而举頥因跛而缓歩因謇而徐言人言李谐善用三短】　时称短李【孔帖曰李绅为人短小精悍时称短李】　州民尽短【唐书曰阳城为道州刺史州产侏儒嵗贡诸朝城奏州民尽短自是罢】　眇小无髥【新唐书曰李希烈叛闗播盛称李元平帝拜汝州别驾元平募人筑城李希烈隂使亡命应募缚元平去希烈以其眇小无髥戏李克诚曰使汝取元平乃以其子来耶】　仪质陋侻【孔帖曰韦述方少仪质陋侻】才及中人【又曰辛谠癯短才及中人】　朱衣元冠【神异经曰西北荒中有小人长一寸围如长朱衣冠乘轺车】　人长二尺【拾遗记曰广延之国人长二尺】　长安人腊【南郡新书曰长安中尝见有人腊长尺许睂目手足悉具或以为僬侥氏】
　　短小人五
　　原赋蔡邕短人赋曰侏儒短人僬侥之后出自外域戎狄别种去俗归义慕化企踵遂在中国形貎有部名之侏儒生则象父唯有晏子在齐辩勇匡景拒崔加刃不恐其余尫公劣厥偻窭防喷怒语与人相拒蒙昧嗜酒喜索罚举醉则声骂詈恣口众人患忌难与并侣是以陈赋引譬比偶皆得形象诚如所语其辞曰雄荆鸡兮鹜鸊鹈鹘鴋鶵兮鹑鷃雌冠戴胜兮啄木儿观短人兮形若斯蛰地蝗兮芦蝍且【子如反】茧中蛹兮蠢蠕【音而】蝢【音湏】视短人兮形若斯木门阃兮梁上柱凿头兮断柯斧□□鼓兮补履獛脱椎枘兮捣薤杵视短人兮形若许
　　原讃郭璞僬侥讃曰僬侥极麽竫人又小四体取足睂目才了【竫音净】

　　御定渊鉴函卷二百五十六
　　钦定四库全书
　　御定渊鉴函卷二百五十七
　　人部十六【老人　五十　六十　七十八十　九十　百歳　上寿】
　　老人一
　　原説文曰老考也　尚书曰五福一曰寿　易曰枯杨生稊老夫得其女妻　毛诗曰执子之手与子偕老又曰酌以大斗以祈黄耉黄耉鲐背以引以翼　礼月令曰享寿星于南郊　増祭义曰先王之所以治天下者五贵有徳贵贵贵老贵长慈幼贵老为其近于亲也又曰天子廵狩诸侯待于境天子先见百年者【问其国君】
　　【以百年者所在而徃见之】子曰朝廷敬老则民作孝　续汉书曰仲秋祠老人星于国之南郊
　　老人二
　　原论语防曰尧舜游首山观河渚乃有五老游河渚曰河圗将浮五老飞为流星上入昴　尸子曰汤问伊尹曰寿可为耶伊尹曰王欲之则可为弗欲则不可为也礼记曰凡养老有虞氏以燕礼夏后氏以飨礼殷人
　　以食礼周人修而兼用之　周书曰文王召太子发曰呜呼我身老矣吾语汝我所保与守守之哉之子孙尚书中候曰齐桓公封禅谓管仲曰寡人日暮仲父
　　年艾　左传曰烛之武对郑伯曰臣之壮也犹不如人今老矣无能为也已　増又曰穆叔至自会见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣　又曰天王使刘定公劳赵孟于颍馆于洛汭刘子曰美哉禹功子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓也　国策曰子竒年十八齐君任为东阿旣行而君悔焉使人追之嘱使者曰未至追令还已至勿追未至东阿使者反齐君问故使者曰臣见子竒同载者皆白首矣夫老者之智少者之决此必能治东阿矣王曰善哉　原説苑曰楚文王伐郑使王子革子露居二子出游老人戴畚从而乞焉不与搏而夺之畚　战国防曰昔者秦魏为与国齐楚约攻魏魏使人求救于秦冠盖相望秦救不出魏人有唐且者年九十余谓魏王曰老臣请西説秦令兵出可乎曰敬诺遂约车遣之且説秦王秦王遂发兵救之史记曰秦始皇谓王剪曰将军老矣何怯也　又曰伏生秦博士孝文欲求治尚书天下无有闻伏生能治欲召之是时伏生老不能行诏晁错徃受之　増又曰李少君以祠灶却老方见上自谓七十尝从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊　原汉书曰冯唐老为郎文帝辇过问曰父老何自为郎　又曰张安世荐苏武眀习故事奉使不辱宣帝以武着节老臣令朝朔望号称祭酒　神仙传曰淮南王安好道术八公诣门门者见其垂白不肯通八公皆化成童子色如桃花门吏白王王迎之登思仙之台八公还成老人授之要道　増晋书曰华表太始中迁太常卿数歳以老病乞骸骨诏以表清贞素履有老成之美而以疾固辞今聴如所上禄赐与卿同　又曰祖逖进镇雍邱略定河外躬自劝督农桑克己施下百姓感悦置酒大会耆老中坐流涕曰某等老矣更得父母死复何恨　又曰周访少时遇善相者陈训谓访与陶侃曰二君皆位至方岳功名略等但陶上寿周下寿优劣在年耳　原世説曰顾悦与简文同年而发早白简文问曰卿何以先老答曰蒲栁之姿望秋而落松柏之姿隆冬转茂　増齐书云虞玩之字茂瑶年老有疾请退曰四十仕进七十悬车壮即驰驱老宜休息知足不辱臣知足矣　后魏书曰尉元许致仕诣阙谢见于庭命升殿劳宴赐以元冠素服又诏三老给上公之禄　唐书曰太宗将伐辽召李靖入阁赐坐御前谓曰公南平吴防北清沙漠西定慕容惟东有髙丽未服公意如何对曰臣徃者凭藉天威薄展微劳今残年朽骨惟拟此行陛下若不弃老臣病其瘳矣帝愍其羸老不许　旧唐书曰萧徳言以年老请致仕太宗下诏曰卿年齿已衰教将何恃所冀才徳犹茂卧振髙风使济南伏生重在兹日关西孔子故显当今　又曰严绶才器不逾常品事兄嫂过谨为时所称常以寛柔自持位跻上公年至大耋前后统临三镇皆号雄藩所辟士亲覩为将相者凡九十人其贵寿如此　胡野佥载云武部侍郎侯知一以年老敕令致仕知一乃诣朝廷跳跃驰骋以示便防时谓知一不伏致仕　开元遗事曰开元东封有太原人于伯龙者年一百二十八歳精爽不昧其子已卒两孙随之各年七八十　事文聚曰南阳有菊水水甘而芳居民三十余家饮其水皆寿或至百二三十歳蜀青城山老人村有见五世孙者道路险逺生不识盐醯而溪中多枸杞根如龙蛇饮其水故寿近歳道稍通渐能治五味而寿亦衰矣　洞微志曰李守忠为承防奉使过海至琼道逄一翁自称杨遐举年八十一其叔父皆年一百二十余又见其祖自称曰宋卿年一百九十五次见如鸡窠中有小儿出头下视宋卿曰此九代祖也不语不食不知其年歳　幽怪述异记曰钟离人顾思逺年一百十二歳七子年少者已六十头有肉角长寸许穰城有人年一百四十歳不能饮食曾孙妇乳之荆州人张元始年九十七方生儿儿遂无影一百十六歳终将终人人告别又穷山林处处履遍　周史曰五代王仁裕家逺祖母二百余歳　又曰萧愿字惟恭梁宰相顷之子也事父母以孝称后为兵部郎卒之时年七十余母犹在堂一门寿考人罕及者　洞微志曰邵伯温言洛阳有老人曰党翁者卖药洛水北南行歩甚快自言五代清泰中尝为兵经事柴世宗有放停公帖可騐其衣服犹唐装也有妻无子有问以前事者皆不答元丰中不知所在计其寿当一百七八十余　元史列传曰贝降父呼都克武勇过人从世祖南征年防七十每率先士卒冒矢石身被数十创战功居多　又曰髙纳麟至正十二年江淮盗起帝命总制江浙三省军马诏直省舍人海玉防慰谕纳麟北面再拜曰臣虽耄老敢不黾勉从事尽余生以报陛下　又曰石天应为陜西东路行台兵马都元帅召将佐谓曰吾年垂六十老耄将至一旦卧病牀第闻后生辈立功名死不瞑目矣　又曰窦黙年八十公卿皆徃贺帝闻之拱手曰此辈贤者安得请于上帝加益数年留朕左右共治天下惜今老矣怅然者久之　又曰王磐广平永年人日本之役师行有期磐入諌帝震怒且曰此在吾国法言者不赦汝岂有他心而然耶磐对曰臣赤心为国故敢以言今臣年已八十况无子嗣他心欲何为耶年至九十二卒之夕有大星陨正寝之东　又曰李冶晩家元氏买田封龙山下世祖即位复聘之欲处以清要官冶以老病求还山至元二年再以学士召就职朞月复以老辞去卒年八十八　又曰吴澄抚州崇仁人至治末修英宗实録成即移疾不出天歴三年朝廷以澄耆老特命次子京为抚州教授以便奉养明年得疾有大星坠其舍东北澄卒年八十五　又曰曹伯启天歴中起为淮东廉访使陜西道行御史台中丞使驿敦遣伯启喟然曰吾年且八十尚忘知止之戒乎终不起天下髙之　又曰赵世延拜中书平章政事固辞不允诏以世延年髙多疾许乘小车入内至顺元年与修经大典屡奏臣衰老乞解中书政务专意纂修帝曰老臣如卿者无几求退之言后勿复陈　又曰王英益都人善用双刀人号之曰刀王至元中李志甫等兵起时英已致仕巴咱尔谓僚佐曰是虽防窃狗偷非刀王行不可其人虽老必可激以义乃使迎致之英曰国家有事吾虽老其可坐视乎据鞍横槊精神飞动驰赴焉　又曰至正中毛贵陷益都英时年九十有六乃谓其子宏曰我世受国恩今老矣纵不能事戎马以报天子尚忍食异姓之粟以求生乎数日遂卒　明诗传曰林春泽字徳敷年百歳有司为建人瑞坊子应亮以户部侍郎侍养亦年七十矣拜起矍铄如少壮卒年百有四歳　又曰杨巍以太子少保晋太保归田十五年年九十三而殁功名寿考未有其比　又曰董澐字复宗年六十七徃师王阳眀晩究心内典　又曰文征眀授翰林待诏未衰求退清名长德主吴中风雅之盟者三十余年年九十而卒
　　老人三
　　原永　有终【诗永锡难老　礼记大道之行也使老有所终】　耄矣　皤然【左传石碏曰老夫耄矣又鲐背之叟皤皤然】　避车　堕履【礼记见老者则车徒避颁白者不以其任而弟逹于道路矣注任谓担持物也　张良传良游下邳圯上有一老父堕履良取而跪进之】鸡皮　鹤髪【刘熙释名云咽皮如鸡　五代史周恒公曰吾老矣鸡皮鹤髪】　二毛三赦【左传君子不禽二毛又曰爱其二毛　周礼三赦二曰老耄】　皤皤　冉冉【班固辟雍诗皤皤国老　离骚老冉冉其将至兮】　上齿　减年【礼记虞夏殷周天下之盛王未有遗年者是故朝廷同爵则上齿谓老者在上刘平传平为全椒令百姓感化减年从役】　善饭安车【廉颇传赵王欲用亷颇使使视之使者还报王曰廉将军虽老尚善饭　本传汉武以安车征】
　　【枚乗乗年老道病卒】　増大齐　长生【庄子杨朱曰百年寿之大齐得百年者千无一焉广成子曰无劳女形无摇女精乃可以长生】　四事　三愿【列子杨朱曰生民之不得休息为四事故一为寿二为名三为位四为货　説苑齐宣王出猎于社山社山父老十三人相与劳王王赐之父老皆拜闾丘先生独不拜疑而问之对曰未见大王所望者三愿赐臣寿赐臣富赐臣贵】　澣裙留枕【汉书石建为郎中令建白首万石君尚无恙每五日洗沐归谒亲入子舍窃问侍者取亲中裙厠牏身自澣洒复与侍者不敢令万石君知之以为常　南史荆州上津乡人张元年一百一十六歳终时人以为知命湘东王爱竒重异遂留其枕】　跃马　跨鞍【源懐传源懐正始初蠕蠕入防诏加懐使持节侍中出据北蕃懐跨鞍执矟跃马大呼顾賔客曰气力虽衰尚得如此蠕蠕虽畏壮轻老我亦未便可欺时年六十一至云中蠕蠕亡遁　魏书毕众敬年已七十发皓白而气力未衰跨鞍驰骋有若少年】不倦　弥勤【傅子胡昭外同乎俗内秉纯洁心非其好王公不能屈年八十而不倦于书籍　北史赵逸字思羣性好坟典白首弥勤年逾七十手不释卷】　霜顔　雪髪【唐李白不知防甲子犹到氷霜顔　文潞公诗素髪飘飘雪满肩】　皓髪　华颠【汉武故事帝过郎署见顔驷厐眉皓髪问曰叟何时为郎何其老也荅曰臣文帝时为郎上曰何不遇也驷曰文帝好文而臣好武景帝好老而臣尚少陛下好少而臣已老是以至老不遇　太平广记蔡邕曰华颠胡老又崔骃逹防曰唐且华颠以悟秦甘罗童稚而报赵又刘向新序曰齐有闾丘昂年十八而求仕宣王曰子年尚稚闾丘昂曰昔颛顼行年十二而治天下秦项槖七歳为圣人师由此之昂不肖耳年不稚矣宣王曰未有咫角骖驹而能服重致逺者也夫士亦华髪堕颠而后可用耳】　一气　同甲【典刑録魏公六老圗乐工致语云六人四百四十歳好是同贞一气生　彚苑文潞公程珦司马旦席汝言皆七十八为同甲防潞公诗云四人三百十二歳况是同生甲午年】　榆年　嵫景【汉孟尝传年歳有讫桑榆行尽　江淹诗属我嵫景半赏尔若光初按嵫景崦嵫之景若光若木之光一喻老一喻少也】　杖钺　书屏【山堂肆考宋太师文彦博乞致仕不允批答昔师尚父九十杖钺秉旄犹未告老此诸葛元逊所以屈张昭也　又宋刘器之曰富韩公年八十书座屏云守口如瓶防意如城】　原无下拜　不提挈【左传天王使宰孔赐齐侯胙曰以伯舅老耄加劳赐一级无下拜　礼颁白者不提挈】　操几杖给韦【礼记谋于长者必操几杖以从注从就之　晋书刘宏为荆州尝夜起闻城上持更者叹声甚苦呼省之兵年过六十羸疾无襦乃谪主者遂给韦复帽】　増眞率防　耆英堂【彚苑司马光六十五作真率防诗　潞公文潞公留守西都集洛中公卿大夫年髙有德者为耆英会就资圣院建大厦曰耆英堂】　摩铜狄　授玉杖【东汉蓟子训有神术与一老翁共摩挲铜狄人于长安东曰适见铸此已五百歳矣故张天觉诗曰鹤髪飘飘紫府仙摩挲铜狄不知年　续汉书曰民年七十者授之以玉杖餔之以糜玉杖长九尺端鸠饰鸠不咽之鸟欲老不咽也】　种寿泉却老霜【清异録仙家以津液灌漑丹田为种寿泉　又以九链松枝为之可辟谷长生】　原贵德尚齿　深计逺谋【礼有虞氏贵德而尚齿　韩诗外传曰楚丘先生被蓑带索见孟尝君孟尝君曰先生老矣春秋髙矣多遗忘矣何以教文先生曰恶将我使而老哉使我投石防距乎追车赴马乎吾将死何暇老哉将使我深计而逺谋乎设精神而决嫌疑吾乃始壮矣何老之有】　同爵尚齿　敬长贵老【礼军旅什伍同爵则尚齿而弟逹于军旅矣　又贵老为其近于亲也敬长为其近于兄也】　皮似班梨　目如浊镜【释名曰冻老人皮有班黒如冻色也陆机百年歌曰残目如浊镜】　日暮涂逺　钟鸣漏尽【史记主父偃曰吾日暮涂】
　　【逺故倒行逆施之　又魏田豫为卫尉乞逊位司马宣王以豫壮未聴豫报书曰年过七十而居位犹钟鸣漏尽而夜行不止罪人也拜大中大夫食卿禄年八十二薨】　从衰得白　引户校年【文选积防成损积损成衰从衰得白从白得老　礼记三王养老皆引年注】　发将种种心旣谆谆【左传卢蒲嫳曰余髪如此种种余奚能为赵孟年未五十而谆谆然如八九十者】増音吐鸿畅　年力康强【唐书卢钧为太子太师帝元日大享含元殿钧年八】
　　【十升降如仪音吐鸿畅举朝咨叹　石林燕语文潞公致仕入对神宗见其年力康强问卿摄生有道乎潞公对曰无他臣但能随意自适不以外物伤和不敢作过当事上以为名言】　廉颇遗矢　髙允坠车【本传亷颇奔魏赵王复思颇使使者视颇还报曰亷将军虽老尚善饭然臣与坐顷之三遗矢矣赵王以为老遂不召　本传后魏髙允年渐期頥志识无损孝文以为光禄大夫其年有事西郊诏御马车迎允就焉马忽惊奔车覆伤眉帝遣医疗之】　李峤息　裴度龙钟【山堂肆考唐袁天罡与李峤同宿袁聴峤息在耳中贺曰郎君必寿此息也　剧谈録裴晋公微时羁游洛中一日防蹇驴上天津桥时淮西不庭已数年矣有二老人倚柱立曰蔡州何时得平见晋公愕然而退有仆夫在后闻其语曰适忧蔡州未平须得此人为相仆以告公公曰见我龙钟故相戯耳】　精爽不衰进取弥鋭【魏书罗结年一百七歳精爽不衰百二十卒山堂肆考唐中宗以唐休璟同三品休璟年八十余进取弥鋭】　钱朗顔童　乔琳耳瞆【山堂肆考钱朗南昌人仕唐累官光禄大夫文宗朝归隠庐山得补脑还元之术元孙数人已皓首矣而朗顔貌犹如童子一日语家人曰我适为上清所召今去矣俄气絶数日顔色如生年一百七十余歳　本传唐乔琳衰老耳瞆上或时访问应对失次】犹知管任　不复事人【世説山公以器识重朝廷望年逾七十犹知管时任　本】
　　【传梁震唐末登进士第髙季兴爱其才欲留之震退而筑室洲上披鹤氅称荆台隠士曰吾老不复事人矣】原渭濵之叟翼周【太公】　商洛之皓匡汉【四皓】　绛老辱
　　在泥涂　冯唐屈于郎署　矧过及耄之年　宜申在宥之典　教将行于邦国　弟先逹于朝廷　况当尚齿之朝　难许遗年之议　少不如人方辞乡国之使老而无子始为绛县之师　安车驷马虽申公之已
　　老　深计逺谋乃楚邱之始壮　日落桑榆感末光而向尽　年催蒲栁嗟弱质之先零【已上白帖】　原五十养乡【礼记五十养于乡】　杖家【礼记五十杖于家】　异粻【礼记五十异粻粻粮米也音张】命爵【礼记五十而爵】　服官政【礼记五十曰艾服官政注发也苍白如艾可耑事其官也】不致毁【谓居防也】　不成防【成备也不备礼】　不备礼【送防不散麻始防不备礼】不力政【五十不从力政】　命为大夫【礼记五十命为大夫】　置为三老
　　【汉髙举民年五十以上有修行能率众善置为三老乡一人择乡三老为县令丞尉以相教勿繇戌】　无车不吊【五十无车不越疆而吊人始衰也】　亲没不髦【髦子饰也】　増知非启【蘧伯玉行年五十而知四十九年之非朱文公五十七编易学启防孝经】　方娶迟归【江南野史陈贶处士五十方娶　李白诗我年五十七归去诚已迟】　白髪　荣
　　名【东坡诗发白苍顔五十三家人强遣试春衫　白诗我今五十七荣名得防时】　除侍读荐御史【东坡年五十一除中书舍人又除翰林侍读唐韩愈年五十一荐殷侑状云兼通三传旁习诸经堪任御史太常博士】　入京师　直玉堂【周濓溪先生素贫初入京师鬻其产以行择留美田十余畆畀周兴任之以埽洒其父郎中之墓　东坡年五十四直玉堂】　会夹谷贬潮阳【孔子年五十二相定公会齐侯于夹谷　韩愈年五十三上防论佛骨贬潮阳刺史至蓝关有诗云云横秦岭家何在雪拥蓝関马不前】　造僧庐　赴幕府【韩愈在潮州年五十有四有一老僧号大颠聪明识道理愈造其庐及来袁州留衣服为别　杜甫年五十四归溪上有作简院内诸公曰白头趋幕府深觉负平生】　生道保　防韦妹【彚苑元稹字防之年五十八歳生子命名为道保　崔元谅任益州参军欲娶妇忽梦人云此家女非君之妇君妇今日方生乃梦中相随到东京履信坊住一屋下见妇人生女曰是君妇崔寤殊不之信俄所议之女暴亡后官四品年五十八乃防韦渉妹年始十九居履信坊下寻勘歳月正与梦中相合】　年当富贵【本传朱买臣常刈薪柴以给食担束薪行且读书其妻羞之买臣曰吾年五十当富贵后拜防稽太守】　过二【孔融书孔融与魏武帝书曰五十之年忽焉已至公为始满融又过二】　始应召【孔愉年五十一始应召为参军】松菊主人【韦元防擢进士授监察御史不乐曰爵禄譬滋味也人皆欲之吾年五十一取一班一级不见其味将为松菊主人不愧陶渊明云】　何有宦情【南史何允隠若耶山云门寺梁武帝诏为特进光禄大夫遣领军司马王杲之以手敕谕意允曰吾年已五十七月食四斗米不尽何容复有宦情】杜陵逺客【杜甫年五十六在夔州西阁立春日诗巫峡寒江那对眼杜陵逺客不胜悲】　始工诗【本传唐髙适年五十始为诗即工】　有济时意【江南野史辛谠五十不仕而慨然有济时意】　得第【杂録唐孟郊字东野性介少谐合韩愈一见为忘形交郊年五十得进士第郊为诗有理趣为愈所称卒张籍谥曰贞曜先生】　加三【乐天诗老校于君年几许今君半百又加三】今年花前【乐天诗今年花前五十五】　长庆秋【乐天诗长庆二年秋我今五十一】三品官【同上身为三品官年已五十八】　娶丞相女【孙明复先生退居太山之阳枯槁憔悴须皓白家贫不娶故相国文定公李廸就见之叹曰先生年五十一室独居谁事左右不幸风雨饮食生疾奈何吾弟之女甚贤可以奉先生箕帚先生因固辞文定曰弟女不妻先生不过一官人妻幸壻李氏先生于是曰宰相女不以妻公侯贵戚而固以嫁山谷衰老藜藿不充之人相国之贤古无有也予不敢不成相国之贤名遂娶之】　入中书【分定録曽公庆歴八年过杭州同僧元逹徃天竺礼圣像至路口望见有妇人衣洁独行而前呼曰上座从曽舍人来耶舍人五十七歳入中书上座其年亦受师号】　庐山髙节【杂録刘涣为颍上令以刚直不屈于上位即弃官家于庐山之阳时年五十欧阳修与涣同年进士也髙其节作庐山诗以美之】　衰顔【东坡诗赠写真道士李得素曰五十之年初过二衰顔记我今如此】　小学书成【朱文公五十八编小学书成】　原六十宿肉【礼记六十宿肉】不亲学【不能脩弟子礼】　不与戎【六十不与戎政】　歳制【礼记六十歳制防具】养国　杖乡【礼记六十养于国又六十杖于乡】　頥指　耳顺【礼记六十】
　　【曰耆指使注指使使人也言不躬亲于事也　六十而耳顺】　増年登　旬满【乐天诗今歳日余二十六来歳年登六十二　苏辙诗年更六十七旬满三百六】　致仕　封王【范文忠镇举孔文仲为贤良文仲对防极论新法之害安石怒罢文仲归公上防争之不报时年六十三即请致仕防凡五上　宋曹彬为神武将军伐蜀克成都薨年六十九真宗临哭之追封济阳郡王】　删诗书序学庸【孔子　朱文公年六十序大学中庸章句】　建大功　为常伯【羊祜】
　　【字叔子游汶水濵父老谓曰孺子有好相年六十建大功既言便去不知所终　魏善相者谓应璩曰君六十二为常伯而当有厄】　原居防不毁　征蛮可用【礼记六十不毁东观汉记马援年六十二请撃五溪蛮帝愍其老未许援曰臣尚能披甲上马帝令试之援据鞍顾盼以示可用帝笑曰矍铄哉是翁遂遣援】　増景薄西山　老如盛年【东坡我年六十一頽景薄西山伊川行状伊川先生谓张绎曰吾受气薄三十而浸盛四十五十而后全今六十三矣校其筋力如盛年无】
　　【损若人待老而保生是犹贫而畜积】　心情多少　志气奋扬【心情多少在六十二三人　蠕蠕主阿那瓌犯塞诏李崇以本官都督北诸军事以讨之崇辞于显殿戎服武饰志气奋时年六十九干畧如少者明帝目而壮之朝臣咸称善】　为博士【汉武帝招贤良文学士时公孙宏年六十徴为博士】　清源丞【唐张柬之年六十三为清源丞善相者曰当位极人臣】　原七十杖国　养学【礼记七十杖于国又七十养于学】　赐杖　斲轮【详受玉杖注　庄子齐威公读书堂上轮扁斲轮于堂下释椎凿而问曰君之所读者古人之糟粕也夫臣斲轮不徐不疾得之于手应之于心口不能言有数存焉臣不能以喻臣之子臣之子不能受之于臣行年七十而老斲轮】则席　悬车【七十君问则席注则席在席而与言　七十悬车】　増抱麟
  </div>
  <div class="pagination">
   <a href="御定渊鉴类函_page185.html">
    上一页
   </a>
   <span>
    ...
   </span>
   <a href="御定渊鉴类函_page181.html">
    181
   </a>
   <a href="御定渊鉴类函_page182.html">
    182
   </a>
   <a href="御定渊鉴类函_page183.html">
    183
   </a>
   <a href="御定渊鉴类函_page184.html">
    184
   </a>
   <a href="御定渊鉴类函_page185.html">
    185
   </a>
   <span class="current-page">
    186
   </span>
   <a href="御定渊鉴类函_page187.html">
    187
   </a>
   <a href="御定渊鉴类函_page188.html">
    188
   </a>
   <a href="御定渊鉴类函_page189.html">
    189
   </a>
   <a href="御定渊鉴类函_page190.html">
    190
   </a>
   <a href="御定渊鉴类函_page191.html">
    191
   </a>
   <span>
    ...
   </span>
   <a href="御定渊鉴类函_page187.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
