<!DOCTYPE html>
<html>
<head>
    <meta charset="UTF-8">
    <title>喻林 - 第 57 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 57 页/共 195 页</h1>
    <div class="content">　　必也学非所用术有所仰故临川将济而舟檝不存焉【后汉书张衡列传】
　　爽与范内踈而智不及驽马恋短豆必不能用也【晋书宣帝纪】
　　诚东南之遗寳宰朝之竒璞也若得托迹康衢则能结轨骥騄曜质廊庙必能垂光璵璠矣【晋书戴若思传】
　　譬彼针与石效疾故称良【宋书乐四志】
　　夜衣锦绣谁别伪真刀鸣箾中倚牀无施【宋书乐四志】云和备乐则防防克谐骅骝骖服则致逺斯效【宋书武三王江夏传】
　　悬饥在嵗式羡藜藿之饱重炎灼体不念狐白之温故才以偶时为劭道以调俗为尊【南齐书刘祥传】
　　如蓑裘之代用譬轮辕之曲直【梁书张缅弟纉传】
　　吾言足用矣舎言革思者是犹舎获而攗粟也以其言非吾言者是犹以卵投石也尽天下之卵其石犹是也不可毁也【墨子贵义】
　　譬如药然草之本天子食之以顺其疾岂曰一草之本而不食哉今农夫入其税于大人大人为酒醴粢盛以祭上帝鬼神岂曰贱人之所为而不享哉【墨子贵义】
　　譬如水火殊性各适其用既无是非安得谓之是非乎【公孙龙子指物论注】
　　鲁人身善织屦妻善织缟而徙于越或谓之曰子必穷矣鲁人曰何也曰屦为履之也而越人跣行缟为冠之也而越人被发以子之所长游于不用之国欲使无穷其可得乎【韩非子说林上】
　　今有马于此如骥之状者天下之至良也然而驱之不前却之不止左之不左右之不右则臧获虽贱不托其足臧获之所愿托其足于骥者以骥之可以追利辟害也今不为人用臧获虽贱不托其足焉已自谓以为世之贤士而不为主用行极贤而不用于君此非明主之所臣也亦骥之不可左右矣【韩非子外储说左】
　　故制事者因其则服药者因其良书不必起仲尼之门药不必出扁鹊之方【陆子道基】
　　世多称古之人而髙其行并世有与同者而弗知贵也非才下也时非宜也故六骐骥驷駚騠以济江河不若窽木便者防世然也是故立功之人简于行而谨于时【淮南子齐俗训】
　　凡万物有所施之无小不可为无所用之碧瑜粪土也【淮南子缪称训】
　　愚者有所修智者有所不足柱不可以摘齿筐不可以持屋马不可以服重牛不可以追速铅不可以为刀铜不可以为弩铁不可以为舟木不可以为釡各用之于其所适施之于其所宜即万物一齐而无由相过明镜便于照形其于以函食不如箪牺牛粹毛宜于庙牲其于以致雨不若黒蜧由此观之物无贵贱因其所贵而贵之物无不贵也固其所贱而贱之物无不贱也【淮南子齐俗训】
　　今夫图工好画鬼魅而憎图狗马者何也鬼魅不世出而狗马可日见也夫存危治乱非智不能道而先称古虽愚有余故不用之法圣人弗行不验之言圣王弗聴【淮南子汜论训上】
　　砥石不利而可以利金防不正而可以正弓物固有不正而可以正不利而可以利【淮南子说山训】
　　圣人用物若用朱丝约刍狗若为土龙以求雨刍狗待之而求福土龙待之而得食【淮南子说山训】
　　鼎错日用而不足贵周鼎不防而不可贱物固有以不用而为有用者地平则水不流重钧则衡不倾物之尤必有所感物固有以不用为大用者【淮南子说山训】
　　人莫欲学御龙而皆欲学御马莫欲学治鬼而皆欲学治人急所用也【淮南子说林训】
　　陶人弃索车人掇之屠者弃销而鍜者拾之所缓急异也【淮南子说林训】
　　三寸之管而无当天下弗能满十石而有塞百斗而足矣【淮南子说林训】
　　予拯溺者金玉不若寻常之纒索【淮南子说林训】
　　孤子语孝躄者语杖贫者语仁贱者语治议不在已者易称从旁议者易是当其局则乱【盐铁论救匮】
　　瞽师不知白墨而善闻言儒者不知治世而善訾议【盐铁论诏圣】
　　马効千里不必胡代士贵成功不贵文辞【盐铁论论儒】玉屑满箧不为有寳诗书负笈不为有道要在安国家利人民不茍文防众辞而已【盐铁论相刺】
　　猛兽狐疑不若蜂虿之致毒也髙议而不可及不若卑论之有功也【说苑谈丛】
　　丝纻布帛人所衣服掺搔女手纺绩缮织【焦氏易林困之中孚】匠乡操斧豫章危殆【焦氏易林小过之师】
　　言已乗八龙神智之兽其状婉婉委委又载云旗委蛇而长也驾八龙者言已徳如龙可制御八方也载云旗者言已徳如云雨能润施于万物也【王逸注楚辞离骚经】
　　言橘实赤黄其色精明内懐洁白以言贤者亦然外有精明之貌内有洁白之志故可任以道而事用之也【王逸注楚辞九章】
　　言竹被润泽上则葳而防蔽雾露言上能有所覆也下则冷冷清凉可休庇也以言已徳上能覆盖于君下能庇廕于民【王逸注楚辞七谏】
　　江汉虽有美珠不为己用故不爱也【淮南子说山训解】
　　洗不必江河要之却垢马不必骐骥要之足疾贤不必圣人要之智通【武侯十六策隂察】
　　仓颉之书世以纪事奚仲之车世以自载伯余之衣以辟寒暑桀之瓦屋以避风雨夫不论其利害而从讥其造作是则仓颉之徒有非世本十五家皆受责也【王充论衡对作篇】
　　医能治一病谓之巧能治百病谓之良是故良医服百病之方治百人之疾大才懐百家之言故能治百族之乱扁鹊之众方孰若巧之一技【王充论衡别通篇】
　　夫衮冕非御锋镝之服典诰非救饥寒之具也【抱朴子外篇守塉】
　　御暍之鸟厥名昏明是互昼隠夜觌物贵应用安事鸾鹄【山海经北山经图讃】
　　蜘蛛有丝虽甚勉务非人所用则不如蚕一緰之利也【太经第二务解】
　　庖丁解牛适俗所倾朱泙屠龙无所用功茍乖世务虽有妙术归于无用【刘子随时】
　　救饥者以圆寸之珠不如与之橡菽贻溺者以方尺之玉不如与之短绠非橡绠之贵而珠玉之贱然而美不要者各在其所急也方于饥溺之时珠玉宁能救生死哉是以中流失船一壶千金贵贱无常时使然也【刘子随时】鹿形似马而迅于马豺形似犬而健于犬国有千金之马而无千金之鹿家有千金之犬而无千金之豺以犬马有用而豺鹿无用也【刘子言苑】
　　昔野人弃子贡之辨而恱马圉之辞越王退吹籁之音而好鄙野之声非子贡不及马圉吹籁不若野声然而美不必合恶而见珍者物各有用也【刘子命相】
　　骥騄不常一歩应良御而效足【李善注文选赭白马赋】
　　善吏如良鹰矣下韝即中【李善注文选鲍明逺束武吟】
　　每念足下才为世生器为时出【李善注文选刘越石答卢谌诗】
　　物之企竞由乎不足政之不治才不合时故也心尚自足不假美女之丽用防其朝不劳稷契之贤矣【李善注文选陆士衡演连珠】
　　赴曲之音洪细入韵蹈节之容俯仰依咏是以言苟适事精麤可施士苟适道修短可命【文选陆机演连珠】
　　音以比耳为美色以恱目为欢是以众聴所倾非假北里之操万夫婉恋非俟西子之顔故圣人随世以擢佐明主因时而命官【文选陆机演连珠】
　　寒者不贪尺玉而思短褐饥者不愿千金而美一餐夫千金尺玉至贵而不若一餐短褐者物有所急也【艺文类聚嵗时部寒表】
　　朗鉴不尘精金能照【艺文类聚礼部祭祀文】
　　玉映蓝田金铉之望已集木秀邓林轮辕之用先表【艺文类聚职官部丞相碑】
　　凡钟磬各有笋虡写鸟兽之形大声有力者以为钟虡清声无力者以为磬虡【初学记乐部钟】
　　轮以代歩屏以蔽容【太平御覧车部轺车】
　　伫闻和鼎实行当奉介丘【初学记职官部诸曹尚书】
　　至如宣可去壅即姜橘之属是也通可去滞即通草防已之属是也补可去弱即人参羊肉之属是也泄可去闭即葶苈大黄之属是也轻可去实即麻黄葛根之属是也重可去怯即磁石铁粉之属是也涩可去脱即牡砺龙骨之属是也滑可去着即冬葵榆皮之属是也燥可去湿即桑白皮赤小豆之属是也湿可去枯即紫石英白石英之属是也只如此体皆有所属凡用药者审而详之则靡所遗失矣【本草一卷】
　　以无制有器用者空【参同契】
　　譬如商人有巧便智先在海岸装治船已方牵入水知无穿穴后持财物置上而去是船必不壊没人物安穏达所至防【波罗蜜多经卷三百一十二】
　　譬如灯光虽不暂住而能照了令有目者覩见众色【波罗蜜多经卷五百九十六】
　　譬如金刚爲鑚物故随所鑚处无不通达【波罗蜜多经卷五百九十三】
　　譬如明灯其熖防妙置之于室随室大小众闇咸除【大乗显识经推四】
　　如人乗车涂以膏油不爲自髙乃至庄严爲载运故又如涂疮不贪其味爲息苦故【杂阿含经卷十一】
　　譬如陶家和埴调软中无沙砾任作何器【太子瑞应本起经卷上】时有贾客大人名曰波利与百五贾人入海求寳时海神出掬水问波利言海水爲多掬水爲多波利答曰掬水爲多所以者何海水虽多无益时用不能救彼饥渴之人掬水虽少值彼渇者持用与之以济其命【法句譬喻经二华香品】
　　如灯在宻室其明得用【大智度论卷三十】
　　又如重物披防令轻【大智度论卷六十五】
　　譬如以金贸草不知者言何以以贵易贱答曰我事须用故【大智度论卷九十五】
　　譬如厚叶树多所防覆又如热时旷野险道清凉大池【大智度论卷九十八】
　　犹市卖物不选贵贱【大荘严经论卷八】
　　珠生合浦魏人取以照车璧在邯郸秦王请以华国天下之寳当与天下共之【髙僧传八释寳亮】
　　效用
　　韩卢宋鹊呈才骋足【宋书乐四志】
　　若实有萤爝増晖光景固其腾声之日飞藻之辰也【宋书孔凯传】
　　吾生旣系名声之缰鏁就良工之剞劂振佩紫台之上鼔袖丹墀之下采金匮之漏简访玉山之遗文敝精神于丘坟尽心力于河汉摛藻期之鞶绣发议必在芬香【北齐书文苑祖鸿勲传】
　　道爲智者说马爲御者良贤爲圣者用辩爲智者通书爲晓者传事爲见者明【陆子道基】
　　简子将渡用楫者少一人娟攘卷操楫而请曰妾愿备父持楫简子曰不谷将行选士大夫齐戒沐浴义不与妇人同舟而渡也娟对曰妾闻昔者汤伐夏左骖牝骊右骖牝靡而遂放桀武王伐殷左骖牝骐右骖牝防而遂克纣至于华山之阳主君不欲渡则已与妾同舟又何伤乎【烈女传周列国赵津女娟】
　　髙脚疾歩受肩喜趋【焦氏易林晋之泰】
　　牛牧于农而役于农故效并耕之劳马畜于人而乗于人故收并战之绩诸侯爵禄于国而不能扞于国何欤【天禄阁外史自强】
　　夫君视士如腹心故能显其徳士自视如牛马故能尽其心此百里奚所以劳于秦而逸于虞也今之士岂无牛马之心乎顾其君之任与不任乎【天禄阁外史桃林】
　　言龙既升天奋揺翘羽驰使风雨言已亦愿动竭智谋以辅事贤君流恩百姓长无穷极也【王逸注楚辞九叹】
　　或曰文吏笔扎之能而治定簿书考理烦事虽无道学筋力材能尽于朝廷此亦报上之效验也曰此有似于贫人负官重责贫无以偿则身爲官作责乃毕竟夫官之作非屋庑则壁也屋庑则用斧斤壁则用筑锸荷斤斧把筑锸与彼握刀持笔何以殊【王充论衡量知篇】寳弃怨何人和氏有其愆【曹子建赠徐干】
　　不拯招魂之病则无以效越人之絶伎不奬多难之世则无以知非常之逺量髙拱以观溺非勿践之仁也懐道以迷国非作者之务也【抱朴子外篇嘉遯】
　　譬若理尺璧于重壤之下封文锦于沓匮之中终无交易之富孰赏堙翳之珍哉【抱朴子外篇任命】
　　冀王道之一平兮假髙衢而骋力惧匏之徒悬兮畏井渫之不食【文选登楼赋】
　　夫临博而企竦闻乐而窃抃者或有赏音而识道也【文选曹植求自试表】
　　冀以尘露之防补益山海萤烛末光増辉日月【文选曹植求自试表】
　　夫才生于世世实须才和氏之璧焉得独曜于郢握夜光之珠何得専玩于随掌天下之寳固当与天下共之【文选刘琨答卢谌诗序】
　　鈆刀贵一割梦想骋良图【文选左思咏史诗】
　　玉壶必求以盛干将必求以断【文选乐府鲍明逺白头吟注】
　　若得骖轨鸾衡服襄骏足则机石之良选可以对万里者也【广文选庾仲初荐唐防牋】
　　春鹒秋蟀集相悲露木风萤临年共恱夫惟动植且或有心况在生灵而能无感【广文选王元长求効启】
　　老骥伏枥志在千里烈士暮年壮心不已【广文选曹孟徳碣石篇】宁能偶鸡鹜寂寂隠蓬蒿【艺文类聚人部逰侠诗】
　　楚闻骐骥不遗能于伯乐良寳不藏耀于卞和是以辉光夜射价连秦赵飞駉絶影终朝千里物尚有之士亦宜然【艺文类聚治政部荐举牋】
　　橘柚垂嘉实乃在深山侧闻君好我甘窃独自雕饰【艺文类聚果部橘诗】
　　夫抱道不行犹无道也握寳不用犹无寳也【太平御覧道部养生】欲使白牛有长路之能寳舟有彼岸之力也【法苑珠林卷九十六】
　　善用
　　狼之老者则颔下垂胡狼进前则躐其胡郤退则跲其尾是进退有难然犹不失其猛能杀伤禽兽以喻周公摄政之时逺则四国流言近则王不知其志进退有难然犹不失其圣能成就周道【毛诗正义狼跋】
　　骍骍然调和者角弓此角弓虽则调和当善用之若不善置绁檠而巧用之则翩然而其体反戾矣是用角弓之难也以兴和顺者宗族也此宗族虽则和顺当善待之若不善设食燕而恩御之则亦愤然而其心怨恨矣是待宗族之难也【毛诗正义角弓】
　　玉体虽有亷棱而不伤割于物人有义者亦能断割而不伤物【礼记正义聘义】
　　火生而有光而不用其光果在于用光人生而有才而不用其才而果在于用才故用光在乎得薪所以保其耀用才在乎识真所以全其年【晋书孙登传】
　　公仪伯以力闻诸侯周宣王备礼以聘之公仪伯至观形懦夫也宣王心惑而疑曰女之力何如公仪伯曰臣之力能折春螽之股揕秋蝉之翼王作色曰吾之力者能裂犀兕之革曳九牛之尾犹憾其弱女折春螽之股揕秋蝉之翼而力闻天下何也公仪伯长息退席曰臣之师有商丘子者力无敌于天下而六亲不知以未甞用其力故也臣以死事之乃告臣曰人欲见其所不见视人所不窥欲得其所不得修人所不爲故善视者先见舆薪善聴者先闻撞钟夫有易于内者无难于外于外无难故名不出于一家今臣之名闻于诸侯是臣违师之教显臣之能者也然则臣之名不以负其力者也以能用其力者也不犹愈于负其力者乎【列子仲尼】
　　恵子谓庄子曰魏王贻我大瓠之种我树之成而实五石以盛水浆其坚不能自举也剖之以爲瓢则瓠落无所容非不咢然大也吾爲其无用而掊之庄子曰夫子固拙于用大矣宋人有善爲不手之药者世世以洴澼絖爲事客闻之请买其方百金聚族而谋曰我世世爲洴澼絖不过数金今一朝而鬻技百金请与之客得之以说吴王越有难吴王使之将冬与越人水战大败越人裂地而封之能不手一也或以封或不免于洴澼絖则所用之异也今子有五石之瓠何不虑以爲大樽而浮乎江湖而忧其瓠落无所容则夫子犹有蓬之心也夫【庄子逍遥逰】
</div>
    <div class="pagination">
<a href="喻林_page56.html">上一页</a><span>...</span><a href="喻林_page52.html">52</a><a href="喻林_page53.html">53</a><a href="喻林_page54.html">54</a><a href="喻林_page55.html">55</a><a href="喻林_page56.html">56</a><span class="current-page">57</span><a href="喻林_page58.html">58</a><a href="喻林_page59.html">59</a><a href="喻林_page60.html">60</a><a href="喻林_page61.html">61</a><a href="喻林_page62.html">62</a><span>...</span><a href="喻林_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
