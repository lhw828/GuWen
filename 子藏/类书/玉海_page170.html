<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 170 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 170 页/共 284 页
  </h1>
  <div class="content">
   奠贾【宋郑衞有褚师注市官　鲁臧防为郈贾正注若市吏　王制命市纳贾以观民好恶注典市者亡者使有利者使阜害者使亡靡者使防】　司虣十肆则一人宪市之禁令禁鬬嚻虣乱陵犯　司稽五肆则一人【稽察也】察犯禁者【注察留连不时去者】　胥二肆则一人掌所治之政　肆长毎肆一人敛总布掌戒禁【注自胥师以及司稽皆司市所自辟除胥及肆长市中给繇役者神农日中为市致民聚货交易而退取诸噬嗑　文王治岐闗市讥而不征】　泉府上士四人中士八下士十六【见九府　易称裒多益寡称物平施书云楙迁有无】　司门下大夫二人上士四中士八下士十六【若今城门校尉主王城十二门】掌授管键以启闭国门几出入不物者正其货贿【重门撃柝盖取诸豫　周秩官有门尹宋有门尹　郑北门之管】　司闗上士二人中士四【界上之门】掌国货之节以联门市【注自外来者案其节书其货通之国门国门通之司市自内出者司市为之玺节通之国门国门通之闗门】司货贿出入者掌治禁征防国防札则无闗门之征犹几【孟子曰闗几而不征则天下之旅皆悦而愿出于其涂】四方之賔客敂闗则为之告【注敂闗犹谒闗人也郑司农説以国语曰周之秩官有之曰敌国賔至闗尹以吿行理以节逆之　古之为闗将以御暴　尹喜为闗令　聘礼及竟张誓乃谒闗人注竟上为闗以讥异服识异言】　掌节上士二人中士四守邦节而辨其用以辅王命【见符节】　遂人中大夫二人【注主六遂若司徒之于六乡也六遂之地自逺郊以达于畿中有公邑家邑小都大都司农云遂谓王国百里外防六乡为正六遂为副　易氏曰王畿千里之间其百里为六乡其二百里为六遂乡在内而主教君子之事也建官皆升遂之一等遂在外而主耕野人之事也建官皆降乡之一等然乡岂不耕遂岂不教亦互见而已】以土地之图经田野造县鄙形体之灋五家为邻五邻为里四里为酂五酂为鄙五鄙为县五县为遂皆有地域稽人民授田野简兵器教稼穑【郑司农云遂之军法追胥起徒役如六乡】凡治野以下剂致甿【家取二人】田里安甿乐昏扰甿土宜教甿稼穑兴耡利甿时器劝甿彊予任甿土均平政辨上中下地以颁田里登夫家众寡以颁职作事令贡赋令师田起政役若起野役则帅民而至以遂之大旗致之【鲁宋有遂正　鲁人三郊三遂】　遂师下大夫四人上士八中士十六旅下士三十二各掌其遂政令戒禁以时登夫家众寡经牧其田野辨其可食者周知其数而任之入野职野赋于玉府【防如乡师主六乡亦二人共主三遂】军旅田猎平野民【正其行列部伍】遂大夫每遂中大夫一人各掌其遂政令稽夫家田
　　野以教稼穑稽功事正嵗简稼器修稼政三歳大比帅其吏而兴甿【举民贤能如六乡之为也　小雅攸介攸止烝我髦士求髦士于或耘或耔之间非兴甿乎　谓之甿者以耕为主】明其有功属其地治者　县正毎县下大夫一人【一遂有五县】各掌其县之政令以颁田里分职事掌治讼趣稼事【六遂有县正实六乡州长之职】　鄙师每鄙上士一人【五鄙为县五百家为鄙】各掌其鄙政令祭祀以时数其众庶察媺恶而诛赏　酂长每酂中士一人【乡之族师也】各掌政令以时校登夫家比其众寡歳时简器与有司数之趋耕耨稽女功　里宰每里下士一人【所掌同六乡之闾胥】掌比其邑之众寡以歳时合耦于耡【里宰治处若今街弹之室　月令季冬命农师计耦耕事】以治稼穑趋耕耨【周秩官曰司里授馆　夏时儆曰期于司里　鲁陈宋皆有司里】　邻长五家则一人掌相纠相受邑中之政相赞【比长以下士邻长以民其职则一】　旅师中士四人下士八【主敛县师所徴野之赋谷　新甿以旅名】掌聚野之耡粟屋粟间粟而用之【遂人兴耡载师罚不耕甸地闲田所出之粟为补助之用】以质剂致民平颁其兴积施恵散利均其政令凡用粟春颁而秋敛之新甿之治皆听之使无征役以地之媺恶为等　稍人下士四人【主为县师令都鄙丘甸之政距王城三百里曰稍】掌令丘乗之政令【四丘为甸军制之始也甸为井六十有四】　委人中士四人下士四掌敛野之赋薪刍疏材木材以稍聚待賔客甸聚待羁旅【多曰积少曰委】军旅之賔客馆焉【鲁委吏】　土均上士二人中士四下士八【遂人以土均平政】掌平土地之政以均地守地事地贡【即以闾师任民之职而均之】以和邦国都鄙之政令刑禁施舎礼俗防纪祭祀皆以地媺恶为轻重之灋　草人下士四人掌土化之灋以物地相宜为之种【化之使美若汜胜之术】　稻人上士二人中士四下士八掌稼下地【稻独宜于荆盖厥土涂泥乃沮洳下湿之地此稻人所以掌稼下地】以猪蓄水防止水沟荡水遂均水列舎水浍写水以渉其芟作田泽草所生种之芒种【稻麦也　七月言农桑之无逸知稼穑之难】　土训中士二人下士四【能训説土地善恶之势】掌道地图以诏地事道地慝以辨地物原其生以诏地求王廵守则夹王车【风行地上观以省方观民设教】　诵训中士二人下士四【能训説四方所诵习】掌道方志以诏观事道方慝以诏辟忌知地俗王巡守则夹王车【二官为王巡守设也　地图掌于司徒方志掌于外史一游一豫为诸侯度　衞武公倚几有诵训之谏云】山虞每大山中士四人下士八人中山下士六人小山下士二人【虞度也度知山之大小】掌山林之政令为之守禁大田猎莱野弊田植虞旗于中致禽而珥焉【大司马大阅虞人莱野　周虞人之箴曰兽臣司原　周秩官曰虞人入材　齐虞人守官山林之木衡鹿守之　山林薮泽之利与民共驺虞传曰虞人翼五豝以待公之发】　林衡毎大林麓下士十二人中如中山之虞小如小山之虞【衡平也平林麓之大小】掌林麓之禁令而平其守斩木材则受灋于山虞掌其政令【王制曰古者林麓川泽以时入而不禁】川衡毎大川下士十二人中川下士六人小川下士二人【川流水也】掌川泽之禁令而平其守祭祀賔客共川奠【齐泽立三虞山立三衡】　泽虞每大泽大薮中士四人下士八人中如中川之衡小如小川之衡【泽水所钟也水希曰薮】掌国泽之政令为之厉禁财物以时入于玉府颁其余于万民祭祀賔客共泽物之奠大田猎莱野弊田植虞旌以属禽【月令野虞水虞泽人四监四监主山林川泽之官　臧僖伯諌观鱼里革谏夏滥泗渊　里革曰水虞兽虞见上　文王治岐泽梁无禁　帝省其山柞棫斯防松柏斯兑　搜田以时仁如驺虞　夏小正虞人入梁】　迹人中士四人下士八【迹知禽兽处】掌邦田之地政为厉禁而守之【田之地若今苑也】田猎者受令焉【宋景公时迹人来吿曰逢泽有介麋注迹禽兽者文王不敢盘于游田】　卝人中士二人下士四【卝之言矿也金玉未成器曰矿】掌金玉锡石之地为厉禁守之以时取之则物其地图而授之【上以资邦用下以使民弃末厚本】　角人下士二人征齿角骨物于山泽之农以当邦赋之政令　羽人下士二人征羽翮　掌葛下士二人徴絺绤之材　掌染草　掌炭　掌茶　掌蜃　囿人中士四人下士八掌囿游之兽禁【文王灵囿与民偕乐囿方七十里】　场人毎场下士一人【任圃以植事民之场圃也以场圃任园地国之场圃也　筑地为墠季秋除圃中为之】掌国之场圃植果蓏珍异之物【仲山父曰场恊入　疏春夏为圃秋冬为场】　廪人下大夫二人上士四中士八下士十六【舎人仓人司禄官之长】掌九谷之数以待国之分颁赒赐稍食【分颁谓委人之职诸委积也】以歳之上下数邦用以知足否诏谷用凡万民之食人四鬴上也三鬴中也二鬴下也食不能二鬴则令邦移民就谷诏王杀邦用【蓄积多备先具】大祭祀共接盛【周语廪恊出注廪人　周秩官曰廪人献饩　三年耕必有一年之食　民以食为天　我取其陈食我农人　我仓既盈我庾维亿】舎人上士二人中士四【主平宫中用谷】掌平宫中之政分其财守以法掌其出入祭祀共簠簋賔客共车米筥米刍禾以歳时县穜稑之种以共王后之春献种掌米粟之出入辨其物【九谷六米别为书　宫正于月终则防稍食内宰于歳终则防稍食舎人歳终防计其政】仓人中士四人下士八掌粟入之藏辨九谷之物以
　　待邦用【公刘廼积廼仓】　司禄中士四人下士八【主班禄】阙【天府祭天之司民司禄郑氏谓司禄为文昌第六星禄谷也掌天下之数　文王治岐仕者世禄武王克商庶士倍禄司士以功诏禄忠信重禄以劝士】　　司稼下士八人掌巡邦野之稼
　　辨穜稑之种巡野观稼以年之上下出敛法均万民之食赒其急平其兴【此彻法也　稷躬稼有天下先知稼穑之囏难】　舂人奄二人共米物齍盛牢礼之米　人奄二人【主炊官也】凡祭祀共盛共王及后之六食共簠簋之实【易之损曰二簋可用享】　槁人奄八人共外内朝冗食者之食
　　周宗伯　【唐虞三代宗官　大宗　少宗　阳官】　周宗官　【五官】
　　春官大宗伯卿一人【郑司农云宗伯主礼之官尧典曰咨伯作秩宗宗官又主神故国语曰使名姓之后能知四时之生牺牲之物玉帛之类采服之宜彛器之量次主之度屏摄之位坛场之所上下之神只氏姓之所出而率旧典者为之宗春秋禘大庙而传曰夏父弗忌为宗人又曰使宗人衅夏献其礼郊特牲曰宗人升自西阶视壶濯及豆笾然则唐虞歴三代以宗官典国之礼与其祭祀汉之大常是也】建邦天神人地示之礼以佐王建保邦吉礼事神示【其别十有二】凶礼哀邦国之忧【其别五】賔礼亲邦国【其别八】军礼同邦国【其别五】嘉礼亲万民【其别六　曲礼五其别三十有六】以九仪之命正邦国之位【典命于诸侯谓之五仪于诸臣谓之五等之命分而言之也典命所言自尊及卑大宗伯所言由小及大】以玉作六瑞以等邦国【舜典言五瑞大宗伯兼王而言】以禽作六摰以等诸臣孤执皮帛卿执羔大夫执鴈士执雉庶人执鹜工商执鸡【定八年公防晋师于瓦范献子执羔赵简子中行文子执鴈】以玉作六器以礼天地四方牲币放其器之色以礼乐合天地之化百物之产【礼乐之用舜分命二臣以明事之重周兼总于宗伯以见理之同】诏相王之大礼【书注彤伯宗伯　书大宗上宗孔氏曰即大宗伯　虞曰秩宗殷曰大宗曲礼天官六大曰大宗注此殷制周曰宗伯宗伯为春官大史以下属焉　周书尝麦解命大宗序天时少】
　　【宗祠风雨百享周语史帅阳官以命司事注春官也伶州鸠曰声不龢平非宗官之所司也注宗官宗伯乐官属焉　文王世子宗人授事以爵以官注宗人掌礼及宗庙也　宗人者诸侯掌礼之官也天子则曰大宗伯】　小宗伯中大夫二人掌建国之神位五礼之禁令辨庙祧之昭穆掌三族之别以辨亲疏其正室皆谓之门子毛六牲辨名物而颁之于五官使共奉之【司徒主牛宗伯主鸡司马主马及羊司防主犬司空主豕】辨六齍【六谷黍稷稻粱麦苽】六彛六尊之名物掌衣服车旗宫室之赏赐四时祭祀之序事与其礼诏相祭祀之小礼凡大礼佐大宗伯【上天下泽履辨上下定民志】
　　周礼官之属
　　肆师下大夫四人上士八中士十六旅下士三十二【佐宗伯陈列祭祀位及牲器粢盛】掌立国祀之礼以佐大宗伯立大祀用玉帛牲牷立次祀用牲币立小祀用牲以歳时序其祭礼及祈珥尝之日涖卜来歳之芟狝之日卜戒社之日卜稼　郁人下士二人掌祼器【谓彛及舟与瓒】祭祀賔客之祼事和郁鬯以实彛而陈之诏祼将之仪节【祼者求神之始　周语虢文公曰郁人荐鬯　王祼鬯飨醴　郁鬯用于宗庙秬鬯用于天地社稷等　观盥而不荐有孚颙若】鬯人下士二人掌共秬鬯而饰之【成王锡周公二卣宣王锡召虎平王锡晋文侯一卣】　鸡人下士一人共鸡牲大祭祀夜嘑旦以嘂百官国事为期则告之时【象鸡知时　庭燎注王有鸡人之官王不正其官而问夜早晚巾车大祭祀鸣铃以应鸡人　诗鸡既鸣矣朝既盈矣　昧旦丕显后世犹怠　佩玉晏鸣闗雎叹之】
　　司尊彛下士二人掌六尊六彛之位诏酌辨用实【周语牺人荐醴注云司尊也】　司几筵下士二人掌五几五席之名物辨其用位　天府上士一人中士二【府物所藏言天者尊此所藏若天物然见九府　登贤能之书而教得其中登民谷之数而政得其中登计狱弊讼而刑得其中治中之书天府受而藏之以诏王察吏治则吏道益谨民心益固然后可永保天命而玉镇大寳器可守矣】　典瑞中士二人【瑞节信也若今符玺郎】掌玉瑞玉器之藏辨其名物用事设其服饰【人执以见曰瑞礼神曰器】　典命中士二人【命谓主迁秩羣臣之书见礼制　防简防之命　爵命属阳故于春见之　宣王能锡命诸侯】　司服中士二人掌王之衣服辨名物与用事【月令仲秋命司服具饰衣裳文绣有恒　天命有德五服五章哉　惟衣裳在笥　观古人之象　禹恶衣服致羙黻冕　文王卑服即康功田功　晋绛人为君复陶注主衣服之官　书立政缀衣注掌衣服垂衣裳取诸乾坤　齐明盛服所以修身也】　典祀中士二人下士四掌外祀【所祀于四郊者】帅属修除守其厉禁而跸之　守祧　世妇　内宗凡内女之有爵者掌宗庙之祭祀荐加豆笾　外宗凡外女之有爵者掌宗庙祭祀佐王后荐玉豆眡豆笾　冡人　墓大夫　职防大司乐中大夫二人【乐官之长　自大司乐至司干凡二十职皆列于礼官之次乐】
　　【之为用以辅成礼也】掌成均之法治建国之学政合国子弟有道德者使教焉【成者成其行之亏均者均其习之偏　舜命典乐教胄子】以乐徳【乐之本】中和祗庸孝友乐语【乐之用】兴道讽诵言语乐舞云门大卷咸防夏濩武教国子以六律六同五声八音六舞大合乐以致神示禁淫声过声慢声【文王世子乐正司业祭养老乞言合语之礼皆小乐正诏之于东序大乐正学舞干戚语説命乞言皆大乐正授数　王制乐正崇四术立四教顺先王诗书礼乐以造士入学以齿将出学小胥大胥小乐正简不帅教者吿于大乐正注大乐正于周宗伯之属　大乐正论造士之秀者升司马曰进士　燕礼大师告于乐正曰正歌备　景王铸无射问伶州鸠注司乐官钟成伶人告龢注乐人也　晋赵宣子召军吏戒乐正　楚钟建为乐尹　月令仲春命乐正入学习乐　正声感人顺气应之雷出地奋豫以作乐崇德】　乐师下大夫四人上士八下士十六掌国学之政教国子小舞帗羽皇旄干人教乐仪行以肆夏趋以采齐帅学士而歌彻【学士国子也】凡乐官掌其政令听其治讼【周语瞽帅音官　大胥比乐官　乐记乐师辨乎声诗故北面而　月令季冬命乐师大合吹　文王世子疏诸侯谓之小乐正天子谓之乐师】　大胥中士四人【文王世子小乐正学干大胥赞之胥鼓南胥才知之称】掌学士之版【籍也】以待致诸子春入学舎采合舞秋颁学合声以六乐之防正舞位比乐官展乐器　小胥下士八人掌学士之徴令正乐县之位王宫县诸侯轩大夫判士特　大师下大夫二人掌六律六同合隂阳之声文以五声播以八音教六诗以六德为本六律为音【工以纳言】大射帅瞽歌射节大师执同律听军声诏吉凶【王制命大师陈诗以观民风　国语正考父校商名颂于周大师　孔子语鲁大师乐　大师挚孔氏曰鲁乐人　衞武公有师工之诵】　小师上士四人教鼓鼗柷敔埙箫管歌掌六乐声音之节与其和【周语曰师箴瞍赋蒙诵注师小师也】　瞽蒙上瞽四十人中百人下百六十人掌播鼗柷敔埙箫管歌讽诵诗世奠繋鼓琴瑟掌九德六诗之歌以役大师【衞武公蒙不失诵作懿戒以自儆】眡了三百人掌乐事　典同中士二人【同阴律也】掌六律六同之和辨天地四方阴阳之声以为乐器以十有二律为数度十有二声为齐量　磬师中士四人下士八教击磬编钟　钟师中士四人下士八掌金奏以钟鼓奏九夏　笙师中士二人下士四教龡竽笙埙籥箫箎篴管春牍应雅以教裓乐　镈师中士二人下士四掌金奏之鼓　韎师下士二人【韎东夷之乐舞者十有六人】教韎乐祭祀大飨帅属而舞　旄人下士四人教舞散乐夷乐　籥师中士四人【文王世子籥师学戈籥师丞赞之】教国子舞羽龡籥籥章中士二人下士四【吹籥以为诗章】掌土鼓籥龡诗雅颂【言王业之所始】　鞮鞻氏下士四人掌四夷之乐与声歌【鞮鞻四夷舞者所屝也】　典庸器下士四人【庸器有功者铸器铭功】掌藏乐器庸器【庸器伐国所获之器】祭祀陈庸器　司干下士二人【干舞者所持盾也】掌舞器【舞干羽有苗格　搃干山立　诗序泠官郑云乐官也泠氏世掌乐官而善焉　黄帝泠伦周景王泠州鸠　泠人告龢鲁语泠箫咏歌　左传楚泠人】　　大卜下大夫二人
　　【卜筮官之长】掌三兆三易三梦之法作龟之八命【舜官占蔽志　洪范稽疑　殷六大曰大卜　周公卜洛　筮袭于梦武王所用　祭义注易官名周礼曰大　礼运王前巫后史卜筮瞽侑皆在左右王中心无为以守至正　龟筮协从卜不习吉　卜以官氏鲁齮楚丘晋偃秦梁徒父招父　又见后卜正】　卜师上士四人掌开龟之四兆眡高致墨卜人中士八人下士十人　龟人中士二人掌六龟
　　之属　菙氏下士二人【燋焌用荆菙之类】共燋契　占人下士八人掌占龟以八簭占八颂以八卦占簭之八故以眡吉凶　簭人中士二人【问蓍曰筮其占易】掌三易辨九簭之名国之大事先簭后卜【洪范稽疑择建立卜筮人三人占从二人之言　卜以三龟筮以三易龟有八命筮有九筮　晋筮史　以道制命以德祈天圣人尽已之智而听于人尽人之智而听于神未有能废其一也】　占梦中士二人占六梦之吉凶季冬聘王梦献吉梦于王王拜受之舎萌四方赠恶梦【人之精神与天地阴阳流通昼之所为夜之所梦善恶吉凶各以类至先王建官设属使之观天地之防辨阴阳之气以日月星辰占六梦之吉凶其于天人相与之际察之详敬之至矣　高宗梦得説　文王梦臧文人　武王梦帝与九龄　梦协朕卜　宣王乃寝乃兴乃占我梦大人占之牧人乃梦　文公之梦子犯占之简子之梦问诸史墨】眡祲中士二人【祲阴阳气相侵渐成祥者鲁史梓慎云见赤黒之防】掌十煇之法【日光炁也】以观妖祥辨吉凶【见天文类】　大祝下大夫二人上士四【祝官之长】掌六祝之辞六祈作六辞辨六号九祭九执明水火而号祝颁祭号于邦国都鄙【六号　祝雍作冠颂】　小祝中士八人下士十六掌小祭祀将事侯禳祷祠之祝号以祈福祥顺丰年逆时雨宁风旱弥烖兵逺辠疾　防祝　甸祝下士二人掌四时之田表貉之祝号禂牲禂马皆掌祝号　诅祝下士二人掌盟诅类造攻説禬禜之祝号作盟诅之载辞【周纪尹佚防祝　祝史不祈正辞荐信　明德恤祀　望祀不祈其福】　司巫中士二人【巫官之长】掌羣巫之政令大旱帅巫舞雩　男巫　女巫　大史下大夫二人上士四人【史官之长】掌建邦之六典以逆邦国之治灋以逆官府则以逆都鄙之治【注大史日官也曰天子有日官诸侯有日御日官居卿以底日日御不失日以授百官于朝言建六典以处六卿之职疏五帝之时使卿掌厯数至周使下大夫为之】正歳年以序事颁于官府都鄙颁吿朔于邦国大祭祀读礼书而协事【大史下大夫而所掌实卿之职所掌与大宰畧同　殷六大曰大史　周辛甲为大史　立政大史尹伯　周公若曰大史　酒诰大史友　楚子问赤云于周大史曲礼史载笔　王制大史典礼执简记奉讳恶简记防书也　射人与大史数射中　大賔客戒大史及大夫介　周语大史顺时土　司马氏世典周史佚籕大史公曰予先周室之大史也　汉志有周史六弢　郑注论语曰老周之大史】　小史中
　　士八人下士十六掌邦国之志奠繋世辨昭穆大祭祀读礼法【注史官主书故韩宣子聘鲁观书大史氏　鲁工史书世】　冯相氏中士二人下士四人【冯乗相视也世登高台以视天文之次序天文属太史月令曰乃命大史守典奉法司天日月星辰之行宿离不贷　月令正义周冯相氏主日月五星年气节推步迟疾审知所在之处若今之司厯主其筭术也保章守天之文章谓度数失常次妖孽所在吉凶所在若今天文家惟主变异也　保章志星辰日月之变冯相防天位之常天象难知此世守其法故名官曰氏冯相氏所掌参之尧典正羲和四子之职】掌十二歳月辰十日二十八宿之位辨叙事以防天位冬夏致日春秋致月以辨四时之叙【鲁语大史司载纠防天刑注司载谓冯相保章氏】　保章氏中士二人下士四【保守也世守天文之变】掌天星【步占之法以星为主】以志星辰日月之变动以观天下之迁辨吉凶以星土辨九州之地所封封域皆有分星以观妖祥以十二歳之相观天下妖祥以五云之物辨吉凶水旱降丰荒之祲象以十二风察天地之和命乖别之妖祥凡此五物以诏救政访序事【诏于上则人君知修省之道访于下则人臣知儆戒之意　主文史星厯卜筮之职领于春官皆以大夫士为之三巫之属凡以神仕者亦皆精爽不贰齐肃中正之民故梦之于祲也丰荒之于云也军声民气之于风也若不相闗而古人精体熟察视为至近至切之事　先王克谨天戒臣人克有常宪百官修辅厥后惟明明　治生于敬畏】　内史中大夫一人下大夫二人上士四中士八下士十六掌王之八枋之法以诏王治【大宰诏王内史居中贰之　内史以中大夫在燕朝而八枋与大宰同　八枋威福杂用且以诛为杀大宰不言法故不以杀为尚以论道为主此道揆法守之辨】执国法及国令之贰以攷政事逆防计掌叙事之法受纳访以诏王听治命诸侯孤卿大夫则防命之【传曰王命内史兴父防命晋侯为侯伯】四方之事书内史读之【若今尚书入省事】王制禄则赞为之以方出之内史掌书王命遂贰之【卿大夫献贤能书小司防登民数皆内史贰之　大司防登盟书天府大史内史司防及六官受其贰而藏之　周内史选福阳族嗣纳诸霍人周内史曰臧孙达有后于鲁　国语内史过赐晋恵公命大宰文公内史兴赐晋文公命大宰以王命命冕】
　　【服内史赞之三命而后即冕服　酒诰内史友　成周有五史皆掌记载防书之事以其命数考之内史尊于大史外史尊于小史御史然五史之中唯大史一官所掌与大宰畧同　大史虽下大夫而所居实卿之职比其权在史官为甚重宫正注官府在宫中】　　外史上士四人中士八下士十六掌书外令【王令下畿外】掌四方之志三皇五帝之书达书名于四方若以书使于四方则书其令【齐南史　鲁晋大史　楚左史　鲁季孙召外史掌恶臣　周语史献书注外史也　发号施令罔有不臧】　御史中士八人下士十六其史百二十人【以掌赞书人多】掌邦国都鄙及万民之治令以赞冡宰掌赞书【注王有命则賛为辞若今尚书作诏文　易氏曰内史书王命外史书外令御史赞二官所书隋志云周天子之史有五诸侯国有国史】　巾车下大夫二人上士四中士八下士十六【巾犹衣也车官之长】掌公车之政令辨其用与其旗物而等叙之治其出入王之五路王后之五路服车五乗【见车类　保傅篇此巾车之道　巾车脂辖　大射仪量人巾车张三侯　周秩官曰工人展车　宋命工正出车】　典路中士二人下士四人【路王之所乗车】掌王及后之五路辨名物用説　车仆中士二人下士四掌戎路广阙苹轻车之萃凡师共革车各以其萃大射共三乏【曲礼仆展軨效驾】　司常中士二人下士四掌九旗物名射共获旌歳时共更旌　都宗人上士二人中士四掌都祭祀之礼正都礼与服　家宗人如都宗人之数掌家祭祀之礼掌家礼与其衣服宫室车旗之禁令【凡典礼者谓之宗　天子有宗伯诸侯有宗人　春秋夏父弗忌为宗人　都家谓之内诸侯亦有宗人　鲁语宗室之谋不过宗人公刘居君之宗之　文王世子宗人授事以官尊贤也　王防祝史　叔孙氏祝宗虢公使祝应宗区史嚚享焉注宗宗人　鲁宗人衅夏夏父展　都谓王子弟所封及公卿所食邑家谓大夫所食米地】　凡以神士者无数【男巫之俊有学问才智者】
　　周司马
　　夏官大司马卿一人建邦国之九法以九伐之法正邦国【见兵法】以九畿之籍施邦国之政职令赋以地与民制之【给军用】教振旅茇舍治兵大阅师有功则左执律右秉钺以先恺乐献于社大役与虑事属其植受其要大射合诸侯之六耦【夏六卿之命殷五官之建司马始充厥职至周而司马实颛牧野之战　书注毕公司马　书祈父诗祈父注以为司马　常武注程伯休父为大司马　大明正义太誓云司马在前王肃曰司马太公也　书周官注夏司马讨恶助长物　王制辨论官材　周秩官陈刍　聘礼执防注主军法者传祈招正义曰穆王时有祈父名招即司马官也县师受法于司马　司兵从司马之法　周司马主军】
　　【旅之戒命】　小司马中大夫二人掌其事如大司马之法【威自道德师由仁义　常德立武事　耀德不观兵兵戢而时动动则威观则玩玩则无震　恭俭偋　五兵　师众以顺为武　武不可弛亦不可黩】
　　周政官之属
　　军司马下大夫四人【晋魏绛曰使臣斯司马】舆司马上士八人【舆众也　晋籍偃为舆司马】行司马中士十六人旅下士三十二人【行谓军行列晋作六军有三行】凡制军万二千五百人为军王六军大国三次国二小国一军军将皆命卿【外传穆叔云天子作师公帅之以征不德诗曰周公东征四国是皇此上公为军将韎韐有奭以作六师此诸侯世子为军将　常武笺宣王命卿士为大将命将必本其祖因有世功　茇舎帅以门名注帅谓军将及师帅旅帅至伍长也古者军将盖为营治于国门鲁有东门襄仲宋有栅门右师皆上卿为军将者】二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【注伍一比两一闾卒一族旅一党师一州军一乡家所出一人凡军帅不特置选于六官六乡之吏自卿以下徳任者使兼官　疏位有长是比长下士　治兵军吏载旗注诸军帅也　见寓兵于农之制】　司勲上士二人下士四【主功赏疏军以赏为先故司勲列位在前】掌六乡赏地之法以等其功勲功庸劳力多有功铭大常祭大烝司勲诏之大功藏其贰赏轻重眡功颁赏地参之一食【参分计税王食其一二全入于臣】唯加田无国正【加赐以田】　马质中士二人【平其大小之贾】掌质马马量三物戎田驽　量人下士二人【以丈尺度地疏以军事为重故列职于此】掌建国之法以分国为九州营国城郭后宫量市朝道巷门渠造都邑【注若匠人职】营军之垒舎量其市朝州涂军社之所里邦国之地与天下涂数皆书而藏之凡宰祭与郁人受斚歴而皆饮之【郁人大祭祀与量人受举之卒爵而饮之　大射仪司马命量人量侯道与所设乏　命量人巾车张三侯】　小子　羊人下士二人掌羊牲祭祀饰羔賔客共法羊　司爟下士二人掌行火之政令四时变国火以救时疾季春出季秋内施火令祭爟【五行传火得其性其福曰夀　司爟之行火犹凌人之冰政周秩官火师】　掌固上士二人下士八【国曰固野曰险易曰王公设险以守其固】掌修城郭沟池树渠之固颁其士庶子及其众庶之守【见先王公于守固】设其饰器【兵甲之属】分财用均稍食任万民用材器【堑筑藩落】昼三巡夜三鼜以号戒造都邑则治其固与其守法【人自为守不以山川之险　以道德为籓不以袭险为屏　固国以保民为本】司险中士二人下士四掌九州之图周知山林川泽
　　之阻达其道路设国之五沟五涂树之林以为阻固皆有守禁【兴实在德险亦难恃洞庭孟门二国不祀】　掌疆【界也】中士八人阙【大司徒制畿疆载师任畺地】　人上士六人下士十二【迎賔客之来者　诗曰彼人兮荷戈与祋】各掌其方之道治禁令以设人【注国语不在竟讥不居其方也以设人者选士卒以为之疏即徒百二十人　传栾盈过周王使人出之　国语周秩官曰人为导】　环人下士六人【环犹郤也以勇力郤敌】掌致师【九簭九曰巫环郑氏谓筮可致师否　孟子曰环而攻之必有得天时者】察军慝环四方之故巡邦国抟谍贼讼敌国军旅降围邑【秋官亦有环人　古者将战先使勇力之士犯敌　月令立秋赏武人于朝注谓环人之属有勇者古者守封疆出师旅居则有行人觇国战则有前茅虑无】　挈壶氏下士六人【世主挈壶水以为漏】掌挈壶以令军井挈辔以令舎挈畚以令粮军事县壶以序聚以水火守之分以日夜【诗东方未明刺无节也兴居无节号令不时挈壶氏不能掌其职注掌漏刻者疏挈者垂繋之名置箭壶内以为节而浮于水上令水漏而刻下】　射人下大夫二人上士四下士八掌国之三公孤卿大夫之位【将射始入见君之位】三公北面孤东面卿大夫西面其挚三公执璧孤皮帛卿羔大夫鴈诸侯在朝则皆北面诏相其法以射法治射仪祭祀赞射牲【注仆人与射人俱掌王之朝位也　燕礼射人吿具射人为司正若射则大射正为司射　疏大射正诸侯礼谓之司射天子谓之射人】　服不氏下士一人【服不服之兽】养猛兽而教扰之【貉役服不氏养兽】射则赞张侯以旌居乏而待获【大射仪司马命服不负侯】　射鸟氏　罗氏下士一人罗乌鸟蜡则作罗襦仲春献鸠以养国老行羽物　掌畜司士下大夫二人中士六下士十二掌羣臣之版治政令歳登下损益之数周知邦国都家县鄙之数卿大夫士庶子之数以诏王治以德诏爵以功诏禄以能诏事以久奠食正朝仪之位辨贵贱之等三歳稽士任而进退其爵禄【殷五官曰司士　文王世子其朝于公内朝则东面北上臣有贵者以齿其在外朝则以官司士为之　大射仪司士戒士射与赞者疏与大司马进贤兴功同故列职于此】　诸子下大夫二人中士四【主公卿大夫士之子或曰庶子】掌国子之倅掌戒令教治辨等正位【燕义曰古者周天子之官有庶子官与诸子职同文疏燕礼有庶子执烛之事文王世子庶子之正于公族者教以孝弟睦友子爱庶子之官治而邦国有伦众乡方矣　康诰外庶子】
　　【训人】国有大事帅国子致于太子有兵甲之事则授车甲合卒伍置有司以军法治之司马弗正【国子属大子】国正弗及凡乐事正舞位授舞器国之政事国子存游倅使修徳学道春合诸学秋合诸射攷艺进退之【游倅倅之未仕者倅谓国子为副代父者故书倅为卒】　司右上士二人下士四【有勇力之士充王车右】掌羣右之政令【戎右齐右道右】军旅防同合车之卒伍而比其乗属其右国勇力之士能用五兵者属焉【齐右兼玉路之右戎右兼田路之右　晋荀賔为右司士属焉使训勇力之士时使司士军右之官　荀賔有力而不暴使为戎右】虎贲氏下大夫二人中士十二虎士八百人掌先后王趋以卒伍舎则守王闲【梐枑】王在国则守王宫【立政文武虎贲缀衣庶常吉士　王左右缀衣虎贲知恤鲜哉　顾命师氏虎臣注虎臣虎贲氏　牧誓虎贲三百人　齐侯吕伋为天子虎贲氏　鲁语天子有虎贲习武训也　乐记虎贲之士脱剑　如虎之奔　汉古今人表龙臣师古注周虎贲氏也书作虎臣】　旅贲氏中士二人下士十六掌执戈盾夹王车而趋左八人右八人【下士】车止则持轮军旅则介而趋【衞武公在舆有旅贲之规　司戈盾授旅贲及虎士戈盾　司士虎士在路门之右　鲁语诸侯有旅贲以旅力衞王故名】　节服氏下士八人【世为王节所衣服】掌祭祀朝觐衮冕六人维王大常诸侯则四人郊祀裘冕二人执戈送逆尸　方相氏　大仆下大夫二人掌正王之服位出入王之大命掌诸侯之复逆王眡朝则前正位而退入亦如之建路鼔于大寝之门外掌其政以待达穷者与遽令闻鼓声则速逆御仆与御庶子祭祀賔客正王之服位诏法仪王出入则自左驭而前驱王燕饮则相其法射则赞弓矢王眡燕朝则正位掌摈相【穆王命伯冏为周大仆正昔在文武侍御仆从罔匪正人命汝作大正正于羣仆侍御之臣仆臣正厥后克正正训长孔氏以为大御非太仆　文武左右携仆庶常吉士　晋程郑端而好諌为赞仆　韩厥为仆大夫　仆人　陪仆御之臣人主朝夕与居气体移养常必由之潜消黙夺于防防之中而明争显諌于昭昭之际抑末矣】小臣上士四人【佐大仆者】掌王之小命诏相王之小灋仪掌三公及孤卿之复逆正王之燕服位王之燕出入则前驱【大仆掌其大小臣掌其小　内小臣所掌同于大仆内外之辨也】　祭仆中士六人眡祭祀警戒有司纠百官之戒具　御仆下士十二人【仆侍御于尊者之名大仆其长也】掌羣吏之逆庶民之复掌王之燕令以序守路鼓　仆下士二人掌五寝之扫除王行洗乗石掌跸宫中之事【冏命慎简乃僚其惟吉士　戎齐道田仆见下】　弁师下士二人工四人【弁古冠之大称】掌王之五冕　司甲下大夫二人中士八人阙【司甲兵戈盾官之长　费誓善糓乃甲胄敿乃干备乃弓矢鍜乃戈矛砺乃锋刃　治戎备之际先自衞而后攻人】　司兵中士四人掌五兵五盾各辨物等以待军事及授兵从司马之法以颁之祭祀授舞者兵军事建车之五兵【职金受士之金罚货罚入于司兵　泽上于地萃以除戎器戒不虞】　司戈盾下士二人掌戈盾之物而颁之授旅贲虎士及舎设藩盾【惟干戈省厥躬车攻备器械】　司弓矢下大夫二人中士八【弓弩矢箙官之长】掌六弓四弩八矢之法　缮人上士二人下士四【缮劲善也】掌王之用弓弩矢箙矰弋抉拾诏王射赞弓矢之事乗车充笼箙载弓弩【疏司弓矢选择大善者入缮人以共王用】　槀人中士四人【箭干谓之槀】受财于职金以赍其工弓六物为三等弩四物亦如之矢八物皆三等箙亦如之春献素秋献成入功于司弓矢及缮人凡赍财出入待防而攷之【缮人疏案大射礼大射正授弓小臣受矢天子礼缮人授之受之　槀人是弓矢官之主】戎右中大夫二人上士二【右者参乗此充戎路之右田猎亦为右】掌戎
　　车之兵革使【与君同车在车之右执戈盾备制非常】诏赞王鼓王命于陈中【注戎右兼田右】　齐右下大夫二人【充玉路金路之右】前齐车王乗则持马行则陪乗有牲事则前马　道右上士二人【充象路之右】前道车持马陪乗自车上谕命于从车诏王之车仪【顾式之属】王式则下前马王下则以盖从　大驭中大夫二人【驭之最尊　玉路不言仆以祀为国之大事玉路为王之大路所以易仆为驭】掌驭五路以祀行以肆夏趋以采齐以鸾和为节【行谓大寝至路门趋谓路门至应门　传僖二十五襄三十年有御士　以德为车以乐为御　临民若驭马　孔安国注书以太仆正为大御中大夫疏言正则官高于太仆与君同车最为亲近故云无昵憸人】　戎仆中大夫二人驭戎车【革路】掌王倅车之政正其服　齐仆下大夫二人驭金路以賔　道仆上士十二人【王以与诸臣行先王之道】驭象路以朝夕燕出入掌贰车之政令　田仆上士十二人驭田路以田以鄙掌佐车之政设驱逆之车令获者植旌及献比禽【校人臧仆注驭五路之仆】　驭夫中士二十人下士四十人【案校人良二千一百六十匹则六十驭夫驽千二百九十六匹则驭夫三人并前六十三人此序官脱三人】驭贰车【象路之副】从车【戎田路之副】使车【驱逆之车】分公马而驾治之【乗调六种之马　月令季秋命仆及七驺注仆戎仆及驭夫也七驺谓趣马主为诸官驾説校人讲驭夫等驭夫之禄趣马辨四时之居治以听驭夫】　校人中大夫二人上士四下士十六【马官之长】掌王马之政【月令曰班马政】辨六马之属种戎齐道田驽【鲁校人乗马　宋校正出马　楚宫厩尹　晋乗马御　蛮役校人养马】趣马下士皁一人【趣养马者　诗蹶惟趣马】赞正良马而齐饮食简六节【注差择王马以为六等】掌驾説之颁【书趣马小尹左右擕仆庶常吉士　云汉诗趣马师氏注年谷不登则趣马不秣】　巫马下士二人医四人养疾马而乗治之　牧师下士四人掌牧地有厉禁而颁之【殷有牧师】廋人下士闲二人掌十二闲之政教【廋数也】以阜马佚
　　特教駣攻驹正校人员选【师圉也选择可备员者平之】　圉师乗一人教圉人养马　圉人良马匹一人驽马丽一人掌刍牧以役圉师【管子曰夷吾尝为圉人矣马栈最难】　职方氏中大夫四人下大夫八中士十六【主四方之职贡主四方官之长】掌天下之图辨邦国都鄙四夷八蛮七闽九貉五戎六狄之人民财用九谷六畜之数要周知其利害辨九州之国使同贯利辨九服之邦国凡邦国小大相维王设其牧制其职贡以其所能所有【书序孔子述职方以除九丘】　土方氏上士五人下士十【主四方邦国之土地】掌土圭之法以致日景以土地相宅而建邦国都鄙辨土宜土化之法而授任地者　怀方氏中士八人掌来逺方之民致方贡致逺物而送逆之达之以节治委积馆舎饮食【怀逺以德中庸厚徃薄来以怀诸侯　周公戒周王责诸侯以礼不以币】　合方氏中士八人【主合同四方之事】掌达天下之道路通财利同数器壹度量　训方氏中士四人【主教导四方之民】掌道四方政事上下之志诵四方之道正歳布而训四方而观新物　形方氏中士四人【主制四方邦国之形体】掌制邦国之地域正封疆无有华离之地　山师中士二人下士四掌山林之名辨其物利害颁于邦国使致珍异之物　川师中士二人下士四掌川泽之名【虞衡掌畿内此掌畿外邦国】　邍师中士四人下士八掌四方地名辨丘陵坟衍邍隰之名物之可封邑者　匡人　撢人中士四人【主撢序王意以语天下】掌诵王志道国之政事巡天下邦国而语之使万民和説而正王面【上下交而其志同】　都司马每都上士二人中士四下士八【都王子弟所封及三公采地司马主其军赋】掌都之士庶子及众庶车马兵甲之戒令以国灋掌其政学以听国司马【大司马之属】　家司马各使其臣以正于公司马【家卿大夫采地公司马国司马也　传曰叔孙氏之司马鬷戾　家臣为司马主其地之军赋　季氏以公鉏为马正　叔孙氏公南为马正　盂氏之御驺　中春振旅两司马执铎公司马执镯杜子春云公司马伍之司马也谓伍长虽卑同其号】
　　周司冦
　　秋官大司冦卿一人掌建邦之三典以佐王刑邦国刑新国用轻平国用中乱国用重以五刑纠万民野刑上功纠力【六遂之刑】军刑上命纠守乡刑上徳纠孝官刑上能纠职国刑上愿纠暴【当为恭】以两造禁民讼入束矢于朝然后听之以两剂禁民狱入钧金三日乃致于朝然后听之以嘉石【丈石也】平罢民【植之外朝民左】肺石【赤石】达穷民【书洪范八政六曰司防　立政勿误于庶狱司防苏公式敬由狱以长我王国兹式有慎以列用中罚注忿生为武王司防　传康叔为司防　康诰敬明乃罚汝陈时臬司师兹殷罚有伦　吕刑注吕侯为天子司冦惟克天德自作元命惟良折狱咸中有庆受王嘉师监兹祥刑　周秩官司防诘奸　稷戒百姓曰土不备垦辟在司防　王制成狱辞史以狱辞告于正正听之正以狱成告于大司防大司防听之棘木之下告于王正于周乡师之属　书注秋司防刑奸顺时杀　制礼止刑犹隄之防逸水】　小司防中大夫二人掌外朝之政致万民而询焉以五刑听狱讼以五声求民情辞色气耳目以八辟丽邦法附刑罚议亲故贤能功贵勤賔以三刺断狱讼之中讯羣臣羣吏万民歳终令羣士计狱弊讼登中于天府宪刑禁【士师之五禁】
　　周刑官之属
　　士师下大夫四人【士察也主察讼狱之事者】掌国之五禁之法宫官国野军以五戒先后刑罚誓诰禁纠宪掌士之八成【见律令类】王燕出入则前驱而辟歳终令正要防【定计簿　论语桞下恵为士师　阳肤为士师曾子曰如得其情哀矜勿喜　家语季羔为衞士师　孟子齐蚳鼃请士师为其可以言也谏刑罚之不中者　书凖人疏谓士师　左有尉氏注讨奸之官　晋子舆为理以官为士氏　卿士狱讼成士师受中受成也】　乡士上士八人中士十六旅下士三十二【主六乡之狱】掌国中【主国中狱】各掌其乡之民数而纠戒之【四人分主三乡】　遂士中士十二人【主六遂之狱】掌四郊【主四郊狱】掌民数【二人分主一遂】　县士中士三十二人【主县之狱】掌野　方士中士十六人【主四方都家之狱】掌都家以时修其县法【注县师之职也】　讶士中士八人【迎四方賔客】掌四方之狱讼邦有賔客与行人送逆之聚众庶则读誓禁　朝士中士六人掌建邦外朝之法禁慢朝错立族谈者　司民中士六人掌登万民之数自生齿以上皆书于板三年大比以数诏司防孟冬祀司民之日献于王王拜受登天府内史司防冡宰贰之【仲山父曰司民协孤终　天府祭天之司民攷之天文志司民为角其十七星之两角有大民小民天有是星先王以是名官　司农云文昌宫三能属角恒与为体近文昌为司命次司中次司禄司民轩辕角也官敬刑以敬民也　民惟邦本司牧宠绥王司敬民以民为天】　司刑中士二人掌
　　五刑之法【乡士云司防断狱弊讼于朝羣士司刑皆在各丽其法以议狱讼】　司刺下士二人掌三刺三宥三赦之法以赞司防　司约下士二人【言语之约束】掌邦国及万民之约剂治神之约为上【命祀】治民【分民】治地【经界】治功【赏爵】治器【礼乐车服】治摰【玉帛禽鸟】之约次之【注此六约者诸侯以下至于民皆有之】大约剂书宗彛小书丹图【大邦国小万民】司盟下士二人【涖牲曰盟】掌盟载之法民有约剂其贰在
　　司盟【曲礼士载言疏谓司盟之士　诅祝作其辞玉府共其器戎右役其事大史藏其约　荀子曰春秋善胥命诗非屡盟　左盟府注司盟之府　太公为太师兼主司盟之官见后　春秋谨参盟善胥命美萧鱼之防】　职金上士二人下士四【见九府】　司厉　犬人司圜　掌囚　掌戮　司中士二人下士十二掌五之法辨其物掌政令【注给劳辱之役者汉始置司亦使将徒治道沟渠之役后稍尊之使主官府及近郡】帅四翟之服其邦之服执兵守王宫与野舎之厉禁【司防掌刑士师掌禁自乡士至司言其用刑者也自布宪至衔枚氏言其用禁者也】　罪【四翟之也】　蛮　闽　夷　貉【皆】百有二十人　布宪中士二人下士四【主表刑禁】宪邦之刑禁正月之吉执旌节宣布四方　禁杀戮　禁暴氏　野庐氏下士六人【庐賔客行道所舎】掌达国道路至于四畿有賔客聚之有相翔者诛之道路之舟车轚互者叙而行之　蜡氏　雍氏　萍氏下士二人【萍无根而浮取其不沈溺】掌国之水禁几酒谨酒　司寤氏下士二人【主夜觉者】掌夜时以星分夜以诏夜士夜禁【夜士主行夜徼者如今都之属】　司烜氏条狼氏下士六人掌执鞭以趋辟王出入则八人夹道脩闾氏下士二人比国中宿互者　冥氏　庶氏穴氏　翨氏　柞氏　薙氏　硩蔟氏　翦氏　赤
　　犮氏　蝈氏　壶涿氏　庭氏　衔枚氏　伊耆氏下士一人【伊耆古王者号始为蜡以息老物此主王者之齿杖后王识伊耆氏之旧德而以名官与　或谓伊耆即神农氏】掌国之大祭祀共杖咸军旅授有爵者杖共王之齿杖　大行人中大夫二人【行人之类列于刑官之属折民惟刑之意】掌大賔客之礼仪【大賔要服以内诸侯大客谓其孤卿】以九仪辨诸侯之命等诸臣之爵　小行人下大夫四人掌邦国宾客之礼籍协九仪賔客之礼达天下之六节成六瑞合六币【周秩官曰行理以节逆之注行人也　韩非子衞君入朝于周周行人问其号　贾谊书衞侯朝周周行人问其名左栾盈辞于行人　齐隰朋为大行　晋行人子员　郑行人子羽　讶士与行人送逆賔客】　司
　　仪上士八人中士十六掌九仪之賔客摈相之礼【洪范八政七曰賔】　行夫下士三十二人掌邦国遽之小事其使必以旌节　环人中士四人【夏官有之】掌送逆邦国之通賔客以路节【旌节】达诸四方舎则授馆令聚有任器则令环之【注令野庐氏也　此与夏官不同此送逆賔客四面而环之者也】　象胥毎翟上士一人中士二下士八【胥有才智者康成读为谞通夷狄之言　东方曰寄南方曰象西方曰狄鞮北方曰译今总名曰象者周之徳先致南方也】掌蛮夷闽貉戎狄之国使掌王之言而谕説以和亲之以时入賔则协其礼与辞言之其出入送逆之礼节币帛辞令而賔相之军旅防同受国客币而賔礼之【大行人七歳属象胥谕言语恊辞命注译官也周语使舌人体委与之注象胥之官　明王慎德四夷咸賔　不寳逺物则逺人格　难任人而率服无怠】
　　【荒而来王】　掌客上士二人下士四掌四方賔客牢礼饩献饮食之等数　掌讶中士八人【掌迎賔客】掌邦国之等籍以待賔客戒官脩委积与士逆賔于疆为前驱而入及宿令聚及委则致积至于朝诏其位【左注送迎賔客之官也使出诸轘辕】　掌交中士八人【主交通结诸侯之好】掌以节币巡邦国诸侯及万民所聚者道王之德意志虑使咸知王之好恶辟行之使和诸侯之好达万民之説掌邦国之通事而结交好以谕九税之利九礼之亲九牧之维九禁之难九戎之威【上下交而其志同】掌察四方中士八人【疏督察邦国之事】掌货贿下士十六人【防掌邦国所致货贿　二官阙】　朝大夫每国上士二人下士四庶子八【此王之士也使主都家之国治而命之朝大夫云防庶子盖亦主采地之诸子在府史之下盖官长所自辟除】掌都家之国治曰朝以听事故以吿其君长凡都家之治于国者必因其朝大夫然后听之　都则中士一人下士二庶子四【主都家之八则不及家则者九仪之命惟五命然后赐则王之大夫四命未与赐则之数　阙】　都士中士二人下士四家士亦如之【主治都家吏民之狱讼以告方士者　阙】
　　周司空
　　冬官司空【篇亡　书立政司徒司马司空亚旅　宏父注司空也　书注毛公司空　传季为司空　周秩官曰司空视涂　虢文公曰司空除坛于借洪范八政四曰司空　春秋正义少皥司空司事各为一官舜司空共工各为一官　危东六星两两相比曰司空　晋士蒍为大司空　右行辛为司空　司空平易道路　鲁定公以孔子为司空立五土之性而物各得其所生之宜】　考工记国有六职百工与居一焉【注郑云此篇司空之官司空篇亡汉兴购千金不得此前世识其事者记録以偹大数尔疏冬官一篇其亡已久有人遵集旧典録此三十工以为考工记虽不知其人要在秦前是以秦焚灭韦氏裘氏等阙】
　　周事官之属
　　匠师乡师云云注事官之属其于司空若乡师之于司徒也疏司空之考【鲁匠师庆諌丹楹刻桷】　月令孟冬命工师効功【注工官之长】季春命工师令百工审五库之量注司空之属官　仪礼大射仪工人士梓人度尺而午注工人士与梓人皆司空之属【工人士能正方圆者】　书正义觐礼云啬夫承命吿于天子郑云啬夫盖司空之属也【书曰啬夫驰孔注啬夫主币之官驰取币礼天神】　记祭有畀煇胞翟阍者恵下之道也注煇周礼作韗防韗人　考工记【注百工司空事官之属于天地四时之职亦处其一也】　轮人为轮为盖　舆人为车　辀人为辀　筑氏为削　冶氏为杀矢　桃氏为劒　鳬氏为钟　防氏为量　叚氏　函人为甲　鲍人　韗人为臯陶韦氏　裘氏　画缋之事　钟氏　筐人　防氏　玉人　楖人　雕人　磬氏为磬　矢人为矢　陶人为甗　旊人为簋　梓人为笋簴为饮器为侯　庐人为庐器　匠人建国营国为沟洫　车人之事为耒庛为车　弓人为弓　注其曰某人者以其事名官
　　曰某氏者官有世功【冯相保章师保】族有世业【桃筑之类】
　　疏言伯者长也言师者可师法也司者专任其
　　事典者出入由己　干寳曰言司者揔其领【司防】
　　【之属】言师者训其徒【甸师之属】言职者主其业【职内之属】言衡者平其政【林衡之属】言掌者主其事【掌舎之属】言氏者世其官【师氏之属】言人者终其身【庖人之属】不氏不人权其材也【宫正膳夫外内饔之属】府史胥徒在天官二千六百六十六春官二千二百四十一夏官三千二百六十五秋官二千六百五十七地官无常职数不可计　通典总言内外官六万三千六百七十五人




　　玉海卷一百二十二
&lt;子部,类书类,玉海&gt;
　　钦定四库全书
　　玉海卷百二十三
　　宋　王应麟　撰
　　官制
　　九卿【属官】
　　汉九卿　九列　十二卿
　　百官公卿表九卿秩中二千石【续百官志同】　刘熈云汉置十二卿太常太仆衞尉光禄勲宗正执金吾大司农少府大鸿胪廷尉大长秋将作大匠韦昭辨云汉正卿九太常至少府执金吾为外卿不在九列大匠次金吾长秋自皇后官非天子贠卿自汉以来九卿所居谓之寺韦成恤我九列【注卿之位疏陈蕃上疏备位九列】　通典汉以
　　太常光禄勲衞尉大仆廷尉大鸿胪宗正大司农少府谓之九寺大卿后汉九卿而分属三司【大常光禄勲衞尉三卿并太尉所部太仆廷尉大鸿胪三卿并司徒所部宗正大司农少府三卿并司空所部】　春秋汉含孳曰九卿法河海北斗
　　汉奉常　大常
　　表奉常秦官掌宗庙礼仪【汉官解诂社稷郊畤事重职尊故在九卿之首　叔孙通定宗庙仪法　袁盎】景帝中六年更名太常【注师古曰太常王者旌旗画日月王有大事则建以行礼官主奉持之故曰奉常后改太常尊大之义　应劭曰欲令国家盛大常存故称太常　唐杨收曰藏天子旂常】奉常髙帝七年叔孙通【始为之】大常景帝中六年吴利【始为之　元朔二年孔臧为大常纲纪古训礼赐如三公　韦成刘庆忌杜业　苏昌坐泄秘书免】莽改太常曰秩宗　唐六典汉髙名曰太常惠帝复曰奉常景帝又曰太常【史记叔孙通传髙帝拜通为太常　汉官典职亦云惠帝改太常为奉常】　续志卿一人中二千石【卢檀礼注曰如大乐正】掌礼仪祭祀先奏其礼仪及行事赞天子每选试博士奏其能否大射养老皆奏其礼仪每月前晦察行陵庙【汉官曰员吏八十五人　荀悦云掌宗庙郊祀礼乐典经　汉西京太常行陵赤车千乘　职当陵庙繁剧多过　东汉三十九人多迁玉铉　桓荣乗舆幸太常府令荣坐东面设几杖天子亲自执业丁鸿刘恺周泽桓郁杨震赐】　　律厯志宫商角徴羽太常掌之　七畧外有太常太史博士之藏
　　周礼注【宗伯】宗官典礼于祭祀汉太常是也　宋百官志汉志以列侯忠孝敬谨者居之如周大司乐　通典唐虞秩宗周曰宗伯秦改奉常云云后汉不必侯也建安中为奉常魏黄初改为太常　崔骃太常箴翼翼太常寔为宗伯穆穆灵祗寝庙奕奕称秩元祀班于羣神我祀既祗我粢孔蠲弗祈弗求惟徳之报不矫不诬庶无罪悔常臣司宗敢吿执书【典乐教冑子　鲁秉周礼齐不敢谋晏子折冲樽爼之间国之典常上下守之则国安而民服　史记注郑曰礼局称容台】
　　汉大常属官　大乐令　大乐官　大予乐令雅乐郎　大祝令　大宰令　大史令　大
　　卜令　大医令　食官令
　　表奉常有丞　志丞一人比千石【卢植礼注曰如小乐正】掌凡行礼及祭祀小事总署曹事【汉旧仪丞举庙中非法者韦为太常丞职奉宗庙典诸陵邑　徐偃谷永谯鲍业为之】其署曹掾史随事为员诸卿皆然太常掾【朱博以太常掾察防】　主簿【汉官仪卤簿篇太常驾四马主簿前车八乘】表属官有大乐大祝大宰大史大卜大医六令丞又均官都水两长丞诸庙寝园食官令长丞又廱大宰大祝令丞又博士及诸陵县皆属焉
　　大乐令　律厯志宫商角征羽职在大乐　礼乐志制氏以雅乐声律世世在大乐官但能纪其铿锵鼓舞元光五年河间献王献乐诏下大乐官常存肄之【律志武帝时乐官考正】哀帝罢乐府官丞相光大司空武奏大凡八百二十九人其三百八十八人不可罢可领属大乐奏可【礼大胥注汉大乐律　桓谭父成帝时为大乐令】　表元鼎五年阳平侯杜相为大常五年坐擅繇大乐令论　雄大乐令箴陶唐五帝设为六乐　续志大予乐令一人六百石掌伎乐凡国祭祀掌请奏乐及大飨用乐掌其陈序【汉官曰员吏二十五人乐人八佾舞三百八十人卢植礼注曰大予令如古大胥汉大乐律卑者之子不得舞宗庙之耐　明纪永平三年八月戊辰改大乐为大予令汉官仪曰令一人】丞一人【卢植礼注曰大乐丞如古小胥】　晋志魏武平荆州获汉雅乐郎杜防防雅乐四曲【黄初中为大乐令　宋志云魏复为大乐令　工以纳言时而飏之　作乐崇徳以和神人　韶夏有容咸英有节放郑声】
　　大祝令　表有廱大宰大祝令丞【如淳曰五畤在廱故特置】五畤各一尉【郊祀志高帝复置大祝大宰文纪十三年夏除秘祝之官】景中六年更名太祝为祠祀武太初元年更名曰庙祀　志大祝令一人六百石凡国祭祀掌读祝及迎送神【汉旧仪庙祭大祝令主席酒汉官曰员吏四十一人　礼仪志注郊仪大祝令绕牲举手曰充牵牲就庖　东观记阴猛好学温良以郎迁大祝令】丞一人掌祝小神事祠祀令一人后转属少府注东观书曰章帝又置祀令丞延平元年省【祝史正辞以告　周大祝属宗伯　秦祀官有秘祝移过于下】
　　大宰令志一人六百石掌宰工鼎爼馔具之物祭祝陈馔具【汉官曰明堂丞一人二百石员吏四十二人】丞一人　郊祀志高帝召故秦祀官复置大祝大宰如其故仪【月令仲秋命宰祝循行牺牲注大宰大祝主祭祀之官也　礼乐志注元帝时大宰丞李元】
　　大史令　志一人六百石掌天时星厯凡歳将终奏新年厯国祭祀之事掌奏良日国有瑞应灾异掌记之【汉官仪有望郎三十人掌记三十人房鳯待诏三十七人李信其六人治厯三人卜二人易筮】丞一人明堂及灵防丞一人二百石二丞掌守明堂灵防掌日月星气皆属太史注汉官曰灵防待诏四十二人其十四人星【元光中天星揺问星者】二人日三人风十二人气【望气正朔　武帝遣望气佐蓬莱气　西域武帝诏太史治星望气皆以为吉】三人晷景七人钟律一人舎人　通典夏有太史终古执图法奔殷殷太史高势【一作向挚】载图法奔周周官太史正歳年以序事冯相氏视天文之次序保章氏掌天文之变周宣王时太史官失其守而为司马氏司马氏世典周史【司马氏世主天官】晋太史屠黍见晋之乱以图法归周【韩宣子聘鲁观书太史氏】秦太史令胡毋敬之作博学七章【萧何草律曰太史试学童】汉武置太史公以司马谈为之秦汉以来太史之任盖并周之太史冯相保章三职【周太史下大夫二人上士四人小史命士二十有四人而属乎宗伯犹汉之令丞属太常也】　司马迁谈为太史公注如淳曰汉仪注太史公武帝置位在丞相上天下计书先上太史公副上丞相序事如古春秋迁死后宣帝以其官为令行太史公文书而已师古曰谈为太史令迁尊其父故谓之公如説非也晋灼曰百官表无太史公在丞相上又衞宏所説多不实未可以为正【郊祀志太史令谈注司马谈也茂陵中书谈以太史丞为太史令　史记太史公掌天官索隐曰博物志太史令司马迁年二十八三年六】
　　【月乙邜除六百石】　太史令【司马迁　张夀王　尹咸校数术虞恭议四分歴　张衡再为之造浑仪　单飏定经又问灾异　孙懿　王立　丞邓平　史通曰张衡单飏王立唯知占于是太史非复记言之司　魏高堂隆】　雄太史令箴【见分纪　崔子玉东观箴云夏终殷摰周晋黍】　七畧外有太史之藏【荀悦请备置史官掌典文纪行事于尽歳举之尚书以助赏罚】
　　太卜令　表大初元年初置太卜【六典注汉武置太卜博士】　续志后省并太史【周领于春官】　史记日者代王之入任于卜者太卜之起由汉兴而有索隐曰周有太卜此云由汉兴者谓文帝卜大横之后卜官更兴盛　龟防高祖时因秦太卜官虽父子畴官世世相精防深妙多所遗失武帝博开艺能之路大卜大集上欲击匃奴攘大宛收百越预见表象先图其利褚先生曰臣为郎时与大卜待诏为郎者同署言曰孝武时聚防占家有五行堪舆建除丛辰厯天人太一家制曰以五行为主【武帝北伐易之卦得大过爻在九五卜诸将贰师最吉今卦兆皆反缪　公车方士太史治星望气及大卜蓍皆以为吉　古者卿大夫与谋参以蓍　官占先志谋及卿士庶人】
　　太医令【表少府有太医令太常复有令丞盖礼官之太医司存之所少府之太医通乎王内　应劭曰周官】　续志一人六百石掌诸医药丞【主药】方丞【主药方】各一人属少府【汉官曰员医二百九十三人员吏十九人郭玉为太医丞　陈忠言太医令奉方药位从大夫车有韬沂冠有两梁　脂习为令有栾布之节　永建二年召杨厚诏太医致药】　通典周官有医师掌医之政令秦【太医令李醯】两汉有令丞亦主医药属少府【崔寔大医令箴　唐柳公绰太医箴　梁姚僧坦为大医正　上医医国　原诊知政巫咸以鸿术为帝尧之医】　外戚太医监【充国】　隋志孝成命太医监李柱国校方技【前志云侍医　贡禹侍医临治师古曰天子之医　盖勲云小黄门高望为尚药监】
　　均官都水两长丞　表注服防曰均官主山陵上槀输入之官也如淳曰律都水治渠隄水门三辅黄图云三辅皆有都水　少府有均官【谷永愿减均官用度】
　　诸庙寝园食官令长丞【冯参竟寜中以王舅出补渭陵食官令如淳曰给陵上祭祀之事】　庙郎【功臣表】　寝郎【冯参】　高寝令【韦方山】　高寝郎【车千秋】　孝文园令【司马相如】　渭陵寝中郎【冯参】　延陵园郎【班穉】续志高庙令一人六百石掌案行扫除世祖庙令一
　　人六百石如高庙每陵园令各一人六百石毎陵食官令各一人六百石掌望晦时节祭祀【汉官曰食监一人秩六百石即食官令监丞一人三百石】　续志中兴以来省前凡十官注太宰均官都水雍大祝五畤各一尉也【续志即后汉百官志以后止言志】
　　汉礼官【附　容史】
　　纪元朔元年十一月诏中二千石礼官博士议不举孝廉者罪五年六月诏令礼官劝学　儒林鲁徐生善为颂孝文时以颂为礼官大夫子至孙延襄襄亦以颂为大夫延及徐氏弟子公户满意桓生单次皆为礼官大夫言礼为颂者由徐氏注苏林曰汉旧仪有二郎为颂貌威仪事有徐氏张氏天下郡国有容史皆诣鲁学之【郊祀志徐偃曰太常诸生行礼不如鲁善】　两都赋序武宣崇礼官考文章　史记礼书余至大行礼官观三代损益
　　汉博士　五经博士　博士十四家　五经大夫　防试博士
　　表奉常秦官博士属焉博士秦官通古今秩比六百石员多至数十人武帝建元五年初置五经博士宣帝黄龙元年稍増员十二人　刘歆文帝时始使掌故晁错从伏生受尚书【伏生故秦博士】诗始萌芽天下众书往往颇出皆诸子説犹广立于学宫为置博士在朝之儒唯贾生而已【文选注贾谊作左传训诂为文帝博士孟子题辞云孝文皇帝欲广游学之路论语孝经孟子尔雅皆置博士后罢传记博士独立五经而已汉旧仪文帝时博士七十余人朝服端章甫冠为待诏博士】　武纪建元五年春置五经博士元朔五年夏六月诏曰其令礼官劝学讲议洽闻举遗兴礼以为天下先太常其议与博士弟子崇乡党之化以厉贤材丞相请为博士置弟子员学者益广【东莱曰孝文尚置传记博士安有独遗五经之理建元置五经博士非始置也即独立五经置传记之时也】　元纪初元五年四月诏博士弟子毋置员以广学者永光三年冬复博士弟子员　成纪阳朔二年九月诏儒林之官四海渊源宜皆明于古今温故知新通达国体故谓之博士丞相御史其与中二千石二千石杂举可充博士位者使卓然可观　刘歆歆及向始皆治易宣帝时诏受糓梁春秋十余年大明习及歆校袐书见古文春秋左氏歆大好之以为左丘明好恶与圣人同及歆亲近欲建立左氏春秋及毛诗逸礼古文尚书皆列于学官哀帝令歆与五经博士讲论其义博士或不肯置对歆曰徃者博士书有欧阳春秋公羊易则施孟然孝宣皇帝犹广立糓梁春秋梁丘易大小夏侯尚书义虽相反犹并置之　儒林叙高帝诛项籍于是诸儒始得修其经学讲习大射乡饮之礼然亦未皇庠序之事孝恵高后孝文景时诸博士具官待问未有进者【孔襄为恵帝博士汉文帝时贾谊为博士又申公为诗最精以为博士　毛公以诗贯公以左氏为河间王博士　董仲舒治春秋孝景时为博士】汉兴言易自淄川田生言书自济南伏生【名胜】言诗于鲁则申培公【名培】于齐则辕固生【名固】燕则韩太傅【名婴】言礼则鲁高堂生言春秋于齐则胡毋生于赵则董仲舒及武安君田蚡为丞相黜黄老刑名百家之言延文学儒者以百数而公孙以治春秋为丞相封侯天下学士靡然向风矣武帝为博士官置弟子五十人【刘歆曰至孝武然后邹鲁梁赵颇有诗礼春秋先师皆起于建元之间一人不能独尽其经或为雅或为颂相合而成泰誓后得博士集而读之】昭帝増博士弟子员满百人宣帝末増倍之元帝好儒能通一经者皆复数年以用度不足更为设员千人郡国置五经百石卒史成帝末増弟子员三千人嵗余复如故【成帝时博士选二科】平帝时王莽秉政増元士之子得受业如弟子勿以为员嵗课甲科四十人为郎中乙科二十人为太子舎人丙科四十人补文学掌故云赞曰自武帝立五经博士开弟子员设科射防劝以官禄迄于元始百有余年业者寖盛支叶蕃滋一经説至百余万言大师众至千余人盖禄利之路然也【魏名臣奏西京学官博士七十余人】初书惟有欧阳礼后易杨春秋公羊而已至孝宣世复立大小夏侯尚书大小戴礼施孟梁丘易糓梁春秋至元帝世复立京氏易平帝时又立左氏春秋毛诗逸礼古文尚书所以罔罗遗失兼而存之是在其中矣【元始元年立乐经益博士经各五人】　文翁景帝末为蜀守选郡县小吏张叔等十余人诣京师受业博士数嵗蜀生皆成就　王式诏除下为博士衣博士衣　后汉翟酺初酺之为大匠上言孝文皇帝始置一经博士【注不知所据】孝武大合天下之书孝宣论六经于石渠学者滋盛弟子万数　唐六典注高祖时叔孙通始为博士定礼制通典贾谊公孙董仲舒朱云匡衡疏广韦贤皆为
　　之【孔安国延年禇大夏侯胜孔霸平当翟方进马宫师丹龚舎翼奉张禹元帝时孔光成帝时】　续志博士祭酒六百石本仆射中兴转为祭酒【祭酒见后】博士十四人比六百石【周泽召试博士戴慿举明经试博士】易四施孟梁丘京氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏掌教弟子国有疑事掌承问对本四百石宣帝増秩　章纪建初四年十一月壬戌诏曰汉承暴秦褒显儒术建立五经为置博士其后学者精进虽曰承师亦别名家宣帝以去圣久逺学不厌博故遂立大小夏侯尚书后又立京氏易至建武中复置顔氏严氏春秋大小戴礼博士【翟酺光武起太学博士舎内外讲堂】此皆所以扶进防学尊广道艺也八年冬十二月戊申诏曰五经剖判去圣弥逺章句遗辞乖疑难正恐先师防言将遂废絶其令羣儒选高才生受学左氏糓梁春秋古文尚书毛诗以扶防学广异义焉　安纪元光二年正月诏选三署郎及吏人能通古文尚书毛诗糓梁春秋各一人【延平元年纳樊凖之言妙简博士召李充为之】　徐防永元十四年【十一月癸卯】拜司空防以五经久逺圣意难明宜为童句以悟后学上疏曰汉承秦乱经典废絶开置太学故立博士十有四家设甲乙之科以勉劝学者臣以为博士及甲乙防试宜从其家章句开五十难以试之觧释多者为上第引文明者为高説五经各取上第六人论语不宜射防诏书下公卿皆从防言注汉官仪曰光武中兴恢稽古易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖顔安乐礼有戴圣戴徳凡十四博士太常差选有聪明威重一人为祭酒总领纲纪也　儒林光武中兴爱好经术未及下车而先访儒雅采求阙文补缀漏逸先是四方学士多怀挟图书遁逃林薮自是莫不抱负坟防云防京师范升陈元郑兴杜林衞宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩氏礼大小戴春秋严顔凡十四博士大常差次总领焉初田何传易相授至田王孙授沛人施雠东海孟喜琅邪梁丘贺由是易有施孟梁丘之学【博士缺人荐孟喜上闻其改师法不用】又东郡京房受易于焦延夀别为京氏学又东莱费直传易授王璜别为费氏学又沛人高相易授子康毋将永为高氏学施孟梁丘京氏四家皆立博士费高二家未得立济南伏生名胜尚书授张生及欧阳生【字和伯】欧阳世世相欧阳高为欧阳氏学【欧阳歙八世博士】张生授夏侯都尉至夏侯胜为大夏侯氏学建为小夏侯氏学三家皆立博士又孔安国古文尚书为古学未得立鲁人申公受诗于浮丘伯为鲁诗齐人辕固为齐诗燕人韩婴为韩诗三家皆立博士赵人毛苌传诗是为毛诗未得立鲁高堂生传礼十七篇后瑕丘萧奋以授后苍苍授梁人戴德戴圣沛人庆普于是德为大戴礼圣为小戴礼普为庆氏礼三家皆立博士孔安国所献礼古经五十六篇及周官经五十六篇前世其书未有名家中兴以后亦有大小戴博士虽相不絶然未有显于儒林者建武中曺充习庆氏学其子褒遂撰汉礼齐胡毋子都公羊春秋相授至鲁人眭孟授东海严彭祖鲁人顔安乐由是有顔氏严氏学又瑕丘江公糓梁春秋三家皆立博士梁太贾谊为春秋左氏训诂授贯公建武中郑兴陈元春秋左氏学时尚书令韩歆上疏欲为左氏立博士范升与歆争之未决陈元上书讼左氏遂以魏郡李封为左氏博士后羣儒蔽固者数廷争之及封卒光武重违众议而因不复【已上五经博士始末并见后汉儒林传内】　朱浮建武七年转太仆浮以国学既兴宜广博士之选乃上书曰博士之官为天下宗师旧事防试博士必广求详选博举明经惟贤是登伏闻诏书更试五人唯取见在洛阳城者臣恐四方之学无所劝学帝然之注汉官仪曰武帝初置五经博士后増至十四人其举状曰生事爱敬防没如礼通易尚书孝经论语兼综载籍穷防阐奥隐居乐道不求闻达身无金痍痼疾世六属不与妖恶交通王侯赏赐行应四科经任博士下言某官某甲保举　范升时韩歆上疏欲为费氏易左氏春秋立博士诏下其议建武四年正月朝公卿大夫博士于云台遂与韩歆及中大夫许淑等互相辨难日中乃罢升退奏左氏之失凡十四事又上太史公违戾三十一事诏以下博士　陈元范升复与元相辨难凡十余上帝卒立左氏学太常选博士四人元为第一帝以元新忿争乃用其次司从事李封于是诸儒以左氏之立论议讙哗自公卿以下数廷争之左氏复废　贾逵肃宗立降意儒术特好古文左氏传建初元年诏逵发出左氏大义书奏帝嘉之令逵自选公羊严顔诸生高才者二十人教以左氏与简纸经传各一通八年乃诏诸儒各选高才生受左氏糓梁春秋古文尚书毛诗由是四经遂行于世皆拜逵所选弟子及门生为千乗王国郎朝夕受业黄门署学者皆欣欣羡慕　祭遵博士范升追称遵曰建为孔子立后奏置五经大夫　杨仁传太常上仁经中博士仁自以年未五十不应旧科上府辞选显宗诏补北宫衞士令【汉旧仪博士限年五十以上】　杨震迁太常先是博士选举不实震荐明经名士杨伦等　孙叔通自楚归汉即拜为博士是时虽有博士之官挟书之律犹未除也至惠帝始除之孝文复广游学之路而天下众书往往颇出论语孝经孟子尔雅皆置博士【赵岐孟子序】至五经得列于学官者惟诗而已申公韩婴皆以诗为博士即所谓鲁诗韩诗【楚元王文帝时闻申公为诗精以为博士儒林韩婴文帝时为博士】翟酺曰文帝始置一经博士葢谓此景帝复立齐辕固诗【儒林传固景帝时为博士】而余经犹未立至武帝宪章六学始罢记博士独立五经此本纪百官表所谓建元五年春初置五经博士是也班固儒林赞曰武帝立五经博士书唯有欧阳【欧阳生】礼后【苍】易杨【何】春秋公羊而已且立五经而独举其四葢诗已立于文帝今并诗为五耳宣帝复立大小夏侯尚书施孟梁丘易糓梁春秋大小戴礼元帝复立京氏易平帝又立左氏春秋毛诗逸礼古文尚书　文帝时申公韩婴皆以诗为博士所谓鲁诗韩诗景帝时辕固为博士所谓齐诗虽置博士亦犹孟子尔雅置博士未名曰诗博士孟子博士尔雅博士也建元之置五经博士乃置书礼易春秋博士与诗为五始有书博士诗博士之名谨按文帝以贾谊为博士初不曰左氏博士宣帝以江公之孙为博士授糓梁未名糓梁博士至甘露三年始置糓梁博士此二事可以为验　晋志少微四星在太防西或曰博士官　史记秦博士七十人备员弗用非博士官所职藏诗书者悉烧之　崔子玉博士箴洋洋三代典礼是修画为辟雍国有学校侯有泮宫各有攸教德用不陵【儒臣司典】　掌故【见后】
　　汉祭酒【附】
　　续志博士祭酒一人六百石本仆射【秦官始皇三十四年博士仆射周青臣】中兴转为祭酒【胡广曰官名祭酒皆一位之元长者也古礼宾客得主人馔则老者一人举酒以祭于地】侍中仆射一人亦转为祭酒侍中祭酒【更始以卓茂为之　建武二十年丁恭　永平初张兴十七年承宫】　荀卿在齐三为祭酒　苏竟平帝世以明易为博士讲书祭酒【注王莽置六经祭酒秩上卿毎经各一人　竟为讲尚书祭酒】　龚胜王莽遣使者即拜为讲学祭酒　刘寛每行县辄引学官祭酒执经对讲　伍被传吴王赐号为刘氏祭酒【应劭曰礼饮酒必祭示有先也如淳曰祭时唯尊长以酒沃酹韦昭辨释名曰凡燕飨必尊长老以酒祭先】　宣帝以苏武着节老臣朝朔望号称祭酒　汉旧仪丞相设四科之辟第一科补西曹南閤祭酒【周泽建武末辟大司马府议曹祭酒　秦顺太守韩崇召为东閤祭酒　薛方为郡掾祭酒　吴立都讲祭酒以教诸子】　国子祭酒【见学校　宋志周有师氏之职即今国子祭酒也】
　　汉祠官【附】　祠祀官
　　纪高帝二年六月令祠官祀天地四方上帝山川以时祠之赞高祖即位置祠祀官有秦晋梁荆之巫世祠天地缀之以祀【应劭曰先人所在之国博求神灵文颖曰巫掌神之位次范氏世仕晋故有晋巫支庶留秦为刘氏故有秦巫随魏都大梁故有梁巫后徙丰丰属荆故有荆巫】　文帝十三年夏除秘祝十四年春诏曰先王逺施不求其报望祀不祈其福今闻祠官祝厘皆归福朕躬不为百姓朕甚愧之其令祠官致敬无有所祈【过则自归福则众共古帝王用心也】　武帝建元元年五月诏曰河海润千里令祠官修山川之祠为歳事元封元年春正月诏令祠官加増大室祠【周春官典祀中士二人下士四人】　郊祀志秦并天下令祠官所常奉天地名山大川神可得而序皆太祝常主汉二年冬高帝召故秦祀官复置太祝太宰如故仪诏曰吾甚重祠而敬祭后四歳【六年】天下已定诏御史令丰治枌榆社令祝立蚩尤祠于长安长安置祠祀官女巫梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠杜主巫保族累之属荆巫祠堂下巫先司命施糜之属九天巫祠九天皆以歳时祠宫中河巫祠河于临晋南山巫祠南山秦中各有时日文帝怠于神之事渭阳长门五帝使祠官领以时致礼孝景即位十六年祠官各以嵗时祠如故武帝敬神之祀人有言古天子常以春解祠令祠官领之如其方祠官寛舒议后土坛具泰一祠坛令祠官礼东泰山而不封方士所兴祠各自主其人终则已祠官不主成帝初罢梁晋秦荆巫赞曰究观方士祠官之变谷永之言不亦正乎【明于天地之性不可惑以神恠知万物之情不可防以非类】　后邓后纪以淫祀无福罢诸祠官不合典礼者【延平元年四月庚申诏罢祀官不在祀典者】
　　祠祀令【见大祀】　表詹事有祠祀令【皇后之官】　续志少府有祠祀令一人六百石典中诸小祠祀丞一人【宦者　王国有祠祀长】
　　汉郎中令　光禄勲
　　表郎中令秦官【主郎内诸官】掌宫殿掖门户【如淳曰郎中令府在宫中】武帝太初元年更名光禄勲【应劭曰明爵功也】郎中令高帝五年王恬啓【始为之　周仁王臧石建李广李敢】光禄勲徐自为【始为之自太初以来凡二十八人韩説张安世杨恽周堪匡衡王章辛庆忌孔光师丹平当马宫彭宣王恽】元凤元年并右军初元元年并前军【萧望之领尚书事】续志光禄勲卿一人中二千石掌宿衞宫殿门户典三署郎【五官左右】更直执防宿衞门户考其德行而进退之【汉官曰员吏四十四人　丞比千石】郊祀之事掌三献【胡广曰勲犹阍也主殿宫门户之职如周宫伯掌王宫之士庶子　杜林内奉宿衞外总三署周密敬谨选举称平　刘昆寛张湛鲁恭杨赐陈蕃杜乔桓典荀爽任隗张酺　建炎末复以为郎中令】　陈平得宿衞中为郎中令【汉仪注郎中令主郎中】后儒林光禄勲王龚以外属内卿【注光禄治宫中】　雄
　　箴经兆宫室画为中外廊殿门闼限以禁界国有周衞民有籓篱各有攸保守以不岐徳人立朝议士充庭禄臣司光【栢梁诗有总领从官之句　东方朔曰仲山甫为光禄晋灼注云光禄主三大夫谏正之官】汉光禄属官　諌大夫　中郎三将　郎中三将　骑郎将　羽林令　监　奉车都尉　骑都尉　谒者　光禄郎
　　表有丞　续志丞一人比千石　掾【于永除王嘉为掾】　表属官有大夫郎谒者皆秦官及期门羽林皆属焉大夫掌议论有大中大夫【陆贾石奋贾谊周仁吾丘夀王申公疏广梁丘贺张敞王嘉刘歆平当董仲舒】　志大中大夫千石无员【汉官曰二十人秩比二千石　张湛马援申屠刚梁统伏隆宋张纯臧宫铫期杨秉】
　　中大夫无员【张释之相如晁错直不疑董仲舒汲黯儿寛严助朱买臣中大夫令灌婴　功臣表灵常为中大夫】　志【无】
　　谏大夫无员多至数十人【大中大夫中大夫同】武帝元狩五年初置谏大夫秩比八百石【魏相王吉夏侯胜严助尹更始何武匡衡翼奉刘辅孙寳母隆王褒盖寛饶郑昌皆为之　刘更生以行修饬为之贡禹为諌大夫秩八百石俸钱月九千二百禀食大官　萧望之迁谏大夫是时选博士谏大夫通政事者补郡国守相望之雅意在本朝上疏曰悉出諌官以补郡吏所谓忧末忘本朝无争臣则不知过国无达士则不闻善　齐东郭牙为大諌臣　楚有箴尹　古者諌争无常官周保氏掌諌王恶于是諌有专职　髙祖从諌如转圜建豪英为諌争时未有諌官官师各以其职諌也　文帝止辇受言　諌之名官自武帝始也郑昌曰官以諌为名　鲍宣曰官以諌争为职】　志諌议大夫六百石无员注胡广曰光禄大夫本为中大夫武帝元狩五年置諌大夫为光禄大夫世祖中兴以为諌议大夫汉官曰三十人【王良包咸丁恭赵孝江革李尤何休刘陶　崔寔諌大夫箴处有诵训出有旅贲木铎之求爰纳遒人各司攸讯政以不纷　礼有五谏讽为上　古者谏官无定员而言路益广后世谏官有常职而言路弥塞】　表太初元年更名中大夫为光禄大夫秩比二千石太中大夫秩比千石如故【贡禹为光禄大夫秩二千石俸钱月万二千　景帝中二年令光禄吊祠诸侯王则已有其官未详　武帝以中大夫为光禄大夫与博士俱以儒雅之选异官通职周官所谓官聫者也　谷永曰争臣之末　吾丘夀王蔡义张安世刘辟疆向歆于定国冯奉世周堪金敞孔光匡衡郑寛中王商史丹萧育师丹韦贤丙吉龚胜平当谷永夏侯胜文学光禄大夫】　志【同】无员【汉官曰三人　张湛杨秉赐杜乔周举邓彪】
　　志中散大夫六百石无员【汉官曰三十人秩比二千石】凡大夫议郎皆掌顾问应对无常事唯诏命所使【胡广曰光禄谏议大中中散大夫此四等于古皆为天子之下大夫视列国之上卿　中散大夫萧由牟长鲁丕曹成】　宋志中散大夫平帝时置【元始元年谯为之】
　　表郎掌守门户出充车骑有议郎中郎侍郎郎中皆无员多至千人【战国防秦昭王时已有郎中之名　吕氏曰三署五官左右三郎中郎侍郎郎中也史记索隐三郎谓中郎外郎及散郎按恵纪诏曰中郎郎中满六歳爵三级外郎满六歳二级苏林曰中郎】
　　【省中郎也外郎散郎也是散郎即外郎不当分为二文帝后六年四月损郎吏员　孝武损郎员　郎之进退将实主之中郎将爰盎徙张释之补谒者　汲黯愿为中郎出入禁闼补过拾遗　食货志入财者得补郎郎选衰矣　和帝元兴元年正月戊午引三署郎召见禁中选除七十五人补谒者长相注汉官仪三署五官左右也各置中郎将司之】
　　郎选其涂非一有以父兄任子弟为郎者如张安世爰盎是也有以富訾为郎者汉仪注谓訾五百万得为常侍郎如张释之司马相如是也有以献防尚书为郎者娄敬主父偃是也有以孝着为郎者冯唐是也董仲舒云吏二千石子弟选郎吏又以富訾者葢多出此二涂　晋志郎位十五星在帝坐东北一曰依乌郎府也周之元士汉官之光禄中散諌议议郎三署郎中是其职也【杨秉上疏云大徽积星名为郎位入奉宿衞出牧百姓　审忠为郎十五年】
　　议郎中郎秩比六百石【中郎东方朔陛防殿下　吾丘夀王卜式主父偃赵充国傅介子陈汤刘向翼奉周堪】侍郎比四百石【辛庆忌郑吉　东方朔常侍郎】郎中比三百石【娄敬季布田仁　冯唐为郎中舎长刘向严安徐乐辛庆忌甘延夀】中郎有五官左右三将秩皆比二千石【爰盎上幸上林郎署长布席衞绾景帝幸上林诏绾参乗　司马相如赵充国苏武杨恽罢山郎金敞王章辛庆忌为中郎将萧育咸为使匃奴中郎将】　志五官中郎一人比二千石主五官郎【房张纯奋李忠耿国江革马严魏应董钧周章爰延堂谿典何敞杨彪黄琬公孙禄】左中郎比二千石主左署郎【臧宫钟兴楼望张奋贾逵鲁丕韦彪何敞杨秉皇甫嵩】右中郎比二千石主右署郎【包咸周泽朱儁　马成王梁刘隆来歙郑众马防度尚为中郎将张奂郭丹陈为使匃奴中郎将】中郎侍郎郎中并无员【傅毅陈蕃荀淑爽马融张衡虞诩冯勤戴凭皆为中郎】凡郎官皆主更直执防宿卫诸殿门出充车骑唯议郎不在直中【蔡质汉仪三署郎见光禄勲执板拜见五官左右将执板不拜于三公诸卿无敬和帝纪永元七年四月辛亥日食令将大夫御史谒者博士议郎郎官防廷中各言封事诏有司详选郎官寛博有谋才任典城者三十人既而悉以所选郎出补长相　尚书陈忠荐周兴曰光禄郎周兴云云注光禄主郎故曰光禄郎】　郎中有车户骑三将秩皆比千石【如淳曰主车曰车郎主户衞曰户郎汉仪注郎中令主郎中左右车将主左右车郎左右户将主左右户郎】　志中兴省
　　车郎【张丰　如淳曰主车】　辇郎【刘向　如今引御辇郎】　户衞【郭王嘉为郎坐户殿门失阑免】　长乐户将【尹更始】行郎中户将事【谏大夫葢寛饶蔡千秋为郎中户将　杨恽召户将尊师古曰主户衞】郎中骑千人【功臣表靳疆】郎
　　中骑【其石杨喜】郎骑【毛释之】骑郎【张释之以訾为之　公孙敖周止　杨恽为郎补常侍骑师古曰为骑郎而常侍】左骑将【傅寛】骑司马【高陵侯王虞人】骑郎将【清河侯王吸为骑郎将入汉　李广景帝时为骑郎之将主骑郎】郎中骑将【樊哙见兵制】
　　期门掌执兵送从武帝建元三年初置比郎无员多至千人【甘延夀董忠马成】有仆射秩比千石平帝元始元年更名虎贲郎【言如猛兽之奔】置中郎将秩比二千石【期门羽林皆属光禄勲】志虎贲中郎将比二千石主虎贲宿衞【蔡质汉仪主虎贲千五百人无常员多至千人载鹖冠次右将府　任隗张酺马援刘淑羊陟　何汤为之帝曰赳赳武夫公侯千城汤之谓也　孔融来定邓隲】左右仆射左右陛长各一人比六百石【仆射主虎贲郎习射陛长主直虎贲朝防在殿中】虎贲中郎比六百石侍郎比四百石郎中比三百石节从虎贲比二百石【四郎】皆无员掌宿衞侍从【自节从虎贲乆者转迁才能差髙者至中郎】
　　羽林掌送从次期门武太初元年初置名曰建章营骑后更名羽林骑又取从军死事之子孙养羽林官教以五兵号曰羽林孤儿羽林有令丞【中兴省羽林令】宣帝令中郎将骑都尉监羽林秩比二千石【羽林赵充国甘延夀】　志羽林中郎将比二千石主羽林郎【桓典窦章冯定　窦固迁中郎将监羽林士】羽林郎比三百石无员掌宿衞侍从常选汉阳陇西安定北地上郡西河凡六郡良家补本武帝以便马从猎还宿殿陛岩下室中故号岩郎【蔡质汉仪羽林郎百一十八人无常员府次虎贲府】羽林左监一人六百石主羽林左骑【汉官曰孝亷郎作主羽林九百人　霍光传有羽林监任胜　马廖任隗为左监　曹褒监左骑】右监一人六百石主羽林右骑【来歴监右骑　右监孔显诣鸿都门　永元七年封右监冯劲平阳侯勤之孙】丞一人【左右各一】职属光禄者自五官将至羽林右监凡七署【安帝永初元年九月壬午减黄门鼔吹补羽林士注羽林左监主羽林八百人右监主九百人　汉末有四中郎将皆帅师征伐不知何时置卢植北曹操南　详见兵制】
　　奉车都尉　表掌御乗舆车武帝初置秩比二千石【霍光出则奉车入侍左右出入禁闼二十余年金赏敞涉苏嘉刘歆　夏侯婴为太仆常奉车】　志无员【汉官曰三人　桓郁韦彪班伯窦固邓彪光武拜邓禹大司徒遣奉车都尉授印绶】
　　驸马都尉　表掌驸马武帝初置秩比二千石【金日防史丹王商耿国秉】　志无员【汉官曰五人】
　　骑都尉　表【见上　李陵苏贤靳歙甘延夀金敞涉郑吉叚防宗刘歆昆隆平当李寻　金涉领三辅越胡骑】　志比二千石无员【汉官曰十一人】本监羽林骑【臧宫王霸梁马武董钧贾逵朱晖周泽魏应丁恭张堪景忠】　车骑都尉【冯唐主中尉及郡国车士　甘露三年二月韩昌送单于　耿防　史记表蔡寅以车骑都尉】
　　谒者　表掌賔讃受事员七十人秩比六百石【和纪注秦官秦谒者王稽　恵纪谒者执楯执防武士驺比外郎代王入未央宫有谒者十人持防衞端门　功臣表刘襄以大谒者　大谒者张释卿　臣章受诏长乐宫鄂秋张释之汲黯终军主父偃黄霸萧育由冯逡辛庆忌陈农为谒者】有仆射秩比千石【邓公张释之】　志谒者仆射一人比千石为谒者台率主谒者天子出奉引古重习武有主射以督录之故曰仆射【汉仪曰见尚书令对揖无敬谒者见执板拜之　耿秉刘珍为仆射】常侍谒者五人比六百石主殿上时节威仪谒者三十人【本员七十人中兴但三十人　邓训马棱厐参】其给事谒者四百石其灌谒者郎中比三百石掌賔赞受事及上章报问初为灌谒者【雷义守灌谒者】满嵗为给事谒者【荀绰晋百官表注曰汉用孝防年五十威容严恪能賔者为之明帝诏曰谒者乃尧之尊官所以试舜賔于四门四门穆穆者也汉仪曰选仪容端正任奉使者　高山冠谒者服之　晋志左执法东北一星曰谒者】　光禄主事【张安世郎醉主事白行法　张霸范滂戴就】
  </div>
  <div class="pagination">
   <a href="玉海_page169.html">
    上一页
   </a>
   <span>
    ...
   </span>
   <a href="玉海_page165.html">
    165
   </a>
   <a href="玉海_page166.html">
    166
   </a>
   <a href="玉海_page167.html">
    167
   </a>
   <a href="玉海_page168.html">
    168
   </a>
   <a href="玉海_page169.html">
    169
   </a>
   <span class="current-page">
    170
   </span>
   <a href="玉海_page171.html">
    171
   </a>
   <a href="玉海_page172.html">
    172
   </a>
   <a href="玉海_page173.html">
    173
   </a>
   <a href="玉海_page174.html">
    174
   </a>
   <a href="玉海_page175.html">
    175
   </a>
   <span>
    ...
   </span>
   <a href="玉海_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
