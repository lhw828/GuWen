<!DOCTYPE html>
<html>
<head>
    <meta charset="UTF-8">
    <title>太平御览 - 第 238 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 238 页/共 737 页</h1>
    <div class="content">《隋书》曰：南宁夷爨玩来降，拜昆州刺史。既而复叛，遂以史万岁为行军总管，率众击之。入自蜻蛉（音精灵）川，经弄拣，次小勃弄、大勃弄，至于南中。贼前猿屯据要害，万岁皆击破之。行数百里，见诸葛亮纪功碑铭，其背曰：“万岁之後，胜我者过此。”万岁令左右倒其碑而进，渡西二河入渠滥川，行千馀里，破其三十馀部，虏获男女二万馀口。诸夷大惧，遣使请降，献明珠径寸。於是勒美隋德。万岁遣使驰奏，请将玩入朝，诏许之。
又曰：达奚长孺与乌丸轨围陈将吴明彻於吕梁，陈遣骁将刘景率劲勇七千来为声援，轨令长孺逆拒之。长孺於是取车轮数百系以大石，沉之清水，连毂相次以待。景军至，船舰碍轮不得进，长儒乃纵奇兵，水陆俱发，大败之，俘数千人。
又曰：周法尚初仕陈，背陈归周，陈将樊猛济江讨之。法尚遣部曲督韩郎诈为背己，奔于陈，伪告猛曰：“法尚部兵不愿降，人皆窃议尽欲叛还。若得军来，必无斗者，自当於阵倒戈耳。”猛以为然，引师急进。法尚乃佯为畏惧，自保于江曲。猛陈兵挑战，法尚先伏轻舸于浦中，又伏精锐於古村之北，自张旗帜迎流拒之。战数合，伪退登岸投古村，猛舍舟逐之，法尚又疾走，行数里与村北军合，复前击猛，猛退走船。既而浦中伏舸取其舟楫，建周旗帜。猛於是大败，仅以身免。虏八千人。
卷三百二十七　兵部五十八
献俘
《诗》曰：一月三捷。
《左传》曰：秋七月丙申，振旅凯以入于晋，（凯，乐也。）献俘授馘，饮至大赏，（授，数也。献楚俘于庙。）征会讨贰，（征会诸侯，将冬会于温。）杀舟之侨以徇於国，民於是大服。
又曰：晋侯使赵同献狄俘于周，不敬。刘康公曰：“不及十年，原叔必有大咎，（刘康公，元孝原叔赵同也。）天夺之魄也。”
又曰：春士会帅师灭赤狄甲氏及留吁铎辰，（铎辰，留吁之属也。）三月献狄俘于庙。
《晋书□载记》曰：石季龙攻陷徐龛，送之襄国，勒囊盛於百尺楼，自上Ξ杀之。令步都等妻子刳而食之，坑龛降卒三千。
又曰：杜预平吴，王先到上得孙歆头。预後至送歆，洛中以为大笑。
《梁书》曰：沈林子献捷书，每以实闻。武帝问其故，林子曰：“夫王者之师，本有征无战，岂可复增张虏获以示夸诞？昔魏尚以盈级致罚，此後乘之良辙也。”武帝曰：“乃所望於卿也。”
《後魏书》曰：裴叔业率王茂先、李定等来侵楚王戍，傅永适还州。王肃复令傅永讨之。永将心腹一人驰诣楚王，至即令填塞外堑，夜伏俘士一千人於城外，晓而叔业等至，顿於城东，列阵置长围。永所伏兵于道左击其後军，破之。叔业乃令将佐守所列之阵，自率精甲数千救之。永上门楼观叔业南行五六里许，便开门奋击，遂摧破之。叔业进退失图，於是奔走。左右欲追之，永曰：“弱卒不满三千，彼精甲犹盛，非力屈而败，直堕吾计中耳。既不测我之虚实，足丧其胆，俘此足矣，何假逐之。”获叔业伞扇鼓幕甲仗万馀。两月之中，遂献再捷，高祖嘉之。
《後周书》曰：武帝平齐。夏四月；至自东伐，列齐主於前，其王公等并从，车舆、旗帜及器物以次陈於其後。大驾布六军，备凯乐，献俘於太庙，京邑观者皆称万岁。戊申，封齐主为温国公。
《唐书》曰：武德中，西突厥叶护可汗遣使请婚，又入寇边上。高祖谓群臣曰：“突厥入寇而复请和，和之与战，其策安在？”太常卿郑元对曰：“若击之则怨深，难以和缉。”中书令封德彝进曰：“若不战而和亲，夷狄必谓中国畏惧。”未若击之，克捷而和亲，此则为威恩兼举。”高祖然之。戊辰，西突厥遣使献名马。己巳，并州大总管襄邑王神符击突厥於汾东，斩首五百级，虏其马二千匹。汾州刺史萧ダ斩突厥五千馀级。
又曰：太宗平东都凯旋，亲被黄金甲，陈铁马一万骑，甲士三万人，前後部鼓吹，俘二伪主及随神器辇辂献捷于太庙。高祖大悦，行饮至礼以享焉。
又曰：张瑾初仕隋，历职显贵。炀帝被围於雁门也，瑾以骁果出城击战；一日九捷。炀帝登城望之，大悦。赐物二千段。
又曰：元和中，忠武军节度使李光颜奏破吴元济之众，上大悦，赐其告捷使奴婢银锦。
又曰：元和十二年十月，唐、邓、隋节度使李帅师入蔡州，执贼帅吴元济以闻，淮西平。辛巳，上御宣政殿受朝贺，九品已上及宗子、四夷之使皆会。
又曰：元和十四年，魏博节度使田弘正遣使献逆臣李师道，命左右军兵卫之。先献於太庙郊社，上御兴安门，百僚于门下列位称贺。
又曰：元和中，昭义节度郗士美以贼首三百来献，诏枭於通化门外。
班师
《尔雅》曰：出曰治兵，尚武也；入曰振旅，反尊卑也。（郭璞曰：幼贱在前，贵勇也；尊老在後，尚仪也。）
《诗》曰：出车，劳还率也。“赫赫南仲，薄伐西戎。昔我往矣，黍稷方华。”“春日迟迟，卉木萋萋。”“执讯获丑，薄言还归。”
又曰：大杜，劳还役也，“有大之杜，其叶萋萋”。
《周礼》曰：若师有功，左执律，右秉钺，以先凯乐献于社。
《左传》曰：三年而治兵，入而振旅，归而饮至，以数军实。（饮至于庙以数车徒所获也。）
又曰：楚子败晋师於必阝，潘党曰：“君盍筑武军而收晋尸以为京观。”楚子曰：“夫文止戈为武，武有七德：禁暴、戢兵、保大、定功，安人、和众、丰财者也。我无一焉；何以示子孙。”祀于河，作先君宫，告成事而还。
《後汉书》曰：曹操讨刘备，出教曰：“鸡肋”。外曹莫晓，杨德祖曰：“夫鸡肋，食之则无所得，弃则我惜。公归计决矣。”操乃还军。
又曰：马援自南方振旅还京师，军吏经瘴疫死者十四五，赐援兵车一乘。
《晋书》曰：王平吴，上表云：“间在秣陵，诸军凡二十万众，臣军先至，为土地之主。百姓之心皆归仰臣，臣切敕所领，秋毫不犯。诸有市易皆明破券契，有违犯者凡斩十三人，皆是人所知也。馀军纵横，诈称臣军，而军类皆蜀人，幸以此自别耳。”
又曰：贾充为伐吴大都督。孙皓降於王，充未之知，方以吴未可平，抗表请班师。充表与告捷表同至。朝野以充位居人上，智出人下。
《宋书》曰：十二月丙申，大军次左里，将战。帝麾之，麾竿折，幡沉於水，众咸惧。帝笑曰：“昔覆舟之役亦如此，今胜必矣。”遂攻其栅。卢循单舸走，众军皆弛。晋帝遣侍中黄门，劳师于行所。
《三国典略》曰：齐公宪夜收军，欲待明更战。达奚武谓之曰：“洛阳军散，人情骇动，若不因夜速还，明日欲归不得。武在军旅久矣，备见形状，岂可将数营大众一朝而弃之。”宪从其谏，遂全军而反。
《後魏书》曰：萧衍寇徐、兖州，邢峦大破之，旋师。世宗临东堂劳之曰：“卿役不逾时克清妖丑，鸿勋硕美，可谓不愧古人。”峦曰：“此是陛下威略圣灵，加以将士之力，臣何功之有？”
《白虎通》曰：古者师出不逾时者为怨思也。天道一时生物养人者，天之贵物也。逾时即内有怨女，外有旷夫。《诗》曰：“昔我往矣，杨柳依依。今我来思，雨雪霏霏。”
《春秋》曰：宋人取长葛。传曰：“外取邑皆不书，此何谓以书？久也。”
《六韬》曰：武王平殷还，问太公曰：“今民吏未安，贤者未定，何以安之？”太公曰：“无故，如天如地。”
《说苑》曰：魏文侯攻中山，乐羊将，已得中山。还反报文侯，文侯命主书曰：“群臣宾客所献书，操以进。”主书者举两箧以进，令将军视之，尽难攻中山之事也。将军还，北面而再拜曰：“中山之举也，非臣之力，君之功也。”
《韩子》曰：晋文公将与楚战，召舅犯问曰：“吾将与楚战，彼众我寡，为之奈何？”对曰：“臣闻之，君子不厌忠信，战阵不厌诈伪，君其诈之而已。”又问雍季，对曰：“焚林而田，後必无兽。以诈遇民，後必无民。”公曰：“善！”以舅犯谋与楚战，大败之。归行爵，先雍季而後舅犯。群臣曰：“城濮之事舅犯之谋，夫用其言而後其身，可乎？”公曰：“此非若所知。夫舅犯之言，权也；雍季之言，万世之利也。”
罢兵
《史记》曰：汉武帝患モ奴屡为边患，雁门马邑豪聂壹因大将军王恢言“匈奴初和亲亲信，边可诱以利致之，伏兵袭击，必破之道也。”帝召问公卿曰：“今欲举兵攻之，何如？”韩安国曰：“臣闻高皇帝围于平城，匈奴至者投鞍，高如城者数所。平城之饥，七日不食，天下歌之。及解围反位而无忿怒之心。夫圣人以天下为度者，不以己私怒伤天下之政。故乃遣刘敬奉金千斤以结和亲，至今为五代利。孝文皇帝又尝一拥天下之精兵聚之广武常，终无尺寸之功，而天下黔首无不忧，孝文悟於兵之不可宿，故复合和亲之约。此二圣之迹足以为效矣。窃以为勿击便。”
《汉书》曰：元帝时，朱崖、儋耳二郡夷数反，贾捐之上书请不击。其略曰：“臣闻尧、舜、禹三圣之德，地方不过千里，西被流沙，东渐于海。朔南暨声教，欲与声教则理之，不欲与者不强理也。是以颂声并作，视听之类，咸乐其生。秦氏兴兵远攻，贪外虚内，务欲广地，而天下溃叛。赖圣汉为百姓请命，平定天下。至孝武皇帝以国富人逸，攘却匈奴，西连诸国，至於安息，东过碣石。造盐铁酒榷之利，以佐用度，犹不能足。当此之时，寇贼并起，征伐不休之故也。今陛下不忍ぉぉ之忿，欲驱士众挤之大海之中，（ぉ，居缘切。挤，祖奚切。）快心幽冥之地，非所以保全元元也。诗云：“蠢尔蛮荆，大邦为仇。”自古患之久矣，何况万里之蛮乎？臣窃以往者羌军言之，暴师曾未一年，兵出不逾千里，费四十馀万。大司农钱尽，乃以少府禁钱续之。夫一隅为不善，费尚如此，况於劳师远攻，亡士无功乎！臣愚以为非冠带之国，禹贡所不及，皆可无以为也於是。”遂罢其郡。
《後汉书》曰：光武建武中，北匈奴衰弱。臧宫、马武上书请临塞厚悬购赏，喻告高勾骊、乌桓、鲜卑攻其左，发河西四郡及天水、陇西羌胡击其右，如此北虏之灭，不过数年矣。帝曰：“舍近谋远者，劳而无功；舍远谋近者，逸而有终。故曰：务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复远事边外乎？孔子曰：吾恐季孙之忧，不在颛臾。”自是诸将莫敢复言兵事。
《魏志》曰：诸葛诞据寿春反，魏将王基讨之。司马文王欲遣诸将轻兵深入，招迎吴将唐咨等子弟因衅有荡覆吴之势。基谏曰：“昔吴将诸葛恪乘东关之胜，竭江表兵以围新城，城既不拔，而众死者太半。蜀将姜维因洮上之利，轻军深入，粮饷不继，军覆上。（音圭）夫既胜之後必轻敌，则虑难不深。今贼新败於外，又内患未弭，是其修政设虑之时也。且兵出逾年，人有归志，俘馘十万，罪人斯得。自历代征伐未有全兵独克如今之盛者也。武皇帝破袁绍於官渡，自以所获已多，不复追奔，惧挫威也。”从之。
《尸子》曰：公输般为蒙天之阶。阶成，将以攻宋。墨子闻之，赴於宋，至於郢，见般曰：“闻子为阶将以攻宋，宋何罪之有？无罪而攻之，不可谓仁。胡不已也？公输般曰：“不可。吾既以言之王矣。”墨子曰：“胡不见我於王？”公输般曰：“诺。”墨子见楚王曰：“今有人於此，舍其文轩，邻有弊舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之；此为何若人？”王曰：“此为窃疾耳。”墨子曰：“荆之地方五千里，宋之地方五百里，此犹文轩之与舆也，荆有□梦，犀、兕、麋、鹿盈之，以江汉鱼、鳖、鼋、鼍为天下饶，宋无雉兔鲋鱼者也，犹粱肉之与糠糟也；荆有长松、文梓、便楠、豫章，宋无长木，此犹锦绣之与短褐也。臣以王之攻宋也，为与此同类。”王曰：“善！请无攻宋。”
《吕氏春秋》曰：秦兴兵欲攻魏。司马唐谏秦君曰：“段干木贤者也，而魏礼之，天下莫不闻，无乃不可加兵乎？”秦君乃按兵而辍，不攻魏。文侯可谓善用兵矣。闻君子之用兵也，莫见其形，其功已成。此之谓也。
偃武
《易》曰：“泽上於地，萃。君子以除戎器，戒不虞。”
《书》曰：武王伐殷，乃偃武修文。（倒载干戈，包以虎皮，示不用也。行礼射，设庠序，修文教也。）归马於华山之阳，放牛於桃林之野，示天下弗服。（山南曰阳。桃林在华山东北，皆非长养牛马之地，欲使自生死，示天下不复乘用也，修文教也。）
《礼记》曰：“武王克商後，散军而郊，左射狸首，右射驺虞，而贯革之射息矣。归马於华山之阳，放牛於桃林之野。干戈弓矢包之以虎皮，示天下不复用兵也。
《左传》曰：宋向戍欲弭诸侯之兵以为名。子罕曰：“天生五材，民并用之，废一不可，谁能去兵？兵之设久矣。所以威不轨而昭文德也。圣人以兴，乱人以废，兴废存亡，昏明之术皆由兵也。而子求去之，不亦诬乎！”
又曰：“武王克商，作颂曰：“载戢干戈，载弓矢。”
又曰：夫文止戈为武。
《家语》曰：孔子北游，登于农山，曰：“二三子各言其志，吾将择焉。”子路进曰：“由愿白羽若月，赤羽若日，攘地千里，搴旗折馘，惟由能之。”子贡进曰：“赐愿旗鼓相望，缟衣白冠陈说其间，二国释怨，惟赐能之。”颜回曰：“回闻薰莸不同器而治，回愿得明王圣主而相之，铸剑戟为农器，放牛马於原薮，则由无所施其勇，赐无所用其辩矣。”孔子曰：“美哉，德也。”
《史记》曰：始皇曰：“寡人赖宗庙之灵，六王咸服其辜，天下大定，收天下兵器销以为钟钅金人十二，重各千斤，置咸阳之宫中。”
《汉书》文帝诏曰：“朕能任衣冠，念不到征讨，故鸡鸣狗吠，烟火万里也。”
又《食货志》曰：武帝末年，悔征伐之事，乃封丞相为富民侯。颜师古曰：“欲百姓之殷实，故取其嘉名也。”
《庄子》曰：孔子谓盗跖曰：“将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，使尊将军为诸侯，与天下更始罢兵休卒，收养昆弟，共祭先祖，此圣人才士之行而天下之愿。”
又曰：见侮不辱，救民之斗；禁攻寝兵，救世之战。
《古司马法》曰：古者，武军三年不与民，睹之劳也，上下相报，和之至也。（还师罢兵，复戎卒，三年不徭役以答人劳。）得意则凯乐，歌示喜也。（圣主诛不义，百姓皆得其所喜乐，各安其居，乐其常。）偃伯灵台，答民之劳，告不兴也。（偃，休息也。伯，主兵也。灵台颂德美之，喜以祭天，示不复用兵也。）
《吕氏春秋》曰：武王以武得之，以文持之。倒戈弛矢，示天下不用兵。
《尸子》曰：武王已战之後，三革不累，五刃不玄，牛马放之历山，终身弗乘也。
《淮南子》曰：秦之时，高为台榭，大为苑囿，远为驰道。铸金人，（秦始皇二十六年，初兼天下，有长人见於临洮，其高五丈，足迹六尺，因写其形，铸金人以像之。翁仲君何是也。）发谪戍入刍槁，（戍守长城也，入刍槁之税以供国用也。）头会箕赋於少府。（头会，随民口数人责其税，箕赋，似箕敛民财，多取意也。少府，官名，如今司农。）丁壮人夫西至临洮狄道。（临洮，陇西之县，洮水北。狄道，汉阳之县是也。）东至会稽浮石，（会稽，山名。浮石，随水高下，言不没，皆在辽西界。一说会稽山在泰山下，封于泰山，禅于会稽是也。）南至豫章桂林，（豫章郡，桂林郁林也。）北至飞狄阳原。（飞狄在代郡南飞狄山也。阳原在太原。）道路死人以沟量。（言满沟也。）当此之时，忠谏者谓之不祥，而道仁义者谓之狂逮。至高皇帝存亡继绝，（汉高祖也。）举天下之大义，躬自奋袂执锐以为百姓请命于皇天。（执利兵，伐无道，以求百姓之命，祈之皇天也。）当此之时，天下雄俊豪英暴露於野泽。（才过千人为俊，百人为豪，万人为英。）前蒙矢石而後堕沟壑，出百死而绍一生，以争天下之权，（堕，入也。绍，至也。）奋武励威，以决一旦之命。当此之时，丰衣博带而道儒墨者以为不肖。（言尚武也。）逮至累乱以胜，（胜暴乱也。）海内大定，继文之业，立武之功。（继文王受命之业、武王诛无道之功。）履天子之图籍，造刘氏之貌冠。（高祖于新农所作竹冠，一曰季貌冠也。）总邹鲁之儒墨，通先圣之遗教，载天子之旗，乘泰辂，建九旒，撞大钟，击鸣鼓，奏咸池，持干戚。（《周礼》：天子五辂，泰辂，上辂也。王者功成作乐，故撞钟击鼓。《咸池》，黄帝乐也。干，也。戚，斧也。春夏舞者所执。）当此之时，有立武者见疑一世之间，而文武代为，雌雄有时而用也。今世之为武也。则非文为；为文者，则非武。更相非，而不知时世之用也。
《说苑》曰：魏文侯与田子方语，有两童子衣青白衣而侍於君前。子方曰：“此君子之宠子乎？”文侯曰：“非也。其父死之于战，此其幼也。寡人收之。”子方曰：“臣以君之贼心为足，今滋甚。君之宠此子也，又且以谁之父杀之乎？”文侯愍然曰：“寡人受命矣。”自是以後，兵革不用。
左太冲《魏都赋》曰：丧乱既弭而能宴武，人归兽而去战，萧斧戢柯以押刃，虹旌摄麾以就卷。
沈休文诗曰：丹浦非乐战，负重切君临。
卷三百二十八　兵部五十九
从军
《诗》曰：伯也执殳，为王前驱。自伯之东，首如飞蓬。岂无膏沐，谁适为容。
又曰：鸨羽，刺君子下从征役，不得养父母也。肃肃鸨羽，集于苞栩。王事靡，不能艺稷黍。
《汉书□张良传》曰：良性多病，未尝持兵将，常为画策臣时从行。
《後汉书》曰：周嘉字惠文，仕郡为主簿。王莽末，群盗入汝阳，嘉从太守何敞讨贼，为流矢所中。贼围十重，白刃交集，嘉以身捍之，曰：“嘉请以死赎君命。”後太守寇恂举为孝廉，拜侍郎。引见，问遭难之事，诏嘉尚公主，嘉称疾不肯当。
《梁书》曰：曹景宗为竟陵太守，及帝起兵，景宗聚族并率五服内子弟三百人从军。
《後魏书》曰：张衮字洪龙，上谷沮阳人也。好学有文才。太祖为代王选为左长史，决策帏幄，太祖器之，礼遇优厚。
又曰：韩茂从讨平凉，当茂所冲，莫不应弦而殪。由是世祖壮之。
又曰：张衮从太祖破贺讷，登勿居山，聚石为峰，以记功德，命衮为文。
又曰：窦代田从讨平凉，击破赫连定、得奚斤等。世祖以定妻赐之，诏斤膝行授酒于代田，敕斤曰：“全尔命者代田功也。”进爵长广公。
《隋书》曰：郭荣，辽东之役以功进位左光禄大夫。明年，帝复事辽东，荣以为中国疲敝，万乘不宜屡动。乃言于帝曰：“戎狄失礼，臣下之事。臣闻千钧之弩不为鼷鼠发机，岂有亲辱大驾以临小寇！”帝不纳，复从军攻辽东城，荣亲蒙矢石，昼夜不释甲胄。
王粲《从军诗》曰：下船登高防，草露沾我衣。回身赴床寝，此愁当告谁。身服干戈事，岂得念所私。
又曰：从军有苦乐，但问所从谁。所从神且武，焉得久劳师。
鲍明远《代东武吟》曰：始随张校尉，召募到河源；後逐李轻车，迫虏近塞垣。
曹子建诗曰：从军度函谷，驰马过西京。
嵇叔夜《赠彦才入军》诗曰：良马既闲，丽服有辉。风驰霓逝，蹑景追飞。凌厉中原，顾盼生姿。
陆机《从军行》曰：朝食不免胄，夕息常负戈。苦哉远征人，附心悲如何？
薛莹《答华永先诗》曰：桴鼓常在侧，笔研永欲捐。卷衮不复开，干戈以为权。
刘义恭《拟古》诗曰：束甲辞京洛，负戈事乌孙。後军济太河，筑垒黎阳屯。旦闻羽檄飞，夕见边驿奔。
羽书
《史记》曰：齐使鲁连为书，以箭射城中遗燕将曰：“吾闻之，知者不背时而弃利，勇士不怯死而灭名，忠臣不先身而後君。忠废名灭，後代无称，非智也。且吾闻效小节者不能行大威，恶小耻者不能立荣名。昔管仲、曹沫二公者非不能效小节、弊死小耻也，以为杀身绝代，功名不立，非智也。故业与王霸争流，名与天壤相，公其图之。”燕将自杀。
《汉书□高帝纪》曰：武臣自立为赵王，沛令欲以沛应之。恐有变，欲诛萧、曹。萧、曹恐，逾城保高祖，乃书帛射城中与沛父老。父老乃杀沛令，开门迎高祖。
《後汉书》曰：隗嚣檄告州郡，言王莽之罪，越楚之竹不足以书其恶。
《魏志》曰：关羽围行征南将军曹仁於樊。赵俨以议郎参仁军事。俨谓军将曰：“今贼独盛，我徒卒单少，而仁隔绝，不得同力。前军逼围，遣谋通仁，使知外救，以励将士，然後表里俱发，破楚必矣。”诸将皆喜，便作地道，箭射飞书，与仁消息。
《晋书》曰：初，安南将军甘卓与左将军隋王承书，劝使固守，当以兵出沔口，断王敦归路，则湘围自解。承答其书，略曰：“足下若能卷甲电赴，犹或有济，若其狐疑，求我枯鱼之肆矣。”
《梁後略》曰：己酉，上自长沙寺移住天居寺。是日，北射书城内：“今者行兵，不贪城隍土地，不贪子女玉帛，志存救弊，济此生民，广访民人，择善而立。梁朝士庶尚未相领解，蚁聚穷城，寂无求问，寻此异卜，良用疑惑。”
又曰：褚萝率其下五百人，乘大舰於鹿头後湖，以备水战。北军聚而观。萝乃掉舰向岸，北军引去，萝亦回归。上乃射书北军，大开赏募，有能斩送贼师者封五千户侯，赐绢万匹。
占候
《孙子》曰：天者，阴阳、寒暑、节制也。（谓顺天行诛，因阴阳四时、刚柔之制。故《司马法》曰：“冬夏不兴师，所以兼受爱吾人。”若细雨沐军，临机必有捷；回风相触，道远而无功。□类羊群，必走之道；气如惊鹿，必败之势。黑□出垒，赤气临军，皆败之兆。若烟非烟，此庆□也，必胜。若雾非雾，是泣军也，必败。是知风□之占，其来久矣。）
《孙子占》曰：三军将行，其旌旗从容以向前，是为天送，必亟击之，得其大将。三军将行，其旌旗垫（音店）然若雨，是为天г，其师失。三军将行，ユ旗乱於上，东西南北无所主方，其军不还。三军将阵，雨甚，是为浴师，勿用阵战。三军将战，有□其上而赤，勿用阵，先阵战者莫复其迹。三军方行，大风飘起於军前，右周绝军，其将亡。右周中，其师得粮。
《左传□僖公五年》曰：晋侯围上阳，问於卜偃曰：“何时克之？”对曰：“童谣云：丙子之辰，龙尾伏辰，均服振振，取虢之旗。鹑之贲贲，天策享享，火中成军，虢公其奔。其九月、十月之交乎？”
《韩诗外传》曰：武王伐纣，到于邢丘，轭折为三，天雨三日不休。武王惧，召太公而问之曰：“纣未可伐乎？”太公曰：“不然。轭折为三者，军当分为三也。天雨三日者，欲洒吾兵也。”
</div>
    <div class="pagination">
<a href="太平御览_page237.html">上一页</a><span>...</span><a href="太平御览_page233.html">233</a><a href="太平御览_page234.html">234</a><a href="太平御览_page235.html">235</a><a href="太平御览_page236.html">236</a><a href="太平御览_page237.html">237</a><span class="current-page">238</span><a href="太平御览_page239.html">239</a><a href="太平御览_page240.html">240</a><a href="太平御览_page241.html">241</a><a href="太平御览_page242.html">242</a><a href="太平御览_page243.html">243</a><span>...</span><a href="太平御览_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
