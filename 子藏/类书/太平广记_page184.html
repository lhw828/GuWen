<!DOCTYPE html>
<html>
<head>
    <meta charset="UTF-8">
    <title>太平广记 - 第 184 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 184 页/共 323 页</h1>
    <div class="content">晋文公出，有大蛇如拱，当道。文公乃修德，使吏守蛇。守蛇吏梦天使杀蛇，谓曰："蛇何故当圣君道？"觉而视之，蛇则臭矣。（出《博物志》）


郑缪公
郑缪公昼日处庙，有神人面鸟身，素服，而状方正，缪公大惧。神曰："无惧，帝厚汝明德，使锡汝寿十年，使若国昌。"公问神名，（名原作明。据明抄本改。）曰："予为勾芒也。"（出《墨子》）


妬女庙
并州石艾、寿阳二界，有妬女泉，有神庙。泉瀵水深沉，洁澈千丈。祭者投钱及羊骨，皎然皆见。俗传妬女者，介子推妹。与兄竞，去泉百里，寒食不许断火，至今犹然。女锦衣红鲜，装束盛服。及有取山（山原作仙。据明抄本改。）丹百合经过者，必雷风电雹以震之。（出《朝野佥载》）


伍子胥
伍子胥累谏吴王，赐属镂剑而死。临终，戒其子曰："悬吾首于南门，以观越兵来。以鮧鱼皮裹吾尸，投于江中，吾当朝暮乘潮，以观吴之败。"自是自海门山，潮头汹高数百尺，越钱塘渔浦，方渐低小。朝暮再来，其声震怒，雷奔电走百余里。时有见子胥乘素车白马在潮头之中，因立庙以祠焉。庐州城内淝河岸上，亦有子胥庙。每朝暮潮时，淝河之水，亦鼓怒而起，至其庙前。高一二尺，广十余丈，食顷乃定。俗云：与钱塘江水相应焉！（原缺出处。黄本作出《钱塘志》）


屈原
屈原以五月五日投汨罗水，而楚人哀之，至此日，以竹筒贮米，投水以祭之。汉建武中，长沙区曲，白日忽见一士人，自云三闾大夫，谓曲曰："闻君当见祭，甚善。但常年所遗，恒为蛟龙所窃。今若有惠，可以楝叶塞其上，以采丝缠之，此二物蛟龙所惮也。"曲依其言。今世人五月五日作粽，并带楝叶及五色丝，皆汨罗水之遗风。（出《续齐谐记》）


李冰
李冰为蜀郡守，有蛟岁暴，漂垫相望。冰乃入水戮蛟。己为牛形，江神龙跃，冰不胜。及出，选卒之勇者数百，持强弓大箭，约曰："吾前者为牛，今江神必亦为牛矣。我以太白练自束以辨，汝当杀其无记者。"遂呼吼而入。须臾雷风大起，天地一色。稍定，有二牛斗于上。公练甚长白，武士乃齐射其神，遂毙。从此蜀人不复为水所病。至今大浪冲涛，欲及公之祠，皆瀰瀰而去。故春冬设有斗牛之戏，未必不由此也。祠南数千家，边江低圯，虽甚秋潦，亦不移适。有石牛，在庙庭下。唐大和五年，洪水惊溃。冰神为龙，复与龙斗于灌口，犹以白练为志，水遂漂下。左绵、梓、潼，皆浮川溢峡，伤数十郡。唯西蜀无害。（出《成都记》）


土羊神
陇州汧源县，有土羊神庙。昔秦始皇开御道，见二白羊斗，遣使逐之，至此化为土堆。使者惊而回。秦始皇乃幸其所，见二人拜于路隅。始皇问之，答曰："臣非人，乃土羊之神也。以君至此，故来相谒。"言讫而灭。始皇逐令立庙，至今祭享不绝。（出《陇州图经》）


梅姑
秦时，丹阳县湖侧，有梅姑庙。生时有道术，能著履行水上。后负道法，夫怒杀之，投尸于水。乃随波漂流，至今庙处。巫人常会（会原作令。据明抄本改。）殡敛，不须坟葬，即时有方头漆棺在祠堂下。晦望之日，时见水雾中，暧然有著履形。庙左右不得取鱼射猎，辄有迷径溺没之患。巫云："姑既伤死，所以恶见残杀。"（出《法苑珠林》）


观亭江神
秦时，有中宿县千里水观亭江神祠坛。经过有不恪者，必狂走入山，变为虎。中宿县民至洛，及路，见一行旅，寄其书曰："吾家在亭庙前，石间悬藤即是也。但扣藤，自有应者。"乃归如言，果有二人从水中出，取书而沦。寻还云："江伯欲见君。"此人不觉随去。便睹屋守精丽，饮食鲜香，言语接对，无异世间也。（出《南越志》）


宛若
汉武帝起柏梁台以处神君。神君者，长陵女，嫁为人妻。生一男，数岁死。女悼痛之，岁中亦死。死而有灵，其姒宛若祠之。遂闻言：宛若为主，民人多往请福，说人家小事，颇有验。平原君亦事之，其后子孙尊显。以为神君力，益尊贵。武帝即位，太后迎于宫中祭之。闻其言，不见其人。至是神君求出，乃营柏梁台舍之。初霍去病微时，数自祷神。神君乃见其形，自修饰，欲与去病交接。去病不肯，责神君曰："吾以神君清洁，故斋戒祈福。今欲为淫，此非神明也。"自绝不复往，神君亦惭。及去病疾笃，上令祷神君。神君曰："霍将军精气少，命不长。吾尝欲以太一精补之，可得延年。霍将军不晓此意，乃见断绝。今不可救也。"去病竟卒。卫太子未败一年，神君乃去。东方朔娶宛若为小妻，生子三人，与朔俱死。（出《汉武故事》）


竹王
汉武帝时，有竹王兴于（于原作有。据明抄本改。）豚水。有一女子浣于滨，有三节大竹，流入女子足间。推之不去，闻有声，持破之，得一男儿。及长，遂雄夷濮，氏竹为姓。所损破竹，于夜成林，王祠竹林是也。王尝从人止大石上，命作羹。从者曰："无水。"王以剑击石出水，今竹王水是也。后唐蒙开牂牁，斩竹王首。夷獠威怨，以竹王非血气所生，求为立祠。帝封三子为侯。及死，配父庙，今竹王三郎祠其神也。（出《水经》）


刘向
刘向于成帝之末，校书天禄阁，专精覃思。夜有老人著黑衣，植青藜之杖，扣阁而进，见向暗中独坐诵书。老人乃吹杖端，赫然火出，因以照向，具说开辟以前。向因受《五行洪范》之文，辞说繁广，向乃裂裳绅以记其言。至曙而去，向请问姓名。云："我太一之精，天帝闻金卯之子有博学者，下而教焉。"乃出怀中竹牒，有天文地图之书。"余略授子焉。"向子歆，从向授其术，向亦不悟此人也。（出《王子年拾遗记》）


何比干
汝南何比干，通律法。元朔中，公孙洪辟为廷尉右平，狱无冤民，号曰何公。征和初，去官在家。天大阴雨，昼寝，梦有客车骑。觉而一老妪年八十余，头尽白，求寄避雨。雨方甚，而妪衣履不濡。比干异之，延入座。须臾雨止，妪辞去，出送至门。跪谓比干曰："君先出自后稷，尧至晋有阴德，及公之身，当继一人。今天赐策，以广公子孙。佩印绶者，当随简。"长九寸，凡百九十板。以授比干曰："子孙佩印绶者，当随此算。"妪东行，忽不见。比干年五十八，有六男，后三岁，复生三男。徙平陵，八男去，一子留。常祭妪如东行，及终，遗令东首。自比干已下，与张氏俱授灵瑞。累世为名族。三辅旧语曰："何氏策，张氏钧也。"（出《三辅决录》）





卷第二百九十二　　神二
栾侯　阳起　欧明　李高　黄原　贾逵　李宪　张璞　洛子渊　陈虞　黄翻阳雍　钱祐　徐郎　丁氏妇　阿紫


栾侯
汉中有鬼神栾侯，常在承尘上，喜食鲊菜，能知吉凶。甘露中，大蝗起，所经处，禾稼辄尽。太守遣使告栾侯，祀以鲊菜。侯谓吏曰："蝗虫小事，则当除之。"言讫，翕然飞出。吏仿佛其状类鸠，声如水鸟。吏还，具白太守。即果有众鸟亿万，来食蝗虫，须臾皆尽。（出《列异传》）


阳起
河南阳起字圣卿。少时疟疾，于社中得书一卷，《谴劾百鬼法》。为日南太守。母至厕上，见鬼，头长数尺。以告圣卿。圣卿曰："此肃霜之神。"劾之来出，变形如奴。送书京，朝发暮返。作使当千人之力。有与忿恚者，圣卿遣神夜往，趣其床头，持两手，张目正赤，吐舌柱地，其人怖几死。（出《幽明录》）


欧明
庐陵邑子欧明者，从贾客道经彭泽湖。每过，辄以船中所有，多少投湖中。见大道之上，有数吏皆著黑衣，乘车马，云是清洪君使，要明过。明知是神，然不敢不往。吏车载明，须臾见有府舍，门下吏卒。吏曰："清洪君感君有礼，故要君。以重送君，皆勿取，独求如愿耳。"去，果以缯帛赠之，明不受。但求如愿。神大怪明知之，意甚惜之，不得已，呼如愿，使随明去。如愿者，清洪婢，常使取物。明将如愿归，所须辄得之，数年成富人。意渐骄盈，不复爱如愿。正月岁朝，鸡初一鸣，呼如愿。如愿不即起，明大怒，欲捶之。如愿乃走于粪上，有昨日故岁扫除聚薪，足以偃人。如愿乃于此逃，得去。明渭逃在积薪粪中，乃以杖捶粪使出。又无出者，乃知不能得。因曰："汝但使我富，不复捶汝。"今世人岁朝鸡鸣时，辄往捶粪，云："使人富。"（出《博异录》。明乐本作出《录异传》。）


黄原
汉时，泰山黄原，平旦开门，忽有一青犬，在门外伏，守备如家养。原绁犬，随邻里猎。日垂夕，见一鹿，便放犬。犬行甚迟，原绝力逐，终不及。行数里，至一穴，入百余步，忽有平衢，槐柳列植，垣墙回匝。原随犬入门，列房可有数十间，皆女子，姿容妍媚，衣裳鲜丽，或抚琴瑟，或执博棋。至北阁，有三间屋，二人侍值，若有所伺。见原，相视而笑云："此青犬所引致妙音婿也。"一人留，一人入阁。须臾有四婢出，称太真夫人白黄郎，有一女，年已弱笄，冥数应为君妇。"既暮，引原入内。有南向堂，堂前有池，池中有台，台四角有径尺穴，穴中有光，照映帷席。妙音容色婉妙，侍婢亦美。交礼既毕，晏寝如旧。经数日，原欲暂还报家。妙音曰："人神道异，本非久势。至明日，解佩分袂，临阶涕泗，后会无期，深加爱敬。若能相思，至三月旦，可修斋戒。"四婢送出门，半日至家。情念恍惚。每至其期，常见空中有軿车，仿佛若飞。（出《法苑珠林》）


贾逵
贾逵在豫郡亡，家迎丧去。去后，恒见形于项城。吏民以其恋慕彼境，因以立庙。庙前有柏树。有人窃来砍伐，始投斧刃，仍著于树中，所著入寻而更生。项城左右人，莫不振怖。（出《贾逵碑》）


李宪
龙舒陵亭，有一大树，高数十丈，黄鸟十数巢其上。时久旱，长老共相谓曰："彼树常有黄气，或有神灵，可以祈雨。"因以酒脯往。亭中有寡妇李宪者，夜起室中，忽见一绣衣妇人曰："我树神也，以汝性洁，佐汝为生。朝来父老皆欲祈雨，吾已求之于帝。"至明日日中，果大雨，遂为立祠。宪曰："诸卿在此，吾居近水，当致少鲤鱼。"言讫，有鲤数十头，飞集堂下。坐者莫不惊悚。如此岁余。神曰："将有大兵，今辞汝去。"留一玉环，曰："持此可以避难。"后袁术、刘表相攻，龙舒之民皆流去，唯宪里不被兵。（出《搜神记》）


张璞
张璞，字公直，不知何许人也。为吴郡太守。征还，道由庐山。子女观于祠堂，婢使指像人以戏曰："以此配汝"。其夜璞妻梦庐君致聘曰："鄙男不肖，感垂采择，用致微意。"妻觉怪之。婢言其情。于是妻惧，催璞速发。中流，舟不为行。阖船震恐。乃皆投物于水，船犹不行。或曰："投女则船为进。"皆曰："神意已可知也，以一女而灭一门，奈何？"璞曰："吾不忍见之。"乃上飞庐卧，使妻沈女于水。妻因以璞亡兄孤女代之。置席水中，女坐其上，船乃得去，即璞见女之在也，怒曰："吾何面目于当世也！"乃复投己女。及得度，遥见二女在下。有吏立于岸侧，曰："吾庐君主簿也。庐君谢君，知鬼神非匹，又敬君之义，故悉还二女。"问女，言："但见好屋吏卒，不觉在水中也。"（出《搜神记》）


洛子渊
后魏孝昌时，有虎贲洛子渊者，自云洛阳人。孝昌中，戍於彭城。其同营人樊元宝，得假还京师，子渊附书一封。云："宅在灵台南，近洛水乡。但至彼，家人自出相看。"元宝如其言，至灵台南，见无人家。徙倚欲去，忽见一老翁，问云："从何而来？傍徨于此？"元宝具向道之。老翁云："是吾儿也。"取书，引元宝入。遂见馆阁崇宽，屋宇佳丽。既坐，命婢取酒，须臾，见婢抱一死小儿而过，元宝甚怪之。俄而酒至，酒色甚红，香美异常。兼设珍羞，海陆备有。饮讫告退。老翁送元宝出云："后会难期，以为凄恨。"别甚殷勒。老翁还入。元宝不复见其门巷。但见高崖对水，渌波东倾。一童子可年十四五，新溺死，鼻中血出。方知所饮酒。是其血也。及还彭城，子渊已失矣。元宝与子渊同戍三年，不知是洛水之神。（出《洛阳伽蓝记》）


陈虞
陈虞，字君度。妇庐江杜氏，常事鬼子母，罗女乐以娱神。后一夕复会，弦管无声，歌音凄忾。杜氏常梦鬼子母，遑遽涕泗云："凶人将来。婢先与外人通，以梯布垣，登之入。神被服将剥夺毕，加取影像焚剉而去也。（出《异苑》）



黄翻
汉灵帝光和元年，辽西太守黄翻上书："海边有流尸，露冠绛衣，体貌完全。翻感梦云：'我伯夷之弟，孤竹君子也。海水坏吾棺椁，求见掩藏。'民嗤视之，皆无病而死。"（出《博物志》）


钱祐
</div>
    <div class="pagination">
<a href="太平广记_page183.html">上一页</a><span>...</span><a href="太平广记_page179.html">179</a><a href="太平广记_page180.html">180</a><a href="太平广记_page181.html">181</a><a href="太平广记_page182.html">182</a><a href="太平广记_page183.html">183</a><span class="current-page">184</span><a href="太平广记_page185.html">185</a><a href="太平广记_page186.html">186</a><a href="太平广记_page187.html">187</a><a href="太平广记_page188.html">188</a><a href="太平广记_page189.html">189</a><span>...</span><a href="太平广记_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
