<!DOCTYPE html>
<html>
<head>
    <meta charset="UTF-8">
    <title>太平御览 - 第 178 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 178 页/共 737 页</h1>
    <div class="content">《唐书》曰：崔郾为吏部员外，奸吏不敢欺，孤寒无援者未尝留滞。铨叙之美，为时所称。
《五代史□后唐书》曰：萧顷迁吏部员外郎。先是，张由中书出为右仆射，曲为朱温判官高邵使祖荫求一子出身，官省寺，皆称无例。指挥甚急，吏徒惶惧，顷乃判状云：“仆射未集，郎官未赴省，上指挥吏曹公事，且非南宫旧仪。”闻之，惭悚致谢，顷由是名振。
司封郎中 司封员外郎
《六典》曰：司封郎中员外郎，掌邦之封爵。凡有九等：一曰王，正一品，食邑一万户。二曰郡王，从一品，食邑五千户。三曰国公，从一品，食邑三千户。四曰郡公，正二品，食邑二千户。五曰县公，从二品，食邑一千五百户。六曰县侯，从三品，食邑一千户。七曰县伯，正四品，食邑七百户。八曰县子，正五品，食邑五百户。九曰县男，从五品，食邑三百户。
《职员令》曰：司封郎中掌封玺，皇宗诸亲、内外命妇及国官、邑官，告身并选流外亲品等第等。
司勋郎中 司勋员外郎
《六典》曰：司勋郎中员外郎掌邦国官人之勋级。凡勋十有二等，十二转为上柱国，比正二品；十一转柱国，比从二品；十转为上护军，比正三品；九转为护军，比从三品；八转为上轻车都尉，比正四品；七转为轻车都尉，比从四品；六转为上骑都尉，比正五品；五转为骑都尉，比从五品；四转为骁骑尉，比正六品；三转为飞骑尉，比从六品；二转为□骑尉，比正七品；一转为武骑尉，比从七品。
考功郎中
《六典》曰：考功郎中，员外郎，掌内外文武官吏之考课。凡应考之官，皆具录当年功过、行能，本司及本州长官对众读，议其优劣，定为九等考第，各於其所由司准额校定，然後送省。
《唐书》曰：代宗幸陕，考功郎中裴步怀考功及南曹二印，赴行在，上见而谓之曰：“疾风知劲草，果信矣。”
考功员外郎
《唐书》曰：席豫，襄阳人，周湖州刺史固七世孙，近徙家河南。豫进士及第，开元中累官至考功员外郎，典举得士，为时所称。
《唐书》曰：孙逖为考功员外郎。逖选贡士二年，多得俊才。初年则杜鸿渐至宰辅，颜真卿为尚书；後年拔李华、萧颖士、赵骅登上第。逖为人曰：“此三人便堪掌纶诰。”
又曰：刘思立，宋州宁陵人也。迁考功员外郎，始奏请明经加帖，进士试杂文，自思立始也。
又曰：郑氵为考功员外郎，刺史有驱迫人吏上言政绩请刊石纪政者，氵探得其情，条责廉使，巧迹遂露，人服其敏识。
又曰：李渤，穆宗即位召为考功员外郎。十一月定京官考，不避权幸，皆行升黜，奏曰：“宰臣萧亻府、段文昌、崔植，是陛下君临之初用为辅弼，安危理乱，决在此时。况陛下思天下和平，敬大臣礼切，固未有昵比左右、侈满自贤之心。而宰相之权、宰相之事，陛下一以付之，实君义臣行，千载一遇之时也。此时若失，他更无时。而府等上不能推至公、申□诫、陈先王道德以沃君心；又不能正色匪躬，振举旧法，复百司之本。如此则教化不立矣。臣闻政之兴废，在於赏罚。府等作相已来，未闻奖一人德义，举守官奉公者，使天下在官之徒有所激劝；又不闻黜一人职事不理、持禄养交者，使尸禄之徒有所惧。如此则刑法不立矣。邪正莫辨，混然无章，教化不行，赏罚不设，天下之事，复何望哉！一昨陛下游幸骊山，宰相、翰林学士是陛下股肱心腹，宜皆知之。萧府等不能先事未形，忘躯恳谏，而使陛下有忽谏之名流於史册，是陷君於过也。孔子曰：‘所谓大臣者，以道事君，不可则止。’若府等言行计从，不当如是！若言不行，计不从，须奉身速退，不宜尸素於化源。进退戾也，何所避辞。其萧府、段文昌、崔植三人，并翰林学士杜元颖等，并请考中下。御史大夫李绛、左散骑常侍张惟素、右散骑常侍李益等谏幸骊山，郑覃等谏畋游，是皆恐陛下行幸不息，恣情无度；又恐马有衔蹶不测之变、风寒生疾之忧，急奏无所诣，国玺委於妇人中幸之手。绛等能率御史谏官论列於朝，有恳激事君之礼。其李绛、张惟素、李益三人，伏请赐上下考外，特与迁官，以彰陛下优忠赏谏之美。其崔元略冠供奉之首，合考上下；缘与于，上下考，于以犯脏处死，准令须降，请赐考中中。大理卿许季同，任使于、韦道冲、韦正牧，皆以犯赃，或左降，或处死，合考中下；然顷者，陷刘辟之乱，弃家归朝，忠节明著，今宜以功补过，请赐考中中。少府监裴通，职事修举，合考中上；以其请追封所生母，而舍嫡母，是明罔於君，幽欺其先，请考中下。伏以昔在宰夫入寝，擅饭师旷、李调。今愚臣守官，请书宰相学士中下考。上爱圣运，下振颓纲，故臣惧不言之为罪，不惧言之为罪也。其三品官考，伏缘限在今月内进，辄先具如前。其四品已下官，续具条流闻奏。”状入，留中不下。议者以宰辅旷官，自宜上疏论列，而渤越职钓名，非尽事君之道。
《唐新语》曰：李回秀任考功员外，知贡举。有进士姓崔者，文笔非佳。回秀览之良久，谓曰：“清河崔郎，仪貌不恶，须眉如戟，精彩甚高，出身何处量？岂必须进士。”再三喻而遣之。闻者大噱。
卷二百一十七　职官部十五
兵部尚书
《六典》曰：兵部尚书、侍郎之职，掌天下武官选授及地图、舆马、甲仗之政令。其属有四：一曰兵部，二曰职方，三曰驾部，四曰库部，总其职务而行其制命。凡中外百司之事，由於所属，咸质正焉。
《五代史□晋史》曰：王权转兵部尚书，高祖德契丹屈节以事之，驰ㄞ乘轺，道路交织。一日，敕权为使，权以前世累为将相，未尝自称臣於戎虏者。谓人曰：“我虽不才，年今耄矣，岂能稽颡於穹庐之长乎？违诏得罪，亦所甘心。”由是停任。
兵部侍郎
《唐书》曰：太宗以杨弘礼有文武材，擢拜兵部侍郎，专典兵机之务。弘礼每入参谋议，出则统众攻战。驻跸之阵领马步二十四军，出其不意以击之，所向摧破。太宗自山下见弘礼所统之众人皆尽力，杀获居多，甚壮之，谓许敬宗等曰：“越公儿郎，故有家风矣。”
又曰：崔迁兵部侍郎，父挹为礼部侍郎，父子同为南省副贰，有唐以来未有其事。
兵部郎中兵部员外郎
《六典》曰：兵部郎中二人，一人掌判帐及天下武官之阶品、卫府之名数；一人掌判簿，以总军戎差遣之名数。员外郎二人。
职方郎中职方员外郎
《六典》曰：职方郎中、员外郎、掌天下之地图及城隍、镇戍、烽候之数，辨其邦国、都鄙之远近及四夷之归化者。（外夷有每有蕃客至，委鸿胪讠凡其人本国山川风土，修图以进。）
《周礼》曰：《夏官》职方氏，中大夫之职，掌天下地图，主四方之职贡。
驾部郎中驾部员外郎
《六典》曰：驾部郎中、员外郎，掌邦国舆辇、车乘、传驿、厩牧官私马牛杂畜之簿籍，辨其出入，司其名数。
《北史》曰：冯子琮为尚书驾部郎中，摄库部。孝昭曾阅簿领试，令口陈，子琮ウ对，无有遗失。
《隋书》曰：辛公义为驾部郎，勾检马牧，所获十馀万匹。帝喜曰：“惟我公义，奉国竭心。”
库部郎中库部员外郎
《六典》曰：库部郎中、员外郎，掌邦国军州戎器、仪仗，凡元正、冬至陈设，并祠祭、丧葬所供之物，皆辨其出入之数，量其缮造之功，以分给焉。
《宋书》：文帝宴会，有荒外归化人，帝问尚书库部顾琛曰：“库中仗有几许？”琛诡对曰：“有十万人仗，旧武库仗多，秘不言。”帝既问失言，及琛跪对，甚善之。
又曰：江智泉除尚书库部郎。时高流官序不为台郎，智泉问孤援寡独有此选，意甚不悦，固辞不拜。
《唐书》曰：孔若思迁库部郎中。若思常谓人仕至郎中足矣，至是持一石止水满於座右，以示有止足之意。
户部尚书
《六典》曰：户部尚书、侍郎之职，掌天下田户、均输钱之政令。其属有四：一曰户部，二曰度支，三曰金部，四曰仓部，总其职务而行其制命。凡中外百司之事，由於所属，皆质正焉。
《汉书》曰：成帝置尚书五人，其三曰民曹，主人吏上尚书事。
《吴志》曰：孙休初即位，户部尚书阶下读奏。
《梁书》曰：到溉为左民尚书。溉身长八尺，美风仪，善容止，所莅以清白自修。性又率俭，不好声色，虚室单床，傍无姬侍；自外车服，不事鲜华，冠履十年一易，朝服或至穿补。传呼清路，示有朝章而已。
又曰：何胤，字子季，为左民尚书，後辞官，隐於若邪山□门寺。敕给白衣尚书禄，胤固辞。
又曰：到洽为御史中丞，兄溉为左民尚书。旧制中丞不得入尚书下舍，洽引服亲不应有碍，刺省详决乃许入溉省，亦以其兄弟素笃，不能相别也。
又曰：周弘正为左民尚书，夏月著犊鼻，衣朱衣，为有司所弹。其放达如此。
户部侍郎
《唐书》曰：李林甫引萧炅为户部侍郎，尝与何挺之同行庆吊。客次有《礼记》一卷，炅读之曰：“蒸尝伏腊。”炅早从宦，无学术，不识“伏腊”之意，误读之。挺之戏问，炅对如初，挺之白张九龄曰：“省中岂得有伏猎侍郎！”由是出为岐州刺史。
又曰：李绛为户部侍郎，尝因次对，宪宗曰：“户部比有进献，至卿独无何也？”绛曰：“将户部钱献入内藏，是用官物以结私恩。”上耸然，益嘉其直。
又曰：长庆中孟简代崔群为户部侍郎。是官有二员，其判使案者别居一署，谓之左户。元和以还号为清重之最，宰辅登用多由此而去。
又曰：张平叔长庆中为户部侍郎。平叔狡险大言，因王播以进。既掌财用，常屈公利，以便嬖幸多狎之。既有宠於上，进退便僻杂以优谐，或自称老奴，无复大臣之体。尝奏事毕，降阶复升。又有论奏佻荡轻脱，上每为笑容之，在班列间，玩狎郎吏，哗肆无忌。请变榷盐法，请宰相为之使，因以自求枢机之任。每月内制出，辄疑授已，整衣冠以俟，後人多笑之。
又曰：庾敬休字顺之，为户部侍郎，奏两川米价腾踊，百姓流亡，请粜两川阙官职田禄米以救贫人。从之。
户部郎中
《六典》曰：户部郎中、员外郎，掌分理户口、井田之事，凡天下十道，任土所出而为贡赋之差。
《隋书》曰：高构征拜比部侍郎，寻转民部。时内史侍郎晋平东与兄子长茂争嫡，尚书省不能断，朝臣三议不决。构断而合理，上以为能，召入内殿，劳之曰：“我闻尚书郎上应列宿，观卿才识，方知古人之言信矣。嫡庶者，礼敬之所重，我读卿判数过，词理惬当，意所不能及也。”赐米百石。由是知名。
《唐书》曰：韦维少习儒业，博涉文史，举进士，自大理丞累至户部郎中，善於剖判。时员外郎宋之问工於诗，时人以为户部有二妙。
户部员外郎
《唐新语》曰：吕太一迁户部员外。户部与吏部邻司，吏部移牒户部，令墙宇悉竖棘以防令史交通。太一报牒曰：“眷彼吏部铨综之司，当须简要清通，何必竖篱插棘？”省中赏其俊拔。
度支尚书
《晋书》曰：初，魏文帝置度支尚书，专掌军国支计，朝议以征讨未息，动须节量。及明帝嗣位，欲用安平王孚，问左右曰：“有兄风不？”答曰：“似兄。”帝曰：“吾得司马懿二人，复何忧哉！”转为度支尚书。
又曰：当阳侯杜元凯为度支尚书，内以利人，外以救边，备物致用，以济当时之益者五十馀条。
朱凤《晋书》曰：文帝立度支尚书，军粮计校一由之，以司马孚为之。
《晋起居注》曰：咸宁五年诏曰：“一年不收，使公私俱匮；不惟天时，乃人事有不尽也。故总要者，正在度支尚书也。其以散骑常侍中书令张华为度支尚书。”
《後魏书》曰：阳平王子匡除度支尚书。匡与尚书令高肇不平，常无降下之色。时世宗委政於肇，朝廷倾惮，惟匡与肇抗衡。先自造棺置於厅事，意欲舆棺诣阙论肇罪恶。
《隋书》曰：长孙平，开皇三年徵拜度支尚书。平见天下州县多罹水旱，百姓不给，奏令民间每秋家出粟麦一石已下，贫富为差等，储之闾里以备凶年，名曰义仓。
度支郎中
《唐书》曰：崔仁师为度支郎中，尝奏度支财物数千言，手不执本，太宗怪之。令黄门侍郎杜正伦赍本，仁师对唱，一无差殊。太宗大奇之。
《六典》曰：度支郎中、员外，掌判天下租赋少多之数、物产丰约之宜、水陆道路之利，每岁计其所出而支其所用。凡物之精与地之近者以供国，物之固与地之远者以供军，皆料其远近、时月、众寡、好恶而节制之。
度支员外郎
《唐书》曰：张为度支员外郎，黄巢将逼关辅。托疾，请告侍其母，挈族避乱商州。贼犯京师，僖宗出幸，途无供须，卫军不得食。汉阴令李康献糗饵数百骡纲，军士始得食。僖宗召康问之曰：“卿为县令，安操心及此？”康对曰：“臣为尘吏，安敢有此进献。张员外教臣也。”帝异之。
金部郎中金部员外郎
《隋书》曰：卢昌衡字子均，为仆射祖孝征所荐，迁尚书金部郎。孝征每曰：“吾用卢子均为尚书郎，自谓无愧幽明矣。”
《六典》曰：金部郎中、员外郎，掌判天下库藏钱帛出纳之事，颁其节制，而司其簿录。
仓部郎中
《六典》曰：仓部郎中、员外郎，掌判天下仓储，受纳租税，出给禄廪之事。凡中外文武官品秩有差，岁再给之。
《唐书》曰：毕П历驾部员外郎、仓部郎中。故事，势门子弟鄙仓、驾二曹，居之者不悦，惟П受命，恬然恭逊，口无异言，执政多之。
仓部员外郎
《唐书》曰：长庆中孟简迁仓部员外郎，属顺宗登极，王叔文窃政，骤为户部侍郎。简为其属，中立正色，挺然不附。叔文心忌而不敢退黜，言於宰相韦执谊，换刑部员外郎。
卷二百一十八　职官部十六
刑部尚书
《六典》曰：刑部尚书、侍郎之职，掌天下刑法及徒隶勾覆、关禁之政令。其属有四：一曰刑部，二曰都官，三曰比部，四曰司门，总其职务而行其制命。凡中外百司之事，由於所属，咸质正焉。
《唐书》曰：柳公绰为刑部尚书。京兆人有姑鞭妇致死者，府断以偿死，公绰议曰：“尊殴卑非斗，且其子在，以妻而戮其母，非教也。”竟减死。
又曰：李适之拜刑部尚书。适之雅好宾友，饮酒一斗不乱，夜则宴赏，昼决公务，庭无留事。
刑部侍郎
《唐书》曰：太宗谓侍臣曰：“张亮有义儿五百，畜养此辈，将何为也？正欲反耳。”命百僚议其狱，多言亮当诛，惟将作少匠李道裕言亮反形未具，明其无罪。太宗既盛怒，竟斩於市，籍没其家。岁馀，刑部侍郎有缺，令执政者妙择其人，累奏皆不可。太宗曰：“朕得其人也。往者李道裕议张亮云反形未具，此言当矣。当时虽不即从，至今追悔。”遂授道裕刑部侍郎。
又曰：刘彖转刑部侍郎。彖精於法律，选大中已前二百四十四年制敕可行用者二千八百六十五条，分为六百四十六门，议其轻重，别成一家法书，号“大中统类”奏行用之。
刑部郎中刑部员外郎
《六典》曰：刑部郎中、员外郎各二员，掌举其典宪而辨其轻重。凡文法之名有四：一曰律，二曰令，三曰格，四曰式。凡律一十有二章，一曰名例，二曰卫禁，三曰职制，四曰户婚，五曰厩库，六曰擅兴，七曰盗贼，八曰斗讼，九曰诈伪，十曰杂律，十一曰捕亡，十二曰断狱，而大凡五百条焉。
《唐书》曰：长庆中刑部员外郎孙革奏准：“京兆府□阳县力人张莅，欠羽林官骑康宪钱米。宪征之，莅乘醉拉宪，气息将绝。宪男买德，年十四，将救其父。以莅角力人，不敢解，遂持木锸击莅之首见血，後三日致死者。准律文：“为人所殴，人往救，击其人折伤，减凡斗三等，致死，依常律。”即买德救父难，是性孝，非暴；击张莅是心切非凶。以髫之岁，正父子之亲，若非圣化所加，童子安能及此？《王制》称：五刑之理，必原父子之亲以权之，测浅深之量以别之。《春秋》之义，原心定罪。周书所训，诸罚有权。今买德生被皇风，幼符至孝，哀矜之宥，伏在圣慈。职当谳刑，合分善恶。先具事由陈奏，伏冀赐下中书门下商量。”敕旨：“康买德尚在童年，得知子道，虽杀人当死，而为父可哀。若从沉命之科，是失原情之义，宜付法司，减死罪一等处分。”
都官尚书
《南史》曰：徐孝克为都官尚书。自晋已来，尚书官僚皆携家属居省，省在台城内下舍，门中有阁道，东西跨路通於朝堂。其第一即都官省，西抵阁道，年代久远，多有鬼怪。每夜昏之际，无故有声光，或见人着衣冠从井中出，须臾复没，或门阁自然开闭，居者多死云。尚书周确卒於此省，孝克代确，便即居之，经两载，妖变皆息。时人咸以为贞正所致。
《梁书》曰：羊侃迁都官尚书，时尚书令何敬容用事，与之并居，未尝游造。有宦者张僧胤候，侃曰：“我床非阉人所坐。”竟不前之，时论美其贞正。
《後周书》曰：梁元帝以沈重领江陵，迁都官尚书，领羽林监察；又令重於合欢殿讲《周礼》。
比部郎中比部员外郎
《六典》曰：比部郎中、员外郎，掌勾诸司百僚俸料、公廨、赃赎、调敛、徒役、课程、逋悬数物，以周知内外之经费而总勾之。凡内官料俸以品第高下为差，外官以州、县、府之上、中、下为差。
《魏志》曰：何贞奏《许都赋》，明帝奇之，擢为比部郎中。
李绰《尚书故实》曰：杜牧尝於宰执求小仪，不遂；请小秋，又不遂。尝梦人谓曰：“辞春不及秋，昆脚与皆头。”後果得比部员外。
司门郎中司门员外郎
《六典》曰：司门郎中、员外郎，掌天下诸门及关出入往来之籍赋，而审其政。凡关二十有六，而为上中下之差。所以限中外，隔华夷，设险作固，闲邪正禁者。
《周礼□司徒职□司门》：下大夫二人掌授管键，以启闭国门。几出入不物者，正其贿货。凡财物犯禁者举之，以财养死政之老与其孤。
</div>
    <div class="pagination">
<a href="太平御览_page177.html">上一页</a><span>...</span><a href="太平御览_page173.html">173</a><a href="太平御览_page174.html">174</a><a href="太平御览_page175.html">175</a><a href="太平御览_page176.html">176</a><a href="太平御览_page177.html">177</a><span class="current-page">178</span><a href="太平御览_page179.html">179</a><a href="太平御览_page180.html">180</a><a href="太平御览_page181.html">181</a><a href="太平御览_page182.html">182</a><a href="太平御览_page183.html">183</a><span>...</span><a href="太平御览_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
