<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 316 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 316 页/共 485 页</h1>
    <div class="content">　　古今事文类聚别集卷二十三
　　钦定四库全书
　　古今事文类聚别集卷二十四
　　宋　祝穆　撰
　　人事部
　　慕名【辞名附】
　　羣书要语君子万夫之望【易系】高山仰止景行行止【车牵】如圭如璋令闻令望【卷阿】是以有誉处兮【蓼萧】景行先哲【孝经】君子疾没世而名不称焉【卫灵公】令闻广誉施于身所以不愿人之文绣也【孟子】令名徳之舆【左宣】君子务积于身则贵名起之如日月【荀儒效】讲闻高义之日乆矣【汉武制防】窃高下风之行【邹阳书】政自己出天下想闻其风采【霍光传】天下之士得一识面者退夸于人以为荣至于游谈布衣之贱徃徃窃门下之名【欧集】见面不如闻名【传灯录】辞名名公器也不可多取【庄子】大名之下难居【越世家】
　　诗句城中好高髻四方高一尺城中好广眉四方且半额城中好大袖四方全疋帛【东汉马廖传】谁能齐岭岑揖君山岳徳【孟】落月升屋梁犹疑见顔色【杜】名高海曲人所慕【荆公】平生执鞭最欣慕【山谷】辞名渐喜交游絶幽居不用名【杜】何须身后千载名【李】直以疎慵招物议休将文字占时名【韩】苦藏难没是诗名【坎】白头寜复要时名【后山】古今事实
　　学孔希顔
　　孟子曰乃所愿则学孔子也【公孙丑】杨子曰希顔之人亦顔之徒【学行】
　　捧心效颦
　　师金曰西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之【庄子】
　　慕蔺
　　司马相如慕蔺相如之为人更名相如
　　季诺
　　曹丘生曰楚谚曰得黄金百斤不如得季布一诺足下何以得此声于梁楚之间哉
　　暴公威名
　　暴胜之为直指使素闻隽不疑贤至渤海遣吏请与相见不疑冠进贤冠带櫑具剑佩环玦褒衣愽带盛服至门上谒胜之开閤延请望见不疑容貌尊严衣冠甚伟胜之躧履起迎登堂坐定不疑防地曰窃伏海濵闻暴公子威名旧矣今乃承顔接词凡为吏太刚则折太柔则废威之以刑施之以恩然后立功扬名永终天禄胜之敬纳其戒
　　不见黄生【见别离门】
　　豋龙门
　　李膺独持风裁以声名自高士有被其容接者名为豋龙门
　　得御李君
　　李膺性简亢无所交接南阳樊陵求为门徒荀爽甞谒膺因为其御既还喜曰今日得御李君矣其见慕如此
　　林宗巾
　　郭林宗遇雨巾一角垫时人乃故折一角以为林宗巾其见慕如此
　　所进数贤
　　陈矫李弼谓陈豋曰逺近之论谓明府骄而自矜豋曰夫闺门雍穆有徳有行吾敬陈元方兄弟渊源玉洁有礼有法吾敬华子鱼清修疾恶有识有义吾敬赵元逹愽闻强记竒材卓荦吾敬孔文举雄姿杰出有王覇之略吾敬刘徳余子焉足录所敬如此何骄之有【吕布传】
　　披雾覩天
　　卫瓘见乐广而竒之曰此人之水镜见之莹然若披云雾而覩青天也
　　欲识莫致
　　陶潜江州刺史王欲识之不能致潜常徃庐山令潜故人宠通之赍酒于半道要之及至欣然饮
　　防坐不相识
　　晋荀鸣鹤陆士龙二人未相识因防张华华以其并大才谓曰今日相见可勿作常语陆举首曰云间陆士龙荀答曰日下荀鸣鹤陆曰既开青云覩白雉何不张尔弓挟尔矢张曰荀何迟荀曰本谓是云龙骙骙今乃山鹿野麋兽微弩强是以发迟一坐抚掌
　　名誉晩衰
　　周顗以雅望获海内盛名后颇以酒失庾亮曰周侯末年所谓凤徳之衰者也
　　掩鼻效咏
　　谢安本能为洛下书生咏有鼻疾故其音浊名流爱其咏而弗能及或掩鼻以效之
　　愿出其门
　　韩愈上宰相书曰惴惴焉惟恐不得出大贤之门
　　泰山北斗
　　自韩愈没其言盛行学者仰之如泰山北斗【本賛】
　　景星凤凰
　　韩愈与李渤书朝廷之事引领东望若景星凤凰之始见争先覩之为快哉
　　紫芝眉宇
　　房琯每见元徳秀叹曰见紫芝眉宇使人名利之心都尽
　　争令出门下
　　柳子厚名声大振一时皆慕与之交诸公要人争欲令出我门下交口荐誉之【墓志】
　　卢前王后
　　王勃与杨盈川卢照邻骆宾王皆以文章齐名天下称王杨卢骆盈川甞曰吾愧在卢前耻居王后
　　草木知名
　　徳宗徙张万福为豫州刺史曰先帝改尔名正者所以褒也朕谓江淮草木亦知尔威名因复赐旧名
　　名下无虚
　　阎立本见张僧繇旧画曰名下定无虚士【国史纂要】
　　至洛先访
　　邵康节居洛士人之道洛者有不入公府而必之先生之庐【墓志】
　　妇孺知名
　　司马公光上疏论新法逆陈其利害曰后当如是行之十年余无一不如公言者天下传诵以公为真宰相虽田父野老皆号司马公而妇人孺子知其为君实也【行状】坡诗云儿童诵君实走卒知司马
　　名闻宫禁
　　王枢宻畴之夫人梅鼎臣之女也景徳初枢宻副使梅夫人入万夀宫内太后问夫人谁家子对曰梅鼎臣女太后笑曰是圣俞家乎由是始知圣俞名闻于宫禁也【归田录】
　　解纷辞赏【以下系辞名】
　　鲁仲连为赵郤秦军欲封仲连仲连辞谢曰所贵于天下之士排患难解纷乱而不取也即有取者是商贾之事连不忍为也遂辞平原君而去
　　大名难居
　　范蠡与勾践既灭吴以大名之下难以乆居为书辞王曰主忧臣劳主辱臣死昔君辱于会稽所以不死为此事也今既雪耻请从防稽之诛勾践曰孤将与子分国而有之不然将加诛于子蠡曰君行令臣行意乃其轻寳珠玉乗舟浮海终不反勾践表防稽山为蠡奉邑蠡浮海出齐变姓名防夷子皮耕于海畔父子治产居无几何致产数千金齐人闻其贤以为相曰居家则致千金居官则致卿相布衣之极也乆受尊名不祥乃归相印间行以去止于陶
　　卖药避名
　　后汉韩康字伯休卖药长安市时有女子从康买药康守价不移女子怒曰公是韩伯休耶乃不二价乎康叹曰我本欲避名今小女子皆知我何用药为【逸民传】
　　恐名太盛
　　王俭防笃学手不释卷賔客或相称美僧防曰此儿不患无名将恐名太盛耳
　　身不可见
　　宋纎有逺操不与世交马岌高尚之士具威仪造焉纎拒而不见岌叹曰名可闻而身不可见徳可仰而形不可覩吾今而后知先生矣
　　名不可取
　　白居易云古人云名者公器不可以多取仆是何者窃时之名已多又欲窃时之富贵为造物者肯兼与之乎况诗人命蹇如陈子昻杜甫各授一拾遗而已
　　造物忌名
　　陈抟隐华山防时戱渭水一青衣媪抱置懐中乳之曰令汝更无嗜欲聪悟过人先生甞戒门人种放曰子他日遭逢明主名动天阙名者古今美器造物者深忌之天地间无完名子名将有物败之放晩节侈饰过度营产满雍镐间遂丧清节【玉壶清话】
　　醉人推骂
　　苏轼曰得罪以来深自闭塞扁舟草屦放浪山水间与渔樵杂处徃徃为醉人所推骂辄自喜渐不为人识平生亲友无一字见及有书与之亦不答自幸庶几免矣【东坡回李端叔书】
　　古今文集
　　杂著
　　与韩荆州书
　　白闻天下谈士相聚而言曰生不用封万戸侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一豋龙门则声誉十倍所以龙盘鳯逸之士皆欲收名定价于君侯愿君侯不以富贵而骄之寒贱而忽之则三千宾中有毛遂使白得脱颖而出即其人焉今天下以君侯为文章之司命人物之权衡一经题品便作佳士而君侯何惜阶前盈尺之地不使白眉吐气激昻青云耶白谋猷筹画安能尽矜至于制作积成卷轴则欲尘秽视聴恐雕虫小技不合大人若赐观刍荛请给以纸墨兼人书之然后退归闲轩缮冩呈上庶青萍结绿长价于薛卞之门
　　盛名难居
　　房琯賛曰唐名臣多言琯徳器有王佐材而史载行事亦少贬矣一举丧师讫而复振原琯以忠义自奋片言悟主而取宰相必有以过人者特违所长遂无成功然盛名之下为难居矣夫名盛则责望备实不副则訾咎深使琯遭时承平从容帷幄不失为名宰而仓卒济难事败隙生防于浮虚比周之罪名之为累也戒哉律诗
　　献仆射相公　　　　　　白居易
　　清如氷玉重如山百辟严趋礼絶攀强虏外闻须破胆平人长説尽开顔朝廷有道青春好门馆无私白日闲致却垂衣更何事几多诗句咏间关
　　迎
　　羣书要语主人肃客而入【曲礼】僮仆欢迎稚子门【陶集】趋拜送迎【韩信传】
　　诗句疎慵寡将迎【柳】过家父老喜出郭壶浆迎【坡】世人无徃复乡老有邀迎【坡】客至从嗔不出迎【杜】昔年结客曽游处今见焚香夹道迎【欧】道左旌旗诸将列马前弓劒六蕃迎【欧】
　　古今事实
　　敢犒从者
　　寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫【防二十一】
　　避席争席
　　庄子曰阳子居西游于秦遇老子老子曰而睢睢而盱盱而谁与居太白若辱盛徳若不足阳子居蹙然变容其徃也舍者将迎其家公执席妻执巾栉舍者避席者避灶【言其尊形自变故避之】其反也舍者与之争席矣【去其矜夸故也】
　　虚左自迎
　　魏公子信陵君置酒大防宾客坐定从车骑虚左自迎侯生侯生直上载公子上坐不譲公子执辔愈恭侯生曰臣有客在市屠中愿徃车骑过之公子引车入市侯生下见其客朱亥故乆立语微察公子顔色愈和乃就车酒酣侯生曰今日嬴之为公子亦足矣嬴乃夷门抱关者也公子自迎于众人广坐之中欲就公子之名故乆立公子市中人皆以嬴为小人以公子为长者也侯生因进朱亥曰屠者朱亥贤者举世莫能知故隠屠间耳【史记】
　　负弩前驱
　　汉司马相如武帝时卭筰君长愿为臣妾请吏比南夷上拜相如为郎将建节徃使至蜀太守以下郊迎县令负弩矢先驱蜀人以为宠
　　谢絶迎者
　　主父偃为齐相君昆弟宾客散五百金与之曰始贫时昆弟不我内今吾相齐诸君迎我或千里吾与诸君絶矣无复入偃之门
　　竹马郎迎
　　郭伋为刺史行部到西河美稷有儿童数百各骑竹马于道以迎拜曰闻使君到故喜来迎
　　故友亲迎
</div>
    <div class="pagination">
<a href="古今事文类聚_page315.html">上一页</a><span>...</span><a href="古今事文类聚_page311.html">311</a><a href="古今事文类聚_page312.html">312</a><a href="古今事文类聚_page313.html">313</a><a href="古今事文类聚_page314.html">314</a><a href="古今事文类聚_page315.html">315</a><span class="current-page">316</span><a href="古今事文类聚_page317.html">317</a><a href="古今事文类聚_page318.html">318</a><a href="古今事文类聚_page319.html">319</a><a href="古今事文类聚_page320.html">320</a><a href="古今事文类聚_page321.html">321</a><span>...</span><a href="古今事文类聚_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
