<!DOCTYPE html>
<html>
<head>
    <meta charset="UTF-8">
    <title>同姓名录 - 第 6 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>同姓名录 - 第 6 页/共 50 页</h1>
    <div class="content">　　王商五
　　前汉王商以共侯武之子相成帝袭封乐昌侯王莽诸父商阳朔中为大司马封成都侯黄门书者假史王商着赋十三篇见艺文志后汉王堂之曽孙王商益州牧刘焉以为蜀郡太守有治声即华阳国志所谓广汉王吉亦见咏怀者姚秦时王商作进饼图见广川画防
　　王舜三
　　汉元帝时王舜以外戚侍中中郎将封安平侯又莽诸父音之子王舜极媚莽为太师益万戸改封安新公成帝时王舜为中黄门则内竖
　　刘安六
　　汉淮南王刘安着鸿烈解后汉愼侯刘隆之子亦名安中元二年嗣封安帝时任城王刘安贪恣不法诏以一岁租赎罪同时有宦者刘安谮废太子为孙程等所杀晋车骑将军刘曾孙安为江夏相陶称所杀至唐刘安瀛州刺史碑是其所书见金石畧
　　张骞二
　　西汉张骞武帝遣至月氏求珍产于是天马絶塞以来而兵衅遂开于西域
　　东汉张骞明帝遣至天竺问佛法于是白马驼经以归而释敎遂布于中华
　　赵充国二
　　汉武帝时昌武侯赵充国
　　太初元年以乃父降虏功袭爵
　　汉宣帝时营平侯赵充国
　　太始元年以在朝定防功论封
　　张敞六
　　西汉张敞宣帝时为京兆尹以经术自辅朝廷毎有大议引古今处便宜公卿皆服天子数从之
　　东汉张敞南阳人为窦武令史武死遗一孙辅才二岁捕急敞与掾胡腾共逃辅于零陵辅后举孝亷辟丞相府从事此犹杵臼婴之风矣
　　西晋张敞为汝阳太守祖逖既收河南地恐南无坚垒为敌所袭乃使敞率众筑垒以为捍卫
　　南宋张敞张裕之父官侍御史度支尚书呉国内史后秦张敞为姚懿左常侍懿谋逆欲废其主而自立敞固谏懿笞杀之
　　唐张敞着晋东宫旧事十卷见唐志故事类
　　张夷二
　　西汉张夷东方朔之父年二百岁有少容
　　后赵张夷石勒河间太守
　　王恢二
　　汉武初年王恢将兵击匈奴畏缩不敢进被失律之诛汉武末年王恢奉使通大宛袭虏楼兰王赐通侯之赏
　　王成七
　　前汉两王成　宣帝综核最严王成安敢伪增户口疑无此事若太尉李固之门人王成能曲存孤李燮卒于祀全名显可谓忠贯幽壤义昭白日岂饰诈之臣所能及邪此燮所以备礼葬设賔祭也其劝天下之为门生者大矣
　　后汉两王成　光武时博士范升劾处士周党骄蹇幷劾山阳王成夸上求高皆大不敬
　　又十九侯中有宦者王成以迎立顺帝功封广宗侯云
　　宋开禧间九江戍校王成见病騟收秣之后成战死騟悲鸣尸侧
　　元二王成一大徳初县尹张或为王成所诬浙西亷访使田滋得其状遂释或
　　一至正十五年奴其主王成降粤帅何眞赏其奴如令而置镬烹焉粤人大快
　　孙会宗二
　　汉孙防宗西河人安定太守知畧士也坐与杨恽通书免官
　　唐孙会宗北梦言记会宗家集宴事云酹酒止宜侧身恭跪一酹今人三酹非也
　　江革三
　　汉江革事母称巨孝尝却窦宪之馈官终諌议大夫毎岁八月羊酒优其老后以千斛谷恤其殓
　　梁江革齐尚书郎入梁累官度支尚书聪敏彊直厯八府长史四王行事三为二千石傍无姬侍家徒壁立尝为魏人所执不肯作丈八寺碑文
　　宋江革登甲科尝辞蔡京之召不就宗子博士至今儒林犹传其咬菜根一语云
　　任安四
　　西汉任安先益州刺史后北防军以戾太子事下吏诛死
　　东汉任安绵竹人少游太学受孟氏易兼通数经又从杨仲桓究极图防时称曰居今行古任定祖欲知仲桓问任安
　　东晋任安慕容徳冦莒城守将任安委城而遁
　　李唐任安天寳中奉使至合州闻女人范志立得道求与会及至志立变为男子
　　王褒八
　　汉王褒諌议大夫作圣主得贤臣颂讽金马碧鸡之诞汉成帝时王褒郑通里人绛衣小冠带剑入北司马门病狂易曰上帝令我居此下狱死见三辅黄图
　　魏文帝黄初三年武都西都尉王褒献石胆二十斤四年献三斤见博物志
　　晋惠帝元康末王褒与霍原等俱以贤良征累下州郡以礼发遣俱不到
　　晋成帝咸和九年清虚眞人王褒与魏夫人成药两剂服之白日升天
　　梁萧瓛御周宇文述遣王褒守呉州褒为述兵所袭衣道士服弃城遁
　　魏王褒王方庆高祖规之子博览史传特善草梁元帝仆射入魏开府仪同与庾信竝重
　　唐王褒处士撰庚桑楚洞灵眞经增开元天寳之夸
　　刘章三
　　西汉刘章齐悼惠王子初封朱虚侯平诸吕有功文帝封为城阳王
　　北齐刘章行襄州事天保二年陈留王彭乐谋反为章所告伏诛
　　南宋刘章龙游人绍兴廷试第一居馆职秦桧恶其不附己劾罢之桧死累官礼部尚书
　　刘徳三
　　前汉河间献王刘徳修学好古山东诸儒多从而游武帝时入朝献雅乐诏防三十余事其对原本道术文约指明
　　后汉安平王刘徳河间孝王子永宁元年邓太后封以奉乐成王党祀
　　元刘徳事后母如所生抚四弟尤笃年五十未娶贷得钱先为弟求妇诸弟亦化其徳一门蔼然乡里称为刘佛子
　　张勃二
　　汉张勃富平侯延寿之子因举陈汤汤不奔父防会勃薨諡勃缪侯汉重举主之罚殁犹不贳
　　晋张勃呉大鸿胪俨之子撰呉録三十卷
　　京房二
　　据前汉儒林传有两京房一淄川杨何弟子而梁丘贺受易于房宣帝时官太中大夫出为齐郡太守一受易梁人焦延寿元帝初元中以孝亷为郎以明灾异得幸建昭间奏考功课吏法出为魏郡太守为石显所谮诛
　　王式三
　　汉王式东平人为昌邑王师昌邑废式系狱当死治事使者责问何以亡谏书式对以诗三百五篇谏是以亡諌书使者以闻得减死
　　唐王式浙东观察使时裘甫乱越州式讨擒之甚有威畧惠政见一统志后移河阳斩银刀都数千人栗缩就死无一人旅拒者
　　晋王式淮南小中正处继母事违礼犯义为卞壸所纠遂废弃终身
　　王凤三
　　汉成帝初立以王凤为大司马封阳平侯王氏之兴自凤始卒成贼莽之簒而緑林豪客亦王凤酸处士亦王凤
　　黄忠二
　　西汉黄忠即相宣帝者之曾孙也袭封建成侯
　　蜀汉黄忠即事先主者之老将也赐爵关内侯
　　刘向三　刘歆五　刘秀二
　　西汉阳城侯宗正刘徳之子刘向为中垒校尉向之子刘歆亦为中垒校尉王莽封红休侯歆后改名秀冀应图防不知光复祖器者乃舂陵之刘秀非事莽号国师为国贼者也东汉昌城侯刘植战殁其子刘向嗣侯植之从兄刘歆为骁骑将军封浮阳侯更始既被害世祖封其次子刘歆谷孰侯向之贤属籍所推而故羡之歆之佞世所唾詈而甘与同何欤要之一时偶然似非错意
　　北齐文宣天保八年冀州人刘向于邺谋逆伏诛王莽时刘歆封祁烈伯奉颛顼之统注云别一刘歆非国师也
　　灵帝时刘歆为左丞相与桓彬杜希交好怨家指为酒党俱废锢
　　晋志太始十年御府出铜竹律二十五具太乐郎刘秀等校试三具律法同其二十二具竹律也于是制十二焉
　　王平三
　　西汉王平昭帝时军正以破西南夷着功
　　东汉王平明帝时逆党以附楚王英毙狱
　　蜀汉王平昭烈时牙将以统汉中郡封侯
　　王嘉四
　　汉哀帝时王嘉以丞相封新甫侯而莽孙王嘉封衍功侯前平帝时蜀郡王嘉弃官逃王莽之乱后不赴公孙述徴伏剑死至晋王嘉貌丑神异隐于终南山着拾遗记为姚苌所杀
　　陈遵三
　　西汉陈孟公豪侠少检当其读扬雄酒箴时向张伯松矜诩岂不谓一世人龙哉然卒以酒死东汉陈遵仅于送杨司空叔节葬时一见其姓名无他绩効又见于陶谦传国相陈遵尝召起赵昱赵不应命岂即此陈公邪东晋陈遵为桓元子造江陵金隄使人打鼓逺听之知地势高下亦可谓异聪矣
　　张禹四
　　西汉儒林传两张禹一从贯长卿治春秋左氏传宣帝征为待诏会疾死一从施雠受易成帝时为丞相封安昌侯朱云请尚方剑斩佞臣头即其人也又东汉和帝时张禹以太尉兼卫尉留守北宫以定防功封安乡侯毎朝见特赞与三公絶席晋上郡太守张禹为刘曜所攻奔于允吾于是关右翕然所在应曜
　　王建九
　　西汉王建成帝时由广陵太守为京兆尹见班氏百官公卿表
　　曹魏王建明帝时司马宣王讨辽东公孙文懿斩其所署相国王建
　　北魏王建道武时为中部大人从破慕容寳阬杀参合之众赐爵眞定公
　　前蜀王建僖宗时田令孜养建为子入蜀为节度使尽有蜀地遂僭大号
　　晚唐王建大厯进士为陜西司马工乐府歌行思远格高为当时絶唱
　　后唐王建高丽人明宗时建承高氏之后权知国事遣使朝贡封高丽国王
　　南唐王建西州行营招讨使在围城中粮尽以筒容米率寸鬻钱二百见朱敬塘传
　　赵宋王建从制置使孟珙讨金行省武仙直捣王子山砦夜入帐中斩金将首囊佩之平明视之金小元帅也
　　金虏王建宛平张孝善有子名合得死而复活云原是良乡人王建子喜儿时以为借魄还魂云
　　宋三
</div>
    <div class="pagination">
<a href="同姓名录_page5.html">上一页</a><a href="同姓名录.html">1</a><a href="同姓名录_page2.html">2</a><a href="同姓名录_page3.html">3</a><a href="同姓名录_page4.html">4</a><a href="同姓名录_page5.html">5</a><span class="current-page">6</span><a href="同姓名录_page7.html">7</a><a href="同姓名录_page8.html">8</a><a href="同姓名录_page9.html">9</a><a href="同姓名录_page10.html">10</a><a href="同姓名录_page11.html">11</a><span>...</span><a href="同姓名录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
