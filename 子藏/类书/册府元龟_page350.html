<!DOCTYPE html>
<html>
<head>
    <meta charset="UTF-8">
    <title>册府元龟 - 第 350 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 350 页/共 736 页</h1>
    <div class="content">    柳公权以中书舍人翰林学士兼侍书开成二年四月以公权为谏议大夫知制诰学士侍书如初初上於便殿召公权周墀对公权论事切直忤旨周墀为之惴忄栗公权词气益坚帝徐谓公权曰：朕知舍人不合却作谏议以卿论事有争臣之风今授卿谏议大夫翌日诏下。
    魏为起居舍人充弘文馆直学士开成四年以为谏议大夫兼起居舍人充弘文馆直学士诏云：朕以邦国之大机务之多惠有所未周化有所未洽不有忠谠之士左右辅益逮暗无烛不其难欤今即高选正人俾居谏省朝政阙失期乎！必闻是用简自朕心特申奖命所期称职岂限赏资累跋让官帝遣宰臣宣旨乃就官。
    元晦为吏部郎中会昌三年二月除右谏议大夫制曰：昔汲黯薄淮阳守愿出入禁闼补过拾遗则谏诤之任实资谅直我求其比今得正人吏部郎中元晦往在内廷曾感先顾奋发忠恳不私形骸俯伏青蒲至於零涕数共工之罪不蔽尧聪辩垣平之诈益彰文德近因旌别邪正宰弼上言以鲁公藏罟莫如革於左右汉后葺槛孰。若列於公卿是用命尔登于文陛尔其副我宠擢不替初心无沽小名以枉大节勉服官业期于有终。
    周世宗显德六年车驾幸沧州四月辛卯以前左谏议大夫薛居正为刑部侍郎权判吏部铨司公事仍赐金紫是时居正御命先至沧州以均定民租为事帝既至闻其事故有是拜。
    ●卷四百五十八
    ○台省部　德望才智德望
    《传》曰：德成而上《诗》曰：令闻令望盖盛德内充英声外发。若鼓钟于宫怀珠于川而铿钅訇著闻璀璨自耀也。繇汉以来慎台省之选贾捐之所谓尚书百官本矣。践其职者率多魁梧之士乃有忠规谠论孤风峻节沉默端厚以镇俗高洁逊让以全道安危所系朝野攸瞩蔼风望於庶尹擅仪表於当世，或以方严而见惮或协才美而流誉固足以耸外庭之瞻谛为邦国之宠光虞书称百僚师师周雅美吉士蔼蔼咸斯之谓欤。
    汉杨恽以兄任为郎补常侍骑以才能称好交英俊诸儒名显朝廷。
    後汉王良徵拜谏议大夫数有忠言以礼进止朝廷敬之。
    刘恺为侍中在位者莫不仰其风行。
    周举徵拜尚书与仆射黄琼同心辅政名重朝廷左右皆惮之。
    王扶为议郎会见恂恂似不能言然性沉正不可干以非义当世高之。
    左雄为尚书令在位者各肃清时称曰：左伯豪为尚书令天下皆慎选举伯豪雄字也。
    荀自为尚书令尝以书陈事临薨皆焚毁故奇策密谋不得尽闻。又非正道不用心名重天下莫不以为仪表海内英俊咸宗焉司马宣王尝称书传远事吾自耳目所从闻见逮百数十年间贤才未有及荀令君者也。
    魏徐邵为尚书郎以廉直见称。
    吴顾雍为尚书令不饮酒寡言语举动时当孙权尝叹曰：顾君不言言必有中至饮宴欢乐之际左右恐有酒失而雍必谏之是以不敢肆情权亦曰：顾公在坐使人不乐其见惮如此。
    王蕃字永元孙休即位与贺邵薛莹虞汜俱为散骑中常侍皆加驸马都尉时论推之。
    晋羊祜仕魏为给事中黄门郎高贵乡公好属文在位多献诗赋汝南和道以忤意见斥祜在其间不得而亲疏有识尚焉。
    杜预为尚书损益万机不可胜数朝野服焉号曰：杜武库言其无所不有。
    裴迁尚书左仆射侍中如故虽贾后之亲属然雅望素隆四海不谓之以亲戚进也。唯恐其不居位卫为中书侍郎权臣专政优游其间无所亲疏甚为傅瑕所重谓之甯武子。
    武陔为左仆射左光禄大夫开府仪同三司陔以宿齿旧臣名位隆重自以无佐命之功。又在魏已为大臣不得已而居位深怀逊让终始全洁当世以为美谈。
    王济尚常山公主起家中书郎累迁侍中与侍中孔恂杨济同列为一时秀彦武帝会公卿藩牧於式乾殿顾济恂而谓诸公曰：朕左右可谓济济恂恂矣。每侍见未尝不谘论人物及万几得失济善於清言修饣希辞令讽议将顺朝臣莫能尚焉帝益亲贵之仕进虽速论者不以主胥之故咸谓才能致之。
    索靖为尚书郎与襄阳罗尚河南潘岳吴郡顾荣同官咸器服焉。
    褚陶吴郡人吴平召补尚书郎张华见之谓陆机曰：君兄弟龙跃津顾彦先凤鸣朝阳谓东南之宝已尽不意复见褚生机曰：公但未睹不鸣不跃者耳华曰：故知延门之德不孤川岳之宝不匮矣。
    傅祗为常侍及赵王伦辅政以为中书监常侍如故以镇众心祗辞之以疾伦遣御史舆祗就职王成陈准等相与言曰：傅公在事吾属无忧矣。其为人物所倚信如此。
    陆玩为尚书令王导郄鉴庾亮相继而薨朝野咸以为三良既没国家殄瘁以玩有德望乃迁侍中司空给与羽林四十人。
    纪瞻为尚书仆射才兼文武朝廷称其忠量雅正王与刘忄炎为中书侍郎恬胜能言名理忄炎少清峻时人以比袁曜卿忄炎比荀奉倩。
    孔坦为尚书左丞深为台中之所敬惮。
    宋殷景仁为侍中与侍中右卫将军王华侍中骁骑将军王昙首侍中刘湛四人并时为侍中俱居门下皆以风力局冠冕一时同升之美近代莫及。又文帝於合殿与四人晏饮甚悦华等出帝目送良久叹曰：此四贤一时之秀同管喉舌恐後世难继。
    蔡兴宗为吏部尚书时前废帝方盛淫宴虐侮群臣自骠骑大将军建安王休仁以下侍中袁愍孙等咸见凌曳唯兴宗得免。
    南齐王延之仕宋为左仆射宋德既衰太祖辅政朝野之情人怀彼此延之与尚书令王僧度中立无所去就时人为之语曰：二王平平不送不迎太祖以此美之。
    孔字世远为尚书仪曹郎太祖谓之曰：卿仪曹才也。
    王谌为黄门郎谌贞正和谨朝廷称为善人多与之厚。
    张绪为常侍中书令绪善言素望甚重太祖深加敬异仆射王俭谓人曰：北士中觅张绪过江未有人不知陈仲弓黄叔度能过之不。
    徐孝嗣为侍中时北虏动诏孝嗣假节镇新亭时王晏为令民情物望不及嗣也。
    梁张瓒年二十三为太尉谘议参军吏部尚书俄为长史兼侍中时人以为左迁河东裴子野曰：张吏部有喉唇之任已恨其晚矣。
    江革为度支尚书好奖进闾阎为後生延誉由是衣冠士子翕然归之。
    刘显为中书侍郎与裴子野刘之遴顾协连职禁中递相师友时人莫不美之。
    徐勉为尚书仆射尝参掌衡石甚得士心。
    柳昂武帝时为内史中大夫开府仪同三司赐爵文成郡公当途用事百僚皆出其下昂竭诚献替知无不为谦虚自处未尝骄物时论以此重之。
    蔡撙为中书令卒司空袁昂尝谓诸宾曰：自蔡侯卒不复更见此人其为名辈所知如此。
    袁昂为吏部尚书高祖谓之曰：齐明帝用卿为黑头尚书我用卿为白头尚书良以多愧对曰：臣生四十七年于兹矣。四十已前臣之自有七年已後陛下所养七岁尚书未为晚达帝曰：士固不妄有名。
    臧厥臧甄子也。为散骑常侍历中书通事舍人前後居职所掌之局大事及兰台廷尉所不能决者敕并付厥厥辩断精详咸得其理厥卒後有挝登闻鼓诉者求付清直舍人高祖曰：臧厥既亡此事便无可付其见知如此。
    陈张种为尚书令以疾授金紫光禄大夫种沉深虚静而识量宏博时人皆以为宰相之器仆射徐陵尝抗表让位於种曰：种器怀沉密文史优裕东南贵秀朝廷亲贤克壮其猷宜居左执其为人物所推如此姚察为吏部尚书察博极坟籍尤善人物至於姓氏所起官职姻娶无所遗失具澄鉴之识人久以梓匠相许及迁选部雅允朝望。
    後魏封琳为司宗下大夫有长者之称。
    卢鲁元为中书侍郎性多容纳善与人交时掩人之过扬人之美由是公卿咸亲附之。
    李瑾为通直散骑侍郎与给事黄门侍郎王遵业尚书郎卢观典领仪注临淮王谓瑾等曰：卿等三隽共掌帝仪可谓舅甥之国王卢即瑾之外兄也。
    贾思伯任都官尚书侍讲性谦和倾身礼士虽在街途停车下马接诱恂恂曾无倦色客有谓思伯曰：公今贵重宁能不╂思伯曰：衰至便╂何常之有当世以为雅谈。
    胡方回为中书侍郎司徒崔浩及当时朝贤并爱重之清贫守道以寿终。
    李神隽为尚书左仆射笃好文雅老而不轻凡所交游皆一时名士汲引後生为其光价四方才子同宗附之高允为尚书散骑常侍加光禄大夫笃亲念故虚已存纳虽处贵重志同贫素。
    李孝伯为散骑常侍孝伯体度恢雅明达政事朝野贵贱咸推重之。
    李冲为南部尚书竭忠奉上知无不尽出入忧勤形於颜色虽旧臣戚辅莫能逮之无不服其明断慎密而归心焉，於是天下翕然及殊方听望咸宗奇之。
    鹿涅为给事黄门侍郎虽任居通显志在谦退迎送亲宾加於畴昔。
    崔休为黄门侍郎崇尚先达爱接後来时议重之。
    辛雄为尚书三公郎右仆射元钦谓左仆射萧宝夤曰：至如辛郎中才用省中诸人莫出其右宝夤曰：吾闻游仆射云：得如雄者四五人共治省事足矣。今日之赏何其晚哉！於时诸公皆慕其名欲屈为佐莫能得也。
    谷浑为仪曹尚书正直有操行不苟合趣舍不与已同视之蔑如也。然爱重旧故不以富贵骄人时人以此称之。
    羊深为驾部郎在公明断尚书仆射崔亮吏部尚书甄琛咸敬重之。
    常景为门下录事在枢密十有馀年为侍中崔光卢昶游肇元晖尤所知赏累迁积射将军给事中。
    北齐任延敬为尚书左仆射进位开府仪同三司延敬位望既重能以宽和接物人皆称之。
    郑述祖累迁仪同三司述祖女为赵郡王妃述祖常坐受王拜命坐王乃坐妃薨後王更娶郑道阴女王坐受道阴拜王命坐乃敢坐王谓道阴曰：郑尚书风德如此。又贵重宿旧君不得譬之。
    元斌为尚书左仆射斌美仪貌性宽和居官重任颇为齐文襄爱赏。
    元文遥为中书舍人杨遵彦每云：堪解穰侯印者必在斯人。
    阳休之累迁中书监位望虽高虚怀接物为缙绅所重。
    崔︱为五兵尚书监国史在台阁之中见称简正。
    袁聿为吏部尚书聿少平和温润最有规简以名家子历仕清华时望多相器待许其风鉴在郎署之日值赵彦深为水部郎中同在一院因成交友彦深後被沙汰停私门生藜藿聿犹以故情存问来往彦深任用铭感甚深虽人才无愧然繇其接引吏部尚书以後自以物望得之。
    後周长孙绍远为殿中尚书录尚书事太祖谓群公曰：长孙公容止堂堂足为今模楷。
    李彦为兵部尚书加骠骑大将军开府仪同三司仍兼著作六官建改授军司马进爵为伯彦性谦恭有礼节虽居显要於亲党之间恂恂如也。轻财重义好施爱士时论以此称之。
    唐瑾为吏部尚书铨综衡流雅有人伦之鉴以父忧去职寻起令视事时六尚书皆一时之秀周文自谓得人号为六俊然瑾尤见器重。
    崔谦累迁银青光禄大夫谦少时读经史晚年好老庄容止俨然无愠色亲宾至则置酒相娱清言不及俗事士大夫以为仪表。
    元伟高祖时聘於齐为齐人所执齐平伟方见释授上开府伟性温柔好虚静居家不治生业笃学爱文政事之暇未尝弃日谨慎小心与物无忤时人以此称之自邺还也。庾信赠其《诗》曰：虢亡垂棘反齐平宝鼎归其为辞人所重如此。
    赵善为尚书右仆射性温恭有器局位居端右愈自谦退其职务克举则曰：某官之力有罪责则曰：善之咎也。时人称其有公辅之量。
    荀士逊为中书侍郎号为称职与李。若等撰典言行於当世。
    苏亮为中书监有机辩善谈笑文帝甚重之记人之善忘人之过荐达後进常如弗及故当世敬慕焉周惠达为仪同三司虽居显职性谦退善下人尽心勤公进拔良士以此人皆敬而附之。
    薛为御正中大夫时前中书监卢柔学业优深文藻华赡而宽与之方驾故世号曰：卢薛焉。
    韦转行台左丞迁南郢州刺史复令为行台左丞明察有局再居左辖时论荣之。
    隋韦世康为礼部尚书世康寡嗜欲不慕势贵未尝以位望自矜闻人之善。若已有之亦不显人过以求名誉。
    姚察初仕陈为吏部尚书入隋为秘书丞学兼儒史李谔高祖受禅历比部考功二曹侍郎赐爵南和伯谔性公方明达世务为时论所推迁治书侍御史元文都开皇初授内史舍人历库部考功二曹郎俱有能名擢尚书左丞。
    汤尚希为礼部尚书授上仪同尚希性弘厚兼以学业自通甚有雅望为朝廷所重。
    宇文弼炀帝时为礼部尚书弼既以才能著称历居显要声望甚重物议时谈多见推许。
    牛弘为右光禄大夫荣宠当世而车服卑简事上尽礼待下以仁讷於言而敏於行。
    李德饶大业中为司隶从事虽位秩未通其德行为当世所重凡与结交皆海内髦彦。
    裴矩大业时为黄门侍郎遇人尽诚虽至胥吏皆得欢心。
    唐温大雅太宗时累转礼部尚书甚有雅望。
    魏知古为工部尚书卒宋闻而叹曰：叔向古之遗直子产古之遗爱能兼之者其在魏公乎！裴宽为礼部尚书有重名於开元天宝间。
    韦陟天宝初为吏部侍郎以道义相知不隔贵贱布衣韦带之士尝虚左倒屣时人以此重之。
    韦虚心为户部郎中善於剖判时员外郎宋之问工於诗人以为户部有二妙。
    李为吏部尚书风仪秀整所历曹以威重见称唐邕白建天保初主治外兵骑兵二曹谓之外省其後邕建位望转隆各置省主令中书舍人分判二省事故世称唐白云：
    李季卿代宗朝历吏部侍郎散骑常侍有宇量性识博达善与人交襟怀豁如其在朝以进贤为务士以此多之。
    崔涣为吏部侍郎集贤院待制性尚简淡不交世务颇为时望所归。
    于休烈为工部尚书恭俭温仁未尝以喜愠形於颜色而亲贤下士推毂後进虽位崇年高曾无倦色。
    李元素为给事中时美官缺必指元素。
    武元衡为比部员外一岁迁右司郎中时以详整称重後为御史中丞持平无私人复称之。
    郑馀庆为左仆射左揆之重仪刑庶工顷自武臣权幸超践崇宠中台政本浸以元刂替及馀庆以旧德居之人情美洽。
    钱徽为翰林学士以上疏请罢兵忤旨出为虢州刺史徽文雅厚重时论以为不宜久在郡元和四年徽拜礼部侍郎後自工部侍郎出为华州刺史朝廷以徽素有公望拜左丞。
    郑为吏部尚书本以文学进性恬澹践历华显出入中外者逾四十馀年所居虽无赫奕之称而守道敦笃耽阅典坟与当时博文好古之士为讲论名理之游时人皆仰其耆德焉。
    许孟容元和中历兵吏部侍郎太常卿方劲富文学其折衷礼法考详训典甚为贤正论者称焉。
    李绛为左仆射绛仪冠标望清举自然以直道进退闻望倾时。
    崔从历吏部尚书侍郎从守道贞固自长庆以後以时风嚣薄尤不乐趋进其简厚之德至今称之。
    杨於陵为左仆射致仕於陵器量弘整进止有常度在朝三十馀年崇践中外始终不失其正居官职奉亦善操守时人皆仰其风德。
    韦弘景为尚书左丞弘景素以鲠亮称及居纲辖之地郎吏望风修整累迁刑部尚书充东都留守判东都尚书省事卒弘景历官行事始终以直道自立议论操持无所阿附当时风教尤为倚赖自长庆以来目为名卿云：
</div>
    <div class="pagination">
<a href="册府元龟_page349.html">上一页</a><span>...</span><a href="册府元龟_page345.html">345</a><a href="册府元龟_page346.html">346</a><a href="册府元龟_page347.html">347</a><a href="册府元龟_page348.html">348</a><a href="册府元龟_page349.html">349</a><span class="current-page">350</span><a href="册府元龟_page351.html">351</a><a href="册府元龟_page352.html">352</a><a href="册府元龟_page353.html">353</a><a href="册府元龟_page354.html">354</a><a href="册府元龟_page355.html">355</a><span>...</span><a href="册府元龟_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
