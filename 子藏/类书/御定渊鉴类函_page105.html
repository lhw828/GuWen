<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 105 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 105 页/共 320 页</h1>
    <div class="content">　　本土二
　　原买臣还【朱买臣衣锦还乡】　疏广归【疏广字仲翁告老归乡里日令其家具设酒食请族人故旧賔客老人相与娱乐】　乐所自生【礼曰乐乐其所自生礼不忘其本狐死正丘首仁也】　美非吾土【王粲登楼赋云虽信美而非吾土兮曽不可以少留】　父母之邦【桞下惠曰何必去父母之邦】　君子之操【钟仪详本土一】　王烈以义行称乡里【王烈字彦方以义行称乡里有争田直将质之于烈或至涂而返或望庐而返有盗者不辞刑罚勿使王彦方知之】　孟嘉以礼让化乡里【蔡衍字孟嘉以礼让化乡里有争讼者輙诣衍决之其所争者皆无怨】　増祀枌榆【汉髙祖微时祭枌榆之社及移新丰亦立焉故后人以枌榆为乡曲也】　思莼鲈【张翰字季鹰齐王冏辟为冏时执权翰因见秋风起思吴中莼菜羮鲈鱼鲙遂命驾归】　乡思转深【陆机在洛忽思东头竹篠下饮语人曰吾乡思转深矣】　奋懐旧都【栁子厚书云河东吾土也其间有大河条山气盖关左吾因翘翘褰裳奋怀旧都】　城社里闾【列子云燕人生于燕长于楚及老而还本国过晋国同行者诳之指城曰此燕之城其人愀然变容指社曰此若里之社乃喟然而叹指舎曰此若先人之庐乃涓然而泣指陇曰此若先人之冢哭不自禁同行者哑然大笑曰予昔绐若此晋国耳其人大慙及至燕悲心更微】　防泉让水【范柏年汉中人常谒宋明帝因言及南海贪泉帝问曰卿乡中有此水否对曰臣汉中惟有文里武乡防泉让水足以表名】　不召自来【周书大聚云天若欲来天下之民先设其利而民自至譬若冬日之阳夏日之阴不召而民自来】　维持其民【中论先王制六乡六遂之法所以维持其民】　原旧贯　故乡　地着　土风　编户之氓　出乡之节
　　迁徙一
　　原五迁　三徙【盘庚五迁人咨胥怨　孟母三徙择其善邻】　附邉　迁虏【户部格非沿邉州及侧户千里内军府百姓欲于沿邉州府附户居住并听与本管计会具申所由司准丁授田给复十年有事于本州防御不须差外征镇自此为格　程郑山东迁虏也冶铸冨埒卓民】　惊走从授【魏祖徙淮南人田畴谏不从十余万惊走于吴周礼凡徙于国中及郊则徙而授之或自国】
　　【徙郊或自郊徙国皆从而付所处之吏明无恶罪】　无征　勿徙【凡新氓无征役　后汉顺帝诏坐法当徙勿徙当传勿传】　充新秦　留长安【汉武徙贫民于关西及充朔方以南新秦始皇遣恬却匃奴于河南造阳北千里甚好为筑城郭徙民充之为名新秦四方杂错奢俭不同今俗名新冨贵为新秦　汉辛庆忌狄道人为将军徙昌陵昌陵罢留长安】　奸猾徙邉　豪杰实京【武帝徙天下奸猾吏人于邉　主父偃曰茂陵初成可徙天下豪杰内实京师外销豪猾上从之】　増金徙四州民于沈州　元徙襄阳民于河北【文献通考天防元年徙迁润来隰四州之民于沈州　世祖至元十二年徙襄阳新民七百户于河北】　信美非好如登王粲之楼　宁食兴謡犹思建业之水义有渉溱之兴　业在水之章【唐判语】
　　迁徙二
　　原不安【礼不安其土】　乃迁【月令民乃迁徙】　乐土【爰适乐土】　乐郊【适彼乐郊又适彼乐国】　听徙寛大【景帝诏郡国或硗陿无所农桑畜或地饶广荐草莽水泉利而不得徙其议民欲徙寛大地者听之注古系字谓放牧也】　募徙广饶【公卿言郡国被灾害贫民无产业者募徙广饶之地】　募徙赐田宅【平帝起官寺市里募徙贫民县资给食至所赐田宅什物器械与犂牛种食】　他徙给田器【章帝时嵗不登募贫人无田欲徙他界所至给公田种饷田种器勿租五嵗除算三年后欲还乡亦听】　旌节以行之【若徙于他国则为之旌节以行之谓出居异乡者也受之者有节乃达】　圜土以内之【若无授无节则唯圜土纳之出乡无授出授无节则纳于狱而问之】　离乡　去里　秋之转　去国之恋　越乡　怀土　既不仍于旧贯　宜获庇于新甿【白帖】　增防协厥居　越在他邑　素非地着　身同梗泛
　　移贯
　　原徙名数　耻关外【汉元帝徴孔霸为师号裒成君徙名数于长安　汉杨仆耻为关外之人诏为徙关于新安】　邉人内移　近亲附贯【后汉张奂字然明炖煌酒泉人为获匈奴中郎愿徙属华阴旧制邉人不得内移唯奂特听之　户令落蕃人得还许于近亲附贯也】増避地移宗族　居洛为乡人【事文聚曰荀彧以董卓之乱弃官归谓父老曰颍川为兵冲宜亟去之乡人懐土犹豫会冀州牧同郡韩馥遣迎之莫有从者彧独将宗族至冀州　又曰司马温公判南京留司御史台遂居洛濵与邵康节游尝曰光陜人先生卫人今同居洛即乡人也】躬耕南阳　思归颍上【又曰诸葛亮琅琊人避乱耕南阳　容斋随笔欧阳修吉州庐陵人中年乃欲居颍其思颍诗序南京以后诗十余篇皆思颍之作又序云今年六十四免并得蔡蔡颍连疆因得以为归老之渐又得在亳及青十有七篇附之后公薨而四子皆为颍人泷冈之上遂无复有子孙临之读二序为叹息】
　　流亡
　　原不根着【流民不根着】　不可久【礼丧亦不可久也】　流民逾多【流民逾多而计文不改详户版】　游民且惧【礼曰游民且惧奔逃】　椎氷而亡【魏祖时人椎氷时渠水冻使民椎以通船道人惮役而亡】　尽室而行【白帖】　増无籍【文献通考曰齐神武秉政乃命孙腾髙崇之分责无籍之户得六十余万】　加配【又曰唐武宗会昌中制曰百姓输纳不办多有逃移长吏惧在官之时破失人戸祗于见在户中分外摊配毎年加配流亡转多】　逃窜未免【又曰宋孝武大明中王敬上言至今逃窜未免胎孕不育】　人戸流离【又曰尒朱之乱政移臣下分为东西战争不息人户流离官司文簿散弃】　飞走莫制【又曰通典理道乖方版圗脱漏人如鸟兽飞走莫制】　率弃田庐【续文献通考曰金宣宗立而南迁死徙之余所在为虐戸口日耗赋敛烦重皆仰给于河南民不堪命率弃田庐相继亡去】　荆襄抚治【又曰英宗天顺间添设湖广参议于荆襄汉阳抚治流民　宪宗又添陜西副使于汉中】　南阳抚治【孝宗治间添设河南参政于南阳抚治流民】　原劳疲徙转【好亡恶定】　震荡播越　离逿【□土】　逋荡　防窜　人亡　荡析　流冗【白帖】

　　御定渊鉴函卷一百三十二
<子部,类书类,御定渊鉴类函>
　　钦定四库全书
　　御定渊鉴函卷一百三十三
　　政术部十二【赋税　输纳　助国　徴役土功　开凿　复除　重敛】
　　赋税一
　　原古制赋税者谓公田什之一及工商衡虞之人税以供郊庙社稷百神之祀天子奉养百官禄食也赋以给车马兵甲士徒之役充实府库赐予之用也人君唯于田及山泽可以制财贿是故歴代至今犹计田取租税陶唐制冀州厥赋惟上上错【孔安国曰赋谓土地所生以供天子上上第一】
　　【错杂出第二之赋】兖州厥赋贞【贞正也州第九赋正与州相当】青州厥赋中上【第四】徐州厥赋中中【第五】扬州厥赋下上上错【赋第七杂出第六】荆州厥赋上下【第三】豫州厥赋错上中【赋第二又杂出第一】梁州厥赋下中三错【赋第八杂出第七第九三等也】雍州厥赋中下【第六】禹定九州量逺近制五服任土作贡分田定税十一而赋万国以康故天子之国内五百里甸服【为天子服甸田】百里赋纳总【禾槀曰总供饲马】二百里纳铚【铚刈谓禾穂】三百里纳秸服【秸槀也服槀役】四
　　百里粟五百里米【所纳精者少麤者多】其外五百里曰侯服【侯候也斥而服事】百里采【供王事不主一】二百里男【男任也】三百里诸侯【同为王者斥】又其外五百里曰绥服【服王者政敎】三百里揆文教【度王者文教而行之】二百里奋武卫【奋武卫天子所以安也】又其外五百里要服【要束以文教】三百里夷【守平常之教】二百里蔡【蔡法也法三百里而差简】又其外五百里曰荒服【言荒又简畧】三百里蛮【以文徳蛮来之不制以法】二百里流【流移也言政教随其俗尧命禹理水因别九州遂定贡赋虞舜之化及夏禹革命不闻改作盖因也】　殷以天子之地百里之内以供官千里之内曰甸以为御千里之外曰流设方伯以为属公田借而不税【税均取也】七十而助【助者借也借力理公田也】是以其求也寡其供也易降及辛纣虐厚赋以实鹿台大敛以积钜桥　周武王既诛纣发其财散其粟反其失而人安于是分九畿方千里曰王畿其外曰侯畿【亦曰服】其贡祀物又外曰甸畿其贡嫔物【任嫔以女事贡布帛】又外曰男畿其贡器物【任土以饬财事】又外曰采畿其贡服物【絺纩也】又外曰卫畿其贡财物【贝之具】又外曰蛮畿又外曰夷畿要服也其贡货物【丝枲】又外曰镇畿又外曰蕃畿【蕃限也自侯甸男采卫蛮夷镇蕃各相去五百里为限】此荒服也谓之蕃国世一见各以其所贵寳为贽卿大夫职以嵗时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以嵗时入其书【郑元曰登成也定也国中城郭中也郑司农云征之者给公上事也舍者谓有复除舍不收役事也服公事者谓若今吏有复除也老者谓若今八十九十服羡卒也疾者谓若今癃不可事者复之入其书者言于大司徒】凡任地国宅无征园防二十而一近郊十一逺郊二十而三甸稍县都皆无过十二唯其漆林之征二十而五凡宅不毛者有里布凡田不耕者出屋粟凡民无职事者出夫家之征【民虽有闻无职事者犹出夫税家税也夫税者百家之税家税者出士徒车辇给徭役】国中及四郊之人民六畜之数以任其力待其政令以时徴其赋【自防里至逺郊也掌六畜数者农事之本也赋谓九赋及九贡】凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物【贡草木谓葵韭果蓏之属】因井庐以定赋税税谓公田什一及工商衡虞之人也【赋谓计口发财税谓其田入也什一谓什取其一也工商衡虞虽不垦殖亦取其税者工有伎巧之作商有兴贩之利衡虞取山泽之财产】皆因其所工不求其所拙农人纳其获工女効其职是以黔首安本而易赡下足而上有余也鲁宣公十五年初税亩公羊传曰初者何始也税亩者何履亩而税也【宣公无恩信于民民不肯尽力于公田故履践按行择其善亩谷最好者取之也】初税亩何以书讥何讥尔讥始履亩而税也古者什一而借【什一以借民力以什与民自取其一为公田】什一者天下之中正也什一行而颂声作矣谷梁传曰私田稼不善则非吏【非责也吏田畯也言吏急民使不得营私田】公田稼不善则非民【民勤私也】初税亩者非公之去公田而履亩十取一也以公之与民为已悉矣【悉谓尽其力】左传成公元年三月作丘甲【周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之讥重敛故书】哀公十二年春用田赋公羊传曰何以书【据当赋税为何书】讥何讥尔讥始用田赋也【田为一井之田赋者敛取其财物也言用田赋者若今汉家敛民钱以田为率不言井者城郭里巷亦有井嫌悉赋之礼税民公田不过什一军赋十井不过一乗哀公外慕强吴空尽国储故复用田赋过什一】公问于有若年饥用不足如之何对曰盍彻乎公曰二吾犹不足如之何其彻也有若曰百姓足君孰与不足百姓不足君孰与足【古什取一时什取二】又问孔子孔子曰薄赋敛则人富公曰若是寡人贫矣对曰恺悌君子民之父母未见子富而父贫也管子曰地之生财有时人之用力有倦而人君之欲无穷以有时与有倦养无穷之君而度量不生于其间【度量不生则赋役无限也】则下上相疾也孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也孟子曰夏后氏五十而贡殷人七十而助周人百亩而彻其实皆什一也彻者彻也助者借也诗曰雨我公田遂及我私唯助为有公田由此观之虽周亦助也又曰耕者助而不税则天下之农皆恱而愿耕于其野矣【公田不横税若履亩之也】防无夫里之布则天下之人皆恱而愿为之氓矣白圭问孟子曰吾欲二十而税一何如孟子曰子之道貊道也夫貊五谷不生唯黍生之无城郭宫室宗庙祭祀之礼无诸侯币帛饔飱无百官有司故二十取一而足也孙武曰夫帝王处四海之内居五千里之中焉能尽专其利是以分建诸侯以其利而利之使食其土毛之实役其民氓之力故赋税无转徙之劳徭役无怨旷之数魏文侯时租赋増倍于常或有贺者文侯曰今戸口不加而租赋嵗倍此由课多也譬如彼治冶令大则薄令小则厚治人亦如之夫贪其赋税不爱人是虞人反裘而薪也徒惜其毛而不知皮尽而毛无所附　秦孝公十二年初为赋【纳商鞅说开阡陌制贡赋之法】始皇建守罢侯贵以自奉提封之内撮粟尺布一夫之役尽専于已徂春歴秋往还万里是所得者至寡所苦者至大人用无聊海内咸怨夫夏之贡殷之助周之借皆十而取一盖因地而税秦则不然舍地而税人故地数未盈其税必备是以贫者避赋役而逃逸富者务兼并而自若加之以内兴功作外攘夷狄收大半之赋发闾左之戍竭天下之资财以奉其政犹未足以赡其欲也二世承之不变其失反更益之海内愁怨遂用溃畔　汉髙帝接秦之诸侯并起民失作业而大饥馑凡米石五千上于是约法省禁防田租什五而税一量吏禄度官用以赋于民【才取足】而山川园池市肆租赋之入自天子以至封君汤沐邑皆各为私奉养不领于天下之经费【言各收其所赋税以自供不入国朝之仓廪府库也经常也】又令贾人不得衣丝乗车重租税以困辱之四年八月初为算赋【汉仪注人年十五以上至五十六出赋钱人百二十为一算为治库兵车马】孝恵元年减田租复十五税一【汉家初十五税一俭于周中间废今复之】六年令女子年十六以上至三十不嫁五算【国语越王句践令国中女子年十七不嫁父母有罪欲人民繁息也汉律人出一算算百二十钱唯贾人与奴婢倍算今使五算罪谪之也】孝文人赋四十丁男三年而一事【如淳曰常赋嵗百二十嵗一事时天下之人多故出赋四十三嵗而一事】晁错说上令人入粟得以拜爵边食足支五嵗可令入粟郡县足支一嵗以上可时赦勿收农人租如此徳泽加于万人帝从其言后天下充实乃下诏赐人十一年租税之半孝景帝二年令人半出田租三十而税一时上溢而下有余又礼髙年九十者一子不事八十者二算不事【一子不事蠲其赋役二算不事免二口之算赋】令天下男子年二十始傅【旧法二十三此二十更为异制】孝武即位董仲舒说上曰古者税民不过什一其求易供使民不过三日其力易足至秦则不然用商鞅之法又加月为更卒已复为正一嵗屯戍一嵗力役三十倍于古【更卒谓给郡县一月而更者也正卒谓给中都官也率计令人一歳之中屯戍及力役之事三十倍多于古也】田租口赋盐铁之利二十倍于古【秦卖盐铁贵故下民受其田也既收田租又出口赋而官更夺盐铁之利率计令人一嵗之中失其资产二十倍多于古】或耕豪民之田见税什五【言贫人自无田而耕恳豪冨贵家田十分之中以五输本田主也】故贫民常衣牛马之衣而食犬彘之食矣孝昭始元六年秋七月罢榷酤官令民得以律占租【顔师古曰占谓自隠度其实定其辞也占音章赡反盖武帝时赋敛繁多律外而取今始复旧】元凤二年三辅太常郡得以菽粟当赋【太常主诸陵别治其爵秩如三辅郡元帝永光五年令各属所在郡邑诸应出赋算租税者皆聴以菽粟当钱物也】三年以前逋更赋未入者皆勿收【更有三品有卒更有践更有过更古者正卒无常人皆当迭为之一月一更是为卒更也贫者欲得顾更钱者次直者出钱顾之月二千是为践更也天下人皆直戍邉三日亦名为更律所为繇戍也虽丞相子亦在戍边之调不可人人自行三日戍又行者当自戍三日不可往便还因作一嵗一更诸不行者出钱三百入官官以给戍者是谓过更也此汉初因秦法而行之也后遂改易有谪乃戍一嵗耳】四年出口赋【汉仪注民年七嵗至十四出口赋钱人二十三二十钱以食天子其三钱者武帝加口钱以补车马】六年诏曰夫谷贱伤农今三辅减贱【减少】其令以菽粟当今年赋元平元年诏书天下以农桑为本日者省用罢不急官减外徭耕桑者益众而百姓未能家给朕甚愍焉其减口赋钱有司奏请减什三上许之孝宣帝甘露二年减民算三十孝成建始二年减天下赋钱算四十【本算百二十今减四十为八十】孝平元始元年诏天下女徒已论归家顾山钱月三百【谓女徒论罪已定并放归家不亲役之但令一月出钱三百以顾人也】王莽簒位下令曰汉氏减轻田租三十而税一常有更赋罢【音皮】癃咸出【虽老病者皆复出口算也】而豪民侵陵分田刦假【分田谓贫者无田而取富人田耕种共分其所也假亦谓贫人赁富人之田也刦者富人刦夺其税侵欺之也】厥名三十税一实什税五也富者骄而为邪贫者穷而为奸俱陷于辜刑用不错今更名天下之田曰王田又以周官税人凡田不耕为不殖出三夫之税城郭中宅不树艺者为不毛出三夫之布【树艺谓种果木及蔬菜也】人浮游无事出夫布一匹其不能出者冗作县官衣食之【冗散】又分裂州郡改职作官边兵二十余万仰县官衣食用度不足数横敛赋又一切调上公以下诸有奴婢者率一口出钱三千六百天下愈愁　后汉光武建武中田租三十税一有产子者复以三年之算也眀帝即位人无横徭天下安宁时谷贵尚书张林上言谷所以贵由钱贱故也可尽封钱一取布帛为租以通天下之用从之　魏武初平袁绍邺都令收田租亩粟四升戸绢二匹绵二斤余不得擅兴晋武帝平吴之后制戸调之式丁男之戸嵗输绢三匹绵三斤女及次丁男为戸者半输其诸边郡或三分之二逺者三分之一夷人输賨布【賨在公反】户一匹逺者或一丈不课田者输义米戸三斛逺者五十极逺者输算钱人二十八文成帝咸和五年始度百姓田取十分之一率亩税米三升是后频年水旱田税不至咸康初算田税米空县五十余万斛尚书诸曹以下免官哀帝即位乃减田租亩收二升孝武帝太元二年除度定田收租之制公王以下口税三斛唯蠲在役之身八年又増税米口五石【前燕慕容皝在柳城以牧牛给贫家田于苑中公收其八二分入私有牛无地者亦田苑中公收其七三分入私记室参军封裕谏曰魏晋虽道消之代犹削百姓不至于十八特官牛田者得六分百姓得四分私牛而得田者与中分百姓安之人皆恱乐臣犹曰非明王之道蜀李雄赋丁嵗谷三斛女丁半之调绢不过数丈绵数两事少役稀百姓富实门闾不闭无相侵盗】宋文帝元嘉中始兴太守孙豁上表曰武吏年满十六便课米六十斛十五以下至十三皆课三十斛一戸内随丁多少悉皆输米且十三嵗儿未堪田作或是单迥便是逃匿戸口嵗减实此之由宜更量课限使得存立今若减其米课虽有交损考之将来理有深益诏善之孝武帝大眀五年制天下人户嵗输布四匹　齐武帝时豫章王嶷上表曰宋氏以来州郡秩俸及杂供给多随土所出无有定准夫理在夙均政由一典伏寻郡县长尉俸禄之制虽有定科而其余资给复由风俗臣谓宜使所在各条件公田秩俸迎送旧典之外守宰相承有何供课尚书精加勘覆务存优衷事在可通随宜颁下四方永为恒制帝从之自东晋寓居江左百姓南奔者并谓之侨人往往散居无有土著而江南之俗火耕水耨土地卑湿无有蓄积之资诸蛮陬俚洞霑沐王化者各随轻重收财物以禆国用又岭外酋帅因生口翡翠眀珠犀象之饶雄于郷曲者朝廷多因而署之以收其利歴宋齐梁陈皆因而不改其军国所湏杂物随土所出临时折课市取乃无恒法定令列州郡县制其任土所出以为徴赋其无贯之人不乐州县编者谓之浮浪人乐输亦无定数任量惟所输终优于正课焉都下人多为诸王公贵人左右佃客典计衣食客之皆无课役官品第一第二佃客无过四十戸每品减五戸至第九品五戸其佃谷皆无大家量分其典计官品第一第二置三人第三第四置二人第五第六及公府参军殿中监监军长史司马部曲督关外侯材官议郎以上一人皆通在佃客数中官品第六以上并得衣食客三人第七第八二人第九品举辇迹禽前驱强弩司马羽林郎殿中虎贲持雄斧武虎贲持钑【色立反】冗从虎贲命中武一人其客皆注家籍其课丁男调布绢各二丈三两绵八两禄绢八尺禄绵三两二分租米五石丁女并半之男年十六亦半课年十八正课六十六免课其丁男每嵗役不过二十日其田亩税米二升盖大率如此其度量三升当今一升秤则三两当今一两尺则一尺二寸当今一尺【今谓即时】自梁武帝末侯景之乱国用常褊京官文武月别唯有廪食多遥带一郡县官而取其禄秩焉扬徐等大州比令仆班【扬州督王畿理在建康徐州督重镇理在京口并外官刺史最重者尚书令仆射官品第三也】寜桂等小州比参军班【宁州理建宁今云南郡桂州理始安今郡名并外官刺史最轻者府参军官品第六也】丹阳吴防稽等郡同太子詹事尚书班【丹阳郡理建康吴郡会稽即今郡并列郡最重者詹事尚书官品第三也】髙凉晋康等小郡三班而已【髙凉晋康即今郡并列郡最轻者梁武帝定九品后其内官更为十八班以班多者为贵同班者则以居下为劣与品第髙下不伦当是其时更以清浊为差耳本史既略不可详焉】大郡六班小县两转方至一班品第既殊不可委载其州郡县禄米绢布绵当处输台转仓库幷给刺史守令等先准其所部文武人物多少由敕而裁凡如此禄秩既通所部兵士给之其家得盖少诸王诸主出阁就第婚冠所须及衣裳服饰幷酒米鱼鲑香油纸烛等并官给之王及主壻　后魏道武帝天兴中诏采诸漏戸令输纶绵自后诸逃戸占为防茧罗縠者甚众于是杂营户帅徧于天下不隶守宰赋役不同戸口错乱景穆帝即位一切罢之以属郡县魏令每调一夫一妇帛一匹粟二石人年十五以上未娶者四人出一夫一妇之调奴任耕婢任绩者八口当未娶者四耕牛十头当奴婢八其麻布之乡一夫一妇布一匹下至半以此为降大率十匹中五匹为公调二匹为调外费三匹为内外百官俸人年八十以上聴一子不从役孤独老病笃贫不能自存者亦一人不从役旧制人间所织绢布皆幅广二尺二寸长四十尺为一匹六十尺为一端后乃渐至滥恶不依尺度孝文帝延兴三年秋更立严制令一准前式违者罪各有差四年诏州郡人十丁取一以充行户收租五十石以备年粮太和八年始准古班百官之禄以品第各有差先是天下户以九品混通户调帛二匹絮二斤丝一斤粟二十石又人帛一匹二丈委之州库以供调外之费至是户增帛三匹粟二石九斗以为官司之禄复増调外帛满二匹所调各随其土所出其司冀雍华定相秦洛荆河懐兖陕徐青齐济南河东东徐等州贡绵绢及丝其余郡县少桑蚕处皆以麻布充孝眀帝正光后国用不足乃先折天下六年租调而惩之百姓怨苦有司奏断百官常给之酒计一嵗所省米五万三千五十四斛九斗蘖谷六千九百六十斛麴三十万五百九十九斤其四时郊庙百神羣祀依式供营逺蕃客使不在断限尔后宼贼转众诸将出征相继奔败所亡器械资粮不可胜数而关西防失尤甚帑藏空竭有司又奏内外百官及诸蕃客廪食及肉悉三分减一计嵗终省肉五百十九万九千八百五十六斤米五万三千九百三十二石孝昌二年冬税京师田租亩五升借赁公田者亩一斗庄帝即位因人贫冨为租输三等九品之制千里内纳粟千里外纳米上三品户入京师中三品入他州要仓下三品入本州靖帝天平初诸州调绢不依旧式兴和三年各班海内悉以四十尺为度天下利焉元象兴和之中频嵗大穰谷斛至九钱法网寛弛百姓多离旧居阙于徭赋矣齐神武秉政乃命孙腾髙崇之分责无籍之戸得六十余万于是侨居者各勒还本贯是后租调之人有加焉及侯景背叛河南之地困于兵革寻而侯景乱梁乃命行台辛术略有淮南之地其附州郡羁縻税而已北齐文宣受禅多所草剏六坊内从者更加简练每一人必当百人任其临阵必死然后取之谓之百保鲜卑又简华人之勇力絶伦者谓之勇士以备边要始立九等之戸富者税其钱贫者役其力后南征频嵗陷没士马死者以数十万计武成以修创台殿所役甚广兼并戸口益多隠漏旧制未娶者输半牀租调【有妻者输一牀无者半牀】阳翟一郡戸至数万籍多无妻有司劾之帝以为生事不许由是奸欺尤甚户口租调十亡六七是时用度转广赐予无节府藏之积不足以供乃减百官之禄辍军人常廪并省州郡县镇戍之职又制刺史守宰行兼者并不给干【南齐以有僮干若今驱使门仆之】以节国用之费焉河清三年定令乃率以十八受田输租调二十充兵六十免力役六十六退田免租调率人一牀调绢一匹绵八两凡十斤绵中折一斤作丝垦租二石义租五斗奴婢各准良人之半牛调二丈垦租一斗义租五升垦租送台义租纳郡以备水旱垦租皆依贫富为三枭其赋税常调则少者直出上戸中者及中戸多者及下戸戸上枭输逺处中枭输次逺下枭输当州仓三年一校租入台者五百里内输粟五百里外输米入州镇者输粟人欲输钱者准上绢钱是时频嵗大水州郡多遇沈溺谷价腾踊朝廷遣使开仓以粜之而百姓无益饥馑尤甚矣后主天统中劳役钜万财用不给乃减朝士禄料诸曹粮膳及九州军人常赐以供之武平之后权幸并进赐予无限乃科境内六等冨人调令出钱　后周文帝霸府初开制司赋掌赋均之政令凡人自十八至六十四与轻疾者皆赋之其赋之法有室者嵗不过绢一匹绵八两粟五斛丁者半之其非桑土有室布一匹麻十斤丁者又半之丰年则全赋中年半之下年一之皆以时徴焉若艰凶札则不徴其赋司役掌力役之政令凡人自十八至五十九皆任于役丰年不过三旬中年则二旬下年则一旬起徒役无过家一人有年八十者一子不从役百年者家不从役废疾非人不养者一人不从役若凶札又无力征武帝保定元年改八丁兵为十二丁兵率嵗一月役建徳二年改军士为侍官募百姓充之除其县籍是后夏人半为兵矣宣帝时发山东诸州兵増一月功为四十五日役以起洛阳宫并移相州六府于洛阳称东京六府　隋文帝霸府初开尉迟迥王谦司马消难相次阻兵兴师诛讨赏费钜万及受禅后又迁都发山东丁毁造宫室仍依周制役丁为十二番匠则六番丁男一牀租粟三石桑土调以绢絁麻土调以布绢絁以匹加绵三两布以端加麻三斤单丁及仆隶各半之有品爵及孝子顺孙义夫节妇并免课役开皇三年减十二番毎嵗为三十日役减调绢一匹为二丈初苏威父绰在西魏世以国用不足为征税之法颇称为重既而叹曰今所为者正如张弓非平代法也后之君子谁能弛乎威闻其言毎以为己任至是威为纳言奏减赋役务从轻典帝悉从之时百姓承平渐久虽遭水旱而戸口嵗增诸州调物每嵗河南自潼关河北自蒲坂至于京师相属于路昼夜不絶者数月帝又躬行节俭九年亲御朱雀门劳凯旋师因行庆赏颁给所费三百余万段帝以江表初定给复十年自余诸州并免当年租赋十年五月又以宇内无事并寛徭赋百姓年五十者输庸停防十一年江南反越国公扬素讨平之师还赐物甚广其余出师命赏亦莫不优崇十二年有司上言库藏皆满帝曰朕既薄赋于人又大经赐用何得尔也对曰用处常出纳处常入略计每年赐用至数百万段曾无减损乃更开左藏之院搆屋以受之诏曰既富而教方知防耻宁积于人无藏府库河北河东今年田租三分减一兵减半功调全免十四年关中大旱人饥帝幸洛阳因令百姓就食从官并准见口赈给不以官位为限十八年五月髙颎奏诸州无课调处及诸州管戸数少者官人禄力承前以来恒出随近之州今请于所管内计戸徴税帝从之先是京官及诸州并给公钱回易生利以给公用六月工部尚书苏孝慈等以为所在官司因循往昔皆以公钱物出举兴生唯利是求烦扰百姓奏皆给地以营农廻易取利皆禁止十一月诏外内诸司公在市回易及诸处兴生并听之唯禁出举收利炀帝即位戸口益多府库盈溢乃除妇人及奴婢部曲之课其后将事辽碣増置军府埽地为兵租赋之人益减矣又频出朔方西征吐谷浑三度髙丽飞刍挽粟水陆艰弊又东西廵幸无时休息六宫及禁卫行从常十万人皆仰给州县天下怨叛以至于亡　唐武徳元年诏曰宗绪之情义越常品宜加恵泽以眀等级诸宗姓有官者宜在同列之上未有职任者不在徭役之限二年制每一丁租二石若岭南诸州则税米上戸一石二斗次户八斗下戸六斗若夷獠之戸皆从半输蕃人内附者上戸丁税钱十文次戸五文下戸免之附经二年者上戸丁输羊二口次戸一口下戸三戸共一口凡水旱虫霜为灾十分损四分以上免租损六分以上免租调损七分以上课役俱免六年三月令天下戸量其资产定为三等至九年三月诏天下戸立三等未尽升降宜为九等贞观三年四月戸部尚书韩仲良奏王公以下垦田亩纳二升其粟麦稻之属各依土地贮之州县以备凶年永徽五年二月敕二年一定戸龙朔三年秋七月制卫士八等以下毎年五十八放令出军仍免庸调武后长安元年十月诏天下诸州王公以下宜准往例税戸【至大厯四年正月制下一例加税其见任官一品至于九品同上上至下下戸等级之数并寄田寄荘及前资勲防寄住家一切并税盖近如晋宋土断之也上上戸四千每嵗减五百至下中七百下下户至于五百】开元八年二月制曰诸州送物作巧生端茍欲副于斤两遂则加其丈尺有至五丈为匹者理甚不然阔尺八寸长四丈同文共轨其事久行立様之时以载此数若求两而加尺甚暮四而朝三宜令所司简阅有逾于比年常例尺丈过多者奏闻二十二年五月敕定户之时百姓非商戸郭外居宅及毎丁一牛不得将入货财数其杂匠及募士并诸色同有蕃役合免征行者一戸之内四丁以上任此免役不得过两人三丁以上不得过一人二十五年定令诸课戸一丁租调准武徳二年之制其调绢絁布并随郷土所出绢絁各二丈布则二丈五尺输绢絁者绵三两输布者麻三斤其绢絁为匹布为端绵为屯麻为綟若当戸不成匹端屯綟者皆随近合成其调麻每年支料有余折一斤输粟一斗与租同受其江南诸州租并廻造纳布【准令布帛皆阔尺八寸长四丈为匹布五丈为端绵六两为屯丝五两为绚麻三斤为綟】诸丁匠不役者收庸无绢之郷絁布三尺【絁绢各三尺布则三尺七寸五分】三月敕关内诸州庸调资课并宜准时价变粟取米送至京遂要支用其路逺处不可运送者宜所在收贮便充随近军粮其河北河南有不通水利宜折租造绢以代关中调课天寳元年正月敕文如闻百姓之内有戸髙丁多茍为规避父母见在乃别籍异居宜令州县勘会一家之中有十丁以上者放两丁征行赋役五丁以上者放一丁即令同籍共居以敦风教其侍丁老者假免差科建中元年制百姓及客等约丁产定等第均率作年支两税其应税斛斗据大歴十四年见佃青苗地额均税夏税六月内纳毕秋税十一月内纳毕其旧租庸及诸色名目一切并停凡权衡度量之制度以北方秬黍中者一黍之广为分十分为寸十寸为尺十尺为丈量以秬黍中者容千二百为龠二龠为合十合为升十升为斗十斗为斛权衡以秬黍中者百黍之重为铢二十四铢为两三两为大两十六两为斤调钟律测晷景合汤药及冠冕制用小升小两自余公私用大升大两诸课役毎年计帐至尚书省度支配来年事限十月三十日以前奏讫若须折受余物亦先支料同时处分若是军国所须库藏见无者録状奏闻不得便即科下诸庸调物毎年八月上旬起输三十日内毕九月上旬各发本州租调车舟未发间有身死者其物却还其运脚出庸调之家任和顾送逹所须裹束调度折庸调充随物输纳诸租凖州土收获早晚斟量路程险易逺近次第分配本州牧获讫发遣十一月起输正月三十日内纳毕【若江南诸州从水路运送冬月水浅上埭艰难者四月以后运送五月三十日内纳完】其输本州者十二月三十日内纳毕若无粟之乡输稻麦随熟即输不拘此限即纳当州未入仓窖及外配未上道有身死者幷却还应贮米处折粟一斛输米六斗其杂折皆随土毛准当郷时价诸边逺州有夷獠杂之所应输课役者随事斟量不必同之华夏诸任官应免课役者皆待蠲符至然后注免符虽未至验告身灼然实者亦免其杂任被解应附者皆依本司时日月据徴诸春季附者课役并徴夏季附者免课从役秋季附者俱免其诈冒隠避以免课役不限附之早晚皆徴当发年课役逃亡者附亦同之诸人居狭乡乐迁就寛乡者去本居千里外复三年五百里外复二年三百里外复一年一迁之后不复更移诸没落外蕃得还者一年以上复三年二年以上复四年三年以上复五年外蕃之人投化者复十年诸部曲奴婢放附戸贯复三年诸孝子顺孙义夫节妇志行闻于郷闾者申尚书省奏闻表其门闾同籍悉免课役诸丁匠嵗役工二十日有闰之年加二日须留役者满十五日免调三十日租调俱免【从日少者见役日折免】通正役并不过五十日【正役谓二十日庸也】天寳三年制每嵗庸调徴收延至九月三十日五年制天下百姓单贫交不存济者租庸毎乡通放三十丁其年五月停郡县官日直课钱但计数多少同料钱加税充用即应差丁充日直并停【杜氏通典】　増贞元四年诏天下两税审等第髙下三年一定戸自初定两税货重钱轻乃计钱而输绫绢既而物价愈下所纳愈多绢匹为钱三千二百其后一匹为钱一千六百输一者过二虽赋不増旧而民愈困矣度支以税物颁诸司皆増本价为虚估给之而缪以滥恶督州县剥价谓之折纳复有进奉宣索之名改科役曰召顾率配曰和市以巧避防文比大歴之数再倍又疠疫水旱户口减耗刺史折户张虚数以寛责逃死阙税取于居者一室空而四隣亦尽户版不缉无浮防之禁州县行小恵以倾诱邻境新收者优假之唯安居不迁之民赋役日重至穆宗时自建中定两税而物轻钱重民之为患至是四十年当时为绢二匹半者为八匹大率加三倍豪家大商积钱以逐轻重故农人日困末业日増户部尚书杨于陵请于上供留州送使钱悉输以布帛谷粟则货日重而钱日轻矣宰相善其议由是两税上供留州皆易以布帛丝纩租庸课调不计钱而纳布帛时豪民侵噬产业不移戸州县不敢徭役而征税皆出下贫至于依富为奴客役罚峻于州县长吏嵗輙遣吏廵覆田税民苦其扰【唐书】　赋税自唐建中初变租庸调法作年支两税其也先期而苛敛増额而繁征至于五代极矣宋制嵗赋其有五曰公田之赋凡田之在官赋民耕而收其租者是也曰民田之赋百姓各得専之者是也曰城郭之赋宅税地税之是也曰丁口之赋百姓嵗输身丁钱米是也曰杂变之赋牛革蚕盐之随其所出变而输之是也嵗赋之物其有四曰谷曰帛曰金铁曰物产是也谷之品七一曰粟二曰稻三曰麦四曰黍五曰穄六曰菽七曰杂子帛之品十一曰罗二曰绫三曰绢四曰纱五曰絁六曰防七曰杂折八曰丝线九曰绵十曰布葛金铁之品四一曰金二曰银三曰铁镴四曰铜铁钱物产之品六一曰六畜二曰齿革翎毛三曰茶盐四曰竹木麻草刍菜五曰果药油纸薪炭漆蜡六曰杂物其输有常处而以有余补不足则移此输彼移近输逺谓之支移其入有常物而一时所需则变而取之使其直轻重相当谓之折变其输之迟速视收成早暮而寛为之期诸州嵗奏戸帐具载其丁口男夫二十为丁六十为老两物折科物非土地所宜而抑配者禁之五代以来常检视见垦田以定嵗租吏縁为奸税不均适由是百姓失业田多荒芜太祖即位诏许民辟土州县毋得减括止以见佃为额建炎四年令诸州受租籍不得称分毫合龠铢厘忽钱必成文绢帛成匹粟成升丝绵成两薪蒿成束金银成钱防不满半匹绢不满一匹者许计丈尺输直无得三戸五戸聚合成匹诸州税籍録事参军按视判官振举形势户立别籍通判専掌督之二税须于三限前半月毕输嵗起纳二税前期令县各造税籍具一县戸数夏税秋苗亩桑功及縁科物为帐一送州覆校定用州印藏长吏防县籍亦用州印给付令佐造夏税籍以正月一日秋税籍以四月一日并限四十五日毕中国租二十石输牛革一凖钱千川蜀尚循旧制牛驴死革尽入官乃诏蠲之定民租二百石输牛革一凖钱千五百雍熙初尝诏荆湖等路民输丁钱未成丁巳老并身有废疾者免之至大中祥符四年又除两浙福建荆湖广南旧输身丁钱九年诏诸路支移税赋勿至两次仍许以菽麦荞粟互相折输凡嵗赋谷以石计钱以缗计帛以匹计金银丝绵以两计藁秸薪蒸以围计他物各以其数计至道末总七千八十九万三千天禧五年视至道之数有增有减总六千四百五十三万其折变及移输比壤者则视当时所须焉宋克平诸国每以恤民为先务累朝相承凡无名苛细之敛常加刬革尺缣斗粟未闻有所增益一遇水旱徭役则蠲除倚格殆无虚嵗倚格者后或凶歉亦輙蠲之而又田制不立甽亩转易丁口隠漏兼并冐伪未尝考按故赋入之利视前代为薄丁谓尝言二十而税一者有之三十而税一者有之天圣时贝州言民析居者例加税谓之罚税他州无此比诏除之自是州县有言税之苛细无名者蠲损甚众自唐以来民计田输赋外増取他物复折为赋谓之杂变亦谓之沿纳而名品烦细其不一官司嵗附帐籍并縁侵扰民以为患眀道中帝躬耕籍田因诏三司以幷合于是悉除诸名品并为一物夏秋嵗入第分粗细二色百姓便之初湖广闽浙因旧制嵗敛丁身钱米大中祥符间诏除丁钱而米输如故至天圣中始并除婺秀二州丁钱后厐籍请罢漳泉兴化军丁米有司持不可皇祐三年帝命三司首减郴永州桂阳监丁米以最下数一嵗为凖嵗减十余万石既而漳泉兴化亦第损之嘉祐四年复命转运司裁定郴州桂阳衡道州所输丁米及钱绢杂物无业者弛之有业者减半后虽进丁勿复增取时广南犹或输丁钱亦命转运司条上自是所输无防矣哲宗初立务行裕民之政患天下积欠名目烦多王岩叟为开封请随等第立贯百为催法兖州邹令张文仲议其不便遂令十分为率嵗随夏秋料带纳一分是为五年十料之法大观二年诏天下租赋科拨支折当先富后贫自近及逺廼者漕臣失职有不均之患民或受其害其定为令支移本以便邉饷内郡罕用焉间有移用则任民以所费多寡自择故或输本色于支移之地或输脚费于所居之邑而折变之法以纳月初旬估中价凖折仍视嵗之丰歉以定物之低昂俾官吏毋得私其防重京西旧不支移崇宁中将漕者忽令民曰支移所宜同令特免若地里脚费则宜输自是嵗以为常脚费斗为钱五六十比元丰元税之数而反覆纽折数倍于昔民至鬻牛易产犹不能继政和元年遂诏应支移而所输地里脚钱不及斗者免之寻诏五等户税不及斗者支移皆免时天下户口多不实故租税亦不得而均焉重和元年献言者曰物有丰匮价有低昂估丰贱之物俾民输送折价既贱输官必多则公私之利也而州县之吏但计一方所乏不计物之有无责民所无其费无量至于支移徙丰就歉理则宜然豪民赇吏故徙歉以就丰赍挟防货以贱价输官其利自倍而贫下戸名免支移估直既髙更注脚费视富戸反重因之逋负困于追胥诏深戒焉髙宗建炎六年预借江浙来年夏税防绢之半尽令折米二十三年两浙州县合输绵防税绢茶绢杂钱米六色皆以市价折钱却别科米麦有亩输四五斗者京西括田租加于旧荆南戸口十万防乱以来防无人迹议者希朝廷意谓流民已复可使嵗输十二频嵗复増积逋至二十余万缗盖自秦桧再相宻谕诸路暗増民税七八故民力重困饿死者众皆桧之为也孝宗时杨万里奏民输粟于官谓之苗旧以一斛输一斛今以二斛输一斛矣输帛于官谓之税旧以正绢为税绢今正绢外有和卖矣旧和买官给其直或以钱或以盐今皆无之又以绢估直而倍折其钱矣旧税亩一钱输免役一钱今嵗增其额不知所止矣既一倍其粟数倍其帛又数倍其钱而又有月桩钱版帐钱不知防倍于祖宗之旧又防倍于汉唐之制矣此犹东南之赋可知也至于蜀赋之额外无名者不可得而知也淳祐八年陈求鲁言本朝仁政有余而王制未备今之两税本大歴之法也常赋之入尚为病况预借乎预借一嵗未已也至于再至于三预借三嵗未已也至于四至于五窃闻今之州县有借淳祐十四年者矣以百亩之家计之罄其永业岂足支数年之借乎【宋史】　金制丁戸内有物力者为课役戸无者为不课役戸从唐制五家为隣五隣为保郭下则置坊正村社则随戸众寡为郷置里正以按比戸口催督赋役劝课农桑立通检推排法通检即周礼大司徒三年一大比各登其郷之众寡六畜车辇辨物行徴之制也自国初占籍之后至大定四年承正隆师旅之余民之贫富变更赋役不均世宗遣泰寜军节度使张信等十三人分路通检天下物力而差定之时诸使徃往以苛酷多得物力为功信检山东州县尤为酷暴棣州防御使完顔永元面责之曰朝廷以正隆后差调不均故命使者均之今乃残妄加民产业数倍此何理也信不能对故惟棣州稍平十五年有司奏诸路通检不均诏再以戸口多寡贫冨轻重适中定之既而又定通检地土等第税法是年上以天下物力自通检来十余年贫富变易赋调轻重不均遣济南尹梁肃等二十六人分路推排眀昌元年刑部郎中路伯逹等言民地已纳税又通定物力比之浮财所出差役是为重并也遂详酌民地定物力减十之二承安二年敕令议通检宰臣奏曰大定二十七年通检后距今已十年旧戸贫弱者众傥迟更定恐致流亡遂定制已典卖物业止随物推收析戸异居者许令别籍户絶及困弱者减免新强者详审增之止当从实不必敷足原数泰和二年上以推排时既问人戸浮财物力而又勘当比次期廹事繁难得其实敕尚书省定人戸物力随时推收法令自今典卖事产者随业推收别置标簿临时止拘浮财物力以増减之又租赋官地输租私田输税夏税亩取三合秋税亩取五升又纳秸一束束十有五斤夏税六月止八月秋税十月止十二月为初中末三限泰和五年章宗谕宰臣曰十月民获未毕遂令纳税可乎改秋税限十一月为初凡输送粟麦三百里外石减五升以上毎三百里递减五升粟折秸百称者百里内减三称二百里减五称不及三百里减八称三百里及输本色槀草各减十称计民田园邸舎车乗收畜种植之资藏镪之数徴钱有差谓之物力遇差科必按版籍先及富者势均则以丁多寡定甲乙有横科则视物力循大至小均科其或不可分摘者率以次戸济之凡民之物力所居之宅不预猛安谋克戸监官户所居外自置民田宅则预其数墓田学田租税物力皆免凡叙使品官之家并免杂役验物力所当输者止出雇钱进纳补官未至防子孙及凡有出身已带散官未出职者子孙与其同居兄弟下逮终塲举人系籍学生医学生皆免一身之役三代同居已旌门则免差发三年后免杂役【金史】　元之取民大率以唐为法其取于内郡者曰丁税曰地税此仿唐之租庸调也取于江南者曰秋税曰夏税此仿唐之两税也丁税地税之法自太宗始行之太宗每戸科粟二石后又以兵食不足増为四石至丙午年乃定科徴之法令诸路验民戸成丁之数每丁歳科粟一石驱丁五升新戸丁驱各半之老幼不与其间有耕种者或验其牛具之数或验其土地之等徴焉丁税少而地税多者纳地税地税少而丁税多者纳丁税工匠僧道验地官吏商贾验丁及世祖申眀旧制于是输纳之期收受之式关防之禁会计之法莫不备焉中统二年逺仓之粮命止于沿河近仓输纳毎石带收脚钱中统钞三钱或民戸赴河仓输纳者毎石折输轻赍中统钞七钱五年诏僧道伊噜勒昆达实宻儒人凡种田者白地毎亩输税三升水地每亩五升军站戸除地四顷免税余悉徴之至元三年诏窎戸种田他所者其丁税于附籍之郡验丁而科地税于种田之所验地而取十七年遂命戸部大定诸例全科戸丁税每丁粟三石驱丁粟一石地税每亩粟三升减半科户丁税每丁粟一石新收交参戸第一年五斗第三年一石二斗五升第四年一石五斗第五年一石七斗五升第六年入丁税协济戸丁税每丁粟一石地税每亩粟三升随路近仓输粟逺仓每粟一石折纳轻赍钞二两富戸输逺仓下戸输近仓每石带纳防耗三升分例四升秋税夏税之法行于江南初世祖平宋时除江东浙西其余独徴秋税而已至元十九年用姚元之请命江南税粮依宋旧例折输绵绢杂物是年二月又用耿左丞言令输米三之一余并入钞以折焉成宗元贞二年始定徴江南夏税之制于是秋税止命输租夏税则输以木棉绢丝绵等物其所输之数视粮以为差粮一石或输钞三贯二贯一贯或一贯五百一贯七百文输三贯者若江浙省婺州等路江西省龙兴等路是已输一贯者若福建省泉州等五路是已输一贯五百文者若江浙省绍兴路福建省漳州等五路是已皆因其地利之宜人民之众酌其中数而取之其折输之物各随时估之髙下以为直独湖广则异于是初阿尔哈雅克湖广时罢湖广夏税依中原例改科门摊每戸一贯二钱盖视夏税増钞五万余锭矣大徳二年宣慰张国纪请科夏税于是湖湘重罹其害俄诏罢之三年又改门摊为夏税而并徴之每石计三贯四钱以上视江浙江西为差重云泰定之初又有所谓助役粮者其法命江南民戸有田一顷以上者于所输税外每顷量出助役之田具书于册里正以次掌之嵗收其入以助充役之费民頼以不困　科差之名有二曰丝料曰包银其法各验其户之上下而科焉丝料之法太宗丙申年始行之每二戸出丝一斤并随路丝线顔色输于官五戸出丝一斤并随路丝线顔色输于本位包银之法宪宗乙夘年始定之初汉民科纳包银六两至是止徴四两二两输银二两折收丝绢顔色等物逮世祖而其制益详中统元年立十路宣抚司定戸籍科差条例然户既不等数亦不同丝料包银之外又有俸钞之科其法亦以戸之髙下为等于是以合科之数作大门摊分为三限输纳被灾之地聴输他物折焉凡儒士及军站僧道等戸皆不与【元史】　眀太祖洪武十四年诏定编赋役黄册之制先是天下戸口未有防籍至是始议编立黄册十年一轮造其田地开豁各戸若千有官民田地二则系官田者照依官田则例起科系民田者照依民田则例徴收俱黄册有载赋额适均而力役亦稽此以平矣十年之内田土有出卖则买者聴令増收卖者即当过割及戸口有消长分曰旧管曰新收曰开除曰实在书于各人戸下如花分诡寄者重法惩之地土承兵荒未尽归田者从民开垦令其自首即与收之三年后始赴官收科天下府州县戸口随田土创编黄册分豁上中下三等立军民灶匠等籍使因以受役之轻重而不尽人之力也以一百一十戸为一里推其中丁粮多者十人为里长余者百戸分为十甲嵗役里一人管摄一里之事城中曰坊近城曰厢郷都曰里每里编为一册册首总为一圗其田粮不及而附于一甲内者曰畸零不在十戸之限里长轮役十年终而复始故曰排年里甲依次充当至于大小杂泛差役各照人戸之上中下每嵗终所在官司审编谓之均徭册二十四年准攅造黄册格式有司先将一戸定式誊刻印板给与坊长厢长里长幷各甲首令人戸自将本戸人丁事产依式开写付该管甲首其甲首将本戸幷十戸造到文册送各该坊厢里长坊厢里长各将甲首所造文册攅造一处送赴本县本县官吏将册比照先次原造黄册查算如人口有增即为作数其田地等项买者从其增添卖者准令过割务不失原额排年里长仍照黄册内原定人戸应当设有消乏许于一百戸内选丁近上者补充圗内有事故戸絶者于畸零内补凑如无畸零方许于邻圗人戸内拨补凡编排里长务不出本都如一都有六百戸将五百五十戸编为五里剰下五十戸分派本都附各里长名下带管当差不许将别都人戸补凑其畸零人戸年老残疾并幼小十嵗以下及寡妇外郡寄荘人戸编排若十嵗以上编入正管若县总都总收除项下止开人丁事产总数不必备开花戸府州县上布政司本司造总册于内分豁各府州人丁事产总数年终进呈景泰二年令各圗人戸有父母俱亡而兄弟多年各防者有父母存而兄弟近年各防者有先因子幼而招壻今子长成而壻归宗另防者有先无子而乞养异姓子承继今有亲子而乞养子归宗另防者俱准另籍当差其兄弟各防者查照各人戸内别无军匠等项役占规避窒碍自愿分戸者听如人丁数少及有军匠等项役占窒碍仍照旧不许分居凡各里旧额人戸除故絶并全戸充军不及一里者许归并一里当差余剰人戸发附近外里凑圗编造不许寄荘　洪武初令官田起科每亩五升三合五勺民田毎亩三升三合五勺重租田每亩八升五合五勺芦地每亩五合五勺四抄草塌地每亩三合一勺没官田毎亩一斗二升景泰十三年令两京农桑夏税绢匹不及五十匹以上者俱送该正官看验堪中两头尽处俱用色丝间道填写提调官吏粮里姓名又令各司府州县夏税农桑绢匹务织造紧宻厚重双经双纬除两头色防长二尺外净织尺长三丈二尺阔二尺每五十匹作一束印封看验经收粮长大戸人等赴部交纳　洪武十八年令两浙及京畿官田凡折收税粮钞每五贯准米一石绢每匹准米一石二斗金每两准米十石银每两准米二石棉布每匹准米一石苎布毎匹准米七斗夏税农桑丝每十八两准绢一匹宣徳五年令自三年以来拖欠税粮以十分为率三分折布三分折绢四分折钞其布绢不拘长阔俱照时价折收正统元年令浙江江西湖广直苏松等府县该起运南京粮米愿纳折色者折纳布绢银两广东广西福建折色税粮布匹愿纳银两者每米麦一石折银二钱五分京折给军官俸粮七年令南直夏税农桑绢匹愿纳折色者毎匹折银五钱嘉靖时令官军月粮春夏给以本色秋冬给以折色为定例　差徭洪武二十六年定凡各处有司十年一造黄册分豁上中下三等人戸仍开军民匠灶等籍除排年里甲依次充当外其大小杂泛差役各照所分上中下三等人戸防差初诏民年七十之上者许一丁侍养免杂泛差役年八十之上止有一子若系有田产应当差役者许雇人代替出官无田产者许存侍丁与免杂役民间寡妇三十以前夫亡守志至五十以后不改节者旌表门闾除免本家差役各府县军戸以田三顷为率税粮之外悉免杂役余田与民同役随朝官员及功臣之家除本戸合纳税粮外其余粮长里长一应杂泛差役尽免正统元年令先圣子孙流寓他处及先贤周敦颐程颢程颐司马光朱熹嫡派子孙所在有司俱免差役嘉靖十五年诏各帝王陵寝前代名贤及本朝公侯驸马伯文武大臣敕葬墓所官司照例编佥附近人民一丁看防免其杂差其茔域所占地亩税粮一并除豁二十四年议定优免则例京官一品免粮三十石人丁三十丁二品免粮二十四石人丁二十四丁三品免粮二十石人丁二十丁四品免粮十六石人丁十六丁五品免粮十四石人丁十四丁六品免粮十二石人丁十二丁七品免粮十石人丁十丁八品免粮八石人丁八丁九品免粮六石人丁六丁内官内使亦如之外官各减一半敎官监生举人生员各免粮二石人丁二丁杂职省祭承差知印吏典各免粮一石人丁一丁以礼致仕者免十分之七闲住者免一半其犯赃革职者不在优免之例【续文献通考】
　　赋税二
　　原厎慎财赋【书庻土交正厎慎财赋注云庶土交正谓壤坟垆也厎慎者财货贡赋取之有节也】以谕九税【周礼掌职云云郑曰晓告也】　以桑为均【月令孟夏之月蚕事毕后】
　　【妃献茧乃收茧税以桑为均贵贱长幼如一以给郊庙之服郑注云后妃献茧者内命妇献茧于后妃收茧税者收于外命妇外命妇虽就公桑蚕室而蚕其夫亦当有祭服以助祭收以近郊之税耳】　彻田为粮【毛诗云度其隰原彻田为粮郑笺云度其隰与原田之多少彻之使出税以为国用什一而税谓之彻】田籍而不税【礼记郑注云籍之言借也借民力治公田羙恶取于此不税民之所自治也】市防而不税【又云防市物邸舎税其舎不税其物】　山林薮泽有赋有
　　税【汉书食货志云淳卤之地各以肥硗多少为差有赋有税】　四郊人民分时徴赋【周礼闾师职详通典】　百里之内共官千里之内为御【王制曰天子百里之内以共官千里之内以为御郑注云谓此地之田税所给也官谓其文书财用也御谓衣食】　九赋敛财贿【周礼云云一曰中二曰四郊三曰甸四曰家削五曰县六曰都七曰关市八曰山泽九曰币余之赋也】　中之赋以待賔客【周礼注云中在城郭者待犹给也】四郊之赋以待稍秣【注云四郊去国百里稍秣即刍秣也】　甸之赋以待工事【注云邦甸去国二百里工事待给工器物】　家削之赋以待匪颁【注云家削三百里颁为班谓班赐三公及羣臣】　县之赋以待币帛【注云县去国四百里币帛所以待赐賔客也】　都之赋以待祭祀【注云都去国五百里祭祀牺牲也】关市之赋以待膳服【注云关市山泽谓占会百物膳服即羞服也】　山泽
　　之赋以待丧纪【注云丧纪即丧荒也】　币余之赋以待赐予【注云币余谓占卖国中之斥币皆末作当増赋者若今贾人倍算也赐予即好用也】
　　赋税三
　　原国赋【千乗之国可使治其赋言子路】　地征【征税也周礼云】　九式【周礼以九式均节财用】　三壤【尚书咸则三壤成赋中】　时入【周礼以时入之】　嵗取【倬彼甫田嵗取十千】　布期【韩延夀为东郡牧租税先眀布其日以期会吏敬畏趋向也】　量力【量力而供事举其中敛从其薄则周公之典在】　量入【礼曰冢宰制国用必以嵗之杪量入以为出谓五谷之税】　乐输【文选取之以道乐其输财】　増资【刘平为全椒令以徳化人人有増资就赋】减税【尹铎为晋阳损戸减税以为保障之法】　九谷【周礼闾师任农以耕贡九谷】　五谷【月令九月命有司农事既收举五谷之要定税厚薄】　地广狭【礼之大伦以地广狭赋以广狭为差也】　年上下【礼之厚薄与年之上下随年之丰荒也】　赋鼓铁【晋赵鞅赋晋国一鼔铁以铸刑着范宣子所为刑书注令人出铁以一鼔为率也】　赋封田【陈辕颇为司徒赋封田以嫁公女有余以为已大器国人逐之出奔】　贡不善【治地莫善于助莫不善于贡贡者校数嵗之中以为常乐嵗粒米狼戾多取之不为虐则寡取之凶年粪其田而不足则必取盈焉故不善】　税不出【平原家不肯出田税赵奢为赵田部吏以法治平原用事者九人也】　加田无征【夏官司勲掌赏地之政令凡颁赏地三之一食唯加田无征注既赏之又加赐以田所以厚恩唯加赏田无国征也】垦田不实【光武时天下垦田多不实帝见陈留吏牍上有书云颍川农可问河南南阳不可】
　　【问帝诘吏不服显宗曰以垦田相方耳河南帝城多近臣南阳帝乡多近亲田宅逾制不可准也】　公田不税【古者公田借而不税借人力治公田不税也】　圭田无征【厚贤也即周礼士田也】　轻重之法【月令季秋天子合诸侯制百县为所税于民轻重之法贡职之数以逺近土地所宜为度】　上下之制【礼之薄厚与年之上下是故年虽大杀众不匡惧大杀谓饥也匡犹恐也】治赋大均【赵王使赵奢治国赋大均人富而府库实】　均输毕纳【谓纳毕也白帖】増贡助彻【详通典】　租庸调【玉海曰唐初授人以口分世业取之以租庸调之法】
　　【凡授田丁嵗输粟二斛稻三斛谓之租丁随郷所出嵗输绢二匹绫絶二丈布加五之一绵三两麻三斤非蚕乡则输银十四两谓之调用人力嵗二十日闰加二日不役者日为绢三尺谓之庸有事而加役二十日免调三十日者租调皆免通正役不过五十日　陆贽曰国家租庸调其取法逺其敛财均其域人固有田则有租有家则有调有身则有庸】　口钱【文献通考曰汉髙租四年初为算赋宣帝时减天下口钱元帝时贡禹请民年二十乃算】　戸赋【又曰货殖传秦汉之制列侯封君食租税嵗率戸二百按汉法有口赋有戸赋戸赋见于史者惟此货殖传所言则是封若食邑戸所赋然则地土之不以封者县官别赋之矣】三代无戸口之赋【又曰赋税必视田亩乃古今不可易之法三代之贡助彻亦只视田而赋之未尝别有戸口之赋盖虽授人以田而未尝别有戸赋者三代也不授人以田而轻其戸赋者两汉也因授田之名而重其戸赋田之授否不常而赋之重者已不可复轻遂至重为民病则自魏至唐之中叶是也】汉时有税人之法【又曰古之治民者有田则税之有身则役之未有税其身者也汉法民年十五而算出口赋至五十六而除二十而传给徭役亦五十六而除是且税之且役之也】　庚戌土断【杜佑通典论曰东晋之宅江南也慕容苻姚迭居中土人无定本伤理为深遂有庚戌土断之令则国丰俗阜实由于兹】　建中两税【唐书食货志曰租庸调之法自开元以后其法壊代宗时始以亩定税而敛以夏秋至徳宗相杨炎遂作两税法夏输无过六月秋税无过十一月置两税使以总之】　总无名之暴赋【文献通考引陆贽防曰陛下初即位宜损上益下啬用节财而摘郡邑验簿书州取大歴中一年科率多者为两税定法此总无名之暴赋而立常规也】　三代制不复见【又引东莱吕氏论曰自汉至南北朝及唐租庸调之法承袭三代虽或重或防尚不失旧自两税之法立三代之制皆不复见大抵田制虽商鞅乱之于战国而租税犹有歴代典制惟两税法行古制然后扫地】　事少役稀【详赋税一】　折纳纽配【通鉴网目曰后唐荘宗以军储不足谋于羣臣李琪言古者量入以为出计农而发兵近代税农以养兵未有农捐瘠而兵丰饱者今纵未能蠲省租税茍除折纳纽配之法农亦可以小休矣庄宗即敕有司从之然竟不能行】　戸调合二赋而为一【文献通考曰按两汉之制三十而税一者田赋也二十始传人出一算者戸口之赋也自晋行戸调之法以合二赋而为一然男子一人占田七十亩丁男课田五十亩则无无田之戸矣此戸调所以可行欤】　戸赋则田税在其中【又曰按自元魏而均田之法大行齐周隋唐因之赋税沿革防有不同然大概计亩而税之令少计戸而税之令多其时戸口授田则虽不必履亩论税只逐戸赋之则田税在其中矣】　蠲丁口【通鉴网目曰徐温镇金陵总朝大纲庻政皆决于知诰以宋齐邱为谋主先是吴有丁口钱又计亩输钱钱重物轻民甚苦之齐邱说知诰以为钱非耕桑所得今使民输钱是教民弃本逐末也请蠲丁口钱自余税悉输谷帛防绢匹直千钱者当税三千或曰如此县官嵗失钱亿万计齐邱曰安有民富而国家贫者耶知诰从之由是江淮间旷土尽辟桑柘满野国以冨强】　输谷帛【详上】　赋税定制【眀纪事本末曰洪武十九年上谕戸部赋税已有定制撙节用度自有余饶轻徭抑末使得尽力农桑自然家给人足毋事聚敛伤国体】　税粮减额【又曰洪武十三年命戸部减苏松嘉湖四府重税粮额初王师围姑苏久不下上怒其民附冦且困于富室而更为死守因取诸豪族租簿田歴付有司俾如其数为额盖以惩一时也至是乃命减其额旧一亩科七斗五升至四斗五升者减十之二四斗三升至三斗六升者止徴三斗】　原谷租　藳税　地求　口赋　九赋殊别五服异制　农事既登　国赋先定　敛从其薄　法作于凉　差以精麤之等　从其逺迩之期　节财必均于九式　成赋咸则于三壤　赵奢均赋民则无贫有若盍彻君孰不足　上无乏用下不阙供　上有
　　余用下无怨人　禹别九州辨贡赋之等　周制五服定征税之差　虽一时供亿议以从权　而田卒汚莱孰云不足　虽厚于公上情不渉于狥私　然望彼徴求罪须加于从欲　副天子恤人之心下不靡敝　竭王臣奉公之节上无阙供【白帖】
　　输纳
　　原输币【子产相郑伯如晋晋侯未见子产曰未知见时不敢输币亦不敢暴露非荐陈之不敢输也暴露之则恐燥湿之不时而朽蠧也】　归粟【夏归粟于蔡周亟矜终无资也】　泛舟【秦输粟于晋自雍及绛相继命之曰泛舟之役谓从渭水运入汾河】　投函【晋刘超字世瑜为句容令常年赋税者四出评百姓家资超作大函封付之使各自书家产投函中讫送还县百姓依实上课所入有逾书也】方输错出【枚乗曰诸侯方输错出运行数千里不絶其珎怪不如山东之府】　僦载烦费【王莽下书曰寳货皆重则小用不给皆轻其僦载烦费注僦送也白帖】　増担输租【汉书曰倪寛为左内史务在得人心收租税时裁阔狭与民相假贷以故租多不入后有军发左内史以租课殿当免民恐失之大家牛车小家担输租繦属不絶课更以最】　输勿顾限【唐书曰卢坦为寿安令河南赋限已穷县人诉机织未就坦诣府请申十日不聴坦谕县人苐输勿顾限违之不过罚令俸耳由是知名】　代下戸输【又曰处州刺史苗稷进羡钱七百万崔羣请还赐其州以纾下戸之赋又髙承简迁邢州刺史观察府责赋尢急承简代下戸数百输租】　计钱而输【合璧事曰贞元时天下两税货重钱轻因乃计钱而输绫绢】　俾民自输【又曰韦宙为永州刺史旧制吏督赋宙俾民自输家十相保输纳常先】　不输官赋【又曰韦澳为京兆判官时帝舅郑光主墅吏豪肆积年不输官赋澳逮系之】
　　助国
　　原王丹上麦【邓禹西征王丹率宗族上麦二千斛】　萧何佐军【汉邵平谓萧何曰上有疑君之心宜譲封悉以家私助军何从其计上大恱】　卜式输军费【汉武帝有事匈奴卜式上书输家财半助邉上问欲官乎式曰臣少牧羊不习为吏不愿为官曰家有寃乎式曰不与人争未尝有寃但以天子征匈奴有智者宜効用有财者宜助国公孙曰此非人情不可以为化而乱法遂不报数嵗浑邪降县官人众式复持二十万与江南尹尹上其名帝识之召赐式外繇四百人时富豪皆匿财惟式欲助军费上以式为郎中以讽天下】　麋竺助军资【蜀志麋竺率奴客二千金银货币助军资于时困乏赖以复振】　杜缓入钱谷【元帝时谷贵人皆流亡西羌反方征之杜缓上书入钱谷助用前后数百万后为太常】　王肃上钱缣【后汉东海王肃以西羌未平上钱二万永和中复上缣万匹助国费邓太后下诏褒纳之白帖】　増助国钱【文献通考曰唐会昌末置备边库宣宗更号延资库戸部嵗送钱帛二十万度支盐铁送者三十万诸道进奉助军钱皆输焉】　劳军钱【又曰后唐荘宗时郭崇韬颇受藩镇遗或谏之崇韬曰吾位兼相赐禄巨万岂借外财但伪梁之世贿赂成风今河南藩镇皆梁旧臣主上之仇雠也若拒其意能无惧乎吾特为国家藏之私室耳至是首献劳军钱十万缗】献军粮万石【宋史曰周祖即位时苻彦卿镇兖州帝以刘铢第宅赐之及征兖州彦卿朝行】
　　【在献马及锦防军粮万石连被赐赉】　出私蓄济师【元史曰刘复亨兼徳州路军民总管中统元年李羶叛遣兵讨贼集济南乏食复亨尽出其私蓄以济师世祖嘉之】
　　徴役一
　　原使民任事【礼记曰凡使民任老者之事食壮者之食案郑元注云寛其力饶其食】　大役任众【周礼郑云筑宫邑之事】　兴事任力【王制郑注云事谓筑邑庐宿市也】木铎狥市【周礼乡师云凡四时之徴令有常者以木铎狥于市朝案郑注云徴令有常者谓田狩及正月命修封疆二月命雷且发声】　鼛鼓役事【周礼鼔人掌教六鼓四金之音声以节声乐以和军旅以正田役教为鼔而辨其声用以雷鼔鼔神祀以灵鼔鼔社祭以路鼔鼔享以鼖鼔鼔军事以鼛鼔鼔役事以晋鼔鼔金奏】　大旗致之【周礼遂人云若起野役则令各帅其所治之民而至以遂之大旗致之郑注云旗画熊虎者也敺众刻日树旗期于其下】　以役国事【周礼族师云五家为比十家为聨四闾为族八闾为聨使之相保相爱刑罚庆赏相及相共以受职以役国事】　行役之事【周礼州长云若国作民而师田行役之事则帅而致之掌其戒令与其赏罚】　起徒役家无过一人【周礼小司徒云凡起徒役母过家一人以其余为羡唯田与追胥竭作】　用民力歳不过三日【礼记郑注云治宫室城郭道渠案周礼均人云丰年旬用三日中年旬用二日无年旬用一日年嵗不同虽丰不得过三日】
　　徴役二【役使不均附】
　　原徴令【小司徒比六乡之众寡以嵗时入其数时行其徴令也】　役要【乡师以国比法以时稽夫家既役则受州里役要役要所遣人民数也】　犯时【传欲无犯时晋悼公】　脱更【有一人箕踞见郭觧觧曰是吾徳不脩谓尉吏曰是人吾所急践更时脱也】　支离【荘子支离疏肩髙于项播精求食足以食数人齐有徴役则支离攘臂防其间言以疾免役无所惧也】　踦跂【国语悉率敝赋踦跂毕行踦丘知反跂丘氏反】　弛力【荒政十二聚万民四曰弛力寛徭役也】　班役【役将班矣班还也】　任力【以任其力待其政令】　勤力【谷梁民勤于力则功筑罕】　稽可任【小司徒三年受国之比要稽其民人而周知其数上地家七人可任者三人中地家六人可任者二家五人下地家五人可任者二人任者谓力也有夫妇然后为家】　私相助【魏司马朗字伯逹为棠阳长民有徙居都内者后县调船徒恐不办相率私还助役见爱如此】　敺白役【敺白徒之众今白丁也】　覆脱卒【王温舒覆脱卒】　上庸直【吴王濞以铜盐利百姓无赋卒践更輙与平价也】　充夫式【戸部式诸正丁充夫四十日免七十日并免租百日已上课役俱免中男充夫满四十日以上免戸内地租无他税折戸内一丁无丁聴傍折近亲戸内丁又谓男女三嵗以下为黄十五嵗以下为小二十以下为中男二十一成丁】　计徒庸【用防人工】　免弟子【师免弟子役详师】　减年従役【刘平为全椒令以徳化人人皆减年从役也】　作诗告病【大东东国困于役而伤于财谭大夫作诗以告病焉】　力不同科【为力不同科科役也上中下三等】畏不能趋【诗岂敢惮行畏不能趋】　不征于乡【兴事任力升诸司徒不征于郷】
　　【曰造士也】　属役于植【夏官大役与虑事属役植部曲将吏传曰华元为植廵功筑城版干者是也】　盖子戍邉【盖寛饶字次公为司隶子常步行自戍邉公防如此】　王尼执役【晋王尼为防军兵士胡母辅之軰访之廐下白帖】　増役法之详【文献通考章氏曰三代役法莫详于周周礼五两军师之法此兵役也师田追胥之法此徒役也府史胥徒之有其人此胥役也比闾族党之相保此乡役也有司徒焉则因地之善恶而均役有族师焉则校民之众寡以起役有乡大夫焉则辨民之老少以从役有均役焉则论嵗之丰凶以行复役之法】　乡亭之职【又马端临论曰汉时乡亭之任则毎郷有三老孝悌力田掌劝导乡里毎亭有亭长啬夫掌聴讼狱收赋税又有防徼掌廵禁盗贼亦皆有禄秩而三老孝悌力田为尤尊可与县令丞尉以事相教复勿繇戍陏时乡职或设或废至唐睿宗时知乡职之不愿为故有避免之人宣宗时知乡职之不易为故有轮差之举自是以后所谓乡亭之职至困至贱贪官汚吏非理徴求极意蔑期会追呼笞棰比较至于破家荡产不能自保同于徭役而称之非古人所以置比闾族党之官之本意也】　魏立三长【又后魏孝文太和十年李冲以为三正理人所由来逺于是创制准古五家立一邻长五邻立一里长五里立一党长党长取乡人强谨者三长三载无愆则陟用之一等太皇览而称善引见公卿议之太尉元丕请过今秋至冬闲月徐乃遣使冲曰若不因课时百姓徒知立长校戸之勤未见均徭省赋之益遂立三长】　唐定九等【又曰唐令诸戸以百戸为里每里设正一人天下戸量其资产升降定为九等三年一造户籍诸里正县司选勲官六品以下白丁清平躯干者充其次为坊正】　充役亡逸【又曰睿宗时监察御史韩琬陈时政曰往年两京及天下州县里正坊正每一员缺先拟者輙十人顷年差人以充犹致亡逸即知政令风化渐以敝也】　据簿轮差【又曰宣宗大中九年诏以州县差役不均自今毎县据人贫富及役轻重作差科簿送刺史检署讫鎻于令防每有役事令据簿轮差】　豪姓徙贯【唐书曰李栖筠奏部豪姓多徙贯京兆河南规脱徭科】奸人羼名【又曰薛存诚迁给事中时琼林库广借工役存诚曰此奸人羼名以避征役不可许注羼音刬削也】　景祐募充【文献通考曰景祐中禁役乡戸为长名衙前使募人为之】　熙宁雇役【又曰熙寜二年条例司言考合众论悉以使民出钱雇役为便诏司农寺邓绾曾布更议于是绾布上言畿内郷戸计产业分为五等嵗以夏秋随等输钱用其钱募三等以上税戸代役随役重轻制禄既具揭示一月民无异辞着为令令下募者执役被差者得散去开封一府罢衙前八百三十人畿县放乡役数千于是颁其法天下凡当役人戸以等第出钱名免役钱其坊郭等第戸及成丁单丁女戸寺观品官之家旧无色役而出钱者名助役钱凡敷钱先视州县应用雇直多少而随戸等均取雇直既已足用又率其数増取二分以备水旱欠缺虽增毋得过二分谓之免役寛剰钱】　手实之害【又曰吕恵卿献议免役出钱未均出于簿法之不善于是行手实法其法官为定立田产中价使民各以田亩多少髙下随价自占仍并屋宅分有无蕃息以立之等凡居钱五当蕃息之钱一非用器田谷而輙隠落者许告有实三分以一充赏将造簿预具式示民令依式为状县受而籍之以其价列定髙下分为五等乃参会通县役钱本额而定所当输】寛剰之弊【又曰知彭州吕陶奏朝廷欲寛力役立法召募初无过敛民财之意有司奉行过当增添科出谓之寛剰自熈寕六年施行役法至今四年臣本州四县已有寛剰钱四万八千七百余贯以成都一路计之无虑五六十万推之天下见今约有六七百万贯文乞霈发徳音特与免数年使民不重困不报】元祐复差役【又元祐元年司马光建议按差役破产惟乡戸衙前有之自余散从承符弓手手力耆戸长壮丁未闻有破产者又向者役人皆上等戸为之其下等单丁女戸及品官僧道本来无役今更使之一槩输钱故自免役法行富者差得自寛而穷者困穷日甚又监司守令于雇役人之外多取羡余以希恩赏农民重困乞指挥下诸路转运司并依熈宁以前旧法参详施行　苏辙言复行差役其应议者有五而是时亦参行差募之法　按役次之名衙前散从承符弓手戸耆戸长壮丁是也熙寜雇役所取之钱坊当役戸坊郭戸官戸女戸单丁寺观是也内坊场系官钱当役戸以下系取之于民谓之六色钱取民间六色之钱益以系官坊场钱充雇役之用而尽蠲衙前诸役熙寜之法也以坊场充衙前雇役之用而承符以下诸役仍复轮差民戸而尽蠲六色之钱元祐之法也六色钱虽曰罢徴继而诏诸路坊郭五等以上及单丁女戸官戸自三等以上旧输免役钱并减五分余戸下此悉免之则所谓雇役之钱原未尝尽除也自诸贤于差役之议各有所主而朝廷亦兼行之】　绍圣复免役【又曰绍圣元年三省言役法尚未就绪帝曰苐行元丰旧制而减去寛剰钱百姓有何不便邪诏复免役法所敷寛剰钱不过一分】　保正【又曰保正副十大保为一都保二百五十家内通选才勇物力最髙二人充应主一都盗贼烟火之事】　戸长【又曰催一都人戸夏秋二税大保长愿兼戸长者轮催纳税租此系南宋以后差役之法】　批朱【又曰已充役者谓之批朱】　白脚【又曰未充役者谓之白脚】　物力【又曰役起于物力物力有升降升降不殽则役法公是以绍兴以来讲究推割推排之制最详】　义役【又曰乾道五年处州松阳县首倡义役众出田谷助役戸轮充守臣范成大嘉其风义为易乡名】　科差条例【元世祖中统元年定科差条例即丝料包银之制也】　至元新格【至元二十八年以至元新格定科差法诸差税皆司县正官监视人吏置局均科夫役皆先富强后贫弱贫富均者先多丁后少丁】　因赋定役【眀初因赋定役毎十年大造黄册分豁上中下三等差役照册佥定之凡各处赋役必验丁粮多寡产业厚薄以均其力】　编审均徭【治元年令各处编审均徭查照嵗额差使于该年均徭人戸丁粮有力之家止编本等差役不许分外加増余剰银两贫难下戸并逃亡之数聴其空闲不许徴银及额外科差】　原役使不均【北山刺幽王役使不均也劳于从事不得终养于父母也】　东人【东人之子职劳不来西人之子粲粲衣服】　持更【晋刘为荆州常夜起闻城上持更者叹声甚苦呼省之盖一兵年老羸疾无襦乃讁主者遂给韦袍复帽】　椎氷【详流亡】　不均【不患寡而患不均】不平【诗不平谓何】　或宴宴居息　或尽瘁国事【白帖】　増影占【宋干兴时臣僚上言徭役影占之害】　偏重【三司使韩绛言乞委侍从台省官集议考验古制裁定使役力无偏重之患治平间役法之议始此】　中上戸多而下戸少【侍御史刘挚言自助役法行务欲敷配钱数故所在临时肆意升补下戸入中中戸入上今天下往往中上戸多而下戸少】富者自寛而穷者困【详上并文献通考】
　　土功【不时　劳苦附】
　　原经灵台【诗曰经始勿亟庻民子来言文王始经营灵台也众人自以子义乐来而为之】　筑傅岩【说筑傅岩之野】　度功【书曰荒度土功注荒大也大度土功】　廵役【方役之事则廵行也】　兴事【兴事任力用人必顺注顺天时也】　廵功【传曰宋城华元为植廵功】　揆日【诗揆之以日】　从时【左传凡啓塞从时门戸道路谓之啓城郭墙堑谓之塞皆啓闭之急不可一日阙堕壊时而理之】　比居【周礼职政役以比居】　土国【诗土国城漕注役土功于国也】道使【顺作时事以道使人礼】　时使【使民以时】　称畚筑【令尹防艾猎城沂量】
　　【功命田分财用平版干称畚筑程土功议逺迩略基趾具糇粮防艾猎孙叔敖也】　栽版干【十月庚寅栽注栽设版筑】　筑城郭　造宫室【月令孟冬】　城诸防【传曰城诸及防时也】　筑郎囿【冬筑郎囿书时也虽未及时而农事毕可以成故曰书时也】　百堵皆作【诗】　三旬而成【防艾猎城沂事三旬而成不愆于素注不失本计之期】　量事有期【士弥牟营成周计丈数揣髙卑仞沟洫物土宜议逺迩量事有期计徒庸虑财用赋文注刃城尺度】土事无作【月令】　地气沮泄【谓发天地之房】　客土疏恶【汉成帝诏】
　　【言解万年作昌陵五年未成客土疏恶言取他处土为客土】　龙见戒事【夫土功龙见毕务戒事龙见九日农务毕始戒以土功之事】　火见致用【火见而致用致筑作之物也】　水昏正而栽【十一月也树版干而兴作】　日南至而毕【日南至微阳作动故土功息也白帖】　増宫中兴作太甚【唐书曰敬宗时薛廷老为御史尝与舒元褒李汉入阁论奏纲纪寖壊奸邪放肆帝厉语曰更奏何事元褒曰宫中兴作太甚帝变色曰兴作何所元褒不能对廷老曰见外辇材瓦絶多知有所营耳帝曰已喻】　王府不得役民【续文献通考金世宗大定九年尚书省奏越王永中隋王永功二府有所兴作宜发役夫上曰朕见宫中竹有枯瘁者欲令更植恐劳人而止二王府各有引从人力何得更役百姓尔等但以例为请海陵横役无度可尽为例耶自今在都浮役久为例者仍旧余并官给佣直重者奏闻】　计庸受粟【唐书曰徐申为韶州刺史韶自兵兴以来刺史以县为治署而令丞杂处民阎申按公田之废者募人假牛犂垦发以所收半畀之田久不治故肥羙嵗入凡三万斛诸工计庸受粟乃徙治故州未防邑闬如初创】　度力输刍【宋史曰范讽通判郓州诏塞决河州募民入刍楗而城邑与农戸等讽曰贫富不同而轻重相若农民必大困且诏书使度民力今则均取之此有司之悮也即改符使富人输三之二因请下诸州以郓为率朝廷从其言】　役丁二百万【文献通考曰隋炀帝建洛邑每月役丁二百万人导洛河及淮北通涿郡筑长城东西千余里皆徴百万余人丁男不充以妇女充役】　督役数千人【唐书曰韩滉筑石头城自京口至玉山脩坞壁起建业抵京岘楼雉相望以为朝廷有永嘉南幸之事置舘第数百于石头城穿井皆百尺命偏将丘涔督役日数千人涔虐用其众】　惩惰卒【宋史曰赵昌言知天雄军属澶州河决涨溢浸府城昌言籍府兵土増堤数不及千乃索禁卒佐役皆偃蹇不进昌言怒曰府城将垫人民且溺汝等食厚禄欲坐观邪不从命者斩众股栗赴役不浃旬城完太宗手诏褒之】　械大豪【又曰陈恕知大名府时北师入宼诏増城隍其器用取于民者不时集恕立擒府中大豪一人将斩之宗族号愬賔佐竞前请救大豪叩头流血请翌日集事违期甘死恕令械之以狥民皆恐栗无敢后期者数日功就】　见丁无防【合璧事曰唐太宗将修洛阳宫戴胄言司农作见丁无防大乱之后戸口单破一人就役举室捐业】　寛以嵗月【宋史曰陈荐为河北都转运使河决枣彊水官议于恩冀深瀛之间筑堤三百六十里期一月就功役夫八万荐曰河未能为数州害民力方困愿以嵗月为之】　浚汴河【又曰张方平上言国家都陈留漕运以汴为主汴带引淮江利尽南海天圣以前嵗调民浚之故水行地中其后浅妄者争言裁减役费汴日以塞乃画上十四防富弼读其奏漏下十刻帝称善弼曰此国计大本非常奏也悉如其议而行之】　濬防通【献徴録曰防通者即元之故河也元漕运江南粮有二一由海道一自东平州安民山开河北至临清名防通河眀洪武间防通河遂淤永乐九年命宋礼等发山东六郡丁夫十余万开濬防通河故道河成】原役徒【官庀役徒】　人徒【役】　劳力【小人劳力】　服勤　稽事
　　【稽其功事】　属役　恱以使人　敺以就役　民不告劳事无愆素　功惟勿亟　人则忘忧　虽用千夫之役终资一篑之功　不时奸时【以动】　动怨【作事不成则怨讟动于人】城郎勦民【传曰夏城郎书不时也速成勦人季平子欲城郎叔孙昭子曰焉得成其以勦民】筑台妨农【宋皇国父为平公筑台妨于农收子罕请俟农功之毕公不许筑者歌曰泽门之晳】
　　【实兴我役注国父白而居泽门也邑中之黔实慰我心注子罕黒而居邑中也子罕闻之亲执朴以行筑者而抶其不勉者曰君为一台而不速成何以为役讴者乃止注子罕分谤也白帖】　増盛夏工程严促【唐书曰睿宗时造金仙玉真观虽盛夏工程严促魏知古曰为公主造观将以树功祈福而乖人事违天时起无用之作崇不急之务】　方春不可兴工【又曰杨炎欲城原州诏中使问状叚秀实言方春不可兴工请须农隙炎谓沮已遂召为司农卿】　日诵论语【宋史曰李沆为相尝读论语或问之曰沆为宰相如论语中节用而爱人使民以时尚未能行圣人之言终身诵之可也】　妨时勦人【唐书曰代宗为太后营章敬寺髙郢以白衣上书諌曰悉力追孝诚为有益妨时勦人不得无损】　役非其时【又曰文宗时李石奏咸阳令韩辽治兴城渠渠起咸阳抵潼关三百里无输挽劳李固言曰然恐役非其时奈何帝曰茍利于人朕奚虑哉】　非时役民【元史曰董文用为江淮行省参政行省长官素贵多傲文用侃侃无所迁就有以帝命建佛塔于宋故宫者有司奉行甚急天大雨雪入山伐木死者数百人犹欲并建大寺文用谓其人曰非时役民民不堪矣少徐徐如何长官曰参政奈何格上命邪文用曰今日之困民力而失民心者岂上意邪其人意沮遂稍寛其期】　原孟春无聚人众【妨农事也月令】　孟夏无起土功【不可以动众】　茍乖龙见之期　则起人疲之怨　梁好土功罢人以溃　宋妨农事筑者用讴　使人以道则防告劳　作事不时必闻胥怨　劳苦劬劳【惨惨劬劳】　怨讟【并作】　不敢告【诗不敢告劳】亦可息【哀我瘅人亦可息也】　胡转予恤【诗胡转予于恤】　莫知我勚
　　【勚劳也】　形民之力【左传形民之力而无醉饱之心注形民之力而使之去其醉饱过盈之心】老者之事【礼曰凡使人任老者之事食壮者之食】　梁伯好土功【亟城而弗】
　　【处民罢而弗堪梁亡不书其主自取之也以梁伯好土功故也】　夏王遏众力【夏王率遏众力遏絶也白帖】　増人力告敝【唐书曰太宗营髙祖山陵程役峻暴人力告敝虞世南諌曰汉家即位之初便营陵墓近者十余嵗逺者五十年今以数日之程课数十年之事其于人力不亦劳矣】民苦其役【宋史曰郑文寳至贺兰山下见唐室营田旧制建议兴复清逺据积石岭去灵环皆三四百里素无水泉文寳发民水数百里外留屯几千人地泻卤树皆立枯西民甚苦其役城之不能守卒为山水所壊】　关中劳敝尤甚【唐书魏徴疏曰比者疲于徭役关中之人劳敝尤甚杂匠当下顾而不遣正兵番上复别驱任】　疲羸尤堪轸恤【宋史曰太宗时进兵灵夏戸部使张镒乗传往环州与李继隆议防送刍粮入灵州及还上疏曰关辅之民数年以来并有科役畜产荡尽愁苦怨叹充塞路岐自春徂冬曾无暂息顾此疲羸尢堪轸恤今若复有差率益致流亡纵令驱廹必致挠溃】　抚之犹恐其扰【唐书曰崔郾治虢以寛经月不笞一人曰陕土瘠而民劳吾抚之不暇犹恐其扰】未可以力役伤【宋史曰元祐初朝廷起囘河之议未决而开河之役遽兴温诏言河朔秋】
　　【潦水滛为灾民人流徙谓宜安之未可以力役伤也】　原恤隠　息肩　事充力竭　事勤民怨　盍思凋敝　敢惮劬劳　辱在泥涂保其筋民　荒度土功　斩艾民力　勦民实难
　　无城犹可　民力凋尽　民力不堪　役徒防尽　庶人疲敝　民不罢劳　请吾人之愠　无兴代役之礼　以为草芥茍不恤于人疲　虽有金汤亦何忧于鱼烂【白帖】
　　开凿
　　原羙哉【刘子谓赵孟曰羙哉禹功吾子盍逺绩禹功而庀民乎】　逺矣【禹成厥功逺矣】乐成【民可乐成难与虑始】　受赐【民到于今受其赐】　庀徒【量功戒事命曰庀徒】刋木【书随山刋木白帖】　増民皆饶足【魏西门豹为邺令发民凿十二渠民得水利皆饶足】　渠号富民【山堂肆考曰隋郭衍为行军总管文帝令率水工引渭水经大兴城北东至潼关漕运四百余里名曰冨民渠】　凿潭浐水【唐书曰韦坚于浐水望春楼下凿为潭以通漕二年而成帝为升楼诏羣臣临观蠲役人一年赋】　疏凿淮扬【献徴録曰永乐开濬防通河成而平江伯陈瑄亦疏凿淮扬一带南北遂通也】　原开物之智　济时之功　茍未僝功　岂无胥怨　智能虑逺　愚可乐成【白帖】
　　复除
　　原南顿【后汉光武过南顿复田租一嵗父老固请十年帝曰安敢逺期十年父老曰陛下惜耳因大笑复増一年也】　颍川【魏志文帝复颍川一年田租】　车马【武令民有车马一匹复甲卒三人劝人养马也】　耕织【史卫鞅变法民戮力本业耕织致粟帛多者复其身末利举以为收孥】贞妇【平帝时复贞妇乡一人】　五女【晋武帝以将士应娶者多家有五女给复】　买
　　复【食货志武帝时兵革数动民多买复及五大夫长以次徴发之士益鲜也】　请复【常山三老上言上生元吉民愿防优复】　关内侯【郑元云贵者谓若今宗室及关内侯皆复除也】　诸侯子【髙帝诏曰诸侯子在关中复十二嵗归者半之】　复沛请丰【又曰以沛为朕汤沐邑复其民父老请曰沛已蒙复丰未防上曰丰极不忘也特以其雍齿反吾故遂并复丰也】　复身及戸【又髙帝诏非士大夫已下皆复其身及户勿事注复其身及戸内无徭役】　司徒稽舎【小司徒稽夫家九比之数以辨贵贱老幼废疾凡征役之施舎注舎谓复不给徭役也】　汉武诏复【汉武帝诏八十复二笇复二口之笇也九十者复甲卒九十者复身末利不与革车之式】　平城吏卒【又髙帝诏吏卒从事至平城及守城邑者皆复终身勿事】　魏氏武卒【刑法志魏氏武卒衣三属甲操十二石弩负矢五十置戈其上胄带劒赢三日之粮日中而趋百里中试者复其戸利其田宅白帖】増舎役【舎役除不收役事也周制所舎者国中贵者贤者能者服公事者老者疾者皆舍】　不征【礼记不征其徭役升于司徒者不征于郷升于学者不征于司徒】　不从政【政力政城道之役也王制五十不从力政八十者一子不从政九十者其家不从政废疾非人不养者一人不从政父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政】　无力政【周礼均人凶札则无力政】　终身复【汉书汉髙祖令从军至平城及守城邑者皆复终身勿事丰人及士卒徙入关中者皆复终身】　复数年【又曰元帝好儒能通一经者复数年更为设员千人】周除征役　汉除赋税【马端临论曰按周官及礼记所载周家复除之法除其征】
　　【役而已至汉则并赋税除之】　给蠲符　遣蠲使【唐书曰眀皇初立凡蠲徭役者给蠲符以流外及九品京官为蠲使嵗再遣之】　放遣诸生【文献通考曰王褒门人为本县所役求褒为属褒曰卿学不足以庇身吾徳薄不足以防卿属之何益乃歩担干饭儿负盐防门徒从者千余人安丘令以为见已整衣出迎之于门褒乃下道至土牛傍磬折而立云门生为县所役故来送别执手涕泣令即放遣门生】　免排门夫【又曰唐白履中召拜朝散大夫乞还吴竞谓之曰子素贫不霑斗米匹帛虽得五品何益履中曰往者军兴家取排门夫吾以读书县为免今终身髙卧寛徭役岂易得哉】　庙戸给复【元史曰至元间王磐定孔子庙如歴代给民百戸以供洒埽复其家时尚书省以括戸之故欲收为民磐言庙戸百家嵗钞仅比六品官俸耳圣朝疆宇万里财赋嵗亿万计岂爱一六品官俸不以待孔子哉】儒士给复【又宪宗为皇子镇西京时儒者皆隶役髙智耀谒藩邸言儒者给复已久一旦与厮】
　　【养同役非便请除之从其言及即位智耀入见言儒者所学尭舜禹汤文武之道自古有国家者用之则治不用则否养成其材将以资其用也宜蠲免徭役以教育之帝曰善前此未有以是告朕者诏复海内儒士徭役】
　　重敛
　　原田赋【季孙欲作田赋访仲尼仲尼曰敛从其薄事举其中如是丘亦足矣若不度于礼则虽丘赋将不足也】　丘甲【鲁成公作丘甲详赋税】　税亩【公田之法十取一今又履其余亩十取二故哀公云二吾犹不足是税亩也】　过借【传谷出不过借以丰财也注借借也周礼人耕百亩公取十亩借人力治之而税不过此】　事充【公叔务民曰事充役重】　政重【税重】　倍征【敝政】　悉索【悉尽也索求也】　暴征【暴虐以征税之】　厚敛【齐晏平仲曰公厚敛焉陈氏厚施民归之】　硕防刺【国人刺其君重敛蚕食于民贪而畏人若大防也】　鸣鼓攻【季氏富于周公冉求为之聚敛子曰小子鸣鼔而攻之可也】　二千算一【光武时贾人末作稽积诸物虽物无市籍各以其物自占率钱二千而一笇也】　三分税二【秦人收太半之赋三分税二分也】　浚我以生【浚取也】　多税以饥【老子曰民之饥以其上食税之多是以饥】　子产丘赋【郑子产作丘赋如鲁丘甲国人谤之】　武帝笇缗　晋灵厚敛【厚敛雕墙晋灵公不君也】　子产争承【贡赋之事】　竭耗靡敝【赋税极也】诛求无时　取怨于下【无为天子取怨于下】　作法于贪　桀
　　之将亡率割于夏邑【书夏王率割夏邑谓相率割利于都邑谓桀之赋敛重也】　纣之欲丧讐敛于殷人【书商纣讐敛召敌言厚敛取怨于殷人也白帖】　増竭泽【旧唐书曰宪宗时李渤言聚敛之臣割下媚上惟思竭泽不虑无鱼】　养羸【杜佑通典曰重敛则多养羸而国贫】　赋重役勤【又曰元魏之乱周齐分据暴君慢吏赋重役勤】　急征横敛【宋史张方平曰今二税之外诸色沿纳杂料之大约出于五代之季急徴横敛因而着籍遂以为常】籍外加徴【唐书曰宇文融为括田劝农使戸部侍郎杨玚以为籍外加徴百姓困敝得不偿失】无名之献【又曰殷侑徙天平节度使以饷军有赢当上送官乃裁经费嵗月钱十五万缗粟五万石归有司御史大夫温造劾侑擅敛民为无名之献诏以庾承宣代之】　旬输月送【徳宗时河南山东荆襄科敛凡数百名旬输月送无有休息杨炎疾其敝】　家至日取【合璧事曰吴越钱镠世常重敛其民以事奢僭下至鸡鱼卵鷇必家至而日取每笞一人以责其负则诸案吏各持簿列于庭凡一簿所负唱其多寡量为笞数少者犹责数十多者至笞百余人不堪其苦】　盐米防米【吴徐知诰用歙人汪台符百策括定田赋毎正苗一斛别输三斗官授盐二斤谓之盐米入仓则有防米　江南野史李先主世括定田产自正斛上别输三斗于官廪受盐二斤谓之盐米百姓便之及周世宗克淮南盐货遂艰官无可支至今输之犹有定制　按盐防米为南唐横赋艺祖平南唐首命樊知古将漕江南访求民瘼而樊非其人讫不能建明蠲除盖南唐正赋之外所取不一宋因名之曰防纳盐防米其一也】　省耗省陌【汉隠帝时三司使王章聚敛刻急旧制田税每斛更输二升谓之雀防耗章始令更输二斗谓之省耗旧钱出入皆以八十为陌章始令入者八十出者七十七谓之省陌】　赋分为三【自唐宪宗分天下之赋为三一曰上供二曰送使三曰留州宋承唐法然自南渡以来朝廷之经费日伙则不免于上供之外别立名色以取之州郡如经总制月桩钱之是也州郡之事力有限则不免于常赋之外别立名色以取之百姓如斛靣米头子钱之是也】　嵗取其十【文献通考曰尝谓唐之庸钱杨炎已均入二税而后世差役复不免焉是力役之征既取其二也宋朝王安石令民输钱以免役而绍兴以后所谓耆戸长保正雇钱复不给焉是取其三也合丁钱而论之力役之征盖取其四矣而一有邉事则免夫之令又不得免焉是取其五也布缕之征有折税有和预买川路有激赏而东南有丁绢是布缕之征三也谷粟之征有税米有义仓有和籴而斗面加耗之输不与是谷粟之征亦三也通力役之徴而论之盖用其十矣民安得不困乎】小民以为税重【续文献通考曰金世宗大定十一年尚书省奏天下仓廪贮粟二千七十】
　　【九万余石上曰朕闻国无九年之蓄则国非其国朕是以括天下之田以均其赋嵗九百万石自经费七百万石外二百万石又为水旱之所蠲免及赈贷之用余才百万石而小民以为税重小臣沽民誉亦多议之皆不虑国家缓急之备】　一言而折聚敛【元史曰至元时中书右丞卢世荣以货利得幸乃建议曰我立法治财视常嵗当倍增而民不扰也诏下防议人无敢言者董文用曰此钱取于右丞之家乎将取之于民耶取于右丞之家则不敢知若取诸民则有说矣牧羊者嵗常两剪其毛今牧人日剪其毛而献之则主者固恱其得毛之多矣然而羊无以避寒热即死且尽毛又安可得哉民财亦有限取之以时犹惧其伤残也今尽刻剥无遗犹有百姓乎世荣不能对议者出皆谢文用曰君以一言折聚敛之臣而厚本真仁人之言哉】　原政烦赋重　财匮人怨　下若不足　上将畴依　政先圗大　事贵举中　茍以利之为利　岂曰人而爱人　不能事举其中　诚恐弊归于下　陈聚敛之谋利将茍得　行诛求之政弊将若何　出二三之令吾谁适从　过什一之征君孰与足　虽国用而暂足所获防何　茍民罢而不堪其伤多矣【白帖】　増稻苗未生而和籴　桑叶未吐而和买【仁宗时俞献卿言】　因天下之力以生天下之财　因天下之财以供天下之费【王安石言】　善理财者不过头防箕敛　设法夺民其害甚于加赋【司马光言】　劝农之志今变而为烦扰　均役之意今倚以为聚敛【刘挚言】













　　御定渊鉴函卷一百三十三
<子部,类书类,御定渊鉴类函>
　　钦定四库全书
　　御定渊鉴函卷一百三十四
　　政术部十三【盐铁　榷酤　増茶　算缗关市征　杂税　山泽税附贡献　阙贡诉贡赋附】
　　盐铁
　　原管子曰海王之国【海王者言以负海之利而王其业】谨正盐防【正税也音征】十口之家十人食盐百口之家百人食盐终月大男食盐五升少半【少半犹劣薄也】大女食盐三升少半吾子食盐二升少半【吾子犹小男小女也】此其大厯也【厯数】盐百升而釜【盐十二两七铢一黍十分之一为升当米六合四勺也百升之盐七十六斤十二两十九铢二累为釡当米六斗四升】今盐之重升加分强釜五十也【分强半强也今使盐官税其盐之重毎一斗加半合为强而取之则一釡之盐得五十合而谓之强】升加一强釜百也升加二强釜二百也钟二千【十釜之盐七百六十八斤为钟当米六斛四斗是】十钟二万百钟二十万千钟二百万万乗之国人数开口千万也【举其大数而言之也开口谓大男大女之所食盐也】禺防之商日二百万【禺读为偶偶对也商计也对其大男大女食盐者之口数而立防以计所税之盐一日计二百万合为二百钟】十日二
　　千万一月六千万万乗之正九百万也【万乗之国大男大女食盐者千万人而税之盐一日二百钟十日二千钟一月六千钟也今又施其税数以千万人如九百万人之数则所税之盐一日百八十钟十日千八百钟一月五千四百钟】月人三十钱之籍为钱三千万【又变其五千四百钟之盐而籍其钱计一月每人人籍钱三十几千万人为钱三万万矣以此籍之数而比其常籍当一国而有三千万人矣】今吾非籍之诸君吾子而有二国之籍者六千万【诸君谓老男老女也六十以上为老男五十以上为老女也既不籍于老男老女又不籍于少男少女乃能以千万人而当三千万人者盖盐官之利耳盐官之利既然则铁官之利可知也盐官之利当一国而三万人铁官之利当一国而三万人焉故能有二国之籍者六千万人耳其常籍入之数犹在此外】使君施令曰吾将籍于诸君吾子则必嚣号令天给之盐防则百倍归于上人无以避此者数也今铁官之数曰一女必有一鍼一刀若其事立【若犹然后】耕者必有一耒一耜一铫若其事立【大鉏谓之铫羊昭反】行服连【辇名所以载作器人挽者】轺【羊昭反】輂【居玉反】者【大车驾马】必有一斤一锯一锥一凿若其事立不尔而成事者天下无有今鍼之重加一也三十鍼一人之籍【鍼之重每十分加一分为强而取之则一女之籍得三十鍼也矣】刀之重加六五六三十五刀一人之籍也【刀之重每十分加六分以为强而取之五六为三十也则一女之籍得五刀】耜铁之重加七三耜铁一人之籍也【耜铁之重每十分加七分以为强而取之则一农之籍得三耜铁也】其余轻重皆准此而行【其器弥重其加弥多】然则举臂胜【音升】事无不服籍者桓公曰然则国无山海不王乎管子曰因人之山海假之名有海之国【虽无海而假名有海则亦虽无山而假名有山】售盐于吾国【彼国冇盐而籴于吾国为旧耳】釜十五吾受而官出之以百【受取也假令彼盐平价釡当十钱者吾又加五钱而取之所以来之也既得彼盐则令吾国盐官又出而籴之釜以百钱也】我未与其本事也【与用也夲事本盐也】受人之事以重相推【以重相推谓加五钱之也推犹度也】此人用之数也【彼人所有而皆为我用也】又曰齐有渠展之盐【渠展齐地沛水所流入海之处可煑盐之所也故曰渠展之盐】请君伐菹薪【草枯曰菹】煑水为盐【煑海水】正【音征】而积之十月始正至于正月成三万钟下令曰孟春既至农事且起大夫无得缮冢墓理宫室立台榭筑墙垣北海之众无得聚庸【庸功也】而煑盐【北海之众谓北海煑盐之人本意禁人煑盐下令托以农事虑有妨夺先自大夫起欲人不知其机斯为权术】此则坐长十倍以令籴之梁赵宋衞濮阳彼尽餽食之国【本国自无盐逺餽而食】无盐则踵守圉之国【圉与御同古通用】用盐独甚桓公乃使籴之得成金万斤　汉孝武中年大兴征伐财用匮竭于是大农上盐铁丞孔仅东郭咸阳言山海天地之藏皆宜属少府陛下弗私以属大农佐赋愿募民自给费因官器作煑盐官与牢盆【牢价直也今世人言顾手牢牢盆煑盐盆也】浮食竒民欲擅管山海之货【若人执仓库之管籥】以致冨羡【羡饶也】役利细民其沮事之议不可胜听敢私铸铁器煑盐者釱左趾【釱音徒故反足钳也】没其器物郡不出铁者置小铁官【铸计铁】使属在所县使仅咸阳乗传举行天下盐铁【举皆也普天之下皆行之】作官府【主煑铸及出纳】除故盐铁家冨者为吏吏益多贾人矣卜式为御史大夫【元鼎六年】见郡国多不便县官作铁器苦恶【谓作铁器民患苦其不好】价贵或强令民买之而船有算商者少物贵乃因孔仅言船算事上不恱又董仲舒说上曰今盐铁之利二十倍于古人必病之孝昭元始六年令郡国举贤良文学之士问以民所疾苦教化之要皆对曰愿罢盐铁酒均输官无与天下争利示以俭节然后教化可兴御史大夫桑羊难【诘难议者之言】以为此国家大业所以制四夷定边足用之本徃者豪强之家得管山海之利采石鼓铸煑盐一家聚或至千余人大抵尽流放之人逺去乡里弃坟墓依倚大家相聚深山穷泽之中成奸伪之业家人有寳器尚犹柙而藏之况天地之山海乎夫权利之处必在山泽非豪人不能通其利异时盐铁未笼布衣有朐邴人君有吴王专山泽之饶薄赋其人赡穷乏以成私威积而逆节之心作今縦人于权利罢盐铁以资强暴遂其贪心众邪羣聚私门成党则强御日以不制而并兼之徒奸形成矣盐铁之利佐百姓之急奉军旅之费不可废也文学曰人庶藏于家诸侯藏于国天子藏于海内是以王者不蓄下藏于人逺争利务民之义利立而人怨上若是虽汤武生存于代无所容其庐工商之事欧冶之任何奸之能成三桓专鲁六卿分晋不以盐冶故权利深者不在山海在朝廷一家害百姓在萧墙不在朐邴大夫曰山海有禁而人不倾贵贱有平而人不疑县官设衡立凖而人得其所虽使五尺童子适市莫之能欺今罢之则豪人擅其用而专其利也文学曰山海者财用之寳路铁器者农之死士也死士用则仇讐灭田野辟而五谷熟寳路开则百姓赡而人用给人用给则冨国而教之以礼礼行则道有譲而人怀敦朴以相接而莫相利也夫秦楚燕齐士乃不同刚柔异气巨小之用倨勾之宜党殊俗异各有所便县官笼而一之则铁器失其宜而农人失其便器用不便则农夫罢于野而草莱不辟草莱不辟则人困乏也大夫曰昔商君理秦也设百倍之利収山泽之税国冨人强蓄积有余是以征伐敌国攘地斥境不赋百姓军师以赡故利用不竭而人不知地尽西河而人不苦今盐铁之利所以佐百姓之急奉军旅之费务于积蓄以备乏絶所给甚众有益于用无害于人文学曰昔文帝之时无盐铁之利而人冨当今有之而百姓困之未见利之所利而见其所害且利非従天来不由地出所出于人间而为之百倍此计之失者也夫李梅实多者来年为之衰新谷熟旧谷为之亏自天地不能满盈而况于人乎故利于彼者必耗于此犹隂阳之不并昼夜之代长短也商鞅峭法长利秦人不聊生相与哭孝公其后秦日以危利蓄而怨积地广而祸搆恶在利用不竭乎于是丞相奏曰贤良文学不明县官猥以盐铁为不便宜罢郡国酤酒关内铁奏可于是利复流下庶人休息孝元时尝罢盐铁官三年而复之后汉明帝时尚书张林上言盐铁食之急者虽贵人
　　不得不湏官可自鬻献帝建安初关中百姓流入荆州者十余万家【荆州今防阳南】及闻本土安寜皆企愿思归而无以自业于是衞觊议以为盐者国之大寳自防乱以来放散今宜依旧置使者监卖以其直益市犁牛百姓归者以供给之劝耕积粟以丰殖关中逺者闻之必竞还境魏武于是遣谒者仆射监盐官移司隶校尉居农流人果还关中丰实　陈文帝天嘉二年太子中庶子虞荔御史中丞孔奂以国用不足奏立煑海盐税従之后魏宣武时河东郡有盐池旧立官司以収税利先
　　是罢之而人有冨强者专擅其用贫弱者不得资益延兴末复立监司量其贵贱节其赋入公私兼利孝明即位复罢其禁与百姓共之自后豪贵之家复乗势占夺近池之人又輙障悋神初太师髙阳王雍太傅清河王怿等奏请依先朝禁之为便于是复置监官以监检焉其后更罢更立至于永熙自迁邺后于沧瀛幽青四州之境傍海煑盐沧州置灶一千四百八十四瀛州置灶四百五十二幽州置灶百八十青州置灶五百四十六又于邯郸置灶四计终嵗合収盐二十万九千七百八斛四斗军国所资得以周赡矣　后周文帝霸政之初置掌盐之政令一曰散盐煑海以成之二曰监盐引池以化之三曰形盐掘地以出之四曰饴盐于戍以取之凡监盐每池为之禁百姓取之皆税焉　隋开皇三年通盐池盐井并与百姓共之　唐开元元年十二月左拾遗刘彤论上盐铁表曰臣闻汉孝武之时外讨戎夷内兴宫室殚费之甚十倍当今然而古费多而货有余今用少而财不足者何也岂非古取山泽而今取贫人哉取山泽则公利厚而人归于农取贫人则公利薄而人去其业故先王之作法也山海有官虞衡有职轻重有术禁发有时一则专农二则饶国夫煑海为盐采山铸金伐木为室农余之辈也寒而无衣饥而无食佣赁自资者穷苦之流也若能収山海厚利夺农余之人寛调敛重徭免穷苦之子所谓损有余而益不足帝王之道可不谓然乎臣愿陛下诏盐铁伐木等官収兴利货于人则不及数年府有余储矣然后下寛大之令蠲穷独之徭可以恵羣生可以柔荒服虽戎狄未服尭汤水旱无足虞也眀皇令宰臣议其可不咸以盐铁之利甚益国用遂令将作大匠姜师度戸部侍郎强循俱摄御史中丞与诸道按察使检责海内盐铁之课二十五年仓部格蒲州盐池令州司监当租分与有力之家营种之课収盐每年上中下畦通融収一万石仍差官人检校若陂渠穿穴所湏功力先以营种之家人丁充若破坏过多量力不济者聼役随近人夫又屯田格幽州盐屯每屯配丁五十人一年収率满二千八百石以上准营田第二等二千四百石以上准第三等二千石以上准第四等大同横野军盐屯配兵五十人每屯一年収率千五百石以上准第二等千二百石以上准第三等九百石以上准第四等又成州长道县盐井一所并节级有赏罚蜀道陵緜等十州盐井总九千所每年课盐都当钱八千五十八贯【陵州盐井一所课都当钱二千六十一贯绵州井四所都当钱二百九十二贯资州井二十八所都当钱一千八十三贯泸州井五所都当钱一千八百五十贯荣州井十三所都当钱四百贯梓州都当钱七百一十七贯遂州四百一十五贯阆州一千七百贯普州二百七贯果州二十六贯】若闰月共计加一月课随月徴纳任以钱粮兼纳其银两别常以二百价为估其课依都数纳官欠即均徴灶户【自兵兴上元以后天下出盐各置盐司节级权利每嵗所入九百余万贯文并杜氏通典】增唐有盐池十八井六百四十皆隶度支天寳至徳
　　间盐每斗十钱乾元元年盐铁铸钱使第五琦初变盐法就山海井灶近利之地置盐院防民业盐者为亭戸免杂徭盗鬻者论法及琦为诸州权盐铁使尽天下盐斗加时价百钱而出之为钱一百一十自兵起流庸未复税赋不足供费盐铁使刘晏以为因民所急而税之则国用足于是上盐法轻重之宜以盐利多则州县扰出盐乡因旧监置吏亭戸粜商人縦其所之江岭去盐逺者有常平盐每商人不至则减价以粜民官収厚利而人不知贵晏又以盐生霖潦则卤薄暵旱则土溜坟乃随时为令遣吏晓导倍于劝农吴越扬楚盐廪至数千积盐二万余石有涟水湖州越州杭州四塲嘉兴海陵盐城新亭临平兰亭永嘉太昌侯官冨都十监嵗得钱百余万缗以当百余州之赋自淮北置廵院十三捕私盐者奸盗为之衰息然诸道加榷盐钱商人舟所过有税晏奏罢州县率税禁堰埭以邀利者晏之始至也盐利嵗才四十万缗至大厯末六百余万缗天下之赋盐利居半宫闱服御军饟百官禄俸皆仰给焉贞元四年淮西节度使陈少防奏加民赋自此江淮盐每斤亦增二百为钱三百一十其后复增六十河中两池盐每斗为钱三百七十江淮豪贾射利或时倍之官収不能过半民起怨矣刘晏盐法既成商人纳捐以代盐利者每缗加钱二百以备将士春服包佶为汴东水陆运两税盐铁使许以漆器瑇瑁绫绮代盐价虽不可用者亦髙估而售之广虚数以罔上亭戸冒法私鬻不絶廵捕之卒遍于州县盐估益贵商人乗时射利逺乡贫民困髙估至有淡食者廵吏既多官冗伤财当时病之其后军费日增盐价寖贵有以谷数斗易盐一升私粜犯法未尝少息顺宗时始减江淮盐价其后盐铁使李锜盛贡献以固宠朝廷大臣皆饵以厚货盐铁之利积于私室而国用耗屈榷盐法大坏多为虚估率千钱不满百三十而已兵部侍郎李防为使以盐利皆为度支物无虚估天下粜盐税茶其赢六百六十五万缗初嵗之利如刘晏之季年其后则三倍晏时矣贞元二十一年停盐铁使月进旧盐铁钱总悉入正库以助给费而主此务者稍以时市珍玩时新物充进献以求恩泽其后益甚嵗进钱物谓之羡余而给入益少又贞元末逐月有献谓之月进及是而罢　穆宗时田正举魏博归朝廷乃命河北罢榷盐戸部侍郎张平叔议榷盐法请官自卖盐可以冨国兵部侍郎韩愈条奏谓平叔请令州府差人自粜官盐可以获利一倍臣以为城郭之外少有见钱籴盐多用杂物贸易盐商则无物不取或賖贷徐还两得利便今令吏人坐铺自卖非得见钱必不敢受如此则贫者无従得盐自然坐失常课如何更有倍利又贫家食盐至少或有淡食动经旬月若据口给盐依时徴价官吏畏罪必有威刑臣恐所在不安此尤不可之大者平叔又云浮寄奸猾者转冨土著守业者日贫若官自粜盐不问贵贱贫冨四民僧道并兼防手因其所食尽输官钱并诸道军诸使家口亲族递相影占不曾输税若官自粜盐此辈无一人遗漏者臣以为此数色人等官未粜盐之时従来籴盐而食不待官自粜然后食盐也国家盐粜与商人商人纳粜与百姓则是天下百姓无贫冨贵贱皆已输钱于官矣不必与国家交手付钱然后为输钱于官也平叔议遂不行　后唐天成元年敕诸州府百姓合散蚕盐二月内一度俵散依夏税限纳钱　后唐长兴二年敕今后不计农器烧器动使诸物并许百姓逐便自置造诸道监冶除依常年定数铸办供军熟铁并器物杂使熟铁亦任百姓自练卖铁场官并铺戸一切并废乡村百姓祗于夏秋苖亩上纳农器钱一分五文随二税送纳　周显徳元年上谓侍臣曰朕览食盐末盐州郡犯私盐多于颗盐界分盖卑湿之地易为刮盐煎造岂惟违我榷法兼又汚我好盐况末盐煎炼搬运费用倍于颗盐今宜分割十余州令食颗盐不唯辇运省力兼亦少人犯禁自是曺宋以西十余州皆食颗盐【种者曰颗盐出解州煑者曰末盐出濒海】　宋制颗盐出解州安邑解县两池以戸民为畦夫悉蠲其他役每嵗自三月一日垦畦四月始种八月乃罢官廪给之以给本州及三京京东之济兖曹濮单郓州广济军京西之滑郑陈颍汝许孟州陕西之河中府陕虢州庆成军河东之晋绛慈隰州淮南之宿亳州河北之怀州及澶州诸县之在河南者末盐煑海则楚州盐城监通州丰利监泰州海陵监以给本州及淮南江寜两浙荆湖等军杭州秀州有眀州昌国东西监温州天冨南北监台州黄岩监福州长清场广东东莞静安等十三大率煑海有亭戸盐丁鬻于官或折租税亦有役军士定课煑者又有煑井者益州等路各有监监则官掌井则土民干鬻如数输课聼徃旁境贩卖唯不得出川峡天圣八年上书者言陕西禁盐得利微而为害博两池积盐为阜其上生木合抱数莫可校请聼通商平估以售可寛百姓之力乃诏罢三京二十八军州榷法聼商贾入钱若金银京师榷货务受盐两池自是商贾流行然税课之入官者颇耗自元昊反聚兵西边用度不足因诏入中他货予绢偿以池盐由是羽毛筋骨胶漆钱炭瓦木之属一切以盐易之猾商贪贾乗时赇吏为奸至入椽木二估千钱给盐一大席为盐二百二十斤虚费池盐不可胜计盐直益贱贩者不行公私无利朝廷知其敝乃诏复京师榷法凡商人以虚估受劵及已受盐未鬻者皆计直输亏官钱内地州军民间盐悉収市入官官为置增价而出之复禁永兴同华耀河中陕虢解晋绛庆成十一州军商盐官自辇运以衙前主之自禁之后量民之厚薄役令挽车转致诸郡道路糜费役人竭产不能偿徃徃亡匿关内骚然虽得盐利不足以佐县官之急并边务诱人入中刍粟皆为虚估腾踊至数倍嵗费京师钱币不可胜数帑藏愈虚太常博士范祥乃请旧禁盐地一切通商盐入蜀者亦恣不问罢并边九州军入中刍粟第令入实钱以盐偿之视入钱州军逺近及所指东西南盐第优其估东南盐又聼入钱永兴凤翔河中嵗课入钱总为盐三十七万五千大席受以要劵即池騐劵按数而出尽弛兵民辇运之役诏従之数年猾商贪贾无所侥幸关内民安其业其后三司言京师商贾罕至则盐直踊贵请得公私并贸而余则禁止官鬻皆従之两嵗役畦戸以解河中陕虢庆成民为之官司旁沿侵剥为苦乃诏三嵗一代尝积逋盐课至三百三十七万余席诏蠲其半中间以积盐多特罢种盐一嵗或二嵗三嵗以寛其力其后减畦戸半又稍佣夫代之五州之民得安田里无追逮侵剥之扰东南盐利视天下为最厚盐之入官淮南福建斤为钱四两浙杭秀为钱六温台眀亦为钱四广南为钱五其出视去盐道里逺近而上下其估利有至十倍者先是天禧初募人入缗钱粟帛京师及淮浙江南荆湖州军易盐干兴元年入钱货京师总为缗钱一百四十万会通泰鬻盐嵗损所在贮积无几因罢入粟帛第令入钱久之积盐复多眀道二年叅知政事建言淮南盐初甚善自通泰楚运至真州自真州运至江浙荆湖纲吏舟卒侵盗贩鬻従而杂以砂土渉道愈逺杂恶殆不可食吏卒坐鞭笞配徙相继而莫能止比嵗运河浅涸漕挽不行逺州村民顿乏盐食而淮南所积一千五百万石至无屋以贮则露积苫覆嵗以损耗又亭戸输盐应得本钱或无以给故亭戸贫困徃徃起为盗贼其害如此愿得权聼通商三五年使商人入钱京师又置折博务于扬州使输钱及粟帛计直予盐可得缗钱三千万以资国用赡国济民无出于此时范仲淹安抚江淮亦以疏通盐利为言诏议施行　宋初行盐钞以实西边其法积盐于解池积钱于在京货务积钞于陕西沿边诸郡商贾以物解至边入中请钞以归物解至边有数倍之息惟患无回货故极利于得钞径请盐于解池旧制通行解盐池甚寛或请钱于京师每钞六千二百登时给与但输头子钱数十而已以此所由州县贸易炽甚至为良法崇寜间蔡京始变盐法俾商人先输钱请钞赴产盐郡授盐欲嚢括四方之钱尽入中都以进羡要宠钞法遂废商贾不通边储失备东南盐禁加密犯法被罪者众民间食盐杂以灰土解池天产美利乃与粪壤俱积矣于时御府用度日广课入欲丰申嵗较季比之令至于盐袋鮝盐莫不有禁州县惟务嵗增课以避罪法上下程督加厉七年乃降御笔昨改盐法立赏至重抑配者众计口数及婴孩广数下逮驰畜使良民受比屋愁叹悉従初令以利百姓三省其申严近制改奉新钞然有司不能将眀帝意故比较已罢而复用钞劄既免而复行盐嚢增饶而复止民力因以扰匮盗贼滋焉　宋初金银铜铁铅锡之冶总二百七十一政和间臣僚言诸路产铁多民资以为用而课息少请仿茶盐法而鬻之于是戸部言详度官制炉冶収铁给引召人通市苖脉微者令民出息承买以所収中卖于官毋得私相贸易従之【文献通考】　金濵海多产盐上京东北二路食肇州盐速频路食海盐临潢之北有大盐泺乌库哩舒噜部有盐池皆足以食境内之民尝征其税及得中土盐场倍之故设法立官加详焉然而增减不一废置无恒亦随时救而已世宗还自南京谓宰臣曰朕闻辽东凡人家食盐但无引目者即以私治罪夫细民徐买食之何由有引目可止令散办或询诸民従其所欲因为之罢北京辽东盐使司元之立国初以酒醋盐税河泊金银铁冶六色取课于民嵗収银万锭太宗庚寅年始行盐法每盐一引重四百斤其价银一十两世祖中统二年减银为七两至元十三年既取宋而江南之盐所入尤广每引改为中统钞九贯二十六年增为五十贯元贞丙申每引又增为六十五贯至大己酉至延祐乙卯七年之间累增为一百五十贯凡伪造盐引者皆诛籍其家产付告人充赏凡私盐徒二年杖七十止籍没其家产之半有首告者于所籍之内以其半赏之行盐各有郡邑犯界者减私盐罪一等以其盐之半没官半赏告者然嵗办之课难易各不同有因自凝结而取者解池之颗盐也有煑海而后成者河间山东两淮两浙福建等处之末盐也惟四川之盐出于井深者数百尺汲水煑之视他处为最难云世祖时朝廷经费盐利居十之八而两淮盐独当天下之半法日以坏以郝彬行戸部尚书省经理之彬请度舟楫所通道里所均建六仓煑盐于场运积之仓嵗首聼羣商于转运司探仓筹定其所乃买劵又定河商江商市易之不如法者着为令世祖中统四年以礼部尚书伊克纽尔领已括戸三千兴煽铁冶嵗输钱一百三万七千斤就铸农器二十万事易粟四万石输官河南随处市铁之家令仍旧鼔铸十二年阿哈玛特等以军兴国用不足议复立都转运司量増课程元额鼓铸铁器官为局卖十九年立铁冶总管府従綦公直言设冶场于别十八里鼔铸农器又有铁冶提举司凡铁课各省皆有之铁每引二百斤无引私贩者比私盐减一等凡私铁农器锅金刀鎌斧杖及破坏生熟铁器不在禁限　眀制办盐去处两淮都转运盐使司两浙都转运盐使司山东都转运盐使司福建都转运盐使司河东都转运盐使司陕西盐课司广东盐课提举司四川盐课提举司云南盐课提举司凡天下办盐去处每嵗盐课各有定额年终各该运司并盐课提举司将周嵗办过盐课出给印信通关具本入递奏缴其客商兴贩盐货各照行盐地方发卖不许变乱合用引目各运司申报本部委官关领本部将来文立案委官于内府印造督匠编号用印完备明立文案给付差来官収领其各处有司凡有军民客商中卖官盐卖毕随即将退引赴住卖官司依例缴纳运司按季通解部本部涂抹不用凡遇开中盐粮务量彼处米价贵贱及道路逺近险易眀白定夺召商中纳宣宗五年令两淮两浙长芦运司每嵗额办盐课以十分为率八分给与守支客商二分叧为収积在官邉方急缺粮储召中以所积见盐人到即支谓之存积其八分年终挨次给守支客谓之常股凡中常股价轻存积价重武宗时南京浙江织造太监王瓉崔果奏讨长芦运司盐一万二千引至南京变卖办织造物料戸部司官李梦阳王宗文徐廷用言于尚书韩文曰今新政之初不当准盐课织造文等执奏止与六千引上问内阁曰戸部何不全与对曰内官装载官盐中间夹带数多沿途害人且壅滞商课先帝末年锐意整理盐法此正今日急务上不恱曰天下事岂只是几个内官坏了譬如十人中也湏有三四个好人健等退复具掲帖力请如戸部议上不得已従之世宗嘉靖七年上敕戸部曰甘肃储久缺其详画经久之防以闻胡世寜曰甘肃米价踊贵由坏祖宗筹之策耳永乐中储悉借盐法每盐一引输粟二斗五升冨商悉聚鄙自行耕垦树艺兼筑堡聚所以兵强食足天顺成化中变其良法输金戸部商贾不复在边刍粟悉资挽运转贩艰难益以饥荒价遂腾踊今米一石价至五两兵民枵腹僵殍载道宜复盐法以纾困霍韬亦云宜复钞法以存灶戸轻引银以来商贾上嘉纳之科臣郭鋆请革余盐先是盐法开中有常股需次支掣者有存积以俟不时之需者皆就输纳而掣鬻于运司复有余盐则就运司输价而兼运以鬻者也商人便于运司且利其夹带于是存积之法废而储匮矣至是部议特设都御史总理故郭鋆上言官不必设而余盐宜革上曰坏法始于余盐即革之以复祖宗良法至二十一年部臣请复余盐以资用自是余盐复行【按国初天下盐课俱于各开中上纳本色米豆商人欲求盐利于近转运本色以待开中故邉方粟豆无甚贵之时至是戸部尚书叶淇淮安人盐商皆其亲识因与淇言商人赴邉纳粮价少而有逺渉之虞在运司纳银价多而得易办之利淇然之内阁徐溥淇同年最厚淇遂奏淮商引盐悉输银戸部送太仓银库収贮分送各邉盐银积至一百万余两人以为利而不知其坏旧法也商人赴邉开中之法既废近邉米豆无人买运价遂腾踊邉储自此资于内帑而国匮民贫日难整理矣】　明初取用诸课皆因各处土产矾铁水银铜锡有常额武宗时令广东铁税置厰于省城外盐课司正提举专管盐课副提举专管铁课其行铁地方但有走税夹带等獘俱照盐法事例【续文献通考】
　　酤一
　　原汉孝武天汉三年初酒酤【韦昭曰以木渡水曰榷谓禁人酤醸独官开置如道路木为榷者独取利顔师古曰榷者歩渡桥尔雅谓之石杠今之略彴是也禁闭其事总入官而下无由以得若渡水之榷彴音酌】孝昭始元末丞相田千秋奏罢酒酤卖酒斗四钱孝元时贾捐之上书曰昔孝文时天下人赋四十丁男三年而一事今天下人赋数百造盐铁榷酒之利以佐用度犹不能足而人困矣王莾时羲和鲁匡言名山大泽盐铁钱布帛五均赊贷斡在县官【斡谓主领也音管】唯酒酤独未斡酒者天之美禄帝王所以颐养天下享祀祈福扶衰养疾百礼之防非酒不行故诗曰亡酒酤我【酤买也言王于族人恩厚要在燕饮无酒则买而饮之也】论语云酤酒市脯不食二者非相反也夫诗据承平之代酒酤在官和防便人可以相御也【防美也御进也】论语孔子当周衰乱酒酤在人薄恶不诚是以疑而弗食今絶天下之酒无以行礼相养放而无限则费财伤人请法古令官作酒以二千五百石为一均率开一垆以卖【垆卖酒之区也以其一邉髙形如垆故取其名也】月讐五十醸为准一醸用粗米二斛麴一斛得成酒六斛六斗各以其市月朔米麴三斛并计其价而参分之【参三】以其一为酒一斛之平除米麴本价计其利而什分之以其七入官其三及糟酨灰炭【酨酢浆也酨才代反】给工器薪樵之费而人愈怨　陈文帝天嘉中虞荔等以国用不足奏请酤従之　隋文帝开皇三年罢酒坊与百姓共之　唐广徳二年十二月敕天下州各量定酤酒戸随月纳税除此外不问官私一切禁断大厯六年二月量定三等逐月税钱并充布绢进奉建中三年制禁人酤酒官司置店自酤収利以助军费【杜氏通典】　增贞元二年复禁京城畿县酒天下置肆以酤者每斗榷百五十钱其酒戸与免杂差役独淮南忠武宣武河东榷麴而已【按昔人举杜子美诗以为唐酒价毎斗为钱三百今榷百五十钱则输其半于官矣】防昌六年敕扬州等八道州府置榷麴并置官店酤酒代百姓纳榷酒钱并充资助军用限扬州陈许汴州襄州河东五处麴浙东浙西鄂岳三处置官店酤酒闻禁止私酤官司过为严酷一人违犯连累数家今后如有百姓私酤及置私麴者但许罪止一身并不得追扰　梁开平三年敕聼诸道州府百姓自造麴官中不禁　后唐天成三年敕聼诸道州府乡村人戸自今年七月后于夏秋田苖上每亩纳麴钱五文一任百姓造麴醖酒供家其村坊一任沽卖不在纳之限　宋制三京官造麴聼民纳直诸州城内皆置务醸之县镇乡闾或许民醸而定其嵗课若有遗利则所在皆请官酤初汉时犯私麴者并弃市周祖始令至五斤死建隆二年以周法太峻令民犯私麴者至十五斤以私酒入城至三斗者始处极典其余论罪有差私市酒麴者减造者罪之半三年再下酒麴之禁凡私造差定其罪城郭二十斤乡闾三十斤弃市民敢持私酒入京城五十里西京及诸州城二十里者至五斗死所定里数外有官署酤酒而私酒入其地一石弃市干徳四年诏比建隆之禁第减之凡至城郭五十斤以上乡闾一百斤以上私酒入禁地二石三石以上至有官署处四石五石以上者乃死法益轻而犯者鲜矣建炎以来朝野杂録曰旧两浙坊场一千三百三十四嵗収净利钱八十四万缗至是合江浙荆湖人戸扑买坊场才百二十七万而已盖自绍兴初概増五分之后坊场败阙者众故也　初东辽之地未有榷酤盐麴之法冯延休韩绍勲相继商利欲与燕地平山例加防约其民病之　金熙宗天防三年始命酤官以周嵗为满世宗大定三年省奏中都酒户多逃以故课额愈亏上曰此官不严禁私醸所致也命设军百人隶兵马司同酒使副合千人廵察虽权要家亦许捜索奴婢犯禁杖其主百　元之有酒醋课自太宗始太宗辛卯年立酒醋务坊场官榷酤办课仍以各州县长官充提防官隶徴収课税所其课额验民户多寡定之甲午年颁酒麴醋货条禁世祖二十一年卢世荣言京师冨豪戸醸酒价髙而味薄以致课不时输宜一切禁罢官自酤卖向之嵗课一月可办従之八月罢榷酤初民间聼自造酒每米一石得息钞一十贯增旧十倍至是罢榷聼民自造但増课钞一贯为五贯　明太祖洪武二年令凡诸色人等蹋造酒麴货卖者湏赴务投税方许货卖违者并依匿税科断其自行造酒家买用麴货不在投税之限如卖酒之家自无麴货者湏収买曾经投税麴货造酒货卖依例办纳酒课若系自行造麴者其麴亦赴务投税【续文献通考】
　　榷酤二
　　原文学请罢【汉武帝天汉三年初榷酤贤良对防请罢榷酤】　丞相奏罢【昭帝时田千秋】　王莽计分利【详通典】　赵王使为贾【史记赵王彭祖使使即县为贾人榷会入多于租税以是赵多金钱注伻会两家买卖之价者禁他家独王家得为之白帖】　增官贩苦酒【魏名臣传中书监刘放曰官贩苦酒与百姓争锥刀之末请停之苦酒盖醋也】　畞纳麴钱【五代后唐敕于秋苖田上每畞纳麴钱五文一任百姓造麴醖酒详前】　祠部添酒钱【戸部谓王祠部一文添酒钱庆厯间王琪请添盐酒课钱】　耶律释私醖【辽耶律制心守上京有捕获私醖者制心一饮尽笑而不治续文献通考】　原夺利于民　敛怨于下　陈鲁匡之谋　収荣公之利　虽利在其中　而敝归其下【白帖】　增城郭冨豪之家坐収酤醖之利　乡村贫弱之戸例纳配率之钱　法禁愈密笼取遗利月比嵗增无有艺极【文献通考】
　　榷茶
　　增唐徳宗建中元年纳戸部侍郎赵賛议税天下茶漆竹木十取一以为常平本钱及出奉天乃悼悔下诏亟罢之贞元九年复税茶先是诸道盐铁使张滂奏去嵗水灾诏令减税今之国用湏有供储伏请于出茶州县及茶山商人要路以三等定估十税其一充所放两税其明年已后所得税钱外贮若诸州水旱赋税不办以此代之诏可仍委张滂具处置条目每嵗得钱四十万贯茶之有税自此始然税无虚嵗水旱处亦未尝以税茶钱拯赡【按陆羽传羽嗜茶着三萹言茶之原之法之具尤备天下益知饮茶矣时鬻茶者至陶羽形置突问为茶神有常伯熊者因羽论复广着茶之功其后尚茶成风回纥入朝始驱马市茶羽贞元末卒然则嗜茶榷茶皆始于贞元间矣】穆宗即位两镇用兵帑藏空虚禁中起百尺楼费不胜计盐铁使王播乃增天下茶税率百钱增五十江淮浙东西岭南福建荆襄茶播自领之两川以戸部领之天下茶加斤至二十两播又奏加取焉文宗时王涯为相判二使复置榷茶自领之使徙民茶树于官场防其旧积者天下大怨令狐楚代为盐铁使兼茶使复令纳榷加价而已李石为相以茶税皆归盐铁复贞元之旧武宗即位盐铁转运使崔珙又增江淮茶税是时茶商所过州县有重税或掠夺舟车露积雨中诸道置邸以収税谓之搨地钱故私贩益起大中初盐铁转运使裴休请厘革横税以通舟船商旅既安课利自厚又正税茶商多被私贩茶人侵夺其利今请委彊干官吏先于出茶山口及庐夀淮南界内布置把提晓谕招収量加半税给陈首帖子令所在公行更无苛夺使私贩者免犯法之忧正税者无失利之欺従之　宋干徳五年初榷江淮湖浙福建路茶盖禁南商擅有中州之利故置场以买之自江以北皆为禁地兴国中樊若水奏江南诸州茶官市十分之八其二分量税聼自卖逾江渉淮乗时射利望严禁之谓干徳法也自若水建议其法始密凡茶之利一则官卖以实州县一则沿边入中粮草算请以省餽运一则务入纳金银钱帛算请以赡京师而河东北互市川陕折博又以所有易所无而其大者最在边备盖祖宗以西北宿兵供亿之费重困民力故以茶引走商贾而虚估加擡以利之其后理财之臣以遗利在民数务更张然无过李谘林特二法大槩以折茶商及便边民特以实银算茶谘祖刘式之意使自就山园买茶而茶坐収贴纳之利行之三年而罢景祐以后西边事兴始复行加擡法嘉祐四年一切弛禁自此茶不为民害者六七十载至蔡京始复法于是茶利自一钱以上皆归京师嘉祐三年始命韩绛陈升之吕景初即三司置局议弛茶禁诏曰古者山泽之利与民共之自唐建中始有茶禁上下规利垂二百年时闻比来为患益甚民被诛求之困官受滥恶之入私藏盗贩犯者实繁严刑重诛情所不忍是于江湖之间幅数千里为防穽以害吾民也朕心恻然念此久矣间遣使徃就问之驩然皆愿弛其禁嵗入之课以时上官一二近臣条析其状朕犹若慊然又于嵗输裁减其课使得饶阜以相为生刬去禁条俾通商利歴世之一旦以除署为常弗复更制损上益下以休吾民尚虑喜于立异之人縁而为奸之党妄陈议奏以惑有司必寘明刑无或有贷【一本云四年二月己巳诏开江淮茶禁聼民自卖通商収税罢十三山六务嵗输不过三十三万冇竒谓之茶租钱以嵗课均赋于茶戸】崇寜以后嵗入至二百万缗视嘉祐五倍矣政和元年正月始创引法置都茶场嵗収四百余万缗中兴循其法【玉海】　金世宗大定间更定香茶罪赏格章宗时尚书省奏茶饮食之余非必用之物比嵗上下竞啜农民尤甚市井茶肆相属商旅多以丝绢易茶嵗费不下百万是以有用之物易无用之物也若不禁恐耗财弥甚遂命七品以上官其家方许食茶仍不得贩卖及馈献不应留者以斤两立罪赏宣宗时制亲王公主及见任五品以上官素蓄者聼存禁不得卖餽余人并禁之犯者徒五年告者赏寳泉一万贯　元之茶课大率因宋之旧而为之制世祖至元十三年定长引短引之法以三分取一十七年置榷茶都转运司于江州总江淮荆湖福建之税而遂除长引专用短引每引収钞二两四钱五分三十年又改江南茶法每茶商货茶必令赍引无引者与私茶同引之外又有茶由以给卖零茶者明初招商中茶上引五千斤中引四千斤下引三千
　　斤每七斤蒸晒一箆运至茶司官商对分官茶易马商茶给卖每上引仍给附茶一百箆中引八十箆下引六十箆名曰酬劳过地方责令掌印官盘验佐贰官催运若陕之汉中川之防保私茶之禁甚严凡中茶有引由出茶地方有税贮放有茶仓廵茶有御史分理有茶马司茶课司验茶有批验所洪武初制官给茶引付产茶府州县凡商人买茶具数赴官纳钱给引方许出境货鬻每引照茶一百斤茶不及引者谓之畸零别置由帖付之仍量地逺近定以程限于经过地方执照若茶无由引及茶引相离者聼人告捕其有茶不相当或有余茶者并聼拿问卖茶毕即以原给引由赴住卖官司告缴洪武初令陕西洮州河州西寜各该茶马司収贮官茶每一年一次差在京官调边军赍捧金牌信符徃附近番族将运去茶易马二十二年定茶易上等马每匹一百二十斤中等马每匹七十斤下等马每匹五十斤此易马事例宣徳十年准开中茶盐许于四川成都保寜等处官仓关支官茶毎百斤与折耗茶十斤自备脚力运赴甘州支与淮浙官盐八引运赴西寜与盐六引治三年令陕西廵抚召商报中给引赴廵茶御史挂号于产茶地方収买茶斤赴原定茶马司以十分为率六分聼其货卖四分验収入官嘉靖十三年令开茶之期商人报中每嵗至八十万斤而止不许开中太滥致坏茶法此开中事例【杨士竒茶法议曰茶之出入资引以照其批验茶引所则在应天常州浙江杭州三府今前项退引累催不其故盖因批验所不置簿籍附写茶商姓名贯址或不照茶商路引聼其冒名间报或将引由卖与嗜利之徒赍赴产茶地方转相贸易如此欲得的确名籍追缴退引难矣又如南直隶之常州庐州池州徽州浙江之湖州严州衢州绍兴江西之南昌饶州南康九江吉安湖广之武昌寳庆长沙荆州四川之成都保寜重庆防州嘉定泸州雅州等府俱系产茶地方相去前三批验所逺者数千里近亦不下数百里若照引内条例聼茶商径赴产茶府州纳课买引照茶于人为便理必乐従谁肯不买引由公犯茶禁今却令茶商皆来此三所买引路途窎逺徃返不便欲其一一遵依不作前亦难矣杨一清请复金牌疏畧曰臣亲诣西寜等卫抚调畨官指挥千百户镇抚驿丞偕其国师禅师各赍原降金牌信符而至臣奉宣皇上恩威责其近年不肯输纳茶马之罪皆北面稽首称不敢违臣于是乃知我圣祖神宗睿谋英略度越前代自唐世回纥入贡已以马易茶至宋熙寜间乃有以茶易马之制所谓以摘山之利而易充廏之良戎人得茶不能为我害中国得马足以为我利计之得者宜无出此至我朝纳马谓之差发如田之有赋身之有庸必不可少彼即纳而酬以茶斤较之前代曰互市曰交易轻重得失较然可知国初散处降夷各分部落随所指拨地方安置授之官秩聨络相承以马为科差以茶为酬价使知逺外小夷皆王官王民志向中国不敢背叛且如一背中国则不得茶无茶则病且死以是羁縻之贤数万甲兵矣此制西畨以控北敌之上策前代畧之而我朝独得之者也顷自金牌制废私贩盛行虽有抚谕廵茶之官卒莫之能禁坐失茶马之利垂百六十年岂徒边方缺马将意外之忧或従此生切照洪武年间颁降金牌数目如汛河西寜三卫番族金牌四十一面该纳差发马一万四千五十一匹一号在内府収贮每三年一次遣廷臣赍捧収马给茶后因边方多事停止歴年滋久如曲先阿端诸卫邈不相通诚恐数十年之后虽近畨亦不复知有茶马矣乞敕该衙门将金牌旧额查出申明照示番族使知朝廷修复旧制各当本等差发其番官指挥千百戸镇抚驿丞等官久不袭替亦令查出奏请就彼各袭原职以为统领不必令其来京以治二十年为招易之期乞遣廷臣赍捧上号金牌前来会同臣等止在三卫住劄调取原降下号金牌前来纳马给茶原加赏劳事完造册随金牌赍缴以后三年一次奉行中间二年仍照常晓谕有情愿者聼来将马易茶庶几番人怀畏永为藩篱之固矣并续文献通考】
　　算缗
　　原汉孝武元狩四年自作皮币铸白金后商贾以币之变多积货逐利于是公卿言商贾滋众贫者蓄积无有皆仰县官异时算轺车贾人缗钱皆有差请算如故【缗丝也以贯钱一贯千钱出二十为算也诗云维丝伊缗轺小车】诸贾人末作贳贷卖买居邑贮积诸物【贳赊也贷假与】及商以取利者虽无市籍各以其物自占【占隠度也各隠度其财物多少而为名簿送之于官也】率缗钱二千而算一【率计有二千钱者皆出一算也】诸作有租及铸率缗钱四千算一非吏比者三老北边士轺车一算【比例也身非为吏之例非为三老非为北边士而有轺车皆令出一算也】商贾人轺车二算【商贾人有轺车又使多出二算重其赋也】船五丈以上一算匿不自占占不悉戍边入缗钱【悉尽也】有能告者以其半畀之【有不输税者令人得告以半与之也】天子既下缗钱令而尊卜式百姓终莫分财佐县官于是杨可告缗徧天下【杨可人姓名按义縦传云时杨可方受告缗縦以为此乱人部吏捕其为可使者杨可据令而发动之故天下皆被告也商贾居积及工巧之家非桑农所出谓之缗茂陵中书有缗田奴婢是也】中家以上大抵皆遇告宪司理之狱少反者【理匿缗狱少有反者反音幡谓従轻而出】乃分遣御史廷尉正监分曹【分曹言曹辈而出为使也】徃徃即理郡国缗钱【就其所在而理也】得民财物以亿计奴婢以千万数田大县数百顷小县百余顷宅亦如之于是商贾中家以上大抵破人偷甘食好衣不事蓄藏之产业而县官以盐铁缗钱之故用少饶矣初大农管盐铁官布多置水衡欲以主盐铁及杨可告缗上林财物众乃令水衡主上林上林既充满益广乃分缗钱诸官而水衡少府大农太仆各置农官徃徃即郡县比没入田田之【即就也比谓比者没入也】其没入奴婢分诸苑养狗马禽兽及与诸官官益杂置多【谓杂置官员分掌】徙奴婢众而下河漕度四百万石及官自籴乃足其后令吏得入粟补官及罪人赎入粟甘泉不复告缗晋自过江至于梁陈凡货卖奴婢马牛田宅有文劵率钱一万输估四百入官卖者三百买者一百无文劵者随物所堪亦百文収四名为散估歴宋齐梁陈依此为常以人竞商贩不为田业故使均输欲为惩劝虽以此为辞其实利在侵削【此亦算缗之杜氏通典　汉以后算缗附见关市征及杂税内】
　　关市征一
　　增周官司市国凶荒札丧则市无征而作布【冇灾害物贵市不税为民困乏也金铜无凶年因物贵大铸泉以饶民】防人掌敛市防布总布质布罚布防布而入于帛府【布帛也郑司农云防布列肆之税布杜子春云总当为儳谓无肆立持者之税也总布谓守斗斛铨衡者之税也质布者质人之所罚犯质剂者之泉也罚布者犯市令者之泉也防布者货贿诸物邸舍之税】　汉髙祖约法省禁量吏禄以赋于民而山川园池市肆租税之入自天子至于封君汤沐邑皆各自为私奉养不领于天下经费武帝元光六年初算商贾太初四年徙农都尉治武关税出入者以给关吏卒食王莽簒位于长安及五都立五均官令工商能采金银铜铁锡登取贝者皆自占司市钱府顺时气而取之诸取众物鸟兽鱼鼈百虫于山林水泽及畜牧者嫔妇桑蚕织纴纺绩补缝工匠医卜及他方技商贩贾人坐肆列里区谒舍皆各自占所为于其所在之县官除其本计其利十一分之而以其一为贡敢不自占占不以实尽没入所采取【按莽之法既商贾之货而取其十一又效商贾之为而官自买卖】　宋孝武大眀八年诏东境去嵗不稔宜广商贾逺近贩鬻米粟者可停道中杂税自东晋至陈西有石头津东有方山津各置津主一人赋曹一人直水五人以检察禁物及亡叛者荻炭鱼薪之小津并十分税一以入官淮水北有大市百余小市十余所备置官司税敛既重时甚苦之　后魏明帝时税市入者人一钱其店舍又为五等収税有差　北齐黄门侍郎顔之推奏请立关市邸舍之税开府邓长颙賛成之后主大恱于是以其所入供御府声色之费军国之用不在此焉　后周闵帝初除市门税及宣帝即位复兴入市之税每人一钱　隋文帝受禅除入市之税　【唐武后长安二年凤阁舍人崔融上议曰臣伏见有司税关市事条不限工商但是行人尽税臣谨按周礼九赋其七曰关市之赋唯敛出入之商贾不税徃来之行人而有司不识大体徒欲益帑藏助军国不知军国益扰帑藏愈空何则关为诘暴之所市为聚人之地税市则人散税关则暴兴必若师兴有费国储多窘即请倍算商客庶几人免忧惧】徳宗时赵賛请诸道津防置吏阅商贾钱每缗税二十开成二年武寜军节度使薛元赏奏泗口税场应是经过衣冠商客金银羊马斛斗见钱茶盐绫绢等一切已上并税今商量其杂税物请停絶敕防淮泗通津向来京国自有率税颇闻怨讟今依元赏所奏并停其所置官司所由悉罢　宋自李重进平以宣徽北院使李处新知扬州枢密直学士杜韡监州税【止斋陈氏曰以朝臣监州税始于此盖収方镇利权之渐然是时初未以此置官也据太宗实録上谓赵普等曰王仁赡縦吏为奸诸州场院皆隐没官钱朕初即位悉罢去分命使臣掌其事利入遂数倍以此见诸州监当分差使臣自太宗始雍熙三年始着于令监当使臣京朝官并三年替仍委知州通判提举之遂为定员】关市之税凡布帛什器香药寳货羊彘民间典卖荘田店宅马牛驴骡槖駞及商人贩茶盐皆算有敢藏匿物货为官司所捕获没其三分之一以其半畀捕者贩鬻而不由官路者罪之有官颁者十取其一谓之抽税凡州县皆置务关镇或有焉大则专置官监临【景徳二年诏诸路商税年额及三万贯以上审官院亲民官临】小则令佐兼领诸州仍令都监都押同掌之行者赍货谓之过税每千钱算二十居者市鬻谓之住税每千钱出三十太宗淳化二年诏曰关市之租其来旧矣用度所出未遑削除征算之条当従寛简宜令诸路转运使以部内州军市征所算之名品共叅酌裁减以利细民又诏除商旅货币外其贩夫贩妇细碎交易并不得収其算常税名物令有司件析掲榜颁行天下大中祥符元年诏免诸路州军农器収税神宗熙寜七年诏减国门税数十种钱不满三十者蠲之其先外城二十门皆责以课息近止令随其闲要分等以捡捕获失之数为赏罚既而以嵗旱复有是命八年手诏问中书贾贩之物法不税者其市利钱当输否时有司创税买物之入京者谓之市例钱以禄吏帝疑焉故问之哲宗元祐八年商人载米入京粜者力胜税权蠲【兵部尚书苏轼上言臣闻谷太贱则伤农太贵则伤末是以法不税五谷使丰熟之乡商贾争籴以起太贱之价灾伤之地舟车辐辏以压太贵之直自先王以来未之有改也而近嵗法令始有五谷力胜税钱使商贾不行农末皆病废百王不刋之令典而行自古所无之法臣切为圣世病之何以削去近日所立五谷力胜税钱一条只行天圣附令免税指挥则丰凶相济农末皆利縦有水旱无大饥荒矣】髙宗建炎元年诏京城久闭道路方通有贩货上京者与免税又诏凡残破州县合用竹木砖瓦并免収税又诏于平江昆山县江湾浦量収海船税又虑税网太密诏减并一百三十四处至于牛米柴麪民间日用所需并与罢税孝宗时诏乡落墟市贸易皆従民便不许人买扑収税减罢州县税务甚多寜宗时减罢州县税务亦不一【文献通考】　辽太宗得燕置南京城北有市百物山峙命有司治其征余四京及他州县货产贸迁之地置亦如之　金世宗大定二年罢诸路关税止令讥察二十年定商税法金银百分取一诸物百分取三　元初未有定制太宗时始立徴収课税所办课程至元七年遂立三十分取一之制二十年诏各路课程差亷干官二员提调増羡者迁赏亏兊者倍偿降黜二十六年従丞相僧格之请遂大増天下商税逮至天厯之际天下总入之数视至元七年所定之额盖不啻百倍云顺帝至元三年立船戸提举司十处提领二十处定船戸科差船一千料之上者嵗纳钞六锭以下递减　眀宣宗宣徳四年令南亰至北亰沿河漷县临清州济寜州徐州淮安府扬州府上新河客商辏集去处设立钞关差御史及戸部官照钞法例监収船料英宗正统六年罢上新河监収船钞官十一年移漷县关钞于河西务十二年令差主事二员于临清淮安监収船料钞景帝景泰元年钞关俱差主事一年更代【是后主事差停不一或用各府委佐贰官一员每嵗轮収】凡一应在外収税衙门有都税有宣课有司有局有分司其収税有本色有折钞其起解収贮有入内府有留各处其差官有廵视监収例名不一洪武二十三年令各处税课司局商税俱三十分税一【按明初止有商税未尝有船钞至宣徳间始设钞关凡七所若临清杭州兼商税其所本色钱钞则归内库以备赏赐折色银两则归太仓以备邉储每嵗或折本轮収或折色居七分之三其収钞有轻重差官有专摄亦有摄而复罢者】
　　关市征二
　　原无索【月令孟夏门闾无闭关市无索顺阳气敷縦不难物】　不租【年不顺成关梁不租】仲秋易【月令仲秋易关市来商旅四方来集逺乡皆至则财不匮上无乏用百事乃遂注谓轻税商也】孟冬谨【月令孟冬戒门闾修键闭谨关梁】　市防而不税【市防舍但税其舍不】
　　【税其物也】　关讥而不征【讥察而已不征税也此制】　司关掌其征【周礼司关掌国货之节以聨关市故有关市之征国凶札则无关门之征】　防人入其敛【掌敛市布而入于帛府并白帖】　增用其中者【续文献通考曰宋陈恕令三司吏各条茶法第为三等曰上者取利太深可行之商贾不可行之朝廷吾用其中者】　利至矣【又王旦遣漕臣语之曰朝廷利至矣】　增収一分【文献通考曰政和间漕臣刘既济申明于则例外増収一分税钱而一分増収税钱窠名自此起】　减四之一【续文献通考曰元耶律楚材奏荐张奂为河南路征収课税所长官防访使奂将行言于楚材曰仆不敏误防不次之用以书生而理财赋已非所长又况河南兵荒之后遗民无几烹鲜之喻正在今日急而扰之糜烂必矣愿假以嵗月使得抚摩疮痍以为朝廷爱养基本万一之助楚材善之奂既至按行境内亲问监务月课几何难易若何有以増额言者奂责之曰剥下欺上汝欲我为之耶减元额四之一公私便之】　茍干之无遗　则叹愁之寜免　汉算缗钱下逮末作之人　唐为官市害及鬻樵之夫【宋刘克荘进言】
</div>
    <div class="pagination">
<a href="御定渊鉴类函_page104.html">上一页</a><span>...</span><a href="御定渊鉴类函_page100.html">100</a><a href="御定渊鉴类函_page101.html">101</a><a href="御定渊鉴类函_page102.html">102</a><a href="御定渊鉴类函_page103.html">103</a><a href="御定渊鉴类函_page104.html">104</a><span class="current-page">105</span><a href="御定渊鉴类函_page106.html">106</a><a href="御定渊鉴类函_page107.html">107</a><a href="御定渊鉴类函_page108.html">108</a><a href="御定渊鉴类函_page109.html">109</a><a href="御定渊鉴类函_page110.html">110</a><span>...</span><a href="御定渊鉴类函_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
