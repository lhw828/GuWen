<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 29 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 29 页/共 331 页</h1>
    <div class="content">　　【文献通考】
　　《续本事诗》二卷。
　　晁氏曰：伪吴处常子撰。未详其人。自有序云：比览孟初中《本事诗》，辄搜箧中所有，依前题七章，类而编之，皆唐之，皆唐人诗也。
　　冠准诗
　　【文献通考】
　　《冠忠愍诗》三卷。
　　晁氏曰：冠准，字平叔。华州人。太平兴国中登进士科，淳化五年参知政事，定策立真宗为皇太子。景德元年拜平章事。契丹入寇，决亲征之策，凡三入相。真宗不豫，皇后预政，准白上请太子监国，因令杨亿草制，且进仪以代丁谓。诘朝，准被酒漏言，累贬雷州司户，徙衡州司马，卒。仁宗时，赠中书令，谥忠愍。尝封莱国公。初笃学，喜屡文，尤长诗什，多得警句。在相位，论议忠直，不顾身谋，仇邪媒孽，既以谪死，或又谤之云：在相位时，与张齐贤相倾，朱能为天书降乾，准知而不言。曾子固明其不然，曰：“审如是，丁谓拂须，固足以悦之。”司马温公《训俭文》，亦言其奢侈，子孙丐于海上。然以史考之，莱公盖无子也。集有范雍叙，其二百四十首。《野水无人渡》及《江南春》二首皆在，独“到海只十五”之诗已亡其全篇矣。
　　陈氏曰：《巴东集》三卷。公初以将作监丞，知巴东县，自择其诗百余篇，且为之序。今刻于巴东。《忠愍公集》三卷，乃河阳守范雍得公诗二百首为三卷，今刻板道州。
　　张刑部诗
　　【临川先生集】
　　《张刑部诗》刑部张君诗若干篇，明而不华，喜讽道而不刻切。其唐人善诗者之徒欤！君并杨刘生，杨刘以其文词染当世。学者迷其端原，靡然穷日力以摹之。粉墨青朱，颠错丛庞，无文章黼黻之序。其属情籍事不可考据也。方此时，自守不污者少矣。君诗独不然，其自守不污者邪？子夏曰：诗者，志之所之也。观君之志，然则其行亦自守不污者邪？岂惟其言而已！畀予诗而请序者，君之子彦博也。彦博，字文叔。为抚州司法。还自杨州，识之，日与之接云。庆历三年八月序。
　　魏野诗
　　【文献通考】
　　《魏仲先草棠集》二卷。
　　《钜鹿东观集》二卷。
　　晁氏曰：魏野，字仲先。陕州人。志清逸，以吟咏自娱，忘怀荣利。隐于陕之东郊，手植竹木，绕以流泉，凿土袤丈，曰“乐天洞。”前立草堂。为诗清苦，句多警策。与冠准、王旦善，每往来酬唱。祀汾阴岁召不起。卒赠著作郎。集有薛曰序。《钜鹿东观集》，乃野之子闲集其父诗四百篇，以赠著作，故以东观名集。
　　潘逍遥诗
　　【文献通考】
　　《潘逍遥诗》三卷。
　　晁氏曰：皇朝潘阆，字逍遥，大名人。通《易》、《春秋》，尤以诗知名。太宗尝召对，赐进士第。将官使之不就。王继恩与之善。继恩下狱捕阆甚急，久之弗得。咸平初，来京师，尹收系之。真宗释其罪，以为滁州参军。后卒于泗上。与王禹称、孙何、柳开、魏野交好最密，集有祖无择序，钱易、张达皆碣其墓，附于集后。苏子瞻少年时过一山院，见壁上有句云“夜凉知有雨，院静若无僧。”而不知何人诗，今集有此联，乃阆《夏日宿西禅院》诗也。小说中谓阆坐卢多逊党，尝追捕，非也。
　　陈氏曰：阆尝赐及第，后坐追夺，变姓名，僧服入中条山，卒于泗州。又有严陵刻本同，但少卷末三首。
　　滕白诗
　　【文献通考】
　　《滕工部集》一卷。
　　陈氏曰：滕白撰。篇首《寄陈搏》，知为国初人，又有《右省怀山中》及《台中寄朱从事》诗，则其杨历清要亦多矣。史传亡所见未有考也。
　　王岩诗
　　【文献通考】
　　《王岩集》一卷。
　　陈氏曰：王岩撰，集中有《春日感怀》。《上滕白郎中》，盖亦国初人。又有《圣驾亲征河东》及有“甲午避寇，全家欲下荆南”之语，则是李顺乱蜀之岁，岩盖蜀人也耶？
　　王初诗
　　【文献通考】
　　《王初歌诗集》一卷。
　　陈氏曰：王初撰，未详何人，有《延平天庆观》诗，当是祥符后人也。
　　甘棠诗集
　　【文献通考】
　　《甘棠集》一卷。
　　陈氏曰：知制诰上蔡孙仅邻几，咸平元年进士第一人，后其兄何一榜，尝从何通判陕府，以所赋诗集而序之。首篇曰“甘棠思循史”，故以名集。仅兄弟皆不寿，故不大显。
　　钱易诗
　　【文献通考】
　　《钱氏曰歌诗》二卷。
　　陈氏曰：翰林学士吴越钱易希白撰。废王之子，咸平二年进士第二人，景德二年制科。初，钱氏归国，群从皆补官，独易与兄昆不见录。遂刻志读书，皆第进士，昆至谏议大夫，易子彦远、明逸，又皆以贤良方正入等。宋兴，父子兄弟制举登科者，惟钱氏一门。易有集百五十卷，未见，家止有此及《滑稽集》四卷而已。
　　林和靖诗
　　【文献通考】
　　《林和靖诗》三卷。
　　晁氏曰：林逋，字君复。杭州钱塘人。少刻志为学。结庐西湖之孤山。真宗闻其名，诏郡县常存遇之。善行书，喜为诗。其语孤峭澄淡。临终作一绝曰：“茂陵他日求遗稿，犹喜初无封禅书。”或刻石置之其墓中。赐谥曰“和靖先生”。
　　【豫章文集】
　　《书林和靖》诗。
　　欧阳文忠公极赏林和靖“疏影横斜水清浅，暗香浮动月黄昏”之句，而不知和靖别有《咏梅》一联云“雪后园林才半树，水边篱落忽横枝。”似胜前句。不知文忠公何缘弃此而赏彼。文章大概亦如女色，好恶止系于人。李之仪《书林逋处士诗后》：西湖风物固不迁，但无和靖辈人物尔。览之怅然。姑溪老农。
　　【黄文献公集】
　　《跋林和靖诗》：子尝见先生手书诗一卷，多集中所载，此三诗则皆有之，而亦不尽同。窃意集中，是后来所改定也。
　　石曼卿诗
　　【文献通考】
　　《石曼卿集》一卷。
　　晁氏曰：石延年，字曼卿，南京宋城人。举进士不中，为三班奉职，改太常寺太祝，迁秘阁校理，气貌雄伟，喜论事，善书札，纵酒不羁，世多传其仙去。其诗如“春阴红梅”及“乐意相关禽对语，生香不断树交花。”“莺声不逐春光老，花影常随日脚流”之句，至今讽咏焉。
　　陈氏曰：其诗自为序，石介复为作序，其仕以三举进士，为三班奉职，出处详见欧公所作墓志。
　　欧公《诗话》曰：石曼卿自少以诗酒豪放自得，其气貌伟然，诗格奇峭。又工于书笔，画遒劲，体兼颜柳，为世所珍。余家尝得南唐后主澄心堂纸，曼卿为余以此纸书其《筹笔驿》诗，诗，曼卿平生所自爱者，至今藏之，号为三绝，真余家宝也。曼卿卒后，其故人有见之者云，恍惚如梦中，言我今为鬼仙也。所主芙蓉城，欲呼故人往游不得，忿然骑一素骡，去如飞。其后又云，降于亳州一举子家，又呼举子去不得，因留诗一篇与之。余亦略记其一联云“莺声不逐春光老，花影长随日脚流。”神仙事怪不可知，其诗颇类曼卿平生语，举子不能道也。
　　【苏东坡集】
　　《书曼卿诗稿后》：范文正公
　　祭曼卿文，其略曰：“曼卿之才，大而无媒，不登公卿，善人是哀；曼卿之诗，气豪而奇。大爱杜甫。酷能似之；曼卿之笔，颜筋柳骨，散落人间，宝为神物；曼卿之心，浩然无机，天地一醉，万物同归。不见曼卿，忆兮如生，希世之人，死为神明。”方此时，世未有言曼卿为神仙事，后十余年乃有芙蓉之说，不知文公偶然言之呼，抑有以知之也。
　　【黄文献公集】
　　《书石曼卿馆直诗后》：曼卿仕凡再入馆，康定二年二月四日，以秘阁校理，卒于官。距作此卷时，仅四浃旬耳。安知非曼卿绝笔耶？呜呼！曼卿之卓然不可朽，固不必在是。欧阳子所谓轩昂磊落，突尤峥嵘者，览卷犹可概见也。
　　【李端叔姑溪集】
　　《跋石曼卿二墓诗》。
　　曼卿跌荡不羁，剧饮尚气节，视天下无复难事，不为小廉曲，谨以投瓦合，非独不为而已。一有相值，藐然不少降意，若此等辈，终身不敢辄窥藩篱也。方时天下无事，尝感慨论列，引物连类，一切取律古人，君相心奇之，而适以多事为戒，故不果用。虽在秘书，不屑夜游，浮沉里巷间，见者如遇于烟云中。与所善饮酒家，其命至无算，竟席不交一语，引去。至今指其地为神仙所降。方大醉开省西门，卧大庆庑下，卫士前呵问，已而知为曼卿也。率辟易，以手加额上，嗟恻而去，年才五十余，竟死于小官，大鹏尺晏鸟，九万里而图南与夫自抉于枪榆枋者，固不可同日语。横海之，目见目见于蹄涔杯杓之间，欲求合于一辙，盖难矣。安得不丛惊聚骇，或讥且骂邪？要亦如吾所素而无愧焉可也。文词翰墨，乃其余事，既不得用，聊复剪剪所好，姑玩胜日。而流传相夸，览之亦足以仿佛其平生尔。崇宁三年八月一日。
　　【晁无咎鸡肋集】
　　《跋曼卿诗刻》：右石公曼卿诗，自书曼卿与苏公子美齐名。两人皆欧阳文忠公所畏。《澄心堂诗》所谓曼卿子美皆奇才者也。又曼卿墓表，其略曰：曼卿先世幽州人，少以气自豪，读书不治章句，独慕古人奇节伟行、非常之功。顾不合于时，乃一混以酒，文章劲健，称其意气云。文忠公一代儒宗，曼卿于补之辈行阔四五，诗工字妙，不当从补之议，当如文忠公语也。曼卿以天圣四年来令金山，故诗为此邑人作者多，刘君一也。如题张氏园亭诗云“乐意相关禽对语，生香不断树交花。”尤为佳句。其地在邑东郭，近秦城古寺，盖太宗时御史张公穆之别业园，诸子之所营也。逮补之寓此，盖七十年。而荒墟废址，狐鼠之所跳嗥，独两大桧苍然犹在。其枝半死半生，蟠惊奇怪，想见山阴品汇之盛，微咏奇句，为之大息归。御史曾孙大方曰：尝试复之，崎立两亭，当为子名之，以其语一曰“乐意。”一曰“空香。”以记曼卿尝醉此，亦知子先世与曼卿厚，今不可得也。大方曰：唯岁再春，大方率清晓出郭门，或问之曰：东园壅培事，恐后会大方，犹子刍与同里郭方，又以曼卿此诗刻石，欲补之书数字石上，乃摭文忠公诗文，并附题园亭诗事。其末为夫后来益远，前辈奇伟有如石公，至不知其名字志行，终始何如人，故详出之。大方字廷贤，刍字尧询，方字进道，皆里良士，而尧询自云藏曼卿书诗犹十数。大观二年三月已已。颖川晁补之无咎题
　　【李昭王巳乐静集】
　　《跋石曼卿诗后》：右石曼卿诗三篇，为侍御史高公作也，高公初自御史，以言事忤丁晋公，出守淄川。天圣三年擢户部判官，坐试进士擅不如格，左迁监兖州酒。三年复官知单州，时曼卿为济州金乡宰，驰此诗寄之。高公志大气刚，学贯今古。论天下事有理，勇于自任，虽屡谪逐，志愈不屈，文章雅重有法度，作诗务高古，语健而志深，一时望人也。曼卿以豪伟自许，独深知其为人，执弟子礼敬事之。其诗引贾谊韩愈杜甫，以见不得其志。才不下古人，区区冀复用以发于事业。以此观之，士君子气节相与，又不可苟合，必欲致身于功名之会，惟恐汨汨以死，非特言辞取悦而已。未几，高公再入为盐铁判官，属大河决澶渊，乃疏利害。议者不喜，罢去，知陕府，卒于官。后十年，曼卿自海州通判迁秘阁校理，上书陈西夏十事，不报。既而元昊犯吾圉，边邑骚动，天子稍思其言，方试一事，不幸病且死。呜呼！高公终身力行而三踬，曼卿才一进武而遂殒厥身，窃读此诗，良可叹云。大观戊子仲秋朔，乐静堂题。
　　吕夷简诗
　　【文献通考】
　　《吕文靖集》五卷。
　　陈氏曰：丞相许国文靖公寿春吕夷简坦夫撰。文靖不以文鸣，而其诗清润和雅，未易及也。陈亚诗
　　【文献通考】
　　《陈亚之集》一卷。
　　晁氏曰：陈亚，字亚之，性滑稽，喜赋药名诗，仕至司封郎中。药名诗始于唐人张籍。有“江阜岁暮相逢地，黄叶霜前半下枝”之诗。人谓起于亚，实不然也。
　　陈氏曰：咸平五年进士，有集三卷。药名诗特其一体耳，如“马嘶曾到寺，犬吠乍行村，吏辞如贺日，民送似迎时。”皆佳句，不在此集也。
　　【苏东坡集】
　　《书陈亚之诗后》：故三司副使陈公，某不及见其人。然少时所识一时名卿胜士多推尊之尔。后前前雕丧略尽，能称颂公者，渐不复见。得其绪言遗事，当记录宝藏，况其文章乎！公之孙师仲录公之诗二十五篇以示，其三复大息，以想见公之大略云。元符四年十月二十三日，眉阳苏某书。
　　【豫章文集】
　　《书陈亚之诗后》：岷山之发江，仅若瓮口，淮岳桐柏，力能泛觞，卒之成川注海，以其所从来远也。学问文章，震耀一世，考其祖曾，发源必有自。陈氏昆仲多贤，是中将有名世者，观吏部公之诗可谓源清矣。
　　金陵览古诗
　　【文献通考】
　　《金陵览古诗》三卷。
　　陈氏曰：虞部员外郎杨备撰，亿之弟也。
　　苏才翁诗集
　　【文献通考】
　　《苏才翁集》一卷。
　　晁氏曰：苏舜元，字才翁，子美兄也。工草隶，诗章豪丽。
　　晁君成诗集
　　【文献通考】
　　《晁君成集》十卷，《别集》一卷。
　　陈氏曰：新城令晁端友君成撰。东坡为作序。补之，其子也。《东坡序》略曰：晁君成，君子人也。吾与之游三年，知其为君子，而不知其能文与诗，而君亦未尝一语及此者。其后君既没，其子补之出君之诗三百六十篇，读之而惊曰：嗟呼！诗之指虽微，然其美恶高下，犹有可以言传而指见者。至于人之贤不肖，其深远茫昧难知，盖甚于诗。今吾尚不能知君之能诗，则其所谓知君之为君子者，果能尽知之乎？君以进士得官，所至民安乐之，惟恐其去，然未尝以一言求于他人，凡从事二十三年，而后改官以没。由此观之，非独吾不知，举世莫知之也。君之诗清厚静深，如其为人。而每篇辄出新意奇语，宜为人所共爱。其势非君深自覆匿，人必知之。而其子补之，于文无所不能，博辩俊伟，绝人远甚，将必显于世。吾是以知有其实而辞其名者之必有后也。
　　杜师雄诗
　　【文献通考】
　　《杜师雄诗》一卷。
　　晁氏曰：宋朝杜默，字师雄，徂徕人。石介作《三豪篇》，所谓歌之豪者。苏子瞻颇陋之。
　　邵尧夫诗
　　【文献通考】
　　《击壤集》二十卷。
　　晁氏曰：宋朝邵雍尧夫，隐居洛阳。熙宁中与常秩同召，力辞不起，邃于易数，始为学至二十年，不施枕榻睡，其精思如此。歌诗盖其余事，亦颇切理，盛行于时。卒谥康节，集自为序。
</div>
    <div class="pagination">
<a href="永乐大典残卷_page28.html">上一页</a><span>...</span><a href="永乐大典残卷_page24.html">24</a><a href="永乐大典残卷_page25.html">25</a><a href="永乐大典残卷_page26.html">26</a><a href="永乐大典残卷_page27.html">27</a><a href="永乐大典残卷_page28.html">28</a><span class="current-page">29</span><a href="永乐大典残卷_page30.html">30</a><a href="永乐大典残卷_page31.html">31</a><a href="永乐大典残卷_page32.html">32</a><a href="永乐大典残卷_page33.html">33</a><a href="永乐大典残卷_page34.html">34</a><span>...</span><a href="永乐大典残卷_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
