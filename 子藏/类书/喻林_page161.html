<!DOCTYPE html>
<html>
<head>
    <meta charset="UTF-8">
    <title>喻林 - 第 161 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 161 页/共 195 页</h1>
    <div class="content">　　嘉肴停俎定方旨于必甘良玉在攻表珪璋于既就是以陶钧万品务本为先经纬九区学斆为大【南齐书明帝本纪】夫金之质也至刚铸之可以成器水之性也柔弱壅之可以坏山况乎肖天地之貌含五帝之德朱蓝易染薫莸可变固宜随邹俗而好长缨化齐俗而贵紫服【周书史臣儒林传】
　　砾石变成瑜瑾莨莠化为芝兰【隋书卢思道传】
　　若玺印涂犹防止水岂直譬彼耕耨均斯粉泽而已哉【隋书潘徽文学传】
　　黄帝问于伯高曰吾欲陶天下而以为一家为之有道乎伯高对曰请刈其莞而树之吾谨逃其蚤牙则天下可陶而为一家【管子地数】
　　善气逆人亲于兄弟恶气逆人害于戎兵不言之声疾于雷鼔心气之形明于日月察于父母【管子内业】
　　若夫教者标然若秋云之远动人心之悲蔼然若夏之静云乃及人之体然若謞之静【管子侈靡】
　　钟鼔成肆干戚成舞虽禹不能禁民之观且夫饰民之欲而严其听禁其心圣人所难也【晏子春秋谏下】
　　圣人之治虚其心实其腹弱其志强其骨常使民无知无欲【老子安民】
　　父不疑于其子子必孝兄不疑于其弟弟必共夫不疑于其妇妇必贞君不疑于其臣臣必忠是还至而効者也【子华子北宫子仕】
　　天高而难知有福不可请有祸不可避法天则戾地广大深厚多利而鲜威法地则辱时举错代更无一法时则贰三者不可以立化树俗故圣人弗法【鹖冠子近迭】风以动之变以化之犹泥之在钧羣器之形自见【鬼谷子本经阴符注】
　　羿蠭门者天下之善射者也不能以拨弓曲矢中王良造父者天下之善驭者也不能以辟马毁舆致逺尧舜者天下之善教化者也不能使嵬化【荀子正论】
　　夫总方略齐言行一统类而羣天下之英杰而告之以太古敎之以至顺奥窔之间簟席之上敛然圣王之文章兴焉佛然平世之俗起焉【荀子非十二子】
　　厯山之农者侵畔舜往耕焉期年甽畆正河滨之渔者争得舜往渔焉期年而让长东夷之陶者器若窳舜往陶焉期年而器牢仲尼叹曰耕渔与陶非舜官也而舜往为之者所以救败也【韩子难一】
　　尧舜之民可比屋而封桀纣之民可比屋而诛者教化使然也故近河之地湿近山之土燥以其类相及也【陆子无为】
　　儒者非能使人弗欲而能止之非能使人弗乐而能禁之夫使天下畏刑而不敢盗岂若能使无有盗心哉越人得蛇以为上肴中国得而弃之无用故知其无所用贪者能辞之不知其无所用廉者不能让也【淮南子精神训】戎翟之马皆可以驰驱或近或逺惟造父能尽其力三苗之民皆可使忠信或贤或不肖惟唐虞能齐其美必有不传者【淮南子缪称训】
　　昔舜耕于厯山朞年而田者争处墝埆以封壤肥饶相让钓于河渎朞年而渔者争处湍濑以曲隈深潭相予当此之时口不设言手不指麾埶德于心而化驰若神使舜无其志虽口辩而户说之不能化一人是故不道之道莽乎大哉夫能理三苗朝羽民从裸国纳肃慎未发号施令而移风易俗者其唯心行者乎法度刑罚何足以致之也【淮南子原道训】
　　法能杀不孝者而不能使人为孔曾之行法能刑窃盗者而不能使人为伯夷之亷孔子弟子七十养徒三千人皆入孝出弟言为文章行为仪表教之所成也墨子服役者百八十人皆可使赴火蹈刃死不还踵化之所致也【淮南子泰族训】
　　其于化民也若风之摇草木无之而不靡【淮南子泰族训】天地之数不能独以寒暑成岁必有春夏秋冬圣人之道不能独以威势成政必有敎化【春秋繁露为人者天地】
　　为人主者居至德之位操杀生之势以变化民民之从主也如草木之应四时也【春秋繁露威德所至】
　　夫赤子知慕其父母由审故也况为政兴其贤者而废其不贤以化民乎【孔丛子刑论】
　　君子舞象小人击壤上化使然又何足赏【孔丛子叙世】孔子大圣也诸侯莫能用当小位于鲁三月不令而行不禁而止沛若时雨之灌万物莫不兴起也【盐铁论国病】为治者不待自善之民为轮者不待自曲之木【盐铁论大论】违山十里蟪蛄之声犹尚存耳政事无如膺之矣【说政理】昔禹与有扈氏战三阵而不服禹于是修教一年而有扈氏请服故曰去民之所事奚狱之所听兵革之不陈奚鼔之所鸣故曰教为务也【说苑政理】
　　大冶之罏可使无刚踊水之机可使无降善立教者若兹则终身治矣故凡器可使与顔冉同趋投百金于前白刃加其身虽巨距弗敢掇也善立法者若兹则终身不掇矣故跖可使与伯夷同功【申鉴政体】
　　荣辱者赏罚之精华也故礼教荣辱以加君子化其情也桎梏鞭朴以加小人治其形也【申鉴政体】
　　民有心也犹为种之有园也遭和气则秀茂而成实遇水旱则枯槁而生蘖【濳夫论德化】
　　善者之养天民也犹良工为麴防也起居以其时寒温得其适则一荫之麴防尽美而多量其愚拙工则一荫之麴防皆臭败而弃损今六合亦由一荫也黔首之属犹豆麦也变化云为在将者尔遭良吏则皆怀忠信而履仁厚遇恶吏则皆怀奸邪而行浅薄【濳夫论德化】
　　圣人之规曲世若火之规曲竹治其节而削其枝颋其榦而裁其根然后商贩而为利工斵而为器今汉室之形若曲竹何不倚而规之以匡辅其倾乎坐而防之以宣裕其业乎为之礼乐以顺导其民乎夫物曲则弃人曲则弊世曲则倾唯智者覩形而知影是以规其所曲而全其所直游乎自然之原此仲尼之志度而管孟之为也【天禄阁外史去就】
　　言虎悲啸而吟则谷风至而应其类也以言君修德行正则百姓随而化也【王逸注楚辞七谏】
　　王良造父称为善御以能使不良为良也如徒能御良其不良者不能驯服此则驵工庸师服驯技能何奇而世称之故曰王良登车马不罢驽尧舜为政民无枉愚【王充论衡率性篇】
　　三苗之民或贤或不肖尧舜齐之恩教加也楚越之人处庄岳之间经厯岁月变为舒缓风俗移也故曰齐舒缓秦慢易楚促急燕戅投以庄岳言之四国之民更相出入久居单处性必变易【王充论衡率性篇】
　　璆琳琅玕者此则土地所生真玉珠也然而道人消烁五石作五色之玉比之真玉光不殊别兼鱼蚌之珠与禹贡璆琳皆真玉珠也然而隋侯以药作珠精耀如真道士之教至知巧之意加也阳燧取火于天五月丙午日中之时消链五石铸以为器磨砺生光仰以向日则火来至比真取火之道也今妄以刀剑之钩月摩拭朗白仰以向日亦得火焉夫钩月非阳燧也所以耐取火者摩拭之所致也今夫性恶之人使与性善者同类乎可率勉之令其为善使之异类乎亦可令与道人之所铸玉隋侯之所作珠人之所摩刀剑钩月焉教导以学渐渍以德亦将日有仁义之操【王充论衡率性篇】
　　贤君之治国也犹慈父之治家慈父耐平教明令耐使子孙皆为孝善子孙孝善是家兴也百姓平安是国昌也【王充论衡治期篇】
　　善之劝恶如春雨泽【武侯十六策阴察】
　　大禹善治水而君子善导人导人必因其性治水必因其势是以功无败而言无弃也【徐干中论贵言】
　　鸺枭化为鸳鸾邪伪变成忠贞芳颖秀于斥卤夜光起乎泥泞【抱朴子外篇君道】
　　化上而兴善者必若靡草之逐惊风洗心而革面者必若清波之涤轻尘【抱朴子外篇用刑】
　　夫承兰风以倾柯濯清波以遣秽者若沈景之应朗鉴方圆之赴规矩【抱朴子外篇嘉遯】
　　以文雅为园囿以礼乐为场圃【李善注文选子云剧秦美新】
　　风化所被近者逾深逺者稍浅故京师沈濳而要荒濯沐也【李善注文选杨子云剧秦美新】
　　冲波安流则龙舟不能以漂震风洞发则夏屋有时而倾何则牵乎动则静凝系乎静则动贞是以淫风大行贞女蒙冶容之诲淳化殷流盗跖挟曾史之情【文选陆机演连珠】
　　萍之依水随水去留萝之寄松随松髙下人俗与政化迁变亦犹是也【文选潘安仁河阳县作诗注】
　　辞者主之弓弩教者君之机关【意林周生烈子】
　　人之性如水焉置之圆则圆置之方则方澄之则渟而清动之则流而浊先王知中流之易扰乱故随而教之【意林物理论】
　　洗濯民心湔浣浮俗【意林正论】
　　浩浩大海百川归之洋洋圣化九服仰之【艺文类聚刑法部刑法赋】慙孺雉之声朝恶细鱼之在夜【艺文类聚杂文部赋赋】
　　鸷鸟感仁而革性鶗鴂乘化而变声【艺文类聚岁时部春】
　　我化若风民应如草我静如镜物动犹烟【文英华梁简文帝帝德上颂】
　　不听杂乐以变齐国之风不食鲜禽以断荆王之猎【文苑英华唐信职官九志】
　　居兰处鲍在其所习白羽素丝随其所染是以金性虽质处剑即凶水德虽平经风即险【文苑英华庾信连珠】
　　善治者使跖可信不能治者使伯夷可疑【太平御览治道部政治三】上德之政鹰化为鸠暴虎成貍此之谓也【太平御览职官部良令长下】
　　人化而为善禽兽化而为恶人而不善者谓之禽兽【太平御览人事部钦人】
　　载驰非辖不行临政非教不贤【太平御览车部辖】
　　麦之为蝶由于湿也尔则万物之变皆有以也农民止麦之化者区之以灰圣人理万物之化者济之以道【太平御览妖异部变化下】
　　鼎烹熟以养人犹圣君兴仁义之道以教天下也【玉海周易郑康成注】
　　变世化俗犹风之靡草民之从化犹鱼之赴水【道德经指归卷八】
　　桀纣之吏可令顺信秦楚之卒可令顺善【道德经指归卷十一】如铁钩能制狂象王治正化能伏恶人【大方广佛华严经卷十二】故诸学者如世轮绳艺业所修如聚泥土王行正化如匠埏埴【大方广佛华严经卷十二】
　　树不伐本则枝不倾人主不化则道不行【提婆菩萨传借十】譬如神通人能变瓦石皆使为金【大智度论卷三十二】
　　犹如好牛以少鞭杖则得调利【入大乘论卷下】
　　风俗
　　庶民惟星星有好风星有好雨【书洪范】
　　万国同其风化若物在绳索之贯故云九州同风万国同贯【尚书正义禹贡】
　　纠纠【音赳】葛屦可以履霜掺掺【音纎】女手可以缝裳【诗国风葛屦】关雎麟趾之化王者之风故系之周公鹊巢驺虞之德诸侯之风也先王之所以教故系之召公【毛诗关雎】
　　葛屦刺褊也魏地陿隘其民机巧趋利其君俭啬褊急而无德以将之【毛诗葛屦】
　　葛屦贱皮屦贵魏俗至冬犹谓葛屦可以履霜利其贱也【郑氏笺诗葛屦】
　　纠纠然夏日所服之葛履魏俗利其贱至冬日犹谓之可以履寒霜掺掺然未成妇之女手魏俗利其事新来嫁犹谓之可以缝衣裳【毛诗正义葛屦】
　　豕之性能水又唐突难禁制以荆舒之人性好乱又勇悍难制服言有豕之白蹄者领其众豕离其缯牧之处涉入于水波涟矣以兴荆舒之君率其众民去其礼义之安居于乱亾之危矣【毛诗正义渐渐】
　　且服奇者志淫则是邹鲁无奇行也俗僻者民易则是吴越无秀士也【史记赵世家】
　　人言楚人沐防而冠耳【史记项羽纪】
　　世人削方为圆挠直为曲岂待顾道德之清涂践仁义之区域乎【晋书熊逺传】
　　其升山赴险抵突丛棘若鱼之走渊猿狖之腾木也【吴志诸葛恪传】
　　彯鹬冠于郑伯之门蹑珠履于春申之第【晋书舆服志】醨风濳煽醇源浸竭【晋书徐宁传】
　　吴妇人之脩容者急束其髪而劘角于耳葢其俗自操束大急而亷隅失中之谓也故吴之风俗相驱以急【宋书五行一志】
　　末世之俗则不然烦称文辞而实不效知谲相诞而情不应葢先霜霰以戒裘罏者矣机栝存乎中而羣有诈心者族攻之于外【子华子神气】
　　竽也者五声之长者也故竽先则钟瑟皆随竽唱则诸乐皆和今大奸作则俗之民唱俗之民唱则小盗必和故服文采带利剑厌饮食而资货有余者是之谓盗竽矣【韩非子解老】
　　故有大路龙旂羽葢埀緌结驷连骑则必有穿窬拊揵抽箕逾备之奸有诡文繁绣弱緆罗防必有菅屩跐踦短褐不完者故高下之相倾也短修之相形也亦明矣【淮南子齐俗训】
　　羌氐僰翟婴儿生皆同声及其长也虽重象狄騠不能通其言教俗殊也今令三月婴儿生而徙国则不能知其故俗由此观之衣服礼俗者非人之性也所受于外也夫竹之性浮残以为牒束而投之水则沈失其体也金之性沈托之于舟上则浮势有所支也夫素之质白染之以湼则黒缣之性黄染之以丹则赤人之性无邪久湛于俗则易易而本合于若性【淮南子齐俗训】
　　丹穴太蒙反踵空同大夏北戸奇肱脩股之民是非各异习俗相反君臣上下夫妇父子有以相使也此之是非彼之是也此之非非彼之非也譬如斤斧椎凿之各有所施也【淮南子汜论训】
　　夫文繁则质衰末盛则本亏末修则民淫本修则民慤【盐铁论本议】
　　利则虎曳病则鸟折【盐铁论备胡】
　　江南有橘齐王使人取之而树之于江北生不为橘乃为枳所以然者何其土地使之然也今齐人居齐不盗来之荆而盗得无土地使之然乎【说苑善说】
　　古之鲁俗涂里之闾罗门之罗收门之渔独得于礼是以孔子善之夫涂里之闾富家为贫者出罗门之罗有亲者取多无亲者取少収门之渔有亲者取巨无亲者取小【说政理】
　　五鸟六鸱相对蹲跂礼让不兴虞芮争讼【焦氏易林大壮之归妹】有山者采有水者渔【博物志】
　　东南之人食水产西北之人食陆畜食水产者龟蛤螺蛤以为珍味不觉其腥臊也食陆者貍兎鼠雀以为珍物不觉其膻也【博物志】
　　夫方土所资自然而能故吴越之用舟燕朔之乘马得之于水陆之宜不假学于贤智慎到曰治水者茨防决塞虽在夷貊相似如一学之于水不学之于禹也【张湛注列子汤问】
　　积习则鲍肆之臭裸乡不觉呈形之丑【抱朴子外篇循本】慕之者犹宵虫之赴明烛学之者犹轻毛之应飙风【抱朴子外篇疾谬】
　　遭雨巾坏犹复见效不觉其短皆是类也【抱朴子外篇正部】轩车不可以适越冠冕不可以之胡古之道也【文中子周公】音有楚夏者土风之乖也情有险易者习俗之殊也【文选魏都赋注】
　　匈奴常言汉极大然不能耐饥渴失一狼走千羊【补文选汉武帝轮台诏】
　　人情玩于所习纯风日去华竞日彰犹火之消膏而莫之觉也【补文选戴邈学校疏】





　　喻林卷九十八
　　钦定四库全书
　　喻林卷九十九　　　　　明　徐元太　撰政治门【四】
　　赏罚
　　火在天上大有君子以遏恶善顺天休命【易大有】讼言终朝晋言一书俱不尽一日明黜陟之速所以示惩劝也【周易正义晋】
　　天有命有祸有福人有丑有绋絻有斧钺以人之丑当天之命以绋絻当天之福以斧钺当天之祸【汲周书命训解】明主醲于用赏约于用刑【后汉书马援传】
　　受尧诛者不能无怨受桀赏者不能无慕此人情也【呉志孙晧传注】
　　悬爵于朝而有功者必縻其赏悬刑于市而有罪者必罹其辜【魏书髙祖上纪】
</div>
    <div class="pagination">
<a href="喻林_page160.html">上一页</a><span>...</span><a href="喻林_page156.html">156</a><a href="喻林_page157.html">157</a><a href="喻林_page158.html">158</a><a href="喻林_page159.html">159</a><a href="喻林_page160.html">160</a><span class="current-page">161</span><a href="喻林_page162.html">162</a><a href="喻林_page163.html">163</a><a href="喻林_page164.html">164</a><a href="喻林_page165.html">165</a><a href="喻林_page166.html">166</a><span>...</span><a href="喻林_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
