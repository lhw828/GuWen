<!DOCTYPE html>
<html>
<head>
    <meta charset="UTF-8">
    <title>初学记 - 第 18 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 18 页/共 84 页</h1>
    <div class="content">　【梓泽 芝田】刘澄之《宋永初山川记》曰：梓泽，地名，去王城二十四里。曹植《洛神赋》曰：税驾乎蘅皋，秣驷乎芝田。已上河南府。
　【牛兰 狐聚】郦元注《水经》曰：牛兰水，出鲁阳县北牛兰山。《汉书》曰：梁县有惮狐之聚。
　【黄陂 白水】《水经注》曰：黄水积为黄陂，入白水亭城西南。已上汝州。
　【虢国 虞城】《汉书》曰：陕州，虢国也。又曰：周封太伯后，是为虞公，谓之虞城。
　【茅津 柏谷】杜预云：茅津在太阳县西。《汉武故事》曰：帝微行至于柏谷。已上陕州。
　【石堤 金匮】《水经注》曰：石堤山下有祠，遁甲开山图；熊耳山有金匮石室。
　【鸠里 鸿关】汉卫太子东走至湖，藏金鸠里。《水经注》云：汉阙亭东有鸿关。已上虢州。
　【北利 西平】《十三州志》曰：北利城在上蔡。崔鸿《後燕录》：西平县属汝阴。【龙泉 羊涧】《後汉书》曰：平舆泉有二龙焉。《十三州志》曰：武帝时有白羊出溪涧中。已上豫州。
　【西唐 南郭】《後汉书》曰：高凤隐西唐山。《周地图记》曰：後魏于南郭城中置南阳郡。
　【蓼国 谢城】《汉书》曰：湖阳县，故蓼国。《荆州记》曰：棘县有谢城。已上唐州。
　【胡国 陶丘】《汉书》云：汝阴县故胡国。《晋书》曰：汝阴县有陶丘乡。
　【汝坟 颍浸】《毛诗》曰：汝坟道化行也。《周礼》曰：正南曰荆州，其浸颍淇。已上颍州。
　【炎都 楚徙】《帝王世纪》：神农初都陈。《汉书》云：楚顷襄王东徙于陈。
　【鸡水 狐邱】《水经注》：洧水南出，谓之鸡笼水。《左传》：楚侵陈，克狐邱。已上陈州。
　【二颍 五都】《成公绥赋》曰：俯临二颍。《魏略》曰：以长安、谯、许昌、邺、洛阳为五都。
　【方城 曲洧】《左传》曰：楚国方城以为城。又曰：诸侯伐郑，至于曲洧。已上许州。
　【荡渠 原圃】《水经注》曰：阴沟出阳武县之荡渠。《左传》曰：郑有原圃，犹秦之有具圃。
　【践土 鸿沟】《左传》云：晋文公作王宫于践土。注云：郑地。《汉书》曰：于荣阳下，别河东南为鸿沟。已上郑州。
　【逢泽 汴渠】《汉书》曰：逢泽在开封东北。《史记》曰：秦孝公使公子会诸侯于逢泽。《西征记》曰：仓坦城南临汴渠。
　【羊湖 沙海】《述征记》曰：汴南董生，引汴水自羊湖。《战国策》曰：梁君欲得九鼎，谋于沙海之上，为日久矣。已上汴州。
　【金堤 石济】《汉书》曰：河决东郡，所筑号曰金堤。《述征记》曰：河有一积石，谓之石济。
　【蒲邑 桃城】《左传》曰：齐侯卫侯胥命于蒲。注曰：蒲宁殖邑也。《续汉书》云：桃城在燕县南。已上滑州。
　【谯国 濑乡】《晋书》曰：谯国，魏明帝分置也。《濑乡记》云：老子祠在濑乡。
　【麦邱 桑邑】《桓谭新论》曰：齐桓公行见麦邱人。《水经注》曰：山桑邑俗谓之北平城。已上毫州。
　【商邱 景毫】《左传》曰：阏伯居商邱。又曰：汤有景毫之盟。
　【棘璧 桐门】《汉书》曰：吴楚七国反，先击破梁棘璧。《左传》曰：楚围宋，门于桐门。已上宋州。
　【清水 梁山】《述征记》曰：钜野县有清水。又：梁山氵祭清水更属岱宗。
　【无盐 阳谷】《汉书》云：无盐县近东平国。《左传》：齐侯会于阳谷。已上郓州。
　【荷泽 葵邱】《尚书》曰：导荷泽，被孟潴。《左传》曰：齐桓公会诸侯于葵邱。
　【五丈 三】《水经注》曰：荷水，俗谓之五丈沟。《尚书》曰：汤遂伐三。已上曹州。
　【谷林 瓠子】《吕氏春秋》曰：尧葬谷林。《汉书》曰：河决瓠子堤。已上濮州。
　【秦亭 卢邑】《左传》曰：鲁筑亭于秦。杜预注云：范县西北有秦亭。又曰：高弱以卢叛。杜预注曰：卢，齐高氏邑。
　【狼水 鱼山】《水经注》曰：狼水出大鉴山狼溪，西北流，经谷城西。《汉书》曰：武帝瓠子歌曰：“吾山平兮钜野溢。”注：吾山，即鱼山也。《西征记》：鱼山北临河。已上济州。
　【莱邑 蒲台】《水经注》曰：莱芜县，昔齐景公灭莱，莱人播北谷，邑落荒芜，故云莱芜。《三齐略记》曰：海侧有台，高八丈。秦始皇于台下萦蒲ム马，因名蒲台。
　【甲山 笼水】《水经注》曰：萌水出于甲山。《述征记》曰：梁邹城西有笼水。或云，齐之孝妇，涌泉发于宅内，以笼覆水，所以名曰笼水。已上淄州。
　【济河 洙泗】《尚书》曰：济河惟兖州。《礼记》曾子谓子夏曰：“吾与汝事夫子于洙泗之间。”
　【凫峄 龟蒙】《毛诗》曰：建尔元子，俾侯于鲁，保有凫峄，遂荒徐宅。又曰：奄有龟蒙，遂荒大东。已上兖州。
　【石堰 金舆】晏谟《齐记》曰：石塞堰，武帝时造。《述征记》曰：朗公金舆山，孤峰环秀，实神岭也。
　【华泉 历井】《左传》曰：逢丑父使齐顷公下如华泉取饮。《续征记》曰：历山有井有底，与城西南涌泉相通。已上齐州。
　【阝城 费邑】《左传》曰：阝黎来朝，杜预注曰：东海昌卢县东北有阝城。又曰：费伯帅师城郎，琅邪费县也。后为季氏邑。
　【大岘 叟冈】伍缉之《从征记》曰：大岘直度山二十五里，涧壑洞地，崖坂峭曲，四岳三涂，不是过也。《水经注》曰：小叟冈有水二源，双会东导一川。已上沂州。
　【表海 营邱】《左传》曰：吴季札闻歌齐之声，曰：“表东海者其太公乎？”《史记》曰：武王封师尚父于齐营邱也。
　【天齐 地镜】《汉书》曰：齐所以为齐者，以天齐也。苏林注：天中齐也。顾野王舆《述志》曰：宋文帝时，青州城南地，远望倒影如水，谓之地镜。已上青州。
　【龙沟 鹄垄】《续述证记》曰：彭城水五沟到龙沟五里。张华《博物志》曰：徐君宫人生卵，以为不祥，弃之水滨。有犬名鹄苍，衔卵以归，遂生儿，为堰王。后鹄苍临死生角而九尾，实黄龙也。葬之徐里中，见有狗垄存焉。
　【西楚 北陵】《汉书》曰：项羽自立为西楚霸王，都彭城。《晋书 太康地志》有北陵县，属下邳。已上徐州。
　【邸阁 濠梁】《西征记》曰：宿预城下邳之中路旧邸阁。《述征记》曰：濠汜，水公也，其水注泗有旧鱼梁。庄子游于濠梁，则此地也。
　【白楼 朱矢】侯滔《北征记》曰：下邳城，韩信所都也。中城吕布所守，南临白楼门。《博物志》曰：徐堰王欲行霸上国，乃沟通陈蔡之间，得朱弓彤矢。已上密州。
　【龙台 马耳】《三齐略记》曰：平昌门内有台，高六丈，神龙出入于其中，故名龙台城。《水经注》曰：马耳山高百丈，上有石并举双耸，如马耳。
　【柴阜 焦原】《齐地记》：柴阜榛棘森然，故云柴阜，邴原葬于其东。《尸子》曰：莒有焦原者，广寻五十步，临百仞之溪，莒国莫敢近者。有羽士见于莒子，独欲行齐踵。已上登州。
　【圣石 仙祠】《齐记》曰：莱山之阴有大石，其中有人出处，云是古圣人从此而出。《汉书》曰：不其县有太一仙人祠九所。
　【三山 九穴】《汉书》曰：曲城县有三山。《齐记》云：九目山有九穴。已上莱州。
　【吕母固 田横岛】後汉王莽末，有吕母者，其子为县宰所杀。母散财以招少年，其杀宰而人海中。今按：其固见存，在东海县北。《汉书》曰：高祖定天下，田横惧诛，乃与从属五百人入海，居岛中。
　【仙士石 始皇碑】崔琰《述征赋》曰：郁非山有仙士石室，乃往观焉，见一道人。王隐《晋书》曰：海中去岸百五十步有秦始皇碑，阔五尺，厚三尺八寸。已上海州。
　箴
　【扬雄《豫州箴》】郁郁荆河，伊洛是经；荣彼漆，惟用攸成。田田相拿，卢卢相距；夏殷不都，成周攸处。豫野所居，爰在鹑墟。四奥咸宅，寓内不如；陪臣执命，不虑不图。毋曰我大，莫或余败；无曰我强，靡克余亡。王赧为极，实绝周祀。牧臣司豫，敢告柱史。
　【又《青州箴》】茫茫青州，海岱是极；盐铁之地，铅松怪石。群水攸归，莱夷作牧；贡篚以时，莫怠莫违。昔在文武，封吕于齐；厥土途泥，在邱之营。五侯九伯，是总是征；马殆其衔，御失其度。周室荒乱，小白以靖；诸侯佥服，复尊京师。小白既没，周卒陵迟；嗟兹天王，附命下土。牧臣司青，敢告执矩。
　【又《徐州箴》】海岱伊淮，东海是渚；豫州之士，邑于蕃宇。大野既潴，有羽有蒙；孤桐珠，泗沂攸同。降周任姜，镇于琅邪；姜姓绝苗，田氏攸都。事起犹微，不虑不图；祸如邱山，本在萌芽。牧臣司徐，敢告仆夫。
　【又《兖州箴》】攸攸济河，兖州之寓；九河既导，雷夏攸处。草繇木条，漆丝；济漯既通，降邱宅土。成汤五徙，卒都于毫；盘庚北渡，牧野是宅。箕子欷，故居为墟。牧臣司兖，敢告执书。
○ 关内道第三
叙事
　关内道者，禹贡雍州之域。（《尚书》曰：黑水西河惟雍州。按：雍州自陇而西，分为陇右道。《汉书 天文志》曰：东井与鬼为雍州分野。）东自同华，略河而北；西自岐陇，原会极于北垂，尽其地也。京兆府挟沣灞，据函崤，（班固《西都赋》曰：左据函谷二崤之险。又曰：挟沣灞。据陇首。）得百二方千里。（《汉书》曰：秦得百二。苏林曰：言秦地险固，以二万人足当得诸侯百万人。《河图》曰：秦地方千里。）周都酆镐，秦都咸阳，汉都长安，今武功县，后稷所封也。（《史记》：后稷封于粲是也。）豳州，昔公刘所居也。华州，古郑国也。（《诗谱》曰：周宣王封其弟于咸林，是为郑国。）岐州，秦德公初居之所也。夏州，赫连氏之都也。
　事对
　【四塞 八川】《汉书》娄敬云：“关中被山带河，四塞之固。”相如《上林赋》曰：荡荡乎八川，沣、氵高、涝、、泾、渭、灞、。
　【神皋 福地】《西京赋》曰：实惟奥区神皋。《遁甲开山图》曰：骊山西有阜，名风凉原，雍州之福地。
　【金城 石柱】《汉书》：关中金城千里。《三辅旧事》曰：石柱以南属京兆，北属扶风。
　【细柳 长杨】《汉书》曰：周亚夫军细柳，汉宫名有长杨。
　【温水 沧池】《三秦记》：渭水桥西有温水。又《长安记》：建章宫有太液沧池。
　【鸡头 鹑首】《雍州记》：鸡头山在县。《史记》：天赐秦穆公鹑首之地。
　【汉京 秦里】《西都赋》曰：弘我以汉京。又《西京赋》曰：秦里其朔。
　【丹水 黄山】《山海经》：南山多黄丹水出焉。《西京赋》曰：绕黄山而款牛首。已上京兆府。
　【桃塞 柏原】《左传》：晋侯使詹嘉守桃林之塞。杜预曰：今潼关是也。《水经注》：灌水于孤柏之原西流。
　【蒲池 学】《水经注》：华山上灵泉名蒲池。《高士传》云：张楷隐华山，学者从之成。已上华州。
　【韩原 姚谷】《古今地名》云：韩武子食き于韩原。《後汉书》云：姚谷属白水。
　【堑洛 分华】《史记》曰：秦简公堑洛，蒲城县东长城是也。《後汉书》曰：孝明帝分华山都置武乡郡。已上同州。
　【蒲谷 柏城】《水经注》曰：蒲谷水源出中部县。又曰：猪水流经柏城。已上同州。
　【丹川 乌水】《水经注》曰：蒲水南自洛川县流入丹阳川。又曰：乌川水源出汾川县西北。已上丹州。
　【青牛 白帝】《录异传》曰：秦文公伐雍州南山文梓树，有青牛走出沣水中。《史记》：秦文公作，以祭白帝。
　【漆水 桐池】《水经注》曰：漆水出漆溪。又曰：桐池水东北流入三交水。已上岐州。
　【岐下 梁邱】《史记》曰：古公父止于岐下。《水经注》曰：梁邱谷水，西南注于泾。
　【芹川 芮水】《水经注》曰：宜禄县北有芹川。又曰：芮水流入泾。已上豳州。
　【乌亭 昆壤】汉乌氏县，王莽改为乌亭。宋初《山川记》曰：安定昆戎旧壤也。已上泾州。
　【陇水 吴山】《三秦记》曰：俗歌云陇头水。《地道记》曰：阳县属秦国，吴山在西。已上陇州。
　【芹谷 柞亭】《水经注》曰：芹谷水出罗川县东子午山。《续汉书》曰：汾阳县有五柞亭。已上宁州。
　【兔州 鸡水】《水经注》曰：兔川西南流注洛水。又曰：乌鸡水出西流入洛。已上庆州。
　【蓝水 那邑】《十六国春秋》云：赫连定登于可蓝山。《史记》曰：那戎邑也。已上原州。
　【白水 蒲川】《水经注》曰：白水源出汾水岭西。又曰：小蒲川水东南流，入坊州。已上州。
　【神泉障 龙尾溪】《水经注》云：龙尾水出神泉障，又有龙尾溪。已上延州。
　【渌莲池 青盐泽】《十六国春秋》云：赫连勃勃田于三交，至渌莲池而还。《汉书》曰：朔方郡青盐泽在南。
　【典农城 怀浑障】《水经注》云：河水经典农城，又东北经怀浑障。已上灵州。
　【蒙水 鸡山】《水经注》云：朔方县有蒙水紫河。《续汉书》曰：将军窦宪出鸡鹿山。已上胜州。
　诗
　【晋挚虞《雍州诗》】于皇先王，经启九有；有州惟雍，居京之右。土载奥区，山包神薮；嘉生惟繁，庶类伊阜。悠悠州域，有华有戎；外接皮服，内含岐丰。周余既没，夷德未终；莫不慕义，易俗移风。
　箴
　【扬雄《雍州箴》】黑水西河，横属昆仑；邪指阊阖，画为雍垠；上侵积石，下碍龙门。安不忘危，盛不讳衰。牧臣司雍，敢告缀衣。
○ 河东道第四
叙事
　河东道者，禹贡冀州之域。（《尔雅》曰：两河间为冀州。）舜置十二州，分冀州为幽州、并州。今河东道即并、幽两州之地。（《汉书 天文志》曰：毕昴为冀州，营室东壁为并州。）西南距河，北尽朔垂。悉其地，河东本尧之所都。周成王封其弟叔虞。其子燮，是为晋侯。及三家分晋，自蒲州略河东至怀州属魏，（怀州今属河北道。）自泽潞而南至卫州，尽太原府已北属赵。太原府，昔高辛氏子实沉及金天氏子台骀之所居也。又为唐国，帝尧为唐侯所都。（郑玄《诗谱》曰：唐者，帝尧旧都地，后徙平阳。）蒲州，帝舜所都。（《太康地记》云：舜都安邑是也。）绛州，晋献公迁都之地。
　事对
　【尧墟 禹迹】郑玄《诗谱》曰：成王封母弟叔虞于尧之故墟。皇甫谧《帝王世纪》曰：禹自安邑都晋阳，曾孙帝相迁帝丘。子少康中兴，还乎旧都，复禹之迹也。
　【太夏 中都】《春秋地名》云：晋太康一名太夏。《後魏书》曰：中都属太原郡。
</div>
    <div class="pagination">
<a href="初学记_page17.html">上一页</a><span>...</span><a href="初学记_page13.html">13</a><a href="初学记_page14.html">14</a><a href="初学记_page15.html">15</a><a href="初学记_page16.html">16</a><a href="初学记_page17.html">17</a><span class="current-page">18</span><a href="初学记_page19.html">19</a><a href="初学记_page20.html">20</a><a href="初学记_page21.html">21</a><a href="初学记_page22.html">22</a><a href="初学记_page23.html">23</a><span>...</span><a href="初学记_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
