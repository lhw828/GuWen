<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 24 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 24 页/共 42 页
  </h1>
  <div class="content">
   隋秘书郎虞世南撰 
　　南海孔广陶校注 
　　诗三十　　　　　　　　赋三十一 
　　颂三十二　　　　　　　箴三十三 
　　连珠三十四　　　　　　碑三十五 
　　诔三十六　　　　　　　哀辞三十七 
　　吊文三十八 

　　○诗三十 

　　一言以蔽之 【论语诗三百一言以蔽之曰思无邪○今案见论语为政篇】 六德之本 【周礼小?职云以六德为之本郑注所教必有智圣仁义中和之道然后可教以乐歌○今案春官小?无此文惟太师注有之圣仁作仁圣中作忠】 天地之心君德之祖 【诗含神雾云孔子曰诗者天地之心君德之祖百福之宗万物之户○今案类聚五十御览六百九引含神雾皆脱孔子曰三字】 是谓四始 【毛诗序诗有六义焉一曰风二曰赋三曰比四曰兴五曰雅六曰颂○今案毛诗关睢序四始与六义不同此条标目言四始与小注言六义不相比附疑分二条】 移风俗 【毛诗序云移风俗谨案移风俗者转徙之名也君化曰风民习曰俗用今善教移昔恶风使民钦习成性○今案见毛诗关睢序谨案以下是虞永兴语】 合韶武 【史记古诗三千余篇孔子删取三百五篇皆弦歌以合韶武之音○今案见史记孔子世家】 发言为诗 【毛诗序在心为志发言为诗谨案虑蕴怀抱则谓之志言着篇间方名为诗○今案见诗关睢序谨案以下是虞永兴语】 在事为诗 【春秋说题辞在事为诗未发为谋恬淡为心思虑为志○今案类聚五十六引说题辞上一句御览六百九引全同】 诗者志之所之 【诗序诗者志之所之也谨按诗者四始之惣也所之者心志所在见之于话辞之适也诗人志有所感必先冥记于心然后之适于言辞也○今案毛诗关睢序同谨案以下是虞永兴引申语】 诗者古之歌章 【荀勖云诗者古之歌章○今案御览五百八十六引颜延之庭诰采荀爽语朂字疑误】 诗言志 【挚虞文章流别论诗言志歌咏言○王石华校贽改挚今案御览五百八十六引流别论同】 诗缘情 【陆机赋诗缘情而绮靡赋体物而浏亮○今案文选同】 称诗喻志 【汉书艺文志古者诸侯卿大夫交接邻国以微言相感当揖□之时必称诗以喻其志盖以别贤不肖而观盛衰故也○今案汉志诗赋家衰故也作衰焉余同】 作诗讽谏 【汉书韦贤傅其先韦孟家本彭城属为楚元王傅及孙王戊戊荒不遵道孟作诗讽谏○今案汉书七十三无属字】 祈招之诗 【春秋云穆王欲肆其心祭公谋父作祈招之诗以止王心王是以获没于祇宫○今案见左传昭十二年传】 宣布之诗 【汉书云益州剌史王襄欲宣风化闻王褒有俊才使作中和乐职宣布之诗选好事者依鹿鸣之声歌之○今案汉书六十四下王褎传才作材歌上有习而二字余同】 弹琴歌南风 【礼记云舜弹五弦之琴以歌南风○今案礼记乐记云舜作】 雨雪歌黄竹 【穆天子传天子至于黄竹大寒北风雨雪有冻死者天子作黄竹三章以哀民也○今案陈本平津馆辑本皆脱至于黄竹句类聚五十六引与旧钞同】 能为七言乃得上坐 【汉武帝元封三年作柏梁台诏羣臣二千石有能为七言乃得上坐○今案陈本作汉武则传封二作鼎三作柏作春起柏余同】 

　　○赋三十一 

　　敷布其义 【释名云赋敷也敷布其义谓之赋○今案见毕校本释典艺篇】 古诗之流 【挚虞文章流别论云赋者敷陈之称古诗之流○今案御览五百八十七引流别论同】 以情义为主以事类为佐 【挚虞论古之为赋以情义为主以事类为佐今之赋以事形为本以正义为助○今案陈本百三家本挚虞集及类聚五十六引正义作义正】 陶神知机摛理表微 【曹植玄畅赋序云是以孔老异旨杨殊议聊作斯赋名曰玄畅以陶神知机摛理表微○今案陈本删俞本脱庶以二字百三家本曹植集无陶神二句】 控引天地错综古今 【司马相如为上林赋控引天地错综古今○今案此见御览五百八十七引西京杂记本钞误上条注中今移正陈本俞本脱】 苞括宇宙揔览人物 【司马相如言赋家之心苞括宇宙揔览人物斯乃得之于内不可得而傅也○今案见御览五百八十七引西京杂记陈本乃注十六国春秋非也此亦因检御览上三事皆十六国春秋而西京杂记在下禹谟未及细分故有此误】 大者古诗同义小者辨丽可喜 【汉书上令王褎与张子侨等待诏所幸宫馆辄为赋颂议者以为不急上曰辞赋大者与古诗同义小者辨丽可喜譬如女工有绮縠音乐有郑卫今世犹以此误悦耳目赋辞比之尚有仁义风喻贤于倡优傅奕远矣○今案汉书六十四下娱作虞喻作谕余同】 可以为大夫 【汉书艺文志登高能赋下笔成章可以为大夫言感物造端材知深美可与图事故可以为大夫也○今案汉书卷三十无下笔句余同】 能读千赋则善之矣 【桓子新论余少好文见杨子云赋颂欲从学子云曰能读千赋则善之矣○今案严辑桓子新论道赋篇同陈本及类聚五十六引善下有为子又意林卷三文选陆士衡文赋注引则善句作则善赋】 上每有感辄使皋赋之 【汉书枚皋传云皋从行幸上每有感使皋赋之为文捷受诏辄成故赋多矣○今案汉书五十一捷作疾本篇下文亦引作捷】 奇兽异物命相如赋 【汉武故事上好辞赋每所行幸及奇兽异物辄命相如等赋之○今案御览八十八引汉武故事同】 每上甘泉诏子云作赋 【桓子新论成帝赵昭仪方大幸每上甘泉诏使扬子云作赋为之卒暴倦卧梦五脏出以手内之及觉大小气病发一年而死○王石华校常改帝今案严辑全后汉文卷十四小作少余同亦见类聚五十六意林卷三】 登阳云台命大夫造赋 【宋玉小言赋序云楚王既登阳云之台命诸大夫景差唐勒宋玉并造大言赋而玉受赏又曰能为小言赋者赏之云梦之田玉赋卒成乃赐玉田○今案张燮汉魏七十二家本宋玉集赏之作赐之余同御览五百八十七引作大言赋序作云阳余同考本篇下文亦引作小言赋序证之七十二家本皆合则御览误矣】 铜雀台成命诸子为赋 【魏志铜雀台成太祖命诸子为赋陈思王援笔立成○今案见魏志十】 九尚书给笔札 【汉书司马相如为天子游猎赋上令尚书给笔札○今案汉书五十七上同亦见本钞札篇】 门庭着纸笔 【臧荣绪晋书左思会妹芬入宫移家京师作三都赋构思十稔门庭藩溷皆着纸笔而世人未之重司空张华见而嗟咨贵豪竞相传写焉○今案文选三都赋注引臧晋书脱会妹九字世人七字嗟咨作咨嗟余同】 各赋一物然后乃坐 【文士传张俨张纯朱异俱童少往见朱璩欲试之曰其为吾各赋一物然后乃坐俨赋犬纯赋席异赋弩三人各随所见赋成然后乃坐○王石华校诫改试今案陈俞本同说郛本文士传璩作据又脱犬席二句及赋成以下】 梁翰操纸慨然而赋 【潘岳秋兴赋序于是染翰操纸慨然而赋于时秋也故以秋兴命篇○今案文选秋兴赋序同】 构思十年 【臧晋书左思字太冲作三都赋构思十年世人未重张华见之嗟叹人竞传写之○今案详本篇上文】 不出户牖 【王隐晋书左思父雍起卑吏晋武以为能擢为殿中侍御史思少学锺繇书鼓琴皆不成雍曰思不及我少时也思乃发愤造齐都赋一年不出户牖○今案陈俞本有增改】 用思大道 【后汉桓谭字君山非毁诸儒年七十补六安郡丞感而作赋因思大道遂发病哀平时位不过郎○今案陈俞本脱哀平句本钞叹赏篇桓谭绝才一条有此语考汪辑本姚辑本谢书补字作出为亦脱末句余同】 少气而死 【桓子新论杨子云上其甘泉赋子云为之倦而卧梦其五脏出于地以手收之及觉大小气病一年而死○今案本篇上文引收作内余同】 为赋立成 【文士传刘桢在□地坐厨人进瓜桢为赋立□○顾氏校曹在改在曹今案百三家本刘桢集御览六百引文士传同】 于坐立□ 【文士□□尼曾与□僚饮主人有流离使客赋之尼于坐立成○今案类聚五十六引文士传同陈俞本作琉璃说郛本文士传作瑠璃御览六百引又作琉璃杯】 受诏辄成 【汉书枚皋从行幸每有感辄使皋赋之为文捷受诏辄成故赋多也○今案详本篇上文】 下笔即成 【魏志铜雀台成太祖命诸子为赋陈思王援笔立成○今案此注已见本篇上文命诸子为赋一条但此小注是援笔立成标目是下笔即成似不相应疑为二条】 文无加点 【祢衡制鹦鹉赋揽笔而作文无加点○今案揽笔句见范书本传又文选祢正平鹦鹉赋序有文不加点一句】 甘泉书壁 【桓子新论吾少时为奉车郎孝成帝出祠甘泉河东见部先置华阴集灵官武帝所造门曰望仙殿曰存仙欲书壁为之赋以颂美二仙之行桓谭仙赋序余少时为郎孝成帝出祠甘泉河东见部先置华阴集灵宫余户此焉窃有乐高眇之志即书壁为小赋○严氏校仙赋序部改郊户改居顾氏覆校将郊居二字旁勒并云案部是郊非又孝郎改郎孝词改祠今案严辑桓子新论道赋篇及桓谭仙赋序据书金钞未改本引颂下无美字户此改居此余同盖严校书钞初亦从作郊之说后辑全后汉文则改从顾千里之说惟居字不肎改耳陈俞本及问经堂本更多讹脱】 临涡题鞭 【魏文帝临涡赋序云从上拜坟墓乘马导涡水相佯高树之下驻马题鞭为临滑赋○顾氏校过改涡今案御览五百八十七引此序导涡水误作过水余同百三家本魏文集导作遵题作书】 赋成奏之天子异焉 【汉书成帝赵昭仪大幸每上甘泉常从在属车间豹尾中扬雄聊盛言车骑之众又言屏玉女却宓妃以微戒斋肃之事赋成奏之天子异焉○今案汉书八十七上常下有法字余同御览五百八十七引以微句作以惩斋肃之事】 少而好赋 【扬子法言云或问吾子少而好赋曰然童子雕虫篆刻俄而曰壮夫不为也○今案见秦氏石研斋本法言卷二】 九岁能赋 【东观记云班固九岁能作赋颂每行幸巡狩辄献上赋颂○今案类聚五十六引及姚辑本脱幸字上字聚珍本东观记能作赋作能属文词诗赋余与类聚同】 大言受赏小言赐田 【宋玉小言赋序云楚襄王既登云阳之台命诸大夫景差唐勒宋玉等并造大言赋卒而玉受赏并见上○今案详本篇上文】 文木赠马 【西京杂记云鲁恭王得文木一株伐以为器意气甚玩之中山王遂为赋鲁恭王大悦赠马二疋○今案陈本及汉魏丛书本学津讨源本西京杂记株作枚意下无气字赠下有骏字】 投壶赐绢 【魏略云邯郸湻作投壶赋奏之帝以为工赐绢千疋○今案类聚五十六引魏略绢作帛千作十】 贾谊升堂相如入室 【汉书艺文志云如孔氏之门用赋则贾谊升堂相如入室二君之能也○今案二君句乃虞永兴引申语近本汉志门下有人字王氏读书杂志厯引类聚御览及本钞以正俗本汉书增入人字之谬】 试以掷地作金石声 【世说云孙兴公作天台山赋成以示范荣期卿试以掷地要作金石声○顾氏校入改掷今案见惜阴轩本世说政事篇类聚五十六引卿上有云字掷下有置字余同】 

　　○颂三十二 

　　颂者美盛德之形容 【毛诗序颂者美盛德之形容以其成功告于神明者也○今案见毛诗关睢序】 太平而作 【诗含神雾云颂者王道太平成功立而作也○今案成功句有误陈俞本及玉函山房辑本皆作功成治定而作也】 治定而兴 【文章流别论古者圣帝明王功成治定而颂声兴于是史录其篇工歌其章奏于宗庙告于神明○今案类聚五十六引流别论脱史录四字御览五百八十八引同】 直而不倨曲而不屈 【春秋云季札观风为之歌颂曰直而不倨曲而不屈迩而不偪远而不携迁而不淫复而不厌哀而不愁乐而不荒用而不匮广而不宣施而不费取而不贪处而不??互行而不流○顾氏校成改季长改哀今案左传襄廿九年观风作观乐】 穆如清风 【毛诗韩奕篇云○今案韩奕无此句陈俞本改注烝民】 文比珠玉 【论衡永平中神雀集孝明诏上神雀颂百官上颂文比瓦石唯班固贾逵傅毅杨终侯讽等颂文比珠玉○王石华校雄改终今案论衡佚文篇及本钞叹赏篇引皆作终】 颂其功伐 【东观汉记马防征西羗上喜防功令史官作颂颂其功伐○今案聚珍本东观记十二喜作嘉姚辑本与原钞同】 思感旧德 【范晔后汉书灵帝思感旧德乃图画胡广及太尉黄琼于省内令蔡邕为其颂○今案范书七十四胡广传令作诏余同】 图画颂之 【汉书赵充国以功德与霍光等列画未央宫成帝思将帅臣追美充国乃召黄门郎杨雄按充国图画而颂之○今案汉书六十九按充作即充余同】 刊石颂之 【谢承后汉书法真名可得而闻身不可得而见逃名而名我随避名而名我追可谓百世之师矣乃刊石颂之号玄德先生○严氏校我随上补名字今案姚辑本汪辑本谢书法真传脱此条陈俞本改注范书】 刊叶着文 【曹植杨柳颂序云友人杨德祖庭中有一柳树刊其枝叶故着斯文○王石华校以小注脱刊字遂改树为刊亦非今案百三家本曹植集及陈俞本脱杨字】 为龙马颂其文甚丽 【鲁国先贤传云黄伯仁不知何县人安顺之世为龙马颂其文甚丽○今案陈俞本县作许无安顺句御览三百五十八引鲁国先贤志脱何县二句及甚丽句】 上西巡颂辞甚典美 【范晔后汉书肃宗始修古礼巡狩方岳崔骃上西巡狩颂以称汉德辞甚典美○今案范书八十二崔骃传西作四章怀注云俗本四作西误】 为颂赐帛 【汉书上命王褎等待诏从游猎所幸宫馆辄为歌颂第其上下以赐之帛○今案汉书王褎传游作放赐之作差赐余同王氏读书杂志引旧钞游猎二字以正近本汉书放猎之误】 上颂赐金 【魏志黄初二年龙见邺西漳水中王褎上颂赐黄金十斤○王石华校改褒作衮今案魏志及御览五百八十八引与原钞同陈俞本改引魏略又改褒为衮非也石华从之何耶】 

　　○箴三十三 

　　虞箴 【春秋云虞人之箴曰芒芒禹迹画为九州岛经启九道民有寝室兽有茂草各有攸居德故不挠○今案左氏襄四年传及陈俞本室作庙故作用】 夏箴 【周书夏箴云天有四殃水旱饥荒非务积聚何以备粮○今案陈俞本删周书二字非也考周书文传解二十五引夏箴粮作之余同】 外戚箴 【范晔后汉书崔琦字子玮梁冀行多不轨琦乃引古今成败以戒冀冀不能受乃作外戚箴○今案范书及御览五百八十八引同】 百官箴 【春秋云昔辛甲之为太史命官箴王阙○今案襄公四年传命下有百官二字陈本注左传】 防微测显文丽旨深 【潘岳答挚虞新婚箴云君子过虑爰献明箴防微测隐文丽旨深○今案百三家本潘岳集隐作显余同陈俞本亦作显惟脱答挚虞三字及君子以下】 崔氏累世弥缝胡公次其首目 【挚虞文章流别论云扬雄依虞箴作十二州十二官箴而传于世不具九官崔氏累世弥缝其阙胡公又以次其首目而为之解署曰百官箴○今案百三家本挚虞集及俞本同陈本州岛误洲】 

　　○连珠三十四 

　　厯厯如贯珠 【傅玄拟连珠序欲使厯如贯珠易省而可悦故谓之连珠○严氏校者改省今案类聚五十七御览五百九十引及百三家本傅玄集省皆作覩余同】 兴于章世之世 【又傅玄序所谓连珠者兴于汉章帝之世班固贾逵傅毅三子受诏作之○严氏校补诏字今案百三家本傅玄集及类聚五十七引同】 必假喻以达旨 【又傅玄序其文体辞丽而言约不指说事情必假喻以达其旨○今案百三家本傅玄集同】 辞丽而言约 【又傅玄序其文体辞丽而言约不指说事情○今案详上条】 易省而可悦 【傅玄序所谓连珠者欲使厯厯如贯珠易省而可悦谓之连珠○严氏校者改省而今案详上条】 

　　○碑三十五 

　　刻石立祠 【魏志贾逵死豫州吏民追思之为刻石立祠青龙中帝东征入逵祠诏曰昨过项见贾逵碑像念之怆然○今案魏志十五贾逵传同陈俞本过项作过豫州】 建碑刻铭 【陈实别传实卒海内赴者三万人蔡邕建碑刻铭谥云文范先生○今案文选注三十八引陈实别传脱赴者句及文范句范书万下有余字建碑句作共刊石立碑】 树碑颂德 【东观汉记窦章从母初入掖庭为贵人早卒帝追思之诏史官树碑颂德帝自为之辞○今案聚珍本东观记及陈俞本从母作女初入作选余同姚辑本脱御览五百八十九引从母作女初上有顺帝二字帝自作章自范书窦章传亦作章自为之辞】 臣小述功 【释名碑被也此本葬时所设也施鹿卢以绳被其上引以下棺臣子述君父之功美以书其上后人因以为名焉○王石华校云案陈俞本葬时误王莽时今案毕本释名释典艺篇述上有追字因下无以为名三字余同御览五百八十九引后人句脱以字名字又陈俞本脱以为名三字皆不影钞之完好也】 铭纪功德 【齐道记琅琊城始皇东游玉此立碑铭纪秦功德云是李斯所刻○今案御览五百八十九引齐道记同】 述德纪功 【李充起居戒云古之为碑者盖以述德纪功归于窦录也○今案陈俞本同】 述咏功德 【袁万年书云夫碑铭以述咏功德流美千载○今案陈俞本同】 披文相质 【陆机文赋碑披文而相质诔缠绵而凄怆○今案陈俞本删下句文选上句而字亦作以余同】 绝妙好辞 【世说云魏武帝过曹娥碑下杨修从见碑背上题云黄绢幼妇外孙齑曰黄绢色丝于字为绝幼妇少女于字为妙外孙女子于字为好齑臼受辛于字为辞所谓绝妙好辞○王石华校齐改齑今案惜阴轩本世说新语齑作???韭?与陈本同御览五百八十九引作齑】 建碑于门 【虞氏家记虞谭为临虞令值乱逆之世先郡率义既守封疆泽洽黎庶故民沈尹等共建碑于门○今案陈俞本脱为临四字先郡三字及守上既字余同】 立碑为墓 【文章流别论古铭于宗庙之碑后世立碑于墓显之衢路其设之所载者铭也○今案陈俞本百三家本挚虞集古铭于作古有无设之二字余同御览五百九十引上古之铭铭于宗庙之碑二句】 着碑江上 【王隐晋书陶偘薨参佐置石二碑立庙像于武昌西江上○今案参佐二字从下条误入也陈俞本参佐作帝为又石下无二字余同今晋书失载】 立碑岘山 【襄阳记羊公好上□□参佐为立碑岘山○今案参佐上旧钞有偘薨二字盖沿上条误入也陈俞本皆删此句又案襄阳记说羊公岘山碑有二此立岘山上乃参佐代立下文有沈岘山下则是羊公自序其平吴之动万不可混合陈俞并为一条误甚】 民共立碑 【陈留耆旧传王业字子香荆州剌史有德政卒于枝江有二白虎共卫其墓民共立碑号曰枝江白虎墓○王石华校虎名改虎墓今案御览八百九十二引陈留耆旧记香作春二白作三百共卫作宿卫】 参佐立碑 【荆州图记云羊叔子与邹润甫尝登岘山远望后参佐为立碑着故处百姓每行望碑莫不悲感因名为堕泪碑○今案御览五百八十九引荆州图记着故下有望字余同陈俞本此句作在其望处】 翠碑表坟 【曹毗郄公墓诗青松罗前隧翠碑表高坟玉颜无余映蕙风有遗熏○今案俞本同陈本罗字空一格前隧改劲节】 石碑生金 【王隐晋书述石瑞记陈国项县贾逵石碑生金○今案陈俞本脱述字御览八百一十引王晋书脱瑞记一句】 曹仁记水溢 【盛弘之荆州记平鲁城南有曹仁记汉水溢碑○今案陈俞本脱平字溢碑下将下条小注杜元凯十二字增入并为一条】 杜预书伐吴 【盛弘之荆州记平鲁城南有曹仁记平鲁城碑杜元凯因其伐吴事书于碑上○今案陈俞本删城碑以上余并入上条】 湖水加上 【徐州记云徐州取徐山为名故温伯大彭国春秋时为宋邑有秦始皇碑水至加上三尺文见东北顷石长丈八尺厚三尺八寸一行十二字也○今案陈本脱故温六字文见五字及一行句俞本故作古见上脱文字余同】 沈岘山下 【襄阳记杜元凯好身后名乃作二碑叙其平吴勋一沈岘山下一沈万山下迄今出之○今案陈俞本及晋书皆作一沈万山下一立岘山上惟文选求立太宰碑表注引襄阳记与旧钞脗合可知一一碑皆沈足订唐修晋书之误】 蔡邕自丹 【后汉书蔡邕傅以经籍去圣久文字多谬奏求正定六经文字灵帝许之邕乃自书丹于碑使工镌刻石立之于太学○今案俞本同陈本及范书九十下书丹作书丹】 锺公题年月 【述征记华岳三庙前立碑段煨所刻其文弘农张昶所造仍自书之锺公题年月二十余字○今案陈俞本同】 立碑思贤 【豫章记徐孺子墓在南郡永安中太守夏侯嵩于墓边立思贤碑今存○顾氏校边上补墓字今案御览九百五十三事文类聚前集五十八引豫章记南郡作郡南无永安中三字墓边作碑边余同陈俞本徐孺子误作孙子】 望碑堕泪 【见上○王石华校补泪字今案见本篇上参佐立碑条下引荆州图记】 西戎拜之 【晋诸公赞司马骏镇西戎既葬每见碑赞无不悲泣○今案陈俞本悲作涕本钞三十五遗爱篇引王晋书载此事西戎作西土考世说新语上之上引晋诸公赞西戎作西士余亦大同小异】 百姓悲感 【见上○今案详本篇上文参佐立碑条下】 有道无媿 【后汉书郭太传蔡邕云吾为碑铭多矣皆有惭德唯郭有道无媿色耳○顾氏校补有字德字今案范书同】 文肃不虚 【会稽典录云虞歆字文肃厯郡守节操高厉魏曹植为东阿王东阿先有三十碑铭多非实植皆毁除之以歆碑不虚独全焉○顾氏校自改字海改阿毁皆改皆毁今案陈俞本同高士奇续编珠卷一引会稽典录节操五字作有操二字余同】 邗石既精书亦甚工 【述征记云曹真祠堂在北邙山刊石既精书亦甚工○今案陈俞本同】 文既绮藻器亦绝妙 【晋中兴书戴逵字安道揔角时以鸡汁溲白瓦屑作郑玄碑文手自刊字文既绮藻器亦绝妙○今案御览三百八十四引晋中兴书刊作刻余同陈本藻误操】 邓颍川读碑改字 【魏书邓艾字士载至颍川读陈实碑文言为世范行为世则艾遂自改名为范字士则后宗族有与同者故改焉○今案魏志廿八邓艾传世作士陈俞本皆改魏志】 刊其碑阴 【盛弘之荆州记冠军县有张詹墓七世孝廉刻其碑背曰白揪之棺易朽之裳铜铁不入瓦器不藏嗟尔后人幸勿我伤○今案御览五百八十九引盛荆州记尔作夫我作见陈俞本亦作见詹作唐】 

　　○诔三十六 

　　诔 【说苑云柳下惠死人将诔之妻曰将述夫子之德二三子不若妾之知为诔曰夫子之不伐夫子之不谒谥宜为惠弟子闻而从之○今案近本说苑脱此文陈俞本谒误竭妾之知误妄之如考御览五百九十六引列女传非不若余知即不若妾之知也以列女传借证说苑益觉陈俞之谬矣】 述行 【东观汉记平原王葬邓太后悲伤命史官述其行迹为作传诔藏于王府○王石华校后改后今案聚珍本姚辑本东观记同】 丧纪能诔 【毛苌传定之方中篇丧纪能诔○今案南昌本同】 累事称之 【礼记曾子问贱不诔贵幼不诔长礼也唯天子称天以诔之诸侯相诔非礼也○今案南昌本同】 哀公诔孔丘 【礼记檀弓鲁哀公诔孔丘曰天不慭遗耆老莫相予位焉哀哉尼父○今案近本檀弓上篇及陈本俞本无慭字】 世祖诔吴汉 【东观汉记杜笃字季雅与美阳令交游数从请托不谐颇相恨令怒收笃送京师会大司马吴汉薨世祖诏诸儒诔之笃于狱中为诔辞最高○今案聚珍本东观记及本钞一百叹赏篇引同姚辑本脱字季雅三字陈俞本雅误唯】 公遂诔之 【礼记檀弓县县贲父御马惊败绩父曰他曰不败绩而今败绩是无勇也遂死之御人浴马有流矢在白肉公曰非其罪也遂诔之士之有诔自此始也○王石华校公下补曰字罪下补也字今案南昌本礼记同】 上自为诔 【汉武故事云公孙弘薨上闻而悲之乃改殡之上自诔之○今案古今说海本汉武故事上闻句上有以尸谏三字】 贵贱操笔三十余人 【晋中兴书郄超死之日贵贱操笔为诔者三十余人其为物所宗如此○今案御览五百九十六引晋中兴书三十作四十余同陈俞本改注今晋书】 章章殊兴句句感切 【曹植答明帝诏云奉诏见圣恩所作故平原公主诔文义相扶章章殊兴句句感切○今案陈俞本百三家本曹植集皆脱见圣恩三字御览五百九十六引恩作思】 古今莫比一时所推 【王隐晋书潘岳善属文哀诔之妙古今莫比一时所推○今案陈本属下无文字今晋书潘岳传只有善为哀诔之文一句】 

　　○哀辞三十七 

　　诔之流 【挚虞文章流别论云哀辞者诔之流○今案御览五百九十六引流别论同】 哀为主 【文章流别论哀辞者以哀痛为主而绿以叹惜之辞○今案陈本俞本惜作心百三家本挚虞集惜作息】 施于童夭 【文章流别论哀辞者崔瑗苏顺马融张叔等为之卒以施之于童殇夭折不以寿终者也○王石华校犮改夭今案陈俞本百三家本挚虞集皆脱张叔二字】 缘以叹惜 【文章流别论哀辞者哀痛为主而缘以叹惜之辞○今案详本篇上文】 

　　○吊文三十八 

　　瞻首山吊伯夷 【阮瑀吊伯夷文余以王事适彼洛师瞻望首山敬吊伯夷求仁得仁见叹仲尼没而不朽身沈名飞稽首凭吊向往深之○今案百三家本阮瑀集首山作首阳见叹作报之又脱稽首二句余同陈本瞻望句作瞻首阳山没上增芳名二字脱身沈以下】 由西鄂吊平子 【祢衡吊张衡文余今反国命驾言归路由西鄂道吊平子○今案严辑祢衡集未收此条】 寄之山岗 【麋元吊夷齐文云侧闻先生饿于首阳敢不敬吊寄之山岗○今案陈本同俞本及类聚三十七御览五百九十六引麋元此文作冈】 寄之渌水 【晋中兴书云新野庾阐出补零陵太守入湘川乃吊贾谊其辞曰悠悠太素存亡一指道来斯通世往斯否吾哀其生未戚其死敢不敬吊寄之渌水○今案亦见今晋书否作圯戚作见陈俞本据改】 投江流以吊屈原 【汉书扬雄作书往往摭离骚文而反之自岷山投诸江流以吊屈原名曰反离骚○今案汉书八十七上同】 托白水而腾文 【蔡邕吊屈原文云迥隔世而遥吊托白水而腾文○今案严辑蔡邕集同百三十家本及兰雪堂影宋本皆脱此条陈本脱迥世句俞本脱隔字但空一格】 度湘为赋以吊屈原 【汉书贾谊为长沙王太傅度湘水为赋以吊屺原○今案汉书四十八度作渡】 搦纸申辞以吊始皇 【傅咸吊始皇赋文搦纸申辞以吊始皇○今案类聚四十引傅咸此文同百三家本脱】 祢衡停马 【祢衡别传南阳寇柏松托刘景升景升出松与胡政宿不佳煞之正平为作板书吊之时正平当行以在马上停马仍倚柱作焉○今案御览五百九十六引祢衡别传当行句脱正平二字脱以在马上四字停作驻余同陈俞本亦脱时正九字】 文度挥翰 【王文度吊龚胜文我贬遗芳遐仰徽烈登封远慨有伤高节挥翰欲吊灵其明察○今案陈俞本我贬作宿慕又陈本明误名】 托仁封而永念 【陆机吊蔡伯喈文慨矣悟叹敬吊于君托仁封而永念考遗烈于旧文○今案百三家本及严辑陆机集皆脱此条ｕ虽缅邈而追伤 【王文度吊范增文云余以升平五年正月庚申自下邳北征乃于斯观项籍处惟楚汉之战争瞻京观其增慨忆曩昔而兴叹登亚父之坟垄览战胜之封疆感前烈而长想虽缅邈而追伤○今案陈俞本战争作荣阳京观作鸿门坟垄作故陇封疆句作景忠谅之流芳想作思又项籍句作乃想项籍之往辙余同】 悼繐帐之冥漠怨西陵之茫茫 【陆机吊魏武文悼繐帐之冥漠怨西陵之茫茫望铜雀而羣悲伫美目其何望○今案文选及百三家本陆机集陈俞本望皆作登余同】 遐哉邈矣长游幽冥 【王隐晋书安虑字仲元使蜀吊孔明曰适子之墓冥漠无迭□堂犹在松柏冬青遐哉邈矣长游幽冥○王石华校汉改漠今案严辑本安虑集据书钞引同】 灭皎皎之玉质绝琅琅之金声ｙ李充吊嵇中散文曰嗟乎先生逢时命之不丁冀后雕于岁寒遭繁霜而夏零灭皎皎之玉质绝琅琅之金声○今案御览五百九十六引李充此文同陈本冀误翼】 沈渐荼酷玉碎冰摧 【阮籍吊北公文沈渐荼酷仁义同违如何不硑玉碎冰摧○今案陈本脱俞本北字硑字皆空一格余同百三家本阮籍集北作某硑作吊】 翼挂密网命绝霜刃 【李颙吊平叔父文云翼挂密网命绝霜刃○顾氏校桂改桂今案严辑李颙集脱此条】 碎宝白刃焚兰原火 【卞敬宗吊二陆文公碎宝白刃樊兰原火岂不惜哉○今妹陈俞本作宝碎作兰焚余同】 

　　北堂书钞卷第一百二 

　　●北堂书钞卷第一百三　　　　艺文部九 

　　隋秘书郎虞世南撰 
　　南海孔广陶校注 
　　诏三十九（勑附）　　　章四十 
　　表四十一　　　　　书记四十二 
　　符四十三　　　　　檄四十四 

　　○诏三十九（勑附） 

　　涣汗大号 【易涣卦九五爻辞云涣汗其大号王肃注王者出令不可复返喻如汗出不○还今案玉函山房辑王肃易注喻如下有身中二字不还作不可反也】 其出如纶 【礼记缁衣王言如丝其出如纶郑注言出弥大纶今有秩啬夫所佩也○今案近本缁衣注同】 黄素手诏 【曹毗作曹肇传明帝不容君肇待疾笃为黄素手诏以君辅政常令怀之○今案陈本改魏略刘放事仅得黄纸手诏四字与原钞绝不相涉俞本曹作辛肇上脱君字以君作以居余同惟标目又改素为纸参入陈本是自相违反矣】 青纸诏书 【王隐晋书楚王玮临刑出青纸诏书示监刑刘颂曰此诏书也受此而行本为社稷今更为罪颂亦哽咽○王石华校出改刘鞭改哽今案御览五百九十三引王晋书纸下脱诏书二字并脱颂亦句】 尺一诏书 【魏书云先是有诈作尺一诏书以夏侯玄为大将军○今案亦见魏志卷九夏侯玄传同】 六条诏书 【王隐晋书武帝泰始四年班六条诏书于郡国一曰正身二曰亲民三曰恤孤四曰敦本息华五曰去人事六曰正本无一节○今案陈俞本作五条亲民作勤百姓恤孤作抚孤寡御览五百九十三引王隐晋书亦作抚孤寡亲民作勤民无第六条盖泰始四年诏书诸书皆言五条独旧钞引作六条然六曰正本句亦不可读当有讹脱或引者皆因讹脱而删之耶】 与庾公函封 【语林云明帝函封与庾公信误致与王公王公开诏末云勿使冶城公知道既视表答曰伏读明诏似不在臣臣开臣闭无有见者明帝甚愧数月不能出见王公○今案御览五百九十三引语林同】 与王导敬 【晋中兴书云初显宗幼冲见王导恒拜与导手诏则曰敬白中书作诏则曰敬问○王石华校遵改导今案御览五百九十三引晋中兴书同】 见诏叹曰圣主 【东观汉记第五伦传云伦每见光武诏书常叹曰此圣主也○今案御览五百九十三引及聚珍本姚辑本东观记同】 奉诏惊喜踊跃 【曹植表云即日奉手诏惊喜踊跳○今案陈俞本跳作跃】 青筒诏出 【晋八王故事张方逼上及大茅岭乃开未发一函曰方启陛下达孝宜谒宗庙主者奏克曰上以青筒诏出中书曰朕体中不佳不堪出也○今案　　　钦定图书集成文学典一百三十八引八王故事及陈俞本脱没大茅以下十七字主者五字宜谒作出谒诏出作诏敕】 朱钩施行 【汉旧仪诏书下朱钩施行○今案平津馆辑本下朱作以朱余同陈俞本亦作以朱又陈本钩误钧俞本作金??缺去中间口字盖出而未修补】 闇不见事以此示之 【释名诏昭也人闇不见事以此示之使昭然也○今案明吴管校本毕校本释典艺篇同御览五百九十三引昭也作照也】 使自惊饰不敢废慢 【释名云勑饰也使自骛饰不敢废慢○今案毕校本释书契篇饰作饬】 

　　○章四十 

　　子云笔有余力 【论衡云谷子云唐子高章奏百上笔有余力○今案见论衡効力篇】 孔璋微为烦富 【魏文帝与吴质书孔璋章表殊健徼为烦富○今案宋本文选文帝与质书烦作繁】 公交车受章帝闻而怪 【潜夫论明帝时公交车反支日不受章奏帝闻而怪曰民废农桑远来诣阙而复拘以禁忌岂为政之章乎于是遂蠲例○今案俞本同考近本潜夫论受日篇脱字拘以句作使避反支余亦大同小异】 主簿告怨帝乃大怒 【谢承后汉书寍阳主簿诣阙云臣章百上终不见省岂可北诣单于以告怨乎帝乃大怒○今案陈本删俞本脱诣二字并合下条然亦同一事耳】 七岁不省百上不见 【谢承后汉书宁阳主簿诣诉其县令杜责七岁不省主簿乃上书曰臣谓陛下为臣父百上终不见省岂可北诣单于以告怨乎○王石华校改臣谓七字作为陛下子陛下为臣父未知何据今案陈本删俞本合注在上条考姚辑谢书卷末附此条脱诣字杜责字未有帝乃大怒四字汪辑本则虞诩传后余与姚本同又姚本附鲁思案语谓范书寍阳主簿事亦见虞诩传中已佚其名云】 

　　○表四十一 

　　思之于内表施于外 【释名云下言上曰表思之于内表施于外○今案见释名释书契篇】 孔殊健 【魏文帝与吴质书孔璋殊健微为烦富○今案本钞章篇引同文选烦作繁】 阮瑀俊者 【典论云陈琳阮瑀之章表今之俊者○今案陈俞本及御览五百九十四引俊者作俊也文选无陈阮二字表下有书记二字者亦作也】 乐假潘笔潘取乐旨 【典论云乐广善于清言而不长于笔将让河南尹请潘岳为表潘云当得君意乐乃述己所以为让二百许言潘直错比便是名笔时人咸云若乐不假潘笔潘不取乐旨无以成斯美也○今案百三家本问经堂本皆未收此条】 再呈不可足五字乃悦服 【世语云司马景王令中书令虞松作表再呈辄不可意令松更定松思竭锺会为足五字松乃悦服之耳○今案说郛本世语及御览五百九十九引足作定】 手书谢表 【高堂隆集云寝疾笃口占上表前题十二字注东观汉记云和喜邓后逊位手书谢表深陈德薄不足以奉承宗庙充少君之位也矣○今案悞注以上七字是唐人旧校者之语也必当日传钞者误将下注窜入故校语侧书于旁宋钞遂接写入小注内元影钞仍之无疑也考俞本删误注以上但留东观以下是也然后世不复知旧钞有校笔矣陈本并东观以下删去益觉武断手书一事见聚珍本邓后纪】 口占上表 【高堂隆集云寝疾笃口占上表曰纣县白旗桀放鸣条天子之尊岂异伊人皆明王之胃○今案魏志本传天子之尊下有汤武有之句异伊作伊异余同陈俞本与本钞同】 

　　○书记四十二 

　　应璩善书记 【应璩集序云璩博学好属文善为书记魏志吴质传云质有才学善为书记○今案魏志王粲传注引文章叙录有璩博十字又引吴质别传亦无才学二句考魏志亦无吴质传陈俞本皆改注文章叙录】 葛龚善文记 【谢后汉书葛龚传云葛龚以善文记知名○今案姚辑本汪辑本谢书脱范书卷一百十上本传亦同】 谷永便笔札 【汉书云谷永字子云便于笔札故世人云谷子云之笔札楼君卿之唇舌也○今案汉书游侠传世人云作长安号曰又云下卿下脱两之字王氏读书杂志特引书钞未改本以证今汉书之脱】 穆之便尺牍 【沈约宋书云刘穆之与朱龄石并便尺牍常于高祖坐与龄石共答书自旦至日中穆之得百函龄石得八十函而穆之应对无疲也○今案沈约宋书卷四十二又类聚五十八引及陈本疲作废余同】 陈遵口占书史 【汉书陈遵善书与人尺牍主咸藏之为河南太守至官当遣从吏西召善书史十人于前作私书谢京师故人遵凭几口占书史且省官事书数百封各有意○今案汉书九十二游侠陈遵传书史作书吏藏之作藏去本钞一百四牍篇引亦作藏去考去与弆通】 王平口授作书 【蜀志云王平字子均巴西宕渠人生长戎旅手不能书所识不过数字而口授作书皆有意理○今案蜀志十三王平传数作十余同类聚五十八引亦作十陈俞本皆作十惟脱子均八字】 含欣而秉笔大笑而吐辞 【陈思王与丁敬书顷不相闻覆相声音亦为怪故乘兴为书含欣而秉笔大笑而吐辞亦欢欣之极也○今案百三家本曹植集欢下脱欣字余同陈俞本删顷不以下】 写情于万里精思于一隅 【傅咸纸赋云若乃六亲乖方离羣索居皇风永观授笔飞书写情于万里精思于一隅○今案百三家本及严辑本傅咸集同陈本方作分】 简书如雨 【王杰集阮瑜诔云既登宰朝充我秘府允司文章爰及军旅庶绩维殷简书如雨强力成敏事至则举○今案陈俞本成敏作敏成俞本司误可余同又本钞王杰疑当作王粲】 纸落如云 【滔岳集杨肇诔云翰动若飞纸落如云○今案陈俞本及文选百三家本集杨肇作杨荆州诔余同】 粲然耀眼 【陆景书云获答虎蔚德音孔昭披纸寻句粲然耀眼○今案陈俞本同】 过百万之众 【抱朴子云昔鲁连射书以下聊城是分毫之力过百万之众○王石华校辽改聊今案长白继氏辑抱朴子佚文据旧钞引同】 胜十万之众 【荀勖为文王作书与孙皓遣书使献之王语勖曰君前作书强吴绥伏胜十万之众○今案此条脱书名陈俞本改注今晋书非虞永兴所及见】 翕然愈疾 【魏志陈琳常作诸书檄呈太祖太祖先患头风其日增发既而读琳所作翕然起曰吾疾愈矣○今案此见魏志王粲传注引典略增作疾】 贤于十部从事 【晋阳秋云刘弘字子季为荆州剌史镇沔汉虚谈优游者必加诲抑谋谟辄有成其人之攻如有负败比于老子自责每有兴发手书相喻丁寍歀密闲悦争赴咸曰得公一纸书贤于十部从事○今案类聚五十八御览五百九十五引晋阳秋脱镇沔七句相喻作郡国闲悦句作颠倒恭赴余同陈本改注今晋书本钞仍疑有舛脱】 射城燕将自煞 【鲁连子云燕伐齐取七十余城聊城不下燕将守数月鲁仲连乃为书约之于矢以射城中遗燕将燕将得书泣三日乃自煞○今案御览三百五及五百九十五引鲁连子约作着无泣字战国策仍作约】 误国燕国大治 【韩子云郑人有遗燕相国书者误书举烛燕相国受而说之曰举烛高明也高明者举贤而任之也燕国因此大治○今案韩非子外储说左上篇及陈俞本郑作郢高作尚考本钞任贤篇及御览五百九十五引皆作郑作高类聚引亦然可正近本韩子之误】 苏武雁足系书 【汉书苏武使匈奴被留昭帝即位数年求武等匈奴言武已死后汉使至匈奴常惠请其守者与俱得夜见汉使具自陈道教使者谓单于言天子射上林中得雁足系帛书言武等在某泽中使者如惠语以让单于单于视左右而惊于是遣还汉○今案汉书五十四苏建附武传陈道作陈过余同】 阮瑀马上具草 【典略云太祖常使阮瑀作书与韩遂瑀于马上具草○今案类聚五十八引典略同】 孔翊书皆投水 【鲁国先贤志云孔翊为中牟洛阳令置器水庭前书皆投其中一无所发○今案陈本及类聚五十八御览五百九十五引鲁国先贤传皆无中牟二字】 洪乔书掷于水 【语林云殷洪乔作豫章郡守临去郡下人因弣书百余函至石头悉掷水中○今案类聚五十八御览五百九十五引语林无守字郡下二字又附作寄】 与书辄不发 【先贤行状云杜安年十岁名称乡党十五入太学号神童贵盛慕安高行多有与书者辄不发以虑后患常凿壁藏书后诸与书者果有大罪○今案类聚三十一引先贤行状杜安下脱九字盛作戚又脱后诸与句】 

　　○符四十三 

　　刻玉符 【史记云吕不韦说华阳夫人承太子间从容言子楚质于赵者绝贤赵来往者怕称誉之因涕泣曰妾幸得充后宫不幸无子愿得子楚立以为嗣以托妾身安国君许之乃与夫人刻玉符约以为嗣○今案史记吕不韦传嗣上有适字来往上无赵字】 铜虎符 【汉书云文帝二年九月初与郡守为铜虎符竹使符○今案汉书卷四文帝纪同御览五百九十八引为铜上有相字】 黄帝合符 【史记云黄帝合得于釜山○今案见史记五帝本纪】 汉帝夺符 【汉书云汉王出城皋渡河独与滕公从张耳至宿传舍晨自称使者驰入张耳韩信壁未起即其卧夺其印符麾召诸将易置之○今案汉书三十四韩信传使者作汉使余同】 舜合己符 【吕氏春秋云客有问季子曰奚以知舜之能也季子曰舜治天下而合己之符是以知其能○今案吕氏春秋似顺篇同高注云已尧也】 胜敌之符 【六韬云主与将有阴符有大胜克敌之符长一尺○今案亦见平津馆本阴符篇第二十四及御览二百七十一】 得邑之符 【六韬云有降城得邑之符长八寸○今案本钞论兵篇引同亦见平津馆本阴符二十四及御览二百七十一】 王母之符 【黄帝出军诀音蚩尤无道黄帝讨之于涿鹿之野西王母遣道人以符授之黄帝乃立请祈之坛亲自受符视之乃所梦得也黄帝佩之即日擒蚩尤○今案陈俞本改注帝王世纪非也本钞黄误汉军下脱诀字考御览六百三十六引黄帝出军诀与旧钞脗合惟得也二字作于西王母者佩之下有以攻二字余同】 玄女出符 【龙鱼河图云玄女出兵信符授黄帝剌蚩尤○王石华校照陈俞本改兵信为河信非是今案御览七十九引龙鱼河图剌作制余同又御览七百三十六引授作付剌作制兵信作信兵陈俞本改注河图记误矣】 投河逆流 【抱朴子云葛仙翁为丹书符投江中顺流而下次投一符逆流而上次又投一符不上不下停住而水中而向二符皆还就之○严氏校留往下而字删向上而字今案陈俞本丹误册停住七字改作停住中流又陈本仙误信考御览七百三十六引葛仙公别传与此条同惟无往下而字耳及铁桥与长白继氏揖抱朴子佚文收此条仍用校本钞之遻然似不如从御览为长】 掷屋风静 【搜神记云吴猛字世云有道术尝守浔阳参军周家有狂风暴起猛即书符掷着屋上须臾风静人问之答云西湖有遭此风者跪道福食呼天求救故以止风○今案搜神记卷一西作南跪道以下作道士求救验之果然八字又御览七百三十六引续搜神记脱浔阳九字着屋二字西作南本钞跪道句疑有误】 圣卿青符猒煞鬼神 【列仙传曰汉帝问刘凭殿下有恠常见朱衣披发相随持烛而走符可效不凭曰可帝因使人为之凭以符掷之数人倾地帝惊曰以相试耳乃解之○今案陈俞本作汉武帝无可效句伋使人句御览七百三十六引列仙传作汉章帝可效作可骇□作顿余同】 介象知其谬语 【神仙传曰介象见市中门户有道家符悉能读之知其谬误○今案陈俞本同龙威秘书本神仙传卷九脱门户句谬误句】 应詹佩以周旋 【王隐晋书应詹少多患湻于智乃为符使佩之其言曰卫瞻者谁旻天仓昊佩以周旋万寿无疆既而皆验之○今案陈俞本其言作其文卫瞻二句作惟兹宝箓降自旻苍无皆验句】 

　　○檄四十四 

　　隗吕?页?吕为檄莫不讽诵 【东观汉记云隗嚣故宰相府掾吏善为文书每上书移檄士大夫莫不讽诵之也○今案聚珍本姚辑本东观记及类聚五十八引宰下脱相字余同陈本作故宰府檄掾史又脱书移二字】 应詹作檄见者称之 【晋中兴书云应詹迁南平太守永嘉五年洛阳倾覆王澄不遣军詹攘袂流涕显陈大义催令进澄令作檄下笔即成辞既庄丽见者咸称之○今案本钞敏速篇引晋中兴书庄作壮余同陈俞本改注今晋书文与此多异】 陈琳愈太祖病 【典略云陈琳作书及檄草成呈太祖太祖先苦头风是日疾发卧读陈琳所作翕然而起曰此愈我之病数加厚赐○今案魏志王粲传注引典略同类聚五十八引作作制余亦同】 易雄称王敦罪 【邓粲晋记云舂陵令长沙易雄檄王敦城陷送雄诣敦以檄示雄雄曰有之但雄力弱不能扶翼本州岛匡救国难以此惭恨耳○今案御览三百九十五引邓粲晋记易作杨非也俞本尚不误陈本改注今晋书】 贼檄百数 【东观汉记云光武数召诸将置酒赏赐坐席之间以要其死力当此之时贼檄日以百数忧不可胜上犹以余间讲经艺也○今案类聚五十八引同姚辑本东观记亦同】 羽檄三至 【魏志云袁绍以董昭领魏郡太守时郡界大乱贼遣使往来交易市买昭厚待之因用为间乘虚掩讨辄大克破一日之中羽檄三至○王石华校室改至今案陈俞本及近本魏志十四董昭传一日作二日盖误也】 为本初作檄 【献帝春秋云司空平邺谓陈琳曰君昔为本初作檄书但罪孤而止何及父祖乎琳曰矢在弦上不得发也○今案　　　钦定图书集成文学典一百五十八引献帝春秋及陈俞本司空作太祖余同】 高祖制檄 【续晋阳秋云何无忌母刘牢之姊也无忌与高祖谋夜于屏风里制檄文母潜登于屏风上窥之既知其谋大喜曰汝能如此吾□雪矣○今案类聚五十八引续晋阳秋及陈本雪上有耻字御览五百九十七引如此作知此】 毛义奉檄动颜 【东观汉记云卢江毛义少时家贫以孝行称南阳张奉慕其名往候之坐有顷府檄适至以义守令义奉而入白母喜动颜色○今案御览五百九十七引同类聚五十八引坐有顷作坐定陈本顷误倾姚辑本聚珍本东观记名作义亦作坐定姚脱白母二字聚珍适至作到以义四字作当守令】 赵晔奉檄心耻 【谢承后汉书赵晔字长君会稽山阴人少尝为县吏奉檄送督邮晔心耻斯役遂弃车焉去到犍为诣杜抚受韩诗○今案姚辑本谢书脱山阴句斯作厮余同汪辑本脱字君八字余与姚同范书赵晔传亦作厮送作迎】 移书太常 【汉书云刘歆亲近欲建立左传毛诗逸礼古文尚书皆列于学官哀帝令歆与五经博士讲论其义诸儒博士皆不肯对歆因移书太常博士责让之○今案汉书三十六同】 移书州郡 【范晔后汉书云韩馥见民情归袁绍忌方得众心恐将图已常遣从事守绍之门不听发兵桥瑁乃作三公移书传驿州郡说董卓罪恶天子危逼企望义兵以释国难馥于是方听绍举兵○今案范书袁绍传同刘攽曰忌下方字无义盖是其字陈俞本皆改作忌其得众然古钞及范书古本皆如此不必擅改且方字言方将得众故忌之何谓无义耶】 

　　北堂书钞卷第一百三


●北堂书钞卷第一百四　　　　艺文部十 

　　隋秘书郎虞世南撰 
　　南海孔广陶校注 
　　笔四十五　　　　　　　纸四十六 
　　砚四十七　　　　　　　墨四十八 
　　策四十九　　　　　　　简五十 
　　牍五十一　　　　　　　札五十二 
　　剌五十三　　　　　　　券契五十四 
　　袠五十五　　　　　　　封泥五十六 

　　○笔四十五 

　　楚谓之聿吴谓之不律 【说文云楚谓之聿吴谓之不律秦谓之笔○今案说文解字楚吴两句是聿字下注秦谓句是笔字下注】 立则宪者莫隆于笔 【蔡邕笔赋云昔仓颉创业翰墨用焉夫立则宪者莫隆于笔○今案兰雪堂本严辑本蔡中郎集同陈本及初学记十六引隆作先初学记又立作圣】 治世之功莫尚于笔 【成公绥弃故笔赋序云治世之功莫尚于笔○王石华校功缓改公绥今案陈俞本百三家本集同】 举万物之形序自然之情 【成公绥弃故笔赋序云治世之功莫尚于笔能举万物之形序自然之情○今案俞本百三家本集同陈本并注在上条】 述事而书之 【释名云笔述也述事而书之○今案毕校本释名释书契篇同类聚五十八引亦同初学记书作言】 笔迹可以当面 【蔡邕书云侍中执事相见无私惟是笔迹可以当面○今案文选陆机谢平原内史表注引此书同百三家本集脱严辑蔡邕集及陈本私作期迹作疏】 宣志 【成公绥弃故笔赋云圣人之志非笔不能宣实人天之伟器也○今案陈俞本同百三家本集赋下有序字人天作天地】 写言 【傅玄笔铭云韡韡彤管冉冉轻翰正色玄墨铭心写言○今案陈本及白帖引同】 庶事分别 【李尤笔铭云笔之强志庶事分别七术虽众犹可解说口无择言驷不及舌笔之遇误愆尤不灭○今案陈本及白帖引同百三家本附注志一作忍口无一作投足初学记十六引亦作忍遇作过】 非素不下 【三辅决录云韦诞奏蔡邕自矜能兼斯高之法非纨素不妄下笔工欲善其事必先利其器用张芝笔佐伯纸及臣墨兼此三具又得臣手然后可逞径丈之势方寸于言○王石华校于言改之言非也于乃千字之讹耳今案陈本高作籍径丈误经文余同本钞笔篇引作径丈可证又类聚五十八引臣手作巨手于言作千言余同二酉丛书张辑本决录据御览引自工欲句至千言但佐作左余同张氏案语又据书钞引韦诞至其器止斯亦作籀余同是两事合引矣】 象齿之管 【傅子云汉末一笔之押雕以黄金肴以和璧缀以随珠发以翡翠此笔非文犀之植必象齿之管丰狐之柱秋兔之翰○王石华校押改匣今案类聚五十八引傅子同聚珍本傅子校工篇雕作雕余亦同陈本及御览六百五引押作匣发作文植作桢随作隋余同又案隋本作随开皇后始省笔耳桢作植或作槙则是宋人影钞时因仁宗讳祯兼避也】 狡兔之毫 【曹植长歌行云墨出青松之烟笔出狡兔之毫○今案陈俞本青作芬百三家本曹植集无长歌行惟乐府有此文毫作翰无两之字本钞墨篇引曹植乐府亦无下句之字但仍作毫】 柔不丝屈刚不玉折 【傅玄笔赋云锋锷淋漓芒时针烈柔不丝屈刚不玉折○今案百三家本脱陈俞本脱锋锷二句】 调利 【华恒鹿毛笔铭云竞其作笔必兔之毫调利虽秃亦有鹿毛○今案陈本竞作覩又改作王隐笔铭非也严辑华恒集脱此条】 便辟 【应璩新诗云人才不能备各有偏短长稽可小人中便辟必知芒○今案陈本及百三家本应璩集才作材人中作入中又百三家本稽作称余同俞本亦作材作入惟无可字但空一格璩又误玚】 应手而从心光流而星布 【傅玄笔赋云染若松之湻烟写文象于纨素动应手而从心焕光流而星布○氏校注内补应字焕字今案百三家本俞本同初学记十六引若作芳】 墨笔操牍 【韩诗外传云赵简子有臣曰周舍立于门下三日三夜愿为君谔谔之臣墨笔操牍从君之后○今案类聚五十八引同新安周氏本陈本谔上无君字后作过】 栖笔寝牍 【曹植魏德论云栖笔寝牍含光而不朗蒙窃惑焉○王石华校标目补牍字今案　植集同陈俞本脱蒙窃句百三家本脱此条】 尚书给笔札 【扬雄答刘歆书雄为郎诏令尚书赐笔墨得观书于石室○今案陈本改注范书非也俞本百三家本室作渠考本钞好学篇博学篇皆引作室然则古本必有作室者又俞本赐笔墨作给笔札是以标目改主文耳窃疑给笔札三字沿下条误入】 给笔作颂 【东观汉记云帝召贾逵敕兰台给笔札使作神雀颂故给之○今案故给之三字衍文也聚珍本姚辑本东观记及陈俞本百三家本皆删】 给笔写书 【蔡琰别传云琰字文姬曹操问曰闻夫人家先多书籍犹能忆之不令十吏就夫人写之文姬曰妾闻男女不亲授乞给纸笔真草惟命○今案御览七百四十七引琰别传乞给二句俞本真上有一月二字余同陈本改注范书】 揽笔而作 【祢衡鹦鹉赋序云黄祖太子射为章陵太守有献鹦鹉者射曰愿先生赋之衡揽笔而作文不加点○今案文选无章陵句揽笔四字作笔不停辍余同】 举笔便成 【魏王粲集序云粲善属文举笔便成○今案百三家本王粲集无序此见魏志粲本传】 下笔成章 【孔藂字季彦为谦退下笔则典语成章○今案陈俞本藂作丛又陈本丛下有子字俞本字季作子季又语作诰】 援笔写图 【尚书中候云玄龟负图出周公援笔以世文写之○王石华校充改玄贫改负今案陈本脱世文二字初学记引中候世作时开元占经一百二十及本钞九十六图篇引皆作世文】 求笔画马 【神仙传云李意期吉凶不答而求索纸笔画作兵马器仗已便以手三裂怀之先主入军大败○今案龙威秘书本神仙传怀作坏入作不悦陈俞本标目画燛作画写注文亦多异】 揽笔不能增损 【典略云太祖尝以阮瑀作书与韩遂太祖揽笔欲有所定而竟不能增损○今案类聚五十八引典略同】 阁笔不能厝手 【典略云王粲才既高辨锺繇王朗等虽各为魏卿相至于朝廷奏议皆阁笔不敢厝手○王石华校标目厯改厝小注杰改粲今案陈俞本及类聚五十八引典略厝作措又类聚引辨下有论应机三字】 班超投笔 【东观汉记云班超为官佣官尝辍投笔硕魏略云王思性急尝执笔蝇集笔端駈去复来思乃恚怒自起逐蝇不得乃掷笔出魏志耳○今案聚珍本姚辑本作辍丛投笔魏略一条疑脱标目考御览九百四十四引脱乃恚二字起误趁惟出魏志耳四字非注文当是元影钞前旧校者之语】 曹公作书笔落地 【吴志云曹公闻孙权以荆州结刘备方作书笔落于地○今案吴志卷九周瑜传同】 何晏作奏失笔于地 【魏末传云司马宣王欲诛曹爽而呼何晏作奏曰宜上君名晏忽失笔于地○今案御览六百五事类赋注十五引魏末传同陈俞本宜上脱曰字又陈本诛误诔】 王充门户置笔 【谢汉书云王充每于室内门户墙柱各置笔砚而作论衡八十五篇○今案陈本及类聚五十八引室作宅墙作垆姚辑本仍作墙置作施淮初学记引及汪辑本与原钞合】 阚泽佣书供笔 【吴志阚泽好学居贫佣书以供纸笔○今案吴志卷八阚泽传传同事类赋十五引又作吴书】 大蛇衍笔 【管辂传云安平太守王基令作卦辂曰床上当有一大蛇衔笔小大共视基大惊问其吉凶辂曰大蛇衔笔直老书佐耳无所忧○今案见魏志廿九管辂传】 梦得大笔 【世说云王珣梦得大笔如椽既觉语人曰当有大手笔烈宗传崩哀策议谥皆王所作○今案御览六百五引烈上有不日二字传崩作晏驾陈俞本烈宗句作俄而帝崩】 提三寸笔 【扬雄答刘歆书云天下上计好廉会者雄当提三寸弱笔○今案本钞著述篇引提作把笔作翰百三家本子云集亦作翰】 赠一抱笔 【左传云有客从南来赠我一抱笔○今案左传二字有误陈俞本左传作古诗】 良笔下士所无 【蔡邕与粲伯张府君书云复惠良笔下士所无○今案兰雪堂本脱严辑蔡邕集逸文据书钞引同】 笔恶殊不称意 【王羲之与谢安书云复君斯真草所得极为不少而□至恶殊不称意○今案陈俞本脱斯字草作□□□□本王右军集作复与君此章草又为不作不为余同】 彤笔 【毛诗柏舟篇云静女其□贻我彤管郑玄笺云彤管者赤管笔○今案陈俞本皆无柏舟二字惟御览六百五引毛诗柏舟静女曰静女其娈云云独此多柏舟二字耳】 素管 【傅玄杂志弹篇握素管搦纸含柔翰○今案陈俞本脱弹篇二字搦纸作含采笺是五言改作三言谬甚】 载笔 【礼记史载笔土载言○今案见曲礼篇】 秉笔 【国语云智伯玙襄子为室美土茁夕焉智伯曰室美矣对曰美抑臣亦有惧焉智伯曰何惧曰臣秉笔事君记有之曰高山峻原不生草木臣惧不安○今案国语晋语九无伯玙二字考韦昭注云襄子知伯瑶也余同】 赤笔 【蔡质汉官仪云尚书仆射给赤管大笔一双○今案类聚五十八引汉官仪仆射作令仆丞郎余同陈本仆上有射字】 丹笔 【谢后汉书会稽盛吉字君达为廷尉每至寒节罪囚当断妻夜执烛吉持丹笔夫妻相向垂泣而决罪○今案初学记二十引无字君达三字寒作冬姚辑亦然汪辑本亦作冬余与原钞同】 荆笔 【王隐晋书云惠帝谣曰二月尽三月初叶生襄蕃柳叶舒荆笔扬板行诏书○王石华校云按此条陈本别以拾遗记补之盖所据本缺注也今案御览六百六引王隐晋书襄蕃作裴雷扬作杨余同】 鈆笔 【东观记曹褎传云为汉礼仪画夜研精寝则怀鈆笔行则诵文书○今案聚珍本姚辑本东观记研精作沈思惟本钞九十七好学篇引同陈俞本文作诗】 刀笔 【魏略张既世单为郡小吏而家穷自念无以自达乃畜好刀笔及版奏伺诸大吏无者辄给焉○王石华校云按此条末句陈俞本作伺诸大吏有乏者辄给焉今案陈俞本及魏志张既传注引魏略穷作富又收句作有乏者辄给与】 

　　○纸四十六 

　　蔡纶造纸 【博物志云汉桓帝时桂阳人蔡纶始捣故鱼网以造作纸○今案明吴管校本稗海本脱此条初学记廿一引博物志纶作伦阳误杨无以作二字余同陈本以鱼网纸属荆州记而博物志下别增入树板纸一段殊非原钞之旧矣】 尚方作纸 【东观记云蔡纶典作尚方作纸○今案事物纪原卷八引东观记纶作伦典下无作字聚珍本姚辑本亦作伦典下有作字】 赉纸写国志 【王隐晋书陈寿卒诏河南尹华澹下洛阳令张泓遗吏赉纸笔就寿门下写取三国志○王石华校陈下补寿字今案陈本及类聚五十八引王晋书脱洛阳五字又下字在河南尹上余同】 布纸写起居 【虞预表云秘府中有布纸三万余板不任写御书而无所给愚欲请四百板付著作书史写起居注○今案陈本板作枚书史作吏书初学遻杂文部引虞预请秘府纸表亦作枚书史作史书窃以为吏书史书皆非也惟枚板二字是形借如本钞简篇文士传一条亦然】 崔瑗送许子仁以纸 【崔瑗与葛元甫书云今遣送许子十卷贫不及素但以纸耳○王石华校■〈王奚〉改瑗今案陈本及素作及书俞本作能书皆误也　与葛元甫书据旧钞引同惟入崔琰集中与陈俞异】 陆云集兄文纸不精 【陆云与兄平原书云前集兄文为二十卷书不工纸不精恨之○今案俞本同陈本百三家本纸不五字作纸又恶恨不精】 惠书四纸 【延笃答张奂书惟别三年梦想忆念何月有违伯英来惠书四纸读又反复喜不可言○今案陈俞本奂作兴何作向违作逵类聚三十一引此书惟作离忆作言月作日四上有盈字反复作三复余同】 与书六纸 【蜀志李严传云雍闿以先主薨骄黠滋甚严与闿书六纸辟俞利害闿惧○今案蜀志卷十李严传无与书雍闿事惟卷十三李恢传有先主薨雍闿跋扈于建宁二句虽不载与书事亦可证严为恢之讹矣】 连纸一丈辞 【庾冰与王羲之书云得示连纸一丈致辞一千祇增其叹耳了无解于往怀也○今案　庾冰集及类聚三十一引此书皆同陈本删此条俞本致辞以下作辞致千口惜具觏耳乃无往怀也】 书虽两纸八行 【马融与窦伯可书云陵来赐书见手书欢喜何量书虽两纸八行行七字○今案百三家本马融集可作向手书作手迹陵下有奴字余同陈俞本可作和无孟陵十二字七上删一行字】 杨戏指事希盈纸 【蜀志杨戏未尝以甘言加人道情接物书符指事希有盈纸○今案陈俞本道情作以情蜀志卷十五杨戏传作过情】 杨修预为答数纸 【文士传杨修为魏武主簿常白事知必有反复预为答数纸以次牒之有风吹纸乱遂错误公怒推问修以实答○王石华校伯改白来改牒今案类聚五十八引文士传同】 太子纸蔽鼻 【三辅故事卫太子大鼻武帝病太子来省疾江充曰上恶大鼻当持纸蔽其鼻而入帝怒○今案陈俞本同御览三百六十七引三辅故事大鼻作岳鼻二酉丛书张辑三辅故事来省疾作入省余同谓据书钞引】 帝子持纸花 【孙放西寺铭云长沙四寺层构倾颓谋欲建立其日有帝子持纸花插地故自东西相去十余丈于是建剎正当花处○王石华校意改帝极改插今案初学记廿一引自东作寺东余御览六百五引帝作童剎误创余同本日作时自亦作寺】 五色纸 【邺中记云石需诏书以五色纸着凤凰口中○今案聚珍本邺中记脱凤字续百川本及御览六百五引凰作雏又虎作需者唐钞避高祖之祖讳也】 桃花纸 【桓玄伪事云诏命准作青赤缥桃花纸使极精令速作之○今案陈本同初学记廿一引桓玄伪事缥下多绿字御览六百五引诏命准作元令平准】 藤角纸 【范宁教云土纸不可作文书皆令用藤角纸今案陈本同初学记廿一御览六百五引此教同】 生布纸 【董巴记云生布作纸丝綖如故麻名麻纸木皮名谷纸故鱼网名网纸○今案初学记廿一引董巴记如下无故字木作树类聚五十八引仍作木但脱误甚矣】 笺记纸 【先贤行状云延笃从唐溪季度受左传欲写本无纸季度以笺记纸与之笃以笺记纸不可乃借本诵之○今案陈本作残笺纸初学记廿一引先贤行状作残笺无纸字】 左伯纸 【三辅决录云韦诞奏用张芝笔左伯纸及臣墨兼此三具又得臣手然后可以尽径丈之势方寸守言○王石华校守言改之言非也今案守实千之讹耳本钞笔篇引左作佐二酉丛书辑决录亦作千言余详笔篇】 蔡侯纸 【董巴记云东京有蔡生作布纸○今案类聚五十八御览六百五引董巴记生作侯无作布二字】 缥纸 【东观旧事云皇太子初拜给赤缥纸各一百○今案陈本观作京赤缥作缥红考类聚五十八引东京旧事作给赤纸缥红纸余同御览六百五引亦然据此则旧钞赤缥字是二纸特有省文耳陈本改缥红则是一纸何得言各乎】 绿纸 【续晋阳秋云姚略好学书有绿纸赤轴○今案陈俞本无学字】 素纸 【张抗诗云昔吾好典籍下帷幕董氏吟咏仿余风染轴舒素纸○今案陈俞本余作遗又陈本抗作杭】 笺纸 【语林云谢公就石右军乞笺纸检有九百万悉与谢公○今案陈本及类聚五十八引语林无百字初学记廿一御览二百五引但作九万枚】
  </div>
  <div class="pagination">
   <a href="北堂书钞_page23.html">
    上一页
   </a>
   <span>
    ...
   </span>
   <a href="北堂书钞_page19.html">
    19
   </a>
   <a href="北堂书钞_page20.html">
    20
   </a>
   <a href="北堂书钞_page21.html">
    21
   </a>
   <a href="北堂书钞_page22.html">
    22
   </a>
   <a href="北堂书钞_page23.html">
    23
   </a>
   <span class="current-page">
    24
   </span>
   <a href="北堂书钞_page25.html">
    25
   </a>
   <a href="北堂书钞_page26.html">
    26
   </a>
   <a href="北堂书钞_page27.html">
    27
   </a>
   <a href="北堂书钞_page28.html">
    28
   </a>
   <a href="北堂书钞_page29.html">
    29
   </a>
   <span>
    ...
   </span>
   <a href="北堂书钞_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
