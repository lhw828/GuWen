<!DOCTYPE html>
<html>
<head>
    <meta charset="UTF-8">
    <title>北堂书钞 - 第 19 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 19 页/共 42 页</h1>
    <div class="content">　　北堂书钞卷第七十九 

　　●北堂书钞卷第八十　　　　礼仪部一 

　　隋秘书郎虞世南撰 
　　南海孔广陶校注 
　　礼摠篇一　　　　　　　视朝二 

　　○礼摠篇一 

　　礼犹体也 【礼记礼运云礼也者犹体也体不备谓之不成人注云若人身体○今案陈本体上衍一字】 礼者履也 【物理论云礼履也律也义同而名异也○今案类聚礼部御览礼仪部引物理论同俞删陈添注五礼一句】 礼也者物之致也 【礼器云云○今案陈本同俞本标目删上三字】 礼也者义之实也 【礼运云礼也者义之实也注云合礼于义则与义合不乖剌也○今案陈俞本均删注云以下增注经文二句】 象五行 【大戴礼礼象五行其义四时有恩义有节权○今案陈俞本行下时下皆有也字义上权上皆有有字孔巽轩补注本大戴礼本命篇与陈俞同】 合于天时 【礼器礼也者合于天时设于地财顺于鬼神合于人心理万物者也注云鬼神所祀事有德也○今案俞删陈本删注云以下余同】 天之经也地之义也 【左氏云子太叔见赵简子问揖让周旋之礼对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之○今案见左传昭二十五年陈本有增注俞删此条】 天地同气四时合信 【礼稽命征云礼之动摇与天地同气四时合信○今案御览五百二十二引稽命征脱地字余同陈本增注二句】 承天之道 【礼运夫礼先王以承天之道以治人之情得之者生失之者死○今案礼运得之旬在失之句下余同】 则天之明 【左传云夫礼则天之明因地之利○今案左传昭二十五年利作性余同】 天地之经纬 【左传云太叔对赵简子曰礼上下之纪天地之经纬也民之所以生也是以先王上之○今案左传昭二年上之作尚之】 治国之粉泽 【周书曰礼义治国之粉泽虽然非所以富天下而强国王曰礼六韬云太公对文王曰礼莪治国之粉泽也○今案读骚楼本逸周书脱此条陈俞本周书下增礼仪两字强国下删王曰二十字非也考初学记廿一引六韬义治国作者天理御览五百二十三引六韬脱国字】 礼以法地 【白虎通云王者所以作礼乐何得节民之喜怒也乐以象天礼以法地○今案白虎通礼乐篇作礼作盛礼民作文无得字陈俞并有增注】 礼以御民 【说苑齐景公登酌晏子修礼而待公曰其言礼寡人餍之矣吾欲取天下勇士与之图国晏子对曰君子无礼是庶人庶人无礼是禽兽也礼以治国所以御民也□者所以御马也无礼能治其国家者婴未尝闻之也○今案御览五百二十三引说苑酌作酎欲取作欲得余同陈本及近本说苑修文篇酌作射其言礼作选射之礼又陈本脱欲字修礼误修理本钞修礼误循理餍误分作厌食二字已订正】 礼以防本 【董生书云礼者人之防也刑防其未礼防其本也○今案御览五百二十三引董生书同】 礼从宜 【曲礼云礼从宜郑注从时所宜者也○今案今本郑注无此语惟正义引皇氏义有贵从当时之义句】 礼从俗 【慎子云礼从俗政从上使从君国有贵贱之礼无贤不肖之礼有长幼之礼无勇怯之礼有亲疏欸礼无爱憎之礼也○严氏校云案类聚三十八引作使从君又作无勇怯之礼有亲疏原钞脱从字恃误敢疏误亲据改今案类聚引慎子及守山阁本均同】 礼之于人犹酒之有蘖 【礼运云夫礼之于人犹酒之有蘖君子以厚小人以薄郑注皆得以为美味性善者醕耳今案陈俞本同】 礼之于政如热有濯 【左传卫襄公如楚使北宫文子入聘郑出言于卫侯日郑有礼其数世之福也其伙大国之讨乎诗云谁能执热逝不以濯礼之以政如热之有濯也濯以救热何患之有杜注濯者以水濯手○王石华校标目小改如今案见左传襄三十一年本钞窜脱十四字已订正】 如竹箭之有筠 【礼器云礼在人如竹箭之有筠也郑注箭乃筱也柔?于外用此不变伤也○今案礼记礼器同陈本?作韧】 如松柏之有心 【礼器其在人如松柏之有心郑注和泽于内不变亦犹然也○今案俞本删陈本云注见上】 犹绳墨之于曲直规矩之于方圆 【礼记经解云礼之于正国也犹衡之于轻重也绳墨之于曲直也规矩之于方圆也故衡诚恳悬不可欺以轻重绳墨诚陈不可欺以曲直规矩诚立不可欺以方圆君子审礼不可诬以奸诈郑注曰衡平也悬锤也陈设谓弹画也诚审也○今案近本礼记经诚立作诚设奸作奸平作称陈本锤误锺余同近本】 为寻丈 【孙卿子曰礼者人主之所以为羣臣寸尺寻丈检式者也○今案荀子儒效篇式下无者字余同御览五百二十三引孙卿子同】 其犹橘柚 【庄子云譬三王五帝之礼义法度其犹橘柚耶其味相反而皆可于口故礼义法度应四时而变者矣○今案近本庄子天运篇橘柚上有粗梨二字时上无四字俞本删陈本义改仪】 四岳典三礼 【史记舜云咨四岳有能典朕三礼者马注三礼者天神地祇人鬼之礼也○王石华校启改咨今案见史记五帝本纪陈俞本同】 司徒修六礼 【王制篇司徒修六礼节民性郑注司徒地官卿掌邦教者也○王石华校常改节今案阮本王制注同陈本删郑注以下】 缘义而节文 【管子曰礼者缘义而节文○今案管子心术上篇缘义下有之理二字节上有为之二字艺文类聚引管子理作礼】 体性而制文 【淮南子体性而制文○今案近本淮南子齐俗训陈俞本及御览五百二十三引性皆作情】 义理礼之文 【礼器云义理礼之文也无本不立无文不行○今案见陈俞本义理上增注忠信礼之本句】 进退是取 【左传云邾隐公来朝子贡观焉邾子执玉高其容仰公受玉卑其容俯子贡曰以礼观之二君怕有死亡焉夫礼死生存亡之体也将左右周旋进退俯仰于是乎取之今相趋贺而皆不度高仰骄也卑俯替也骄近乱替近疾君为主其先亡乎公是鲁昭公也○今案见左传定十五年相趋贺作相朝鲁昭句是虞永兴自加引申语然昭当作定乃令陈本删此句殊谬不得为原钞之旧矣】 举动所由 【王肃丧服要记序云古之制其品有五吉礼祭礼是也凶礼丧礼是也宾礼朝享是也军礼师旅是也嘉礼冠婚是也五者民之大事举动之所由者也○今案陈本五者作有是五者余同玉函山房辑王肃丧服要记一卷脱此条】 章疑别微 【礼坊记篇云夫礼者所以章疑别征以为民坊者也○今案陈俞本坊作防本钞脱六字已订正】 防淫节侈 【白虎通云礼所以防淫佚节侈废也○今案白虎通礼乐篇废作靡陈本无注俞本同】 明天地之体 【春秋说题辞云礼者所以设容明天地之体者也○严氏校标目地下补之字今案本钞九十五及初学记十三引说题辞同陈俞本设作说本钞脱辞字已补】 辨君臣之位 【家语孔子告鲁哀公曰礼之为大非礼无以事天地之神辨君臣长幼之位也○今案见家语问礼篇】 辨兄弟之亲 【礼记哀公问篇云非礼无以辨男女父子兄弟之亲婚姻疏数之交也○今案哀公问辨作别俞删陈本同】 明男女之别 【礼记经解云朝觐之礼所以明君臣之义也聘问之礼所以使诸侯相尊敬也丧祭之礼所以明君臣之恩也乡饮酒之礼所以明长幼之序也婚姻之礼所以明男女之别也○今案近本礼记经解篇君臣作臣子陈本亦然】 百事会之 【白虎通云夫礼者阴阳之际也百事会之也所以尊天地宾鬼神序上下之道者也○严氏校补天字今案近本白虎通礼乐篇会之作之会宾作傧之道作正人道非也御览五百二十三引白虎通及陈本皆与本钞同】 反本循古 【礼器云礼也者反本循古不忘其初○今案近本礼器循作修陈俞本又作修王氏经义述闻力从书钞以作修者为误】 人之大端 【礼记云故礼义者人之大端也○今案见礼运篇】 雕斲人性 【老子云为礼者雕斲人性矫拂其情心虽乐之节之以礼也○今案各本老子无此文考御览五百廿三引文子述老子语斲作琢余同陈俞本脱末二句】 国之干也 【左传云王使内史过锡晋侯命受玉惰过归告王曰晋侯其无后乎礼国之干似不敬则礼不行礼不行则上下昏何以长世干本也○今案近木左传僖十一年锡作赐余同干本也三字是虞永兴自加注也】 君之柄也 【礼运云礼者君之柄也○今案陈本同俞本柄上衍大字】 可以为国 【左传齐侯谓晏子曰吾今而后知礼之可以为国也○今案见左传昭廿六年】 能以为国 【论语先进云不能以礼让为国如礼何○今案见论语里仁篇俞本删陈本无注】 经国家定社稷 【左传云礼经国家定社稷序民人利后嗣者也○今案见左传隐十一年】 傧鬼神考制度 【礼运云礼者傧鬼神考制度也○今案陈俞本同】 明是非 【曲礼云夫礼者所以定亲疏决嫌疑别同异明是非也○今案俞本删陈本同】 兼仁义 【袁子正书礼者兼仁义也○严氏校补书字本钞袁误老严已旁勒今案严辑袁子正书据书钞引同玉函山房辑本亦同】 行其政令 【左传云公如晋自郊劳至于□贿无失礼晋侯谓汝叔齐目鲁侯不亦善于礼乎对曰鲁侯焉知礼是仪也不可谓礼礼所以守国家行其政令抚其民者也○今案陈俞本及近本左传昭五年汝作女国家作其国抚作无失】 以治人情 【礼运云故圣王修义之柄礼之序以治人情○今案陈俞本同】 以统百官以谐万民 【周礼太宰云三曰礼典以和邦国以统百官以诣万民○今案俞本删陈本同】 物耻足以振之 【礼记哀公问云孔子遂言曰内以治宗庙之礼足以配天地之神明出以治直言之礼以立上下之敬物耻足以振之○今案陈俞本改直言为朝廷非是】 国耻足以兴之 【礼哀公问云国耻足以兴之郑注事耻臣耻也国耻君耻也君之行事有耻礼足以兴之也○今案郑注君行五字作君臣之行有可耻者兴下有复字余同陈本无注】 安上治民莫善于礼 【孝经云安上治民莫善于礼郑注上好礼则民易使也○今案见广要道章第十二郑注以下令佚】 有小有大有显有微 【礼器云有小有大有显有微大者不可损小者不可益类者不可掩微者不可大也○今案陈俞本同】 有以多为贵 【礼器云有以多为贵者天子七庙诸侯五庙大夫三庙士一庙此以多为贵也○今案陈俞本皆作士二误也】 有以少为贵 【礼器云有以少为贵者天子无介郑注云无客礼○今案陈本删郑注以下】 有以大为贵 【礼器云有以大为贵者宫室之量器皿之度棺椁之厚丘封之大此以大为贵者也○今案陈本同俞删】 有以小为贵 【又云有以小为贵者宗庙之祭贵者戏以爵贱者献以散此以小为贵郑云三升曰爵五升曰散○今案陈本同近本礼记郑注三作一】 有以高为贵 【又云有以高为贵天子之堂九尺诸侯七尺大夫五尺士三尺此以高为贵也○今案陈俞本同】 有以文为贵 【又云有以文为贵者天子龙衮诸侯黻大夫黼士玄纁裳此以文为贵也○今案陈本及近本礼器作诸侯黼大夫黻俞本删】 有以素为贵 【又云有以素为贵至敬无文公党无容太羹不和○今案礼器篇同】 道德仁义非礼不成 【曲礼云道德仁义非礼不成○今案俞本删陈本将下五条注并入此条而删去郑注及谨案等语】 教训正俗非礼不备 【曲礼云教训正俗非礼不备】 君臣父子非礼不定 【曲礼云谨案君尊臣卑父慈子孝非礼不能定之者也○今案君尊三句是虞永兴引申语注疏无此文】 宦学事师非礼不亲 【曲礼云宦学事师非礼不亲郑注云宦仕也谨案宦学事师非礼成之者则不亲也○今案谨案下十五字亦是永兴引申语】 祷祠祭祀非礼不诚不庄 【又云祷祠祭祀非礼不诚不庄郑注庄敬也○今案阮本郑注同】 分争辨讼非礼不决 【又云分争辨讼非礼不决】 富贵而知好礼则不骄不淫 【曲礼戒之者也○今案戒之句是虞永兴自加注脱谨案二字耳陈俞本但注经文四句】 贫贱而知好礼则志不慑 【又云慑怯惑之类也○今案郑注摄犹怯惑永兴盖用郑语也俞本删陈注见上】 退让以明礼 【又云君子恭敬撙节退让以明礼郑注撙犹趋也○今案俞本删郑注陈无注】 信让以求礼 【礼表记云信让以求礼也○今案近本表记求下有役字】 凶年不俭丰年不奢 【白虎通云礼者盛不足节有余使凶年不俭丰年不奢贫贱不相悬也○今案白虎通卷一礼乐篇贫贱作富贫陈俞本贱作富】 不以假人 【左传虢公晋侯朝王王享醴命之宥皆赐玉五谷马三匹非礼也王命诸侯名位不同礼亦异数不以礼假人杜预曰侯而与公同赐是假借人非礼者也○今案陈本删杜预以下俞本人非作人以余同考左传庄十八年杜注是假八字作是借人礼四字】 不以菲废礼 【礼坊记云君子不以菲废礼不以美没礼郑注不可以薄而不行也不可以美过礼而去也礼主敬废灭之是不敬也○今案陈俞本薄下有不及礼三字去也作去礼余同】 三年不为礼礼差坏 【论语阳货云宰我问三年之丧子曰三年不为礼礼则坏三年不为乐乐则崩○今案近本论语差字两则字皆作必余同陈俞本均删此条】 有则安无则危 【曲礼云人有礼则安无礼危也故曰礼者不可不学○今案礼记曲礼上篇危也作则危】 有则外谐 【礼云君子有礼则外谐而内无怨也○今案见礼器篇】 废则恩薄 【礼经解云丧祭之礼废则臣子之恩薄而倍死忘生者众矣丧祭二条是其事也○今案陈俞本无末二句当是南村前校此复印件书钞者之评语也】 直而无礼则绞 【太伯云绞急切也○今案绞急四字陈俞本删】 勇而无礼则乱 【又太伯云】 慎而无礼则葸 【太伯云何晏云葸畏惧之貌○今案见何晏集解】 恭而无礼则劳 【太伯云】 

　　○视朝二 

　　天子南面而听天下 【礼记大传圣人南面而听天下所宜先者五民不预焉一曰洽亲二曰报功三曰举贤四曰侠能五曰存爱五者得于天下民无不足无不赡者一物纰缪民莫得其死郑注所先言未遑余事功功臣也存察也察有仁爱者也○今案近本礼记宜作且预作与洽作治郑注所先亦作且先余同】 天子执冒以朝诸侯 【周礼考工记天子执冒四寸以朝诸侯郑注曰名玉为冒言德覆盖天下也四寸以尊接卑以小为贵也○今案陈本及冬官同】 朝诸侯于明堂 【礼明堂位云昔周公朝诸侯于明堂之位郑注云周公摄王位以明堂之礼仪朝诸侯也○今案陈本但注经文一句】 朝诸侯王于甘泉 【汉武帝纪云后元二年春正月朝诸侯王于甘泉宫○今案汉书卷六武帝纪同陈俞本均脱王字】 觐羣牧 【舜典云既月乃日觐四岳羣牧孔传云既尽也觐见也言舜尽以正月中乃日见羣牧也○今案俞本删陈本岳下加于字余同】 朝羣臣 【左思吴都赋昔夏后氏朝羣臣于涂山而执玉帛者万国盖先玉之高会四方之轨则者也○今案文选吴都赋涂山作兹土余同】 居青阳之左介 【月令孟春之月天子居青阳左介乘青辂驾苍龙载青旆衣青衣服苍玉郑注皆所以顺时气也青阳左介寝东堂北偏青阳太庙东堂当太室者也每月就之者○今案礼记月令介作?青辂作鸾路斾作旗考古本?俱作介本钞数引皆是王氏读书杂志历引以证今本礼记之误此下皆然又青阳太庙是仲春事以下当别为一条太室句是郑注文就之句是虞永兴语】 居明堂左介 【又云孟夏之月天子居明堂左介乘朱辂驾赤骁载赤斾衣朱衣服赤玉郑注明堂左介大寝南堂东偏也明堂太庙南堂当太室者也皆顺时而知者也○今案礼记月令介作?辂作路斾作旗明堂太庙句是仲夏之文太室句是郑注顺时句是虞永兴引伸语】 居明堂太庙 【又云仲夏之月天子居明堂太庙郑注明堂太庙南堂当太室也○今案俞本删陈本改引吕氏春秋】 居太庙太室 【又云中央士其日戊己天子居太庙太室○今案俞本删陈本改引吕氏春秋】 居总章左介 【又云孟秋之月天子居总章左介○今案今本礼记月令介作?俞本删陈本改引吕氏春秋】 居玄堂左介 【又云孟冬之月天子居玄堂左介○王石华校贤常改玄堂今案今本礼记介作?俞本删陈本改引吕氏春秋】 合宫厅政 【管子黄帝有合宫以听政也○今案陈俞本同】 酆宫之朝 【左传康有酆宫之朝案周康王朝诸侯于酆宫○今案见左传昭四年陈俞本同】 日出视之 【礼玉藻云朝辨色始入君日出而视之适路寝听政使人视大夫大夫退然后适小寝释服郑注小寝芜寝也释服服立端也○今案陈俞本同】 日视朝 【玉藻又云皮弁以听朔于太庙朝服以日视朝于内朝郑注皮弁下天子也朝服冠玄端素裳此内朝路寝门外之正朝天子诸侯皆三朝也○今案陈俞本同】 正朝仪之位辨贵贱之等 【周礼司士职云正朝仪之位辨贵贱之等王南向三公北面东上王族故士在路门之右南面东上太右太仆从者在路门之左南面西上郑注此王日视朝事于路门外位也王族故士故为士晚退留宿卫者也未尝仕虽同族不得在王宫太右司右也太仆从者小臣祭仆隶仆也○今案夏官司士同陈俞本皆有增注】 眂朝皮弁 【周礼司服云眂朝皮弁服郑注视朝视内外朝之事也皮弁服十五升白皮衣积素以为裳○今案春官司服同陈俞本均有增注】 负斧南向 【礼明堂位云天子负斧扆南向而立郑注曰斧扆为斧文屏风于户牖间周公于前立焉○今案明堂位篇扆作依向作乡释文云依本又作扆与本钞合】 当扆而立 【曲礼天子当扆而立诸侯北面而见天子曰觐○今案陈俞本同】 当宁而立 【又云天子当宁而立诸公东面诸侯西面曰朝○王石华校宇攻?今案陈俞本同】 建大赤以朝 【周礼典辂云象辂朱繁缨七就建大赤以朝郑注大赤九旗之通帛○今案周礼典辂职无此文惟春官巾车职繁作樊辂作路余同陈俞本有增改】 道车建旞 【又云道车建旞郑注道车象辂王以朝夕燕出入全羽五采色象其文德也○今案司常职建作载余同陈俞本均删全羽以下】 我曰斯迈而月斯征 【毛诗小宛云我日斯迈而月斯征郑注云王日此行谓日视朝也而月此行谓月视朔先王制礼使君与臣议于政事日有所更月有所进盖无所止息也○今案小宛篇郑笺朔作朝更作决进作行无所作无时阮氏校记云小字本相台本考文本朝皆作朔与旧钞合陈本删此条】 

　　北堂书钞卷第八十 

　　●北堂书钞卷第八十一　　　礼仪部二 

　　隋秘书郎虞世南撰 
　　南海孔广陶校注 
　　朝聘三　　　　　　　　执贽四 
　　会盟五 

　　○朝聘三 

　　朝曰述职 【孟子云诸侯朝于天子曰述职一不朝则贬爵再不朝则削地三不朝则六师移之○今案陈本仅注孟子二字俞本删此条】 朝以讲礼 【左传叔向曰明王之制使诸侯岁聘以志业间朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也○今案左传昭十三年同陈本显改着俞本删此条】 朝聘之道 【公羊传云古者诸侯有朝会之道聘问之礼号辞必称先君以次相接齐纪无悦焉不可以并立乎天下有明天子则襄公得为若行乎曰不得也不得则襄公曷为为之上无天子下无方伯缘恩疾者可也何休注曰襄公得为此行也已矣○今案公羊庄四年朝会八字作会聚之事朝聘之道无次字何注作贤襄公为明义余同陈俞本据近本改并删何注 【嘉好之事】 左传卫子行敬子言于灵公曰会同难啧有烦言莫之治也其使祝鮀从公曰善乃使子鱼若嘉好之事君行师从卿行旅从臣无事焉杜预注子行敬子卫大夫祝鮀大祝子鱼○今案见定四年陈俞增删太多非原钞之旧】 小有述职大有巡功 【左传薳启疆对楚子曰朝聘有圭享俯有璋小者有述职大者有巡功○今案见昭五年陈本同俞删】 备文德明礼义 【白虎通朝者见也五年一朝备文德明礼义也○今案类聚三十九引及陈本同俞删】 讲文德明礼让 【春秋说题辞诸侯秉政尊卑有序各来朝讲文德明礼让天下法制四方受度也如之去也○今案俞本删陈本无末句余同初学记十四御览五百三十六引说题辞亦无末句惟古微书十一受度下五字作于天子三字】 考礼修德以尊天子 【谷梁传滕侯薛侯来朝天子无事诸侯相朝正也考礼修德所以尊天子也徐邈注盟会出于有事惟朝为嫌丧葬兵革故着天子无事也○今案见隐十一年陈本删去徐注余同马氏玉函山房辑谷梁徐注一卷未收此条】 一德以尊天子 【白虎通诸侯相聘为相尊敬也故诸侯朝聘天子选邻国也往朝聘之问天子无恙法度得无变更所以宪礼正刑一德以尊天子者也○今案陈本删选邻国二句余同类聚三十九引白虎通亦无选邻二句及法度五字所以宪礼作以所尊考礼】 图天下事 【周礼大行人职春朝诸侯而图天下之事郑注云春见诸侯则图其事之可否图音考续之言○今案以下四条见秋官俞本删陈本将下三条增入此条下又案郑注云图比陈协皆考绩之言本钞分引为四条故此条考绩上但有图字也】 陈天下之谟 【周礼又云夏宗以陈天下之谟郑注夏见诸侯则陈其谟之是非者考绩之言也○今案陈本注见上俞删】 比邦国之功 【又云秋观以比邦国之功郑注秋见诸侯则比其功之高下比者考绩之言也○今案陈本注见上俞删】 协诸侯之虑 【又云冬遇以协诸侯之虑郑注冬见于诸侯则合其虑之同异协者考绩之言也○今案俞删陈本注见上】 习威仪 【仪礼聘礼篇未入境壹肄注肄习也习聘之威仪重失误也○严氏校设改误今案近本仪礼郑注同陈俞本删未入境以下】 重法度 【白虎通诸侯来朝天子亲与之合瑞信者正君臣重法度也○严氏校患改合今案陈俞本瑞误忠惟御览五百三十八引与旧钞合】 从法度 【左传子产相郑伯如楚舍不为坛曰小适大有五恶说其罪戾请其不足行其政事供其职贡从其时命不然则重其币帛以贺其福而吊其凶皆小国之福也焉用作坛以招其福○严氏校川改用今案左传褒二十八年小国下两福字皆作祸又无法度二字余同陈本标目改法度为时命甚是法度二字实沿上条误入耳】 奉珍物 【白虎通聘者缘臣子欲和其君父之无恙又当奉土地所生珍物以助是以皆得行聘○今案陈本末句作行聘问之礼类聚三十九引末句作皆行聘礼余同】 结好 【周礼大行人职云时聘以结诸侯之好郑注云天子有事诸侯使大夫来聘亲以礼见之礼而遣之所以结其恩好也○今案周礼秋官同陈本有增注】 赦过 【左传子产相郑伯如楚曰侨闻之大适小有五美宥其罪戾赦其过失救其灾败赏其德刑教其不及○今案左传襄二十八年灾败作菑患陈本亦作患】 除慝 【周礼大行人职云殷俯以除邦国之慝郑注慝恶也一服朝之岁五服诸侯皆使卿以聘礼来俯天子天子以礼见之命以政禁之事所以除其恶行也○严氏校行也句下删其恶行矣四字是也今案周礼大行人职同陈本注见上】 贺福 【左传子产相郑伯如楚舍不为坛曰小适大有五恶说其罪戾请政事供其职贡从其时命不然则重币帛以贺其福而吊其凶皆小国之福也○今案左传襄八年小国之福福字作祸请字下有其不足行其五字余同俞本删陈本但注见上又案本钞子产至贺其四十二字紊在后五行正班爵句下今移正】 知者虑义者行 【谷梁传会戎于潜会者外为志焉尔智者虑义者行仁者守有此三者然后可以出会郑注曰智仁义皆君子所体其次不能全备故各以所长为名在上者当器而使之○今案谷梁隐二年志作主余同惟谷梁郑注不在今本注疏中耳陈俞本志亦作主陈本并删郑注以下非是】 宾有礼主则择 【左传周谚有之曰山有木工则度之宾有礼主则择之谨案滕薛朝会而争长鲁欲使薛让滕侯言山有抱梓之木则工匠量度拟为器用犹宾客有礼来则主人择其宜也○今案择之以上见隐十一年谨案以下则永兴引申语也陈俞本皆增注十数句并删去谨案数语殊谬以后凡有谨案者皆永兴申明语】 大适小有五艾 【义已见从时命○今案据此小注足证上文从法度一条当作从时命也】 正班爵之仪帅长幼之序 【左传公如齐观社曹翙谏曰朝以正班爵之仪帅长幼之序征伐以讨其不然○今案左氏庄二十三年及陈本仪皆作义王氏经义述闻特引此古钞以证其说之非】 轻财重礼 【礼记聘义篇聘礼以圭璋聘重礼也已聘而还圭璋此轻财而重礼之莪也诸侯相厉以轻财重礼则民作让郑注用之还之皆为重礼财谓璧琮享币也受之为轻财也○今案陈俞本厉作励郑注以下亦有增删】 多货伤德 【仪礼聘礼篇多货财伤于德郑注云货天地所生谓玉也君子于玉比德焉朝聘之礼以为瑞节重礼也多之则是主于货财伤败其德矣○今案仪礼聘礼无两财字生上有化字末句德上有为字陈俞本据今本改】 朝廷之容 【周礼保氏职云而养国子以道乃教之六仪三曰朝廷之容郑注朝廷之容济济翔翔○今案周礼地官同陈俞本有增改】 容貌舒扬 【仪礼聘礼篇众介北面跄焉郑注容貌舒扬也○今案陈俞本同】 入有郊劳出有赠贿 【左传薳启疆对楚子曰朝聘有圭享俯有璋入有郊劳出有赠贿○今案陈本同今本左传昭五年圭作珪】 士迎于境大夫郊劳卿为上摈大夫为承摈士为绍摈 【礼记聘义篇聘礼卿为上大夫为承摈士为绍摈○严氏校于下句夫字上下斜勒因原钞脱大字脱为承二字也已照补今案陈俞本同】 上公七介侯伯五介子男三介 【聘义篇聘礼上公七介侯伯五介子男三介所以贵贱也郑注此皆诸侯遣卿出聘之介数也○今案近本礼记郑注及陈俞本皆下无诸侯二字遣作使】 三让而后传命三揖而后至阶 【又云聘礼三让而后传命三让而后入庙门三揖而后至阶郑注此揖让为摈也三让而后传命宾至主人请事时也○今案礼记聘义为摈也作主谓宾也陈俞本照改并有增注】 致饔饩还圭璋 【又云聘义君亲礼宾致饔饩还圭璋贿赠飨食燕所以明宾客君臣之义也谨案熟食曰饔牲曰饩此客始至而君致礼也圭以为瑞也使臣执以聘君璋使臣执以聘君夫人也○今案陈俞本牲下加一食字】 以圭璋聘 【礼记聘义篇聘礼以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣○今案俞本删陈本注见上】 私面私觌 【又云聘义君亲礼宾私面私觌谨案私面私觌谓传来聘礼讫宾乃私以已物面见主国之卿以本国货见于其主君也○今案陈俞本删传来二字以及本国货四字己物作己礼物见于其主作觌见主国余同】 归时事于宰旅 【左传晋宣子聘于周王问诸事对曰晋士起将归时事于宰旅无他事矣王闻之曰韩氏其昌阜于晋乎辞不失旧案大国之卿与天子之上士同三命故称士时事四时贡献之事也宰旅冢宰之下士不敢斥尊○今案左传襄二十八年问诸作使请余同陈本删去案语】 致马资于有司 【礼记少仪篇君将适他臣如致金玉货贝于君则曰玫马资于有司郑玄注适他行朝会也○今案礼记郑注同陈俞本并有增注】 职贡不乏 【左传云叔侯曰鲁之于晋也职贡不乏玩好时至公卿大夫相继于朝史不绝书府无虚月○今案左传襄二十九年同陈俞本职贡作贡赋非是】 相继于朝 【左传叔侯已见上○今案俞本删陈本同】 周之宗盟异姓为后 【左传云使羽父请于薛曰周之宗盟异姓为后寡人若朝于薛不敢与诸任齿案宗尊也滕薛俱朝鲁而争长滕鲁同姓在前异姓在后故请薛侯长也○今案见左传隐十一年宗尊以下是虞永兴引申语陈本删注】 六年一朝 【尚书周官篇六年一朝孔安国云五服侯甸男采卫六年一朝也尚书周官篇名以下则是永兴案语也陈本删安国以下】 五年再朝 【左传曹伯来朝礼也诸侯五年再相朝以修王命古之制也○今案见左传文十五年俞本删陈本同】 三年大聘五年一朝 【王制篇诸侯之于天子比年一小聘三年一大聘五年一朝郑注大聘使卿朝则君自行此大聘与朝晋文之时所制○今案礼记王制郑注及陈本同】 三岁而聘五岁而朝 【左传郑游吉如晋送少姜之葬曰昔文襄之霸命诸侯三岁而聘五岁而朝者礼也○案左传昭三年命作令无者礼也三字陈俞本有增注】 岁相问也 【周礼大行人职凡诸侯之邦交岁相问也郑注小聘曰问谨案邦国诸侯相交之礼比年一小聘也○严氏校小一改一小今案近本大行人职同陈本合下一条删去谨案二句】 殷相聘也 【又云凡诸侯之邦交殷相聘也郑注殷中也久无事又于殷朝者及而相聘也父死子立曰世○今案近本周礼大行人同】 春见曰朝夏见曰宗 【又大宗伯云春见曰朝夏见曰宗郑注此以诸侯见王为文也朝犹朝也欲其来之早也宗尊也欲其尊王也○今案周礼春官大宗伯同】 秋见曰觐冬见曰遇 【周礼大宗伯职秋见曰觐冬见曰遇郑注此以诸侯见王为文觐之言勤也欲其勤王之事遇犹偶也欲其不期俱至也○今案陈本俱至作偶至】 时见曰会殷见曰同 【又曰时见曰会殷见曰同郑注此以诸侯见王为文也时也者言无常期也诸侯有不顺服者王将有征讨之事为坛于国外合诸侯而命事殷犹众也王如不巡狩则六服尽朝礼既毕王亦为坛合诸侯以命政焉所命之政如巡狩殷见四方分来终岁则徧○今案周礼大宗伯同】 殷俯曰视时聘曰问 【又云殷俯曰视时聘曰问郑注俯者众也一服朝之岁以朝者少诸侯乃使卿以大礼众聘焉时聘者言无常期天子有事乃使大夫聘焉○今案近本春官大宗伯注无俯者众也句又无使大夫三字余同】 入觐于王 【毛诗韩奕篇以其介圭入觐于王郑笺云诸侯秋见天下曰觐韩侯以时见于宣王而奉其礼贡国之所宝也○严氏校于王下删郑笺见三字衍文也今案郑笺奉其作奉享之所作所出之陈本删韩侯以下三句】 入见天子 【应贞华林园诗峩峩列辟■〈??赤〉■〈??赤〉虎臣恭时贡职入觐天人备言锡命羽盖朱轮○今案宋刻文选■〈??赤〉■〈??赤〉作赫赫恭作修余同俞本恭作顺朱作珠陈本峩误裁辟误辞虎臣作庶民又脱锡命二句考晋书音义■〈??赤〉赫同】 朝于明堂 【礼记明堂位篇昔者周公朝诸侯于明堂之位郑注周公摄王位以明堂之礼仪朝诸侯也○今案礼记郑注同陈俞本均有增改】 朝于甘泉 【汉书单于朝天子于甘泉宫汉宠以位在诸王上○今案见汉书宣帝纪陈俞本颇多删改】 沐浴而朝 【论语宪问陈成子弒简公孔子沐浴而朝告于哀公曰陈恒弒其君请讨之马注曰成子齐大夫陈恒也将告君故先必齐戒沐浴也○今案马注末句作故先斋斋必沐浴余同陈本删俞本但注孔子一句】 盛服将朝 【左传赵宣子盛服将朝尚早坐而假寐○今案见左传宣二年陈俞本尚改上寐改寝】 星陈夙驾 【曹植应诏诗肃承明诏应会皇都星陈夙驾秣马脂车○今案魏志十九及文选同陈本有增注】 结四连骑 【史记子贡结四连骑束帛之币以聘享诸侯所至国君无不分庭见礼也○今案史记货殖传四作驷见礼作与之抗礼陈俞本已照改】 和鸾雍雍 【毛诗蓼萧云鞗革冲冲和鸾雍雍毛苌云鞗辔也革辔首也冲冲垂饰貌在轼曰和在镳曰鸾谨案此说天子之车饰也诸侯燕见天子天子必乘车迎于门是以云然○今案毛诗作忡忡阮氏校记云唐石经相台本作冲冲与原钞合此说以下数语永兴引郑笺陈俞本均有删改】 其旗渒渒 【毛诗采菽云其旗渒渒鸾声嘒嘒毛苌云鸾铃也在衡上渒渒动也嘒嘒中节也言来朝诸侯服饰盛也○今案今本毛传无鸾铃也六字及言来朝九字此是永兴引隋时古本也俞本删陈本亦有删改】 君子来朝言观其旗 【又云君子来朝言观其旗谨案君子诸侯也画交龙曰旗诸侯来朝王使行人迎之因观其衣服乘车之盛所以示敬且省祸福也○今案诸侯来朝至福也是参用采菽笺语陈本注见上二字】 君子至止鸾声嘒嘒 【○今案此见小雅庭燎篇本钞脱去小注与下条混合】 既见君子我心写兮 【毛诗蓼萧既见君子我心写兮谨案君子谓天子也远国来朝见于天子我心写兮者舒其情意无留恨者也○今案此条旧钞脱去标目与上条误混为一兹据陈本订正惟谨案以下陈本改用郑笺非是】 三公北面东上 【礼明堂位篇昔者周公朝诸侯于明堂之位天子负斧扆南乡而立三公中阶之前北面东上○今案陈本将下五条注增入此条内并增诸男五狄两条俞本亦有增注】 诸侯西面北上 【义见上诸侯阼阶之东西面北上○今案俞删陈本注见上】 诸伯之国西阶 【义已见上三公北面诸伯之国西阶之西东面北上○今案俞本删陈本注见上】 八蛮之国南门之外 【义见上三公北面诸侯西面八蛮之国南门之外北面东上○今案俞本删陈本注见上】 九夷之国东门之外 【义见上三公北面九夷之国东门之外西面北上○今案俞本删陈本注见上】 六戎之国西门之外 【义见上三公北面六戎之国西门之外北面东上○今案俞本删陈本注见上】 四塞告至 【礼明堂位篇四塞世告至郑注四塞谓畿服蕃服镇服在四方为蔽塞者也新王新君即位则至者也○今案明堂位注畿作夷无新王二字据阮氏校勘记云考文引古本足利本有新王二字与本钞合陈俞本照近本删此二字非也余亦有增注】 四海来假 【毛诗四海来假来假祁祁笺云天下蒙高宗之政令皆得其所而来朝觐贡献其至也祁祁然众多○今案商颂元鸟篇郑笺蒙高宗作蒙王余同陈俞本于笺云下改注假至也二句非是】 九州岛贡职 【明堂位篇九采之国应门之外北面东上郑注九采九州岛之牧典贡职者也正门谓之应门也○今案陈俞本皆增注入四塞一条将此注删去】 六服尽朝 【周职方氏云殷国亦如之郑注殷犹众也十二岁王若不巡狩则六服尽朝谓之殷国其戒四方诸侯与巡狩同○今案职方氏注同陈俞本改两国字为同误也】 诸侯朝天子有朝宿之邑 【公羊传郑伯以璧假许田易之也易之则其言假之何为恭也有天子存则诸侯不得专地也许田者何鲁朝宿之邑也诸侯时朝于天子天子之郊诸侯皆有朝宿之邑焉谨案朝王而宿止于此邑也○今案见公羊桓元年陈俞本删去案语俞并改恭为公】 诸侯朝天子为宫三百步 【仪礼觐礼篇云诸侯朝天子为宫方三百步四门坛十有二寻深四尺郑玄注深谓高也从上曰深○王石华校标目补朝字今案觐礼篇朝天作觐于天陈俞本亦然并删郑注以下】 延州聘晋 【左传吴子使延州来聘于上国遂聘于晋以观诸侯○今案见左传昭二十七年陈俞本改延州来为延陵季子殊谬】 宣子聘周 【左传晋韩宣子聘于周王使请事对曰晋士起将归时事于宰旅无他事矣○今案见左传襄二十六年俞本删陈本注见上】 完客所馆高其闬闳 【又曰郑伯如晋子产使尽坏其馆之垣而纳车马士文伯让之曰敝邑以政刑之不修寇盗充斥无若诸侯之属辱在寡君者何是以令吏人完客所馆高其闬闳厚其墙垣以无忧客使今吾子坏之虽从者能戒其若异客何○今案见左传襄三十一年俞本删陈本多增注】 族谈 【周礼巿士职云禁慢巿错立族谈者郑玄云错立族谈违其位僔语也○今案周礼秋官注同陈俞本有增改】 争长 【左传滕侯薛侯来朝争长薛侯曰我先封滕侯曰我周之卜正也薛庶姓也我不可以后之○今案见左传隐十一年俞本删陈本注云见上】 聘觐礼废君臣位失 【礼记经解篇云聘觐之礼废则君臣之位失诸侯之行恶而倍畔侵凌之败起谨案聘觐是依时次第接见于君今若废之是君臣之位失也○今案俞本删陈本注中脱废字并删谨案以下】 老子在身己未集曲路遂通庭 【○今案陈俞本脱此条】 

　　○执贽四 

　　执贽致敬 【穆天子传云天子宾于西王母仍执玉白圭玄璧以见西王母郭注执贽者致敬也○今案平津馆本穆天子传执下无玉字陈俞本亦然又以见下删八字】 见君有贽 【白虎通臣见君有贽贽者质也质已之诚致已之悃愊也○今案见白虎通卷三文质篇陈俞本质己十字改作致己质诚也五字以下又增注十一句】 蕃国世见贵宝为质 【周礼大行人职云九州岛之外谓之蕃国世一见各以其所贵宝为贽郑注各以其所贵宝为贽则蕃国之君无执玉瑞者所贵宝见传者若犬戎献白鹿是也○今案陈俞本蕃作藩又献下增白狼二字】 六币 【又云小行人职掌邦国宾客之礼籍以待四方之使者合六币圭以马璋以皮璧以帛琮以锦琥以绣琪以黼此六物者以和诸侯之好故也○今案陈俞本并同】 五玉 【尚书舜典五玉三帛孔安国云玉五等诸侯瑞圭璧也谨案王镇圭也公桓圭伯躬圭子谷璧男蒲璧○今案孔传云五等诸侯执其玉器谓圭璧与本钞微异陈本删安国句以下俞本脱镇圭五句玉五等作五玉亦误】 以玉作六瑞以等邦国 【周礼春官大宗伯职以玉作六瑞以等邦国郑注等犹齐等也谨案以圭玉为瑞信执以表贽也○今案陈俞本齐下脱等字并删谨案二句】 以禽作六贽以等诸臣 【又云宗伯以禽作六贽以等诸臣郑注贽之言至所执以自致也谨案皮帛羔雁雉鹜鸡以为贽也○今案周礼春官大宗伯同陈俞本脱谨案以下】 缫籍五采 【周礼典瑞职玉搢大圭缫藉五采五就郑注释于地缫杂采也○今案释于地三字系沿下文奠圭于缫一条郑注误入缫杂采也句系贾疏文陈俞本只存五就以上亦有所见】 天子鬯 【礼记曲礼篇云凡贽天子鬯诸侯圭卿羔大夫雁士雉庶人之贽鹜童子委贽而退郑注贽之言至也天子无客礼以鬯为贽者不用告神为至也○严氏校标目?改鬯小注系改圭补土字庶人之贽四字今案郑注不用作唯用阮氏校记云唯当作灌是也陈俞本据近本改作唯用】 奠圭于缫 【仪礼觐礼篇奠圭于缫上郑注谓释于地也缫杂采也○今案仪礼觐礼郑注无杂采句盖沿上文五采一条小注误入】 天子圭 【仪礼朝天子圭与缫皆九寸刻上寸半郑注圭贽瑞为信者也○今案仪礼聘礼郑注作圭所执以为瑞节也余同陈本删朝字及剡上以下俞本删郑注一句】 王搢大圭 【周礼典瑞职王搢大圭郑注搢谓垂之于绅带之闲若带佛也大圭长三尺杼上终葵首也○今案典瑞注垂作臿余同陈本删郑注以下】 王执镇圭 【又周礼大宗伯职郑注镇安也所以安四方也镇圭者盖以四镇之山为瑑饰圭长尺有二寸谨案天子以镇圭为贽者也○今案郑注同陈本删注俞本并镇圭桓圭为一条】 公执桓圭 【又云大宗伯郑注云公二王之后及王之上公也双植谓之桓桓宫室之象所以安其上也桓圭盖亦以桓为瑑饰圭长九寸谨案公以桓圭为贽者也○严氏校及下删王之后三字衍文也今案春官郑注同陈本无注】 侯执信圭 【又云大宗伯郑注信当为身盖以人形为瑑饰欲其慎行以保身也圭长七寸谨案侯以身圭为贽○今案春官郑注侯伯本同一条永兴特分注耳俞本删陈本无注】 伯执躬圭 【又云大宗伯郑注躬圭盖以人形为瑑饰欲其慎行以保身也圭长七寸谨案伯以躬圭为贽也○伐案与上一条同】 子执谷璧 【周礼大宗伯郑注谷所以养人玉成以谷为瑑饰璧径五寸不执圭者未成国也谨案子以谷璧为贽者也○今案周礼子男二句郑注本合为一条永兴特分引耳陈本删注俞本并谷璧蒲璧为一条】 男执蒲璧 【又大宗伯郑注蒲为席所以安人也玉或以蒲为瑑饰璧径五寸不执圭者未成国谨案男以蒲璧为贽者也○严氏校安下删女字衍文也今案与上条同】 孤执皮帛 【周礼大宗伯郑注皮帛者束帛而表之以皮为之饰也皮虎豹之皮帛如今璧色缯也谨案孤卿执以为贽者也○今案俞本同陈本有增注】 卿执羔 【白虎通云卿以羔者取其羣而不失其类也雁取其候时而行也谨案卿执羔以为贽者也○今案白虎通文质篇云卿以羔者取其羣不党本钞其羣下脱不党二字耳考周礼大宗伯注又云羔取其羣而不失其类也雁取其候时而行也以下一条引白虎通后引周礼例之则本钞而不失上当补周礼注取其羣六字陈俞本乃删去白虎通径注大宗伯文则又非矣】 大夫雁 【白虎通云大夫以雁为贽者何取其飞成行列也又周礼春官大宗伯注曰取其候时而行谨案大夫以雁为贽者也○今案白虎通文质篇同陈俞本但注大宗伯非是】 大夫以羔 【仪礼士相见礼篇郑注云上大夫卿也羔取其从帅羣而不党也谨案上大夫以羔羊为质者也○今案士相见礼注同陈俞本脱】 士以雉贽 【仪礼士相见礼篇郑注贽所执以至者君子见于所茵敬白虎通士以雉为贽者何取其不可诱之以食胁之以威暴死不可畜谨案士以雉为贽者也○今案近本士相见礼同白虎通文质篇胁作慑暴作必畜上有生字考御览五百三十九引白虎通惟暴作必余同本钞】 冬用雉 【仪礼士相见礼云郑注贽所执以至者君子见于所尊敬必执贽以将其厚意也士贽用雉者取其耿介交有时别有伦也雉必以死者谓其不可生服也○今案陈本将夏用腒一条并载注中】 夏用腒 【仪礼一相见礼篇郑注贽所执以至者君子见于所尊必执贽以将其厚意也夏用腒备腐臭也○今案尊下当补敬字陈本并注于上条】 庶人贽鹜 【周礼大宗伯职云工商执鸡郑氏注鸡取其守时而动也谨案工商以鸡为贽者也○今案春官大宗伯同惟标目庶人句当补注大宗伯云庶人执鹜抑或注曲礼下庶人之贽匹郑注云说者以匹为鹜于本钞贽鹜二字尤有根据陈本擅改贽为执分标鹜鸡二条而并本注于执皮帛条下颇非】 野外无贽以缨拾矢 【曲礼野外军中无贽以缨拾矢可也郑注云非为礼之处用时物相礼而已缨马樊缨也拾谓射鞴○严氏挍也缨改缨也今案陈俞本同】 妇人之贽脯修枣栗 【曲礼妇人之贽椇榛脯修枣栗郑注妇人无外事见以羞物也椇榛木名也有实今邳郯之东食之榛似栗而小○今案曲礼郑注同陈俞本删木名以下四句】 盖信之言也身外事 【○今案陈俞本删此条】 

　　○会盟五 

　　约信曰誓莅牲曰盟 【曲礼约信曰誓莅牲曰盟郑注莅临也坎用牲临而读其盟书也○今案近本曲礼及陈俞本莅作莅余同】 盟所以周信 【春秋左传吴子使太宰请寻盟公不欲使子贡对曰盟所以周信也故心以制之玉帛以奉之明神以要之杜预曰周固也制其义也奉之奉贽明神也结其信也要之为福也○今案左传哀十二年杜注要之句作要以祸福余同陈俞本皆脱杜注以下】 盟足以结信 【国语吴语云越王命诸稽郢行成于吴将盟稽郢辞曰以盟为有益邪前盟口血未干足以结信矣以盟为无益邪君王释甲兵之威以临使之而胡重于鬼神以自轻也吴王乃许之荒成不盟贾曰荒空也○王石华校是改足今案陈俞本命作使释作舍贾作注又陈本脱行成六字俞本脱于吴二字余同】 会同盟誓之辞 【周礼太祝职云作六辞以通上下亲疏远近四曰会郑玄注曰会谓会同盟誓之辞也○王石华校标目问改同今案近本春官太祝同陈俞本皆有增注】 会礼之经 【左传会于商任齐侯卫侯不敬叔向曰二君者必不免会朝礼之经也礼政之舆也政身之宗也怠礼失政失政不立是以乱也○今案左传襄二十一年宗作守余同陈俞本亦作守又免下脱会字是以上脱不立句】 再朝而会再会而盟 【左传晋人将寻盟齐人不可叔向告于齐曰明王之制使诸侯岁聘以志业再朝而会以示威再会而盟以显昭明志业于好讲礼于等示威于众昭明于神自古以来未之或失也谨案诸侯事牧伯使聘问闲朝三岁一朝者也○今案见左传昭十三年再巿上有闲礼以讲礼句故虞永兴案语有闲朝之文也陈俞本删寻盟二句及志业以下又显改者】 丹书之信白马之盟 【汉书表云尊王子弟誓曰黄河如带太山如砺其国永存远及苗裔申以丹书之信重以白马之盟○今案汉书高它高后文功臣表序无尊王句砺作厉其国作国以陈俞本删表字及尊王五字远改爰余同】 会以示威 【左传叔向曰明王之制使诸侯岁聘以志业闲朝以讲礼再朝而会以示威再会而盟以显昭明○今案俞本删陈本无注】 会以待事 【曲礼史载笔郑注谓从于会同各持其职以待事也史以笔载事○今案曲礼注及陈本皆无史以笔五字余同】 掌其盟约及其礼仪 【周礼司盟职凡邦国有疑同则掌其盟约之载及其礼仪北面诏明神既盟则贰之○今案周礼司盟作礼莪释文云义音仪余同俞本删陈本同】 梐枒再重 【周礼掌舍职掌王之同之舍设陛枒再重杜子春曰梐枒谓行马○今案天官掌舍枒作枑考易豮牙一作豮互互古作□故枑亦可作枒也陈俞本杜注以下均改郑注余同】 设表为位 【左传单子会韩宣子于戚视下言徐叔向曰单子其将死乎朝有着定会有表会朝之言必闻于表着之位杜预注曰着定朝内列位常处谓之表着也野会谓设表以为位也○今案见左传昭十一年陈本删俞本同】 珠盘玉敦 【周礼玉府职若合诸侯则供珠盘玉敦郑注云敦盘?也珠玉以为饰也古者以珠盘盛血割牛耳尸盟者执之○今案周礼天官玉府盘作盘又盘?作盘类余同俞本无注陈本有增改】 饰陈其牲 【国语齐语曰桓公与诸侯饰牲为载以约誓于上下庶神贾远注曰饰牲陈其牲载书以加于牲上不歃血上下庶神天地之羣神也○今案陈俞本脱羣神以上二句余同】 为载书 【左传同盟载于戏郑服也将盟郑六卿公子鸡公子发公子嘉公孙辄公孙虿公孙舍之及其大夫门子皆从郑伯晋士庄子为载书曰自今日既盟之后郑国而不唯晋命是听而或有异志者有如此盟○今案左传襄九年同盟下无载字余同陈俞本舍下均脱之字非也】 掌盟法 【周礼司盟职司盟掌盟载之法郑注载盟辞也盟者书其辞于策杀牲取血坎其牲加书于上而埋之谓之载书○今案陈俞本同】 执牛耳 【左传晋师将盟卫侯于鄟泽卫人请执牛耳杜预注盟礼尊者莅牛耳主次盟者○今案见左传定八年陈本脱鄟泽二句及次盟句】 割牛耳 【周礼玉府职郑注合诸侯者必割牛耳取其血歃之也○严氏校歃之句下删何也二字今案陈本删郑注以下】 埋书 【左传宋寺人柳有宠太子佐恶之华合比曰我杀之柳闻之乃坎用牲埋书而去公曰合比将纳亡人之族既盟于郭北矣杜预注亡人华臣也○今案左传昭六年郭北作北郭去作告陈俞本亦然】 歃血 【左传晋楚将盟于宋西门外晋楚争先杜注争先者歃血也○今案见左传襄二十七年陈本同俞本删西门句】 坎用牲加书于其上 【周礼诅祝职云作盟诅之载辞郑注云载辞为辞而载之于策坎用牲加书于其上也○今案陈俞本郑注上增经文二】 欿用牲加书征之 【左传宋公太子痤美而很寺人惠墉伊戾为太子内师而无宠秋楚客聘于晋过宋太子知之请野享之公使往伊戾请从遣之至则欿用牲加书征之而聘告公曰太子将为乱既与楚客盟矣杜注诈作盟处为太子反征验也骋驰也○今案左传襄二十六年墉作墙余同陈俞本亦作墙并删杜注以下妄增经文五句】 卫社稷 【又曰齐高厚相太子光以先会诸侯于锺离不敬士庄子曰高子相太子以会诸侯将社稷是卫而皆不敬弃社稷也其将不免乎○今案见左传襄十年陈俞本同】 谋王室 【又曰夏会于黄父谋王室也杜预云王室有子朝之乱谋定之○今案见左传昭二十五年陈俞本同】 讨不庭 【又左传曰晋士燮会楚公子罢盟于宋西门外曰晋楚无相加戎谋其不协以讨不庭杜注讨背叛不来在王庭者○今案见左传成十二年陈俞本均有增删】 谨不信 【周礼秋官司盟职盟万之犯命者诅其不信者郑注盟诅者欲相与共恶之也犯命犯君教令也不信违约者也○今案陈本同俞本删教令句】 恤病讨贰 【左传晋原谷宋华椒卫孔达曹人同盟于清丘曰恤病讨贰于是卿不书不实其言也杜注宋伐陈卫救之不讨贰也楚伐宋晋不救不恤病也○今案见左传宣公十二年陈俞本同】 大无侵小 【又曰诸侯还自浙上盟于督阳大无侵小执邾悼公以其伐我故也○今案陈俞本删督阳以上十字考左氏襄十九年传浙作沂余同】 同恤灾危 【又曰晋士燮会楚公子罢盟于宋西门之外曰凡楚晋无相加戎好恶同之同恤灾危备救凶患若有害楚则晋伐之在晋楚亦如之交贽往来道路无壅谋其不协而讨不庭有踰此盟明神殛之俾队其师无克祚国杜注贽币也讨背叛不来在王庭者殛诛也俾使也队失也○今案见左传成十二年灾作菑陈本删注俞本标目改恤菑救凶】 无相害也 【又曰癸亥王子虎盟诸侯于王庭要言曰皆奖王室无相害也有渝此盟明神殛之俾队其师无克祚国及而玄孙无有老幼○今案左传僖二十八年及而作及其阮氏校记云石经宋本皆作及而元孙与本钞正合俞本删陈本增注数句】 祈明神 【周礼司盟职凡盟诅各以其地城之众庶共其牲而致焉既盟则为司盟共祈酒脯郑注使其邑闾出牲而来盟既又使出酒脯司盟为之祈明神不信者必凶○今案周礼秋官及陈本同】 誓庶神 【国语齐语桓公与诸侯饰牲为载以待誓于上下庶神贾逵注上下主天神也言羣臣也○今案宋明道本国语待誓作约誓本钞上叶引亦作约誓又上叶引贾注上下庶神天地之羣神也均可与此条互订俞本删陈本无注】 盟将告神犯之不善 【左传孔丘曰裔不谋夏夷不乱华俘不干盟兵不偪好于神为不祥杜注盟将告神犯之为不善○今案见左传定公十年陈本同】 盟誓之言岂敢背之 【乂曰楚子伐郑子驷将及楚平子孔子蟜曰与大国盟口血未干而背之可乎子驷曰吾盟固云唯强是从今楚师至晋不我救则楚强矣盟誓之言岂敢背之且要盟无质神弗临也所临唯信信者言之瑞之善之主也是故临之明神不蠲要盟背之可也杜预注曰质主也瑞符也神临之也蠲洁也○今案左氏襄九年传同陈俞本蟜作高又陈本脱杜预以下俞本脱是故以下】 背盟不祥 【又曰刘康公徼戎将遂伐之叔服曰背盟而欺大国不信神人弗助将何以胜○今案左传成元年大国下有此必败背盟不祥欺大国不义三句无不信二字余同】 敢有异志 【又曰郑公子騑曰自今日既盟之后郑国而不唯有礼与强可以庇民者是从而敢有异志亦如此盟○今案见左传襄九年陈本同】 明神殛之 【又曰癸亥王子虎盟诸侯于王庭要言曰皆奖王室至明神殛之俾队其师无克祚国及而玄孙无有老幼君子谓是盟也信○今案左传僖二十八年王室下尚有二句已详本钞上叶故此条明神上有至字是櫽括之辞】 明神是殛 【又曰晋人复卫宁武子与卫人盟于宛濮曰君臣不协以及此忧今天诱其衷使皆降心以相从也不协之故用昭乞盟于尔大神有渝此盟以相及也明神先君是纠是殛国人闻此盟也而后不贰○今案见左传僖二十八年俞本删陈本有增注】 有踰此盟以相及也 【又曰晋人复卫侯宁武子与卫人盟于宛濮曰天祸卫国君臣不协以及此忧今天诱其衷使皆降心以相从也不协之故用昭乞盟于尔大神以诱天衷自今日已往既盟之后行者无保其力居者无惧其罪有渝此盟以相及也○王石华校反改及表改衷今案与上条同俞本删陈本云注见上】 主诸侯 【又曰赵文子为政言于卫侯曰晋为盟主诸侯或相侵也则讨而使归其地今乌余之邑皆讨类也而贪之是不为明主也请归之○今案左传襄二十六年不为明主作无以为盟主余同】 为盟主 【国语鲁语云子服惠伯见韩宣子曰夫盟信之要也晋为盟主是主信也若盟而弃鲁侯信抑阙矣贾逵注曰阙者缺也○今案阙矣以上近本鲁语同陈本夫盟改与大国盟又删贾逵以下】 合诸侯以崇德 【左传云合诸侯以崇德休会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也○今案见左传僖七年陈俞本同】 合诸侯而命政 【周礼大行人职殷同以施天下之政郑注为坛于国外合诸侯而命政谓邦国之九伐也○今案周礼郑注伐作法余同陈俞本增入郑注数句】 兵车之属六 【国语齐语桓公朝诸侯于杨谷兵车之属六注云鲁庄十三年会于北杏十四年会于郅十五年复会于郅鲁僖元年会于柽十三年会于傶十六年会于淮也○今案宋明道本国语杨谷作阳谷于□作于咸俞本注删陈本照改并有增注】 衣裳之会三 【公羊传桓公衣裳之会三兵车之会六○今案俞本同陈本改标乘车之会三无注】 再合诸侯三合大夫 【左传祁午为赵文子曰子相晋国以为盟主于今七年矣再合诸侯三合大夫服齐狄寍东夏平秦乱城湻于师徒不顿国，家不罢民无谤讟诸侯无怨天无大灾子之力也○今案左传昭元年陈俞本顿作烦】 吴晋争长 【国语吴语云吴王夫差乃兴师北征阙为深沟通于商鲁之闲以会晋公午于黄池吴晋争长未成贾逵注曰长先者也○今案近本吴语及陈俞本均无通字】 晋楚争盟 【左传臧宣叔令修赋缮完具守备曰晋楚争盟齐师必至虽晋人伐齐楚必救之是齐楚同我也知难而有备乃可以逞○王石华校标目明改盟今案见左传成元年陈本删俞本增注结好二句】 信子之言 【又曰小邾射以勾绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子路之一言子何辱焉○今案见左传定十四年一言句无路字陈俞本同】 啧有烦言 【左传刘文公合诸侯于召陵卫子行敬子言于灵公曰会同难啧有烦言莫之治也其使祝鮀从公曰善乃使子鱼杜注啧至也烦言怨争也祝鮀太祝子鱼○王石华校标目者改啧今案见左传定四年怨作忿陈俞本删杜注以下】 薳罢赋既醉 【又曰楚薳罢如晋莅盟晋侯享之将出赋既醉叔向曰薳氏之有后于楚国也宜哉承君命不忘敏杜注既醉诗大雅也既醉以酒既饱以德君子万年介尔景福以美晋侯比之太平君子也○今案左传襄二十七年及陈俞本后皆作后】 韩子赋丑弓 【又曰晋侯使韩宣子来聘公享之韩子赋角弓季武子拜曰敢拜子之弥缝弊邑寡君有望矣杜注角弓诗小雅也取其兄弟婚姻无胥远矣言兄弟之国宜相亲也○今案左传昭二年及陈俞本弊作敝又陈本删杜注以下】 

　　北堂书钞卷第八十一 

　　●北堂书钞卷第八十二　　　礼仪部三 

　　隋秘书郎虞世南撰 
　　南海孔广陶校注 
　　飨燕篇六 

　　○飨燕篇六 

　　天子当阳诸侯用命 【左传卫宁武子来聘公与之燕为赋湛露及彤弓不辞又不答赋使行人私焉曰臣以为肄业及之也昔诸侯朝正于王王燕乐之于是乎赋蓼萧湛露则天子当阳诸侯用命也○今案文四年燕乐作宴乐无蓼萧二字】 飨燕之礼亲四方宾客 【周礼大宗伯职飨燕之礼亲四方之宾客郑注云宾客谓朝聘者也四方宾客来朝聘王为设享燕之礼足亲四方之宾客也○今案春官注无四方来朝三句盖永兴引申语陈本已照删】 食飨之礼所以仁宾客也 【礼记仲尼燕居篇子曰射响之礼所以仁乡党也食飨之礼所以仁宾客也郑注云仁犹存也凡存此者所以全善之道也射乡食飨存生之善者也○今案仲尼燕居注同】 明君臣之义 【礼记射义篇古者诸侯之射也必先行燕礼所以明君臣之义也谨案燕礼者体解折节升之于俎示慈惠者也出礼记射义○今案出礼记射义五字衍文也谨案以下是永兴引申语】 设宾主之礼 【礼燕义篇诸侯燕礼之义设宾主饮酒之礼郑注设宾主者饮酒致欢也○今案燕义注同】 飨以训恭俭燕以示慈惠 【左传晋郄至如楚楚子飨之郄至曰诸侯间于天子之事则相朝也于是乎有燕飨之礼飨以训恭俭燕以示慈惠恭俭以行礼慈惠以布政案以讲恭俭之礼使天下君臣父子庶士知其俭也○今案成十二年郄作郄燕飨作享宴案以三句是永兴引申语陈俞本亦刚去】 恭俭以行礼慈惠以布政 【又曰注与上同○今案详上条】 以明贵贱 【礼燕义篇诸侯燕礼之义俎豆牲体荐羞皆有等差所以明贵贱之礼○今案礼记燕义篇之礼二字作也字】 以观威仪 【左传晋侯使郄犨送孙林父卫侯享苦成叔宁惠子相苦成叔傲宁子曰苦成叔家其亡乎古之为飨食也以观威仪省祸福也○严氏校祸福下增之者二字未知所据今案成十四年传亦无此二字】 公当飨卿当燕 【又曰晋侯使士会平王室王享之原襄公相礼殽蒸武子私问王闻之召武子曰季氏而不闻乎王享有体荐燕有折俎公当飨卿当燕王室之礼也杜注云公谓诸侯也○今案见宣十六年】 莫敢与君亢礼 【礼记燕义篇诸侯燕礼之义使宰夫为献主臣莫敢与君亢礼谨案亢者敌礼也臣有尊卑之职不敢敌体也○今案陈本无注】 不以公卿为宾 【礼义篇诸侯燕礼之义不以公卿为宾而以大夫为宾为疑也郑注疑自下上至之辞也公卿尊矣复以为宾则尊与君大相近○今案近本礼记燕义同】 小卿次上卿大夫次小卿 【又云诸侯燕礼之义小卿次上卿大夫次小卿士庶子以次就位○今案近本礼记燕义同】 陈其荐俎序其礼乐 【礼仲尼燕居篇子曰两君相见揖让而入下管象武夏钥序兴陈其荐俎序其礼乐备其百官而后君子知仁焉○今案近本礼记同陈本改注孔子闲居】 备物之飨以象其德 【左传冬王使周公阅来聘飨有昌歜白黑形盐辞曰国君文足昭也武可畏也则有备物之飨以象其德荐五味差嘉谷盐虎形以献其功吾何以堪之杜注嘉谷熬稻黍也象其文盐虎形以象武者也○今案见僖三十年】 飨有体荐燕有折俎 【又曰晋侯使士会平王室定王飨之原襄公相礼殽蒸武子私问其故王闻之召武子曰季氏而弗闻乎王享有体荐燕有折俎杜注享则半体而荐之燕则体解节折升之于俎物皆可食○王石华校标目焉改燕今案见左传宣十六年】 飨尚腶修 【礼记郊特牲云大享尚腶修而已矣郑注大享飨诸侯也谨案腶搏肉为脯也修干脯也此是不享味也○王石华校标目假改腶今案郊特牲注同谨案以下是永兴引申语】 飨有昌歜 【左传冬王使周公阅来聘飨有昌歜曰黑形盐杜注昌歜昌蒲之葅也○王石华校标目歌改歜今案见僖三十年】 既有肥羜 【毛诗既有肥羜以速诸父长苌羜未成羊也天子谓同姓诸侯曰父谨案速召也谓置酒有羜召族人而并饮也○今案见小雅伐木篇谨案以下亦参用郑笺】 曰杀羔羊 【毛诗七月朋酒斯享曰杀羔羊毛苌云享者乡人以狗大夫加以羔羊两尊曰朋郑注十月民事毕无饥寒忧国君间于政事而享羣臣○今案豳风七月篇享作飨余同】 其殽维何炰鳖鲜鱼其蓛维何维笋及蒲 【毛诗韩奕篇显父饯之清酒百壶云云毛苌蓛菜殽也笋竹也蒲蒲蒻也郑笺炰鳖以火熟之也鲜鱼中脍者也笋竹萌也蒲深蒲也○今案见大雅荡之什陈本脱毛苌传三句】 清酒百壶 【又见上谨案显父有显德者也谓周之公卿也韩侯及周宣王使□□荐之百壶□明酒之多也○今案见韩奕篇显德句是采毛传公卿句是采郑笺陈本脱谨按以下】 陈馈八簋 【诗伐木云于粲洒扫陈馈八簋谨按圆曰簋容斗二升黍稷之器也簋十二有云东夹名曰二此言八簋堂上数此又言设礼食之所用也○今案此见小雅伐木谨按以下则永兴引申语也圆曰簋用毛传】 笾豆有践 【又云伐柯云我观之子笾豆有践谨按我观之子斥周公也践行列儿也言成王迎周公当用享燕之礼至则极欢以说之○今案见豳风伐柯篇行列儿句本毛传余皆参用郑笺儿古貌字也】 罇俎星陈 【张华诗听朝有暇筵命羣臣冠盖云集罇俎星陈○今案陈本脱听朝二句百三家本茂先集筵作延羣作众】 酒清人渴不敢饮 【礼聘义篇酒清人渴而不敢饮也谨案聘使君为设享燕之礼庄齐正齐而不敢懈惰以成礼节正君臣也○王石华校标目客改渴今案见礼记聘义篇谨案以下是永兴引申语陈俞本俱删去妄增他语】 肉干人饥弗敢食 【又云谨按聘使之臣君为设享燕之礼庄齐正齐而弗敢懈惰以成礼节正君臣者也○今案详上条】 爵盈而不饮殽干而不食 【左传蒍启强曰圣王务行礼不求耻人设机而不倚爵盈而不饮殽干而不食礼之至也○今案昭五年无殽干句陈俞本亦删此句】 上公九献 【周礼大行人职上公之礼享九献侯伯七献子男五献郑注享设燕盛礼饮宾也谨案献者主人献宾酒也献者遇宾也○今案秋官大行人享作飨郑注设下无燕字谨案以下是永兴引申语】 一献之礼宾主百拜 【礼乐记篇是故先王因为酒礼一献之礼宾主百拜此先王所以备酒祸也郑注一献士饮酒之礼也百拜以喻多也○今案乐记注同】 或献或酢 【毛诗行苇或献或酢洗爵奠斝毛苌斝爵也谨按主进酒于客曰献客答曰酢主洗爵酬客客受而奠之不举也○今案行苇传同谨案以下是永兴引申语】 献之酢之 【毛瓠叶君子有酒酌言献之君子有酒酌言酢之毛苌曰献奏也酢报也酬导饮也郑笺饮酒之礼既奏酒于宾客乃荐羞报者宾客既立卒爵洗而酌主人主人既卒酢爵又酌自饮卒爵复酌进宾犹今之劝酒谨按此诗剌幽王不能用礼以接宾客诸侯不如古之庶人有贤德者以瓠叶兔首与宾客为礼者也○今案小雅瓠叶毛传酬导作酬道郑笺奏酒句无客字既立句无客立二字余同谨案以下是永兴引申语陈本多增删】 甘泉飨客 【汉书武纪云太始三年春正月幸甘泉之宫飨宾客因外国而来也○今案汉书卷六飨宾以下作飨外国客四字陈本太始三年作天汉元年】 未央置酒 【汉书昭纪元凤二年夏四月上自建章宫徙未央宫大置酒○今案见卷七昭帝纪】 燕彼羣后 【王济从事华林诗云郁郁华林奕奕疏圃燕彼羣后郁郁有序○今案陈俞本郁郁作秩秩又陈本济作齐】 大会羣后 【晋起居注太康元年五月吴平御临轩大会羣臣于太极殿前○今案类聚卷四引晋起居注无羣臣二字陈本脱太极二字】 钧台之飨 【左传椒举于楚子曰夏启有钧台乙飨谨案夏启禹之子飨诸侯于钧台○今案见昭四年谨按以下是永兴引申语陈本钧误钓】 建章置酒 【汉书武纪天汉二年夏五月还幸建章宫大置酒○今案陈本二作四汉书卷六天汉二年作太始四年】 飨于大陵 【归藏云昔夏后葬筮飨神于大陵而上钧台者也○今案御览八十二初学记廿二引葬作启飨作享陈俞本脱葬筮二字及而上六字】 会于上池 【纪年云后发即位年诸夷宾于□门再保庸会于上池诸夷入舞○今案读骚楼本竹书纪年庸作墉本钞下文引亦作墉】 饮湿水之上 【穆天子传云天子饮燕于湿水之上郭注今济阴湿阴县音沓宫人膳鹿献之天子美之○今案平津本穆天子传卷六无燕字宫作官湿作漯洪百里附注云书钞八十二引作湿湿古漯字陈本脱燕字及郭注以下】 觞雷首之河 【又云犬戎胡觞天子于雷首之河及献食马四匹天子使孔牙受之○今案陈俞本河作阿无胡字余同平津馆本穆天子传作雷水之阿又夹注云书钞八十二及水经河水注引皆作雷首之阿又云水经河水注及御览九十二引食入良】 饮于温山饮于溽水 【入云天子饮于温山己酉大饮于溽水乃发宪令诏六师之人郭璞注曰宪谓法令也○今案平津馆本卷三大饮作天子饮宪令作宪命余同陈本删大字及郭璞以下】 飨于楚丘 【左传宋公享晋侯于楚丘请以桑林荀偃土匄曰诸侯宋鲁于是观礼鲁有禘乐宾祭用之宋以桑林享君不亦可乎杜预注曰桑林殷天子乐名也○王石华校于鲁改鲁于今案见襄十年】 飨于新台 【又曰楚子享公于新台好以大屈杜预注曰大屈弓名也○今案见昭七年】 思乐华殿 【陆机祖会太极东堂诗帝谓御事及尔同欢我有嘉礼以寿永观思乐华殿祇承圣颜○今案陈本脱俞本亦无帝谓十六字】 曲燕城隅 【曹植与丁廙诗嘉宾填城阙丰膳出中厨吾与二三子曲燕子城隅肴来不虚归觞至反无余○今案俞本与丁作赠丁无嘉宾以下文选及陈本百三家本作赠丁翼子城作此城】 宾入奏肆夏 【礼郊特牲宾入大门而奏肆夏示易以敬也郑注宾客入门朝而聘者也○今案郊特牲注近本但有宾朝聘一句】 宾出奏祴夏 【周礼罄师职云以钟鼓奏九夏郑注夏大也乐之大歌也杜子春读祴为陔客醉而出奏陔夏○今案见春官磬师罄磬通借字也陈本误作锺师】 三夏所以飨元侯 【左传穆叔如晋晋侯飨之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼藉之以乐吾子舍其大而重拜其细敢问何礼也对曰三夏天子所以亨元侯使臣不敢预闻杜注元侯牧伯也○今案襄四年预作与释文与音预】 四牡所以劳使臣 【又曰穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼藉之以乐吾子舍其大而重拜其细敢问此何礼也对曰四牡君所以劳使臣也敢不重拜杜注使臣乘四牡騑騑然行不止勤劳也晋以叔孙远来聘故以此劳之各献大礼也○今案襄四年杜注叔孙下无远字无各献句】 湛露燕诸侯也 【毛序谨案天子燕诸侯歌此诗也○今案陈本无注谨案以下是永兴引申语下三条皆然】 鹿鸣燕羣臣也 【又曰鹿鸣序云燕羣臣嘉宾也谨按歌乐也○今案陈本无注】 棠棣燕兄弟也 【又曰谨案燕女王燕兄弟歌此诗也○今案陈本无注】 伐木燕朋友也 【毛序又曰伐木燕朋友故旧自天子至于庶人未有不须友以成者亲亲以睦友贤不弃故旧不违则民德归厚矣谨按王之燕朋友则歌此诗也出鹿鸣篇○今案陈本但注已上并诗序五字】 升歌发德 【礼郊特牲奠酬而工升歌发德也酬?注以诗之义发明宾主之德也谨按奠酬者宾主饮酒相酬答奠酒于坫者也○王石华校酬奠改奠酬升工改工升今案郊特牲注同】 箫管备举 【毛诗彤弓郑笺饮酒之礼主人献宾宾酢主人主人又饮而酌宾谓之酬酬犹厚也○今案旧钞此条标目与小注不符当分为二标目见周颂有瞽篇小注见小雅彤弓笺酬作酬陈俞本皆删彤弓以下别注有瞽笺】 我有嘉宾鼓瑟吹笙 【又曰谨按鼓击也君与臣燕击瑟以为乐宾主之礼献此乐也○今案见小雅鹿鸣谨按以下是永兴引申语】 既见君子并坐鼓瑟 【又云车邻郑笺曰既见秦仲也并坐鼓瑟言君臣闲暇燕饮相与娱乐也○今案秦风车邻笺同】 既见君子并坐鼓簧 【又云毛苌传簧笙也○今案秦风车邻传同】 自击筑 【史记高祖本纪高祖归丰沛纵酒发沛中儿得百二十人教之歌酒酣高祖自击筑○今案史记高纪击上自字本钞十六巡行篇引亦有自字以书钞证书钞疑隋时本如此】 自御埙 【东观纪明帝纪帝还白水旧宅燕羣臣自御埙篪○今案御览九十一引白水作南阳聚珍本姚辑本东观记亦作南阳燕羣臣三字作召校官子弟作雅乐奏鹿鸣】 鼓渊渊醉言舞 【毛诗有駜篇毛苌传渊渊鼓节也谨案君与臣饮酒以鼓节之渊渊醉言舞则又舞尽其欢者也○严氏校旁勒尽字今案鲁颂有駜篇渊作咽释文云咽本又作渊是陆本所见隋时本有作渊者与旧钞脗合谨按以下畧参用笺语】 坎坎鼓我蹲蹲舞我 【又曰伐木谨按坎坎然谓其声也其兴舞蹲蹲然谓以乐乐巳○严氏校删以上其字乐下者字今案坎坎然以下是参用伐木笺语】 会于上池诸夷入舞 【纪年云后发即位年诸侯宾于王门再保墉会于上池诸夷入舞○今案详本篇上文】 君子饮酎用礼乐 【月令孟夏之月天子饮酎用礼乐郑注酎之言醕也谓重酿之酒也春酒至此始成与羣臣以礼乐饮之于朝以正乎尊卑也○王石华校删标目子下以燕乐天子五字今案礼记月令注同】 置酒皓天之基张乐胶葛之子 【司马相如上林赋曰置酒于皓天之基张乐于胶葛之宇者也○今案史记及文选同】 一爵洒如也二爵而言言 【礼玉藻君子之饮酒也受一爵而色洒如也二爵而言言斯三爵而由由以退郑注洒如肃敬也言言和敬貌由由悦敬貌○今案玉藻作油油释文云油本亦作由是陆氏所见旧本有与书钞合者陈俞本皆改作油】 称彼兕觥 【毛七月云称彼兕觥万寿无疆毛苌云觥所以誓众郑笺于飨而正齿位因时而誓焉○今案豳风七月篇同】 酌彼兕觥 【诗卷耳我姑酌彼兕觥毛苌兕觥兕角爵也谨案飨燕有此爵者礼自立司正之后旅酣必有醉失礼者用兕爵以罚之亦所以为乐○今案周南卷耳传角上无兕字谨案以下亦皆参用笺语】 有酒湑我 【又曰伐木有酒湑我无酒酤我笺云酤买也此待人臣礼意之厚所以乐饮尽情也○王有酒则湑燕之王无酒则买之要欲致其厚以待人也○今案小雅伐木笺此待人臣句作此族人陈王之恩也湑燕作泲莤则买作酤买以待人作于族人陈本已照近本改】 尔酒既清 【又曰凫鹥尔酒既清尔殽既馨毛苌云馨香之远闻也郑笺尔者汝成王也谨案言成王酒清殽馨者正欲工尸燕饮而益乐也○严氏校涂去以字今案大雅凫鹥笺汝作女王也作王者阮氏校勘记云小字本相台本皆作王也与旧钞合陈本脱郑笺以下】 帐饮三日 【史记高祖本纪高祖归丰沛乐饮十余曰乃去沛中空县皆之邑西献高祖复留止帐饮三日以乐也○今案史记帐作张无以乐也三字张晏注云张帷帐陈本亦作张】 大飨六军 【魏书文帝为魏王南征次谯大飨六军及谯父老自娱乐者飨燕之礼也○今案御览五百三十九引魏书者飨六字作伎列百戏陈本娱作设者飨以下误作伎不戏】 吉甫燕喜既多受祉 【毛诗六月吉甫燕喜既多受祉毛苌祉福也笺云吉甫伐猃狁而归天子以燕礼乐之则欢喜矣又多受恩赏也○今案大雅六月篇恩赏作赏赐】 嘉宾式燕以衎 【又曰南有嘉鱼君子有酒嘉宾式燕以衎毛苌衎乐也○今案小雅南有嘉鱼传同】 嘉宾式燕以乐 【又曰笺云式用也用酒与宾燕者也○今案南有嘉鱼笺与宾燕作与贤者燕饮而乐也】 岂乐饮酒 【又曰鱼藻王在正镐恺乐饮酒谨案王谓武王也岂亦乐也武王之时天下久安万物各遂其生武王在镐京作八音之乐与羣臣燕饮者也○今案见小雅鱼藻篇谨案以下是永兴引申语然多本郑笺】 和乐且耽 【又曰鹿鸣鼓瑟鼓琴和乐且耽毛苌曰耽乐也○今案小雅鹿鸣耽作湛耽乐下有之久二字】 民之质矣 【又曰天保民之质矣曰用饮食毛苌云质成也郑笺成平也民事平以礼饮食相燕乐而已谨案万民平安君臣相燕也○今案见传笺同】 燕笑语兮 【又曰蓼萧燕笑语兮是以有誉处兮郑笺天子与之燕而有笑语则远国之臣各得其所是以称扬德美○今案小雅蓼萧笺臣作君】 道旧故为笑乐 【史记高祖本纪高祖归丰沛与父兄诸舅故人曰乐饮极欢道旧故为笑乐十余日○今案史记高祖纪父上无与字舅作母】 今日良燕会 【古诗今日良燕会欢乐难具陈弹筝逸响新声妙入神○今案文选古诗十九首燕作宴】 奉酒为寿 【史记王太后在人间时生一女武帝自迎之女亡床下帝泣曰大姊何藏之深也与俱来见太后奉酒为寿奉钱千余万○今案史记外戚世家人间作民间亡下有匿字来见作来谒本钞作人者唐钞避太宗讳也陈本脱此条】 千金为寿 【汉书王夫人幸于上宁乘说卫青曰今王夫人方幸而宗族未富贵愿将军奉所赐千金为王夫人亲寿青以五百金为寿○今案见汉书五十五卫青传陈本脱】 其未醉止威仪抑抑 【毛诗宾之曰其未醉止威仪抑抑毛苌传曰抑抑慎密也○今案见小雅甫田之什】 宾既醉止威仪反反 【又曰宾既醉止威仪反反毛苌传曰反反重慎也○今案详上条】 既醉既饱小大稽首 【又曰楚茨篇醉酒饱德言凡与燕之人小大稽首也○今案见小雅谷风之什醉酒以下是永引申语当有谨案二字陈本脱此条】 既醉以酒 【又曰谨案将行也殽谓牲体也预祭者各得其所俎以成牲体贵者得贵骨贱者得贱骨皆带肉前骨贵后骨贱若贵贱尊卑已归其俎故云将者也○今案旧钞此条应分为二标目是大雅既醉篇小注是解小雅楚茨篇尔殽既将句将行也一句是毛传文殽谓以下则永兴引申语也俞本全脱陈本但存标目】 饮酒之饫 【又曰常棣傧尔笾豆饮酒之饫毛苌傧陈也饫足也不脱履升堂谓之饫谨案此谓君子与同姓之亲图非常之事若议大夫疑于堂则有饫礼○今案陈本足作饮无不脱句以下小雅常棣传足作私履作屦谨案以下是永兴引申语然非常三句亦本郑笺】 既醉既饱 【又曰楚茨云既醉既饱小大稽首郑笺小大犹长幼也谨案祭祀之末留同姓之臣共其醉饱皆再拜稽首庆君得福也○今案小雅楚茨笺同谨按以下是永兴引申语】 不醉无归 【又曰湛露云厌厌夜饮不醉无归毛苌曰厌厌安也案此天子燕诸侯之诗至夜犹不归者以尽私恩也○今案见小雅嘉鱼之什案此以下是永兴引申语】 四坐具醉 【陆机祖会太极东堂诗于是四坐具醉○今案俞本脱于是二字陈本脱此条】 百人高会 【世说晋孝正在东堂会伏滔预坐还便呼其儿语之曰天子百人高会临坐宠问伏滔何在○今案世说宠礼篇东作西无天子二字宠问作先问陈本已照改】 或燕于林或禊于泛 【潘岳闲居赋席长筵列孙子或燕于林或褉于泛昆弟班白儿童稚齿○今案文选燕作宴】 里燕巷饮飞觞举白 【左思吴都赋云里燕巷饮飞觞举白○今案文选燕作燕】 饮酒酬币 【毛诗郑注云饮之而有币酬币也谨案臣与君共燕从其财以酬币所以申赐合厚也○今案见小雅鹿鸣序郑笺谨案以下是永兴引申语下条亦然陈本改引聘礼殊误】 食有侑币 【郑注云食之而有币侑币也谨案鹿鸣序燕羣臣嘉宾也食礼也侑劝也○今案见小雅鹿鸣序笺陈本亦误注聘礼】 将其厚意 【又诗序云既欲饮食之又实币帛筐篚将其厚意然后忠臣嘉宾得尽其心也○今案见小雅鹿鸣序陈本改引正义谬极】 承筐是时 【谨案承奉也筐篚属也酬酒以后则有币帛用筐盛以行礼也○今案见小雅鹿鸣篇承奉句是采郑笺篚属句是采毛传】 

　　北堂书钞卷第八十二 


　　●北堂书钞卷第八十三　　　礼仪部四 

　　隋秘书郎虞世南撰 
　　南海孔广陶校注 
　　学校七　　　　　　　　养老八 
　　乡饮九 

　　○学校七 

　　古之教者国有学 【礼学记篇古之教者家有塾党有庠术有序国有学郑注术当为遂门侧之堂谓之塾周礼五百家为党万二千五百家为遂党属于乡遂在远郊之外○今案学记注同陈本删郑注以下】 古者帝王立大学 【尚书大传古者帝王必立大学使公卿大夫元士之适子入小学见小节焉践小义焉小学之教知父子之道长幼之序也○今案陈恭甫校本大传小学之教作故入小学四字余同本钞下文引无之教二字】 王者建国教学为先 【礼学记云古之王者建国居民教学为先郑注内则设师保以教○今案学记居作君陈本已照改】 大学之道在明明德 【礼记大学大学之道在明明德郑玄注明德谓显明其至德也○今案陈本无注】 化民成俗必由学 【礼学记云君子如欲化民成俗其必由学乎郑注所学者圣人之道在方策○今案陈本同】 化民易俗大学之道 【又曰夫化民易俗近者悦服而远者怀之此大学之道也郑注怀来也安也○今案学记注同】 学以顺志 【尚书说命云惟学逊志务时敏厥修乃来孔安国传云学以顺志务是敏疾其德之修乃来也○今案见说命下篇陈本删惟学以下】 学以聚之 【易干卦文言君子学以聚之此言前所未知修学以聚其德业有所疑聚须问以辨其然否也○今案此言以下是永兴引申语旧钞脱谨案二字当补正陈本脱此言四字】 学者为已 【论语子路篇古之学者为己今之学者为人孔曰为已履而行之为人徒能言之○今案此见宪问篇子路二字转写者误笔也陈本无注】 学者附身 【新序齐王问墨子曰古之学者为己今之学者为人何如对曰古之学者得一言以附己今之学者得一善言以悦人○今案陈本附已作附身以悦上有务字】 学之染人甚于丹青 【虞溥厉学篇学之染人甚于丹青丹青吾见其有久而渝矣不见久于学而渝也○今案御览六百七引厉学篇及晋书虞溥传不见作未见余同陈本已照改】 学之为福犹有羽翼 【庄子云学之为福犹飞之有羽翼也○今案陈本同】 学犹饮酒 【傅子云人之学者犹渴而饮河海也大饮则大盈小饮则小盈○今案陈本脱渴而二字御览六百七引傅子与旧钞同】 学犹莳苗 【潘尼释奠□云学犹莳苗化若偃草博我以文弘我以道○今案陈本脱草字百三家本无此条惟晋书潘尼传有此文】 如日之光 【说苑晋平公问师旷曰吾行年七十欲学恐暮矣对曰臣闻少而学者如日出之阳壮而学者如日中之光老而学者如秉烛之明明孰与暗行乎○今案说苑建本篇学者上皆有好字秉作炳暗作昧陈本亦作炳】 成如麟角 【抱朴子学如牛毛成如麟角○今案陈本成如作成而平津馆本抱朴子内十三极言篇学作为者成作获者余同】 犹土地有山川 【赵子声出诸郑康成学云夫学之于人犹土地之有山川也财宝于是乎出也犹树本之有枝叶也根本于是乎庇也○今案赵子九字有误陈本删赵子五字及成下学字乎庇作出】 如洿池注水 【抱朴子学如洿池注水淹焉也○今案陈本淹下无焉字平津馆本抱朴子脱惟见诸子奇赏本刘子一卷】 身之砥砺 【尸子云今人皆知砥砺其剑而弗砥砺其身夫学身之砥砺淮南子云明镜之始下形也朦状未见形容及其捉以玄锡磨以砥砺鬓眉微毛可得而察也夫学者人之砥砺者也○今案陈本弗下有知字无淮南子以下平津本尸子劝学篇弗下亦有知字】 人之脂粉 【韩子云面脂粉则膜母进御蒙不洁则西施见弃学之为脂粉厚矣桓范世要云学者人之脂粉也○今案近本韩子愿学篇大同小异陈本脱韩子一条范下脱世要二字考御览六百七引桓范世要同】 修业不倦 【礼学记曰然后能自强郑注自强修业不敢倦也○今案学记注同】 师逸功倍 【又曰善学者师逸而功倍又而庸之郑注庸功也受其功于己者多道有二字陈本脱郑注】 因而鉴道 【尸子曰未有不因学而鉴道不假学而光身也○今案平津馆本尸子据会钞御览引同】 故能成圣 【管子云明主不厌人故能成其众士不厌学故能成其圣也○今案陈本众作圣圣作学】 教然后能自强 【礼学记云教然后知困知困然后能自强郑注教则见己道之未达也自强修业不敢少倦也○今案学记注未达上有所字倦上无少字本钞上文引亦无少字陈本无注】 学然后知不足 【又曰学然后知不足知不足然后能自反也郑注云学则覩己行之所短也自反求诸己而已○今案学记注同】 择师不可不慎 【又曰师者可以学为君故择师不可不慎郑注弟子学于师师善则善也○今案学记篇可以作所以陈本已改】 师严然后道尊 【又曰凡学之道师严然后道尊道尊然后民知敬学郑注严尊敬之道也○今案学记注无之道二字陈本删郑注以下】 待问如撞钟 【又曰善待问者如撞钟大叩则大鸣小叩则小鸣郑注撞击也如钟之成声也○今案学记注同陈本脱郑注】 人之学也则多则寡则易则止 【又曰学有四失教者必知之夫学或失则多或失则寡或失则易或失则止此四者心之莫同也郑注失于多谓才少者失于寡谓才多者也失于易谓好问不识者失于止谓好思不问者○今案学记注同】 学而不思则罔思而不学则殆 【论语为政篇子曰云云包咸注云学不寻思其义则罔然无所得也何晏注曰不学而思终于不得徒使人精神疲殆也○今案何晏集解终于作终卒余同陈本脱此条】 玉不琢不成器人不学不知道 【礼学记云云是古之王者建国教学为先○今案学记建国下有居民二字】 宝玉不琢不成文章君子不学不成其德 【董仲舒云○今案陈本同】 夫学殖也不学将落 【左传葬曹平公往者见周原伯鲁焉与之语不悦学归以语闵子骞闵子骞曰周其乱乎夫必多有是说也而后及其大人大人患失而惑又曰可以无学则苟也而可于是乎下陵上替能无乱乎夫学殖也不学将落原氏其亡乎○王石华校下陵改石陵非也今案昭十八年骞作马陈本亦改马考范书袁绍传注引作骞与旧钞合本钞他篇引亦有作骞者知隋时所见本必有作骞者也洪氏读书丛录亦主作骞之说】 独学而无友则孤陋寡闻 【礼学记篇云云郑注不相观也○今案陈本删郑注】 胸内无学犹手无钱 【论衡云夫胸内无学犹手无钱○今案陈本同考论衡十二量知篇内无作中不手下亦中字本钞作内者因隋讳忠兼避也】 不患才不及患志不立也 【虞溥厉学篇云○今案晋书虞溥传载厉学篇同陈本多窜改】 人而不学谓之视肉 【庄子云人而不学谓之视肉学而拂命谓之揖囊○今案陈本拂命作弗用揖作缉】 内无质若画水镂冰 【盐铁论云内无其质而外学其文虽有贤师良友若画水镂冰者也○今案王谟本盐铁论殊路篇廿一作画脂镂水陈本作画脂镂冰陈本是也本钞脂篇亦引此则作画脂无疑矣】 时过然后学勤苦而难成 【礼学记云时过然后学则勤苦而难成郑注曰时过则思放也○今案学记注同】 心志不通身之罪也 【谷梁云子既生不免于水火者母之罪也成童不就师傅父之罪也就师学问无方心志不通身之罪也○今案见昭公十九年】 唐虞三代咸崇辟雍 【王沈辟雍颂云唐虞三代咸崇辟雍养老之制也亲降万乘之贵而执子弟之礼自春秋以来礼乐昏废唯东京之后始创其义明堂之位复陈于洛邑○今案严辑王沈文据旧钞引贵作尊余同】 成均五帝之学 【周礼大司乐职掌成均之法以治建国之学政郑注成均五帝之学也成均之法其遗礼可法也周人立此学也○今案春官大司乐牧句立此学下有之官二字余同】 米廪有虞氏之庠 【礼明堂位篇云云郑注庠之言详也于以考礼详事也鲁谓之米廪虞帝上孝令藏粢盛之委焉○今案明堂位注同】 天子曰辟雍 【礼王制云天子曰辟雍郑注学名也辟明也雍和也所以明和天地者也○今案王制雍作废地作下陈本已改天下】 诸侯曰泮宫 【又曰诸侯曰泮宫郑注学名也泮之言班也所以班政教也○今案王制泮作頖陈本已改】 释奠先师 【周礼司乐职云郑注云方春始以学士入学宫而学之也合舞等其进退使应节奏始入学必遂礼先师○今案司乐当作大胥始入上有玄谓二字遂作释菜】 上亲而贵仁 【大戴礼云帝入东学上亲而贵仁则亲疏有序而恩相及也○今案大戴礼保傅篇而恩作如恩而如古多通用陈本误作始恩】 上齿而贵信 【○今案此见保傅篇旧钞误连下条】 上贤而贵德 【又云帝入西学上贤而贵德则圣智在位而功不遗也○今案见保傅篇俗本及陈本智误主遗误匮元刻本仍作圣智孔巽轩补注据汉书新书作不遗与旧钞脗合】 上贵而尊位 【又云帝入北学上贵而尊位则贵贱有等也○今案见保傅篇元刻本陈本位作爵】 天子整法驾亲拜三老 【王沈辟雍颂云天子亲整法驾抚玉辂幸于雍宫亲拜三老五更出于南门之外○今案严辑王沈文据六帖引同】 天子亲割牲以尊三老 【孝经钩命决云天子临辟雍亲袒而割其牲以尊三老父象也谒者奉几安车软轮供绥执授○今案陈本脱袒而二字及父象以下古征书引钩命决父象误之象余与旧钞合玉函山房辑本谓古微书所引是以援神契为钩命决马氏盖据御览及续汉志注所引援神契畧同故生此议但子书纬书同记一事相似者多古微书虽间有误既与旧钞符合则隋时本亦如此矣不可非也】 幸辟雍乃赋诗 【魏志高贵乡公即位幸辟雍会命羣臣赋诗侍中和逌尚书陈骞等作诗稽留有司奏免官○今案见魏志三少帝纪】 起太学 【东观记建武五年初起太学诸生吏子弟及民以义助作○今案类聚三十八引及聚珍本姚辑本东观汉记光武纪同】 立学校 【魏志刘表为荆州刺史起立学校博求儒术○今案起立二句魏志六刘表传裴注引英雄记起作开校作官术作士本钞及陈本混称魏志非也】 立庠序多聚生徒 【晋中兴书范骞为豫章令设立庠序多聚生徒远近至者千余人资给众费一出私禄○今案陈本骞作宁豫章作余杭考御览六百十三引中兴书有云范宁为余杭令兴学校养生徒一条是禹谟所本但恐非旧钞原文】 专造一乡名宗学 【孔融教云高密县有一衔今欲为郑玄后专造一乡名曰宗学也○今案陈俞本脱】 泗上 【文中子云孔子教于洙泗之上○今案陈本脱中字教于作教化】 稷下 【虞喜志林云齐有稷山立馆其下以待周游学士因以为名齐都赋曰济济稷下○今未陈本脱立字待字史记齐世家索隐引志林喜误嘻脱周学二字及因以句】 礼乐之府诗书之林 【班超奏臣闻师曰太学明堂辟雍者礼乐之府诗书之林也○今案陈本严辑本同】 营以崇礼制以启微 【杜预七规营辟雍以崇礼制庠序以启微○今案陈本同严辑本脱】 赞典礼 【曹植七启云赞典礼于辟雍讲文德于明堂删流俗之华谈宗孔氏之旧章○今案文选删作正谈作说宗作综陈本仍作谈余同文选】 咏圣术 【傅毅七激云于是羣俊学士云集辟雍含咏圣术文质发蒙○今案类聚五十七引七激蒙作蒙余同陈本但有学士云集以诬圣术八字诬是咏之讹】 班政教 【礼明堂位泮宫周学也郑注泮之言班也于以班政教也○今案明堂位泮作頖】 序王事 【礼明堂位篇序夏后氏之序也郑注序次序王事也○今案明堂位注同】 十五入大学 【王粲儒吏论云十五入太学学君臣朝廷三事之纪○今案陈本脱学君以下百三家本王粲集论下有畧字三事作王事】 五十涉师门 【应璩答韩文宪书昔公孙弘皓首入学颜敦五十始涉师门朝闻夕殒圣人所贵○今案百三家本璩集颜敦五十作颜涿聚十五余同陈本文误大敦作郭涉作步脱朝闻以下】 简奇擢秀 【传喻云大夫之君也简奇擢秀宗贤讲知○今案陈本脱大夫五字知作智】 澄性理 【抱朴子云学者所以清澄性理簸扬濙秽也○今案平津馆本抱朴子外三勖学篇濙作埃陈本已改埃】 安学亲师 【礼学记夫然故安其学而亲其师乐其友而信其道是以虽离师傅而不反也○今案学记傅作辅不反下无也字阮氏校勘记云惠校宋本有也字与旧钞脗合陈本已照删】 博喻为师 【又曰君子知至学之难易而知其美恶然后能喻能博喻然后能为师能为师然后能为长能为长然后能为君郑注美恶说之是非也长达官之长也○今案学记注同】 鼓征警众 【礼记文王世子天子视学大昕鼓征所以警众也郑注早昧爽击鼓以鸣众也警起也○今案文王世子注鸣作召陈本已照改】 鼓箧孙业 【礼学记入学鼓箧孙其业也郑注鼓箧击鼓誓众乃发箧出所治经义也孙犹恭顺也○今案学记注同】 以乐舞教国子 【周礼大司乐职以乐舞教国子舞云门大卷咸池大??召大夏大濩大武○今案大司乐咸池作大咸注训为咸池陈本已改大咸惟??召误磬】 以三德教国子 【又曰师氏职云以三德教国子一曰至德二曰敏德三曰孝德郑注在心为德也○今案陈本同】 离经辨志 【礼学记一年视离经辨志郑注离经断句绝也辨志谓别其心意所趋向谨案一年入学一年○今案学记注同谨案以下是永兴引申语】 敬业乐羣 【又曰三年视敬业乐羣谨案视其敬重经业乐胜友为羣也三年入学三年者也○严氏校删又曰之下篇云二字是也删学下三年二字非也今案有三年二字上下条文法乃符此乃永兴引申语谓三年者入学三年云尔岂可删去乎】 博习 【又曰五年视博习亲师谨案五年入学五年也○今案见学记】 论学取友 【又曰七年视论学取友谨案取胜已为反七年入学七年○今案见学记】 四曰联师儒 【周礼大司徒职以本俗六安万民四曰联师儒郑注联犹合也师儒乡里教以道义者○今案地官注道义作道艺陈本脱郑注】 崇四术 【礼王制乐正崇四术立四教郑注乐正乐官之长也掌国子之教崇高也高尚其术以作教也案四术者诗书礼乐四艺者也○今案王制注同按四以下是永兴引申语】 教六艺 【周礼保民职而养国子以道乃教之六艺一曰五礼二曰六乐二曰五射四曰五御五曰六书六曰九数郑注以道者以师氏之德行审谕之○今案地官保氏御作驭释文云驭音御陈本已改驭】 受四经 【魏明帝诏方今宿生巨儒并各年高昔伏生将老汉文嗣以晁错谷梁寡俦宣帝承以士郎其科郎吏高才三十人从苏林奏请分受四经三礼○今案见魏志高堂隆传从苏五字作从散骑常侍林博士静九字余同陈本改标通一经三字别注魏志他语】 饬百行 【孔臧与子琳书云学者所以饬百行也○今案陈本脱琳字】 游乡校 【左传郑人游于乡校以论执政然明谓子产曰毁乡校何如子产曰何为夫人朝夕退而游焉以议执政之善否其所善者吾则行之所恶者吾则改之是吾师也若之何而毁之○今案见襄三十一年】 升孔堂 【世说石季伦与王敦入学堂言升孔子堂○今案世说汰侈篇入学无堂字升五字作戏见颜原象而叹曰若与同升孔堂去人何必有闲陈本已照改】 知长幼之序 【尚书大传云古者帝王必立大学小学使王太子以至公卿大夫元士之适子入小学见小节焉践小义焉小学知父子之道长幼之序○今案详本篇上古者帝王立大学条下】 学书计之事 【王粲儒吏论云古者八岁入小学学六甲五方书计之事○今案百三家本脱陈本方误星计误诗吏误史】 论说义之浅深 【礼记文王世子篇大司成论说在东序郑注论说课其义之浅深示优劣也○今案文王世子注浅深作深浅示作才能俞本作不能】 论执政之善否 【左传郑人游于乡校以论执政然明谓子产曰毁乡校何如子产曰何为夫人朝夕退而游焉以议执政之善否其善者吾则行之其恶者吾则改之是吾师也若何毁之杜注乡之学校也论其得失也患人于中谤议国政也○今案见襄三十一年】 学而时习之不亦说乎 【论语学而云子曰学而时习之不亦说乎马融曰子者男子之通称谓孔子也王肃曰时者学者以时诵习之诵习以时学无废业所以为悦怿也○今案何晏集解同】 名显天下其唯学乎 【尸子云仲尼曰面貌不足见也先视天下不见称也然而名显天下闻于四方其唯学乎○今案平津本尸子据旧钞引同】 

　　○养老八 

　　教化之本尚齿 【礼记乡饮酒篇孔子曰吾观于乡而知王道之易易也郑注乡乡饮酒也易易谓教化之本尊贤尚齿也○今案乡饮酒义篇注同】 治其国者上老老 【礼记大学篇治其国老老而民兴孝郑注老老谓尊老也谨案尊老则民兴于为孝也○今案陈本脱礼记以下标目亦脱一老字】 故虽天子必有尊也 【孝经故虽天子必有尊也郑注虽贵为天子必有所尊事君父者三老也○严氏校事君父三字据羣书治要作事之若父今案孝经感应章邢疏未载此郑注陈本但注孝经二字】 遂设羣老之席位焉 【礼文王世子篇遂设三老五更羣老之席位焉郑注三老五更各一人皆高年更事致仕者也天子以父兄养之示天下之孝弟也名以三五者取象三辰五星天所因以照明天下也羣老无数其礼亡以乡饮礼言席位之处则三老如宾五更如介羣老如众宾而已○今案南昌本席位之处句席作帝而已作必也陈俞本亦作帝】 取象三辰 【又云遂设三老五更羣老之席位焉郑注三老五更各一人名以三五者取象三辰五星所以照明天下者也○今案详上条】 贤臣之老王以养之 【周礼太宰五日生以驭其福郑注生犹养也贤臣之老者王有以养之也驭者驱之内于善也○今案天官太宰注驱上有所以二字内下有之字余同】 养老助生气 【周礼罗氏职仲春献鸠以养国老郑注春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气者也○今案夏官注同】 养之示孝弟 【礼记文王世子篇遂设三老五更羣老之席位焉郑注三老五更各一人皆年老更事致仕也天子以父兄养之示天下以孝弟○今案陈本但存末二句】 先见百年 【礼记祭义篇天子巡狩诸侯待于竟天子先见百年者郑注云问其国君所在而往见之○今案祭仪注所在上有以百年者四字余同】 存赏白首 【尚书中候乃异嘉杰存赏白首爵唯鳏寡谓文王在丰邑者也○今案本脱乃异以下玉函山房辑中侯即据陈本】 虞氏贵德而尚齿 【礼记祭义篇云有虞氏贵德而尚齿郑注贵谓燕赐有加于诸臣也尚谓有赐尊之于其党也○今案祭义注同】 殷人贵富而尚齿 【礼记祭义篇夏后氏贵爵而尚齿云云○今案旧钞误连下条今移正】 □□□□ 【礼记祭义云凡养老有虞氏以燕礼夏后氏以飨礼殷人以食礼郑注凡饮养阳气也食养阴气也阳用春夏阴用秋冬○今案旧钞此条混入上条注中今移正陈本脱】 殷人以食礼 【礼王制篇凡养老有虞氏以燕礼夏后氏以享礼殷人以食礼周人修而兼用之○今案陈本无注】 五十养于乡 【又曰五十养于乡六十养于国达于诸侯郑注天子诸侯养疕同也国国中也此殷制明矣○今案王制注同陈本脱达于旬及国中二句】 七十养于学 【又曰七十养于学达于诸侯郑注养老同也学大学也在郊殷制明矣○今案王制注同陈本脱达于句及养老句】 养于庠 【又曰有虞氏养国老于上庠养庶老于下庠郑注皆学名也异者四代相变耳上庠右学太学也在西郊下庠左学小学也在国中王宫之东○今案王制注同】 养于右学 【又曰殷人养国老于右学养庶老于左学按皆学名也养老之礼也○今案陈本无注按皆以下是永兴引申语】 养于东胶 【又曰周人养国老于东胶养庶老于虞庠在国之西郊郑注皆学名也胶之言纠也皆中礼也○今案王制注无中礼句陈本无注】 深衣而养老 【又曰有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭玄衣而养老郑注凡养老之服皆其时之与羣臣燕衣服也有虞氏质深衣而已夏而改之尚黑而黑衣裳殷尚白而缟衣裳周则兼用之玄衣素裳也○今案王制注同】 燕衣而养老 【又王制云有虞氏皇而祭深衣而养老义并同上郑注凡养老之服皆其时之与羣臣燕之服殷尚白而缟衣裳○今案详上条】 玄衣而养老 【礼又曰义同上郑注有虞氏质深衣而已夏而改之尚黑衣殷尚白而缟衣裳周则兼用之玄衣素裳也○今案详上深衣而养老条下】 一坐再至 【又曰八十拜君命一坐再至瞽亦如九十使人受郑注命谓君不亲飨食必以其礼致之○今案王制注同】 揖君则退 【又曰七十不俟朝郑注大夫士之老者指君则退○今案王制注同阮氏校勘记云当作君揖】 七十不俟朝 【又曰七十不俟朝郑注大夫士之老者揖君则退也○今案详上条】 九十问就室 【又曰九十者天子欲有问焉则就其室以珍从郑注尊养之○今案王制注同】 八十月告存 【又曰八十月告存郑注每月致膳也○今案王制注同】 九十日有秩 【又曰九十日有秩郑注秩常也有常膳也○今案王制注同】 以珍从 【又曰九十者天子欲有问焉则就其室以珍从郑注尊养之○今案详上文】 授玉杖 【续汉书礼仪志三老五更授玉杖又曰仲秋之月县道皆案户比民年始七十者授以玉杖长九尺端以鸠为鸤鸠者不噎之鸟也○今案陈本删三老八字及尺上九字今续汉志无又曰以下】 为此春酒以介眉寿 【毛诗七月篇云毛苌传春酒涷醪也眉寿老眉也谨案介助也涷醪冬酿春成也获稻而酿酒以助养老之具也○今案七月溥同谨案以下是永兴引申语然冬酿句是出永兴余皆参用郑笺】 寿考维祺以介景福 【毛诗行苇云寿考维祺以介景福毛传祺吉也笺云介助也养老人而得吉所以助大福也○今案见大雅生民之什】 舜秋养老 【书大传舜秋养老而春食孤子小子也○今案陈本脱御览五百七十一引大传老上有耆字无小子三字】 西伯养老 【孟子云伯夷辟纣居北海之滨云云○今案陈本脱】 

　　○乡饮酒九 

　　尊贤尚齿 【礼记乡饮酒义云孔子云吾观于乡而知王道之易易也郑注乡乡饮酒也易易谓教化之本尊贤尚齿而已○今案详本钞养老篇】 少长以齿 【礼乡饮酒篇宾主相醴而众宾少长以齿终于沃洗者焉知其能弟长而无遗矣郑注遗脱也○今案礼记注同】 六十者坐五十者立 【又曰乡饮酒之礼六十者坐五十者立侍以听政所以明尊卑也○今案乡饮酒义政下有役字卑作长】 宾主象天地 【又曰乡饮酒之义立宾以象天立主以象地谨案主坐于东南温气之盛也宾坐于西北者寒气之盛也○今案乡饮酒义同谨案以下是永兴引申语陈本多窜易】 三宾象三光 【又曰乡饮酒之义设僎以象日月立三宾以象三光郑注云日出于东僎所在也月出于西介所在也三光三大辰也○今案乡饮酒义月出近本作月生陈本已照改】 四面象四时 【又曰四面之坐象四时也谨案主人坐于东南僎坐之东北四面之坐象四时也○今案乡饮酒义陈本脱谨案以下】 坐宾西北 【又曰坐宾于西北而坐介子西南以辅宾宾者接以义者木郑云以成主人之德○今案乡饮酒义篇注德作惠】 介必东乡 【又曰介必东乡介宾主也郑注献酬之礼主人将西宾将南介间?见其间也○今案乡饮酒义篇注同】 盥洗扬觯所以致洁 【又云盥洗扬觯所以致洁郑注扬举也○今案乡饮酒义陈本同】 尊有玄酒 【乡饮酒义又云尊有玄酒教民不忘其本郑注太古不用酒也谨案玄酒水也上古未有酒也用水以玫洁而已○今案陈俞本脱此条谨案以下是永兴引申语】 羞出自东方 【又云羞出自东房主人共之郑注羞燕私可以自专也谨案羞是饮酒进酒之具○今案乡饮酒义陈本注内房误方并脱谨案以下】 烹于东方 【又曰烹狗于东方祖阳气之发于东方也郑注祖犹法也狗所以养宾阳气生万物也○今案乡饮酒义篇注生作主养陈本已改】 哜肺尝礼 【又曰哜肺尝礼也郑注非专为饮食言主以相敬以礼也哜肺于席中也○今案乡饮酒义篇注同】 啐酒成礼 【又曰啐酒成礼郑注啐酒于席末也○今案乡饮酒义篇注同】 闲歌三终合乐三终 【又曰谨按闲歌者人与歌闲作也礼以三为节故云合乐三终也○今案此是永兴引申语】 升歌三终主人献之 【又云如上言郑注工谓乐正也乐正既告备而降言遂出者自此至去不复升也谨案歌三终者奏乐三遇此歌也主人献之者献酒于宾也○今案陈本脱郑注以下谨案四句是永兴引申语】 朝不废朝暮不废夕 【又云如上言郑注朝夕朝暮听事也不废之者既朝乃饮先夕则罢其正也○今案乡饮酒义注同】 笙入三终主人献之 【又云如上言谨按吹笙奏曲也三遇终竟主人献酒也○今案陈本删谨按以下】 燕乐无数尽欢而止 【仪礼乡饮云无筭乐郑注燕乐亦无数或问或合尽欢而止○今案仪礼乡饮酒礼注同】 爵行无数醉而止也 【又云无筭爵郑注筭数也宾主燕饮醉而止也○今案仪礼注同】 乡人饮酒杖者出 【论语乡党篇云云○今案陈俞本脱】 吾观于乡而知王道之易易 【礼记乡饮酒义云孔子曰云云○今案详上文】 乡饮酒之礼废长幼之序失 【礼经解篇云乡饮酒之礼废则长幼之序失而争关之狱烦矣○今案礼记烦作繁陈本已改】 

　　北堂书钞卷第八十三 

　　●北堂书钞卷第八十四　　　礼仪部五 

　　隋秘书郎虞世南撰 
　　南海孔广陶校注 
　　冠十　　　　　　　　　婚礼十一 

　　○冠十 

　　冠者礼之始嘉事之重 【礼记冠义篇云冠者礼之始也嘉事之重者也○今案详下文】 二十弱冠 【曲礼篇二十曰弱冠谨案二十成人者也○今案陈本但注曲礼二字】 十五而冠 【左传云公送晋侯以公宴于河上问公年季武子对曰会于沙随之岁寡君以生晋侯曰十二年矣国君十五而生子冠而生子礼也君可以冠矣○今案见襄九年】 筮曰筮宾 【礼记冠义冠者礼之始也古者重冠礼筮日筮宾所以敬冠事也仪礼士冠礼筮于庙门○今案陈本脱礼始句古者下脱重字及仪礼以下】 今日吉日 【应亨贻四王子诗云永平年四月外弟子王景系长世彻世从世母地蒋公并冠合贻四王子诗曰济济四令弟妙年才二九令月维吉日成服加元首虽无??儿角酌杯醮传旨酒○今案初学记十四引此诗亨贻作亨赠子诗作冠诗年四月作四年长世十字作兄弟四人才作践角酌作觥爵至??儿作兕则古今字耳】 故冠于阼以着代 【礼冠义云故冠于阼以着代也郑注阼谓主人阶也适子冠于阼若不礼则醮用酒于客位敬而成之也○今案冠义注主人阶作主人之北不礼作不醴陈本已照改】 行之于庙以尊事 【又云冠者礼之始也嘉事之重者也故古者重冠行之于庙者所以尊重事而不敢擅举其礼也郑注嘉事嘉礼也○今案礼记冠义擅举其礼作擅重事陈本已照改】 三加弥尊喻其志也 【礼记郊特牲云三也弥尊喻其志也郑注始加缁布冠次皮弁次爵弁冠益尊志益大也○今案陈本志益上有则字】 三加弥尊加月成也 【礼记冠义云故冠于阼以着代也醮于客位三加弥尊加有成也○今案冠义篇同】 奠挚于君 【又云玄冠玄端奠挚于君郑注云服玄冠玄端异于朝也○今案冠义注同】 醮于客位 【礼记冠义醮于客位加有成也谨案每加而有成人之道也成人则益尊醮于客位尊之也○王石华校删末句下酌清酒九字衍文今案陈本脱谨案以下】 必以金石之乐 【左传公送晋侯以公宴于河上问公年季武子曰会于沙随之岁寡君以生晋侯曰可以冠矣武子曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉○今案见襄九年】 则有司过之史 【大戴礼太子既冠成人免于保傅之严则有司过之史有膳献之宰也○今案大戴礼保傅篇膳献作亏膳陈本已照改并脱之严二字孔巽轩补注云司过汉书作记过亏膳汉书新书作彻膳】 冠而字之敬其名也 【礼记郊特牲云冠而字之敬其名也郑玄注曰重以成人之时呼之○今案郊特牲注同】 冠而字之成人之道 【礼冠义云冠而字之成人之道也郑注字所以相尊也○今案礼记冠义注同】 见于母母拜之 【又云冠而字之成人之道也见于母母拜之谨案成人与为礼也○今案与为礼句亦冠义经文谨案二字当删】 见于兄弟兄弟拜之 【入云冠而字之成人之道也见于兄弟兄弟拜之谨案成人与为礼也○今案与为礼句亦冠义经文谨案二字当删】 容体正颜色齐 【又云冠而后服备服备而后容体正容体正而后颜色齐辞令顺无下两而后字陈本已照删】 弃尔幼志从尔成德 【仪礼冠礼篇将祝曰令月吉日始加元服弃尔幼志从尔成德寿考维祺介两景福○今案士冠礼将祝作始加祝从作顺本已照改】 帝加元服大赦天下 【续汉书孝灵帝建宁四字帝加元服大赦天下○今案御览五百四十引续汉有灵帝加元服大赦七字汪辑本续汉据御览九十二引无大赦句余同姚辑本脱陈本改注范书】 皇太子冠匹帛赦徒 【汉书五凤元年皇太后赐丞相以下帛匹赦徒作杜陵者○今案见汉书卷八宣帝纪】 

　　○婚礼十一 

　　婚礼万世之始也 【礼郊特牲云夫婚礼万世之始也娶于异姓以附远厚别也郑注同姓或取多相亵也○今案郊特牲注同】 礼合二姓之好 【礼昏义云婚礼者合二姓之好也上以事宗庙下以继后世○今案陈本合上有将字】 谋合异类使和成也 【周礼地官媒氏职郑注媒之言媒也谋合异类使和成也○今案见地官叙官注】 先圣之后为宗庙之主 【礼记哀公问篇冕而亲迎不亦重乎孔子曰礼合二姓之好以继先圣之后以为宗庙社稷之主何为不重乎○今案哀公问篇为不作谓已余同陈本作为己】 成男女之别立夫妇之义 【礼婚义云婚礼者所以成男女之别立夫妇之义男女有别而后夫妇有义父子以亲君臣以正故曰婚礼者人之本也○今案昏义篇以亲以正作有亲有正人之本作礼之本陈本已照改】 敬章别也 【礼郊特牲云执挚以相见敬章别也郑注云不敢相亵也挚所以奠雁也○今案陈本不敢上有言字奠上删以字】 婚礼不贺 【礼郊特牲云婚不贺人之序也郑注序代也谨案婚礼不贺者有相代之义也○今案郊特牲注同】 取妇之家三日不举乐 【礼记曾子问曰取妇之家三日不举乐思嗣亲也三月庙见称来妇也郑注曰重世变也○今案曾子问注同陈本脱三月二句世作时】 嫁女之家三日不息烛 【礼记曾子问嫁女之家三夜不息烛思相离也郑注谓古礼也○今案谓古礼也非郑注文郑作亲骨肉也四字陈本已照改】 男女待礼而成 【毛诗绸缪云绸缪束薪三星在天毛苌传绸缪缠绵也三星心也在天谓始见东方也男女待礼而成若薪刍待人事而束也○今案魏风绸缪篇心作参】 男女以礼相求 【毛诗草虫云喓喓草虫趯趯阜螽毛苌传喓喓声也趯趯跃也草虫常羊也阜螽蠜虫也郑笺草虫跃而从之异种同类男女因以礼而相求也○今案见召南草虫篇蠜下无虫字】 四者备而后娶 【谷梁传云公如齐纳币大夫之事也礼有纳采有问名有告期有纳征四者备而后娶礼也徐邈注问名问女名当卜之知吉凶也纳征即纳币也币玄纁组帛之礼也○今案庄廿三年有纳句在告期句之上陈俞本已照改惟脱徐邈以下玉函山房辑徐邈谷梁注一卷亦脱此条】 物礼不备必死不往 【列女传召南申女许婚夫家礼不备而欲迎之以夫家轻我违制一物不具一礼不备守节大义必死不往○今案阮刻宋本列女传卷四轻我作轻礼大义作持义余同陈本亦作持义惟夫家上无以字增入女曰二字又脱违制二字】 娶妻如之何必告父母 【毛诗南山云艺麻如之何横从其亩娶妻如之何必告父母毛苌云艺树也谨案种麻之道必从横其亩然后得麻以喻娶妻必告父母然后得娶也○今案见齐风南山篇谨案以下是永兴引申语陈本已改易传笺他语】 娶妻如之何匪媒不得 【毛诗破斧云娶妻如之何匪媒不得毛苌传云媒所以用礼也治国不能用礼则不安也○今案娶妻如之何二句诗凡二见一为齐风南山篇一为豳风伐柯篇此旧钞是引伐柯篇以毛诗文可据也伐柯篇在东山破斧篇后故转写者又讹为破斧耳陈本已删破斧字及毛传】 仲春成婚 【周礼媒氏职仲春之月令会男女郑注仲春阴阳交以成婚礼顺天时者也○今案地官婚作昏】 霜降送女 【董仲舒云圣人以男女阴阳其道同类天道向秋冬而阴气结向春夏而阴气去故古人霜降而送女冰泮而止煞○今案抱经堂本董仲舒春秋繁露循天之道篇向作向结作来送作迎止煞作杀内无两气字余同陈本舒下有论字是也初学记十四引此论无占字余同】 嫁娶皆以秋冬 【圣证论云嫁娶古人皆以秋冬诗曰东门之杨其叶牂牂毛苌曰男女失时不以秋冬也○今案初学记十四引圣证论不以作不逮余同陈本脱诗曰以下】 行事必用昏昕 【仪礼昏礼篇云行事必用昏昕郑注用昕使者用昏壻也谨案遣使行玄纁古礼不待昕时亲迎乃用昏也○王石华校□改昕今案仪礼六昏礼篇同谨案以下永兴引申语也陈本谨案下改贾疏】 男女以正婚姻以时 【毛诗挑天序男女以正婚姻以时谨案男女年行女东专一故云以正三十之男二十之女及春礼会故云婚礼以时也○今案年行东专八字有误谨案以下是永兴引申语也陈本序云之无以正以时二句即接以传曰而其文又非毛传不知从何增入甚矣其谬乱也】 柔上刚下 【易咸卦曰咸亨利贞取女吉传曰咸感也柔上而刚下二气感应以相与止而说○王石华校云改二今案近本传曰作彖曰】 得偶为合 【周礼媒氏职掌万民之判郑注判半也得偶为合主合其半成夫妇之礼也○今案地官注偶作耦无之礼二字】 终于出嫁 【易杂卦云归妹女之终也韩康伯注曰女终于出嫁○今案杂卦传同】 有待而行 【古文易归妹象云諐期之志有待而行也○今案归妹九四象传諐作愆諐古愆字也】 竞赴良时 【张华感婚赋云方今岁在己巳将次四仲婚姻者竞赴良时粲丽之观相继于路嫁娶之会不待守日也○今案初学记卷十四引此赋待守作乏乎余同陈本删感婚赋三字不待句作不乏乎目】 投心委命 【傅玄乐府杂歌曰男当进曰女适人投心委命□受身○今案百三家本傅玄集脱陈俞本命下补谁字又陈本玄误文】 自家而出 【方言云自家而出谓之嫁也○今案见戴校本方言卷一】 因适而成 【白虎通婚姻者何谓也昏时行礼故谓之婚妇人因适而成故曰姻也○今案白虎通嫁娶篇适作夫余同陈本亦作夫故曰句姻误因】 眷以嘉姻 【潘岳怀旧赋云余惣角而获见承戴侯之清尘名余以国士眷余以嘉姻○今案文选及百三家本陈本同】 承天之庆 【崔骃昏礼纳采文云马防子破胡尚公主公主妇如山云承天之庆光辉日新永承宫子孙也○今案此条有讹脱陈俞本皆删】 二十而娶 【淮南子云二十而娶高注曰岁星十二岁而周天为一纪故国君十二岁而冠冠而后娶东晋论婚姻云郑氏以男必三十娶女必二十而嫁王以男十六可娶女十四可嫁也○今案此见淮南子泛论训二十作三十无为一纪三字东晋以下别为一条陈俞本标目皆讹作十二而娶又删东晋以下考东晋当作束皙初学记十四引束皙论有男十六二句可证百三家本脱】 二十而室 【朝子云齐桓公出宫中妇女嫁之因下令曰丈夫二十而室女十五而嫁也○王石华校田改因世改三十今案陈俞本朝作韩二十作三十考近本韩子外储右下篇仍作二十余同】 十五许嫁笄而礼之 【仪礼婚礼郑注妇人年十五许嫁笄而礼之因着缨明有系也盖以五采为之○今案昏礼注同陈本采作色】 十五许嫁有适人道 【家语男子二十而冠有人父之端女十五而许嫁有适人之道也○今案家语本命解二十六人父上有为字余同陈本二十误三十人父作成父】 牲用鱼芼以苹藻 
　　【礼记昏义云教成之际牲用鱼芼以苹藻郑注鱼苹藻皆水物也鱼为俎实苹藻为羹菜祭无牲牢告事耳非正祭也○王石华校际改祭物改无再改事补耳字今案近本礼记及陈本之祭作祭之王氏经义述闻引此旧钞以正俗本之误】 于以采苹南涧之滨 【毛诗采苹云云毛苌传苹大辨也滨涯也郑注云妇人先嫁三月教成之祭牲用鱼芼羹以苹○今案见诗召南】 于以采藻于彼行潦 【上义毛苌传藻聚藻也行潦流潦也郑注妇人先嫁三月教之公宫教成之祭牲用鱼芼羹以藻○今案见诗召南】 女无二男有再聘 【潘岳荅挚虞新昏箴云先王制礼随时为正女无二归男有再聘○今案百三家本潘岳集同俞本脱陈本无箴字制作之注内二归误云归初学记十四引此箴脱潘岳荅三字余同】 一与之齐终身不改 【礼郊特牲云夫婚礼万世之始也一与之齐终身不改故夫死不嫁郑玄注齐谓共牢而食同尊卑也齐或为醮○今案郊特牲注同】 鹿皮为礼 【古史考云庖牺氏制嫁娶以鹿皮为礼○今案陈俞本脱庖牺四字平津馆辑本古史考鹿作俪考曲礼正义史记索隐引亦作俪惟谓书钞礼仪部引作虎皮则不知所据何本耳】 皮帛可制 【仪礼昏礼记云皮帛为可制郑注皮帛俪皮束帛也○今案昏礼记为可作必可陈本已照改惟脱去记字】 两者欲其配合十象五行 【周礼媒氏职凡嫁子娶妻入币帛无过五两郑注纳币用缁妇人阴也凡于娶礼必用其类五两十端也必言两者欲得其配合之名也十者象五行十日相成也○今案地官注同】 谷圭天子以聘女 【又云考工记谷圭七寸天子以聘女郑注纳征加于束帛也○今案冬官玉人注同】 大璋诸侯以聘女 【周礼考工记大璋诸侯以聘女郑注亦纳征加于束帛也大璋者以大璋之文饰之也○今案冬官玉人注同】 一娶九女 【白虎通天子诸侯一娶九女者何重国传继嗣也春秋公羊传云诸侯娶一国则二国往媵之以侄娣从侄者何兄之子也娣者何女弟也诸侯一聘九女诸侯不再聘何休注必以侄娣从之者何使一人有子二人嘉也所以防嫉妬重继似也因以备尊尊亲亲之义也九者极阳之数也○今案白虎通嫁娶篇传继作广继至女弟也句而止余同考公羊庄十九年传再聘作再娶何使作欲使以作嗣无之义两字嘉作喜陈本多窜脱】 聘以万金 【汉旧仪皇帝聘皇后以黄金万斤○今案平津辑本卷下同】 纳采用雁 【仪礼婚礼云纳采用雁郑注将欲与彼为婚姻必先使媒道通其言女氏许之乃复使人纳其采择之礼用雁为赘者取顺阴阳往来也○今案仪礼昏礼篇彼为作彼合媒道作媒氏下复作后顺上有其字陈本已照改】 执雁问名 【又云宾执雁请问名郑注云问名者将归卜其吉凶○今案昏礼篇郑注同陈本脱宾字】 纳吉 【仪礼昏礼云纳吉用雁郑注归卜于庙得吉兆复使使者往告也婚姻之事于是定○今案陈本使下脱者字】 纳征 【白虎通云纳征用□绣故不用雁也○今案近本白虎通嫁娶篇用玄误作曰玄陈本纁作币】 请期用雁 【仪礼昏礼请期用雁郑注阳唱阴和期日宜由夫家来也夫家必先卜卜得吉日乃使使者往辞○今案昏礼篇下卜字作之余同陈本亦作卜之吉下脱日字】 委禽奠雁 【崔骃昏礼结言文云载纳嘉贽内结盘螭委禽奠雁配以鹿皮○今案初学记十四引此文无结言二字盘螭作鞶褵同本钞上文引崔骃昏礼纳采文则此结言当作纳吉应改正】 诫曰慎勤 【谷梁传送女父诫之曰谨慎从尔舅之言母诫之曰谨慎从尔姑之言诸母施鞶绅诫之曰谨慎从尔父母之言徐邈注鞶佩囊也绅带也诸母为施佩带以备用又戒之也○今案桓三年无施字鞶绅作般申诫作戒陈本已照改并删徐邈以下玉函山房辑谷梁徐邈注一卷据初学记十四引无以备用三字余同】 送不下堂 【又曰齐侯送姜氏于讙礼送女父不下堂母不出祭门诸母兄弟不出关门送女踰境非礼也徐邈注曰祭门庙门也阚门在祭门外旁有双是也○今案见谷梁桓三年徐邈以下玉函山房辑本未收此条】 亲结其缡 【毛诗东山云亲结其缡毛苌传缡妇人之袆也案犹香缨也女嫁时母戒之○今案见豳风东山篇案犹以下是永兴引申语】 施巾结帨 【皇甫士安女怨诗曰婚礼既定婚礼临成施衿结帨三命丁寍○今案冯辑晋诗纪卷三同陈本脱上二句】 冕而亲迎 【礼记哀公问于孔子曰冕而亲迎不亦重乎孔子曰合二姓之好以继先圣之后以为天地宗庙社稷之主何谓重乎毛大明云亲迎于渭郑玄注配圣人得其宜故备礼亲迎也○今案哀公问篇亦重作巳重何谓下有已字毛下当有诗字大明笺礼下无亲迎二字陈本但注哀公问见前】 御轮三周 【礼记昏义云??耳执雁入揖让升堂再拜奠雁盖亲受之于父母也降出御妇车而??耳授绥御轮三周先俟于门外妇至??耳揖妇以入○今案昏义篇及陈本??耳作壻释文云壻或作??耳此陆氏所见隋时本与旧钞脗合】 揖妇以入 【又云先俟于门外妇至??耳揖妇以入○今案详上条】 之子于归百两御之 【毛鹊巢篇云之子于归百两御之毛苌传百两百乘也御迎也诸侯之子嫁于诸侯迎御皆百两也○今案召南鹊巢篇毛传皆百两作皆百乘又御迎也是郑笺文陈本但改乘字余未改】 执雁而入 【婚义云??耳执雁入揖让升堂再拜奠雁盖身亲受之于父母也○今案礼记昏义篇无身字??耳作壻】 弃我旧庐爰适他馆 【皇甫士安诗云□轮回路骖服□半驷车远驰仆陈交乱弃我旧庐爰适也馆○今案冯辑晋诗纪未收陈本但皇甫谧诗四字】 言秣其马 【毛诗汉广云之子于归言秣其马毛苌传秣养也六尺以上曰马之子嫁子也○王石华校删标目上爰适四字因上条误衍也今案见周南汉广篇之子嫁子也句是桃夭毛传非汉广传所有】 皇驳其马 【毛诗东山云之子于归皇驳其马毛苌传黄白曰皇骝白曰驳郑笺谓始嫁时车服之盛也○今案豳风东山传骝作駵陈本已照改】 祁祁如云 【毛诗韩奕云诸娣从之祁祁如云毛苌传祁祁徐靓也如云言众多也诸侯一娶九女二国媵之诸娣众妾也谨案独言娣举其众贵者也○今案见大雅荡之什】 其从如水 【毛诗敝苟篇齐子归止其从如水毛苌传如水言众也○今案陈本言误谕俞本作喻】 共牢而食合卺而酳 【礼婚义云共牢而食合卺而酳谨案共牢是同一性合卺是取一瓠断为两瓢各执其一以酳是饮酒安食也○今案礼记昏义篇同谨案以下是永兴引申语陈本脱断为以下瓠作瓢】 四爵合卺 【仪礼婚礼云寔四爵合卺郑注合卺破也四爵两卺凡六为夫妇各三酳也○今案昏礼注瓢作匏无酳也二字陈本亦改匏】 三王陶匏 【郊特牲三王作牢用陶匏郑注言太古无共牢之礼三王之世作之而用太古之器重夫妇之始○王石华校袍改匏补共字今案郊特牲注同】 锻条以见 【礼婚义云妇执笄枣栗锻修以见谨案妇见舅姑礼笄竹器盛枣栗者也○今案礼记昏义篇今本作段释文云段本作腶或作锻同然则本钞作锻亦有所本王石华改腶与陈本同误腶从段不从?也】 馈以特豚 【又云舅姑入室妇以特豚馈明妇顺也郑注以馈明妇顺者供养之礼主于孝顺者也○今案礼记昏义篇同】 成妇礼明妇顺 【又云夙兴妇沐浴以俟见质明赞见妇于舅姑赞礼妇妇祭脯醢成妇礼也舅姑入室妇以特豚馈明妇顺也郑注成其为妇之礼也以馈明妇顺者供养之礼主于孝顺谨案笄竹器盛枣栗者也○今案昏义注同谨案以下是永兴引申语】 辞父母 【丁仪妻寡妇赋云惟女子之有行信历代之彝伦辞父母而言归奉君子之清尘○今案初学记十四引此赋言妇作言归下文引亦然据改余同】 远兄弟 【毛诗泉水篇女子有行远父母兄弟郑笺行道也妇人有出嫁之道远于亲亲故礼缘人情使得归寍也○今案见邶风泉水篇】 执巾栉 【左传晋太子圉贽于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢言杜注曰嬴氏秦所妻子圉怀嬴也婢子妇人之卑称也○严氏校固改怀今案见僖廿二年传】 备洒扫 【曲礼云纳女于天子曰备百姓或君曰备酒浆于大夫曰备洒扫郑注纳女犹致女也??耳不亲迎则女之家遣人致之此其辞也姓之生也天子皇后以下百二十人广生子孙也○今案曲礼下篇洒扫作扫洒巩??耳作壻广生句作广子姓陈本已照改】 奉公子之裳衣 【曹植愍子赋云妾秽宗之西子蒙日月之余辉委薄躯于贵戚奉公子之裳衣○今案陈本脱俞本作愍志赋西子作陋女辉作晖余同本钞下文引亦作陋女百三家本严辑本皆脱】 奉君子之清尘 【曹植出妇赋云妾十五而束带辞父母而适人以才薄之质陋奉君子之清尘○今案陈本脱束带二句百三家木同又见□□□钦定赋汇外集十九】 温如蒲苇固如胶漆 【崔骃昏礼结言文云温如蒲苇固如胶漆休祥见诗保兹尹吉○今案陈俞本脱结言二字及休祥二句考辔言当作纳吉说详上文】 乃人身之半体 【潘岳悼亡赋且伉俪之拌合盛明喆于嘉礼苟此义之不胶乃全身之半体○今案百三家本潘岳集拌作片盛作垂胶作谬陈俞本皆改引潘岳寡妇赋】 如县萝之附松 【丁仪妻寡妇赋云惟女子之有行信历代之彝伦辞父母而言归奉君子之清尘如县萝之附松事浮萍之托根○今案初学记十四祇引上四句同余无陈俞本亦脱浮萍句】 得??耳如龙 【楚国先贤传孙隽字符英与李元礼俱娶太尉桓叔元女时人谓恒公叔元两女俱乘龙言得??耳如龙也○今案说郛本此传隽作携元元英作文英??耳作壻陈本隽作儁无字符英三字上一见桓叔元作桓焉类聚四十引亦作儁作文英作桓焉作壻】 委躯贵戚 【曹植愍子赋云妾秽宗之陋女象日月之余辉委薄躯于贵戚○今案详上文】 娶涂山 【尚书益稷云娶于涂山辛壬癸甲孔注曰惩丹朱之恶辛日娶妻至于甲日复往治水不以私害公○今案陈本删益稷以下】 娶于薛 【左传公子荆之母嬖将以为夫人使宗人衅夏献其礼对曰无之公怒曰汝为宗司立夫人国之大礼何故无之对曰周公及武公娶于薛孝惠娶于商自桓以下娶于齐此礼也则有之若以妾为夫人钊固无其礼也公卒立之○今案哀廿四年则有句无之字】 必宋之子 【毛诗衡门篇岂其娶妻必齐之姜郑笺云何必大国之女然后可妻亦取贞顺而已以喻君任臣何必圣人取其忠孝而己姜齐姓也○今案见陈风衡门篇但标目是宋子小注是齐姜当分二条陈本删去此注别增入宋子郑笺两失之矣】 

　　北堂书钞卷第八十四 

　　●北堂书钞卷第八十五　　　礼仪部六 

　　隋秘书郎虞世南撰 
　　南海孔广陶校注 
　　拜揖十二　　　　　　　贺十三 
　　吊十四 

　　○拜揖十二 

　　拜以表情 【白虎通云人所以相拜者何所以表情也○今案白虎通姓名篇情下有见意二字本钞下文引亦然陈本作表其情意】 所以致敬 【礼记乡饮酒义云拜至拜洗拜受拜送拜既所以２玫敬也○今案陈本脱记字酒义字】 屈节卑体 【白虎通云人所以相拜者何所以表情见意屈节卑体尊事之也○今案白虎通姓名篇及陈本尊事之作尊人事余详上文】 屈折就地 【释名拜于丈夫跌跌然屈折下就地也于妇人为扶自扶而上下也○今案毕校本释名释姿容第九屈作诎自扶作自抽扶又夹注谓胡本作曲扶御览引作相扶陈本跌作趺亦作自相扶】 两膝隐地 【释名云跪危也两膝隐地体危倪也○今案陈本同毕校本释姿容篇倪作??儿谓据一切经音义引改】 尚左 【曲礼凡拜男尚左手女尚右手○今案曲礼及注皆无此文惟内则云凡男拜尚左手女拜尚右手】 从下 【论语子罕云拜下礼也今拜乎上泰也虽违众吾从下王肃曰臣之与君行礼下拜然后升成礼时臣骄泰故于上拜也今从下礼之恭者也○今案何氏集解采王注无升字阮氏校勘记云皇本及邢疏皆有升字后汉书注可证】 稽首 【周礼太祝职云太祝辨九拜一曰稽首郑注稽首拜头至地也○今案近本周礼同】 顿首 【周礼太祝职四曰振动郑玄注云振动战栗变动之拜也书曰王动色变一拜答臣下拜郑大夫注动读为董振董以两手相击也○今案周礼太祝职稽首之后有顿首空首振动三者乃及吉拜今旧钞此条标目系顿首小注乃说振动则中闲当脱去数行也陈本将九拜之注尽增入稽首条下以下每条但留标目二字】 吉拜 【周礼太祝职云太祝辨九拜五曰吉拜郑注云吉拜者拜而后稽颡谓齐衰不杖以下周谓之吉拜者也○今案周谓句近本周礼大同小异陈本已照改】 凶拜 【周礼太祝职云太祝辨九拜六曰凶拜郑玄曰凶拜谓稽颡而后拜谓三年服者也○今案陈本同】 奇拜 【白虎通太祝职云太祝辨九拜七曰奇拜杜子春注奇读为奇耦之奇谓先屈一膝今雅拜是也或云奇读曰倚倚拜谓持节持戟拜身倚之以拜也○今案陈本同】 褎拜 【周礼云太祝辨九拜八曰褎拜郑兴注曰褎读为报报拜再拜是也○今案陈本郑兴作郑大夫】 肃拜 【周礼太祝职云太祝辨九拜九曰肃拜郑司农云故曰为事故敢肃使者○今案陈本同】 盘辟雅拜 【汉书何武传云武徙京兆尹举方正所举者召见盘辟雅拜○今案见汉书八十六】 疾趋卑拜 【韩子云礼者所以白情也故疾趋卑拜以明之○今案陈本白情作貌情貌古作?故又误省为白近本韩子解老篇作情貌】 举首膜拜 【穆天子传云膜拜而受郭璞注曰膜音模今日胡人礼佛举手过头称南膜拜○今案平津本穆天子传今日作今之过作加南膜作南谟又附注云郭注谟本作膜从程氏本改陈本与平津本同但脱音模句】 馈药拜而受之 【论语乡党篇云康子馈药拜而受之曰丘未达不敢尝○今案陈本脱】 亲馈拜而食 【礼曲礼篇云侍食于长者主人亲馈则拜而食主人不亲馈则不拜而食○今案陈本同】 黄帝膝行再拜 【庄子云黄帝闻广成子在于崆峒之山往见之广成子南首而卧黄帝从下膝行而进再拜稽首○今案陈本同古佚丛书本庄子在宥篇山作上又膝上有风字本钞慕道篇亦引作山】 成帝临亲拜 【汉书张禹传云禹每疾车驾自临问之成帝亲拜禹床下禹小子未有官上即禹床下拜为黄门下侍郎○今案汉书八十一疾作病黄门句无下侍二字宋祁曰郎上疑有侍字此与旧钞合陈本多误】 拜安平于殿前 【王隐晋书云安平王传云武帝迎拜安平献王于殿前○今案陈本同类聚四十五引王晋书作安平献王舆车上殿上于阼惜下迎拜】 拜公达于床下 【荀氏家传云魏文帝在东宫荀公达曾病天子问病独拜床下○今案御览五百四十二引荀氏家传天子作世子余同】 宣王每拜常林 【魏志云晋宣帝以常林乡邑老德每为之拜或曰司马公贵重君宜止之林曰司马公自欲敦长幼之序为后生之法拜非吾所制也○今案魏志二十三老作耆陈本已照改】 显宗恒拜王导 【晋中兴书琅琊王录云初显宗幼冲见王导恒拜○今案御览五百九十三引中兴书同】 梁松拜马援 【汉杂事云马援与梁统友善统子松往候援援小病松拜床下○今案御览五百四十二引汉杂事及陈本同】 孔明拜德公 【襄阳记云诸葛亮孔明再拜庞德公于床下○今案晋书八十三庞公传注引襄阳记同】 朱治交亲迎 【吴志云朱治领吴郡治每进见孙权常亲迎执版交拜○王石华校浩俱改治今案吴志十一朱治传同亦见本钞笏篇引】 纪瞻出拜道左 【晋中兴书丹阳纪录云中宗出褉敦导骑从纪瞻觇见大惊出拜道左○今案类聚卷四引中兴书无丹阳四字余同陈本亦脱丹阳句中宗八字作王敦从中宗出】 下车答昱拜 【东观书云侯霸欲与王丹定交丹被征遣子昱候昱道遇丹拜于车下丹答之昱曰家君欲与君投分何为拜子孙耶丹曰君房有是言我未之许也○今案聚珍本东观记十五同姚辑本脱陈本已改范书】 自起止元规拜 【郭子云庾公诣陶公至便拜庾风姿雅润陶见拜不觉自起止之曰庾元■〈矢见〉何缘拜陶士行○王石华校言改元归改■〈矢见〉今案御览五百四十二引郭子同】 平王当璧而拜 【左传云楚共王有宠子五人无适立焉乃以璧见于羣望曰当璧而拜者神所主也密埋于太室平王再拜皆厌纽○今案左传昭十三年室下有之庭二字余同】 曾子向北辰而拜 【孝经右契云制作孝经道备使七十二弟子向北辰星而磬折使钿子抱河洛事北面孔子衣绛单衣向北辰星而拜○王石华校云河洛句下据吴淑事类赋注引补事字今案陈本右契作援神契脱使曾九字绛上衣字末句星字古微书引脱雨星字亦作援神契惟御览五百四十二引作右契】 赋六月公子降拜 【左传云晋公子姬出也公享之公子赋河水公赋六月赵衰曰重耳拜赐公子降拜衰曰君以佐天子者命重耳重耳敢不拜杜预注云喻公子还晋必能匡王国也○王石华校标目绛改降今案见僖二十三年】 歌鹿鸣穆叔拜 【左传云穆叔如晋晋侯享之金奏肆夏之三不拜工歌文王之三又不拜歌鹿鸣之三三拜曰鹿鸣君所以嘉寡君敢不拜嘉○今案见襄四年】 苏秦再拜燕复十城 【战国策曰苏秦再拜齐王复燕十城○今案见燕策】 耿恭再拜飞泉濆出 【东观汉记耿恭传云恭于苏勒城穿井十五丈尚不得水乃正衣冠向井再拜有顷飞泉濆出○今案聚珍本姚辑本东观记苏作疏飞作井濆作涌陈本已改注范书】 黄巾见郑玄皆拜 【郑玄别传云玄道遇黄巾贼数万人见玄皆再拜相戒不入玄境○今案御览五百四十二引郑玄别传无相戒句陈本亦脱】 诸将见于吉皆拜 【江表传云道士于吉自号无为大道孙策尝于会稽城楼上请宾吉盛服趋度门下诸将见吉皆下楼拜○今案范书襄楷传注引江表传无自号句余同陈本多增窜】 王丹不拜遂揖而别 【东观记云王丹传云陈遵为大司马护军出使匈奴过辞于丹丹谓遵曰子当之绝域无以相赠赠子以不拜遂揖而别遵甚悦之○今案聚珍本东观记十五同姚辑本及陈本脱护军二字】 伊籍一拜未足为劳 【蜀志云伊籍字机伯先主遣东使于吴孙权闻其才辨欲逆折以辞籍适入拜权曰劳事无道之君乎籍应声曰一拜一起未足为劳○今案蜀志卷八应声作即对余同陈本已照改】 樊英答妻拜 【樊英别传云英常患病卧室中英妻遣婢拜问疾英下床答拜○今案御览五百四十二引樊英别传无患字室上有便字余同】 魏霸入拜妻 【东观汉记魏霸妻死长兄更为娶妻妻至官舍霸笑曰年老儿子备具何用空养他家老妪为即自入拜其妻手奉案前跪霸曰夫人视老夫复何中空而远失计义即拜而出○今案聚珍本东观记十九入拜作入辞无空字远作遂余同姚辑本更作伯脱笑字仍作拜字夫人二句作不敢相屈妻惭求去八字陈本跪霸作因跪夫人十四字作不敢相屈】 得钱非义终不肯拜 【东观汉记赵勤传勤少孤往来刘赐家赐指钱示勤曰汝起拜赐汝勤曰拜而得钱非义所取终不肯拜○今案陈本往来句作常从人贷钱赐指钱非或以钱非义下无所取二字余同御览八百三十五引无少孤二字汝起五字作拜乞汝三十万聚珍本姚辑本东观记无勤少八字余与御览同】 偷酒非礼所以不拜 【世说云锺毓兄弟小时共偷服散酒其父托寝以观之毓拜而后饮会饮而不拜既而问之毓曰酒以成礼不敢不拜会曰偷酒本非礼所以不拜○今案世说言语篇散作药又会曰偷下无酒字陈本已照改】 推手小举 【周礼司仪职云司仪诏王仪南向见诸侯天揖同姓郑玄注曰天揖推手小举之○王石华校见向改向见今案详下文】 以手着胸 【说文揖让也一云以手着胸曰揖让受举手以下手也○今案段本说文手部让作攘让授以下作攘推也从手襄声陈本删揖让也五字及让授八字】 违位为敬 【礼记曲礼篇云揖人必违其位郑玄注云礼以变为敬○今案曲礼注同】 对揖无敬 【汉官典仪云尚书郎见左右丞对揖无敬○今案典仪当作典职本钞六十诸尚书左右丞篇引正作典职御览礼仪部亦引作典职可以互证平津本据书钞引收入汉官仪系沿陈本之误】 天揖同姓士揖庶姓时揖异姓 【周礼司仪职云司仪诏王仪南向见诸侯天揖同姓士揖庶姓时揖异姓郑玄注云天揖推手小举之也士揖推手小下也时揖平推手也○今案秋官司侍士揖作土揖余同陈本已照改】 孤卿特揖大夫旅揖士旁三揖 【周礼司士职云司士摈孤卿特揖大夫以其等旅揖士旁三揖王还揖门左郑玄注曰特揖一一揖之旅众也大夫爵同者众揖之公柔孤卿大夫始入门左皆北面东上王揖之乃就位羣士及故士太仆之属三揖者士有上中下也王揖之皆逡巡既复位郑司农注卿大夫士皆君之所揖礼○今案夏官司士郑玄上有揖门右三字入门左句左作右巡作遁余同】 三揖而进 【礼记少仪篇云事君难进而易退故君子三揖而进○今案陈本同考少仪无此文当改注表记】 长揖不拜 【汉书郦食其传云沛公至高阳见食其生长揖不拜○今案汉书本传见作召生作至余】 揖庄王而北面 【淮南子曰令尹子佩请饮庄王王许子佩具王不往子佩既请而揖北面立于殿前○今案陈本同淮南子道应训既误疏无请而二字】 揖袁逢而不拜 【文士传云袁逢闻赵壹名特迎请之壹揖而不拜逢曰小郡下吏见三公不礼但举手一揖壹曰高阳白衣而入揖汉王今壹揖三公何不可者也○今案陈本已改注范书】 贵人长揖 【汉书云万章为京兆尹门下督从至殿中侍中诸侯贵人争欲揖章与君言也○今案陈本与君作莫与余同考汉书九十二游侠传万作万与君句作莫与京兆尹言者余同】 皆住相揖 【甲辰仪云皇太子妃公主夫人逢持节侠者皆住车相揖○今案类聚十六引甲辰仪同御览一百四十九引公主作公妃余同陈本妃误并无夫人二字】 王祥长揖 【晋阳春秋曰文帝进号为王荀顗入拜王祥独长揖王谓祥曰今日然后知君所养之重也○今案御览五百四十三引晋阳秋无荀顗句所养作见顾无春字余同陈本改注今晋书】 袁曾高揖 【云太祖跛吕布陈登父子见上皆拜袁曾高揖不为礼也○今案陈本补注袁世世纪登作羣曾作涣考魏志十二裴注引袁氏世纪同】 曹丘揖季布 【史记季布传云曹丘揖布曰楚人言曰得黄金百斤不如得季而诺○今案震泽王氏本史记及陈本诺上有一字】 汲黯揖田蚡 【汲黯传云田蚡为丞相中二千石皆拜裛汲黯独揖○王石华校黜改黯今案史记汲郑列传皆作来独作尝揖下有之字陈本已照改】 路逢怒鼃下车而揖 【尹文子云越王句践欲人之勇路逢怒鼃下车而揖○今案陈本脱欲人四字诸子奇赏本尹文子鼃任蛙下车而揖作而轼之余同】 遂揖而别 【义见上○今案详本篇上王丹不拜条下】 横揖而出 【献帝春秋云袁绍曰天下健者不一岂唯董公别引佩刀横揖而出谨案横揖不为礼也○今案魏志六裴注引献帝春秋无不一雨字及别字陈本已照删】 
</div>
    <div class="pagination">
<a href="北堂书钞_page18.html">上一页</a><span>...</span><a href="北堂书钞_page14.html">14</a><a href="北堂书钞_page15.html">15</a><a href="北堂书钞_page16.html">16</a><a href="北堂书钞_page17.html">17</a><a href="北堂书钞_page18.html">18</a><span class="current-page">19</span><a href="北堂书钞_page20.html">20</a><a href="北堂书钞_page21.html">21</a><a href="北堂书钞_page22.html">22</a><a href="北堂书钞_page23.html">23</a><a href="北堂书钞_page24.html">24</a><span>...</span><a href="北堂书钞_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
