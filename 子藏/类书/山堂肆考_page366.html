<!DOCTYPE html>
<html>
<head>
    <meta charset="UTF-8">
    <title>山堂肆考 - 第 366 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 366 页/共 632 页</h1>
    <div class="content">　　陞座演诀
　　韩愈华山女诗华山女儿家奉道欲驱异教归僊灵洗妆拭面着冠帔白咽红颊长眉青遂来陞座演眞诀观门不许人开扃
　　特异阳防
　　李白送女道士禇三清逰南岳诗呉江女道士头戴莲花巾霓衣不湿雨特异阳防神足下逺逰履淩波生素尘倦寻向南岳应见魏夫人
　　不慙弄玉
　　苏东坡题唐玉眞公主修道处不慙弄玉骑丹鳯应逐嫦娥驾老蟾

　　山堂肆考卷一百四十八
　　钦定四库全书
　　山堂肆考卷一百四十九　明　彭大翼　撰神只
　　神
　　礼祭法山林川谷丘陵能出云为风雨见恠物皆曰神有天下者祭百神诸侯在其地则祭之亡其地则不祭
　　佐禹治水
　　夷陵州西黄牛峡有黄陵庙相神尝佐禹治水有功蜀汉诸葛亮建祠于此一名黄牛庙
　　为秦将兵
　　翁仲姓阮身长一丈二尺少为县吏为督邮所笞叹曰人当如是耶遂入学究书史秦始皇并天下使翁仲将兵守临洮声振匈奴秦人以为瑞翁仲遂铸铜像置咸阳司马门外
　　伐殷立周
　　太公隂谋武王伐纣都洛邑天大雨雪甲子朔五神车骑止王门之外欲谒武王王曰诸神各有名乎师尚父曰南海神名祝融北海神名防东海神名勾芒西海神名蓐收河伯名冯脩使谒者以名召之神皆警而见武王王曰何以敎之神曰天伐殷立周谨来受命各奉其使武王曰子嵗时无废礼焉
　　观政布福
　　说苑周惠王十五年有神降于莘王问于内使过曰是何故有之乎对曰国将兴民神无怨故神降焉观其政德而均布福焉国将亡民神痛怨无所依怀故神亦往焉观其苛慝而降之祸昔夏之兴也祝融降于崇山其亡也回禄信于亭隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐是皆明神之纪者也
　　袭虢
　　说苑虢公梦在庙有神人面白毛虎爪立钺在西阿公惧而走神曰无走帝今日使晋袭于尔门公拜顿首觉召史嚚占之嚚曰如君之言则蓐収也天之罚神也公使囚之且使国人贺梦舟之侨告其诸侯曰虢不乆矣吾乃今知之君不度而嘉大国之袭于已也何瘳三年虢乃亡
　　兴宋
　　江南李后主时大宋将兴忽见州城上有神现头如车轮额上有珠光灿如日月军民皆看数日而没今天王楼是也
　　理广桑山
　　神僊感遇録唐韩滉亷问浙西尝有不轨之志有李顺夜漂船不知所止及明泊一山下上崖见一乌巾古服引至一宫有一人自中语曰欲寄金陵韩公一书愿以烦君顺受书出门因问赞者曰此为何处恐韩公问是何人致书答曰此东海广桑山也是鲁国仲尼得道为眞官理于此韩公即仲由之后身也性强夫子恐其缀刑网致书谕之顺还投书韩公发视之皆科斗之书不可晓诘问其由以为妖妄访能篆籕之人有一客厐睂古服自诣言识古文韩公以书示之捧书贺曰此孔宣父科斗文也曰告韩滉谨臣节勿妄动客出门不见韩了然自忆克保终始一云孔子为太极上眞公治九疑山
　　往灵芝宫
　　东轩笔録王平甫在朝一夕梦至水殿榜曰灵芝宫有人邀平甫欲与俱往又有一人隔水止之曰时未至俟他日迎之平甫恍然梦觉禁中已鸣钟矣平甫每自负为诗曰万顷波涛木叶飞笙箫宫殿号灵芝挥毫不似人间世长乐钟声梦觉时后四年平甫卒其家卜之曰君尝梦往灵芝宫果然乎卜曰然又三年曾阜梦与平甫防傍一人曰平甫已列僊官矣
　　北斗君
　　幽録许收梦乌衣吏奉六封书曰府君当为北斗君陈康伯为北斗簿既陈康伯来收语以梦康伯曰我尝作道师死不过作社公今得北斗主簿余为忝矣明年许与陈同日而卒
　　南明公
　　眞诰召公为南明公子云为北斗方鬼帝周公为北帝师季札为北明公陶侃为西河侯
　　脩文郎
　　王隐晋书苏韶而复苏弟节问地下事韶曰顔渊卜商为地下修文郎其余不能尽识也又蔡邕亦为修文郎
　　围编郎
　　陶隐居眞诰纪瞻为天北修门郎代田录为之侍帝宸有八人徐庶厐徳爰愉李广王嘉何晏解结殷浩如世之侍中庄周为围编郎一曰为太博士顾和为执盖郎
　　着灵
　　图经梓潼帝君姓张讳亚子其先越嶲人因报母雠徙居保宁府梓潼县之七曲山自秦伐蜀以后世着灵应宋建炎以来累封神文圣武孝徳忠仁王又梓潼帝君庙俗称文昌祠初祀于蜀唐宗幸蜀封神左丞宋元祐二年加封辅元开化文昌司禄帝君嘉熈间蜀破民多徙钱塘而蜀人牟子才等请立庙于呉山其旁立二童俗称天聋地哑是也方神在蜀呉曦将叛之前数月神思昏扰夜数跃起寝中叱咤四顾或终夕不得寝意颇悔欲但已其弟晲力怂慂之曰是谓骑虎可中道下耶曦家素事梓潼自璘玠以来有祷輙应乃斋而请是夕梦神坐堂上已被赭玉遂谒焉因告以逆且祈十年之修永神不答第曰蜀土已悉付安丙矣又曰安丙才足办此既寤大喜盖丙判隆庆府曦伪授为丞相长史托以腹心丙阳顺而隂图之结杨巨源李好义等勒兵诛曦其他灵騐不可缕数又文献通考英显王庙在劒州即梓潼神张亚子仕晋战没人为立庙唐宗西狩追命左丞僖宗入蜀封济顺王咸平中王均为乱官军进讨显灵立功诏改王号修饰祠宇
　　破盗
　　项羽为卞山王防呉兴太守正衙为祠太守避不敢居每莅任则杀牛祭之不然立唯临汝侯萧猷至每享神輙对饮尽欢比散神像亦色赭又尝为猷破大盗
　　海山院主
　　白居易为海山院主
　　芙蓉城主
　　欧公诗话石曼卿卒后有人见之者恍惚如梦言我今为僊所主芙蓉城欲其人与游不得忿然乘一青骡去如飞又张师古括异志庆厯中有朝士晚赴朝见美女三十余两两并马而行观文丁度按辔于后朝士惊问丁素俭约何姬之众耶有一人最后朝士问曰观文将宅眷何往耶曰非也诸御女迎芙蓉馆主耳俄闻丁卒
　　三天司直
　　一说顔回为明晨侍郎后为三天司直
　　九江眞人
　　宋元丰间于立礼舟至落星寺舟遂没立礼为人导至一官府见一牌曰三江都水使者九江真人真人云立礼算未终令速送出门立礼询吏曰九江真人为谁答曰大丞相刘沆也
　　治青城
　　鬼谷子姓王名誗为太师治青城山
　　治王屋
　　宋许吉过王屋山见丞相厐公籍道服从三四童而行吉询童曰此丞相厐公乎童曰然吉曰何故游此曰公作王屋山道君治此山也
　　破蚩尤
　　闗忠义云长初不闻为神至隋世于荆州玉泉寺见灵迹宋崇宁时蚩尤神主盐池帝勑天师张虚靖召云长胜之盐池始复故因封为崇宁真君今所传祠庙尚有破蚩尤画壁按黄帝经序黄帝杀蚩尤其血化为卤今之解池是也则蚩尤之主盐池其说久矣
　　溃蕃冦
　　唐天寳元年西蕃五国来冦安西奏至上诏不空三藏入内持念不空诵防国陀罗尼方二七遍帝忽见神人五百带甲荷戈在殿前帝问不空对曰北毗沙门天王副陛下心往救安西也其年安西奏城东北三十里云雾防晦中有神长丈余皆披金甲鼓角大鸣地动山揺经二日蕃冦大溃斯须城楼上有光如天王见形因勅诸道节镇所在于城西北隅各置天王形像
　　江湖散仙
　　杜少陵生为文星典吏及其殁也又与李青莲等俱优游江湖称散仙
　　蓬莱都监
　　陶隐居为蓬莱都水大监魏郑公为太阳都録大监
　　从征
　　韩愈黄陵庙碑秦博士对始皇帝云湘君者尧之二女舜之妃也刘向郑亦皆以二妃为湘君而离骚九歌既有湘君又有湘夫人王逸解云湘君者自其水神而言湘夫人乃二妃也从舜南征三苖不返溺死沅湘之间山海经曰洞庭之山帝之二女居之郭璞疑二女者帝舜之后配灵神只无縁当复下降小水而为夫人因以二女为天帝之女然要之璞与逸俱失也尧之长女娥皇为舜正妃故曰君其二女女英自宜降曰夫人也故九歌辞谓娥皇为君谓女英为帝子各以其盛者推言之也
　　助讨
　　宣室志韩退之昼卧见一神人谓曰帝命与卿计事愈起整冠神人曰威粹骨蕝国世与韩氏为仇今欲讨之而力不足何如对曰臣愿从大王讨之神人颔而去于是书其辞置于坐侧数日不能解十二月愈卒
　　苍王
　　京师百司胥吏每至秋必醵钱为赛神会因醵饮终日其神曰苍王盖以苍颉造字故胥吏祖之
　　蒋帝
　　金陵图经汉末蒋子文为秣陵尉逐盗钟山北伤额而死尝自谓骨相死当为神及呉大帝徙居建业子文乗白马执白羽扇见形故吏白呉帝为立庙不尔百姓大疫权犹未信翌日复见于路云当令飞虫入人耳后果如其言帝乃立庙于钟山封子文为蒋侯权因避祖讳改钟山为蒋山晋苏峻之乱钟山神同蒋侯为助且曰苏峻为逆当共诛之后果斩峻宋明帝初四方兵起求救于神封为蒋王齐永明中崔惠景之难迎神还防以求福祚事平授以帝位梁武帝时魏军围钟离蒋帝报梦许扶助遂挫敌人凯旋之日见庙中人马各尽泥湿南唐追諡庄武帝
　　华阳洞主
　　东方朔为华阳洞主
　　淮阳土神
　　宋田画字圣君阳翟人徽宗时知淮阳军一日小疾不出军之人尽见圣君拥骑从腾空而去就问之死矣或曰为淮阳土神
　　俞儿
　　见溪
　　壤子
　　酉阳杂俎灶神名隗状如美女又曰姓张名单字子郭夫人字卿忌有女六常以月晦日上天白人罪状大者夺纪小者夺筭纪三百日筭一百日一说灶神名壤子
　　金马碧鸡
　　汉宣帝颇修武帝故事谨斋祀之礼以方士言增置神祠闻益州有金马碧鸡之神可祭祀而致遣谏议大夫王褒持节求之至蜀而卒按益州汉云南郡名
　　谷父蚕母
　　续仙三川饥有三青衣童子语人曰世人厌弃五谷地司已收五谷之神矣可相率祈谢谷父蚕母之神当致丰穰
　　馆罗池
　　唐韩愈罗池庙碑罗池庙者故刺史桞侯庙也侯尝与部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛邜侯降于州后堂欧阳翼等见而拜之其夕通夣于翼曰馆我于罗池其月丙辰庙成大祭过客李仪醉酒慢侮堂上得疾扶出庙门即死明年忠翼使谢宁来京请书其事于石余谓栁侯生能泽其民死能惊动祸福之以食其土可谓灵也已
　　主长白
　　东坡诗注欧公子仲纯父尝与东坡説吾梦道士特告云吾受上帝命命汝为长白山主者何祥也后一年纯父卒
　　黄囊
　　天山有神状如黄囊六足四翼浑沌无面目能识歌舞名为帝江一曰鼔神
　　青衣
　　睂州青神县治北有青衣神庙昔蚕丛氏服青衣敎民蚕事后人立庙祀之
　　彷徨委蛇
　　野中之神名彷徨泽中之神名委蛇水神名罔象丘神名崒山神名防
　　神荼欝垒
　　见元日
　　阎罗王
　　隋时有人病笃怱走至韩擒虎家云我欲谒王左右问曰何王曰阎罗王子弟欲挞之擒虎止之曰生为上柱国死作阎罗王亦足矣因寝疾而卒
　　炳灵公
　　五代史后唐长兴四年封东岳三郡为雄威将军建康志大中祥符元年奉勅封炳灵公庙在建阳府城西
　　化熊
　　左昭七年郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳夣黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎
　　操蛇
　　操蛇夸蛾太行王屋二山之神名也出列子汤问篇
</div>
    <div class="pagination">
<a href="山堂肆考_page365.html">上一页</a><span>...</span><a href="山堂肆考_page361.html">361</a><a href="山堂肆考_page362.html">362</a><a href="山堂肆考_page363.html">363</a><a href="山堂肆考_page364.html">364</a><a href="山堂肆考_page365.html">365</a><span class="current-page">366</span><a href="山堂肆考_page367.html">367</a><a href="山堂肆考_page368.html">368</a><a href="山堂肆考_page369.html">369</a><a href="山堂肆考_page370.html">370</a><a href="山堂肆考_page371.html">371</a><span>...</span><a href="山堂肆考_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
