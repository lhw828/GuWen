<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 209 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 209 页/共 331 页</h1>
    <div class="content">　　琅华洞
　　【张钅兹诗】
　　《琅华洞天》：琪树已无尘，山幽地更灵。羽流来往熟，仙饭设青精。
　　翠微洞
　　【邹道乡诗】
　　《湘阴邓氏翠微洞》：洞有卧云台，听松轩、快目亭，卧云云无心，听松松韵，快哉耳目中，吾今亦同分。
　　翠屏洞
　　【孙觌鸿庆居士集】
　　《翠屏洞二首》：团栾千嶂抱，窈窕一屏开。翠黛愁将敛，乌云遥作堆。倚松真漫尔，藉草亦悠哉，便有阳台雨。朝朝暮暮来。
　　千仞爵嵯峨，织织翠错磨。雾鬟碧玉，风幔卷青罗。鹊喜窥人语，莺娇倚树歌。江花红湿处，彷像蔑凌波。
　　寒碧洞
　　【舆地纪胜】
　　寒碧洞，在四川潼川州治。
　　锁碧洞
　　【郡县志】
　　锁碧洞，在四川嘉定州之醮坛巷，句氏园，泉溜琮如琴筑。
　　铁洞
　　【房山县志】
　　铁洞，在顺天府房山县城四南六十里，独树村北陂下。
　　【平峪县志】
　　铁洞，在顺天府平峪县城东三十里，山中旧穴湮塞，无复彩取。
　　【延平府志】
　　铁洞，在福建延平府北八十里，地险而民悍。熙宁十年有廖恩者，啸聚于此，至今民皆好勇喜斗。绍定庚寅，汀寇披猖，瘐雷兄弟倡率义丁，捍御有功，朝命官之。昔逆今顺，亦圣化所沾也。人号为廖公洞。
　　宿猿通海之洞
　　【太平府图经】
　　繁昌县隐静山有宿猿通之洞，一名宿猿岩，多猿通海传与海通。
　　千岩万壑之洞
　　【清漳集】
　　王朝俊云：僚友萧公行即厅事南庑开轩画成华山，堆奇叠秀，乞名于予。因以千岩万壑之洞名之，仍为赋诗：梅川先生真磊落，平生斤壑存心胸。箧中搜出古画图，泰华气象何其雄。古来巨灵挺神力，拆开山骨河流通。至今仙掌依然在，万象罗列多灵纵。山头谁种玉井莲，开花十丈无夏冬。山前父老竟相传，时闻石鼓声隆隆。猎人往往见毛女，自言久离秦皇宫。华阴此去九千里，此山此景何由逢。梅川夫子运思巧，开图指点教画工。世间纷纷皆俗画，画山须青花须红。岂知水墨淡泊外，青墙洒粉成奇峰，须臾华岳雪中出，峥嵘万古，何啻千百重。我闻雪山峙西域，何为须在凡界中。普贤不知在何许，现出世界银色同。乃知此画深有意，不谩嬉戏如儿童。漳南四时皆炎热，疟鬼欺人时相攻，睹此便可尘瘴疠，沉无复侵余躬。我闻好龙有业公，画之日久来真龙。贮看六花散琼屑，盈尺呈瑞年岁丰。民物安泰无札瘥，除烦岂止如凉风。梅川夫子频开东，对榻定是王旦翁。栖鸾先生同与座，筑阿居士仍相从。画向壁间如四皓，到老莫放樽酒空。
　　藻洞
　　【南唐记】
　　唐鱼朝恩有洞房四壁，安琉璃板贮江水，及萍藻鱼虾，号藻洞。
　　八怪洞
　　【郡县志】
　　八怪洞，在良乡县万宝坊，通西平章故宅，今为客馆，多畜娼女。
　　波罗檀洞
　　【北史】
　　《琉救国传》：其王所居曰：波罗檀洞，堑棚三重，环以流水，树棘为藩。
　　屈獠洞
　　【南史】
　　《梁本纪》：中大同元年正月癸丑，交州刺史杨标克交趾，嘉宁城李赉窜入屈獠洞，交州平。
　　獠子洞
　　【建武志】
　　《和獠子洞》：波山孤顶上，群獠聚成村。弩射青杯杪。刀锄白后根。猎回猿丧子，农毕稻生孙，有意甘徭役，拳拳立棚门。
　　黎洞
　　【宋史】
　　《列传》：黎洞，唐故琼管之地，在广东大海南，距雷州泛海一日而至，其地有黎母山，黎人居焉。
　　【吉水县志】
　　江西吉安府吉水县黎王寨，在县东南五里，其山孤立，有营寨故址，下有黎村黎洞。
　　平湖洞
　　【资治通鉴】
　　唐昭宗景福元年，五潮攻福州，平平湖洞及滨海蛮夷，皆以兵船助之，注平湖洞在泉州蒲田县界外。几域志曰：今与化军大飞，山地本平湖数顷。一夕风雨暴至，旦见此山耸峙。一名大飞。
　　飞山洞
　　【资治通鉴】
　　《后梁太祖纪》：开平四年，吕师周攀藤缘崖入飞山洞，袭潘金盛擒送武罔斩之。飞山在今靖州北十五里，比诸山为最高峻，四面绝壁千仞，环山有壕堑，其遗趾尚存。
　　甬溪洞
　　【资治通鉴】
　　唐懿宗咸通元年，以王式为浙东观察使，讨裘甫之乱。五月庚申，南路军大破赋，于海游镇，赋入甬溪洞。注：甬溪洞，在宁海西南百余里。属唐兴县界，又西则溪产铁。戊辰官军屯于洞口，赋出洞战，又破之。
　　紫溪洞
　　【元一统志】
　　紫溪洞，在台州宁海县西北四十里，地幽阻仅线路。唐宝元元年，袁晁据浙河南副元帅李光弼击斩之，晁弟瑛从五百骑遁入洞中，光弼驻兵洞口，绝其粮道，其从竟饿死。
　　澄江洞
　　【舆地纪胜】
　　澄江洞，在柳州府宾州迁江县之西，徭人所居，无田可耕，惟恃山畲刀耕火种，造楮为业，椎髻卉裳，携弩佩剑徭女耳环，缀累水滴珠子，富者以银为之。
　　紫极洞
　　【北盟录】
　　宋宣和间，遣使至金国，将入见阁门，使引入，即捧国书自山棚东入，陈礼物于庭下，其山棚，左曰桃源洞。左曰紫极洞。
　　别洞
　　【太平广记】
　　《氏族篇》：有黄生者，擢进士第，人问与颇同房否？对曰：别洞，黄本溪洞。豪姓，生故以此对，人虽口台之，亦赏其直实也。出尚书故实。
　　厂火洞
　　【范成大北征集】
　　涿北燕南之间，两旁皆高罔，无风而路极狭，尘上坌积咫尺不辨人物。塞北风沙涨帽，路经厂火洞十分添，据鞍莫问尘多少，马耳宜氵蒙下见尖。
　　攻濠洞
　　【宋史】
　　《苏缄传》：缄知邕州，蛮遂入寇，邕既受围，缄求救于刘彝，彝遣将张守节救之，逗留不进，移屯大夹岭，回保昆仑关，猝遇贼不及陈，举军皆覆，蛮获北军知其善攻城，口舀以利使为云梯，又为攻濠洞，蒙以华布，缄悉焚之。
　　鹅车洞
　　【元史】
　　《张柔传》：世祖促柔攻邓不能下，柔令何伯祥作鹅车洞，掘其城。
　　持火入洞
　　【洞密澄怀录】
　　姜尧章，建炎三年八月一日百合口泛舟，顺流归竹山，是日午过薄溪，入峡，有大龛，名曰鱼陀，下不数举棹，有洞在山腹，去水面数十丈，斩绝不可至，土人揽蔓而上，持火入洞中，行三丈余，不敢复前，意其不神仙，或蛇龙居之，惜舟过时已晚，不得一窥洞口也。
　　醉饮仙洞
　　【仙传】
　　王廓，自荆渚附船将过洞庭，风甚泊舟君山下，与舟人偶登山，忽闻酒香，问诸同行，皆曰：无。良久香愈甚，路侧崖间，见一洞冗，廓心疑之，遂入穴中，行十步许，平石山洼穴中有酒，掬而饮之，味极醇美可半馀，陶然而醉，坐歇洼穴穴之侧，稍醒乃归舟中，语于同侣，众争往求之，无所见矣。
　　山崩出洞
　　【陶朱新录】
　　有一山樵者，尝闻音乐声，宣和乙已春夏间，其山崩出一洞穴，层级而下，往往有石榻，石倚之类，初级有石龙首吐出药圆，前一石人以盘接之。皆如生成。第三级宽博，如十许间屋大，其下尚远，人未敢遽往。
　　置桥凿水洞
　　【水利文集】
　　按昆仑郏云：允先来于堤多置木桥，凿水洞，上则通行，下则泄水者，盖欲伏其急流，奔注江河，冲涤泥沙免致水患，然尤虑桥柱之阴水，今人多不知此意。
　　腹如空洞
　　【世说新语】
　　王丞相枕周伯仁来阝指其腹曰：卿此中何所有？答曰：此空洞无物，然容卿辈数百人。
　　诗文
　　【刘后村集】
　　游水东诸洞次同游韵二首：桂山前未到，今日是初游。招鹤登青山献，呼龙俯碧湫，深蹊通秉炬，小窦劣容舟。岂敢轻题咏。同官尽柳刘。旧闻岩洞胜，欲往自髫年。耸秀过灵隐，幽深自善权。远环州堞外，近献屋檐边，傥有登临约，甘为子执鞭。
　　【中兴江湖集】
　　莆阳刘氏五月二十七日游诸洞。来南百虑拙，所得惟幽寻。矧余玉雪友，共此丘壑心。江亭俯虚旷，冗室穷邃深，是时薄雨收，白霭笼青岑。弃节追野步，却扇开风襟。炎方岂必好，差远革卑鼓音。且愿海道清，莫问神州沉。徘徊惜景短，留滞畏老侵。昨游感莺弄，今至闻蝉吟。常恐官事执，佳日妨登临。譬如沈学儿，汲汲贪寸阴，何因释胶扰，把臂借入林。
　　【武冈州志】
</div>
    <div class="pagination">
<a href="永乐大典残卷_page208.html">上一页</a><span>...</span><a href="永乐大典残卷_page204.html">204</a><a href="永乐大典残卷_page205.html">205</a><a href="永乐大典残卷_page206.html">206</a><a href="永乐大典残卷_page207.html">207</a><a href="永乐大典残卷_page208.html">208</a><span class="current-page">209</span><a href="永乐大典残卷_page210.html">210</a><a href="永乐大典残卷_page211.html">211</a><a href="永乐大典残卷_page212.html">212</a><a href="永乐大典残卷_page213.html">213</a><a href="永乐大典残卷_page214.html">214</a><span>...</span><a href="永乐大典残卷_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
