<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 88 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 88 页/共 331 页</h1>
    <div class="content">　　圣人无思虑，无设储，来者弗迎，去者弗将。将送人虽东西南北，独立中央，故处众枉之中不失其直。天下皆流，独不离其坛城，故不为善、不避丑，遵天之道；不为始，不专已，修天之理；不豫谋，不乘时，与天为期；不求得，不辞福，从天之则。则不求所无，不失所得，内无旁祸，外无旁福。祸福不生，安有人贼。为善则观，为不善则议。观则生贵，议则生患。故道术不可以进而求名，而可以退而修身；不可以得利，而可以离害。故圣人不以行求名，不以智见誉，法修自然，己无所与。虑不胜数，行不胜德，事不胜道。为者有不成，求者有不得，人有穷而道无不通，与道争则凶。故《诗》曰：不识弗知，顺帝之则。《诠言训》圣人不以名尸，不为谋府，不为争任，不为智主，藏无形，行无迹，游无朕。朕兆不为福先，不为祸始。保于虚无，动于不得已。欲福者或为祸，欲利者或离害。故无为而宁者，失其所以宁则危；无事而治者，失其所以治则乱。星列于天而明，故人指之；义列于德而见，故人视之。人之所指，动则有章；人之所视，行则有迹。动有章则词，行有迹则议。故圣人明于不形，藏迹于无为。同上圣人之治天下，非易民性也，拊循其所有而涤荡之。故因则大，化则细矣。《泰族训》圣人内修其本，而不外饰其末，保其精神偃其智，故漠然无为而无不为也。《原道训》圣人不以人滑天，不以欲乱情，不谋而当，不言而信，不虑而得，不为而成。圣人不贵尺之璧而重寸之阴，时难得而易失也。圣人一度循轫。并同上圣人之学，欲以反性于初而游心于虚也。《淑真训》圣人内修道术，而不外饰仁义。同上古之圣人，和愉宁静也。其志得道行，命也。同上圣人由近知远，万殊为一。《本经训》圣人在位，怀道而不言，泽及万民。《览冥训》圣人在上，则民乐其治。圣人在上，化育如神。圣人察其所以往，则知其所以来者。并《缪称训》圣人之财制物也，犹工匠之削凿枘也，曲得其宜不折伤。《齐俗训》圣人法天顺情，以天为父，以地为母，阴阳为纲四时为纪。《精神训》圣人事省而易治。《王术训》圣人之于善也，无小而不举；其于过也，无微而不改。同上
　　【东汉书】
　　天之纪纲，圣人宝焉。《律历志》历法云：昔者圣人之作历也，观璇玑之运，三光之行，道之发敛，景之长短，斗刚之建，青龙所躔。参伍以变，错综其数而制术焉。同上圣人处乎天子之位，服玉藻邃延，所以副其德彰其功也。《舆服志》天道性命，圣人难言。《桓谭传》故圣人升高据上，则以德义为首；涉危覆倾，则以贤者为力。《黄琼传疏》蔡邕作《释诲》曰：盖闻圣人之大宝曰位，故以仁守位，以财聚人。《本传》圣人执权，遵时定制。崔《政论》故圣人能与世推移，而俗士苦不知变。同上圣人顺时以动。《皇甫嵩传》
　　【晋书】
　　昔者圣人拟宸极以运璇玑，揆天行而序景耀。《律历志》圣人德侔二仪，道贯三才《范宁传》圣人之临天下也，祖乾纲以流化，顺谷风以兴仁。兼三才而御物，开四聪以招贤。《华谭传》包举六合，其惟圣人乎？《虞预传》
　　【抱朴子】
　　《行品篇》：拟玄黄之覆载，杨明并以表微，文彪而备体，澄独见以入神者，圣人也。
　　【文选】
　　圣人有壹定之论。班固《宾戏》昔者圣人受命河洛。圣人所以为圣者，盖在乎乐天知命。黄河清而圣人生，里社鸣而圣人出，群龙见而圣人用。并李萧远《运命论》盖圣人之教化如此，欲自得之，自得之，则敏且广矣。东方朔《客难》
　　【隋书】
　　圣人法乾坤以作则，因卑高以垂教，设官分职，锡圭祚土，由近而制远，自中以航外。《百官志》
　　【文中子】
　　今乃知天下之治，圣人斯在上矣。《王道》圣人无常心，以万物为心。圣人达而赏罚行，圣人穷而褒贬作。同上圣人所以响明而节天下也，其得中道乎？故能辩上下，定民志。《礼乐》薛收问：“圣人与天地如何？”子曰：“天生之，地长之，圣人成之。”《魏相》圣人采诗以观其变。《天地》董常曰：愿圣人之道行于时。陈叔运问祭，子曰：“何独祭乎？亦有祀焉，有祭焉，有享焉，三者不同。古先圣人所以接三才之奥也。”并同上圣人之道，其昌也潜，其弊也浸。若寒暑进退，物莫不从之，而莫知其由也。《周公》《易》圣人之动也，于是乎用以乘时矣。《问易》天下有道，圣人藏焉；天下无道，圣人彰焉。《述史》天下有道，圣人推而行之；无道，圣人述而藏之。《录关子明事》圣人辅相天地，准绳阴阳，恢皇纲，立人极。同上
　　【唐书】
　　圣人大德在能纳谏，太宗而能容魏征之直。《陈子昂传》经籍也者，先圣据龙图、握凤纪，南面以君天下。《经籍志》天有五音，所以司日也；地有六律，所以司辰也。参伍相周，究于六十，圣人以此见天地之心也。《律历志》
　　圣人之化天下，莫不以孝为本。《马周上疏》圣人训人，必以己先之，示不忘本也。同上圣人不畏多难而畏无难。《崔群赞》治己治人，惟圣人能之。《北狄赞》圣人以不言为德。《刘洎传》多闻阙疑，不耻下问，圣人之心也。《张荐传》圣人防乱未然，天下何由不治？《韩琬传》圣人接三才之奥，理四海之广。《柳仲郢传》宪宗国嗣未立，李绛等言：圣人以天下为大器，知一人不可独化，四海不可无本，故建太子以自副。《惠昭太子传》圣人尊德礼而卑刑罚，故舜先敕契，以敷五教，后任处由以五刑也。《魏征疏》《易》曰：圣人与天地合其德，是知天不言而信，不为而成，无为之旨，理国之道也。《司马承正传》圣人无名者，不为可名之名。圣人受命于天，以人为主；功济于天，天人和同，则宗庙受福，子孙蒙庆。《高郢传》圣人广宣文教。《李遐叔传》圣人教天下，必制礼以正人情。《源乾耀传》圣人酌天道而行者也，亦贵其不已。裴土自《贤良策》古者圣人不出户而知天下。牛僧孺《贤良策》圣人不专其德，贤智必有所归。姚珏《谏太子书》君子谨初，圣人存戒，本立辅臣，朝夕纳诲。陆贽《奏议》圣人制事，必度物宜，无求备于一人，无责人于不逮。同上圣人治天下有要道，曰要在孝悌而已。温彦博曰：圣人之道无不通。《突厥传》张蕴古《大宝箴》：圣人受命，拯溺亨屯，归罪于已，推恩于民。
　　【唐张说集】
　　《握乾符颂》：圣人握符之大宝也，圣人握符之大政也，圣人握符之大祥也，圣人握符之大历也。
　　【韩昌黎集】
　　圣人抱诚明之正性，根中庸之正德。《颜子不贰过论》圣人一视而同仁，笃近而举远。《原人》圣人之道不传世。《读荀》古之圣人其出人也远矣。《师说》圣益圣，圣人之所以为圣。同上夫圣人乃万世之标准也。《伯夷颂》圣人之举事举为，无不与人共之者也。《进士策问》且古圣人言通者，百行众艺备于身。《通解》《贺雨表》：圣人之德与天地通，诚发于中，事应于外。
　　【柳宗元集】
　　圣人之为教，立中道以示于后。《时令论》天地泰而圣人出，雷雨解而品物荣。《贺践祚表》
　　【李文公集】
　　《复性书》：上成者，圣人之性也。寂然不动，广大清明，照乎天地，感而遂通天下之故。
　　【刘子】
　　《明谦》：道盈体冲，圣人之谦也，《易》称谦尊而弥光。
　　【刘公是先生弟子记】
　　圣人行而当理，非求当也，自当也；言而中律，非求中也，自中也。圣人辩必能穷万物而不言，智必能兼万事而不为。不言者有所止之，不为者有所因之。
　　【冷斋夜话】
　　朱世英言：昔从文公定林数夕，闻所未闻，尝曰：子曾读《游侠传》否？移此心学无上菩提，孰能御哉？又曰：成周三代之际，圣人多生吾儒中，两汉以下，圣人多生佛中，此不易之论也。又曰：吾止以雪峰一句语作宰相。世英曰：愿闻雪峰之语。公曰：这老子尝为众生，自是什么？
　　【程氏遗书】
　　圣人即天地也。天地中何物不有，天地岂尝有心柬别善恶。一切函容覆载，但处之有道耳。若善者亲之，不善者远之，则物不与者多矣，安得为天地？故圣人之志，止欲老者安之，朋友信之，少者怀之。
　　【朱子语录】
　　圣人之于天地，犹子之于父母。《佛经》云：佛为一大事因缘出现于世，圣人亦是为这一大事出来。这个道理虽人所固有，若非圣人，如何得如此光明盛大？你不晓得，我说在这里教你晓得；你不会做底，我做下样子在此与你做。只是要持守这个道理，教他常立在世间，上拄天，下拄地，常如此端正。才一日无人维持，便倾倒了。少间脚拄天，头拄地，颠倒错乱，便都坏了。所以说天佑下民，作之君，作之师，惟其克相上帝，宠绥四方。天只生得你，付得你这道理，你做与不做却在你。做得好也由你，做得不好也由你，所以又为之立君师以作成之。既抚养你，又教导你，便无一夫不遂其性。如尧舜之时，真个是宠绥四方，只是世间不好底人不定叠底事，才遇尧舜都安帖平定了。所以谓之克相上帝，盖助上帝之不及也。自秦汉以来，讲学不明，世之人君，固有因其才智做得功业，然无人知明德新民之事。君道间有得其一二，而师道则绝无矣。卓又问《易》：圣人参天地而两之。云云。先生云：前日正与学者言佛经云：我佛为一大事因缘出现于世，圣人亦是为一大事出现于世。上至天，下至地，中间是人，塞于两间者，无非此理。须是圣人出来，左提右挈，原始要终，无非欲人之有以全此理，而不失其本然之性也。天佑下民，作之君，作之师，只是为此道理，所以作个君师以辅相裁成左右民，使各全其秉彝之良，而不失其本然之善而已。故圣人以其先得诸身者与民共之，只是为这一个道理。如老佛窥见这个道理。庄子神鬼神帝，生天生地。《大宗师篇》释氏所谓：能为万象主，不逐四时凋，他也窥见这个道理，只是他说得惊天动地。圣人之学，则其作用处与他全不同。圣人之学，则至虚而实实，至无而实有，有此物则有此理。佛氏只见得如此便休了，所以不同。又问辅相裁成，若以学者言之，日用处也有这样处否？曰：有之。如饥则食，渴则饮，寒则裘，凿井而饮，耕田而食，作为耒耜网罟之类，皆辅相左右民事。卓易木条亻间录同
　　【朱子语续录】
　　圣人万善皆备，有一毫之失，此不足为圣人。常人终日为不善，偶有一毫之善，此善心生也。圣人要求备，故大舜无一毫厘不是，此所以为圣人。不然又安足谓之舜哉？
　　【侯氏静一泛言】
　　“开天圣人说”：三皇大圣人相继出于天地开辟之顷，天不言，三圣代天而言；天不为，三圣代天而为。此所以谓之天子，而为开天万世之祖也。又“圣人名教说”：圣人名教从天文地理之道而来。天文地理人道，因圣人名教之垂世可征也。观六经诸子遗书可知，非天地不能成圣人之始，非圣人不能成天道之终。有功于天地之间，有功于百世之下，切关乎人道，切补于国家、天下治术，与天地相终始，圣人之名教也。
　　【诸儒鸣道集】
　　伊川曰：圣人当人不问时，与木石同也。屏山曰：圣人尸居而龙见，渊默而雷声，与木石同，圣人真死矣。吁！伊川曰：汤武未知是圣人不是圣人，若文王则分明是大圣人。屏山曰：予甚不喜，程子谓孟轲有圭角，颜子未到无过之地，今也大不幸又闻此言，吁！可怪也夫。伊川曰：孟子未敢便道是圣人，如说夷惠云皆古圣人，必错了一两字。如说大人则藐之，便不是也。屏山曰：程子之畏大人者而侮圣人之言可乎？拟有一日之长，不可见其短，程子所见果长于古圣人否？明道曰：鼓万物而不与圣人同忧。圣人，人也，不得无忧。屏山曰：陋哉斯言！鼓万物者，圣人之灵府也。忧患岂能入哉！姑射之神人，尘垢糠，陶铸尧舜，岭南之观察使自有廊幕在，程子岂知有此理哉？
　　【扪虱新语】
　　孟子所序三圣，世多泥于文而不知其意。王荆公曰：伊尹之学，士多进而寡退，故伯夷出而矫之；伯夷之后，士多退而寡进，故柳下惠出而矫之。三人者，皆因时之偏而救之，非天下之中道也，故不免有弊。至孔子之时，三圣之弊极于天下矣。故孔子出，而后圣人之道大全，而无一偏之患。苏子由独以为不然，曰：孔子尝言此三人矣。或谓之仁人，或谓之贤人，未闻以圣人而许之者。其叙逸民，则曰“我则异于是，无可无不可。”夫人而不能无可无不可，尚足以为圣人乎？且三代之风，今世不得见矣。春秋之际，士方以功利为急，孰谓其多退而寡进而有伯夷之弊，此皆妄意圣人耳。予谓此说，足以正荆公之失而未尽孟子之意。孟子曰：伯夷，圣之清者也；伊尹，圣之任者也；柳下惠，圣之和者也。此假义设辞也。盖孟子谓任与清与和，此三者士君子为行之大概也。士君子之行未至于圣人，则必有所偏，偏则此三者必居其一矣。夫以天下庸庸之人，多因乎流俗而不能自立也。士君子于此三者，苟得其一，则亦可以自见于世。故假此三人者以显其义，然而不免有所偏，非全德也。故复假孔子以终其说曰：孔子，圣之时者也。以为士君子必如孔子，然后谓之全德，否则独行一介之士而已，此孟子愿学之意也。又安有矫弊之说？彼孟子又岂以三子为足与孔子并而称圣乎？予故曰：此孟子假义设辞，明矣。孟子尝以伯夷、柳下惠为圣人，王荆公复以孟子为圣人。虽要推尊孟子，然不必如此立论也。予观文中子设教，自比孔子，而李翱至以其书比之太公家教，则又似贬抑太过，要之皆非至论耶。
　　【采真集】
　　圣人静而为圣则归其明，动而为王则用其光。
　　【乐府诗集】
　　《圣人出》：圣人出，阴阳和，美人出，游九河。佳人来，马非离哉！何驾六飞龙。四时和，君之臣，明护不道美人哉！宜天子，免甘星。筮乐甫始；美人子，含四海。
　　【元刘文贞公集】
　　《圣人出》：二五合神灵，兆民一天性。乃有纯粹精，众人独曰圣。道德备身心，刚常弘教命。规矩则方圆，仁义定中正。
　　【国朝周巽泉性情集】
　　《圣人出》：羲轩位皇极，如日行中天。圣圣继作则，坟典斯流传。乾坤大一统，图书垂万年。高冈来彩凤，清庙鸣朱弦。尼父振遐躅，人文日丕宣。
　　【刘基覆瓿集】
　　《圣人出》：圣人出，临万方。若白日，登扶弃。阴灵韬精星灭芒，群氛辟易归大荒。暧寒谷熙春阳，枯根发茁畅幽藏。潜鱼跃波谷鸟翔，花明草暖青天长。青天长，圣人寿，北斗轩转调气候。北辰中居环列宿，八风应律九歌奏，圆方交格神灵辏。圣人出，阳道开，亿万年，歌康哉！
　　【群书足用】
　　“圣人”《事对》：
　　清明记
　　睿知记
　　诚明韩
　　渊懿杨
　　尽伦荀
　　备道荀
　　冠群伦杨
　　育万物记
　　《体题》：睿哲聪明、睿聪上智《赋偶》哉。粹精乘首出之乾，辅相仰交通之泰。行高于世，为万世之法则，道备于身，具一身之准绳。时龙方御于乘乾，治象适符于开泰；睿哲高古，清明在躬；以自然辅物，未始害物，以无为化民，未尝强民；鸿图亲缵于一人，凤历有开于千载。智出世表，职司化钧；正古今标准于万世，任天下纲常于一身；乾君适应于御天，震子肇新于王器；足以临也，大而化之；聪以作谋，明以作哲；中于不勉，得于不思；前乎千古独此为冠，后乎百世惟吾是师；大以能化，广而乃神。理皆同得此实先得，性本生知非由学知；处君师之任，必尽君师之责。中天地而立，当成天地之能。动作有文进退有度，从容中道周旋中规；百王礼乐孰主孰宰，一代纲常曷经曷纶；中正以观，聪明有临；五百岁而兴，至此适应，数千年而来，未之有伦；兼三才之妙，实任成能之责，中两间而立，独司赞化之权；教设于观，化流以乾；掌握道管，躬待化权。赋隔会应亨嘉，孰不附攀于龙凤；类从上下，自形飞跃于鱼渊。
　　【兼金合璧】
　　《赋偶》能大而化，自生而知；物来能名也，明合日月，事至不惑也，识前著龟。聪悟生禀，诚明性全；酬酢万变而默藏诸用，经纬四方而莫知其然；列九等之上，无愧班固，在二者之中，可卑乐正。德变黎民，唐帝显钦明之善；教形阙里，宣尼都仁知之称。文王之德之纯，因心而会，周人之才之美，岂学而知；聪明渊懿冠群伦，笃宝辉光新其德。《事对》：聪明《书?尧典》：聪明文思，注言：圣德远著。又《命》：昔在文武，聪明齐圣。又《记?中庸》：唯天下至圣为能聪明睿智，足以有临也；宽裕温柔，足以有容也；发强刚毅，足以有执也。广渊《书?微子之命》：乃祖成汤，克齐圣广渊。睿智《易?系辞》：古之聪明睿智，神武而不杀者。睿情《选?江文通杂体诗》：礼登伫睿情，乐阕延皇眄。注：天子之情。睿哲《书?舜典》：睿哲文明，温恭允塞。疏通《史》颛顼静渊以有谋，疏通而知事。达天德《礼?中庸》渊渊其渊，浩浩其天。苟不固聪明圣知达天德者，其孰能知之。实睿实聪《前叙传》：孝昭帝，实睿实聪。作谋作哲《书?洪范》五事：恭作肃，从作人，明作哲，聪作谋，睿作圣。法天立教《书?说命中》注：圣人所以法天而立教。配天地《大戴记》：孔子曰：所谓圣人配乎天地，参乎日月。赋偶运化于上，克明者君；鉴利害以前计，烛安危而逆知，明照四海，贵为一人。睿略深蕴，英谋夙资。日月其鉴，而无所不照，著龟其识，而无所不通。临朝大煌煌之美，有德全显显之宜。智自天锡，德能日升。智无不知也，不自为其智，神无不见也，不自为其神。睿德全赋，聪谋悉知。胸中之算虽曰自得，天下之事每虞不知。光履帝位，深潜睿思；不以至聪而强所未悟，不以独见而略所不知。
　　瑞物降生圣人
　　【王子年拾遗记】
　　孔子生之夜，有二苍龙自天而下，而二神女擎香露于空中以沐浴徵在。天帝下奏钧天之乐，有五老列于庭，则五星之精也。先是麟吐玉光于阙里，人家云水精之子，系衰周而素王。故二龙绕室，五星降庭，徵在以绣绂击麟角，及夫子将终，麟解绂而泣。
　　邻国有圣人
　　【晏子】
　　《外篇》《不合经术六》：仲尼相鲁，景公患之，晏子曰：“邻国有圣人，敌国之忧也。今孔子相鲁若何？”晏子对曰：“君其勿忧。彼鲁君，弱主也。孔子，圣相也。君不如阴重孔子，设以相齐，孔子强谏而不听，必骄鲁而有齐，君勿内也。夫绝于鲁，无主于齐，孔子困矣。”居暮年，孔子去鲁之齐，景公不纳，故困于陈蔡之间。
　　叔孙生圣人
　　【西汉书】
　　《叔孙通传》：高帝既并天下，悉去秦仪法为简易，群臣饮，争功，醉或妄呼，拔刃击柱。上患之，通知上益厌之，说上曰：“臣愿召鲁诸生，与臣弟子共起朝仪。”会十月，汉七年，长乐宫成，诸侯群臣朝，置酒无敢喧哗失礼者，于是拜通为奉常，赐金五百斤。通因进曰：“诸弟子儒生随臣久矣，与共为仪，愿陛下官之。”高弟悉以为郎，通出宦，以五百金赐诸生。诸生乃喜曰：“叔孙生圣人，知当世务。”
　　中土多圣人
　　【淮南鸿烈解】
　　清水音小，浊水音大；音，声湍水人轻，迟水人重。湍，急流得水也中土多圣人，皆象其气，皆应其类。
　　观天地见圣人
　　【杨子】
　　《修身篇》：或问：众人曰富贵，而贤者曰义，圣人曰神。观乎贤人则见众人，观乎圣人则见贤人，观乎天地则见圣人。
　　【程氏外书】
　　杨子曰：“观乎天地则见圣人。”伊川曰：“不然。观乎圣人，则见天地。”
　　意圣人
　　【南史】
　　陈沈不害通经术，善属文，家无卷轴，每制文，操笔立成。曾无寻检。周弘正曰：“沈生可谓意圣人。”
　　肉眼不识圣人
　　【资治通鉴】
　　唐肃宗至德元载辛卯，乾进攻潼关，克之。哥舒翰至关西驿，揭榜收散卒，欲复守潼关。番将火拔归仁等，以百余骑围驿。入谓翰曰：“贼至矣，请公上马。”翰上马出驿，归仁率众叩头曰：“公以二十万众，一战弃之，何面目复见天子？且公不见高仙芝封常清乎？请公东行。”翰不可，欲下马，归仁以毛絷其足于马腹，及诸将不从者皆执之以东，会贼将田乾真已至，遂降之，俱送洛阳。安禄山问翰曰：“汝常轻我，今定何如？”翰伏地对曰：“臣肉眼不识圣人，今天下未平，李光弼在常山，李祗在东平，鲁炅在南阳，陛下留臣使以尺书招之，不日皆下矣。”禄山大喜，以翰为司空同平章事。谓火拔归仁曰：“汝叛主，不忠不义。”执而斩之翰以书招诸将，皆复书责之。禄山知不效，乃囚诸苑中。
　　勿惊圣人
　　【资治通鉴】
　　唐肃宗上元二年，史思明在鹿桥驿，令腹心曹将军将兵宿卫，朝义宿于逆旅。其部将骆悦蔡文景说朝义曰：“悦等与王死无日矣。自古有废立，请召曹将军谋之。”朝义首不应。悦等曰：“王苟不许，悦等今归李氏，王亦不全矣。”朝义泣曰：“诸君善为之，勿惊圣人。”注：当时臣子谓其君父为圣人悦等乃令许叔冀之子李常召曹将军，至则以其谋告之。曹将军知诸将尽怨，恐祸及已，不敢违。是夕，悦等以朝义部兵三百，被甲诣驿。宿卫兵怪之，畏曹将军不敢动。悦等引兵至思明寝所，备思明如厕，问左右，未及对，已杀数人。左右指示之，思明闻有变，垣至厩中，自鞴马乘之，悦人周子俊射之，中臂坠马，遂擒之。思明问乱为谁？悦曰：“奉怀王命。”思明曰：“我朝来语失，宜其及此，然杀我太早，何不待我克长安，今事不成矣。”悦等送思明于柳泉驿，囚之。还报朝义曰：“事成矣。”朝义曰：“不惊圣人乎？”悦曰：“无。”著
　　黄者圣人
　　【唐书】
　　《李泌传》：泌至灵武，肃宗欲授以官，泌固辞，愿以客从入议国事，出陪舆辇。众指曰：“著黄衣者圣人，著白者山人也。”帝闻之，恩赐以金紫，拜行军司马。
　　三教圣人
　　【曾忄造类说】
　　唐德宗诞日，内殿三教讲论，诸人谈毕，僧鉴虚曰：“臣请奏事，玄元皇帝，我唐天下文宣王，古今之圣人；释伽如来，西方之圣人，皇帝陛下，南赡部洲之圣人。”
　　愿天生圣人
　　【资治通鉴】
　　《后唐明宗纪》：长兴四年十一月戊戌，帝殂。帝性不猜忌，与物无竞，登极之年，已六十，每夕于宫中焚香祝天曰：“某胡人，因乱为众所推，愿天早生圣人，为生民主。”在位年谷屡丰，兵革罕用，校之五代，粗为小康
</div>
    <div class="pagination">
<a href="永乐大典残卷_page87.html">上一页</a><span>...</span><a href="永乐大典残卷_page83.html">83</a><a href="永乐大典残卷_page84.html">84</a><a href="永乐大典残卷_page85.html">85</a><a href="永乐大典残卷_page86.html">86</a><a href="永乐大典残卷_page87.html">87</a><span class="current-page">88</span><a href="永乐大典残卷_page89.html">89</a><a href="永乐大典残卷_page90.html">90</a><a href="永乐大典残卷_page91.html">91</a><a href="永乐大典残卷_page92.html">92</a><a href="永乐大典残卷_page93.html">93</a><span>...</span><a href="永乐大典残卷_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
