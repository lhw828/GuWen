<!DOCTYPE html>
<html>
<head>
    <meta charset="UTF-8">
    <title>喻林 - 第 126 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 126 页/共 195 页</h1>
    <div class="content">　　老马反为驹不顾其后如食【音嗣】宜饇【音饫】如酌孔取【诗小雅角弓】
　　大风有隧贪人败类【诗大雅桑柔】
　　伐檀刺贪也在位贪鄙无功而受禄君子不得进仕尔【毛诗伐檀】
　　鸠鹘鸠也食桑葚过则醉而伤其性【毛诗氓注】
　　缾罄则罍盈矣罍既无情之物终不以自盈为耻故知是为罍者耻【毛诗正义蓼莪】
　　周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣【左传文公元年】我以不贪为宝尔以玉为宝若以与我皆丧宝也不若人有其宝【左传襄公十五年】
　　象有齿以焚其身贿也【左传襄公二十四年】
　　且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚谓之幅利利过则为败吾不敢贪多所谓幅也【左传襄公二十八年】
　　梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不赂闻于诸侯若受梗阳人贿莫甚焉吾子必谏皆许诺退朝待于庭馈入召之比至三叹既食使坐魏子曰吾闻诸伯叔谚曰唯食忘忧吾子直食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人【左传昭公二十八年】
　　贵人之用心也与婴儿子何其异哉婴儿有常病贵臣有常祸父母有常失人君有常过婴儿常病伤于饱也贵臣常祸伤于宠也哺乳多则生癎病富贵盛而致骄疾爱子而贼之骄臣而灭之者非一也【后汉书王符列传】夫鸟以山为埤而增巢其上鱼以泉为浅而穿穴其中卒所以得者饵也贵戚愿其宅吉而制为令名欲其门坚而造作铁枢卒其所以败者非苦禁忌少而门枢朽也常苦崇财货而行骄僭耳【后汉书王符列传】
　　仓库单于豺狼之口功业无铢两之效【后汉书李陈龟列传】北山有鸱不洁其翼飞不正向寝不定息饥则木揽饱则泥伏饕餮贪污臭腐是食填肠满嗉嗜欲无极长鸣呼凤谓凤无徳凤之所趋与子异域【后汉书朱晖列传注】
　　羣臣处官位受厚禄莫务治国者期于管国之重而擅其利牧鱼其民以富其家【管子明法解】
　　厚取之君而不施于民是为筐箧之藏也仁人不为也【晏子杂下】
　　鹬有文而贪鸢不撃而贪【师旷禽经】
　　夫鱼鼈鼋鼍犹以渊为浅而掘其中鹰鸢犹以山为卑而增巢其上及其得也必以饵故君子茍能无以利害义则耻辱亦无由至矣【荀子法行】
　　卫人嫁其子而教之曰必私积聚为人妇而出常也其成居幸也其子因私积聚其姑以为多私而出之其子所以自反者倍其所以嫁其父不自罪于教子非也而自知其益富今人臣之处官者皆是类也【韩子説林】
　　周鼎着饕餮有首无身食人未咽害及其身以言报更也【吕氏春秋先识】
　　无周公之徳而有其富无管仲之功而有其侈故编户跛夫而望疾歩也【盐铁论刺权】
　　夫太山鸱啄腐鼠于穷泽幽谷之中非有害于人也今之有司盗主财而食之于刑法之旁不知机之是发又以吓人其患恶得若太山之鸱乎【盐铁论毁学】
　　当世嚣嚣非患儒之鸡廉患在位者之虎饱嗌咽于求贤无所孑遗耳【盐铁论褒贤】
　　为医以拙矣又多求谢为吏既多不良矣又侵渔百姓【盐铁论疾贫】
　　履泥污足名困身辱【焦氏易林大有之鼎】
　　酷吏曰虎哉虎哉角而翼也货殖曰蚊【子渊骞】
　　次五蚩蚩干于丘饴或锡之坏测曰蚩蚩之干锡不好也【太经第一干】
　　上九干于浮云从坠于天测曰干于浮云乃从天坠也【太经第一干】
　　次三翕食嘬嘬测曰翕食嘬嘬利如舞也【太经第五翕】次六次【音咨】次一日三饩祗牛之兆肥不利测曰次次之饩肥无身也【太经第六养】
　　使饿狼守庖厨饥虎牧牢豚遂至熬天下之脂膏斵生人之骨髓怨毒无聊祸乱并起【昌言理乱篇】
　　在位之人无有清洁之志皆并进趣贪婪于财利中心虽满犹复求索不知厌饱者也【王逸注楚辞离骚经】
　　位髙世重祸基美色伐性不疑厚味腊毒难治如何贪人不思【嵇中散集名行显患滋】
　　畏亢悔而贪荣之欲不灭忌毁辱而争肆之情不遣亦犹恶湿而泳深渊憎影而不就隂穿舟而息漏猛爨而止沸者也【抱朴子外篇嘉遯】
　　伺河龙之睡而拨明珠居量表之宠而冀无患耽漏刻之安蔽必至之危无朝菌之荣望大椿之夀似蹈薄冰以待夏日登朽枝而须劲风渊鱼之引芳饵泽雉之咽毒粒咀漏脯以充饥酣鸩酒以止渇也【抱朴子外篇嘉遯】膏唇拭舌竞欲咀嚼【补文选吕强论宦官疏】
　　扑满者以土为噐以蓄钱具其有入窍而无出窍满则扑之土麤物也钱重货也入而不出积而不散故扑之士有聚敛而不能散者将有扑满之败可不诫欤【西京杂记】甘抱苦蔕美枣生刺棘刺旁固有刀贪人还自贼【事类赋果部注】
　　贪欲无满如海吞流终不满足【大宝积金卷八十二】
　　戒盛
　　上九姤其角吝无咎【易姤】
　　髙者惧危满者戒盈丰大者多忧故也【韩康伯注易杂卦】夫徳福之基也无徳而福隆犹无基而厚墉也其壊也无日矣【国语晋】
　　常观富贵之家禄位重叠犹再实之木其根必伤【后汉书皇后纪】
　　长木之标其势必颠势极故也势极则受患故无全物焉然则贵盛之极倾覆之所由也【后汉纪孝安】
　　门藏金穴地使其骄马控龙媒势成其逼【晋书庾亮传】性之有分盈分者颠【晋书陈元逹记】
　　事穷运尽必于颠仆风起尘合而祸至常酷也【晋书陆机传】昔楚人得宠于观起有马者皆亡夫徳薄任隆必近覆败吾恐不获其利而招其祸【南史何之元文学传】
　　三火起明雨灭其光髙位疾颠骄恣深伤【焦氏易林大有之师】盛盈必毁髙位崩颠【焦氏易林頥之大有】
　　次五钟鼓喈喈管弦哜哜或承之衰测曰钟鼔喈喈乐后悲也【太经第二乐】
　　次六炽承于天冰萌于地测曰承天萌地阳始退也【太经第三应】
　　登峻者戒在于穷髙济深者祸生于舟重是以西秦有思上蔡之李斯东越有悔盈亢之文种【抱朴子外篇博喻】养由之射行人识以弛东野之御顔子知其方败成功之下未易久处也夫饮酒者不必尽乱而乱者多焉富贵者岂其皆危而危者有焉【抱朴子外篇知止】
　　吾闻无炽不灭靡溢不损焕赫有委灰之兆春草为秋瘁之端日中则昃月盈则蚀四时之序成功者退逺取诸物则构髙崇峻之无限则頽壊惟忧矣近取诸身则嘉膳防酒之不节则结疾伤性矣况乎其髙概云霄而积之犹不止其威震人主而加崇又不息者乎【抱朴子外篇知止】
　　隆隆者絶赫赫者灭有若春华须臾凋落【抱朴子外篇自叙】位髙者必速颠仆也味厚者为毒久【前汉书注五行志】
　　君垂恩有如冬日而臣戒惧常若秋霜【李善注文选王仲宝褚渊碑文】炎炎者灭隆隆者絶观雷观火为盈为实天收其声地藏其热髙明之家鬼瞰其室攫拏者亡黙黙者存【文选子云解嘲】
　　厚味腊毒丰屋生灾【补文选潘尼乗舆箴】
　　日不常中月盈有亏履道者固杖势者危【广文选崔子玮外戚箴】月则满日朝则袭咸池不留阳谷之上而悬车之后将入也故求得者丧争明者失【广文选阮嗣宗庄论】
　　夫四道好谦三材忌满祥萃虚室鬼瞰髙屋丰屋有蔀家之灾鼎食无百年之贵【广文选传季友演慎论】
　　将军不覩盛衰之纪成败之符譬如野火在原蹈履河冰火灭冰泮将何所依附【广文选吕季平答雍闿檄】
　　强梁者亡掘强者折大健者跋大利者缺【意林太元经】衣成则缺袵宫成则缺隅示不成也鬼神害满也【意林説苑】盖基薄墙髙途遥力踬【艺文类聚人部言志书】
　　爵髙者人妬之官大者王恶之禄厚者怨处之【艺文类聚人部妬】
　　浮舟千仞吕梁之畅已深总辔万寻悬车之惧非浅【艺文类聚职官部刺史表】
　　日中则昃盈虚之定分噐满必倾往复之恒理【艺文类聚职官部仪同章】
　　日不恒中月盈则亏崇山落峰髙树折枝【文苑英华梁武帝杂箴】譬如大树根茎枝叶华果茂盛大枝先折亦如宝山大岩先崩【杂阿含经巻二十四】
　　水流不常满火盛不久然日出须臾没月满已复缺尊荣豪贵者无常复过是【罪业报应经尺二】
　　忧国
　　彼黍离离彼稷之苗行迈靡靡中心揺揺　彼黍离离彼稷之穗【音遂】行迈靡靡中心如醉　彼黍离离彼稷之实行迈靡靡中心如噎【音咽叶于悉反诗国风黍离】
　　匪风发【叶方月反】兮匪车偈【音挈】兮顾瞻周道中心怛【叶旦悦反】兮匪风飘【叶匹妙反】兮匪车嘌【音漂叶匹妙反】兮顾瞻周道中心吊兮【诗国风匪风】
　　蜉蝣之羽衣裳楚楚心之忧矣于我归处　蜉蝣之翼采采衣服心之忧矣于我归息　蜉蝣掘阅麻衣如雪心之忧矣于我归説【音税　诗国风蜉蝣】
　　鸱鸮鸱鸮既取我子无毁我室恩斯勤斯鬻子之闵【叶眉平反】斯【诗国风鸱鸮】
　　沔【音免】彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母　沔彼流水其流汤汤【音伤】鴥彼飞隼载飞载念彼不迹载起载行心之忧矣不可弭忘【诗小雅沔水】
　　忧心如惔【音谈】不敢戏谈【诗小雅节南山】
　　不敢暴虎不敢冯河人知其一莫知其他【音拖　诗小雅小旻】踧踧【音笛】周道鞠【音菊】为茂草我心忧伤惄【音溺】焉如【诗小雅小弁】
　　苕【音条】之华芸其黄矣心之忧矣维其伤矣苕之华其叶青青【音精】知我如此不如无生【诗小雅苕之华】
　　园有桃君子忧国而叹之【诗説魏】
　　山有枢唐人忧国之诗【诗説唐】
　　蜉蝣君怠国危曹大夫闵之而作【诗説曹】
　　兎爰闵周也桓王失信诸侯背叛构怨连祸王师伤败君子不乐其生焉【毛诗兎爰】
　　鸱鸮周公救乱也成王未知周公之志公乃为诗以遗王名之曰鸱鸮焉【毛诗鸱鸮】
　　黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也【毛诗黍离】
　　陵苕之英华木紫赤而繁多至今亦芸然其色黄而衰矣以兴周室之诸夏本兵强国盛今其师病而微矣陵华衰则将落落则苕干特立矣诸侯师病则将败败则京师孤弱矣【毛诗正义苕之】
　　抑人亦有言曰不恤其纬而忧宗周之陨为将及焉【左传昭公二十四年】
　　诗曰缾之罄矣惟罍之耻王室之不宁晋之耻也【左传昭公二十四年】
　　夫五运攸革三微数尽犹髙秋雕理之自然观其揺落人有为之流涟者也【晋书恭帝纪】
　　枳棘充路陟之无縁将伐无柯患兹蔓延【孔丛子记问】大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免剑渉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰食肉者已虑之矣藿食者尚何与焉设使食肉者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其深忧臣安得无与国家之计乎【説苑善説】
　　子又不闻郢人之歌乎其辞曰故厦将颠兮奈良工何榱题媛兮斵而为窝昔周室颠而榱题媛者齐晋也斵齐晋之榱题而治公室者则管仲鲍叔牙戚狐偃赵衰叔向皆良工也是以能伯诸侯而强公室【天禄阁外史渔论】鲁漆室邑之女过时未适人倚柱而啸邻妇曰子欲嫁乎曰非也予忧者鲁君老太子幼邻妇曰此丈夫之忧也女曰不然昔有客过繋马园中践予葵使予终歳不饱葵邻女奔使予兄追之逢水溺死使予终身无兄予闻河润九里渐洳三百歩今鲁国有患君臣父子被其辱妇女独安所避乎【事文类聚忧世战国防】
　　榱栋维新便复有黍离之叹【何氏语林方正】
　　重国
　　维柞之枝其叶蓬蓬乐只君子殿【多见反】天子之邦【诗小雅采菽】
　　山之有草木以自覆盖成其髙大喻人君有贤臣以自尊显【郑氏笺诗南山有台】
　　毛先生一至楚而使赵重于九鼎大吕毛先生以三寸之舌彊于百万之师【史记平原君传】
　　山有猛兽藜藿为之不采国有忠臣奸邪为之不起【前汉书葢寛饶传】
　　海产明珠所在为宝楚虽有才晋实用之英伟君子所游见珍何必本州哉【吴志张纮传注】
　　良臣如猛兽髙歩通衢而豺狼避路信矣【晋书石季龙上传】国家将坠公惟栋梁【周书苏绰传】
　　夫臣所在辟除开塞者亦逺矣故春秋曰山有虎豹葵藿为之不采国有贤士边境为之不害也【盐铁论崇礼】仁人也者国之宝也智士也者国之噐也博通士也者国之尊也【新序杂事四】
　　窦武陈蕃以执政为朝廷重谠议合如应响忠谋奋如疾雷然诺相许确如太山【天禄阁外史党锢】
　　神有以开之必先为之生贤智之辅佐若天将降时雨山川为之出云也【李善注文选李萧逺运命论】
　　常闻山有藏玉则卉草常荣林有猛兽则丛枝莫采是以汉仪重见皇王之迹有真周礼犹存龟之田无改【艺文类聚杂文部连珠】
　　泽民
　　见龙在田徳施普也【易干】
　　芃芃【音蓬】黍苗隂雨膏【去声】之悠悠南行召伯劳【去声】之【诗小雅黍苗】
　　视民如子见不仁者诛之如鹰鹯之逐鸟雀也【左传襄公二十五年】
　　今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与【孟子公孙丑下】
　　禹思天下有溺者由已溺之也稷思天下有饥者由已饥之也是以如是其急也【孟子离娄上】
　　思天下之民匹夫匹妇有不被尧舜之泽者若已推而内之沟中【孟子万章上】
　　医无方术云吾能治病问之曰何用治病曰用心意病者必不信也吏无经学曰吾能治民问之曰何用治民曰以材能是医无方术以心意治病也百姓安肯信向而人君任用使之乎【王充论衡量知篇】
　　木而进渊知为船以济水犹君子之济民也【太经第二进解】木生肥丘根荄见育犹君子以义化人人得以如草木之生肥丘也【太经第六养解】
　　时雨随车棠隂逐葢【文苑英华隋帝诔】
</div>
    <div class="pagination">
<a href="喻林_page125.html">上一页</a><span>...</span><a href="喻林_page121.html">121</a><a href="喻林_page122.html">122</a><a href="喻林_page123.html">123</a><a href="喻林_page124.html">124</a><a href="喻林_page125.html">125</a><span class="current-page">126</span><a href="喻林_page127.html">127</a><a href="喻林_page128.html">128</a><a href="喻林_page129.html">129</a><a href="喻林_page130.html">130</a><a href="喻林_page131.html">131</a><span>...</span><a href="喻林_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
