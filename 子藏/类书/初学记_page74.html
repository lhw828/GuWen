<!DOCTYPE html>
<html>
<head>
    <meta charset="UTF-8">
    <title>初学记 - 第 74 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 74 页/共 84 页</h1>
    <div class="content">　　《尔雅》曰：楔荆桃。（郭璞注：今樱桃也。）《礼记》曰：仲夏之月，天子羞以含桃，先荐寝庙。（郑玄注：含桃，今樱桃。）《汉书》曰：惠帝出离宫，叔孙通曰：“礼，春有尝果。方今樱桃熟，可献，愿陛下出，因取樱桃献宗庙。”上许之。诸献果由此兴。《广志》：樱桃大者，有长八分者，有白色多肌者，凡三种。《本草》曰：樱桃味甘，主调中益脾气，令人好颜色，美志气。一名牛桃，一名麦英。

　　事对
　　【莺含 蝉翳】《吕氏春秋》曰：仲夏之月，羞含桃。高诱注曰：含桃，樱桃为鸟所含，故曰含桃，傅咸《粘蝉赋》曰：樱桃为树则多阴，为果则先熟，故种之于厅事之前，有蝉鸣焉。顾命黏取，以弄小儿。遂寓目以周览，听鸣蜩于纤枝；翳翠叶以长吟，信厥乐之在斯。
　　【缃叶 红蕊】王僧达诗曰：初樱动时艳，擅藻烁辉芳；缃叶未开萼，红葩已发光。张华诗曰：樱桃含红蕊。
　　【春就 夏羞】左思《蜀都赋》曰：朱樱春就，素柰夏成。《礼记》曰：仲夏之月，天子羞以含桃，先荐寝庙。
　　【二株 三种】《洛阳宫殿簿》曰：显阳殿前樱桃六株，徽音殿前乾元殿前并二株。郭义恭《广志》曰：樱桃大者，有长八分者，有白色多肌者，凡三种。

　　赋
　　【后梁宣帝《樱桃赋》】懿夫樱桃之为树，先百果而含荣；既离离而春就，乍苒苒而冬迎。异群龙之无首，垂牢器之晚成；鸟才食而便坠，雨薄洒而皆零。未睹红颜之实，空有荐庙之名；等橘柚于詹户，匹诸荐乎中庭。异梧桐之栖凤，愧绿竹之恒贞；岂复论其美恶，且耸干乎前棂。叶繁抽而掩日，枝长弱而风生；且得蔽乎羲赫，实当暑之凄清。

　　诗
　　【唐太宗皇帝《赋得樱桃春为韵诗》】华林满芳景，洛阳遍阳春；朱颜含远日，翠色影长津。乔柯转娇鸟，低枝映美人；昔作园中实，今来席上珍。
　　【梁简文帝《奉答南平王康赍朱樱诗》】倒流映碧丛，点露擎朱实；花茂蝶争飞，枝浓鸟相失。已丽金钗瓜，仍美玉盘橘；宁异梅似丸，不羡萍如日。永植平台垂，长与云桂密；徒然奉推甘，终以愧操笔。
　　
　　○枣第五

　　叙事
　　《尔雅》曰：枣，壶枣，（郭璞曰：今江东呼大而锐上者为壶枣。壶犹瓠也。）遵羊枣，（实小而圆，紫黑色。《孟子》曰：曾皙嗜羊枣。）洗大枣，（今河东倚氏出大枣，子如鸡卵大。）蹶泄苦枣，（子味苦也。）皙无实枣，（不著子。）还味稔枣。（还味，短味。）枣李曰之。（孙炎曰：，去其氐。）《周官》曰：馈食之笾其实枣。《毛诗》曰：八月剥枣。《礼记》曰：妇人之贽，具榛脯修枣栗。又曰：枣曰新之，栗曰撰之，桃曰胆之，揸梨曰钻之。食枣桃李，不致于核。卢谌《祭法》曰：春祠用枣油。《史记》曰：李少君以却老方见武帝。少君方帝曰：“臣尝游海上，见安期先生食巨枣，大如瓜。”《汉书》曰：安邑千树枣，此与千户侯等。《尹喜内传》曰：老子西游，省太真王母，其食玉文之枣，其实如瓶。《孟子》曰：曾皙嗜羊枣，曾子不忍食之。《广志》曰：谷城紫枣，长二寸。西王母枣三月熟，在众果之先。梁国夫人枣，大白枣，名曰蹙咨，小核多肌；三皇枣、骈白枣、灌枣，获此四者。官园所种枣，有鸡心、牛头、猕猴、细腰之名，又有互枣、大枣、崎廉枣、桂枣、夕枣之名。《本草》曰：凡枣九月采，日干。补中益气，久服神仙。

　　事对
　　【羊角 鸡心】陆《邺中记》曰：石季龙园有羊角枣，三子一尺。郭义恭《广志》曰：枣有狗牙、鸡心、牛头、羊角、猕猴、细腰之名。
　　【骈白 鹿卢】郭义恭《广志》曰：三皇枣骈白枣。郭璞曰：子细腰者，今谓之鹿卢枣。
　　【细核 弱枝】王子年《拾遗记》曰：北极有岐峰之阴，多枣树。百寻，其枝茎皆空。其实长尺，核细而柔，历百岁一实。潘岳《闲居赋》曰：周文弱枝之枣，房陵朱仲之李。
　　【东邻伐树 北园垂阴】《汉书》曰：王吉少时学问居长安，其东家有枣树，垂吉庭中。吉妇取以啖之，吉知，乃去其妇。东家闻，欲伐其树，邻里共止之。赵整诗曰：北国有一枣，布叶垂重阴。
　　【细腰 圆实】《尔雅》郭璞注曰：子细腰者，今谓之鹿卢枣。又曰：遵羊枣。郭璞注曰：实小而圆紫黑色。
　　【玉文 朱实】《尹喜内传》曰：老子西游，省太真王母，共食玉文枣。其实如瓶。傅玄《枣赋》曰：斐斐素华，离离朱实；脆若离雪，甘如含蜜。
　　【万年实 千户侯】郭子横《洞冥记》曰：元鼎元年，起招仙阁，进旁唐细枣。此枣出旁唐山，临碧海上，万年一实。子如今嫩枣，迮之有膏。膏可然灯。《汉书》曰：安邑千树枣，此其人与千户侯等。

　　赋
　　【晋傅玄《枣赋》】有蓬莱之嘉树，植神州之膏壤；擢刚茎以排虚，诞幽根以滋长。北阴塞门，南临三江；或布燕赵，或广河东。既乃繁枝四合，丰茂蓊郁，斐斐素华，离离朱实。脆若离雪，甘如含蜜。脆者宜新，当夏之珍；坚者宜干，荐羞天人。有枣若瓜，出自海滨；全生益气，服之如神。
　　【陈后主《枣赋》】芳园列干，森梢繁罗；蕊余茎少，叶暗枝多。复有奇树，风间临柯。深夜影来，未若丹心美，实绛质嘉枝。重针共暗，枝瓠同瑰；羞金盘于冰水，荐玉案于深杯。此欢心之未已，方梦肠而屡回。

　　诗
　　【后秦赵整《咏枣诗》】北园有一树，布叶垂重阴；外虽多棘刺，内实怀赤心。
　　【梁简文帝《赋枣诗》】浮华齐水丽，垂彩郑都奇；白纷英靡靡，紫色标离离。风摇羊角树，日映鸡心枝，谷城逾石蜜，蓬岳表仙仪。已闻安邑美，永茂玉门垂。

　　赞
　　【晋郭璞《枣赞》】建国辨方，外朝九棘；因材制义，赤心鲠直。蔼蔼卿士，亮此衮职。
　　
　　○ 栗第六

　　叙事
　　《毛诗》曰：阪有漆，隰有栗。《诗义疏》曰：栗五方皆有，周秦吴扬特饶。唯渔阳范阳栗，甜美长味，他方不及也。倭韩国上栗大如鸡子，亦短味不美。桂阳有栗丛生，大如杼。《周官》曰：馈食之笾其实栗。《汉书》曰：燕秦千树栗，与千户侯等。《西京杂记》曰：上林苑有侯栗、瑰栗、魁栗、榛栗、峄阳栗。辛氏《三秦记》曰：汉武帝果园，大栗十五枚为一斗。

　　事对
　　【女贽 笾实】《左传》曰：女贽不过榛栗枣修。《周礼》曰：馈食之笾其实栗。
　　【南安出 北朔荐】王褒《僮约》曰：南安拾栗采橘。注云：南安，县名，出好栗橘。王逸《荔枝赋》曰：西旅献昆山之蒲桃，北燕荐朔滨之巨栗。
　　【华林一株 燕地千树】《晋宫阁名》曰：华林园中栗一株，侯栗六株。《汉书》曰：燕秦千树栗，此人与千户侯等也。
　　【秦王苑 汉帝园】《韩子》曰：秦饥，应侯谓王曰：“五苑之果，疏橡枣栗，足以活人，请发与之。”《三秦记》曰：汉武帝果园，大栗十五枚为一斗。
　　【华山麓 汝水湾】《华山记》曰：西山麓中有栗林，艺植以来，萧森繁茂。郦元注《水经》曰：汝南湾中，有地数顷，上有栗山，味不并南安之实也。燕岁贡四百石，以充天府。水渚即栗洲也。

　　赋
　　【後汉蔡邕《伤故栗赋》】树遐方之嘉木兮，于灵宇之前庭；通二门以征行兮，夹阶除而列生。弥霜雪之不凋兮，当春夏而滋荣；因本心以诞节兮，挺青蘖之绿英。形猗猗以艳茂兮，似碧玉之精明。
　　【陈陆琼《栗赋》】四时逸盛，百果玄芳；绿梅春馥，红桃夏香。何群品之浮脆，惟此质之久长；外刺同夫枳棘，内洁甚于冰霜。伏南安而来清，列御宿而悬房；荐羞则具榛并列，加笾则菱芡同行。金盘兮丽色，玉俎兮鲜光；周人以之战惧，大官称于柏梁。

　　诗
　　【梁陆玢《赋得杂言咏栗诗》】货见珍于有汉，木取贵于隆周；英肇萌于朱夏，实方落于素秋。委玉盘，杂椒糈；将象席，糅珍羞。
　　
　　○ 梨第七

　　叙事
　　《说文》曰：梨，果也，从木利声。《汉书》曰：淮北荣南河济之间千树梨，此其人皆与千户侯等。《晋令》曰：诸官秩梨守护者，置吏一人。《尹喜内传》曰：老子西游，省太真王母，共食紫梨。《汉武内传》曰：太上之果，有玄光梨。辛氏《三秦记》曰：汉武帝园，一名樊川，一名御宿。有大梨如五升瓶，落地则破。其主取布囊承之，名曰含消梨。何晏《九州论》曰：安平好枣，真定好梨。《广志》曰：洛阳北邙张公夏梨，海内唯有一树。有常山真定山阳钜野梨，梁国睢阳梨，齐郡临淄梨，钜鹿槁梨，上党亭梨，小而甘；新丰箭谷梨，关以西梨，多供御。广都梨重六斤，数人分食之。又真定御梨，大若拳，甘若蜜，脆若凌，可以解烦释饣。

　　事对
　　【真定 广都】魏文帝诏曰：真定梨大如拳，甘如蜜。郭义恭《广志》曰：广都梨重六斤，数人分食之。
　　【灵关 御宿】谢《谢梨启》曰：味出灵关之阴，旨介玉津之ㄛ。辛氏《三秦记》曰：汉武帝园名樊川，一名御宿。有大梨如五升瓶，落地则破，名含消梨。
　　【大谷 钜野】潘岳《闲居赋》曰：张公大谷之梨，梁侯乌卑之柿。郭义恭《广志》曰：有常山真定梨，山阳钜野梨。
　　【生玄圃 种青田】王赞《梨颂》曰：太康十年，梨树西枝，其条与中枝合，生于玄圃园，皇太子令侍臣作颂。《永嘉记》曰：青田村人家多种梨。有一梨树，名曰官梨，大一围五寸，恒以供献，名为御梨。
　　【甘香 津润】《韩子》曰：夫树且梨橘柚者，食之则甘，嗅之则香。左思《蜀都赋》曰：紫梨津润，榛栗罅发。

　　诗
　　【梁沈约《应诏咏梨诗》】大谷来既重，岷山道又难；摧折非所吝，但令入玉盘。
　　【梁刘孝绰《于座应令咏梨花诗》】玉垒称津润，金谷咏芳菲；讵匹龙楼下，素叶映华扉。杂雨疑霰落，因风似蝶飞；岂不怜飘坠，愿入九重围。
　　【后梁宣帝《大梨诗》】大谷常流称，南荒本足珍；绿叶已承露，紫实复含津。
　　
　　○ 甘第八

　　叙事
　　周处《风土记》曰：甘，橘之属，滋味甜美特异者也。有黄者，有者，谓之壶甘。崔豹《古今注》曰：甘实形如石榴者，亦谓之壶甘。《广志》曰：有黄甘，一核。有成都平蒂甘，大如升，色苍黄。犍为南安县出黄甘。《荆州记》曰：宜都郡旧江北甘园，名宜都甘。《襄阳记》曰：李叔平临终，敕其子曰：“龙阳洲里有千头木奴，及甘橘成，岁得绢数千匹。”

　　事对
　　【平蒂 圆实】郭义恭《广志》曰：成都平蒂甘，大如升，色苍黄。胡济《甘赋》曰：三秋迭运，初寒履霜；壶形既兆，圆实一煌。
　　【披黄苞 系丹实】潘岳《笙赋》曰：披黄苞以授甘，倾缥瓷以酌。刘韶《甘树赋》曰：丰条翠叶，系以丹实。
　　【西平更生 东望共食】范甯表曰：南昌令解列西平里有一甘树，枯死一年后，以今年更生。枝叶丰茂，今多少作子。《述异志》曰：南康郡南东望山，有人入山。山顶有果林，众果毕植，行列整齐，如人工。甘子正熟，三人共食，致饱。怀二枚，欲示人，闻空中语云：“催放双甘，乃听汝去。”
　　【若菱华 侔萍实】胡济《黄甘赋》曰：照曜原隰，荫映林荒；丹黄赫以晨炜，逸景接乎离光。若菱花之绣绮井，似烛龙之衔金。谢惠连《甘赋》曰：侔萍实于江介，超玉果于昆山。
　　【超玉果 若金】并见上注。

　　赋
　　【刘瑾《甘树赋》】伊冥造之绵绵兮，纟丽群象于成遇；嗟卉草之森秀兮，将归美于甘树。诞寄生于南楚兮，播万里而东布；浸冷泉以摇根兮，竦逸条以承露；结密叶以舒荫兮，涤纤尘以开素。仰清气以旭晨兮，流惠飚于薄暮；虽飞荣于园沼兮，契峦松之贞趣。时屡迁而弥真兮，凌寒暑而一度。
　　【宋谢惠连《甘赋》】嘉寒园之丽木，美独有此贞芳；质葳蕤而怀风，性耿介而凌霜。拟夕霞以表色，指朝景以齐圆；侔萍实乎江介，超玉果于昆山。倾子节兮湘之区，承君玩兮堂之隅，濯雨兮冒霜，长无绝兮芬敷。

　　诗
　　【梁徐陵《咏甘诗》】朱实挺荆南，苞品擅珍淑；上林杂嘉树，江潭间修竹。万室拟封家，千株挺荆国；绿叶萋以布，素荣芬且郁。得陈终宴欢，良垂□雨育。
　　
　　○ 橘第九

　　叙事
　　《禹贡》曰：淮海惟扬州，厥包橘柚锡贡。（孔安国曰：小曰橘，大曰柚。）　　《周书》曰：秋食楂梨橘柚。《周礼》曰：橘逾淮北而为枳，此地气使然也。《春秋运斗枢》曰：璇星散为橘。《汉书》曰：江陵千树橘，与千户侯等。张勃《吴录》曰：建安郡中有橘，冬月于树上覆裹之。至明年春夏，色变青黑，味尤绝美。《上林赋》云：卢橘夏熟。卢，黑色也，盖近是也。又曹叔《异物志》曰：橘为树，白华赤实，皮既馨香，又有善味。交趾有橘官，长一人，秩三百石，主岁贡御橘。

</div>
    <div class="pagination">
<a href="初学记_page73.html">上一页</a><span>...</span><a href="初学记_page69.html">69</a><a href="初学记_page70.html">70</a><a href="初学记_page71.html">71</a><a href="初学记_page72.html">72</a><a href="初学记_page73.html">73</a><span class="current-page">74</span><a href="初学记_page75.html">75</a><a href="初学记_page76.html">76</a><a href="初学记_page77.html">77</a><a href="初学记_page78.html">78</a><a href="初学记_page79.html">79</a><span>...</span><a href="初学记_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
