<!DOCTYPE html>
<html>
<head>
    <meta charset="UTF-8">
    <title>说略 - 第 5 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说略 - 第 5 页/共 15 页</h1>
    <div class="content">　　书中握河纪云尧即政十七年仲月甲日至于稷沈璧于河青云起回风揺落龙马衔甲赤文绿色自河而出临坛而止吐甲廽遰甲似龟广九尺有文言虞夏商周秦汉之事帝乃冩其文藏之东序而世纪言尧与羣臣沈璧于河乃为握河纪今中是也王元长云握河沈璧孙氏瑞应图云帝尧即位坐河渚神龙赤色负图而至备载山泽河海之形国土之分域【云篇云龙飞何婉婉鳯翔何哕哕昔在唐与虞时见青云际此也】帝舜只徳钦象有光至于稷兴荣光迭至黄龙负图卷舒至水畔置舜前舜与三公大司空禹等三十人集发图周公践阼理政与天合志万序咸得休气充塞【见孝经援神契】藩侯陪位羣公皆就立如舜周公差应【差应邪错在后圣当受神位故近之】至于日昃荣光汨河【汨覆】青云浮至青云仰甲临坛止济止图滞【青龙灵仰之使甲所以褁图】周公视王公视【圣人精明故先视】其文言周世之事五百之戒与秦汉事【中摘洛戒云若稽古周公旦钦惟皇天顺践阼即摄七年鸾鳯见蓂荚生青龙衔甲龙背书以上野王符瑞图】故中又云周成王举尧舜之礼沈璧于河白云起而青云浮乃有苍龙负图临河然据攷之亦黄帝之事尔以按野王符瑞图云黄帝轩辕氏东巡省河过洛又沈握事将加沈璧集厯并臻皆临诸坛河龙负图出赤文象文以授命【象字象时代出握河纪】龙鱼河图云天授帝号黄龙负图鳞甲光耀从河出黄帝命侍臣写以示天下河图又言黄帝云予梦两龙授图乃斋徃河洛求之有大鱼泝流而至泛白图帝跪受之而河图挺辅佐曰黄帝持斋七日七夜天老皆从以迎河洛之书至翠妫之泉大鲈泝流而至问五圣莫见独与天老迎之兰叶朱文五色毕见沈白图以授帝【见兔园防】又云黄帝游于河洛之间至泽鸿之泉鲈鱼负图以授帝兰叶朱文名曰録图前河图亦云黄帝游洛水有鲤长三丈身青无鳞赤文成字故世纪言黄帝时大震三日帝游洛水上见大鱼三牲醮之天甚雨七日鱼流而得图书则非止握河之説也
　　世纪云尧时蓂荚夹阶而生每月朔则生一荚至月半而十五荚十六后日落一荚至晦而尽若月小尽则余一荚厌而不落王者以之占厯应和气而生舜亦如之一名仙茅故田俅子云尧为天子蓂生于庭为帝成厯瑞图云叶圆而五色日生一荚至十六则落一荚及晦而尽白虎通义云攷厯得度则生书中摘洛戒云尧舜时皆有之周公摄政七年又生亦见伏书大传或云朱草大戴礼云朱草日生一荚至十五日后日落一叶周而复始按孝经援神契云朱草生蓂荚孳则二物也注朱草者百草之精状如小桑栽子长三四尺枝茎如瑚生名山石岩之下刺之如血其叶生落随月晦朔亦如蓂荚则蓂荚之类尔三礼义宗云朱草赤草也可以染绛为服以别尊卑王者施徳有常则应徳而生光武中元年羣臣奏言地祗应灵而朱草萌生又有赤草生于水涯则非蓂荚矣云仙茅者诞矣【抱朴子亦云又名仙茅今西山谌母所种者颇异它处少年汤饮辄致口鼻出血仙茅方云明皇服钟乳不効婆罗门僧进之】
　　唐国今中山之唐县按舆地广记尧为唐侯于此汉属中山国今中山之新乐皆故汉之唐也有尧山唐水南有望都城望都里东北有中山故城一曰广唐城张曜中山记云中人城也望都城东有尧故城俗呼为尧姑城世纪以为庆都山在望都南张晏皇父谧皆谓以升尧山南望都山因曰望都相去为五十里今在唐县东北五十四里俗呼孤山一曰豆山而十三州志唐故城在卢奴北七十五里卢奴今之唐也郦元云城去望都城八十去中山城七十推验宜为唐城北去尧山五里与七十五里之説合然城南无山以拟都山于是欲以唐城为望都城而北又无城以应唐城乃以唐城东南十五髙昌城为望都城葢不知道里之误也唐之为名在在有之平阳安邑亦皆曰唐平阳即晋之临汾正乃诗之唐国有姑射山按九域志唐水之上地正名翼一曰绛而总曰平阳成王灭之以封叔虞后更曰唐安邑今解故綘之翼城城西二十里有唐城又并于晋北二里有故唐城寰宇记为唐尧所筑夫平阳乃丹朱之封也徐才国都城记及元和郡县志皆云翼城唐国帝尧裔子所封而晋阳县北二里亦有故唐城云尧所筑即爕父之所徙而河北县南百二十八又有故尧城九域志威胜军之临漳城风土记亦云尧筑而邢之尧山县汉之柏人西十二有南蛮古城今相有古柏人城九域记引世纪为尧都县东北二十二有柏乡城故与赵都柏乡县东西中分城记言尧所置有尧庙谓尧于此赠洪水访贤人者又河东之南二十八亦有尧山上有尧城水经以为唐尧所理而雷首亦谓之尧山有尧祠唐之尧山亦有尧祠张朏齐地记以为巡狩所登而河清西南八十五瑕丘东南七里洙西与滑之灵祠皆有尧祠上党长子亦有尧水尧祠集古録记尧祠碑二皆在济隂九域志济隂乃今有尧沟而九州记曹为尧庙尧之所开而名若寰宇所记尧迹尤多尧舜之祠天下不胜多矣皆以为巡狩之所记有所不得尽有如东海县西北三里谢禄山上尧庙乃太始七年刺史刘崇之所立自以为尧后为之此类尤多今荆湖南北江西两浙桂阳永明二水以来祠不可胜纪
　　尧之冡在济隂成阳尧母灵台在南汉章帝元和二年使奉太牢祠尧于成阳灵台是其处也今皆在濮之雷泽东南【元和郡县志尧母庙县东南四里尧陵县西三里尧即位至永嘉三年二千七百二十一年纪载于碑贞观十一年禁樵采春秋奠酹】而王充乃云崇山墨子则谓北教入狄道死南巳之市而蛩山之隂葢仪墓尔【论衡曰尧冀州或云崇山仪墓如汉世逺郡园陵与苍梧舜墓之类非实所山海经云尧狄山之阳郦善长以为非亦此类】按欧阳文忠公集古録言灵台碑以为史记地志水经诸书皆无尧母处粤稽地志及范晔志则云成阳有尧冡灵台而此碑云尧母兹欲人莫知名曰灵台又郭縁之述征记成阳城东南九里有尧陵陵东有中山夫人祠在城南二里葢尧妃也东南六里有庆都上有祠庙而水经注言成阳城西二里有尧陵陵南一里有庆都陵于城为西南称曰灵台乡曰崇仁邑号修义其处明白若此恶得云无言邪然述征记在成阳东而今之所识乃在成阳西北四十里谷林则古今疆相出入有不同者郭氏所记乃小成阳小成阳在成阳西北五十里于河南有山曰成阳谷林在其下【髙诱注吕氏春秋云成阳山下有谷林是】小成阳以山得名乃尧所在有尧之故名焉即庸俗所谓囚尧城者
　　尧母冢在濮州雷泽县有碑葢建寜五年廷尉臣所建济隂守宋晃允让成阳令管遵君台遣大掾辅助以成其説感赤龙而生尧则本春秋合诚图谓庆都生于斗维之野常在三河东南天大雷电则血流润大石之中生庆都为黄云覆葢蔑食不饥许慎尝为之论曰尧亲庆都葢天帝之女寄伊长孺家年二十九无夫出观于河有赤龙负图而至曰赤龙受天下之图有人赤衣光面八采鬓髯长赤命帝起成元寳及生尧视如图故眉有八采之色以帝王世纪考之尧为帝喾子则岂为无父汉人尚防纬其论每若此彼以汉髙祖为雷电感大泽中以生则追叙尧事相配且为尧之后虽帝王之兴必有征祥不应怪诡至此刘焯尝谓左氏称在夏为陶唐氏其处为刘氏非原史本文乃汉儒欲其传特为此语以汉出尧后独左氏为有明文以此求重于是孔颖达特信其説观此碑与许慎之论则焯之説有所推考之矣
　　尚书中握河纪云舜为太尉故帝王世纪云命为司徒太尉正月以太尉行事按月令命太尉赞桀俊郑注太尉秦官汉志亦云独应氏官仪以为周官而康成中注首从其説与礼注相异故束晳据中以追难之正义且因中之言谓三王有司马无太尉以为尧置之而三王不置予攷春秋元命苞云尧游于河赤龙负图与太尉舜等百二十人发视之而合诚图言尧坐舟中与太尉舜等临观凤凰负图授于尧赤玉为匣长三尺广八寸厚寸黄玉检白玉绳封两端章曰天赤帝符玺而春秋运斗枢亦云舜以太尉之号即天子五年二月东巡狩舟中与三公诸侯临观河黄龙五采负图出置舜前防入水而前去黄玉为匣长三尺广八寸有户白玉检黄金绳芝泥封两端章曰天黄帝符玺鸟文舜与大司空禹临侯博望等三十人集发图色绨长三十二尺中有七十二帝地形之制天文位度之差藏之大麓而河图所云与此畧同则其为説久矣然吕氏书孟夏命大封赞桀不云太尉黄帝时大封为司马是太尉也【周之大司马至秦而为太尉汉武复为大司马东汉复为太尉尉者自上安下之辞周官大司马职进贤兴功以作邦国王制司马辨论官材皆赞桀遂良之事】刘昭以为纬候之书贵尚神鬼动挟怪诞太尉官实司天虞舜作宰璿衡赋政当是据位以书前职非虞氏之实号葢太尉之职实舜所掌遂以职同而追称之非官之缪康成自注中至于礼学岂遂忘帝之职位哉葢亦知之不发之中而发之月令耳
　　西王母西方昏荒之国也在尔雅为四荒之名据大戴礼三朝记孔子之言昔西王母献舜白玉琯及益地图注言神也亦见书帝验期及世纪世本乃云献白玉环及玉佩礼斗威仪云献地图及玉玦集仙録又言黄帝在位西王母使乘白鹿授地图舜帝在位使献白玉环及益地图舜遂广九州为十二复献白玉之琯以和八风故章帝时零陵文学奚景于中道舜祠下得笙白玉之琯风俗通汉晋诸史吕览乐书皆备言之説文尧舜祠下得笙玉琯葢皆以玉作琯故能使神人和凤来仪也窃按诸书言舜时瑞事尤多如金楼子言舜摄时有绥耳贯胷民献珠鰕拾遗记言羽民等献黄布火浣之类多不足质按竹书穆王七年西王母来賔特不过西戎尔大厯六年试西戎献白环诗指此
　　孟子曰舜生于诸冯【即春秋之诸浮冀州之地】迁于负夏【卫地】卒于鸣条东夷之人也【在河中府安邑或云陈留平丘有鸣条亭然汤伐桀与三朡昆吾同时三朡在定陶鸣条义不得在陈留又安邑有昆吾亭显其非是也】诸冯负夏鸣条皆在河南北故于纪所谓纪市也【纪在河中府皮氏】今帝墓在安邑而安邑有鸣条陌去纪才两舎竹书郡国志等皆言帝苍梧则自汉失之【礼记是】至郑康成遂以鸣条为南夷之地【孟子言诸冯负夏鸣条伊训言亳鸣条三朡皆卫晋之地岂得越在南夷哉故窦革云舜卒鸣条去所都蒲阪七十里无縁于苍梧四千里外而司马攷异乃谓苍梧为在中国非必江南然无明文且谓江南抑又踈矣】夫苍梧自非五服人风婐划地气髙瘴在虞夏乃无人之境岂巡狩之所至耶方尧老舜摄也于是乎有巡狩之事今舜既已耄期释负而付禹岂复躬巡狩于要荒之外哉是以刘知几之徒得以摭厉王流彘楚帝迁郴及夏桀赵嘉之事而疑舜禹之明徳尝攷之象封有鼻【今道州】故墓在于始兴【幽明録云始兴有鼻天子冢鼻天子城即南康记南康县鼻天子城者亦见实賔録葢地后贯南康昔人不明为何人乃象冢也】义均封于商故女英之冢在商【亊见刘禹锡嘉话广纪等世纪云舜三妃娥皇无子女英生商均女英葢随子均徙于封所而死焉】其余支庶或封巴陵或食上虞采西城邑池阳与夫懐戎衡山长沙无锡故其墓或在江华或在巴陵上虞【荆湖两浙虞帝之迹徧所在有风土记上虞有舜冢郡国志云上虞东有姚丘舜之所东又有谷林云舜生之地复有厯山云舜耕于此而嘉禾降之又越之余姚余姚山记以为舜父所封而风土记乃云舜支庶之所封又防稽山有虞舜廵狩台台下有望陵祠云民思之而立风土记云舜东夷之人生于姚丘妫水之汭损石之东今姚丘山在余姚西六十里上虞县之东本作桃丘又始寜界有舜所耕田始寜乃故上虞之南乡也今有吴北亭虞濵皆在小江里去县五十里对小江北岸临江山上有立石谓之损石俗呼蒍公崭又余姚有渔浦湖舆地寰宇记以为舜渔于此沈稷谓湖今在上虞而今泠道乃有舜庙徐俭碑谓是舜之所都而营浦南亦记有舜巡宿处而道州学西有虞帝庙营其它葢不胜记如营道庙旧在太阳溪溪今不知处汉以来庙九疑山下至唐不存元结建之州西置庙户刻表勑并状僖宗时士胡曾权延唐始复之九疑宋初王继勲奉诏修嵗春秋降祠版葢皆其后祠之】禹为天下帝之诸子分适它国其之巴陵者癸比氏葢从之故其墓在于巴陵【黄陵也癸比氏帝之第三妃】帝之三妃不得皆后于帝死盲既于陈仓则其先死矣【盲即娥皇汉志陈仓有黄帝孙舜妻盲冢】既黄英各自有墓则黄陵为癸比之墓审矣【世以湘隂黄陵为舜妃墓而临桂县城北十余里有防女冢髙十余丈周二里亦云二妃之俱缪今江华太平乡有舜寺湘隂有大小哀州图经以为二妃哭舜而名亦妄特舜女也】虞帝之坟在在有之【海内南经苍梧山帝舜其阳大荒南经帝舜岳山又海内北经有帝舜台之类有灵台】葢古圣王久于其位赴格之日殊方异域无不为位而坟土以致其哀敬非一所也颛喾尧汤之墓传皆数出汉逺郡国皆起国庙亦若是也是则九疑之陵或弟象之国所封崇尔【汉惠帝元年令郡国诸侯王立髙庙至元成时郡国祖宗园庙百六十七所自髙祖至悼皇考各居陵旁立庙并京百七十六园中各有寝便殿】不然商均窆也大荒南经云赤水之东苍梧之野舜子商均之所九疑山记亦谓商均窆其隂岂非商均徙此因之后世遂以为虞帝坟耶【山海经古书也第首尾多衡决后世不攷按海内朝鲜记云南方苍梧之东其中有九疑山舜之所在长沙零陵界中此后人所增长沙零陵名出秦汉非古明也】又攷大传符子之书虞帝逊禹于洞庭张乐成于洞庭之野于是望韶石而九奏则帝葢尝履洞庭而乐韶石亦既逊位而归国矣【逊禹后十八载乃崩九山皆石耸特立亦谓之韶石】故集仙録言帝得修身之道治国之要瞑目端坐冉冉乘空而至南方之国入十龙之门泛昭回之河其中有九疑山焉歴数既徃归理兹山是则九疑之游特梦想之所屇者是以蔡邕九疑碑乃云解体而升而胡曾九疑碑图且谓今无复墓然则苍梧之藏有其语而已矣【真源赋云因南狩走马逐鹿同飞苍梧莫知所去葢诞】河中之垅焉可诬也世逺论畧李白云重瞳孤坟竟何是则虞帝之冢不明自昔以为恨也【王充谓舜禹皆以治水死于外按是时水平已久栁灿辟刘知几之説当矣然谓舜因天下无事肆觐南巡零陵桂林不期奄化而因之至比始皇孝武章帝之崩载归路寝而后成礼又大妄矣】书云陟方乃死説者以陟方为巡狩孔氏谓升道南方以死韩愈非其説曰地倾东南南巡巡非陟也陟者升也方乃死者所以释陟为死者苏轼亦谓陟方犹升遐乃死为章句后学误以为经文书云商礼陟配天惟新陟王故汲纪年帝王之没皆曰陟然则在位五十载陟者为纪帝之没明矣
　　唐世纪録张尚书牧农鞫盗有尝发商州尧女墓者多得大珠镠金寳器玉盌厥事甚显公独怪其史传蔑记又谓尧女舜妃从死湘岭不得在是且以玉盌寳珠非协茅茨之事一时名流刘禹锡辈亦举为疑微达识之义矣攷之舜子商均本曰义均见于山海经以其封商而谓商均商正今之商州按帝王世纪云虞帝三妃娥皇无子女英生商均今女英之冢在商则特舜崩之后随其子均徙于封所故其卒在焉事允协矣又奚史传之记不记哉彼亦岂知虞帝未始南巡与二妃初无从巡溺死之事皆记礼者之妄尔夫果帝以南巡二妃于时皆逾百嵗岂得谓女儿复此俱存哉尧舜固俭也然寳玉之类亦非必为深怪南阳张诞澹墓碑隂刻白楸之棺易毁之裳铜铁不入瓦器不藏嗟尔后人幸勿我伤元嘉既发甚多金器垂帘一皆金钉饰之先汉文帝勑治霸陵一皆瓦器不得以金银铜铁为饰故魏晋羣盗发掘陵堬而霸陵独得不抇至元康间三秦人尹桓解武始发霸陵独得潜闼之中金玉粲炼繇此观之则商墓之藏可理知矣况尧舜之俭朱均固未守也式求刘向当时对成帝者则霸陵之事固不得甚薄也况商均乎
　　岳之黄陵癸比氏之墓也湘之二女虞帝子也歴世以为尧女舜妃者繇秦博士之妄对始癸比氏虞帝之第三妃而二女者癸比氏之出也一曰宵明一曰烛光见诸汲简皇甫氏之世纪山海经言洞庭之山帝之二女居之者也若九歌之湘君湘夫人则又洞庭山之神尔而罗含度尚之徒遽断以为尧之二女舜之二妃而以黄陵为二妃之墓郑张华郦道元軰且谓大舜南巡二妃从征溺死湘江神游洞庭之山而出入乎潇湘之浦为是说者徒见尧典有二女之文即以为尧之女而舜之妃不复致攷厥妄甚矣郭景纯云尧之二女舜之二妃岂应降小水而为夫人当为天帝之女斯亦缪者夫使天帝之女尤不应降小水而为夫人王逸韩愈从而辨之得其情矣且虞帝晚年亦既退听而禅禹矣南狩之举总之伯禹而二妃者俱过期颐孰有从狩之事哉今攷皇英之冢既各它见则此黄陵显非二妃之窆而湘祠决匪尧女之灵皆昔人之罔说明矣山海经云舜之二女处河大泽光照百里夫大泽者洞庭之谓而光照者威灵之所暨也讫今湘神所寳灵正百里所谓分风送客者乃正囿一同之间然则湘祠为虞帝之二女复何疑邪沈存中云陟方之时二妃皆百余嵗岂得俱存而且谓之二女乃复不知位既乆禅匪复陟方之事邪黄伯思軰虽能以退之之辨为非然犹以为天帝之女与翁养源于湘江图志述之斯亦惑矣纷纷失据以为舜女葢自今始
　　黄闵武陵记云武山半石室可容数万人中有石床槃瓠行迹辰州图经云隍石窟如三间屋一石狗形蛮俗云槃瓠之像按伯益经云卞明生白犬是为蛮人之祖卞明黄帝氏之曾孙也白犬者乃其子之名葢若后世之犬子豹奴虎防虎犊云者非狗犬也然经又言卞明生白犬白犬有二自相牝牡郭氏以为自相配合葢若今之婆罗门半释迦者而应劭书遂以为髙辛氏之犬名曰槃瓠妻帝之女乃生六男六女自相夫妇是为南蛮则知其说原衍于此是殆以白犬为厖尔至郭璞张华干寳范晔李延夀梁载言乐史等各自著书枝叶其説人以喜听而事遂实矣且其说曰髙辛氏募有得犬戎吴将军首者黄金千镒邑万家妻以少女杜君卿固疑其诞谓黄金古以斤计至秦始曰镒一也三代分土汉始分人古安得万家之封二也将军周末之官三也吴姓宜周始有四也佑之难亦当矣又引其狱中与诸甥书证之然不知其说之不出乎晔也夫人畜之交通世葢每有昔元嘉中孟慧度之婢与犬通处者且逾年亊具宋书志槃瓠者特狐之转尔按中记槃瓠浮之东南海中是为犬封氏葢因本风俗通然亦不谓其为蛮人之祖也
　　夏后氏生而母化为石此事之异闻者说见世纪葢原禹母获月精石如薏苡吞之而生禹也淮南之修务云禹生于石注谓修已感石坼胸而生故说者以为夏后生而母复为石今登封东北十里有庙庙有一石号启母石应劭刘安郭璞李彤随巢王烱王韶窦革等皆云启母厯代崇祀亦以为之启母按元封元年武帝幸缑氏制曰朕用亊华山至中岳见夏后启母石伏云启母化为石启生其中地在嵩北有少室姨神庙登封北十二里云启母之姨而偃师西二十五里复有启母小姨行庙淮南子禹通轘辕涂山欲饷闻鼓乃来禹跳石误中鼔涂山忽至见禹为熊慙而去至嵩山下化为石禹曰归我子石破北方而生启葢本乎此亊正与广徳所祠乌程张渤疏圣河夫人李饷至鸣鼓事正同见事实及桐汭志漫録等故记以为大禹之化厥有繇矣虽然启母之庙顾野王卢元明等又以为阳翟妇人嵩髙记云阳翟妇姙三十月子从背出五嵗入山学道为母立祠曰开母祠则又疑后母矣按遁甲开山图又言上古女娲十九代孙大禹夀三百六十嵗入九嶷山飞去后化生于石纽山泉女狄暮汲水得石子如珠爱而吞之有娠十四月生子代父治水尧舜以其功如古大禹乃赐号禹此又与世纪之説异
　　伯益即伯翳也秦声以入为去故谓益为翳也字有四声古多转用如益之为翳契【去声】之为卨【入声】臯之为咎【去声】君牙之为君雅是也此古声之通用也有同音而异文者如陶之为繇垂之为倕鲧之为鮌虺之为儡纣之为受冏之为□是也此古字之通用也太史公见书孟子之言益也则五帝本纪言益见秦记之为翳也则秦本纪从翳盖疑而未决也疑而未决故于陈杞世家之末又言垂益防龙不知所封则遂谬矣胡不合二书而思之夫秦记不烧太史所据以纪秦者也秦记所谓佐禹治水岂非书所谓随山刋木暨益奏庶鲜食者乎所谓驯服鸟兽岂非书所谓益作朕虞若予上下鸟兽者乎其事同其声同而独以二书字异乃析一人而二之可谓误矣唐虞功臣独四岳不名尔而姜姓则见于书传甚明也其余未有无名者夫岂别有伯翳其功如此而反不见于书史记本纪世家及总叙之谬如此不特此也重黎二人而合为一则楚有二祖也四岳为齐世家之祖而总叙齐人伯夷之后则齐又二祖也其乖剌如此而罗氏路史因之眞以益翳为二人又以柏翳为臯陶之子则嬴郾李三姓无辨矣且楚人灭六之时秦方盛于西徐延于东赵基于晋使柏翳为臯陶之子臧文仲安得云臯陶不祀乎又以益为髙阳氏之才子隤敳至夏启时则二百有余嵗矣夫尧老而舜摄舜耄期而荐禹禹且老而荐二百嵗之益以为身后计非事实也贤臣刻名于琬琰故名琬琰録然竹书纪年云后桀命扁伐岷山氏岷山氏女于桀二人焉曰琬曰琰桀爱之斵其名于苕华之玉苕是琬华是琰则琬琰之刻非佳事也又云弃其元妃于洛曰妹喜氏以与伊尹交遂以夏亡则妺喜以弃而亡国非以嬖而亡国也
　　刘子政说汤无处崔骃薛瓒俱云济隂亳县今有汤冢皇览云在亳城北郭东三里髙七尺韩婴所谓帝乙墓者何谓无邪按伏滔北征记博望城内有汤伊尹及箕子冢今悉成丘杜征南亦云梁国县北薄伐城中有汤冢其西有伊尹箕子冢今城内有故冢方城宜其为是而记乃称王子乔墓亳之汤冢已名之伊尹冢颜籕亦固疑之爰求徴地则又别有汤冢汉建平元年大司空史御长卿按録水灾行汤冢者于汉扶风地有汤池徴陌何谓无邪然汤都亳与葛比似亦不在兹土及攷秦寜公本纪二年伐汤三年与亳战亳王奔戎遂灭汤则知周穆桓之时别自有汤亦号亳王为秦所灭乃西戎之君于徴者而非成汤之墓继观圣贤成冢记汤之冢后魏天赐中已圯矣铭言二千年困于恩其明器悉为河东张恩之于河是知成汤之冢已不复存子政之言为不茍矣
　　周公叙商六臣言髙宗时有甘盘而不言説何也正义云髙宗未立之前已有甘盘免丧不言乃求傅说汉儒以为即位初有甘盘佐之甘盘卒后有傅説説有大功周公数六臣不言説未知其故盖此六臣皆商前王旧臣辅后王者说乃髙宗所求非其父小乙所遗之臣也周公留召公専述旧臣故数盘而不及说耳
　　説命曰说筑傅岩之野孔氏传云傅氏之岩有涧水坏道常使胥靡刑人筑防此道説贤而隠代胥靡筑之以供食至蔡氏不从其説乃云筑居也今言所居犹谓之卜筑按孔子语子路云傅説负壤土释板筑而立佐天子孟子云傅説举于版筑之间庄子云傅説胥靡墨子云傅説被褐带索庸筑傅岩屈原离骚云説操筑于傅岩贾谊鵩赋云傅説胥靡兮乃相武丁班固公孙赞云版筑饭牛之朋崔骃达防云役夫发梦于王公张衡应闲云委臿筑而据文轩夏侯湛抵疑云傅説操筑以寤主羊祜让开府表云有遗徳于版筑之下郭璞三苍解诂云板墙上下板筑杵头铁沓也王子年拾遗云傅説赁为赭衣舂于深山以自给萧绮序録云傅説去其舂筑释彼佣赁应翘旌而来相沈约恩幸传云版筑赋役也傅説去为殷相右诸説皆逺出蔡氏前并同孔传且孔孟庄墨去殷皆未大逺言必有据不知蔡氏何所见而不从也帝乙长子曰微子启启母贱不得嗣少子辛辛母正后立为嗣史记之文也以母贱对母正后言之是二母明启与辛非同母之所生也前此吕氏春秋载纣之母生微子又生仲衍其时尚为妾已而为妻生纣是太史迁之所记者非也而帝王世纪曰帝乙有二妃正妃生三子长曰微子启中曰微仲衍小曰受庶妃生箕子年次启皆贤初启母之生启及衍也尚为妾及为后乃生辛帝乙以启贤且长欲以启为太子史据法争曰有妻之子不可立妾之子帝乙乃立辛为太子夫史争之辞若果有之曰妾曰妻是谓二人若直谓启与辛皆帝乙在微时正妃所生之子则帝乙既即位正妃得为后矣妻得从夫以贵而所生之子不得从亲皆贵乎微子启不得称嫡长子乎大纪论乃曰帝乙泥于立嫡而不知受之足以亡天下也亦不慎不知变之过吾不知其何也余谓事仍当以史记为正吕氏春秋世纪或出传闻之异辞耳
　　文王十三而生伯邑考十五而生发则武王之生乃庚丁三年甲辰也文王至纣十五年而始得吕尚则武王巳年七十六七矣而云娶吕尚女邑姜岂其父方十二即冠而娶太姒顾其子反老耄而始婚邪非人情也亦非礼也竹书纪年言武王实得年五十有四攷其在位仅五年而崩若如礼记文王与龄之説武王崩年九十有三文王崩年九十有七相去才四年文王之生武王才四五嵗尔生伯邑考又是何时罗泌路史所以辨其必不然钱公辅语王安石云武王圣人八十尚无太子此尽信书所以不如无书也禹为夏契之后为商而稷之后为周夏十七世商三十世盖四十有七世而后有周文王禹及稷契皆当唐尧之时史载契十四世而至成汤厥次仅是至叙稷十五世而至文王中间乃阅夏商二代所较者三十余世疏脱甚矣繇尧舜至周文王千一百有余载而其世云十五岂人理哉不窋实非后稷之子而公刘乃商世之诸侯盖当商家十叶之间故左氏云文武不先不窋而外传乃谓夏氏之衰不窋始失官守娄敬亦言周自后稷封邰十有余世而公刘避桀是公刘之去后稷已十余世还当夏桀之时汉书匈奴传云夏道衰公刘失其稷官窜于西戎师古以为稷之曾孙而康成遂谓与太康并世岂不妄哉夏书纪帝世系云帝俊生稷稷生台蠒台蠒生叔均叔均为田祖帝俊帝喾之名也稷后既有台蠒叔均则不窋不得为稷子明矣第其世次久逺有不得尽见者单穆公言后稷勤周十五世而兴世本史记所为据者安知所谓兴者不为公刘也邪即稽世本不窋而下至季厯已一十有七世矣何得谓十五世哉
　　夷齐冢庙在蒲之蒲阪首阳山之南马融顔师古之説同而髙诿乃以为洛东北去二十里之首阳山杜预阮籍之徒咸以为然更谓二子饿死在是即今二山皆有夷齐冢庙九域志两从之戴延之以为疑按夷齐之踪当在河东首山雷首也是为中条一曰薄山一山九名即萯山也据河南郡境界簿云城东北十里首阳山上有首阳祠夷齐所居而黄太史犹以或者指武师度孟津二子叩马而谏当以洛阳为是夫首山之名所在固不一曹大家云在陇西而今陇西有地曰首阳东有鸟鼠山谓之首阳而许叔重言首阳则正在辽西今辽之和顺东实有山名首阳俱有祠庙其在吴郡亦有首山岂得徧为据邪子曰伯夷叔齐饿于首阳之下又曰不降其志不辱其身伯夷叔齐欤注家亦云蒲阪阳区山者俗号首阳而黄子且以为无饿死亊按吕氏书夷齐如周至岐阳而文王已没武王即位使叔旦就胶革于次四内盟曰加富三等就官一列又使召公就微子启于共头之下盟曰世为长侯守商之祀相奉桑林宜思孟诸各为三书同辞血之以牲埋其一以其一归夷齐闻之相视而笑曰嘻异哉非吾所谓道也周见商之僻而遽为之其治尚谋而行货阻兵而保威割牲而盟以为信梦以説众杀伐以要利以此治商是以乱易暴也今天下闻周徳衰与其并乎周以漫吾身不若避之以洁吾行二子乃北行至首阳山饿焉石曼卿云死蒲阪者耻周之事而死于尧舜之区庶几见揖巽之风焉则亦非洛阳矣又孰有叩马之事哉三秦记谓夷齐食薇三年颜色不变武王戒之不食而死而尔雅云芑白苗揵为舎人以为伯夷所食首阳之草也程晏以不食为饱以失仁为馁饿乃其饱死乃其生而李徳裕且以闻媛不薇为不智不义弃兄之禄不仁伊川程氏则谓止是不食其禄非饿不食圣言皦日而众言犹不一惜哉
　　孤竹君墨台音眉怡见孔丛子注一作黙台见路史名初字子朝见韩诗外传孤竹国名即觚竹北海之孤山是也太史公伯夷传曰伯夷叔齐孤竹君之二子也而不知孤竹君有三子曰伯夷名允一名元字公信乃元子曰伯辽名凭乃中子曰叔齐名致字公逺一作智字公达乃嫡子或曰夷齐諡也略见春秋少阳篇伯辽见周昙咏史诗注伯当作仲见吾衍闲居録初欲立夷不可初薨夷齐偕巽去之北海之濒于是立凭或曰凭夷齐之弟一曰乃异母弟见烈士传
　　太公庙碑在卫州共县晋太康十年立其文曰太公望者此县人太康二年县之西偏有盗发冢而得竹防之书书藏之年当秦坑儒之前八十六嵗其周志曰文王梦天帝服禳以立于令狐之津帝曰昌赐汝望文王再拜稽首太公于后再拜稽首文王梦之夜太公梦之亦然其后文王见太公而讯之曰而名为望乎畣曰唯文王曰吾如有所见太公言其日且述其言臣以此得见也文王曰有之遂与归以为卿士其纪年曰康王六年齐太公卒盖夀一百一十嵗史记谓东海上人西伯与语大説曰自吾先君太公望子乆矣故号之曰太公望又曰吕尚处世隠海濵西伯拘羑里散宜生闳夭素知而招吕尚言尚所以事周虽异要之为文武师盖不得其详乃广徴异説其谓东海上人则得于孟子其先君望子则得于墨子至拘羑里则战国辨士之论也灼龟而得兆立以为师今纬书有之曾不知诸侯无太师而东海时避纣则得以为卿士其説是也诗曰维师尚父则知为武王师也竹书最古当魏安厘王时国史也所书宜可信晋纪言咸寜五年盗发汲郡冢与此碑异知史误也
　　西伯将出猎卜之曰所获非龙非彲非虎非罴所获霸王之辅于是果遇太公于渭水之阳载与俱归此司马迁之説也文王至磻谿见吕尚钓钩得玉璜刻曰姬受命吕佐检徳合于今昌来提此尚书大传之説也太公钓于滋泉文王得而王此吕不韦之説也吕望年七十钓于渭渚初下得鲂次得鲤刳腹得书书文曰吕望封于齐此刘向之説也太公避纣居东海之濵闻文王作兴曰盍归乎来此孟子之説也其説之不同如此嬾真子曰太公八十遇文王世所知也然宋玉楚词曰太公九十乃显荣东方朔云太公七十有二设谋于文武王楙野客丛书云二説多有之不特此也如荀子曰举太公于州人行年七十有二邹子曰太公年七十而相周九十而封齐説苑曰吕望行年五十卖食于棘津行年七十屠牛朝歌行年九十为天子师淮南子曰吕望年七十始学兵书九十佐武王伐纣魏志尚父九十秉旄钺白诗曰七十遇文王此类甚多然太公遇文王之嵗月无经典明文雒师谋注云文王既诛崇侯乃得吕尚于磻谿之厓是太公遇文王于伐崇之年书传云散宜生南宫适闳夭三子相与学于太公四人遂见西伯于羑里是太公遇文王于被囚之年史记齐世家曰西伯政平及断虞芮之讼伐崇侯大作丰邑天下三分归其二太公之谋居多则是太公归周又在断虞芮之前也左传称吕伋为王舅则武王之后太公女也文王既得太公然后以武王娶其女文王受命之年武王已八十二矣不应是时方娶其女前已有考辨之







　　説畧卷七
<子部,类书类,说略>
　　钦定四库全书
　　説畧卷八　　　　　　　明　顾起元　撰史别中
　　周有八士马融以为成王时人刘向以为宣王时人他无所考汲冢周书克殷解乃命南宫忽振鹿台之财乃命南宫伯达史佚迁九鼎三巫疑南宫忽即仲忽南宫伯达即伯达也尚书有南宫括疑即伯适也则八士者南宫氏也以为成王时人近之尚书南宫之姓与汲冢书南宫之姓合伯达伯适与仲忽之名又合似是无疑范镇碑云膺姿管苏靖共卫上洪氏谓盖法家者流也范史云律谢臯苏注以苏忿生此云管苏谓夷吾与忿生也然又考州辅碑云昔管苏之尹楚以直见疎刘梁传曰管苏以憎忤取进此亦用管苏事考新序楚共王有疾告诸大夫曰管苏犯我以义违我以礼云云用此事亦未可知也
　　汉书薄昭与淮南厉王书曰齐桓杀其弟以反国程子因据此以子纠为桓公之弟然荀子谓桓公杀兄越絶书谓子纠桓公兄也皆与昭不合盖文帝为厉王兄昭特避就以为之讳耳自宋儒以来率谓子纠非所当立考之管子载召忽之言曰百岁之后吾君下世有犯吾君命而废吾所立夺吾纠也虽得天下吾不生也况与我齐国之政也观此则纠之立有先君之命矣吕纪曰初鲍叔管子召忽三人相善欲相与定齐国以公子纠为必立召忽曰吾三人者于齐国犹鼎之有足去一则不成且小白必不立矣不若三人佐纠也管子曰不可夫国人恶子纠之母以及纠小白无母而国人怜之事未可知不若令一人事小白夫有齐国必此二公子也于是鲍叔傅小白尹文子曰子纠宜立者也小白先入故齐人立之黄楚望曰考春秋立子以贵之义子纠鲁出也鲁女贵而班在卫上则子纠当立凡此又皆子纠为兄与当立之证也
　　臯陶之后有嬴氏偃氏以其为理则又有理氏李氏理天理也故天官书云左角为理然则李理二字古特通用之非有他义也陆佃説理用云李水之子又水子也可谓正矣仁实也故古以为理官之字管子书云冬李也又云黄帝得后土辨乎北方以为李而吕氏春秋亦云后土为李又云臯陶为李昔晋文公命李离为李以为臯陶之后是矣古者理官之理字直为李其义一也传云一介行李即昭公十三年传之行李也盖在夏商之代已有此李氏矣而姓氏之书及北史若新旧唐书等乃云老子生于李下而以为姓或云因乱食苦李而得姓或又以为饥饵木子而姓之均为妄诞暨葛孝先直谓老子之母李氏女也故老子因母以为姓迨其孙洪传诸神仙因谓老子生于李家犹为李姓非也汉属国侯李翊碑以李氏为出于箕子则尤为无所本矣左氏不载程婴公孙杵臼存赵事而史记言之颇详左氏称赵武从姬氏畜于公宫以其田与祈奚韩厥言于晋侯曰成季之勲宣孟之忠而无后为善者惧矣乃立武而反其田是无婴与杵臼之事也史记则言晋灭赵之族朔妻成公姊有遗腹匿公宫生武公孙杵臼程婴以死存之越十五年因韩厥得复田邑二説似乎不一盖左氏为文髙简且其所载以立武复田为重故详叙其后而不暇悉其初然谓赵武从姬氏畜于公宫则所谓朔妻匿于公宫与武之生及二子之存孤可一语尽之矣史记追叙本末故详着焉二説固可防而一也赵之族灭左氏谓赵婴齐通于庄姬原屏放之于齐庄姬以是怨原屏譛而杀之而赵氏灭史记则谓大夫屠岸贾讨灵公之贼杀朔与婴齐同括而赵氏灭二説不同合二书考之盖赵朔赵同赵括之死本各因一事各为一时史记得之传闻误合为一遂致事词参错不可稽耳今按赵同于朔死之后见于左氏春秋者不一而足其非同时被杀甚明且赵世家载晋景公三年屠岸贾攻赵氏于下宫杀赵朔赵同赵括赵婴齐皆灭其族晋世家则载景公十二年以赵括与韩厥等五人为卿已自相抵牾不足信矣
　　史记载孙叔敖优孟亊甚详按叔敖浮光期思县人也期思今废为镇费补之云予得汉延熹中碑书是事微有不同云病甚临卒令其子曰优孟曾许千金贷吾孟楚之乐长与相君相善虽言千金实不负也卒后数年庄王置酒以为乐优孟乃言孙君相楚之功即忼慨髙歌涕泣数行王心感动觉悟问孟孟具列对即求其子而加封焉子辞父有命如楚不忘亡臣社稷功而欲有赏必于潘国下湿墝埆人所不贪遂封潘乡潘即固始也而所载歌絶竒曰贪吏而不可为而可为廉吏而可为而不可为贪吏而不可为者当时有污名而可为者子孙以家成廉吏而可为者当时有清名而不可为者子孙困穷被褐而卖薪贪吏常苦富廉吏常苦贫独不见楚相孙叔敖廉洁不受钱味其语愤世嫉邪含思哀怨过于恸哭比之史记所书逺胜听者安得不感动也欧阳公集古録谓微斯碑后世遂不复知叔敖名饶又谓碑亦罕传余以集録二十余年间求之博且勤乃得之云
　　孔子以鲁襄公二十二年庚戌十一月庚子生罗泌以为八月二十七日五行书论孔子以庚戌年二月二十三日庚子甲申时生明崔铣松窻寤言谓孔子己酉冬十月二十一日庚子生夏八月也六嵗而顔路生九嵗而子路生十五嵗而闵子骞生十九而娶开官氏亦非三十而婚之礼也二十而生伯鱼时为季氏司职吏史记言弟子益进此时诸门人皆未生不知果何弟子也二十九嵗冉有仲弓生三十巫马期生三十一顔渊生伯鱼年十一矣三十二子贡生三十五樊迟生次年原宪生本传云夫子自周反鲁弟子稍益进顔子方六嵗不知又何人也又云鲁乱适齐为髙昭子家臣以通乎景公夫孔子三十嵗时景公与晏婴适鲁既有秦穆公之对而景公説矣至此又何必自辱为家臣以通乎景公也不臣于晏婴而臣于髙昭子何也三十九澹台灭明生四十二公西华生四十五卜子夏生阳虎乱季氏僣夫子不仕退而修诗书礼乐弟子弥众至自逺方莫不受业时颜子方十五次年而子游曾子方生乃问欹器夫十七而孟厘子称其达三十三而齐景公称其圣人之智四十二而知桓子之羵羊辨吴专车之骨反独不知宥坐之器而问焉何也本传四十七为中都宰史记在五十一年次年子张生又次年子贱生五十一诛少正卯史记迟五年五十七畏于匡颜渊后年二十七子路年四十八而由之本传在五十四困陈蔡之后亦误也自陈迁蔡史记作六十传多三年戹陈蔡之时弟子有愠心子路时五十四子贡三十二顔子三十三则伯鱼当四十四传云鲤五十而卒则顔子亦当四十三四矣以请车之事知之何以曰三十二而卒也梦奠时传作七十三吴氏曰时伯鱼已殁六年则又当为七十五矣崔铣以为哀公十六年夏四月十八日己丑卒夏二月也生从谷梁卒从左氏年七十四此皆人物考之失考者也
　　子见南子説者皆引史记以谓孔子见卫灵公宠姬南子孙奕云攷家语孔子适卫子骄为仆卫灵公与夫人南子同车出而令宦者雍渠骖乘使孔子为次乘游过市孔子耻之夫孔子方以季桓子受齐女乐而去鲁适卫至卫又肯为灵公南子次乘哉且六经以至鲁论家语皆无见卫南子之事南子当为鲁之南蒯耳何以知之以佛肸召子欲徃而知之佛肸以中牟畔子路亦不悦其见盖昭公十四年南蒯之奔齐也侍饮于景公公曰叛夫对曰臣欲张公室也南蒯欲弱季氏而强鲁此夫子所以见之也与佛肸不约而同故知其非见卫之南子而见鲁之南子昭昭矣
　　论语公山不狃以费叛召孔子史记在定公九年孔子为中都宰前春秋不书者以费叛季氏非叛鲁也十二年季孙斯仲孙何忌从孔子堕费时岂有费叛如家语所云是时孔子既尊用于定公尤见信于季氏三家听其行事如此乃欲舎鲁背季而赴费人之召岂人情哉不狃召孔子事无之则已若有之则史记九年为得其实而家语所云与左传所载非矣
　　孔子列逸民之行而不及朱张朱子谓朱张不见于经传今按困学纪闻有云朱张行与孔子同故不复论也其谓行同于孔子盖本王弼之注曰朱张字子弓荀卿以比孔子释文亦引之
　　论语申枨郑云即申续史记申棠字周家语申续字周史记以棠为党家语以棠为续传写之譌也后汉王政碑有羔羊之洁无申枨之欲亦以枨为棠则申枨申棠一人尔开元封申党召陵伯又封申枨鲁伯宋祥符封枨文登侯又封党淄川侯并列从祀失于详攷论语释文也
　　魏文侯以卜子夏为师按史记所书子夏少孔子四十四岁孔子卒时子夏年二十八矣后一年元王立厯贞定王考王至威烈王二十三年魏始为侯去孔子卒时七十五年文侯为大夫二十二年而为侯又十六年而卒姑以始封之岁计之则子夏已百三岁矣方始为诸侯师岂其然乎此出宋永亨捜采异闻録其辨攷甚确余谓子夏退而老于西河之上弟子从者甚众文侯或少时或为大夫时师之后人举其事追叙之因称魏文侯耳
　　按春秋左氏周以子正而晋独用夏正故绛老曰臣生之岁正月甲子朔四百四十五甲子矣师旷谓是叔仲惠伯防承匡之岁于今七十三年今起文公之十一年正月上尽是年二月癸未为七十有四年于旷説不合长厯攷之则文之十一年正月一日为乙丑所称甲子乃三月朔是年二月二十三却为七十三年以传言之则自此以前晋国已用夏正僖公四年十二月申生缢经书五年春九年十一月杀卓子经书十年正月十年冬晋杀丕郑经书十一年春盖传或据晋史而经则周厯也左氏既与经违而杜每以为从赴夫以赴辞必举日月始岂得而更哉国语僖十六年文公过五鹿子犯曰十有二年岁在鹑火必获此土以十二年则为二十七年是岁岁在鹑尾而取五鹿乃在二十八年之正月以夏正数则在二十七年之十一月始应鹑尾之説献公之伐虢卜偃曰克之其九十月之交乎十二月丙子朔晋灭虢是以周十二月为十月也据汲冢纪年书特纪一晋起自殇叔至庄伯十一年鲁隠之元年也皆以建寅首迨晋灭乃复收纪魏事故预以为魏国之史预盖知此故于正月每云谓夏正月又云正天时以夏正而已刘知几不之知乃以为春秋诸国皆用夏正鲁以天子礼乐独用周正斯又大妄左氏所记周夏之时不一而足鲁隠之元则断以为周月独有合于经指故表而出之
　　范雎传雎入秦变姓名为张禄学者盖不知秦先时自有张禄也初孟尝君柄齐悦张禄先生之教奉之黄金百斤文织百纯禄辞而不受他日谓孟尝君曰夫秦西塞国也游宦者不得入焉愿君为吾为丈尺之书寄我于秦王我往而遇乎固君之入也往而不遇乎虽人求间谋固不遇矣孟尝君曰敬闻命因为之书寄之秦王往而大遇考之田文之卒在范雎未入秦之先则张禄之入秦居范雎之前久矣雎入秦而踵名张禄岂禄尝有闻于诸侯秦特令雎冒其名以诳邻国邪
　　史记载孟子受业子思之门人不察者遂以为亲受业于子思非也攷之孔子二十生伯鱼伯鱼先孔子五年卒孔子之卒敬王四十一年子思实为防主四方来观礼焉子思生年虽不可知然孔子之卒子思则既长矣孟子以显王二十三年至魏赧王元年去齐其书论仪秦当是五年后事距孔子卒百七十余年孟子即已耆艾何得及子思之门相为授受哉孔丛子称孟子师子思论牧民之道盖依放之言也
　　汉髙祖荀悦曰讳邦字季萧何曰刘季固多大言吕媪曰何自妄许与刘季吕后曰季所居上常有云气故从徃常得季夫季当为行如古之伯仲季非字也如后曰追尊兄伯号曰武哀侯伯名演字伯升又曰始大人常以臣亡赖不能治产业不如仲力今某之业所就孰与仲多仲邰阳侯名喜能为产业见汉书是知伯仲非二兄之字皆行也古人质朴故以伯仲季为字称耳如云防羽季父左尹项伯师古曰伯者其字也名纒后赐姓刘封射阳侯见功臣表吴王濞父字为仲又曰邦之字曰国者盖臣下以国避讳代邦之义也如惠帝讳盈之字曰满师古曰臣下以满字代盈是也
　　防稽太守王景兴问士于虞翻翻对曰鄞大里黄公洁已暴秦之世防稽续志云黄公之贤列于四皓晋夏统言防稽土地风俗其人循循然犹有黄公之髙节杜子美诗云黄绮终辞汉王逸少有尚想黄绮帖陶渊明诗云黄绮之商山南史阮孝绪云汉道方盛黄绮无间山林是皆以黄为姓矣王贡传序四皓名字当读为绮里季夏而后人误读为夏黄公者亦犹乐正裘牧仲之误耳然攷之宋世商于人有得四皓神坐者乃西汉所书凿石为位以为祭也一曰园公神坐一曰绮里季神坐一曰夏黄公神坐一曰甪里先生神坐昔王元之在汝水以诗寄毕文简曰未必颈如樗里子定为头似夏黄公文简谓绮里季夏当为一人黄公其别一人也元之检诸书得陶渊明洎唐诗皆言黄绮如李白辈亦如此即改此诗自是人皆以文简为据得四皓神坐知元之非误但昔人论四皓或言园绮或言绮夏不必尽举首字取文顺则用之或渊明自读作绮里季夏不可知也周爕曰追绮季之迹世説曰绮季东园公夏黄公甪里先生谓之四皓姓书有绮里先生季其字也夏黄公无可疑者园一曰圈风俗通楚鬻熊之后为圈考之陈留志圈公自是秦博士周庾字宣明襄邑人以常居圈中故谓圈公或曰姓圈名秉昔圈称撰陈留风俗记蔡邕集有圈典魏有圈文生皆其后也古者甪与禄同文故乐书作觮郑康成于礼甪皆作禄陈留志作角唐李湆尝辩之路史又云夏里黄公姓崔名廓字少通齐人隠居夏里甪里先生则系泰伯之后姓周名术字元道京师谓之霸上先生甪里亦其号耳神坐路史作神胙杌引三辅旧事云汉惠帝为四皓作碑于隠所则知神胙杌俱当时所刻者
　　夫子云丈夫子也汉严忌字夫子非也当由邹阳传误本云枚先生严夫子皆不敢谏师古云先生枚乘夫子严忌而以夫子为严之字则先生亦当为枚之字耶乘自字叔也忌无考
　　汉书载张骞穷河源言其奉使之逺实无天河之説唯博物志云客星犯牛斗事后人云得织女支机石以问君平皆子虚乌有之谈耳寳厯中京洛逓夫舁张骞槎不知何物前軰诗徃徃用张骞槎杜子美亦云奉使虚随八月查相袭缪误如此
　　东坡二疏赞云孝宣中兴以法驭人杀盖韩杨盖三良臣先生怜之振袂脱屣使知区区不足骄士其立意亦超卓矣然攷之二疏去位在元康三年后二年盖寛饶诛又三年韩延夀诛又三年杨恽诛方二疏去时三人尚无恙也
　　阮嗣宗诗西游咸阳中赵李相经过注谓李夫人赵飞燕大误或云赵飞燕李平皆成帝所幸婕妤然不应与婕妤游从班史谷永传又有为赵李报徳复怨注小臣赵李从微贱尊宠杨用修又言即赵季李疑二人皆阳翟大侠为何并所杀未审孰是也
　　传称雄有大度自守泊如仕成帝哀平间末言仕莽作符命投阁年七十一天凤五年卒攷雄至京见成帝年四十余矣自成帝建始改元至天凤五年计五十有二岁以五十二合四十余已近百年则与所谓年七十一者又相抵牾矣又考雄至京大司马王音竒其文而音薨永始初年则雄来必在永始之前无疑然则谓雄为延于莽年者妄也其云媚莽妄可知矣此泰和胡正甫所辩也以子云有美厥灵根语为伊川所取信其决非媚莽者此自贤者微显阐幽之意抑子云又言大明煌煌旁烛无疆逊于不虞以保天常岂浮湛乱世危行孙言别有指邪然以余攷之正甫言自成帝建始改元至天凤五年计五十有二岁以五十二合雄初至京年四十余已近百年谓传所云七十一岁者相抵牾是谓雄至京师在成帝即位之始也今以汉书汉纪子云文集反覆参校成帝元延二年行幸甘泉河东至王莽建国二年符命事发雄投阁之岁计二十年王音薨于永始二年正月至建国二年计二十四年至天凤五年计三十五年传言雄年七十一以是年卒逆推而上至奏甘泉赋时雄年四十一矣王音前是阳朔三年九月以王凤荐为大司马传云雄至京师音竒其文则雄之至京师在阳朔厯鸿嘉至永始二年之八年中是时雄年尚未四十也成帝以即位初年作长安南北郊罢甘泉汾隂祀至永始三年皇太后诏有司复甘泉泰畤汾隂后土雍五畤陈仓陈寳祠是时赵飞燕姊妹方大幸四年正月行幸甘泉元延二年正月幸甘泉郊泰畤三月行幸河东祠后土冬行幸长杨宫从胡客大校猎明年上将大夸胡人以多禽兽命右扶风等载输长杨射熊舘雄时从行此雄上河东甘泉羽猎长杨四赋之繇也成帝即位初改元建始时雄年二十岁未必是年即至京师也哀帝元夀二年春单于将来朝公卿议勿许雄为黄门郎上书谏帝召匈奴使而许之赐雄帛五十疋黄金十斤解嘲作于哀帝时传所称三世不迁官盖合成哀平三世而言之耳今若以献赋时雄年四十一以是年至京师至天凤五年卒正与传七十一而卒之数合而又与传所言雄年四十余自蜀来游至京师大司马车骑将军王音竒其文雅召以为门下史荐雄待诏岁余奏羽猎赋者不合矣盖以天凤五年上至音卒之年雄年当三十有七非四十余其不合一也若音在日雄至京荐为待诏至奏赋时已五六年音死亦五年矣不应言音荐雄待诏岁余奏赋也其不合二也既云雄至京四十余王音荐之则自永始二年音在日至天凤五年凡三十五年以雄年四十余合三十五年当得年七十五六岁矣不应言七十一而卒果七十一而卒则卒宜在天鳯元年之一年前以建国八年而卒矣不应言天凤五年其不合三也盖正甫所以攻汉书者言辩而未尽事理而本传实自相抵牾难以为据正甫又引郫县志简公绍芳援桓谭新论曰雄作甘泉赋一首梦肠出而内之明日遂卒且曰祠甘泉在永始四年按祠甘泉在元延二年纪传载之甚明雄先奏甘泉赋后奏河东赋后又奏羽猎赋后又奏长杨赋哀帝中又上谏不受单于朝书此云赋甘泉明日而卒者果可为的据邪简公以班孟坚蚤世曹大家传失其实而必执以子云死在成帝永始四年正甫又以为子云来京师在建始初死当在平帝末年如此则以七十一岁而卒之逆推至成帝即位初雄年方三十五亦未得为四十余也传与二公之言校之多有不合简又以剧秦美新或出于谷子云按汉书谷永元帝建昭中举为太常丞成帝建始三年日蚀地震为阳城侯刘庆忌举待诏公车对防至王莽簒位时已四十五六年矣年七十者自可延至此时乃按百官表永以成帝元延四年由北地太守为大司农一年免本传言永病三月有司奏请免故事公卿病輙赐告至永独即时免数月卒于家谷子云之死明白如此且其死去莽簒位时十有七年千载而下乃以美新事悬坐之恐九泉有知亦不肯甘受也余説略中截取正甫之言因为备考诸书之同异如此后汉二十八将名次不可晓第一人邓禹显者也第二人马成无闻焉第三人吴汉显者也第四人王梁无闻第五人贾复显者也第六人陈俊无闻第七人耿弇显者也第八人杜茂无闻首尾皆然立功次序不应相间杂如此薛伯宣常州云旧本汉书作两重排列上一重邓禹居首次吴汉次贾复次耿弇下一重马成次王梁次陈俊次杜茂后人重刋遂错悮此极有理范晔论云其外又有王常李通窦融卓茂合三十二人今本乃以王常臧宫李通马武窦融卓茂为序则将上下重误合而为一明矣按王应麟玉海绀珠集载二十八将首邓禹次吴汉又次贾复马成乃第十六王梁第十七陈俊第十八杜茂第十九则知汉书本文自明特刋书之误耳
　　汉书注有曰臣瓒者不知为何人晋中书监鲁和峤尝领命校正穆天子传五卷瓒乃其校书官属郎中傅瓒也后人取其説以释汉书故有臣瓒注语按汉书余靖刋误已知有傅瓒然亦疑其未足据矣余攷郦道元水经注多引薛瓒汉书注则臣瓒者安知其非薛耶道元后魏人去晋不逺其书引用不一而足当不误也宋景文云刘孝标类苑以为于瓒水经注以为薛瓒而终云不足取信似未深攷也
　　晋书云初石图有牛继马后故宣帝深忌牛氏遂为二榼共一口以贮酒帝先饮其佳者而以毒酒鸩其将牛金而恭王妃夏侯氏竟通小吏牛氏而生元帝今通鉴省其文云通小吏牛金而生元帝牛金可谓枉着一死又负秽名殊可笑也又按唐元行冲元魏之后着魏典三十卷引魏明帝时西栁谷瑞石有牛继马后之像旧史元帝本出牛氏诬辞也按魏道武帝父名什翼犍或其继之之像而杨愼云魏道武名犍亦可笑道武始名渉圭后名珪故不名犍也
　　唐人云君苗无姓吕安无字此言何谓也按文选注吕安字仲悌又应玚有与从弟君苗书则唐人所云者止谓史失其传耳亦训人不可不通文选也
　　五臣注文选谓陶渊明诗自晋义熙以后皆题甲子后世因仍其説独治平中虎丘僧思悦编渊明诗辨其不然其説曰渊明之诗题甲子者始庚子迄丙辰凡十七年皆晋安帝时所作至恭帝元熙二年庚申岁宋始受禅自庚子至庚申盖二十年岂有宋未受禅前二十年耻事二姓而题甲子之理曾裘父艇斋诗话亦信其説然以余攷之元兴二年桓簒位晋氏不断如线得刘裕而始平改元义熙自此天下大权悉归刘裕渊明赋归去来辞实义煕元年也至十四年刘公为相国恭帝即位改元元煕至二年庚申禅于宋观恭帝之言曰桓之时晋氏已亡天下重为刘公所延将二十载今日之事本所甘心详味此言则刘氏自庚子得政至庚申革命凡二十年渊明自庚子以后题甲子者盖逆知其末流必至于此忠之至义之尽也
　　大隠金门者东方朔也见史记又人隠者东方朔也天隠者仲长子光也见文中子通隠者何防也见本传充隠者皇甫希之也见桓传朝隠者王僧佑也见南史黄扉隠士者许寂也仕蜀好修链见蜀梼杌假隠者卢藏用也举进士不调始隠终南有意当世见谈賔録游侠隠士者前何防与弟也遨游人间俱见本传蜘蛛隠者龚舎也见飞虫触蜘蛛网而死因挂冠而退时人谓蜘蛛隠见金楼子
　　淮阳一老汉应曜也隠于淮阳山中与四皓俱徴曜独不至时人谓之曰商山四皓不如淮阳一老见白帖隠侯汉王奕也景帝徴不至遂就山而封侯因以为名见卢元明缑山记居士汉挚峻也与司马迁交好隠于山卒人立祠号曰居士见髙士传徳先生汉法真也顺帝四徴不屈友人刋石颂之见髙士传有道大夫汉李恢也桓灵间不仕见北史李士谦传竹中髙士晋张廌也家有苦竹数十顷在竹中为屋王右军造之不与相见一郡号为竹中髙士见永嘉郡志被褐先生东莞臧荣绪自号也见南齐书物外司马王晞也王事鞅掌雅志不移人士号之见北齐书逍遥公韦夐也明帝遗以诗答诗愿不时朝谒帝勅有司日给河东酒一斗号之曰逍遥公见周书东臯子王勣也游北山东臯著书见南史梁丘子唐白履中也开元中人见唐世説烟波钓徒张志和也见一品集江湖散人又天随子甫里先生皆陆龟自号也见唐书遗名子韦渠牟隠钟山自号见金陵志荆台隠士梁震也唐末进士后不仕髙从诲见五代史
　　至道九老太子中允张好问年八十五太常少卿李运年八十故相吏部尚书宋琪庐州节度副使武允成皆七十九赐紫吴僧赞寜年七十八郢州刺史魏丕年七十六左谏议大夫杨徽之年七十五故相司空李昉水部郎中朱昻皆七十一然以蜀冦作不及宴其明年昉卒遽罢若洛社耆英则前懐州司马胡杲年八十九卫尉卿致仕吉皎年八十六前右龙武军长史郑据年八十四前益州刺史刘真年八十二前侍御史内供奉官卢真年七十八前永州刺史张浑刑部尚书白居易俱年七十而秘书监狄并謩河南尹卢贞以未七十虽与防而不及列洪景卢谓此防有两卢真盖误以真为贞也后洛社耆英则开府仪同三司守司徒武寜军节度使致仕韩国公富弼年七十九河东节度使开府仪同三司守太尉判河南府兼西京留守司事潞国公文彦博司封郎中席汝言俱年七十七太常少卿致仕王尚恭七十六太常少卿致仕赵丙秘书监致仕刘儿卫州防御使致仕冯行已年七十五太中大夫天章阁待制提举崇福宫楚建中年七十三司农少卿致仕王谨言年七十二太中大夫提举崇福宫张问龙图阁直学士通议大夫提举崇福宫张焘俱年七十端明殿学士兼翰林学士太中大夫提举崇福宫司马光六十四援卢狄例在防而不预图检校太尉宣徽南院使判大名府王拱辰年七十一时出镇预列而不在防前社多髙夀而后社名位重乐天又有宴致仕裴賔客九十余王尚书八十余白为太子少傅刘梦得为太子賔客俱七十三潞公又与中散大夫程朝议大夫司马旦司封郎中席汝言作同甲防在洛社之次年元丰十老燕集序米芾作章岵守杭与郡之长老游从各饮酒赋诗见其人为内阁清河公正议大夫广平公太中大夫濮阳公朝议大夫清丰公朝议大夫彭城公朝议大夫徐公朝散大夫郑公承议郎崇君奉议郎黄君不着年嵗而序言貌若辽鹤言为龟鉴则亦皆髙年矣又杭州在正统间大理正郎子贞八十一封吏部员外郎孔希徳八十礼部郎中蒋廷晖七十八处士项伯藏九十三孙适郭文敏皆七十三又有稽勲郎中邓林布政使姚肇以寓公与防而年不及
　　该闻録言皮日休陷黄巢为翰林学士巢败被诛今唐书取其亊按尹师鲁作太常寺丞皮子良墓志称曾祖日休避广明之乱徙籍防稽依钱氏官太常博士赠礼部尚书祖光业为吴越丞相父璨为元帅府判官三世皆以文雄江东据此则日休未尝陷贼为其翰林学士被诛也光业见吴越备史颇详乃知小説谬妄无所不有师鲁文章传世且刚直有守非欺后世者可信不疑也按唐浔阳簿刘肃所着唐世语林已明载皮日休黄巢时遇害其子仕钱镠矣
　　昔人以冯道比胡广盖言其遘际行履之同也汉顺帝五年胡广已为尚书仆射又十年而以大司农为司徒质帝元年梁冀弑帝为太尉桓帝元年罢十月为司空五年致仕又四年以太常为太尉又二年梁冀诛为庶人又八年以太常为司徒又二年为孝灵元年参録尚书事其年宦官杀陈蕃等进太傅録尚书事封又四年卒凡事和顺质冲桓灵六帝周流四公三十余年冯道始事唐庄宗庄宗为明宗所簒事明宗三年由端明殿学士为中书侍郎同平章事废帝为从珂所弑事从珂以司空平章出镇义成石晋灭潞王四年入为司徒侍中出帝初以太尉侍中镇匡国契丹灭晋为太傅汉入洛为太师周簒汉以太师为中书令瀛王凡厯五国十一主出入将相三公者二十四年
　　五季时十国称帝改元者七荆楚吴越常行中国年号欧公五代史着十国世家年谱于吴越云闻之故老亦尝称帝改元而事迹无可攷见独得其封落星石为寳石山制书称寳正六年辛卯所据止此按至正中徐一防避乱海寜州有许姓者尝辟一巨室得古墓内有志砖葢钱氏将许俊墓也俊年十八从军以战功累官至节度使都押衙兼御史中丞寳正三年卒于此所载年月甚明此又钱氏改元之一证惜欧公未之见耳镠自梁末帝贞明二年加天下兵马都元帅开府置官属唐庄宗入洛以厚献赐玉册金印自称吴越国王更名所居曰宫殿官属称臣遣使封拜海中诸国君长盖居然行帝者事矣又何疑于改元一节乎哉
　　元僧杨连真伽发宋诸陵时有濳裒其骨而之者陶九成辍耕録所载以为唐义士珏周徳恭秉烛清谈以为林义士珏瞿宗吉归田诗话所载则以为林义士塾周公谨癸辛杂识则以为宋陵使罗铣郑元祜遂昌杂録则以为林景曦或又传为王英孙云
　　古人避讳甚严如秦始皇讳政呼正月为征月史记年表又曰端月卢生曰不敢端言其过秦颂曰端平法度曰端直厚忠皆避正字也汉髙祖讳邦汉史凡言邦者皆曰国吕后讳雉史记封禅书野鸡夜雊惠帝讳盈史记万盈数作万满数文帝讳恒以恒山为常山景帝讳啓史记微子啓作微子开汉书啓母石作开母石武帝讳彻以彻侯为通侯蒯彻为蒯通宣帝讳询以荀卿为孙卿元帝讳奭以奭氏为盛氏光武讳秀以秀才为茂才明帝讳庄以老庄为老严以办装为办严殇帝讳隆以隆虑侯为林虑侯安帝父清河王讳庆以庆氏为贺氏魏武帝讳操以杜操为杜度吴太子讳和以禾兴为嘉兴蜀后主讳宗以孟宗为孟仁晋景帝讳师以师保为保傅以京师为京都文帝讳昭以昭穆为韶穆昭君为明君三国志韦昭为韦曜愍帝讳业以建业为建康康帝讳岳以邓岳为邓岱山岳为山岱简文帝郑后讳阿春以春秋为阳秋晋人皮里阳秋是也富春为富阳蕲春为蕲阳齐太祖讳道成薛道渊但言薛渊梁武帝小名阿练子孙皆呼练为绢隋祖讳忠凡言郎中皆去中字侍中为侍内中书为内史殿中侍御为殿内侍御置侍郎不置郎中置御史大夫不置中丞以治书御史代之中庐为次庐至唐又避太子讳忠亦以中书郎将为旅贲郎将中舎人为内舎人帝讳广以广乐为长乐广陵但称江都唐祖讳虎凡言虎率改为武如晋书石虎但言石季龙武贲武丘武林之类是也髙祖讳渊赵渊为赵文深杨渊为杨泉诗人谓陶渊明为泉明太宗讳世民唐史中凡言世皆曰代凡言民皆曰人如代宗諡即世宗民部曰戸部又所谓治人生人富人侯之类是也髙宗讳治唐史中凡言治皆曰理如东汉注引王吉语而曰至理之主才不代出者章怀太子避当时讳也武后讳曌以诏书为制书鲍照为鲍昭懿徳太子重照改曰重润刘思照改曰思昭睿宗讳旦张仁亶改曰仁愿宗讳隆基惠文太子隆范薛王隆业并去隆字君基太一民基太一并作其字隆州为阆中隆康为普康隆龛为崇龛隆山郡更名仁夀郡代宗讳豫以豫章为钟陵苏预改为源明以薯蓣为薯药至宋避英宗讳曙又改曰山药签署曰签书徳宗讳适改括州为处州宪宗讳纯淳州更名栾州韦纯改名贯之韦淳改名处厚王纯改名绍陆淳改名质栁淳改名灌严纯改名休复李行纯改名行湛崔纯亮改名仁范程纯改名冯纯改名约穆宗讳恒以恒山为平山敬宗讳徐改名有功文宗讳昆宋绲防要作宋混郑涵避文宗旧讳改名瀚武宗讳炎贾炎改名嵩宣宗讳忱常谌改名损穆谌改名仁裕石晋髙祖讳敬塘拆敬氏为文氏茍氏至汉而复姓敬宋朝避翼祖讳敬复改姓文或姓茍元后父讳禁以禁中为省中武后父讳华以华州为太州韦仁约避武后家讳改名元忠窦怀贞避韦后家讳而以字行刘穆之避王后讳以宪祖字行后又避桓温母讳更称小字武生虞茂避明穆后母讳改名预淮南王安避父讳长故淮南子书凡言长悉曰修晋以毗陵封东海王世子毗以毗陵为晋陵唐避章怀太子讳贤以崇贤舘为崇文舘王琯除防稽内史以犯祖讳防字以防稽为郐稽贾曾以父讳至不肯拜中书舎人韦聿迁秘书郎以父嫌名换太子司议郎栁公绰迁礼部尚书以祖讳换左丞栁宗元迁监察御史以祖讳察上表避职诏不许李涵为太子少傅吕滑劾涵不避父名少康刘温叟以父讳岳不听丝竹之音李贺以父名晋肃不赴进士举司马迁以父讳谈史记赵谈曰赵同张孟谈为孟同范晔以父讳泰后汉书郭泰曰郭太李翺祖父讳楚金故为文皆以今为兹钱王讳镠以石榴为金樱改刘氏为金氏杨行宻据州人呼蜜为蜂糖赵避石勒讳以罗勒为兰香宋髙祖父讳城以武成王为武明王以武成县为武义县古人避讳似此甚多不可胜举闻见録谓徳宗立议改括州适处士星应括州分野遂改为处州处州合上呼呼去声非也容斋随笔谓严州本名睦州宣和中以方冦改严州盖取严陵滩之意子陵乃庄氏避明帝讳以庄为严合为庄州李祭酒涪谓晋讳昭改名佋案説文自有佋穆字以昭为佋盖借音耳三公之论如此又观韩退之讳辩谓武帝名彻不闻又讳车辙之辙今史记天官书谓车通此非讳车辙之辙乎谓马迁史记不言谈今李斯传言宦者韩谈滑稽传谈言微中此非史记言谈乎又谓汉书无庄字今爰盎传上益庄郑当时传郑庄千里不赍粮兹非汉书言庄乎汉书注以景字代丙字如干支景戌景辰景子景科景令之类晋书与唐人文字皆然缃素杂记亦莫晓所以攷之葢唐初为世祖讳耳
　　古称聪敏善记者聊记一二张安世武帝幸河东亡书三箧安世识之具作其事后购得书以相校无所遗失见汉书应奉凡所经履莫不暗记读书五行并下为郡决曹史行部四十二县口説罪系姓名坐状轻重无所遗脱常于彭城相表贺家有车匠于门内开扇出半面视奉后数十年于路见车匠识而呼之见谢承汉书延笃尝借堂谿典左氏传本讽之粮尽辞归典曰卿欲写传何故辞归笃曰已讽之矣见先贤行状陆续为郡曹史饥荒太守使于都亭赋民饘粥事毕説六百余人分别姓名无有谬误见后汉书祢衡见蔡伯喈所为碑一过视之后援笔书之无所遗失惟第四行中石磨灭两字不分明见别传王粲与人共读道旁碑背而诵之不失一字观人围碁局乱粲为覆之比校不误一道见魏书张华强记黙识四海之内若指诸掌武帝尝问汉宫室制度及建章千门万戸华应对如流画地成图见晋书夏侯荣賔客百余人人一奏刺悉书其乡里名氏世所谓爵里刺也客示荣一寓目使之遍谈不谬一人见世语邢邵因霖雨读汉书五日略能遍之广寻经史五行俱下一览便记尝与客在北海王昕舎宿饮相与赋诗凡数十首皆在主人奴处旦日奴行诸人求诸邵皆为诵之见北史裴诹之尝从常景借书百卷十许日便返景疑其不能读每卷策问应答无遗见北齐书傅昭魏晋以来官宦簿伐姻连内外举而诵之无所遗失见南史杨愔聪记彊识半面不忘每有召问或单称姓或单称名罔有误者后有选人鱼漫汉自言猥贱独不见识愔曰卿前在元子思坊骑秃尾草驴经见我不下以方麴障面我何不识卿见本传栁庆僧习子也曝书僧习于杂集中取赋一篇千有余言庆立读便即诵之无所遗漏见后周书虞世南太宗令写列女传屏风已装未及求本乃暗书之一字无失见国史补又太宗尝出行有司请载副书以从帝曰不须虞世南在此行秘书也见隋唐嘉话崔仁师为度支郎中尝奏度支财物数千言手不执本太宗怪之令杜正伦赍本仁师对唱一无差殊见旧唐书萧颖士与李华陆据游洛龙门共读路旁古碑颖士一阅即能诵华再阅据三方能记之议者以三人才格髙下如此见本传顔真卿调犀浦主簿尝送徒益州忘其籍至廷口记物色凡千人无所差长史陆象先异之见唐史魏奉古授封丘尉尝九日公宴有客草序五百言奉古言此旧文援笔倒疏之草序者黙然自失奉古徐笑曰适览记之非旧习也因是知名见小史张廵生平书不再读人抽案上书随意叩之无不背诵雍丘城中人一见面即识姓名状貌无有遗误见韩文公书张中丞传后栁芳开元中有李幼竒对芳念百韵诗芳暗记便顿之于壁不差一字曰此吾之诗也李不平芳徐云聊相戏耳因请幼竒更诵所着文章皆一遍便能写录见尚书故实张方平颖悟絶人家贫无书常就人借三史旬日輙还曰吾已得其详矣凡书皆一阅终身不再读属文未尝起草见墓志苏文忠公轼在诏狱中丞李定一日语客曰苏轼真竒才也人愕莫敢对定曰所作诗文虽数十年前所引用书籍故事问之无一遗谬者见长公外纪王性之读书能五行俱下以文投贽者且观且卷俄顷即置之工拙皆能记肃王与沈元用同使虏馆于燕山愍忠寺寺中有一唐人碑凡三千言元用素彊记即朗读一再肃王不视且听且行若不经意元用归欲矜其敏取纸追书之不能记者凡阙十四字书毕肃王视之即举笔尽补其所阙又改元用谬误四五处置笔他语畧无矜色元用骇服并见老学庵笔记













　　説畧卷八
<子部,类书类,说略>
　　钦定四库全书
　　説畧卷九　　　　　　　明　顾起元　撰史别下
　　师旷识驳马谏珂【狐身鸟首】识首阳之神【狸身狐尾】又知劳薪管子知俞儿【卑耳溪神】又知駮马子产知实沈台骀楚君子识鹏雏董仲舒知重常鸟【见论衡】东方朔识驺牙识巫雀识藻防【水木之精长八九寸】识怪哉知毕方【独足鹤】又云识鹏雏【见异类传】张寛知女人星刘向知贰负【上郡山中械一足尸】窦攸知鼮鼠一云是终军贾逵知鸑鷟蔡衡知青鸾王粲知服矾人冢吴胡综知铜匣中玉如意为秦始皇厌王气物诸葛恪知傒囊【山精如小儿】陆敬叔知彭侯【状如黒狗无尾】晋张华知龙鲊【以苦酒沃之五色】知海鳬毛知干将知临平石鼔【以蜀中桐材刻为鱼形叩之则鸣】知铜澡盘【晨夕鸣与洛中宫钟相应】知九馆龙洞有痴龙知然石【以水灌之便热】知玉浆龙穴石髓束晳知显节陵科斗策贾渊知茍晞儿冢董养知周防狄地【下有苍白鵞飞去】释道安知鲁襄公鼎王莽铜斛裴子野知白题国何承天知亡新威斗王僧防知楚王冢中科斗书考工记刘杳知紫荷槖知长颈王又知千里酒又知古牺尊沈约知东夷罨葢【瓦具髙九尺鋭下平葢中有劒一盖具也】又知焦明鸟【出东阳郡中】刘显知古文尚书逸篇斛斯微知錞于【以芒筩振之】祖莹知于阗国王所献古玉印崔知蓝田山玉人陆澄知服匿【单于赐苏武酒器】李珽知内黄苏绰知西汉故仓地李章武知铁斧为禁物傅奕知金刚石许敬宗知帝丘孟诜知药金欧献乘知息壤叚成式知报时铁傅业知蜼【形如豕仰鼻长尾有岐】卢若虚识鼨鼠【豹首虎臆大如拳】留源知地囊为寃气所结范徳昭知蜀兴义门双石笋为蚕丛启国镇蜀之碑杜镐知秦哀公墓又知雀饧僧赞寜知画牛隠见又知海马骨刘敞知龙雀刀【赫连勃勃铸】又知周恶夫印为亚夫印刘攽知驳马刘蜕知古铜盎非齐桓公物髙裕知陵鲤耶律楚材知角端
　　世説谓李元礼谡谡如松下风青州先贤传又谓周孟玉浏浏如松下风李膺家传又谓南阳朱公叔飂飂如行松栢之下语林又云郭林宗与李膺共载乘薄苯车上大槐坂观者望之若松乔之在霄汉家传称李膺岳峙渊清海内先贤传称许子将亦曰山峙渊停家传称李膺頵頵如玉山世説又称裴叔则朗朗如行玉山后汉书杨震号闗西夫子北史裴瓛称薛道衡亦曰闗西孔子世説许度停都一月刘尹无日不徃乃叹曰卿复少时不去我成轻薄京尹南史孔广美容止善谈论张绪数巾车诣之每叹曰孔广使吾成轻薄祭酒晋平公出言而不当师旷举琴而撞之跌袵宫璧魏文侯出言而不当师经举琴而撞之中旒溃之一见淮南子一见刘向説苑燕太后不肯以少子质齐因陈翠爱少子之説而许赵太后不肯以少子质秦因左师触龙爱少子之説而许一见赵世家一见战国防髙齐神武不贵慕容绍宗以留文襄唐文皇暂出李勣以留髙宗俱见本纪申鸣援桴而进战为贼杀其父功成而自杀赵苞援桴而进战为贼杀其母功成而欧血死一见説苑一见后汉书医缓脉晋平公而曰君之病在膏之下肓之上秦武王示扁鹊病而曰君之病在耳之前目之上谓皆以色致也一见左传一见战国防东方朔知赤物为怪哉饮酒十石李章武知铁斧为厌物饮酒三斗一见捜神记一见酉阳杂俎怀素习书尽数亩芭蕉郑防习书尽数屋柹叶俱见法书録孙膑膑于魏而为齐师司马喜膑于宋而为中山相一见本传一见吕氏春秋王济以钱千万与王恺赌射八百里牛一胜而探牛心尔朱文略以好婢与髙归彦赌射千里马一胜而截马头一见晋书一见北齐书鄂千秋明萧何功髙立封侯公孙戎明樊哙不反立封二千戸一见萧何传一见王莽传兖州刺史李恂郡园小麦胡麻悉付从事州刺史费遂郡园小麦胡蒜悉付从事一见东观汉记一见谢承后汉书孙权得诸葛恪而以老枽熟龟精张华得雷焕而以老枽辨狐精一见捜神记一见集异志汉郭林宗遇雨巾角折人遂为折角巾周独孤信驰马帽微侧人遂为侧帽一见后汉书一见北史严畯为吴大帝诵孝经仲尼居张辅吴昭以为鄙生请诵君子之事上章陆澄为齐武帝诵孝经仲尼居王卫军俭以为博而寡要请诵君子之事上章一见吴志一见南齐书吴大帝梦人以笔防额熊循贺以为当作主齐文宣梦人以笔防额王昙哲贺以为当作主俱遂即位一见吴祚国统志一见齐书魏文帝为王时梦日堕地分为三分已得一分纳怀中陈文帝微时梦亦然后俱为三分之主一见谈薮一见陈本纪张茂先白鹦鹉梦为鸷鸟搏杨太真白鹦鹉亦梦为鸷鸟搏一见异苑一见明皇杂録欧阳率更见索靖碑初看云浪虚得名次日看曰名下定无虚士坐卧其下十日不能去阎立本见张僧繇画亦然见宣和书画谱杨司空素出见客挟侍姬红拂因奔李靖郭太尉子仪出见客亦挟侍姬红绡因奔崔千牛一见虬髯客传一见昆仑奴传二人又皆劒侠也被甲上马以示可用人知马援不知其事先见于防颇母择万家之地人知韩信不知其事先见于秦太后日暮途逺倒行逆施人知主父偃不知其事先见于伍子胥髙鸟尽良弓藏人知韩信不知其事先见于范蠡饮醇酒弄妇人人知陈平不知其事先见于信陵君败军之将不可语勇人知广武君以此对韩信不知范蠡以此语越人不知佞人为谁人知唐太宗以此斥宇文士及不知魏常以此语髙欢
　　圣主时投水人知有卞随务光而不知有北宫无择骑青牛人知有老子而不知有封达生空桑人知有伊尹而不知有孔子白鱼入舟人知有周武王而不知有宋明帝河澌冰合人知有汉光武之滹沱而不知有慕容徳之黎阳抱瓮出灌人知有汉隂丈人而不知有卫之五丈夫凤雏号人知有厐统而不知有顾邵献胙加毒以防赐死人知有晋献公子申生而不知有秦孝文王子西蜀侯恽吞珠绐吏人知有伍贠而不知又有张丒思妾令方士致魂人知汉武之于李夫人而不知宋武之于殷淑仪火牛人知有齐田单而不知有宋王则治阿誉闻而阿不治人知有齐威王之大夫而不知景公之晏子梦寐求相人知髙宗之傅説而不知文王之臧丈人题壁作龙蛇歌人知有介子推而不知舟之侨逆旅人劝就国人知有太公而不知有郑桓公説喻土梗人知有苏秦之于李兑而不知有苏代之于孟尝君许秦地而背之人知张仪之于楚怀王而不知冯章之于楚王山节藻棁人知有臧文仲而不知有管仲先食不死之药巧言以免死人知方朔之于汉武帝而不知中射之士之于楚王一字直百金人知淮南子而不知公孙子孝母涌泉出鱼人知有姜诗而不知有后周陆通妻弃夫人知朱买臣而不知太公望沈江负父尸人知有防稽之孝女曹娥而不知符县光尼和之女终又道张贠妻黄氏名帛沈江负夫尸掘地得石椁人知有滕公而不知有卫灵飞防客至门号登龙门人知有李膺而不知有袁昻又王衍亦谓一世龙门任昉为中丞与其宴者亦曰龙门之游续太史公史记人知褚先生而不知刘向刘歆冯商雄史岑梁审肆仁晋冯叚肃金丹冯衍韦融萧奋刘恂相次撰续迄于哀平皆名史记看竹不问主人知有王徽之而不知有袁粲倚柱读书雷震不辍人知有夏侯而不知有诸葛诞获偷侍儿人试文不杀因以赐之人知有杨素之于李伯药而不知有蔡兴宗之于孙敬玉侍婢环侍执饮馔人知有王武子而不知有杨国忠孙晟国忠晟又俱号肉台盘羊羮不徧致败人知华元之于御斟而不知中山王之于司马子期乳生潼人知有元徳香而不知有李善防衣娱戏人知有老莱而不知有伯瑜知囊人知有错而不知有樗里子鲁匡桓范唐王徳俭读易至损益而叹人知有向平而不知有孔子佩六印人知有苏秦而不知有栾大以石为虎射之没羽人知有李广李逺而不知有熊渠养由基飞将人知有李广而不知有吕布倒用印人知有叚秀实之阻朱泚而不知有李崧之安蜀人主前席人知有贾谊而不知有商鞅苏绰饮千日酒至期发冢而醒人知有刘石而不知有赵英日食万钱犹云无下箸处人知有何曾而不知有任恺御屏隔座人知有汉郑第五伦而不知有吴纪亮纪隲杯中蛇影人知有乐广之弓而不知有南皮令应栁之弩而风俗通又以为杜宣杀孝妇大旱人知有前汉之东海而不知有后汉之上虞万石君人知有石奋而不知有东汉冯杨秦袭唐张文瓘留犊事人知有时苗而不知有羊扁食脱粟人知有公孙而不知有晏婴钱神论人知有鲁褒而不知有胡母民成公绥获偷侍儿人以侍儿赐之人知有袁盎之吴司马而不知有张説之书生陈蕃下榻人知有徐穉而不知有周璆雪中髙卧人知有袁安而不知有胡定定又字元安梦赠笔人知有江淹而不知有王彪之王珣纪少瑜陆倕李峤和凝噀酒救火人知有栾巴而不知有樊英邵信臣郭宪佛图澄成武丁入水戮蛟人知有周处而不知有澹台子羽荆佽飞菑丘防襄阳太守邓遐羊车游后宫盐水洒地人知有晋武而不知有宋文御膳有髪自数三罪以免死人知晋平公之庖人而不知光武之陈正因病尝粪人知越王勾践之于吴王而不知郭霸之于魏元忠以酒赐妬妇饮之无恙人知太宗之于房龄而不知庄宗之于任圜立试万言倚马可待人知有李太白而不知前有袁虎后有刘原父即席尽器饮酒归而尚醒称所得器人知裴泰之于裴钧而不知潘炕之于朱梁太祖下第献燕诗座主明年登第人知有章孝标而不知有于化成刻石髙山深谷人知有杜预而不知有顔真卿赐行酒人炙人知有顾荣而不知有何逊隂锷歩金莲事人知齐东昏之潘妃而不知李后主之窅娘一箭落防雕人知有斛律光而不知有拓防干髙骈锦缆事人知有隋而不知有甘寜还带隂德至相位人知有裴中令而不知有白中令少孤门生废蓼莪人知有王裒而不知有顾欢入山妻二仙女久而归人知有天台之刘晨阮肇而不知有剡县之袁狼硕因食辨劳薪人知有荀勖而不知有师旷及东晋牛铎强索妾人知有武承嗣之于乔知之而不知有阮佃夫之于何恢闻鼓角声加敬人知有范云之于梁武而不知有到仲举之于陈武翦须赐臣合药人知有唐太宗之于李勣而不知有宋仁宗之于吕夷简告灵不仕人知有王羲之而不知有何偃它心观人知忠国师之于大耳三藏而不知普寂之于栁中庸祭赛忘书刀在庙鲤鱼为送人知有马当山之王昌龄而不知有宫亭湖之估客奕棋覆局人知有王粲而不知有到溉制千字文人知有周兴嗣而不知有萧子范赠妾人知有韩翃之章台栁而不知有郑还古之沈真真误食澡豆人知有王敦而不知有陆畅纵囚来归人知有唐太宗而不知有梁王志隋王伽殡逆旅书生人知有王忳而不知有鲍子都廖有方桥神貎丑以足潜画之人知有定州之张平子而不知有忖留神之鲁般又不知有秦始皇造桥海神之工人见水经注骆驼负水养鱼人知有宋孙仁祐而不知有隋虞孝仁爱妓被夺赋诗复还人知于頔之于崔郊秀才不知頔又于戎昱使君又江陵一刺史于寓居士杀负心仆人知有张咏而不知有栁开金莲送归人知有苏轼而不知有令狐绹王珪史浩登第娶瞽女人知有刘庭式而不知有吕蕡写石经人知有蔡邕马日防而不知有嵇康乞食歌姬院人知有韩熈载而不知有裴休三杰人知张良萧何韩信而不知宋璟张説源乾曜又程颢张山甫朱光庭又富嘉谟吴少微魏谷倚亦称北京三杰又三国志注傅子以孔明云长翼徳为三杰四杰人知王杨卢骆不知宋之韩范富欧亦有此号又痩沈前有约后有昭畧寄怨诗之窦前有后有滔望车尘之潘前有党后有岳善画妇人为帝杀之毛前有延夀后有惠逺致冰鲜之王前有祥后有延吊客驴鸣之王前有粲后有济铜钱作埒之王前有济后有元寳立铜柱之马前有援后有摠射石之李前有广后有逺种玉得妻之阳前有洛阳雍伯后有卢龙翁伯怖小儿之麻胡前有秋后有祜书红叶之郑前有防后有谷
　　周左丘明春秋时左丘明唐张説宋张説汉张俭宋契丹张俭秦王猛陈王猛春秋王豹战国王豹汉吴祐元吴祐唐王溥宋王溥春秋魏相汉魏相隋李纲宋李纲汉李膺梁李膺陈王通隋王通晋张载宋张载后魏王建唐王建五代王建唐王珪宋王珪汉昭帝时卫尉王莽汉末位王莽汉王允晋王允吴孙登晋孙登北齐王则宋王则后汉王霸又隠逸王霸前汉丞相公孙后汉虞延传幽州从事公孙汉朱买臣梁朱买臣汉李广北齐李广战国王欢晋王欢唐杨巨源宋杨巨源晋李宻唐李宻晋王祥梁王祥汉雄隋雄梁侯景北齐侯景战国王良汉王良又如唐尧而汉有唐尧为临武长谏止荔枝之贡【后人改为羌】虞舜而梁书有虞舜为太常丞常献明堂之议士士鞅之父也而乃相鞅夀梦吴王之臣也而乃臣越书裁四代亦既该两伯夷【一虞之秩宗一乃諌武王者】论语一书乃有两南宫括孔门髙弟有公孙龙晋代羌帅有顔回仕符健者又一王羲之佐慕容徳者又一张华古有容成氏而黄帝之臣亦曰容成伏羲曰苍牙而天雷之吏亦曰苍牙羲臣曰巫咸而又来乂商家白帝曰未宣而又为唐刺濮离娄事黄帝则论彼商臣张若事黄帝则指夫秦士【娄若并见庄子张若蜀郡太守也】赵隠事商国而亟举魏贤【魏黄门赵隠唐宰相赵隠】冯夷友费昌而竟谈河伯商均曰叔均后稷之孙亦曰叔均隰朋曰齐臣黄帝之臣亦曰隰朋风后轩帝师也女战经禹又问乎风后伍胥楚族也女兵法黄帝又臣夫伍胥上古赤松子皇初平亦号赤松季连陆终子季克子亦曰季连仲衍为孟戏之弟而纣之兄亦曰仲衍孔甲为黄帝之史官而孔子之孙亦曰孔甲又若帝喾之臣有穷之君俱曰羿而俱以射名少昊之子鲁国之士皆曰般而皆因巧着
　　湘东王有同姓名録其书今不存聊举其灼灼者在同时如两曾参一曾参杀人而致曾子之母投杼两毛遂一毛遂坠井而致平原君之痛哭异世则鲁秋胡因妇采桑调其妻投水死汉亦有鲁秋胡求聘翟公女翟公误传调妻事以为薄行而不许婚俱可笑也其次如国师公刘秀以名应图防为王莽所杀至取王莽者为光武亦刘秀莽遣太师安新公王匡攻更始定国上公王匡不胜为所执杀唐李尚书益与宗人尚书益者俱赴饮据上坐因笑曰今日两副坐头俱李益代宗用韩翃知制诰宰相以平卢幕府贠外及江淮刺史请上书春城无处不飞花絶句云用此韩翃而贠外得之事皆奇又按路史载汉两龚遂俱为郡太守两京房俱明易灾异晋王氏一谱而有两王恺一茂仁一君夫两王绥一戎子一愉子两王乂一绪父一衍父两王澄一济弟一衍弟两王安期一含子一湛子又刘古今有十一王褒有十二张良有九张敞王吉皆有八又陆善经亦着有同姓名録
　　古之多力人如桀能伸铁钩索其臣捱移大戏水杀鼋鼍陆捕熊虎纣能倒曵九牛抚梁易柱又生捕熊虎指画杀人费仲恶来足走千里手制兕虎又崇侯虎等举六百石重沙者二十四人蜀五丁力士能移山举万钧每王薨辄立大石长三丈为墓志曰笋里秦乌获及夏育俱能举移千钧卫石蕃能负沙一千二百斗项王举鼎防山喑呜叱咤千人皆废魏任城王曹彰太庙新成万斤钟负之而趋擗白象鼻顿之于地以臂绕虎尾伏不敢动北魏卢曹长九尺余勇力与沙门昙赞埒尝以海神胫骨为马矟以遗神武诸将莫能举惟彭乐强举之南梁羊侃伏而作虎状以指抉壁入三寸弓力至二十石泗州十石人各长八尺许执而对击之俱碎又于壁直上七歩横蹋得五迹唐宋令文有牛触人令文接两角拔之应手而倒颈骨皆折而死又以五指撮碓觜壁上书四十字诗为太学生以一手挟讲堂柱起以同房生衣于柱下压之
　　古人夙惠者多矣聊摘记其凡颛顼年十二而治天下见新序蒲衣子八嵗为舜师见皇甫谧髙士传荀仲豫称禹十二为司空见傅子管仲妾倩云睾子生五嵗而佐禹见列女传周王太子晋生八岁而服师旷见尸子荆公子年十五而相荆见説苑项槖生七嵗为孔子师见新序甘罗年十二秦封为上卿见战国防杨乌九嵗而与文见法言黄香年十二博览传记见东观汉记桓驎年十三四有异才能作诗赋见文士传徐穉十一嵗对郭林宗伐宅树见汉史黄琬年七嵗为祖琼对日食状见后汉书孔融十一嵗造李膺门见世説崔琰九嵗举秀才见魏书夏侯荣七嵗能属文日诵千言经目辄记见世语虞翻年十二好学有髙气见吴书张纯张俨朱异俱童年见朱据各赋一物见文士传陆云六嵗便能赋诗见别传贺循童齓不羣言行进止必以礼让见晋书戴逵总角以鸡卵汁溲白瓦屑作郑碑又为文自镌词丽器妙见本传谢朏十嵗能属文父庄游土山使朏命篇揽笔便就见世説刘瓛年五嵗闻舅读管寜传欣然欲读见南史任昉四嵗诵诗数十篇八嵗能属文自制月仪词义甚美见本传昭明太子五嵗徧诵五经见梁书到沆五嵗见父于屏风抄古诗教读一遍便能讽诵邢邵十嵗能属文日诵万言见北史陆琼六嵗为五言诗颇有词彩何逊八嵗能赋诗徐勉六嵗为祈霁文见称耆旧并见本传虞荔年九嵗陆澄澄问五经凡有十亊荔随问辄应无有遗失见陈书李百药七嵗能属文知鄅国在琅琊见隋书贾嘉隠七嵗举神童召见见语林王勃六嵗解属文搆思无滞词情英迈见旧唐书贾言忠数嵗日诵万言孙思邈七嵗日讽千言并见唐世説苏颋五嵗便指意于文坐卧吟讽未尝暂辍八九嵗有若大成见韩休集序宋璟七嵗能属文八九嵗梦大鸟衔书吐口中而吞之藻思日深见顔真卿撰神道碑萧颖士四嵗属文观书一览即诵见旧唐书刘晏八嵗献东封颂以神童为秘书正字见明皇杂録李泌年七嵗能赋敏防见邺侯外传杨绾年四嵗处羣众人敏识过人见旧唐书权德舆生三嵗知变四声四嵗能赋诗积思经术无不贯综见本传髙郢九嵗通春秋能属文子定年七嵗读尚书以汤誓难父郢不能对见旧唐书农杨牢絶乳即能诗见芝田録崔童儿时工诗韩滉命咏架上鹰命牋笔畧无停思见南楚新闻白居易生六七月即识之无二字指之百试不差见长庆集韦温七嵗日念毛诗一卷十一嵗应两经举登第见旧唐书张同子名防年十三启辨鼎铭黄初元年春二月之谬同大异之见五代史王元之五嵗能诗太守命咏白莲见古今诗话黄庭坚年五嵗已诵五经八嵗赋诗有云君到玉皇香案前若问旧时黄庭坚谪在人间今八年见道山清话胡溪真珠船又载唐人幼慧者令狐楚五嵗能词章杜甫七嵗属辞徐彦伯张九龄裴敬彜皆七嵗能文李贺七嵗作髙轩过孔颖达八嵗日诵千余言闇记三礼义宗李白十嵗观百家十三能文史张童子九嵗明二经与韩愈同举礼部拜卫兵曹郄士美十二通五经史汉皆能成诵栁公权十二工词赋今之豚犬但解覔梨耳述之以勉儿軰先秦以前美人宫掖则有少昊之皇娥赤帝女之琼树桀之妹喜纣之妃已有萃氏周穆王之盛淑人昭王之延娟延娱幽王之褒姒楚王之息妫晋献公之骊姬秦穆之女弄玉惠文之华阳夫人庄襄王之邯郸姬吴王之西施【即夷光】郑旦【即修明】楚王之郑袖南威阳文李园妹梁惠王之闾娵赵武灵王之吴姚燕昭王之旋娟提嫫中山侯之隂后江姬在下则有仍氏青琴毛嫱孔父妻徐吾犯妹夏姬朱娄顔夫人汉以后宫掖则髙祖之戚夫人文帝之慎夫人武帝之陈后阿娇卫后子夫邢夫人尹夫人李夫人王夫人钩弋夫人丽娟元帝之王昭君成帝之赵后飞燕赵婕妤合徳光武之隂后丽华魏文帝之甄后郭后薛灵芸莫琼树陈尚衣陈巧笑吴大帝之赵夫人潘夫人吴主和之邓夫人吴主亮之朝姝丽居洛珍洁华孙防周瑜之二乔晋武帝之两杨后胡嫔芳宋孝武之殷淑仪齐东昏之潘妃玉儿北齐后主之冯小怜陈后主之张丽华孔贵嫔隋文帝之陈宣华蔡容华帝之朱贵儿侯夫人袁寳儿吴绛仙唐宗之武惠妃杨太真梅妃武宗之王才人李后主之两周后宋徽宗之两刘妃闺阁则秦罗敷晋顾夫人齐临川王宏之江无畏荀奉倩之妇曹氏桓温之李势女陈之乐昌公主王仙客之无双失行则卓文君莺莺非烟虢国夫人达奚盈盈狄夫人姬侍则袁术之冯方女魏之绛树石崇之翾风緑珠宋祎羊侃之张静琬孙荆玉魏元雍之徐月华修容艳姿李密之雪儿羊鉴之阿刘李靖之红拂崔生之红绡元载之薛瑶英寜王宪之宠姐李听之紫云李愿之真珠潘炕之解愁名伎则薛琼琼陈娇如霍小玉李娃楚娘夜来杜韦娘史凤楚莲香刘采春李师师
　　王昭君事诗人雅好咏之自石季伦明妃词后不可胜纪杜工部诗云千载琵琶作胡语分明怨恨曲中论白少傅诗云汉使却回凭寄语黄金何日赎蛾眉君王若问妾顔色莫道不如宫里时欧阳文忠诗云耳目所及尚如此万里安能制夷狄皆以昭君入胡心不忘汉致吊而闵之之意独王荆公有汉恩自浅胡自深之句人遂縁是以觇其非纯臣要而论之昭君本非贞女荆公之言未必非诸公之言未必实也按前汉书匈奴传元帝以后宫良家子王嫱字昭君赐呼韩邪单于又言王昭君号寜胡阏氏生一男伊屠知牙师为右日逐王呼韩邪死其子雕陶莫臯立为复株絫若鞮单于复妻王昭君生二女长女为须卜居次小女为当于居次后汉书南匈奴传知牙师者王昭君之子也昭君字嫱南郡人也初元帝时以良家子选入掖庭时呼韩邪来朝帝勑以宫女五人赐之昭君入宫数嵗不得见御积悲怨乃请掖庭令求行呼韩邪临辞大防帝召五女以示之昭君丰容靓饰光明汉宫顾景裴回竦动左右帝见大惊意欲留之而难于失信遂与匈奴生二子及呼韩邪死其前阏氏子代立欲妻之昭君上书求归成帝勑令从其俗遂复为后单于阏氏焉西京杂记云元帝后宫既多不得常见乃使画工图形案图召幸之诸宫人多赂画工独王嫱不肯遂不得见匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重失信于外国故不复更人乃穷案其亊画工毛延夀等皆弃市琴操曰王昭君者齐国王穰女也年十七仪容絶丽以节闻国中长者求之皆不许乃献汉元帝帝造次不能别房帷昭君恚怨之防单于遣使帝令宫人装出曰欲至单于者起昭君喟然越席而起帝视之大惊悔是时使者并见不得止乃赐单于观此诸书所记相戾如琴操所言则昭君之始也以不得幸御恚愤不堪而自请入胡其后呼韩邪死又不能自守遂复为后单于阏氏行此乃淫佚之女何云以节闻哉乐府解题又云昭君有子曰世违单于死世违继立匃奴之俗父死妻母昭君问世违曰汝为汉也为匃奴也对曰为匃奴耳昭君乃吞药自杀夫昭君所生子自名知牙师其继呼韩邪立者乃雕陶莫臯是呼韩邪大阏氏之子昭君配之所生二女王莽时曾讽令须卜居次入侍元后两汉史所纪明白如此何乃为此亡稽之言邪后世遂有昭君死节及青冢之説学士王达笔畴中常责昭君逺嫁匈奴不死于中路及至见腥羶而后亡不亦晚乎不知昭君不惟不死且不耻为两单于妻矣太仓陆之箕曾于笔畴中牋记之金罍子又备言其详诗人徒以美失身异地过为闵惜所谓未见好徳如好色也
　　近内黄野中掘得郑恒墓志乃给事郎秦贯撰其叙恒妻则博陵崔氏世遂以崔为莺莺按防真记虽谓莺莺委身于人而不著名氏郑恒之名特始见于西厢传竒葢乌有之辞也世以墓志之名偶与乌有之辞合而郑恒之配又偶与莺莺之氏同遂以墓志之崔为莺莺误也况防真记止云崔氏孀妇将归长安不言博陵又无縁在内黄且墓志之崔以大中九年正月十七日病终享年七十有六遡其生当在徳宗建中元年庚申若莺莺之生防真记以为甲子岁乃兴元元年少庚申四岁墓志属纩之期盖得于郑氏家状防真记设帨之岁盖得于莺母自言并不应少误郑恒之配殆别一崔氏也
　　章台栁以李将姬栁氏得名韩贠外翃所谓纵使长条似旧垂也应攀折他人手者也阳台栁亦以蜀妓栁氏得名御史所谓从今唤作阳台栁舞尽春风万万条者也韩退之侍儿名栁枝所谓别来杨栁街头树摆乱春风只欲飞者也白乐天侍儿亦名栁枝所谓两枝杨栁小楼中嫋嫋多年伴醉翁者也李义山属情洛中妇亦名栁枝所谓画屏绣歩障物物自成双者也杨廉夫侍儿亦名栁枝所谓竹枝栁枝桃杏花吹弹歌舞弄琵琶可怜一个杨夫子化作江南散乐家杨基亦寄之诗云长笛参差吹海凤小璚杨栁舞妖魔而聂大年读廉夫集云白发草杨子宅红妆檀板谢家湖盖指此也古妓女之双名者苏小小南齐钱塘名倡也见乐府广题薛琼琼开元宫中第一手为崔怀寳所私者见丽情集闗盼盼张建封妓女守节于燕子楼张好好杜牧之云故吏部沈公在江西幕好好年十三以色艺来乐籍中随公移置宣城后为沈著作所纳见之于洛阳东城感旧伤怀题诗赠之并见本亊诗灼灼锦城官妓也善歌舞相府筵中与河东人目成自此不复面以软绡褁红泪寄之见丽情集东东窦巩从军有吊妓东东一篇云芳菲美艳不禁风未到春深已坠红惟有侧轮车上驿耳边常似呌东东见抒情集端端崔崖张祐嘲李端端云黄昏不语不知行鼻似烟窻耳似铛爱把象牙梳掠鬓昆仑顶上月初生后又更赠云覔得骅骝被绣鞍善和坊里取端端州近日浑成诧一朶能行白牡丹见云谿友议小小齐公王缙妓也叚成式有小小写真寳应寺诗见续酉阳杂俎张红红韦青妓也召入宫号记曲娘见乐府杂録转转镇州书记韩定辞之所眷也王彧使至酒间盼之韩曰愿垂一咏即以相赠彧援笔作赋文不停缀首云玳筵既启雅乐斯陈雾卷罗帷花攒锦茵有西园之上客命南国之佳人貌逞婵娟纵玉顔而倾国歩移缥缈蹴罗袜以生尘遂载以归见刘崇逺耳目记郑举举善章程王苏苏王莲莲张住住见孙棨北里志楚楚宋杭州名妓也栁耆卿托其以所为词见知州孙何见玉露李师师东京角妓也住金线巷色艺冠絶徽宗自政和后多微行乘小轿子徃来师师家宣和六年册师师为李明妃改金线巷为小御街金兵至李明妃废为庶人流落湖湘为商人所得见宣和遗事吴女盈盈能诗与王山好见笔奁録夷坚支志爱爱姓杨氏钱唐倡家女为金陵少年张逞所调遂相携濳遁后逞为父所捕爱爱以死守之念逞之勤遂死见苏子美爱爱集张英英徐州妓女也见菊林丛话毛惜惜髙邮妓也荣全叛同众饮宴惜惜不肯趋侍全责之惜惜曰妾虽贱妓不曾伏事反臣全斩之阃臣以闻封英烈夫人秋厓方岳作义娼传见三朝野史及随隠漫録唐安安理宗癸丑元夕命董宋臣呼入禁中歌色絶伦见西湖志又赵真真于盼盼于心心李心心汪怜怜顾山山孙秀秀荆坚坚皆元妓之有名者见青楼集李当当名伎也忽有所悟为道士见辍耕録
　　女子执国政者齐陆太姬司纶綍者唐上官婕妤司史事者汉曹大家主兵者唐平阳公主洗夫人为将军者晋王廞起兵顾深母孔氏年百余以为军司马廞复以已女为贞烈将军唐行营节度许敬异以卫州侯氏滑州唐氏青州王氏赴义奏授果毅将军契丹陈州女子号白颈鸦者有侍夫数十人封怀化将军为女侍中者后魏元义妻胡氏齐髙岳母山氏赵彦深母傅氏南汉卢琼仙为女尚书者魏明帝选知书女子为之为女学士者陈后主宫人袁大舍等唐徳宗朝贝州宋氏五女若萃若昭若华若伦若宪为女博士者宋孝武朝韩兰英
　　铁围山丛谈云花蕋夫人蜀王建妾也后号小徐妃者大徐妃生王衍而小徐妃其女弟在王衍时二徐坐燕游汚乱亡其国亦能赋咏及孟氏再有蜀传至昶则又有一花蕋夫人作宫词者是也谓花不足以拟之似花蕋之轻嬛也徐随王衍归唐半涂遭害花蕋夫人亦随昶归宋从太祖游猎苑中为太宗射杀两人者其生于蜀同其名同其能诗同其亡国而杀身同今人第知一花蕋夫人而不知其有二也按闻见杂録太宗射杀者乃金城夫人非花蕋也
　　士人以氏族相髙虽从古有之然未尝着盛自魏氏铨综人物以氏族相髙亦未专任门地惟四夷则全以氏族为贵贱如天竺以刹利婆罗门二姓为贵种自余皆为庶姓如毗舎首陁是也其下又有贫四姓如工巧纯陁是也其他诸国亦如是国主大臣各有种姓茍非贵种国人莫肯归之庶姓虽有劳能亦自甘居大姓之下自后魏据中原此俗遂盛行于中国故有八氏十姓三十六族九十二姓凡三世公者曰膏粱有令仆者曰华腴尚书令仆而上者为甲姓九卿方伯者为乙姓散骑常侍侍中大中大夫者为丙姓吏部正员郎为丁姓得入者谓之四姓其后迁易纷争莫能坚定遂取前世仕籍定以博陵崔范阳卢陇西李荥阳郑为甲族唐髙宗时又増太原王清河崔赵郡李通谓七姓然地势相倾互相排诋各自著书盈编连简殆数十家至于朝廷为之置官譔定而流习所狥扇以成俗虽国势不能排夺大率髙下五等有百家皆谓之士族此外悉为庶姓婚宦皆不敢与百家齿陇西李氏乃皇族亦自列在第三其重族望如此一等之内又如岗头卢泽底李土门崔靖恭杨之类自为鼎族其俗至唐末方渐衰息
　　今人以氏混于姓按氏正义曰犹家也释例曰别而称之曰氏合而言之曰族曰姓氏者姓以系统百世使不别氏以别子孙之所出言姓则在上言氏即在下如今云姓田氏姓闻氏族者属也子孙共相连属其旁支别属各自为氏天子赐姓命氏诸侯命族故尧赐伯夷姓曰姜赐禹姓曰姒赐契姓曰子赐稷姓曰姬着在书此天子赐姓也诸侯赐卿大夫以氏若同姓公之子曰公子公子之子曰公孙公孙之子其亲已逺不得上连于公故以王父字为氏若适夫人之子则以五十字伯仲为氏若鲁之仲孙季孙是也若庶子妾子则以二十字为氏展氏臧氏是也若异姓则以父祖官及所食之邑为氏以官为氏者则司马司城是也以邑为氏者若韩赵魏是也凡赐氏族者比为卿乃赐有大功徳者生赐以族若叔孙得臣是也虽公子之身若有大功徳则以公子之字赐以为族若仲遂是也其无功德死后乃赐族若无骇是也若子孙各为卿其君不赐族子孙自以王父字为族也氏族对之为别散则通也故左传云问族于众仲下云公命以字为展氏是也其姓与氏散亦得通故春秋有姜氏子氏姜子皆姓而云氏是也氏又谓之姓故大传言系之以姓又言庶姓别于上则氏与姓一也氏又谓之族故羽父为无骇族隠公命以为展氏则氏族一也盖别姓则为氏氏则有族族无不同氏氏有不同族故八元八凯出于髙阳氏髙辛氏而谓之十六族是氏有不同族也商氏徐氏之类谓之六族陶氏施氏之类谓之七族宋之挚氏谓之戴族向氏谓之威族是族无不同氏也
　　氏有以国称者若王侯虞夏之类是也有以邑称者若卿大夫崔卢之类是也有以乡以亭称者封乡以乡氏若裴陆尸肥封亭以亭氏若麋采之类是也有以地称者因所居氏之如陈舜之后居于妫因氏妫之类是也有以姓称者得赐为姓若姜氏吕氏因佐禹治水有功赐姓之类是也有以字称者若郑驷乞以公子驷字为氏之类是也有以名称者若鲁展无骇以公子展为氏之类是也有以次称者若伯仲叔季如鲁三家之类是也有以族称者族即氏之别若长勺尾勺赵阳鲁阳之类是也有以官称者若太史太师司马司空仓氏库氏之类是也有以爵称者若皇王公侯之类是也有以凶徳称者若英布被黥为黥杨感枭首为枭之类是也有以吉徳称者如赵衰人爱之如冬日其后有冬日氏之类是也有以技称者若巫后为巫卜后为卜之类是也有以亊称者若车千秋以车为氏夏后缗逃出自窦生少康以窦为氏之类是也有以諡称者若庄氏出于楚庄僖氏出于鲁僖之类是也有以爵系称者若王言王则混矣本爵系而言有王叔王孙氏之类是也有以国系称者若唐出于尧而唐孙氏又为尧之别族是也有以族系称者若季友之后传家则称季孙不传家则去孙称季之类是也有以名氏称者若士季有士氏又有士季氏之类是也有以国爵称者若白氏旧国楚人取为邑以其后为白侯氏之类是也有以邑系称者若原以周邑得氏又加伯为原伯氏以别于原之类是也有以官名称者若师延之后为师延氏之类是也有以官氏称者若吕不韦为秦相子孙为吕相氏之类是也有以邑官称者若鲁沂邑因沂大夫相鲁遂以沂相为氏之类是也有以邑諡称者邑而加諡若苦成子之后为苦成氏之类是也有以諡氏称者氏而加諡如郑共叔之后为共叔氏之类是也有以爵諡称者爵而加諡如卫成公之后为成公氏之类是也有以生之异称者若周平王少子生而有文在手曰武遂氏武又盘庚妃姜氏梦龙入怀孕十二月而生手把南字遂氏南之类是也
　　氏有同名而异实者如唐出自尧之后为唐周以封晋此晋之唐也本伊祁姓爕父之后封于唐为楚所并此楚之唐也本姬姓又如虞出姚姓之虞为舜后出姬姓之虞为仲雍之后是也又如王氏出自姬姓周灵王太子晋之后时人号曰王家故曰王氏太原王琅琊王其后也出自毕公髙之后魏信陵君子孙时人以其故王族号曰王家故为王氏又出北海陈留者则曰舜后其先齐诸田为秦所灭齐人号为王家此子姓之王也出河南为可类氏出冯衍为钳耳族出莒州本髙丽出安东本阿布思此虏姓之王也又如裴氏出风姓非子之支孙封非乡邑故为非邑氏至后世去邑从衣为裴此一裴也晋平公封颛帝之孙于裴中号裴君此又一裴也又如余顾世本顾国夏商诸侯也以国为氏又句践之后别封顾余以邑为氏上已姓下姒姓不同原也改氏之原古有以赐而改者如娄项为刘郦为食其李为独孤徐为李是也氏有以嫌而改者如赫连氏以本宗支庶非正统并为铁伐氏谢服以出征嫌其姓不祥改为射氏是也氏有以罪而改者如马以何罗改为莽萧以巴东王子响叛齐武帝改为蛸唐改武惟良为蝮贬刘诞为留是也氏有以避讳而改者如宋以武公名司空改为司功氏晋以僖侯名司徒改为司城氏籍避项羽讳改为席奭避汉元帝讳改为盛庄避汉明帝讳改为严避唐明皇讳改为洪是也氏有以音讹而改者如陈为田韩为何莘为辛姒为似吕为甫欧为区雷为卢是也氏有以省文而改者如鄣为章邴为丙邵为召鄅为禹是也氏有以省言而改者如卢蒲为卢闾丘为闾即墨为即钟离为钟马服为马司冦为冦是也氏有以避仇而改者如端木之后为木又为沐墨台之后为墨又为怡伍之为五谭之为覃刀之为刕牛之为牢疏之为太傅章之为仇是也氏有变夷者贺鲁为周贺葛为葛阿史那为史宿六斤为宿是也氏又有变于夷者如后周宇文改辛为普屯王为可频由为纥干李为徒何之类是也
　　梁时朝士有姓吉者谒尚书令何敬容卒问曰君于丙吉几世矣答曰如明公之于萧何一时传以为笑愚以为未可非也韩退之作讳辨以骐期杜度嫌名为辨愚以为不必辨也如夏启之后曰启帝沃丁之后曰沃黄帝相力牧之后曰牧相仓颉之后曰颉令伦之后曰伦八元伯奋之后曰奋仲堪之后曰堪叔豹之后曰豹颛帝子老童之后曰童八凯隤敳之后曰敳叔达之后曰达大临之后曰临虞相龙之后曰龙殷相巫咸之后曰咸傅説之后曰説周内史服之后曰服后稷孙鞠之后曰鞠周大夫史篇之后曰篇卿士樊皮之后曰皮王子朝之后曰朝王子狐之后曰狐大夫封昔之后曰昔鲁公子展之后曰展公孙兹之后曰兹季孙夙之后曰夙端木赐之后曰赐费宰南遗之后曰遗大夫仲述之后曰述孔门琴牢之后曰牢晋大夫郤犨之后曰犨虢射之后曰射传槐之后曰槐先且居之后曰居毕万之后曰万狼曋之后曰曋师旷之后曰旷匠丽之后曰丽郑穆公兰之后曰兰公孙印叚之后曰叚公子丰之后曰丰公子然之后曰然卫出公辄之后曰辄公子郢之后曰郢齐太公望之后曰望太史激之后曰激公子骆之后曰骆大夫童刁之后曰刁楚子鬻熊之后曰熊太子建之后曰建大夫封涡之后曰涡叔山冉之后曰冉屈到之后曰到鬻拳之后曰拳宜僚之后曰僚宋防仲衍之后曰衍公子乐父之后曰乐大夫猛获之后曰获华耦之后曰耦吴相伍员之后曰员赵相虞卿之后曰卿以至仓颉勾龙陆终飞廉季随季騧意如夷吾庆忌将具婴齐弃疾目夷庶其祝其偃师之类直取其名为氏此皆三代之人将何所讳耶然则敬容殊不难答但初问为可笑耳
　　左氏之春秋传太史公之史记其载诸国姓氏与夫世次皆有可疑者春秋时诸侯之国凡一百十五可以知其姓与爵者四十有六晋楚之类是也可以知其姓而不可以知其爵者一十有八焦阳之类是也可以知其爵而不可以知其姓者一十有七沈之类是也其爵其姓皆不可得而知者三十有三鲜虞陆浑之类是也然知其姓者亦不可究信如以赵为羊姓而子长又以为姬姓以祁姓国为重黎之后又以为吴国之后至姜氏为伯夷之后又以为四岳之后是其言亦自相异同矣史记始于黄帝迄于汉武天子世次见于帝纪诸侯世次见于世家夏后为杞商后为宋以其世家本纪并考之则其苗裔厯厯皆可考至于滕薛邾郳之属虽其事见于春秋而其世次之不传者又不可尽信尧乃舜之从髙祖而舜乃妻其女鲧乃舜五世从叔父与舜同为尧臣汤与王季同世也汤下传十六世而为纣王季传一世而为文王二世而为武王则是文王以十五世祖而臣事十五世孙纣武王以十四世祖而伐十四世孙纣而代之必不然矣此子长之论世裔所以为可疑也
</div>
    <div class="pagination">
<a href="说略_page4.html">上一页</a><a href="说略.html">1</a><a href="说略_page2.html">2</a><a href="说略_page3.html">3</a><a href="说略_page4.html">4</a><span class="current-page">5</span><a href="说略_page6.html">6</a><a href="说略_page7.html">7</a><a href="说略_page8.html">8</a><a href="说略_page9.html">9</a><a href="说略_page10.html">10</a><span>...</span><a href="说略_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
