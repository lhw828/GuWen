<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 193 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 193 页/共 331 页</h1>
    <div class="content">　　贞观十七年十一月，太宗诏曰：“天下宜赐三日。自汉魏已来，或赐牛酒，牛之为用耕稼所资。多有宰杀，深乖恻隐。其男子年七十已上，量给酒米面。”
　　【次柳氏旧闻】
　　玄宗善八分书，将命相。先以御书其姓名置案上，会太子入视，上举金瓯覆其名，以告之曰：“宰相名，汝庸能知之乎？即射中赐若卮酒也。”肃宗拜而称之曰：“非崔琳卢从愿乎？”上曰：“然。”因举瓯以赐卮酒。是时，琳从愿皆有宰相望。玄宗倚为相者数矣。竟以宗族蕃盛，附寄者众，不用之。
　　【古今事通】
　　《唐书》：李嗣业入朝赐酒，玄宗前醉舞，赐采百段，金四五十物，钱十万为解酲具。《蜀杌》：潘炕使梁，梁祖饮以三十巨觥。疑其沉沔，令人俟之，乃盛服将入朝，倍以全器赐之。《王氏闻见录》：真宗饮酒三斗不乱。一日召辅臣赐饮至三斗，复进巨觥，觥退而酒出。诏贮三瓶，中礻集未饮酒，赐辅臣。明日开视不能辨。群臣问所以，帝笑曰：“古人谓酒有别肠，岂虚言哉。”《匈奴传》：匈奴攻战斩首虏，赐一卮酒。人人自趋利。
　　【唐】
　　张果数御美酒，尝云，我先克丙子岁，位侍中。有邢和璞者，善知人寿夭。师夜光者，善视鬼。帝令和璞推果生死，懵然莫知其端。帝诏果密坐，使夜光视之。不见果所在，帝谓高力士曰：“吾闻饮堇无若者，奇士也。”时天寒，因取以饮，果三进，颓然曰：“非佳酒也。”乃寝，顷视齿憔缩，顾左右取铁如意，击堕之藏带中。更出药传其断，良久已生，粲然骈洁。帝益神之。
　　【南唐书】
　　史虚白，字畏名。隐九江，乘双辕犊车，挂酒壶一酒瓢。往来匡山，元宗召见赐酒便殿，醉溺于殿陛。元宗曰：“真隐者也。”
　　【资治通鉴】
　　《后汉高祖纪》：契丹述律太后遣使，以其国中酒、馔、脯、果赐契丹主。贺平晋国，契丹主与群臣宴于永福殿。每举酒立而饮之，曰：“太后所赐，不敢坐饮。”
　　【三槐王氏杂录】
　　初贡团茶，及白羊、酒，惟见任两府方赐之。仁宗朝，及前宰臣，岁赐茶一斤，酒二壶。后以为例。
　　【涑水记闻】
　　真宗重礼杜镐，镐直龙图阁，上常因沐浴罢，饮上尊酒，封其余。遣使赐镐于阁下，镐素不饮，得赐喜饮之至尽。因动旧疾，忽僵不知人。上闻之惊，步行至阁下，自调药饮之，仍诏其子侍疾。少顷，镐稍苏，见至尊在欲起，上抚令卧。镐疾平然后入宫，方镐疾亟时，上深自咎责。以谓由已赐酒，致镐疾也。
　　【宋史】
　　《张阐传》：绍兴三十一年冬，给札侍从台谏，修具时务，阐时为工部侍郎，兼侍讲。上十事皆剀切。当时应诏数十人。惟阐，与国子司业王十朋，指陈时事，斥权幸无所回隐。明日召两人对内殿，帝大加称赏，赐酒及御书。《孝义传》：江白父卒，负土营葬。庐于墓侧，藜羹瓦芒，书夜号泣，将终制犹然。转运使以其状闻，诏赐帛二十匹，粟、麦二十石，酒十缸。
　　【宝濡须志】
　　宋主兰字廉仲，尝在讲筵，孝宗赐酒，公辞以量浅，上曰：“量随福至”。及公进酒，上又自令满斟曰：“酒逢知己饮，”君臣相得盖如此。
　　【金史】
　　《章宗纪》：承安元年七月庚辰。御紫宸殿，受诸王百官贺，赐诸王宰执酒，敕有司。以酒万尊置通衢。
　　赐民纵饮。
　　【山居新语】
　　至元四年，伯颜太师之子，甫十岁余，为洪城儿万户。乃邀驾同往，托以三不刺之行为辞，本为其子也，至中途有酒车百余，乘从行，其回车之兀剌赤，多无御寒之衣。致有披席者，有一小厮无帽，雪凝其首，若白头僧帽者，望见驾近，哭声震起，上亦为之堕泪。遂传命令遣之。伯颜不从，上亟命分其酒于各爱马。即各投下。及点其人数，死者给钞壹锭，存者半锭，众乃大悦。遂呼万岁而散。
　　【元史】
　　《元明善传》：明善与虞集，相得甚欢。至京师乃复不能相下，董士选自中台行省江浙，二人俱送都门外，士选下马入邸舍中、为席。出橐中肴酒同饮，曰：“复初中原人也，伯生南人，将为复初摧折。今为我饮此酒，慎勿如是。”明善受卮酒跪而酹之。起立言曰：“诚如公言。无论他日，今隙以开矣。请公再赐一卮，终身不敢忘公言。乃再饮而别，自是欢好如初。”元
　　【郑玉师山集谢赐酒笺】
　　日月重光，绍承平之正统。山林小隐，蒙征聘之殊恩。册陛出纶，青坊设醴，臣诚欣诚忭，扣头扣头，臣闻人心攸系，实惟储二之尊。德业孰先，莫如继述之重。能广君父所行之志，必得古今达孝之名。然束帛旌贤，礼仅闻于前代，而上尊致敬，事未见于东宫，何幸微臣。亲逢优渥，以岩穴孤寒之士，受朝迁稠叠之知，此盖伏遇皇太子殿下，刊德承乾，离明出震。体圣上招臣之盛意，举国家旷古之弥文。位居主鬯之崇，器非妄与，情比赐脯之厚，泽欲并施。遂使草茅，滥沾寸露，臣顾惭浅学，无补明时，拜赐多仪，分已出于侥幸。让还好爵，心始觉于和平。愿于问安侍膳之余，为致辞官就召之请，仕止进退必合义，庶几抑奔竞之风。左右前后皆正人，尚益勉端本之学。臣下请无任激切屏营之至。
　　【能改斋漫录】
　　周庚信，谢赐酒诗云：浮蚁对春开。盖用曹子建七启，盛以翠尊，而酌以雕觞。浮蚁鼎沸，酷烈馨香，故杜子美赠汝阳王诗曰：“仙醴求浮蚁，江楼夜宴诗。尊蚁添相续，简院内诸公。”诗云：“蚁浮仍腊味，鸥浮已春声。”报赵王赐酒：“染王修竹园，冠盖风尘喧。行人忽枉道，直进桃花源。稚子还羞出，惊妻到闭门。始闻传上命，定是赐中樽。野炉然树叶，山杯捧竹根。风池还更暖，寒谷遂长暄。未知稻梁雁，何时报君恩。《诗渊》：蒙赐卫酒：梁庚子山金膏下帝台，玉沥在蓬莱。仙人一过饮，承得两三杯。忽逢桑叶落，正值菊花开。阮籍披衣进，王戎含笑来。从今览仙药，不假向瑶台。
　　【宋范太史集】
　　《和子瞻禁林钻院诏赐烛酒》：晨入金华暮玉堂，声容不动笔奔忙。星间忽降龙衔耀，天上重分玉醴香。是日早迩英讲读退，以风寒赐执政讲筵官御酒，是夜翰林又被烛酒之赐。欲火也寒宵宫漏永，半酣归梦蜀山长。起看绛阙银河晓，山立千官拱未央。
　　【唐权载之集】
　　《敕赐长寿酒因口号以赠》：恩沾长寿酒，归遗同心人。蒲酌共君醉，一杯千万春。
　　【宋葛胜仲丹阳集】
　　近蒙明堂，使局赐酒，元巳日与诸僚会饮城东。王君仪升先生辟谷，独不敢召，以二尊为寿。上尊沾赐自明堂，绝礼无功愧滥尝。玄晏先生闻嗜饮，青州从事敢悭藏。芳聊蔫杯铛眼，涓滴难浇归绣肠。轾举忽荒何所碍，南烹更欲强张良。”君仪见和复别为一首，因各次韵。载酒轻尘论礼堂，区区好事愧原尝。糟丘未辨陈暄老，壑谷宁容伯有藏。盎盎新香浮蚁面，陶陶暖息肋龟肠。物微意重君毋诮，炽糸丰刀泉甘器亦良。君仪再和复次韵答之。醪敷映玉浪吹香，未饷征君敢独尝。瓮下无人容借饮，壶中有客共深藏。歌呼仅可供鶁颊，酩酊那忧共腐肠。好似东皋求待诏，三升日给酿遍良。
　　【徐铉骑省诗】
　　蒙恩赐酒，奉旨令醉，进诗以谢：明光殿里夜迢迢，多病逢秋自寂寥。臣以病戒酒多时。蜡炬乍传丹凤诏，御题初认白云谣。今宵幸识衢樽味，明日知停入阁朝。为感君恩判一醉，不烦辛苦解金貂。
　　【梅圣俞宛陵集】
　　《赐酒诗》：时颁光禄酒，花出汉宫墙。湛露承天渥，流霞落羽觞。近亲龙尾道，远袭雀头香。溺殿人谁见，终知曼倩狂。
　　【张舜民画墁集】
　　《丞相宠示白羊御酒之作》：进酒彤闱盏未乾，眷尉元老在长安。双壶犹带崤山雪，一酌能消塞北寒。好是弟兄同受赐，更邀宾客共交欢。逡巡若遇头纲品，感激方明壮士肝。前宰相在外，岁赐头纲团茶一斤，白羊酒二壶。计今受赐惟康国在京，公在长安耳。
　　【任希夷斯庵集】
　　《五日东宫赐酒肴》：重来六泛菖蒲酒，储禁黄封岁岁。遥想三宫天上宴，肯分余沥到人间。
　　【司马温公传家集】
　　《赐酒诗》：和气盈金杯，恩光湛玉觞。应知北山羽，犹怯上林霜。醇味回秋色，清都近醉乡。山茅沾雨露，誓极寸心长。
　　【元萨天锡诗】
　　《升龙观招道士谢舜咨饮柏台赐酒》：九天飞下金鸡诏，四海欢传雨露杯。百尺瑶台一壶酒，道人何事不归来。虽非天上黄封赐，终带霜台雨露香。额手太平无事日，一樽长对晚风凉。
　　【陈秋岩诗】
　　《数月无酒，蒙上位颁赐一瓶，喜而成歌》：麦曲生久别会面难，马乳风味多寒酸。洞庭春色梦不到，但觉饮是波涛干。内庭皇皇遣星使，怜我沙场雪霜苦。金尊尽倒笑颜开，熙熙犹似登春台。更入穹庐锡芳宴，似说愁城易攻战。圣恩浩荡海波深，醉里长歌望三殿。
　　【虞伯生诗】
　　《王真人眉叟，在京上都赐酒倡和》：真人燕处自高堂，远赐宫壶出上方。给传许乘飞厩马，侑尊仍有大官羊。一天雨露凉如洗，四座宾朋喜欲狂。起赋新诗夸得意，西风传送及滦阳。
　　【国朝顾禄诗集】
　　臣禄备员太常，祀事之暇，每兼内书之职。维时天寒指冻，书不成字。上命早午二膳，赐酒三爵，谨赋诗以纪之曰：赐酒味偏嘉，宫壶出内家。香凝金掌露，争映赤城霞。才薄惭无报，恩深讵有涯。从容挥翰处，字画转光华。
　　赐老人酒
　　【西汉书】
　　《文帝纪》：元年，民年八十以上，赐米人月一石，肉二十斤，酒五斗。其九十以上，又赐帛人二匹，絮三斤。
　　赐民牛酒
　　【汉制丛录】
　　文帝初嗣位，赐民爵一级，女子百户、牛、酒。颜氏谓女子，即赐爵者之妻也。率百户共得牛酒若干。其后肃宗以凤凰鸾鸟之瑞，所赐亦然。章怀云：若是户头妻不得更称为户，此为女户头，即今之女户也。天下称庆，恩当普洽，所以男赐爵，女子赐牛酒。《史记索隐》亦引乐彦之说，云妇人无夫，或无子，不沾爵，故赐之。二说比颜注其义皆优。
　　【史记】
　　《封禅书》：武帝东巡海上，封泰山，诏赐民百户牛一，酒十石。
　　【西汉书】
　　《昭帝纪》：始元元年秋七月，赦天下，赐民百户牛酒。《郊祀志》：元帝即位，遵旧仪，间岁正月一幸甘泉，郊泰。又东至河东，祠后土，西至雍，祠五，凡五奉泰后土之祠，亦施恩泽。时所过母出田租，赐百户牛酒。师古曰：“言有时如此不常然也。”或赐爵，赦罪人。《成帝纪》：元延四年三月，行幸河东祠后土，甘露降京师，赐长安民牛酒。
　　【西汉博闻】
　　《肃宗纪》：元和二年，诏赐河南女子百户牛酒。注云：《史记?封禅书》百户牛一头，酒十石。臣贤谓女户头，即今之女户也。天子称庆，恩当普洽，所以男户赐爵，女子赐牛酒。
　　赐方朔牛酒
　　【古今事通】
　　《启颜录》：汉武帝置酒玉台，与群臣为大言小言者饮一杯。公孙丞相曰：“臣弘，骄而猛又刚毅。交牙出吻声又大，号呼万里嗷一代。”东方朔前曰：“臣请代四公。一曰，臣坐不得起，俯不得仰，迫于天地之间，愁不得长。二曰，臣月越九州，间不容止，并包天下，余于四海。三曰，欲为大衣，恐不能起，用天为表，用地为里，装以浮云，缘以四海，以日月明，往往而在。四曰，天下不足以受臣坐，四海不足以受臣唾，臣俯噎不得食，出若天外卧。”上曰：“大哉！”赐朔牛一头，酒一石。
　　赐平当牛酒
　　【西汉书】
　　《平当传》：当乞骸骨弗许，上使尚书谭赐养牛一，上尊酒十石。
　　赐丞相牛酒
　　【汉制丛录】
　　丞相以疾辞位，则遣尚书令，赐以养牛一，上尊酒十石，盖以是优之。俾养其疾，如衰帝于平当之类是已。成帝世，翟方进为相。上赐册让之，而亦有是赐。方进，即日自杀，则又异乎常典矣。
　　【黄山谷建章录】
　　《汉书》：成帝诰责丞相瞿方进，使尚书令，赐上尊酒十石，养牛一。
　　赐匡衡牛酒
　　【西汉书】
　　《匡衡传》：成帝时，诏匡衡专精神，近医药，强食自爱，因赐上尊酒养牛。
　　赐冯异牛酒
　　【东汉书】
　　光武诏冯异归家上冢，使太中大夫赉牛酒，令二百里内，太守都尉已下，及宗族会焉。
　　赐彭城王牛酒
　　【东汉书】
　　《宗室传》：彭城孝王和，性至孝。大夫人薨，行丧陵次毁赀过礼，传相以闻。桓帝诏使奉牛酒，迎王还宫，和敬贤乐施，国中受之。
　　赐刘隆牛酒
　　【晏元献公类要】
　　时赐刘隆养牛，上尊酒十斛，以列侯奉朝请。
　　赐张酉甫牛酒
　　【太平御览】
　　张，虽在公位，而父常居田里。每有迁职，辄一诣京师。尝来候，适会岁节，公卿罢朝，俱诣府奉酒上寿，极欢醉。众人皆庆羡之。及父卒，既葬，诏遣使赉牛酒为释服。
　　赐羊酒
　　【宋史】
　　《王随传》：随为京西转运副使，陛辞，且言曰：“臣父母家洛中，乃在所部，得奉汤药，圣主之泽也。”真宗因赐诗宠行，以羊酒、束帛，令过家为寿。
　　赐上尊酒
　　【平当传】
　　《两汉博闻》：赐当上尊酒，如淳曰：“律稻米一斗，得酒一斗为上尊。稷米一斗，得酒一斗为中尊。粟米一斗，得酒一斗为下尊。”师古曰：“稷，即粟也。中尊者，宜为黍米，不当言稷。且作酒自有浇醇之异，为上中下耳，不必击之米。”
　　【事文类聚】
　　汉赐丞相上尊酒。注，糯米一斗为上尊，稷为中，粟为下。
</div>
    <div class="pagination">
<a href="永乐大典残卷_page192.html">上一页</a><span>...</span><a href="永乐大典残卷_page188.html">188</a><a href="永乐大典残卷_page189.html">189</a><a href="永乐大典残卷_page190.html">190</a><a href="永乐大典残卷_page191.html">191</a><a href="永乐大典残卷_page192.html">192</a><span class="current-page">193</span><a href="永乐大典残卷_page194.html">194</a><a href="永乐大典残卷_page195.html">195</a><a href="永乐大典残卷_page196.html">196</a><a href="永乐大典残卷_page197.html">197</a><a href="永乐大典残卷_page198.html">198</a><span>...</span><a href="永乐大典残卷_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
