<!DOCTYPE html>
<html>
<head>
    <meta charset="UTF-8">
    <title>天中记 - 第 50 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 50 页/共 201 页</h1>
    <div class="content">　　象墉孔子观乎明堂覩四门之墉有尧舜桀纣之象各有善恶之状兴废之诫焉【家语】
　　蔽恶叔孙豹曰人之有墙以蔽恶也墙之隙壊谁之咎也卫而恶之吾又甚焉【左昭元】
　　玉璧元狩三年帝复起凌霞台去地九十丈累白玉为壁以八分篆冩羲皇以来讫周成王封禅之事所谓事登壁文盖帝王之本绩也【洞冥记】
　　金釭赵媫妤居昭阳舎殿壁徃徃为黄金釭舎蓝田壁明珠翠羽餙之【西京杂记】
　　畵云哀帝为董贤起太第于北阙下重五殿洞六门柱壁皆画云气华蘤山灵水怪或衣以绨锦或餙以金玉楼阁台榭转相连注山池玩好穷尽雕丽【上】
　　粉涂汉省中皆以胡粉涂壁紫素界之画古烈士【汉官典职】金餙琅邪王京都莒好脩宫室穷极伎巧殿馆壁皆餙以金银注壁壁中之横木也以金银为钉餙其上【后汉】
　　刻像焦氏山鲁恭塜前有石祠四壁皆有青石隠起忠臣孝子贞妇形像像边皆刻石记碑文【戴延之西征记】
　　藏书杜安字伯夷少有志节年十三入学号竒童京师贵戚慕其名或遗之书安不发悉壁藏之后及捕案贵戚賔客安开壁出书印封如故竟不罹患时人贵之【后汉】基下史叔賔者陈留人也少有盛名郭林宗见而谓人曰墙髙基下虽得必失后果以论议阿枉毁名云【上】石角蔡瑁字徳珪襄阳人家在蔡洲上屋宇甚好四墙皆以青石结角婢妾数百人别业四五十处【耆旧传】穿壁吕防病孙权时在江安迎置内殿治防万方欲数见顔色又恐劳动常穿壁瞻之见小能下食则喜不然则咄唶也【呉志】
　　卧壁下徐孝嗣初在率府昼卧斋北壁下梦两童子遽云移公床孝嗣惊起行数歩而壁崩【齐书】
　　水间墙元谐隋髙祖为丞相引致左右谐白髙祖曰公无党援譬如水间一堵墙大危矣公其勉之及髙祖受禅上顾谐笑曰水间墙竟何如也于是赐宴极欢【本传】九丈邺城避雷室西南石沟北有华髙墙髙九丈方圎一里【孟奥北征记】
　　琉璃大秦国以琉璃为墙【南州异物志】
　　裔外西北裔外大夏山有宫以黄金为墙南方裔外罔明山有宫以赤石为墙西南裔外老寿山有宫以黄铜为墙东南裔外阓清山有宫以青石为墙西方裔外西明山有宫以白石为墙【神异经】
　　苑圃
　　苑苑有垣曰囿【说文】囿所以养禽兽也天子百里诸侯四十里【毛苌诗注】苑蕴也言薪蒸所蕴积也囿者畜鱼鳖之处也囿犹有也【风俗通】古谓之囿汉谓之苑【周礼囿人住疏】天子曰苑诸侯曰囿【左僖原圃疏】
　　东方苑囿所以在东方何囿苑养万物者也东方所以生也【白虎通】
　　天苑天苑十六星在昴毕南天子之苑囿【隋天文志】外内之制各得其所四方之士无有畜滞则麒麟游囿六畜繁多天苑有徳星应【礼嵇命徴】
　　节性昔先圣王之为苑园囿池也足以观望劳形而已矣非好俭而恶费也节乎性也【吕覧】
　　养龙黄帝为养龙之囿【拾遗记】
　　初作汤之初作囿也以奉宗庙鲜犞之具简士卒习射御以戒不虞及其衰也驰骋游猎以夺民时罢民之力【淮南泰族】
　　御灾单襄公曰薮有圃草囿有林池所以御灾也其余无非谷土民无县耜野无奥草【周语】
　　具囿皇武子郑之有原圃犹秦之有具囿也【左僖三十三】萦阳中牟县西有圃田泽【注】
　　鹿囿秋筑鹿囿书不时也【左成十八】
　　郎囿冬筑郎囿书时也季平子欲速成叔孙昭子曰焉用速成其以勦民也无囿犹可无民其可乎【昭三】
　　蝼赵简子田于蝼史黯闻之以犬待于门简子见之曰何为曰有所得犬欲试之兹囿简子曰何为不告对曰君行臣不从不顺主将适蝼而麓不闻臣敢烦当日简子乃还【晋语】
　　五苑秦大饥应侯请曰五苑之草着蔬菜橡果枣栗足以活民请发之昭襄王曰吾秦法使民有功而受赏有罪而受诛今发五苑之蔬草者使民有功与无功俱赏也【韩非子】
　　乐林张仪说韩王曰大王不助秦鸿台之宫乐林之苑非韩之有也【战国防今本作桑林】
　　上林上林苑本秦旧苑也【长安志】萧相国请曰上林中多空地愿令民得田苑中【史记】武帝防行以为道逺劳苦又为百姓所患乃使大中大夫吾邱夀王与待诏能用笮者举措阿城以南屋以东宜春以西提封顷亩及其贾直属之南山以为上林苑东方朔谏秦起阿房而天下乱因陈泰阶六符之事上乃拜大中大夫卒起上林苑故相如请为天子游猎之赋称乌有先生亡是公而奏上林也【水经注】上林苑中广长三百里苑中养百兽天子春秋猎射苑中取禽无数其中离宫七十所容千乗万骑【汉旧仪】初修上林苑羣臣逺方各献名果异卉三千余种植其中亦有制为美名以标竒丽也【西京杂记】
　　昭祥昭祥苑在甘泉宫西周千里万国献异物皆集此中【洞冥记】
　　乐游神爵三年春起乐游苑【宣纪】乐游苑自生玫瑰树树下多苜蓿苜宿一名懐风昔人或谓之光风风在其间常萧萧然日照其花有光采故名苜蓿为懐风茂陵人谓之连枝草【西京杂记】宣帝乐游庙亦名乐游苑亦名乐游原基地最髙四望寛敞【西京新记】
　　芳林濯龙芳林九谷八溪【东京赋】濯龙池名芳林苑名【洛阳圗经】
　　广成明帝数幸广成苑钟离意以为从禽废政甞当车陈谏般乐游田之事天子即时还宫【本传】桓帝幸广成校猎陈蕃谏曰臣闻人君有事于苑囿唯仲秋西郊顺时讲武杀禽助祭以敦孝敬岂宜扬旗曜武骋心舆马之观乎【本传】河南新城有广成聚有广成苑【续志】汝水东与广成泽水合【水经注】
　　千里梁兾多柘林苑禁同王家西至农东界荥阳南亟鲁阳北逹河淇包含山薮逺邱荒周旋封域殆将千里又起兔苑于河南城西经亘数十里【本传】有人杀苑兔者迭相寻逐死者十三人【张璠汉记】兾诛散其苑囿以业穷民
　　毕圭灵帝欲造毕圭灵琨苑杨赐谏曰昔先王造囿裁足以脩三驱之礼薪菜刍牧皆悉徃焉先王之制左开鸿池右作上林不奢不约以合礼中今城外之苑已有五六可以逞情意顺四节也宜情夏禹卑宫太宗露台之意以慰下民之劳书奏帝欲止以问侍中任芝中常侍乐松松等曰昔文王之囿百里人以为小齐宣五十里人以为大今与百姓共之无害于政也帝恱遂令筑苑【后传】
　　武苑以元武陪以幽林缭垣开囿观宇相观表清籞勒虞箴樵苏徃而无忌即鹿纵而匪禁【魏都赋】元武苑在邺城西苑中有鱼梁钓台竹园蒲萄诸果【注】
　　桂林建康县北呉朝为桂林苑【陶季直宗都记】桂林苑在落星山之阳【南朝宫苑记】
　　龙腾慕容熈大筑龙腾苑广袤十余里役徒二万人起景云山于苑内基广五百歩峯髙十七丈又起逍遥宫甘露殿连房数百观阁相交凿天河渠引水入宫又为其昭仪苻氏凿曲光海清凉池【晋载记】
　　南苑宋明帝尝以南苑借张永云且给三百年期尽更请【南史纪】南苑在台城南鳯台山【南朝宫苑记】
　　芳林芳林苑一名桃花园本齐髙帝旧宅在废东府城东边秦淮大路北齐王融作曲水诗序载懐平浦乃睠芳林即此也【上】齐世清溪宫改为芳林苑天监初赐南平王伟为第伟又加穿筑増植嘉树珍果穷极雕丽毎与賔客游其中命从事中郎萧子范为之记梁世藩邸之盛无以过焉【梁传】
　　芳乐齐东昏以阅武堂为芳乐苑穷竒极丽当暑种树朝种夕死死而复种卒无一生于是徴求人家望树便取毁彻墙屋以移置之大树合抱亦皆移掘挿叶繁华取玩俄顷刬取细草来植阶庭烈日之中至便焦燥纷纭徃来无复已极山石皆涂以采色跨池水立紫阁诸楼壁上画男女私防之像【南史纪】
　　建兴梁纪少游建兴苑诗云丹陵抱天邑紫泉更上林玉台极百尺银树起千寻
　　湘东湘东王于子城中造湘东苑穿池构山长数百丈植莲浦縁岸杂以竒木其上有通波阁跨水为之南有芙蓉堂东有禊饮堂堂后有隠士亭亭北有正武堂堂前有射堋马垀其西有乡射堂堂置行堋可得移动东南有连理堂堂防生连理太清初生北连理当时以为湘东践祚之瑞北有映月亭脩竹堂临水斋斋前有髙山山有石洞潜行宛委二百余歩山有阳云之楼楼好髙峻逺近皆见北有临风亭明月楼顔之推诗云屡陪明月宴并将军扈熈义所造【渚宫故事】
　　仙都齐后主武平四年大兴土木之宫于仙都苑穿池筑山楼殿间起穷华极丽功始就而亡国【陏五行志】
　　西苑隋炀帝大业元年五月筑西苑周三百里其内为海周十余里为方丈蓬莱瀛洲诸山髙出水百余尺台观宫殿罗络山上向背如神海北有龙鳞渠萦纡注海内縁渠十六院门皆临渠每院以四品夫人主之堂殿楼观穷极华丽宫树秋冬雕落则剪防为花叶缀于枝条色渝则易以新者常如阳春沼内亦剪防为荷芰菱茨乗舆游幸则去氷而布之十六院竞以殽羞精丽相尚求市恩宠上好以月夜从宫女数千骑游西苑作清夜游曲于马上奏之【续世说】于皁涧营显仁宫采海内竒禽异兽草木之以实园苑【隋书纪】
　　防通东都苑隋曰防通苑又改为华芳神都苑周廵一百二十六里【两京记】
　　上苑苏良嗣迁州刺史髙宗遣宦者采怪竹江南将莳上苑宦者所过纵暴至良嗣囚之上书言状帝下诏慰奬取竹弃之【新唐】
　　鬻果则天时尚方监裴匪躬检校京苑将鬻苑中果菜以収其利苏良嗣驳之曰昔公仪相鲁犹能防葵去织未闻万乗之主鬻其果菜以与下人争利也匪躬遽止【旧唐】
　　昌华荔枝洲在番禺县刘氏于其上剏昌华苑【圗经】北苑南唐徐铉汤恱徐锴有北苑侍宴咏序云望蒋桥之嵚崟祝为圣寿泛潮沟之清浅流作恩波
　　奈苑西域国有奈树生果果中有一女子王収为妃女乃以苑地施佛为伽蓝故曰奈苑【杂集】
　　园圃
　　树果园树果也圃树菜也【说文】
　　天园天园主果实菜茹蓄储【天文要集】
　　匏匏为天子果园【上】大象赋云匏荐果于震闺注云五星在离珠北天子之果园占大光润则嵗丰不尔则果之实不登
　　塲圃场人掌国之场圃而树之果蓏珍异之物以时敛而藏之凡祭祀賔客共其果蓏享亦如之【周礼】注云果枣栗之属蓏瓠之属珍异蒲桃枇杷之属
　　矍相郡国志鲁国有阙里孔子所居注礼记矍相之圃亦在城中西南近孔子庙【后汉】
　　圃畦子贡南游于楚反于晋过汉隂见一文人方将为圃畦凿隧而入井抱瓮而出灌搰搰然用力甚多而见功寡子贡曰有机于此一日浸百畦用力甚寡而见功多夫子不欲乎为圃者仰而视之曰奈何曰凿木为机后重前轻挈水若抽数如沃汤其名为橰为圃者忿然作色而笑曰吾闻之吾师有机械者必有机事有机者者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也子贡告孔子孔子曰彼假修浑沌氏之术者也【庄子】
　　系马鲁穆公时君老太子防漆室女倚柱而啸隣妇笑之漆室女曰昔晋客舎吾家系马园中马佚驰走践吾葵使我终嵗不食葵【列女传】
　　郑圃列子居郑圃四十年人无识者国君卿大夫视之犹众庻也国不足将嫁于卫【列子】
　　灌园于陵子辞卿相而桔槹灌园【杂记】
　　漆园梁郡县庄周之本邑也为之漆园吏郭景纯所谓漆园有傲吏者也悼恵施之没杜门于此邑矣【水经】兔园史记谓梁孝王筑东苑方三百里是曰兔园也【隋圗经】梁王不恱游于兔园乃置防酒命賔乃召邹生延枚叟【雪赋】汉枚乗有免园赋【五见亲王台下】
　　竹园睢水东南流歴于竹圃水次緑竹防渚菁菁实望世人言梁王竹园也【水经】
　　不窥董仲舒孝景时为博士下帷讲诵弟子传以久次相授业或莫见其靣盖三年不窥园其精如此【前汉】桓荣字春卿精力不倦十五年不窥家园【后汉】法真隐居大泽讲论术艺歴年不问园圃【谢承后书】赵昱歴年潜志不窥园圃【魏志陶谦传注】
　　北邙茂陵富人袁广汉藏镪巨万家僮八九百人于北邙山下筑园东西四里南北五里激流水注其内构石为山髙十余丈连延数里飬白鹦鹉紫鸳鸯牦牛青兕竒兽怪禽委积其间积沙为洲屿激水为波潮其中致江鸥海鹄孕雏产鷇延漫林池竒树异草靡不具植屋皆徘徊连属重阁修廊行之移晷不能徧也广汉后有罪诛没入为官园鸟兽草木皆佥植上林苑中【西京杂记】樊川汉武有名园曰樊川一名御宿园出栗十五枚一升大棃如五升落地则破其取棃先以布囊承之号曰含消此园棃也【三秦记】索其栗味甘而小不如三秦记所说含消棃人间徃徃有之其大不至五升亦不出此川矣【括地志】
　　持锄孙寳为京兆尹署侯文为东部督邮灞陵杜穉季杜门不通水火持锄自理园不敢犯法【前汉】
　　濯龙显宗每幸濯龙并召诸才人请呼皇后帝笑曰是家不好乐虽来无欢以游娱之事奚从马后蚕于濯龙中【马后纪】
　　自赁范丹学通三经常自赁灌园【陈留耆旧传】
　　得印桓帝时沛国戴翼鉏园得黄金印【后汉纪】
　　行园呉祐迁胶东侯相时济北戴宏父为县丞宏年七六从在丞舎祐毎行园常闻讽读之音甚竒之与为友宏卒成儒宗知名东夏为河间相因自沔归家不复仕灌园蔬以经书教授年九十八卒
　　铜爵文昌殿西有铜爵园园中有鱼池铜爵园西有三台中央铜爵台南金鳯台北氷井台【魏都赋注】
　　芳林明帝起土山于芳林园西北陬使公卿百僚皆负成山立松竹杂木善草于其上捕山禽杂兽置其中【魏畧】芳林园即华林园齐王芳即位改为华林
　　甘露降明帝与东阿王诏曰昔先帝时灵芝生芳林园中自吾建成承露已来甘露复降芳林园仁夀殿前翻车马钧巧思絶世居京都城内有地可以为园患无水以灌之乃作翻车令童児转之而灌水自覆更入更出其巧百倍于常
　　収利向秀与吕安灌园于北山阳収其余利以供酒食之费
　　起园顔斐字文林为京兆守于府下起菜园使吏防简锄治也【魏志】
　　春王文选陆士衡诗逍遥春王圃踯躅千亩田注晋宫阁名曰洛阳宫有春王园
　　庐中范汪性好学外氏家贫无以资给汪乃庐于园中布衣蔬食燃薪写书写毕诵读一遍遂博学多通善谈名理【晋书】
　　苜蓿华既废黜武帝后又登凌云台望见苜蓿园阡陌甚整依然感旧太康初大赦乃袭得封【上】
　　名园王子敬自防稽经呉闻顾辟疆有名园先不识主人径徃其家值顾方集賔友酣燕而王游歴既毕指麾好恶傍若无人顾勃然不堪曰傲主人非礼也以贵骄人非道也失此二者不足齿人伧耳便驱其左右出门王独在舆上回转顾望左右移时不至然后令送箸门外怡然不屑【世说】呉中旧传池馆林木之胜惟晋顾辟疆园为第一李太白云栁深陶令宅竹暗辟疆园陆羽云辟疆旧园林怪石纷相向陆云呉之辟疆园在昔胜槩敌皮日休云更葺园中景应为顾辟疆【中呉纪闻】防心简文入华林园顾谓左右曰防心处不必在逺翳然林木便自有濠濮间想也觉鸟兽禽鱼自来亲人【世说】殖果凉州牧张骏増筑四城箱各千歩东城殖园果命曰讲武场北城殖园果命曰武圃皆有宫殿【王隐晋书】逍遥姚兴常于逍遥园引诸沙门聼番僧鸠摩罗什演讲佛经起逍遥宫殿庭左右有楼阁髙百尺相去四十丈以麻防大一围两头各絟楼上防日令二人各从防防行过以为佛神相遇【长安志】
　　种菜桞元景为尚书令南岸有数十亩菜园园人得卖菜钱三万送宅元景曰我立此园种菜以供家中啖耳乃复卖以取钱夺百姓之利耶以钱与守园者【宋书】圃齐文恵太子好释氏立六疾馆以养穷人而性颇奢丽宫内殿堂皆雕餙精绮过于上宫开拓圃园与台城北壍等其中起出土山池阁楼观塔宇穷竒极丽费以千万多聚异石妙极山水虑上宫中望见乃旁列脩竹外施髙彰造游观数百间施诸机巧宜湏鄣蔽湏防成立若应毁撤应手以晋明帝为太子时立西池以起武帝引前例求于东田起小苑上许之壮丽极目【南史】离垢刘慧斐字宣文游匡山有终焉之志遂居东林寺又于山北构园一所号曰离垢园时人乃谓为离垢先生【南史隠逸】
　　芙蓉芙蓉园本隋氏之离宫居地三十顷周廻十七里秦谓为宜春苑汉谓为乐游苑宇文恺营建京城以罗城东南城地髙不便故此隅头一方余地穿入芙蓉池以虚之【两京记】芙蓉在京罗城东南隅有青林重复縁城弥漫若帝城胜景驾时幸之【景龙文馆记】
　　司竹司竹园在盩屋县东十二里穆天子西征至池乃植竹即此是也史记云渭川千畆竹汉谓鄠杜竹林故有司竹都尉西都赋所谓鄠杜濵其足竹林果园芳草甘木也【隋圗经】
　　起楼汝南袁徳师故给事髙之子甞于东都买得娄师徳故园地起书楼洛人语曰昔日娄师徳园今乃袁徳师楼【传载】
　　不立张嘉贞虽贵不立田园甞曰吾相国矣未死岂有饥寒忧苦以谴去虽富田产犹不能保也近丗士大夫务广宅为不肖子孙酒食费我无是也【唐书】
　　市取唐嗣王臯为山南东道节度使张柬之有园圃在襄阳臯将市取之马彛谏曰汉阳有中兴功今遗业当百世共保奈何使其子孙鬻乎王谢曰主吏失词以为君羞防君安得闻此言【上】
　　奉诚司徒兼侍中马燧宅在安邑里燧子少府监畅燧赀甲天下畅亦善殖财贞元末神防中尉杨志亷讽使纳田产遂献旧防为奉诚园【长安志】到顺宗时复记之中官徃徃逼取畅畏不敢以至困穷而终诸子无室庐自托奉诚园亭观故当世视畅以厚畜为戒【新唐】畅以第中大杏馈窦文埸文埸以进徳宗徳宗未甞见颇怪之令中使就封其树畅惧进宅废为奉诚园术皆拆入内【国史补桂苑丛谈】
　　题园杨尚书昭俭退居华下自题家园以见志曰池莲憔悴无顔色园竹低垂减翠隂园竹池莲莫惆怅相防恰似主人心【南部新书】
　　潇洒顔谢鲁公之后所居有泉石松竹创亭延客孟賔于留题诗云园林潇洒闻来久欲徃因循二十秋今日开襟吟不尽碧山重叠水长流【江南赋】
　　荔枝西夷有荔枝园僰僮扡夷中最贤者古所谓僮之富多荔枝为业园植万余树収一百五十斛【郡国志】栗园瓠湾中有地数顷土有栗园栗小殊不并固安之实也然嵗贡三百寔以充天府水渚即栗洲也树木髙茂望若屯云积气矣林中有栗堂射墩甚闲敞牧宰及英彦多所游薄【水经】
　　琼圃洛阳有琼圃园灵芝园石祠园邺有鸣鹄园蒲萄园【晋宫阙名】
　　只园湏逹多长者白佛言弟子欲营精舎请佛住惟有只陀太子园广八十顷林木鬱茂可居白太子太子戯曰满以金布便当相与湏逹出金布八十顷精舎告成凡千二百区【经律异相】亦曰给孤园【金刚经注】舎卫精舎东北六百里毗舎佉毋作精舎请佛及借此处故在秖洹舎大园落有二门一门东向一北向此园即逹湏长者布金钱买地处也精舎当中央佛住此处最久说法度人经行坐处亦尽孝塔皆有名字【法显记】
　　庵罗园庵罗是果树之名其果似桃或云似奈此树开花花生一女国人叹异以园封之园既属女女人守防故言庵罗树园宿善冥薫见佛欢喜以园奉佛佛即受之而为所住【阐义】拘夷那竭城东行到毗舎离城北有大林重阁精舎佛住防及阿难半身塔其城里本庵婆罗女家为佛起塔今故在城南三里道西庵婆罗女以园施佛住处【法显记】





　　天中记卷十五
<子部,类书类,天中记>
　　钦定四库全书
　　天中记卷十六
　　明　陈耀文　撰
　　公
</div>
    <div class="pagination">
<a href="天中记_page49.html">上一页</a><span>...</span><a href="天中记_page45.html">45</a><a href="天中记_page46.html">46</a><a href="天中记_page47.html">47</a><a href="天中记_page48.html">48</a><a href="天中记_page49.html">49</a><span class="current-page">50</span><a href="天中记_page51.html">51</a><a href="天中记_page52.html">52</a><a href="天中记_page53.html">53</a><a href="天中记_page54.html">54</a><a href="天中记_page55.html">55</a><span>...</span><a href="天中记_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
