<!DOCTYPE html>
<html>
<head>
    <meta charset="UTF-8">
    <title>太平御览 - 第 428 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 428 页/共 737 页</h1>
    <div class="content">治政三
《管子》曰：国有四维。一维绝则倾，二维绝则危；三维绝则覆，四维绝则灭。倾可正，危可安，覆可起，灭不可复措也。四维：一曰礼，二曰义，三曰廉，四曰耻。
又曰：政之所行，在顺民心；政之所废，在逆民心。民恶忧劳，我佚乐之；民恶贫贱，我富贵之；民恶危坠，我存安之；民恶灭绝，我生育之。
又曰：凡牧民者，使士无邪行，女无淫事。士无邪行，教也；女无淫事，训也。教训成俗，而刑罚省也。
又曰：善为国者，使民若饥鱼之归饵，渴马之走饮。
又曰：尧、舜之民，非生而治；桀、纣之民，非生而乱。治乱在上也。
又曰：圣人设度量，置仪法，如天地之坚，如列星之固，如日月之明，如四时之信然。故令往而民从之。
《老子》曰：治大国若烹小鲜，（烹小鲜不敢桡，恐其縻也。治国烦则乱，治身烦则精神散。）以道莅天下者，其鬼不神。（以道德治天下，则鬼不敢见其精神以犯人也。）
又曰：圣人虚其心，实其腹，弱其志，强其骨，常使民无知无欲，使夫知者不敢为也。为无为，则无不治矣。
又曰：圣人无恒心，以百姓心为心。善者，吾善之；不善者，吾亦善之。信者，吾信之；不信者，吾亦信之。（欲善信者，吾因而善信之；不善信者，吾亦以善信教之。）圣人在天下忄忄，为天下浑其心，（圣人治天下常忄忄，心同恽，用心皆为天下。）百姓皆注其耳目，圣人皆孩之。（百姓倾注耳目以观听圣人，圣人视百姓如婴儿。）
又曰：以政治国，以奇用兵，以无事取天下。（以政教治国，以奇计用兵，皆不合道。惟无事可以取天下。）吾何以知天下其然哉。以此（以此下文知之。）天下多忌讳而民弥贫，（国多忌讳，人失作业，故贫。）人多伎巧，奇物滋起，法令滋章，盗贼多有。（法令益明，窃盗为奸，尽成盗贼。）故圣人云：“我无为而民自化，我无事而民自富，我好静而民自正，我无欲而民自朴。
《老子》曰：其政闷闷，其民淳淳；其政察察，其民缺缺。
《文子》曰：水浊则鱼险，政苛则民乱。
《墨子》曰：叶公子高问政于仲尼曰：“善为政者若何？”对曰：“善为政者，远者近之而旧者亲之。”墨子闻之曰：“叶公子高未得其问也，仲尼亦未得其对也。”
《孟子》曰：为高必因丘陵，为下必因川泽，为政必因先王之道。
《孙卿子》曰：鲁有子讼父者，康子曰：“杀之。”孔子曰：“不教而诛之，是虐杀不辜。三军之败，不可诛也；狱犴不治，不可刑也。上陈教而先服之，则百姓从风矣。先教而後刑，则民知罪矣。夫一仞之墙，民不能逾；百仞之山，童子升而游焉。陵迟久矣，能谓民弗逾乎？”讼者闻之，乃请无讼。
《庄子》曰：至德之世，山无蹊隧，泽无舟梁，乌鹊之巢，可攀援而窥。
又曰：闻在宥天下，不闻治天下。在之者，恐天下之淫其性也；宥之者，恐天下之迁其德也。天下不淫其性，不迁其德，岂有治天下者哉？（不淫不迁，无为守分。性既正矣，德又定焉。人皆治道，何劳布政有治天下者哉！）昔尧之治天下也，使天下欣欣焉，人乐其性也，是不恬也。桀之治天下也，使天下瘁瘁焉，人苦其性，是不愉也。夫不恬不愉，非德也。非德而可长久者，天下无之也。
又曰：黄帝将见大隗于具茨之山，适遇牧马童子，问途焉。曰：“若知具茨之山乎？”曰：“然。”“若知大隗之存乎？”曰：“然。”黄帝曰：“异哉小童！非徒知具茨之山，又知大隗之所存。请问为天下。”小童曰：“夫为天下者，亦奚以异乎牧马哉？亦去其害马而已矣。”
又曰：黄帝立为天子十九年，令行天下。闻广成子在崆峒之上，故往见之曰：“吾欲取天地之精，以佐五，以养民人。语覃官阴阳以遂群生。为之奈何？”广成子曰：“而所欲问者，物之质也；而所官者，物之残也。自而治天下，□气不待族而雨，草木不待黄而落。日月之光益以荒矣，而佞人之心翦翦焉。又奚足以语至道哉？”（翦翦，狭劣貌。）
《尸子》曰：范献子泛於河，大夫皆在。君曰：“孰知栾氏之子？”大夫莫答。舟人清涓舍楫答曰：“君奚问栾氏之子？若修晋国之政，内得大夫，外不失百姓，虽栾氏之子，其若君何？若不修晋国之政，内不得大夫，而外失百姓，则舟中之人，皆栾氏子也。”君曰：“善。”
《申子》曰：明君治国而晦，晦而行，行而止。故一言正而天下定，一言倚而天下靡。《商君书》曰：“善治者使跖可信，不能治者使伯夷可疑。”
《韩子》曰：或曰：“景公不知用势，师旷、晏子不知除患。夫猎者托车舆之安，用六马之足，使王良左辔，则身不劳而易及轻兽。国者，君之车；势者，君之马。不乘君之车，不因马之利，释车而下走者也。故曰：景公，不知用势之主；师旷、晏子，不知除患之臣也。”
又曰：桓公谓管仲曰：“官少而索者众，（索，求也。）寡人忧之。”管仲曰：“君无听左右之请。因能而授禄，因功而与官，人莫敢索，君何忧焉？”
又曰：夫尧、舜在上位，虽有十桀、纣，不能乱者，势治也。桀、纣在上位，虽有十尧，而不能治者，势乱也。
又曰：故慕毛嫱、西施之美，无益吾面；用脂泽粉黛，则倍其初。明法度，必赏罚，则国富而治。法度赏罚者，国之脂泽粉黛也。
《孔丛子》曰：夫子适齐，晏子就其馆。既燕而私焉，曰：“齐其危夫！譬若载无辖之车以临千仞之，其不颠覆，亦难冀也。子吾心也，以齐为游息之馆，当或可救。子幸不吾隐也。”夫子曰：“死病不可医。夫政令者，人君之衔辔，所以制下也。今齐君失之已久也，子虽欲挟其而扶其轮，良弗及也。绎裉可以没齐君及子身，过此而往，齐其田氏矣。”
又曰：定公问曰：“《周书》所谓‘庸庸祗祗，畏畏显民’，何谓也？”孔子曰：“不失其道，明之於民之谓也。夫能用可用，则政治矣；敬可敬，则尚贤矣；畏可畏，则省刑矣。人君审此三者，明以示民，而国不兴，未之有也。”
又曰：哀公问：“《书》称夔曰：‘於！予击石拊石，百兽率舞，庶尹允谐’，何谓也？”孔子对曰：“此言善政之化乎物也。古之帝王，功成作乐，其功善者乐和。乐和则天地且犹应之，况百兽乎？夔为帝舜乐正，实能以乐尽治理之情。”公曰：“然则政之大本，莫尚夔乎？”孔子曰：“夫乐所以歌其成功，非政之本也。众官之长信既咸熙，然後乐乃和焉。”
又曰：孔子之卫，卫将军文子问曰：“吾闻鲁公父氏不能听狱，信乎？”孔子答曰：“不知其不能也。夫公父氏之听狱，有罪者惧，无罪者耻。”文子曰：“有罪者惧，听之察刑之当也；无罪者耻，何耻乎？”孔子曰：“齐之以礼，则民耻矣；刑以止刑，则民惧矣。”文子曰：“今齐之以刑，刑犹弗胜，何礼之齐？”孔子曰：“以礼齐民，譬之於御，则辔也。刑以齐民，譬之於御，则鞭也。执辔于此而动于彼，御之良也。无辔而用策，则马失道矣。”文子曰：“以御言之，左手执辔，右手运用，不亦速乎？若任辔无策，马何惧哉？”子曰：“吾闻古之善御者，执辔如组，两骖如舞，非策之助也。是以先王盛于礼而薄于刑，故民从命也。废礼而尚刑，民弥暴矣。”
又曰：子思问於夫子曰：“闻夫子之诏，正俗化民之政莫善於礼乐也。管子任法以治齐，而天下称仁焉。是法与礼乐异用而同功也。何必但礼乐哉？”子曰：“尧、舜之化，百世不辍，仁爱之风远矣。管仲之智足以定法，材非管氏而专任法，终必乱成矣。”
又曰：孟轲问子思曰：“尧、舜、文、武之道，可力而致乎？”子思曰：“彼人也，我人也。称其言，履其行，夜思之，昼行之，滋滋焉，汲汲焉，如农之趋时，商之趋利，恶有不致者乎？”
又曰：穆公问子思曰：“吾国可兴乎？”子思曰：“可。”公曰：“为之奈何？”对曰：“苟君与大夫慕周公、伯禽之治，行其政化，开公家之惠，杜私门之利，结思百姓，修礼邻国，其兴也勃矣。”
又曰：卫君问子思曰：“寡人之政何如？”答曰：“无非。”君曰：“寡人不知其不肖，亦望其如此也。”子思曰：“希旨容媚则君亲之，中正弼非则君疏之。夫能使人富贵贫贱者，君也。在朝之士，孰肯舍其所以见亲而取其所以见疏乎？是故竞求射君之心，而莫有非君之非者。此臣所谓无非也。”公曰：“然乎。寡人之过也，今知改矣。”答曰：“君弗能焉。口顺而心不怿者，临事必疣。君虽有命，臣未敢受也。”
又曰：信陵君问曰：“古之善为国，至于无讼，其道何由？”答曰：“由乎政善也。上下勤德而和，德无不化，俗无不和。众之所誉，政之所是也；众之所毁，政之所非也。毁誉是非与政相应，所以无讼也。”
又曰：子顺相魏，改嬖宠之官以事贤才，夺其不任之禄以赐有功，诸丧职者不悦，造谤言。文咨以告，且曰：“夫不善前政而有成，孰与变之而起谤哉？”子顺曰：“民之不可与虑始久矣。古之善为政者，其初不能无谤。子产相郑，三年而后谤止。吾先君之相鲁，三月而后谤止。今吾为政日新，虽不及圣贤，庸知谤止独无时乎？”文咨曰：“子产之谤，尝亦闻之。未识先君之谤何也？”子顺曰：“先君初相鲁，鲁人颂曰：‘は裘而芾，投之无戾；芾而は裘，投之无邮。’及三月政化既行，民又作颂曰：‘衮衣章甫，实获我所；章甫衮衣，惠我无私。”文咨喜曰：“乃今知先生不异乎圣贤矣。”
又曰：新桓固谓子顺曰：“贤者所在，必兴化致治。今子相魏，未闻异政而即自退其身者，志不得乎？何去之速也？”答曰：“以无异政，所以自退也。且死病无良医。今秦有吞食天下之心，以义事之，故不获安。救亡不暇，何化之兴？昔伊挚在夏，吕望在商，而二国不治，岂伊、吕之不欲哉？势不可也。”
又曰：尹曾谓子鲁：“子之读先王之书，将奚以为？”答曰：“为治世。世治则助之行道，世乱则独治其身，治之至也。”
又曰：建初元年，大旱。天子忧之，问群臣政教得失。子丰乃上疏曰：“臣闻为不善而灾报，得其应也；为善而灾至，遭时运之会耳，非政所治也。昔成汤遭旱，因自责，省畋散积，减御损膳，而大有年。意者陛下未为成汤之事焉。”天子纳其言。
《淮南子》曰：治国者若耨田，去害苗而已。今沐者堕，而犹为之不已，以其所去者少，所利者多。
又曰：圣主之治也，犹造父之御也。和辑乎辔衔之际，而缓急乎唇吻之和；正度乎胸臆之中，而执节乎掌握之间。内得于心中而外合于马志，是故能进能退履绳，而旋曲中规，取道致远而气力有馀，诚得其术也。是权势者，人主之车舆也；大臣者，人主之驷马也。体离车舆之安而手失驷马之心，能无危者，古今未之闻也。是故舆马不调，王良不能以取道理；君臣不和，唐虞不能为治。执术以御之，则管、晏之知尽矣；明分以视之，则跖、乔之奸止矣。
又曰：惠子为惠王为国法，（惠子，梁惠王也。）已成而示之诸先生。（示为国法。）先生皆善之，奏之惠王。惠王甚说之，以示翟璜，曰：“善！”惠王曰：“善，可行乎？”翟璜曰：“不可。”惠王曰：“善而不可行，何也？”翟璜对曰：“今夫举大木者，前呼邪许，後亦应之。此举重劝力之歌也。岂无郑、卫激楚之音哉？然而不用者，不若取是其宜也。治国有礼不文辩，故老子曰：‘法令滋章，盗贼多有。’此之谓也。”
又曰：田骈以道术说齐王。齐王应曰：“寡人之治齐国也，道术难以除患。愿闻国之政。”田骈对曰：“臣之言无政而可以为政，譬之若林木无林而可以为林。愿王察其所谓而自取齐国之政焉己。虽无除其患，天地之间，六合之内，可陶冶而变化也。齐国之政何足问哉？”
又曰：昔者五帝三王之莅政施教，必用参五。何谓参五？仰取象于天，俯取度于地，中取法于人。乃立明堂之朝，行明堂之令，（明堂，布政之宫，有十二月之政令。）以调阴阳之气，而和四时之节，以辟疾病之蕃；俯视地理以制度量，察陵水泽肥墩高下之宜，立事生财，已除饥寒之患；中之考乎德以制礼乐，行仁义之道以治人伦，而除暴乱之祸，乃澄列金木水火土之性。（澄，清。）故立父子之亲而成家；别清浊五音六律相生之数，以立君臣之义而成国；察四时季孟之序、立长幼之礼而成官，此之谓参。制君臣之义、父子之亲、夫妻之辨、长幼之序、朋友之际，此之谓五。乃裂地而州之，分职而治之，筑城而君之，割宅而异之，分财而衣食之，立太学而教诲之，夙兴夜寐而劳力之，此治之纪纲也。然得其人则举，失其人则废。
又曰：天地之生物也有本末，其养物也有先後。人之于治国也，岂得无终始？故仁义者，治之本也。今不知事修其本而务治其末，是释其根而灌其枝也。且法之生也以辅仁义，重法而弃义，是贵其冠履而忘其头足也。故仁义者，为厚定者也。不益其基而张其广者毁，不益其基而增其高者覆。赵政不增其德而累其高，故灭；智伯不行仁义而务广地，故亡。
《国语》曰：不基其栋，不能任重。重莫若国，栋莫若德。国王之有民也，犹城之有基、木之有根；根深即本固，基美则上宁。
又曰：禹以夏王，桀以夏亡；汤以殷王，纣以殷亡。非法度不存也，纪纲不张而风俗坏也。三代之法不亡而世不治者，无三代之智也。六律具存而莫能听者，无师旷之耳也。故法虽在，必待圣而後治；律虽具，必待耳而後听。故国之所以存者，非以有治也，以有贤人也。其所以亡者，非以无法也，以无圣人也。
又曰：治国譬若张琴，大弦ㄌ（ㄌ，急也。）则小弦绝矣。故急辔数策者，非千里之御也。清声不过百里，无声之声施于四海。是故禄过其功者损，名过其实者蔽。情行合而名副之，祸福不虚矣。身丑鬼梦，不胜正行；国有妖祥，不胜善政。
卷六百二十五　治道部六
贡赋上
《家语》曰：哀公问政於孔子。孔子对曰：“政之急者。莫大乎使民富且寿也。”公曰：“为之奈何？”孔子曰：“省力役，薄赋敛，则民富矣；敦礼教，远罪戾，则民寿矣。”
又曰：子贡问於孔子曰：“昔者齐君问政於夫子，夫子曰：‘政在节财’；鲁君问政於夫子，夫子曰‘政在谕臣’；叶公问政於夫子，夫子曰：‘政在悦近而来远’。三者之问一也，夫子应之不同。然则政有异端乎？”孔子曰：“各因其事也。齐君为国。奢于台榭，淫于苑囿，伎乐不懈于时，一旦而赐人以千乘之家者三。故曰‘政在节财’。鲁君有三人，（孟叔、叔孙、季叔。）内比周以愚其君，外仇诸侯之宾以蔽其明，故曰‘政在谕臣’。夫荆之地广而教狭，民有离心，莫安其居，故曰‘政在悦近而来远’。此三者，皆所以为政。”
又曰：闵子骞为费宰，问政於孔子。孔子曰：“以德以法。夫德法者，御民之具，犹御马之衔勒也。”子骞曰：“敢问古之政。”孔子曰：“古之政者，天子以内史为左右手，（内史掌王之八柄及叙事之法受纳访，以诏王听治。）以德为衔勒，以百官为辔，以刑罪为策，以万民为马，故御天下数百年而不失。善御马者正衔勒、齐辔策，善御民者一其德法，正其百官，刑不用而天下治。”
又曰：子游问於孔子曰：“子亟言子产之惠，可得闻乎？”孔子曰：“惠在爱民而已。”子游曰：“爱民之谓德教，何翅於惠哉？”孔子曰：“夫子产者，犹众子之母也，食之弗能教也。”子游曰：“其事可言乎？”孔子曰：“子产以其乘车济冬涉者，尽爱而无教也。”
又曰：孔子谓宓子贱曰：“子治单父，众悦，子何施而得之？”对曰：“不齐之治也。父恤其子，其子恤诸孤而哀丧纪。”孔子曰：“善。小节也。小民附矣，犹未足也。”曰：“不齐，所父事者三人，所兄事者五人，所友事者十一人。”孔子曰：“父事三人，可以教孝矣；兄事五人，可以教悌矣；友事十一人，可以举善矣。中节也。中节，人附矣，犹未足也。”曰：“此地民有贤於不齐者五人，不齐事之而禀度焉，皆教不齐所以之之治道。”孔子叹曰：“其大者乃于此乎有矣。”
又曰：孔子初仕为中都宰，（中都，鲁邑名也。）为养生送死之节，长幼异食，（如五十异粮。）强弱异任，（谓力行之事，各从所任弱困也。）男女别涂。路不拾遗，器不雕伪，市不二价。（各如其货，不相欺诳。）为四寸棺，五寸椁，因丘陵为坟，不封不树。行之一年，而四方诸侯皆则焉。
又曰：宓子贱者，仕鲁为单父宰，恐鲁君听谗，使己不得行其政，於是辞行。故请君之近吏二人与之俱至官，令二吏书。方书，辄掣其肘，书不善，则从而怒之。二吏患焉，辞请归鲁。宓子贱曰：“子之书不善，子归勉之矣。”二吏归报于君曰：“宓子贱使臣书而掣臣肘，书恶而又怒臣，邑吏皆笑之，此臣所以去之而来也。”鲁君以问孔子。孔子曰：“宓不齐，君子也。其才任霸王之佐，屈节而治单父，将以自试。意者，宓子以此谏乎？”公寤，太息曰：“此寡人之不肖也。寡人乱宓子之政而责其善者数矣。微二吏，则寡人无以知过；微夫子，则寡人无由自寤。”遽发所爱之使告宓子曰：“自今以往，单父非鲁有也，从子之制。躬便於人者，子决之，五年一言其要。”宓子敬奉诏，遂得行其政。于是单父治焉。教敦厚明亲亲，尚笃敬施，至仁加恳，诚致忠信，百姓化之。
又曰：孔子兄之子蔑者，与宓子贱皆仕。孔子往过蔑而问之曰：“自子之仕，何得何亡？”对曰：“未有所得，而亡者三：王事若聋，（聋宜为袭，言前後相因袭。）学焉得习，（言不得学习也。）是学不得明也；奉禄少饣粥不及亲戚，是骨肉益疏也；公事多急，不得吊死问疾，是朋友道阙也。其亡者三，即谓此也。”孔子不悦。往过子贱，问如孔蔑。对曰：“自来仕，无所亡，而所得者三：始诵之，今得而行之，是学信明也；奉禄所供，被及亲戚，是骨肉益亲；有公事而兼以吊死问疾，是朋友益笃也。”孔子喟然谓子贱曰：“君子哉若人！（若人犹是人也。）鲁无君子，于焉取斯。”
《国语》曰：齐桓公亲逆管仲于郊而与之坐，问焉，曰：“昔吾先君襄公，筑台以为高位；（居高台以自尊。）田狩毕弋，不听国政；卑圣侮士，而惟女是崇；九妃六嫔，（正适称妃。言九者，尊之如一，明其淫侈，非礼制也。至娣之属皆称望嫔妇官也。）陈妾数百；（陈，列）食必梁肉，衣必文绣；戎士冻馁，戎车待游车之裂，戎士待陈妾之馀；（戎车，兵车。游车，游戏之车。裂，残也。）优笑在前，贤材在後。（优笑车倡非。）是以国家不日引，（引申。）不月长，（长，益。）恐宗社之不扫除，社稷之不血食，敢问为此若何为治？”管子对曰：“昔吾先王昭王、穆王，世法文、武远绩以成名，（周官之先绩功也。言昭王虽有所阙，犹能世法文王武王之典，以成其功名也。）合群叟，比校民之有道，（合，会。叟，老。比，方。校，考也。谓考其德行道艺而兴贤。）设象以为民纪，式权以相应，（式，用也。权，平也。治正用民使平均相应。）比缀以度，（比其众寡。缀，连以。度，法也。）端本肇末；（端，等，肇，正也。谓先等其本以正其末。）劝之以赏赐，纠之以刑罚，班序颠毛，以为民纪统。”（班，次。序，列。颠，等也。毛，也。统，经也。言次列使长幼有序，以为治民之经纪也。）桓公曰：“为之若何？”管子对曰：“昔者圣王之治天下也，参其国而伍其鄙；（参，三国也。郊以内也。伍，五也。鄙郊以外谓三分国都以为三军，五分其鄙以为五属。圣主谓若汤武。）定民之居，成民之事。（使四民各居其职，若公就官府，农就田野，所以成其事。）陵为之终，（以为葬地。）而慎用其六柄焉。”（柄本六柄，生、杀、贫、富、贵、贱。）
又曰：齐桓公问管仲曰：“国安矣，吾欲事于诸侯，其可乎？”管子对曰：“未可。君若正卒伍，修甲兵，（《周礼》五人为伍，百人为卒。今《管子》亦以五人为伍，而以三百人为卒。）则大国亦将正卒伍，修甲兵，则难以速得志矣。君有攻伐之器，小国诸侯有守御之备，则难以速得志矣。君若欲速得志於天下诸侯，则事可以隐，令可寄政。”（事，戎事。隐，匿。寄，托也。匿军令托于国政，若有征伐，邻国不知。）桓公曰：“为之若何？”管子对曰：“作内政而寄军令焉。”（内政，国政。以治正以寄军令。）桓公曰：“善。”管子於是制国。五家为轨，轨为之长；（轨中一人为之长。）十轨为里，里有司；（为立有司。）四里为连，连为之长；十连为乡，乡有良人焉。（良人，乡人，又为大夫也。）以为军令；（为军常令。）五家为轨，故五人为伍，轨长帅之；（居则为轨，出则为伍，所谓寄政。）十轨为里，故五十人为小戎，里有司帅之；（小戎，兵车。此有司之所乘，故曰小戎。《诗》云：小戎伐收。古者戎车一乘步卒二十二人，令齐五十人。）四里为连，故二百人为卒，连长帅之；十里为乡，故二千人为旅，乡良人帅之。五乡一帅，故万民为一军，五乡之师帅之。（五乡，每一军有五乡也。乡师乡也。万人为军，齐制也。周则万二千五百人为军。帅，长。）三军故有中军之鼓，有国子之鼓，有高子之鼓。春以振旅，（春田曰。振旅，整众也。《周礼》仲春教振旅，遂以田。）秋以治兵。（秋田曰。《周礼》仲秋教治兵，遂以田也。）是故卒伍整於里，军旅整於郊。内教既成，令勿使迁徙。（迁徒犹改正。）伍之人祭祀同福，死丧同恤，（恤，忧。）祸灾共之。人与人相畴，（畴，匹。）世同居，少同游，故夜战声相闻，足以不乖；昼战目相见，足以相识，其欢欣足以相死。（致使以相救。）居同乐，行同和，（与和同。）死同哀，是故守则同固，战则同强。君有此士也三万人，方行於天下，（方，横。）以诛无道，以屏周室，（屏，蕃。）天下大国之君莫之能御。”（御，当。）
又曰：晋文公元年春，属百官赋职任功，（属，会；赋，授也。授职事，任有功。）弃责薄敛，施舍分寡。（弃责，除宿责也。施，施德也。舍，舍禁也。分寡，分少财也。）救乏振滞，匡困资无，（救，救乏绝。振极淹滞之士。匡正困穷之人。资无，与无财。）轻关易道，通商宽农，（轻关，轻其税。易道，除盗贼。通商，利旅。宽农，宽其政不夺其时。）懋穑劝分，省用足财，（茂勉稼穑也。劝有分无也。省减国用。足财备凶年。）利器明德，以厚民性，（利，利器用。明，其德教。厚民性，厚其性情也。）举善授能，官方定物，（方，常。物，事。亡其常官，以定百事。）正名育类。（正名，正上下服位之名。育类，长育善类。）昭旧族，（昭明旧臣有功者之善。）爱亲戚，明贤良，（明，显。）尊贵宠，（国之贵臣尊礼之。）赏功劳，事老，礼宾旅，（旅，客。）友故旧。（故旧，公子时。）胥、籍、狐、箕、栾、、柏、先、羊舌、董、韩，实掌近官。（旧十一姓，晋之旧族。近官，朝廷。）诸姬之良，掌其中官，（诸姬，同姓。中官，内官。）异姓之能，掌其远官。（远官，县鄙。）公食贡，大夫食邑，士食田，（受公田。）庶人食力，（各由其力。）工商食官，（工，百工。商，商贾。《周礼》藏皆有贾人以知物贾。食官官禀之。）皂隶食职，（士臣皂，皂臣舆，舆臣隶。食职，各以其职大小食禄也。）官宰食加。（官宰，家臣。加，大夫之加田也。《论语》原宪为之宰。）政平民阜，财用不匮。（阜，安。）
《吕氏春秋》曰：吴起行，魏武侯自送之，绝河，谓吴起曰：“先生将何以治之西河？”对曰：“以忠，以信，以勇，以敢。”武侯曰：“四者足矣。请以四者恃先生。”
又曰：宓子贱治单父，弹鸣琴，身不下堂而单父治。巫马期以星出，以星入，日夜不居，以身亲之，而单父亦治。巫马期问其故于宓子。宓子曰：“我之谓任人，子之谓任力。任力者固劳，任人者固逸。”宓子则君子矣。
又曰：使民无欲，上虽贤，不用失。无欲者，其视为天子与隶同，彭祖与殇子同。天子至贵也，天下至富也，彭祖至寿也，诚无欲，则三者不足劝。故人之欲多者，其可得用亦多也。人之欲少者，其可得用亦少也。无欲者，不可得而用之。善为上者，能令人得欲无穷，故人亦可得用而无穷。然欲不正，以治身则夭，以治国则亡。群狗相与居，皆静；投以炙鸡，则相与争，或折其骨，或绝其筋，争术在也。凡治国，令其民争行义也；乱国，令其民争不义也；强国，令其民争乐用也；弱国，令其民竞不用也。
又曰：桀、纣以去之之道致之，罚虽重刑虽严，何益？大寒，民暖是利；热在上，民清是利走。故民无常处，见利则去。欲为天子者，民之所走不可不察。今之世至寒矣，至热矣，而民无走，聚则行钧也。（等于暴乱。）民无走则王者废矣，暴君幸矣，民绝望矣。
《家语》曰：子路治蒲三年，孔子过之，入其境，三称善。子贡执辔而问：“其善可得闻乎？”孔子曰：“吾入其境，田畴尽易，草莱甚辟，沟洫深浚。此恭敬以信，故其民尽力。入其邑，墉屋宅固，树木甚茂，此其忠信而宽，故其民不偷也。至其庭甚清闲，诸不用命，此其言明察以断，故其政不扰也。以此观之，虽三称善，庸尽其美乎？”
卷六百二十六　治道部七
贡赋下
《汉书》曰：孝文时，晁错说上，令人入粟得以拜爵。边食足支五岁，可令入粟郡县；足支一岁已上，可时赦，勿收农人租。如此德泽加於万人。帝从之。後天下充实，乃下诏曰：“农，天下之本，务莫大焉。今勤身从事，而有租税之赋，是谓本末者无以异也。（本，农也。末，贾也。言农与贾俱出租无异也。）於劝农之道未备，其除田之租税。”
又曰：董仲舒说上曰：“古者税人不过十一，其求易供；使人不过三日，其力易足。秦用商鞅之法，加月为更卒，已复为正卒，一岁屯戍，一岁力役，三十倍於古；（更卒谓给郡县一月而更者也。正卒谓给中都官者。率计今人一岁之中屯戍及力役之事三十倍多于古也。）田租、口赋、盐铁之利，二十倍於古。（秦卖盐铁贵，故下人受其用也。既收田租，又出口赋，而官更夺盐铁之利，率计一岁之中失其资二十倍多於古也。）或耕豪人之田，见税十五。故贫人常衣马牛之衣而食犬彘之食。”
又曰：倪宽为左内史，劝农业，理狱讼，卑体下士，务在於得民心。收租税，时裁阔狭，与民相假贷，（为有贫弱及农要之时不即征收也。）以故租多不入。後有军发，左内史以负租课殿，当免。民闻当免皆恐失之，大家牛车，小家担负，输租襁属不绝，课更以最上。上由此愈奇宽。
又曰：元凤中，诏曰：“夫谷贱则伤农。今三辅太常谷减贱，（减犹少也。）其令以菽粟当今年赋租税。”元平元年春二月诏曰：“天下以农桑为本，日者省用，罢不急官，减外徭，耕桑者益众，而百姓未能家给，朕甚悯焉。其减口赋钱。”有司奏请减什三，上许之。
《后汉书》曰：建武中，田租三十税一。有产子者，复以三年之算。明帝即位，人无横徭，天下安宁，时谷尚贵。尚书张林上书言：“谷所以贵，由钱贱也。可尽封钱，一取布帛为租，以通天下之用。”从之。
《魏志》曰：太祖初平袁绍，下令田租亩收粟四升，户绢二匹，绵二斤，余不得擅兴。
《晋书》曰：武帝平吴后，制户调之式。丁男之户岁输绢三匹，绵三斤。女及次丁男为户者，半输。诸边郡或三分之二，远者三分之一。夷人输ク布户一匹，远者或一丈。不课田者，输义米户三斛；远者五斗；极远者输算钱，人二十八文。
《齐书》曰：高帝初，竟陵王子良上表曰：“今所在谷价虽和，而比室饥歉；缣纩虽贱，骈门裸质。而守宰务在裒刻，围桑品屋以准赀课，致令斩树发瓦以充重赋，破人败产，贾利一时，进违旧科，退容奸利，欲人康泰，其可得乎？”
《隋书》曰：初，苏威父绰在西魏时，以国用不足，为征租税之法，颇称为重。既而叹曰：“今所为者，正如张弓，非平世也。后之君子，谁能施乎？”威闻其言，每以为己任。至是，威为纳言，奏减赋役从轻典，帝悉从之。
又曰：开皇九年陈平，上御朱雀门观凯旋，因行庆赏，颁给所费三百余万。帝以江表初定，给复十年，自余诸州，并免当年租赋。十二年，有司上言库藏皆满。帝曰：“朕既薄赋于人，又大经赐用，何得尔也？”对曰：“用处常出，纳处常入，略计每年赐用至数百万段，曾无减损，乃更开左藏之院，构屋以受之。”诏曰：“既富而教，方知廉耻。宁积于人，无藏府库。河北、河东今年田租三分减一，兵减半，功调全免。”
《唐书》曰：开元八年二月，制曰：“顷者以庸调无凭，好恶须准，故遣作样，以颁诸州，令其好不得过精，恶不得至滥。任土作贡，防源斯在。诸州送物，作巧生端。苟欲副於斤两，遂即加其丈尺，有至五丈为匹者，理甚不然。阔尺八，长四丈，同文共轨，其事久行。立样之时，须载此数。若求两而加尺，甚暮四而朝三。宜令所司简阅，有逾于比年常例，尺丈过多者奏闻。”
又曰：开元二年、十五年，定令：“诸课户一丁租调准武德二年之制。其调绢绝布并随乡土所出，绢绢各二丈五尺。输绢纟者绵三两，输布麻三斤。其绢纟为匹，布为端，绵为屯，麻为纟戾。若当户不成匹、端、屯、纟戾者，皆随近合成。其调麻每年支料有馀折一斤，输粟一升，与租同受。”
《管子》曰：地之生财有时，人之用力有倦，人君之欲无穷。以有时与有倦养无穷之君，而度量不生於其间，（度量不生，赋役无限也。）则上下相疾也。
又曰：桓公伐楚，济汝水，逾方城，望汶山，使贡丝於周室。
《列子》曰：周穆王大征西戎，西戎献昆吾之剑，切玉如泥。
又曰：周王时，西域国有山人来，王为中天之台，月月献玉衣，旦旦荐玉食。王执山人之腾而上天。
《文子》曰：楚人担山鸡，路人问曰：“何鸟也？”欺之曰：“凤凰也。”路人请十金，弗与。倍乃与之。将献楚王，经宿鸟死。路人不惜其金，惟恨不得献。国人传之，咸以为真凤，遂闻楚王。王感其贵买欲献於己，厚赐之，过于买鸟之金十倍。
《韩子》曰：齐威王夫人死，有十孺子。薛公欲知王所立，为十玉珥，而美其一，献于王。王以赐十孺子，明日坐视美珥所在，而劝王以为夫人也。
孟献子曰：畜马乘不察於鸡豚，伐冰之家不畜牛羊，百乘之家不畜聚敛之臣。与其有聚敛之臣，宁有盗臣。此谓国不以利为利，以义为利也。
《孟子》曰：夏后氏五十而贡，殷人七十而助，周人百亩而彻，其实皆什一也。彻者，彻也；助者，藉也。诗曰：“雨我公田，遂及我私。”惟助为有公田。由此观之，虽周亦助也。
又曰：尊贤使能，则天下之士皆悦，而愿立於其朝矣；市廛而不征，则天下之商皆悦，而愿藏於其市矣；（廛，市宅也。古无征，衰世征之。《王制》曰：市廛而先税。《周礼》曰：国宅无征法，而不廛者当以什一之法征其地耳，不当征其廛宅也。）关讥而不征，则天下之旅皆悦，而愿出於其路矣；（言关禁异服异语耳，不征税出入者也。《周礼》曰：关市之赋，司关曰无关门之征。犹讥王制，谓文王以前。文王亦不征也。）耕者助而不税，则天下之农皆悦，而愿耕於其野矣；（助者，井田什一，助佐公家，治公田。不横税赋，若履亩之类。）廛无夫里之布，则天下之人皆悦，而愿为之氓矣。（里，居也。布，钱也。夫，一夫也。《周礼》曰：宅不毛者出里布，田不耕者有屋粟。凡人无职事者出夫家之征孟子欲使宽。独夫去里布，则人皆乐为之氓矣。）白圭问孟子曰：“吾欲二十而取一，何如？”孟子曰：“子之道，貊道也。万室之国，一人陶则可乎？”曰：“不可。器不足用也。”夫貊，五不生，惟黍生之；无城郭、宫室、宗庙、祭祀之礼，诸侯币帛饔饩；无百官有司，故二十取一而足也。今居中国，去人伦，无君子，如之何其可也？”
孙武曰：夫帝王处四海之内，居五千里之中，焉能尽专其利？是以分建诸侯，以其利而利之，使食其土之毛实，役其人民之力。故赋税无转徙之劳，徭役无怨旷之叹矣。
《新序》曰：楚人有献鱼楚王者，曰：“获鱼，食之不尽，卖之不售，弃之可惜，故来献之。”左右曰：“鄙哉，辞也！”楚王曰：“子不知鱼，其以此谕寡人也。”于是乃遣使恤鳏寡而存孤独，出仓粟发币而赈不足，罢去後宫不御者出人以鳏夫，楚民欣欣大悦，邻国归之。
荀悦论曰：昔文帝十三年六月，诏除人田租。且古者什一而税，以为天下之中正。今汉人田或百一而税，可谓鲜矣。然豪富强人占田逾多，其赋太半，官收百一之税，而人输豪家太半之赋，官家之惠优于三代，豪强之暴酷於亡秦。是以惠不下通，而威福分於豪人也。今不正其本而务除租税，适足以资富强也。
鱼豢《魏略》曰：汉阳嘉三年，疏勒国王贡西海青石，带舟至。
皇甫谧《帝王世纪》曰：西王母慕舜德，来献白环及，并贡益地图。
《西京杂记》曰：初修上林苑，群臣远方各贡合枝李者杨乎。
杨孚《异物志》曰：橘为树，白花而赤实，皮既馨香，里又善味。交有橘，官一人，秩三百石，岁主贡御橘。
《杂望气经》曰：黄白气润泽入翼，四海有侯王来献者，天子赐四海之国入轸。诸侯王者有献车者出轸。天子用车为币，赐诸侯王。
魏文帝《与王朗书》曰：孙权重遣使称臣，奉贡明珠百筐，黄金千镒，驯象二头，或牝或牡，扰禽鹦鹉，其他珍玩盈舟溢航，千类万品。
卷六百二十七　治道部八
赋敛
</div>
    <div class="pagination">
<a href="太平御览_page427.html">上一页</a><span>...</span><a href="太平御览_page423.html">423</a><a href="太平御览_page424.html">424</a><a href="太平御览_page425.html">425</a><a href="太平御览_page426.html">426</a><a href="太平御览_page427.html">427</a><span class="current-page">428</span><a href="太平御览_page429.html">429</a><a href="太平御览_page430.html">430</a><a href="太平御览_page431.html">431</a><a href="太平御览_page432.html">432</a><a href="太平御览_page433.html">433</a><span>...</span><a href="太平御览_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
