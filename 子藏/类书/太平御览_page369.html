<!DOCTYPE html>
<html>
<head>
    <meta charset="UTF-8">
    <title>太平御览 - 第 369 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 369 页/共 737 页</h1>
    <div class="content">卷五百一十八　宗亲部八
子
《易□蛊卦》曰：父之蛊，有子，考无咎，厉终吉。
又《家人卦》曰：家人高々，悔厉吉；妇子嘻嘻，终吝。
《仪礼》曰：父为长子。传曰：何以三年也？正体于上，又乃将所传重也。
《礼记□内则》曰：由命士以上，父子皆异宫。
又《祭义》曰：身也者，父母之遗体也。行父母之遗体，敢不敬乎！
《左传□隐公》曰：卫庄公之子州吁有宠而好兵，公弗禁。石昔谏曰：“臣闻爱子教之以义方，不纳於邪。”
又《宣上》曰：楚司马子良生子越椒，子文曰：“必杀之。是子也，熊虎之状而豺狼之声，不杀，必灭若敖氏矣。”
《论语》曰：陈亢问於伯鱼曰：“子亦有异闻乎？”对曰：“未也。”尝独立，鲤趋而过庭，曰：“学诗乎？”对曰：“未也。”曰：“不学诗，无以言。”他日，又独立，鲤趋而过庭，曰：“学礼乎？”对曰：“未也。”“不学礼，无以立。”鲤退而学礼。陈亢退而喜曰：“问一得三，闻诗闻礼，又闻君子之远其子也。”
《孝经》曰：父子之道，天性也。
《周书》曰：周公三挞，伯禽往见商子。商子曰：“南山有桥，父道也；北山有梓，子道也。盍往观之？”而伯禽往视桥梓。明日，朝，伯禽俯而趋。周公迎而抚之曰：“汝安见君子哉？”
《史记》曰：吴起，卫人，好用兵。尝学於曾子，事鲁君。出卫郭门，与其母决，啮臂而盟曰：“起不为卿相，不复入卫也。”
又曰：司马谈为太史，天子建汉家之封，而太史公留滞周南，不得从事，发愤而卒。子迁适见父於河洛之间，太史公执迁手下泣曰：“其先即周之太史，後世中衰，绝於余乎？汝後为太史，则续吾祖矣。”
《汉书》曰：张汤，杜陵人。父为长安丞。父出，汤为儿守舍，遭鼠盗肉。父还，怒之，笞汤。汤掘地熏鼠，得鼠及馀肉，劾鼠，掠治传爰书，讯鞫论报，取鼠与肉具狱磔堂下。父忽视其文辞，如老吏，大惊异，遂使书狱焉。
又曰：王遵字子贡，涿人。迁益州刺史。先是，王阳为益州，至邛崃九折坂，叹曰：“奉先人遗体，奈何数乘此险？”後以疾去。及遵至此坂，问吏曰：“此非王阳所畏道耶？”吏曰：“是。”遵叱其驭，曰：“驱之！王阳为孝子，王遵为忠臣。”
又曰：曹参代萧何为相国，日夜饮酒。子为中大夫，惠帝怪之，令言曰：“无以请事，何以忧天下？”洗沐归，具言。参怒之，乃笞二百，曰：“趣入侍！天下事，非汝所当言。”
又曰：路温舒字长君，钜鹿人。父为里门监使。温舒牧羊，因取泽中蒲截为牒，编之写书。
又曰：扬雄，蜀人。自扬季至雄，五代一子也。
又曰：韦贤字长孺，鲁人。质朴少欲，笃志於学，通《诗》、《书》、《易》，以教受，号邹鲁大儒。为丞相，薨。少子玄成，字少翁，以明经历位丞相。故邹鲁谚曰：“遗子黄金满ぷ，不如教之一经。”
又曰：张禹字子文，河内轵人。父徙家莲勺，禹为小儿，数至市。卜相者奇其面貌，谓禹父曰：“此儿多智，可令经学矣！”
又曰：疏广字仲翁，东海兰陵人也。明《春秋》，为太子太傅。知止足，与兄子受上疏乞骸骨。上赐黄金二十斤，太子赠五十斤。归乡里，请故旧宾客为乐。岁馀，子孙窃谓昆弟老人，劝说买田宅，广曰：“吾岂不念子孙哉！顾有田庐，足供衣食，今更增益，以为盈馀，教子孙怠惰耳。贤而多财损其志，愚而多财，益以为其过。富者，众之怨也。吾既无教化於子孙，不欲益生于怨也。”
又曰：朱邑字仲卿，庐江人。少时为桐乡啬夫，病且死，嘱其子曰：“我为桐乡吏，其民爱我，死必葬之。後世子孙奉祀我，不如桐乡死且葬之。”民为起冢祠。
又曰：石奋从高祖，至景帝时为九卿，子等四人官至二千石。景帝尊宠，号为万石君，以上大夫禄归老於家。子孙有过，不诮让，为便坐，对桉不食。
《後汉书》曰：冯勤字伟伯，魏郡人。曾祖杨，宣帝时为弘农太守。有子八人，皆为二千石，魏赵间号为万石君。
又曰：周华字宣光，汝南人。子勰字巨胜。自曾祖杨至勰孙恂，六代一子，皆知名。
又曰：吴字季英，陈留人。父恢为南海太守，年十二，随父到官。伙覃杀青简竹以写书，谏曰：“今大人逾越五岭，远在海滨，其俗诚陋，旧多珍怪，上为国家所疑，下为权威所望。此书若成，即载之而归。昔马援以薏苡兴谤，王阳以衣囊徼名。嫌疑之间，先贤所慎。”恢奇之，乃抚其首曰：“吴氏世不乏季子矣。”
又曰：崔烈，涿郡人。灵帝开鸿都门榜卖官爵，烈入钱五百万，得为司徒。及拜日，天子临轩，百僚毕会，帝欣谓亲幸曰：“悔不至三公。”后声誉日灭，烈不自安，问子钓曰：“吾为三公，於议何如？”钓曰：“嫌大人铜臭。”烈举杖击之。钓时为虎贲中郎，服虎弁载尾，狼狈而走。烈骂曰：“死卒，父挝而走，岂孝乎？”钓曰：“舜之事父也，小杖受，大杖走。此恐陷父於不义，非不孝也。”烈惭而让官。
《魏志》曰：张广字嗣宗，鲁第二子也。鲁雅为魏武所宠，诸子未胜缨，并遣中使，拜授官爵。南郑城碑曰：“位尊上将，体极人臣。五子十室，荣并爵均。童年婴稚，抱拜王人。命婚帝族，或尚或嫔。”
又曰：胡威字伯庸。父质操厉清白，为荆州太守。威至荆州省之，十馀日归，质赐绢一匹。威跪问曰：“大人清高，何得此物？”质曰：“俸禄之馀耳。”武帝问威曰：“卿清何如父清？”威曰：“臣不如父远矣。”帝曰：“何？”对曰：“父清畏人知，臣清畏人不知，是以不如也。”
又曰：贾充字公闾。父逵晚生充，言充後当有充闾之度，故名充字公闾。
又曰：羊祜字叔子。年数岁，令乳母取所弃金环，乳母曰：“汝先无此物。”祜即指邻人李氏东垣桑树中，探得之。主人惊曰：“此吾亡儿所失物也。”时人谓祜前身为李氏之子。
又曰：华峤字叔骏。才学深博，为秘书监。性嗜酒，率常沉醉。撰《汉纪》九十七卷，其十典未成而终。秘书监何邵奏峤子彻为佐著作，续成之，亦未竟而卒。
又曰：王隐字处叔，陈人。世寒素，父铨历阳令，有著述志。每私录晋事及功臣行状，未就而卒。隐儒素自守，不交权贵，博学多闻，受遗业为著作郎令，撰《晋史》。
又曰：孙盛字安国。次子放字齐庄，幼称令惠。年七八岁，在荆州与父俱从庾亮出猎，亮谓曰：“君亦来耶？”放应声答曰：“无小无大，从公于迈。”亮曰：“欲齐何庄？”放曰：“齐庄周。”亮曰：“不慕仲尼耶？”放曰：“仲尼生而知之者，非所企及。”亮大奇之，曰：“王辅嗣不过也。”
又曰：庾翼字稚恭，孙盛字安国。翼子爱客，常候孙盛。盛不在，见盛子放，谓之曰：“安国何在？”放曰：“往瘐稚恭家。”爱客曰：“孙氏大盛，有儿如此。”放曰：“不如诸庾之翼翼。”既而语人曰：“我固得重呼奴公字。”
又曰：袁宏为《东征赋》，并列过江诸名德，独不载桓彝，其子温怒焉。宏一时之文宗，为文不欲令人显问。时并游青山，饮归，温命宏同载，因问曰：“君作《东征赋》，何独不及家君？”宏对曰：“尊公称谓，非下官敢专。既未遑启，不敢显之。”温疑其不实，乃曰：“欲谓何？”宏曰：“风鉴散朗，或搜或引；身虽可亡，道则不殒；宣城之节，信而为允也。”温泫然而止。又不及陶侃，子胡奴尝於曲室抽刀，逼问宏曰：“家君勋绩如此，云何相忘？”宏急答曰：“精明百炼，在割能断。功以济时，职以静乱。长沙之勋，为史所赞。”胡奴乃止。
又曰：谢尚字祖仁，豫章太守鲲之子也。八岁，神悟夙成，鲲尝携之。或曰：“此儿一座颜回也。”尚应声曰：“座无尼父，谁识颜回？”一席之宾莫不惊异。
又曰：王述字怀祖。迁尚书仆射。述每受职，不为虚让。其子坦之谏曰：“故事应让。”述曰：“汝为，我不堪也。”坦之曰：“非也，克让自美耳。”述曰：“既云堪，何为复让也？”坦之为桓温府长史，温子欲求婚於王，因坦之言其父。坦之乃还家省父。而述爱坦之，虽长大犹抱之於膝上。坦之乃言婚事於述，大怒，遽推坦之於膝下曰：“汝竟痴也！讵可视面女妻兵。”乃止。
又曰：阮籍谓王浑曰：“浚仲清赏，非卿伦也。共卿言不如共阿戎谈。”及戎子迈有美名，少而肥大。戎日令食糠，转益肥也。
又曰：王祥二子烈、芬并知名，为祥所重爱。同时而病，将亡遗嘱，烈欲还葬旧土，芬欲留葬京邑。祥涕泣曰：“不忘乡，仁也；不恋本，达也。惟仁与达，二子有焉。”
又曰：王衍丧幼子，山简吊之，衍悲不自胜。简曰：“孩抱中物，何至於此？”衍曰：“圣人忘情，最下不及于情。然则情之所锺，正在吾辈也。”简服其言，更为之恸。
又曰：魏舒字阳元，为司徒。子混字延广，有才行，为太子舍人，年二十七卒，朝野咸为舒惜。舒每哀恸，退而叹曰：“吾不及庄生远矣，岂以无益自损！”更不复哭。
又曰：胡毋辅之字彦国，嗜酒。子谦之字子光，才学不及父而傲纵过之，至酣醉时，尝自呼其父字。辅之不以介意，世以为狂。
又曰：石崇字季伦，渤海南皮人，苞之少子也。生于青州，故小名齐奴。少敏惠，勇而有谋。父苞临终分财与诸子，独不及伦。其母为言之，苞曰：“此儿虽小，后自能致。”
又曰：郄超字景兴，一字嘉宾。父为司徒。事道，超奉佛。又好聚积，钱数千万，尝开库任超所取。超性好施，一日之中，散与亲故，都尽。桓温辟为征西大将军掾。温怀不轨，超为之谋，转司徒左长史而卒。初虽党桓氏，以忠于王室，不轨之事不令知。将亡，出一箱书付门生曰：“本欲焚之，恐公年老，老必伤悯为弊。我亡后，若大损寝食，可呈此箱，不尔即便焚之。”后果哀悼成病，门生依旨呈之，则悉与温往反密计悉见。于是大怒曰：“小子死恨晚矣！”更不复哭。
又曰：庾冰字季坚。都督江荆七郡军事。子袭常贷官绢一匹，冰怒捶之，市绢十匹还官。
又曰：王字仲祖。父字文开，为淦令。美容姿，尝览镜自照，称其父字曰：“王文开生如此儿！”
又曰：王导字茂弘。子悦字长豫，弱冠有高名。事亲色养，导甚爱之，常与悦奕棋争道。导笑曰：“想与有瓜葛，那得尔耶？”导性俭，帐下甘果烂败，令弃之，云勿使大郎知。悦为中书郎，先导卒。导先梦人以百万钱买悦，潜为祈祷者备矣。寻掘地得钱百万，意甚恶之，一一皆藏闭。及悦疾笃，导忧念，时至不食。积日，忽见一人，形状甚伟，被甲持刀。导问是何人，曰：“仆蒋侯也。公儿不佳，欲为请命，故来耳。”导因求之，食至数斗。食毕，谓导曰：“中书命尽，非可救也。”言讫不见。悦亦殒绝。
又曰：刘殷字长盛，新兴人。有子七人，五人各授一经，其一子授《太史公记》，一子授《汉书》。一门之内七业俱兴，北州之学，殷最为盛门。
又曰：索靖子琳，字巨秀。少有逸群之才。靖每曰：“琳，宗庙之器，非简札之用，州县之任不足污吾儿也！”
又曰：戴若思，广陵人。父昌，会稽太守。若思往武陵，时郡人潘京素有理筌识鉴。父遣若思与语，潘称若思有公辅之才。
又曰：王献之字子敬，羲之子也。谢安甚钦之，请为长史，因问献之曰：“君书何如家君？”答曰：“固不同。”安曰：“外论不尔。”对曰：“人那得知。”献之尝书，羲之自后掣其笔不得，叹曰：“此儿当有大名。”又以扫帚沾泥书大字，方一丈，甚以为工。
《宋书》曰：戴字仲若，淮南人。父逵喜琴，及兄勃并受琴于父。父殁，所传之声不忍复奏，各造新弄五部。又制长弄一部，并传于世。
《齐书》曰：世祖常问王俭：“当今谁能作五言诗？”对曰：“谢フ得父之膏腴。”
《梁书》曰：谢フ祖弘微，宋太常卿。父庄，齐光禄。フ十岁能属文。庄多游山水赋诗，使フ命篇，览笔便就。王京文谓庄曰：“贤子足称神童。”庄笑曰：“真吾家干金。”
又曰：王僧孺父延年，加为常侍。孺五岁，父友馈延年柰者，先与僧孺。孺曰：“大人未见，不敢先尝。”不受之。
又曰：柳恽字文畅。父世隆善弹琴，为士流第一。恽每奏其声，尝感伤忧思。后因之变体写古曲。
《家语》曰：吴延陵季子聘于上国，其长子死，葬于赢博之间，敛以时服。其坎深不至泉，其高可隐。孔子曰：“延陵季子之合于礼者也。”
《列子》曰：魏人有东门吴者，年四十，有一子，丧之而不忧。其相室曰：“公之爱子也，天下无有。今子死不忧，何也？”东门吴曰：“吾尝无子之时不忧，今子死，乃与向无子同，又奚忧焉。”
《吕氏春秋》曰：晋平公问祁黄羊曰：“国无尉，其谁可？”乃云其子年。君子闻之，曰：“祁黄羊可谓至公矣。”
《三辅要录》曰：韦康字元将，京兆人。孔融与康父端书曰：“前见元将来，渊才亮茂，雅度弘毅，伟世之器也。昨日又见仲将来，懿性贞实，文敏志笃，诚保家之主也。不意双珠出于老蚌。”
《郭子》曰：杨修字德祖。九岁聪惠。孔文举诣其父，父不在，乃呼修。修为设果，果有杨梅，融指示儿曰：“此君之家果耶？”修应声曰：“未闻孔雀是夫子之家禽兽。”
《姓氏英贤录》曰：宋颜竣字士逊，少有令名。太祖问其父延之曰：“诸子谁有卿风？”延之曰：“峻得臣笔，测得臣文，得臣义，濯得臣酒。”
《世说》曰：豫章太守顾邵，雍之子也，在郡卒。雍时盛集宾客，自与客棋，而信至，无儿书。虽神色不变，而心了其故，以爪扌舀掌，流血沾襟。客散，方叹已无延陵之高，岂有丧明之痛。于是豁然神气自若。
又曰：客有问陈季方曰：“足下家君有何功德而荷天下重名？”季方曰：“吾家君譬如桂树，生于太山之阿，上有万仞之高，下有不测之渊，上为甘露所沾，下有渊泉所润。当此之时，焉知太山之高，渊泉之深，不知有功德与无也。”
卷五百一十九　宗亲部九
孙
《尔雅》曰：子之子为孙，孙之子为曾孙，曾孙之子为玄孙，玄孙之子为来孙，（言有往来之亲。）来孙之子为昆孙，（昆，後也。）昆孙之子为仍孙，（仍，重也。）仍孙之子为□孙。（言轻远若浮□。）
《毛诗□文王有声》曰：贻厥孙谋，以燕翼子。
《礼记□曲礼》曰：君子抱孙不抱子，此言孙可以为王父尸，（以孙与祖昭穆同。）子不可以为王父尸。
又《杂记》曰：祭称孝子孝孙，丧称哀子哀孙。
《史记》曰：张苍父不满五尺，苍长八尺，苍子复长八尺，馀孙类长六尺。
《後汉书》曰：庞参字仲连，缑氏人。拜汉阳太守。郡民任棠有奇节隐教。参到，先候之。棠不与言，但拔薤一大本，水一盆，致於屏前，自抱孙儿伏于户下。（见《逸民部》。）
又曰：虞诩字升卿，陈国人。孝养祖母，县举为顺孙。
又曰：冯氏兄弟形皆伟壮，惟冯勤祖父偃长不满七尺，常耻短陋，恐子孙似之，乃为子伉娶长妻。生勤，勤长八尺三寸。
《魏志》曰：王粲字仲宣，山阳人。蔡邕见而奇之。时邕显贵，车马填门。粲在门，邕倒屣迎之。粲年幼，貌弱短小，一座皆惊。邕曰：“此王公之孙，有异才，吾不如也。吾家所有书籍，当悉与之。”
《晋书》曰：张凭字长宗。祖镇，苍梧太守。凭年数岁，镇谓其父曰：“我不如汝，汝有佳儿。”凭曰：“阿翁讵宜以子戏父乎？”
又曰：李密字令伯。父早亡，母改醮。祖母刘氏躬抚养，密奉事，以孝谨闻。有暇即讲学，忘疲。师事谯周，周门人方之游夏。太始初，征为洗马，密以祖母年老，上表自陈曰：“母孙二人，更相为命。”（已具祖门中。）
又曰：李胤字宣伯，祖敏为公孙度所迫，浮海莫知所终。子信娶妻生胤，遂绝房室，以忧卒。胤以祖不知所亡，设木主以事之，由是显名。
《宋齐语录》曰：虞愿字士恭，会稽人，祖为给事中。中庭有橘树，冬熟，子孙争取，愿独不取，祖及家人并异之。
又曰：张元字孝始。祖丧明三年，元每忧涕，读佛书以求福。後见药师经云盲者得视，遂请七僧燃灯，七日七夜，转药师经行道，每自责曰：“为孙不孝，使祖丧明。今以灯施普照法界，愿祖目见明，元求代暗。”其夜，梦一老人以金治其祖目，谓之曰：“勿悲，三日之後必差。”元于梦中喜跃惊觉，乃遍告家人。居三日，祖目果渐见明，从此遂差。
《後周书》曰：薛登字景猷，汾阴人。早丧父，家贫，以养祖母，暇则览文籍，躬耕，以孝见称。
《列子》曰：北山愚公者，年且九十，面山而居。惩山北之塞，出入之迂也，遂率子孙荷担，叩石垦壤，箕畚运於北海之尾。河曲智叟笑而止之。愚公长息曰：“虽我之死，有子在焉，子又生孙，孙又生子，子又生孙，孙孙子子，无穷匮也。而山不加增，何苦而不平？”河曲智叟无以应之。
又曰：舜问乎丞曰：“道可得而有乎？”曰：“汝身非有也，汝何得有夫道？性命非汝有也，是天地之委顺也；子孙非汝有也，是天地之委蜕也。”
《陈留志》曰：范乔字伯孙。年二岁，祖父馨临终执其手曰：“恨不见汝成人。”因以所用砚留与之。後家人告乔，乔执其砚涕泣。
《孝子传》曰：原者，不知何许人。祖年老，父母厌患之，意欲弃之。年十五，涕泣苦谏。父母不从，乃作舆舁弃之。乃随收舆归。父谓之曰：“尔焉用此凶具？”谷云：“後父老不能更作得，是以取之耳。”父感悟愧惧，乃载祖归侍养，克己自责，更成纯孝，为纯孙。
又曰：吴郡陆元者，晋太尉玩曾孙。自玩至仲，四世为侍郎，时人方之全张二族。
《幽明录》曰：许逊少孤，不识祖墓，倾心所感，忽见祖语曰：“我死三十馀年，於今得正葬，是汝孝悌之至。”因举标榜曰：“可以此下求我。”於是迎丧。葬者曰：“此墓中当出一侯及小县长。”
女
《礼记□内则》曰：女子出门，必拥蔽其面，夜行以烛，无烛则止。
又曰：女子十年不出，（恒居内也。）姆教婉娩听从，（婉谓言语也。言语婉之，言媚也。媚谓容貌也。）执麻，治丝茧，织组纟川，学女事，以共衣服。观於祭祀，纳酒浆、笾豆、菹醢，醴相助奠。（当乃女时而知。）十有五年而笄，二十而嫁。凡女拜，上右手。（右，阴也。）
《左传□襄五》曰：初，宋芮司徒生女子，赤而毛，弃诸堤下。恭姬之妾取以入，长而美，名之曰弃。
《梁传》曰：礼，送女，父不下堂，母不出门。父戒之曰：“谨慎从汝舅之言。”母诫之曰：“谨慎从汝姑之言。”诸母ひ绅诫之曰：“谨慎从汝父母之言，无违宫事。”
《史记》曰：齐太仓令淳于公有罪，当刑，诏徙系长安狱。公无男，有女五人，将行，骂曰：“生子不生男，缓急非有益。”小女缇萦随父至长安，上书曰：“妾父为吏，齐中皆称其廉平。今坐法当刑，妾愿入官没为婢，赎父之罪。”书奏，天子悲怜其意，遂为除肉刑。
《汉书》曰：王章为京兆尹，为大将军王凤所陷，下廷尉狱，妻子皆收。章小女年十二，夜起号哭，曰：“每旦狱上呼囚，常至九。今八而止，我家君素刚烈，先死者必我君也。”及明问之，果章死矣。
《东观汉记》曰：孝女郁字叔异，五岁，母不能食，郁亦不肯食，故字曰异也。
《後汉书》曰：孔融被诛，女年七岁，男年九岁，幼弱，遂得全。寄住他舍，主人有遗肉汁，男饮之，女曰：“今日之祸，岂得久活，何赖知肉味乎？”或有言於曹操，收之将杀。女谓兄曰：“若死而有知，得见父母，岂非志愿？”乃延颈就刑。
《晋书》曰：周ダ母李氏字络秀，汝南人。少时在室，ダ父浚为安东将军，时尝出猎，遇雨，过至络秀之家。会秀父兄不在，络秀见周浚至，与一婢於内宰猪羊，具数十人馔甚精，办而不闻人声。浚怪使觇之，独见一女甚美，因求为妾。其父兄不许。络秀曰：“门户殄瘁，何惜一女？若连姻贵族，将来庶有大益。”父兄许之。遂生ダ、嵩、谟。而ダ等既长，络秀谓之曰：“我屈节为汝家作妾，门户计耳。汝不与我家为亲亲者，吾亦何惜馀年！”ダ等从命。由此李氏遂得为方雅之族。
又曰：胡奋字玄威，安定人，为护军。太始末，武帝怠於政事而耽於颜色，大采公卿女以充六宫，奋女选为贵人。奋惟有一男为南阳王友，早亡。及闻女为贵人，哭曰：“老奴不死，惟有二子，男入九地之下，女升九天之上。”尝谓后父杨骏曰：“卿恃女更益豪耶？见前代与帝家婚，未有不灭门者。见君举措，益速祸耳。”骏曰：“卿女不在天子家乎？”奋曰：“我女与卿女作婢耳。”
</div>
    <div class="pagination">
<a href="太平御览_page368.html">上一页</a><span>...</span><a href="太平御览_page364.html">364</a><a href="太平御览_page365.html">365</a><a href="太平御览_page366.html">366</a><a href="太平御览_page367.html">367</a><a href="太平御览_page368.html">368</a><span class="current-page">369</span><a href="太平御览_page370.html">370</a><a href="太平御览_page371.html">371</a><a href="太平御览_page372.html">372</a><a href="太平御览_page373.html">373</a><a href="太平御览_page374.html">374</a><span>...</span><a href="太平御览_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
