<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 106 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 106 页/共 220 页
  </h1>
  <div class="content">
   水经云出黔陬胶山今胶州胶西县西南鐡橛山也北经宻州东北卤山古名五弩山卤水入焉【寰宇记胶水出宻诸城县东蜷山或亦曰胶水出卤山皆非是】又北经髙宻县东北入都泺都泺者水经谓之夷安潭秦地图谓之剧清池即古貕养泽也张奴水出髙密东阜下亦注此泽自泽北出注新河【张奴水一名墨水水侧有张奴店】由河北入于海其东北入海者胶水之故道差浅而新河为经流新河者至元初莱人姚演建言首起胶西县东陈村海口自东南趋西北凿陆地数百里欲通漕直沽海口数年而罢予尝乘传过之询土人云此河为海沙所壅又水潦积淤终不能通徒残人耳演真郑国之罪人也山东平度州东南境有南北新河元时所开以避海运放洋之险其水源发髙密至胶州分流为南北新河自胶州入新河二百四十里入莱州之海仓口入海自迤北新河店置闸以达安东止八十里可通海岁乆尽塞近王副使献方御史远宜力主开复并于马家濠凿山麓通海近该廵按山东御史商惟正题会同都御史李时达勘议欲从元人故河引泉潴水通漕间道但南海由海口至店口三十余里多沙自麻湾以上系估流沙与沙互壅麻湾以下则金海中随潮涌进淖沙势俱难取欲由把郎庙地名路沟另开二渠至鸭绿港才避麻湾十三里之沙由鸭绿港迤南尚有沙洲见露水中即空舟尚不能行况古路沟未挑通地脉相似安知下无沙安保他日海沙之不涌入北海海仓口龙王庙前沙数十里许用徒夫及昌邑夫三千余人捞二十余日给过工食二千三百两去沙仅二尺路只二里沙堆积岸上大潮一至沙壅如故且议筑堤约水障沙不知海口之堤用土则势不能固用石则费不可计分水岭自嘉靖十七年十八年二十二年三十二年隆庆五年节次勘测皆髙海靣五丈以上接白河流沙先年胡给事中谓流来之沙旋挑旋壅况沙中乃有石沙见水则可搏湿泥带水即成稀滋软土故役人言地底有泉泉内有沙工力难施夫海口之沙既欲避而不可得两海之潮又势远而不能通纵欲引附近张鲁河白河胶河都泊诸水以益之而春夏旱干俱各防细既不足恃秋涨沙壅輙复为患徒费挑濬奏闻报罢
　　治两河议
　　我国家漕河形胜诚天造地设而有所待者夫自通州以至仪真凡三千里而南旺分水适当其中南由闸抵徐州则防黄河至淮安入海而扬州湖水接之以达于江北由闸抵临清则防卫至天津入海而通州白河接之以达于京南北地里之远近既侔而水道之接济亦类虽图画亦不能尽其妙诚天下河道第一形胜我圣明亿万载无疆之业也毎思两河修治大要不同窃谓治运河者须治其源而河有体用源乃体也河其用也治黄河者惟治其流而水有常变小则常也大其变也治运河者濬泉导流不少懈堕则体立矣而又挑浅修闸筑坝治堤之类其用亦行河其少难乎治黄河者于水之常遇有泥沙淤塞则用人夫驾船于水中以鐡扒并尖鐡锄濬之使泥沙随水而去夫淤既除则水得其道自无冲决之虞更修筑堤岸以御水之变或防城池或资耕种使民得遂其安养而免渰没之虞则黄河之事可少济矣今黄河三委一由兰阳大名山东至萧县出徐州一由宪陵夏邑宿州出宿迁一由河州合涡河防淮水出清河三委俱当疏濬通流以塞水势第人多狃于俗见惟以弥漫之势为言谓黄河为神水不可治要在断然行之耳若夫今日徐吕二洪则在用黄河之水由萧县出者经小浮桥与闸河泉水合流共济焉是皆于其要处致力如此
　　两河修治大要不同治运河者须治其源而河有体用源乃体也河其用也治黄河者惟治其流而水有常变小则常也大其变也斯言实国家治河要义彼宋元竭民事河卒无成绩所以为无策之甚也若谓沛县水患可悯但河流经行不在丰沛则在萧砀即开新集厐家屯等处不过移沛县之患于萧砀之间去岁勘议之初萧砀方脱水患之民嗷嗷惶怖不忍见闻况今沛县四围渐已淤髙询之土人皆谓一二年间水必他徙似不宜以一邑之故动列省三十余万之众费三百余万之资以徼不可必成之功而贻有害无益之悔也
　　所谓欲开旧河者其谓有二一则新开集由浮桥出徐吕二洪免黄河北徙之势此以黄河旧河言也臣度之自新集至浮桥一百六十余里不知该几百万银钱粮自处一难也夫取资黄河不过为济二洪之险今于二洪无碍即其北徙害在地方不在河道似不必更兴不急之工二难也是黄河旧河不必议也一则以南阳等闸至湖陵城等处即今坚硬可凿此以运河旧河言也臣度之黄河北徙之势未艾也即今开凿能保其不再冲乎此一难也且新河费四十余万银役几十万夫死于工作者几百十人命仅成此河又欲舍此而他图则前项工费皆成无用矣此二难也且府库既虚民力已竭再行用之劳伤之下必有他变此三难也是运河旧河不必议也至所谓新河不可行者其说有三一则马家桥易浅一则沙河易淤一则薛河易冲谓之三难臣愚以为此三者其委也但在因地修补随时救治臣不谓难臣之所谓难者则其源也夫新河与青原山相近而兖州以南费峄邹滕四县之水实注焉夫以一隄而障四县之水又当大山泻下之势必不能支且其地水利素不疏通每遇隂雨弥望白水遍地成湖若不寻其源分其流则自济宁至南阳至秦沟无处不可冲决不特三河口一口为然也臣愚以为善治水者不与水争水有所归流行无滞必有分杀之处则不至暴溢大都顺其势而利导之耳即今河工已成宜急为疏濬分杀之谋又夏村一带地形稍髙非薛河之水又不足以济运道臣愚以为薛河上流须别濬支河以分其势至于三河口鮎鱼泉等口对过之处凿开大口令其顺流西去仍于下流百歩外再筑一矮隄或为湖为塘髙六七尺仍作一水闸水溢则任其西流水浅则所蓄之水以资运舟其上流低洼之处亦因其势卷埽为湖以为停水之所多置放水闸以为闗闭之具夫有处以分其流则水自不至暴溢不暴溢则自不至冲决自不至淤浅而所谓三难者可免矣又多方处置蓄水之所以为运舟之资则既去其害又收其利虽未遽为经乆之计而亦不失为一时之便其开凿旧河二说俟财力充足之时为之未为不可也国家运河漕东南之粟以实京师自临清而北徐州而南悉资卫淮诸水惟徐州至临清一带闸河则借山束泉水然与黄河相近故多冲决之患治以前决在河南正徳以后决在徐沛查自嘉靖四十五年之间沛县被决凡八次矣而未有如四十四年之甚者葢缘沛县旧河积沙为岸而其东昭阳湖地势卑洼黄水乘虗就下自西奔入昭阳湖必先横截旧河而始成抵于湖水过沙停不数年必一淤者势固然也自筑马家桥隄成而沛县之流遂断沛县断流而秦沟浊河之势日盛即今徐沛一望尽是髙地旧河河身淤深宜稻方数百里鱼鳖之区皆变为桑麻之地矣臣又虑留城至旧山系黄水故道乃筑东堤五十余里为障御计则黄水可无壅塞之虞又建复黄家闸则泉有所节宣亦无胶浅之患二年间新旧相接水流相满舟楫通行惟薛沙二河亦尝虑其伏涨冲突方兴工分杀其势工未及就而水已至矣是以有去夏之患然臣思之运河之患患在黄河彼其排山倒海之势经年累岁之害来则难御去则必淤若山水则乍盈乍消涸可立待或一岁而再至或数岁而一见此可以人力胜者也今皆在于上源改水在薛河则于东邵王家口各开支河筑厚坝三道引水经赤山防山吕孟等三湖从地浜沟下徐在沙河于黄甫开支河经赵沟归独山湖南建减水闸一十三座泄出昭阳湖而又于翟家口宋家口杨家口杜家口各开支河筑厚坝二道以防末流引之而入甄家洼尹家湖而归于印马池等处是沙河薛河之水俱有归宿又何冲突之足患乎

　　图书编卷五十四
　　钦定四库全书
　　图书编卷五十五
　　明　章潢　撰
　　两河新筑堤闸坝总叙
　　窃惟黄淮二河古称二渎黄河发源于星宿海经昆仑山歴陜西山西河南出南直之徐州合山东汶泗诸水以资运道自徐经邳至清河县东与淮水防淮河发源于河南之桐栢山经鳯阳泗州亦至清河县东与黄河防二渎合流俱经安东县由云梯闗入海其淮河以南则由淮安歴扬州以通江南黄河以北则由会通河歴天津以达京师两河抱于鳯泗光岳钟于祖陵我国家亿万年根本之地实在于此且岁输江南四百万之粮以给官军数十万之用上有闗于国计下有系于民生自隆庆年间黄河从崔镇等口北决淮水从髙家堰等处东决二渎之水散漫无归故入海之路停滞而不达此非河之浅也水不行而沙自塞耳今惟诸决尽塞两河复合水行沙刷海口复通且坚筑堰以防防秋之涨连建减水坝以泄盈溢之水筑归仁集而泗州陵寝无冲射之虞固黄浦八浅寳应诸隄而兴盐诸邑无昏垫之苦塞天妃闸以拒黄流修复通济清江福兴诸闸以严启闭复礼智二坝剏建天妃坝以便车盘则二渎不至横流两河悉循故道闾阎有可耕之业漕运无转挽之难真平成之伟观旷世之希觏也








&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
&lt;子部,类书类,图书编,卷五十五&gt;
　　初议治河疏畧
　　看得水性就下以海为壑向因海壅河髙以致决隄肆溢运道民生胥受其病故今谈河患者皆咎海口而以濬海为上策则诚然矣第海有潮汐茫无驻足不得已而议他辟岂知海口视昔虽壅然自云梯肆套以下濶七八里至十余里深皆三四丈不等纵使欲另开凿必须深濶相类方便注放则工力艰钜必不能成矧未至海口干地犹可施工及将入海之处则潮汐徃来亦与旧口等尔且海之旧口皆系积沙人力可濬水力能冲乃若新辟之地则土壤坚实不特人力难措而水力亦不能冲故职等窃谓海无可濬之理惟当导河以归之海则以水治水即濬海之理也然河又非可以人力导也欲顺其性先惧其溢惟当缮治隄防俾无旁决则水由地中沙随水去即导河之策也顾频年以来无日不以缮隄为事亦无日不以决隄为患何哉卑薄而不能支迫近而不能容杂以浮沙而不能乆隄之制未备耳是以黄决催镇等口而水多北溃为无隄也淮决髙家堰黄浦等口而水多东溃隄弗固也乃议者不咎制之未备而咎筑隄为下策岂得为通论哉又有所未尽者上流既溃隄以旁决矣至于下流复或岐而分之其趋于云梯闗正海口者譬犹强弩之末耳葢徒知分流以杀其怒而不知水势益分则其力益弱水力既弱又安望其能导积沙以注于海乎职等故谓今日濬海之急务必先塞决以导河尤当固隄以杜决而欲隄之不决者必真土而勿杂浮沙髙厚而勿省巨费让远而勿与争地斯隄可固也如徐邳桃清沿河各隄固矣催镇等口塞矣则黄不旁决而冲漕力专髙家堰筑矣朱家口塞矣则淮不旁决而防黄力专淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而专复云梯以还其故道仍接筑淮安新城长堤以防其末流尽令黄淮全河之力涓滴悉趋于海则力强且专下流之积沙自去下流既顺上流之淤垫自通海不濬而辟河不挑而深矣此职等所谓固隄即所以导河导河即所以濬海也犹虑伏秋水发暴涨伤隄职等查得吕梁上洪之磨脐沟桃源之陵城清河之安娘等处土性坚实可筑滚水石坝三座若水髙于坝任其走泄则水势可杀而两隄无虞矣至若寳应石堤之当复与夫下流支河之当疏扬州运河之当濬皆今时之切务所宜次第并举而不可缓者也但前项工程自丰沛徐淮以至海口共长千有余里自清江浦以至仪真共长三百余里地势遥远工程浩大一时钱粮未措人夫难集除前请发银二十万两并截留漕粮八万石一靣先将丰沛缕隄大黄遥隄及徐邳一带缕隄酌量幇筑桃清南隄并接淮安新城长隄乘时创筑髙家堰两头水势稍缓先行筑塞寳应湖先用桩笆修筑土隄外其余各项工程相应大加修举云云议照事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运歴邳宿桃清至清口防淮而东入于海淮水自洛及鳯歴旴泗至清口会河而东入于海此两河之故道即河水自然之性也元时岁漕江南之粟由扬州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑髙家堰隄以捍之起武家墩经大小涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山栁浦湾迤东而黄水无难侵之患矣尤虑河水自闸冲入不免泥淤故启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永頼而陈平江之功至今未斩也后因剥食既乆隄岸渐倾水从髙家堰决入一郡遂为鱼鳖而当事者未考其故乃谓海口壅塞遂穿支渠以泄之葢欲亟拯淮民之溺多方防画以为疏导之计其意甚善而其心良亦苦矣讵知旁支暂开水势陡趋西桥以上正河遂至淤阻而新开支河濶仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新开寻复淤塞故河渐已通流虽深濶未及原河十分之一而两河全下沙随水刷欲其全复河身不难也河身既复靣濶者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业髙筑南北两隄以防两河之内灌而淮扬昏垫之苦可免至于塞黄浦口筑寳应隄濬东闗等浅修伍闸复伍坝之工次第举之则淮以南之运道无虞矣坚塞桃源以下崔镇口诸决而全河之水可归故道至于两岸遥隄或葺旧工或剙新址或因髙冈或填洼上次第举之则淮以北之运道无虞矣淮黄二河既无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑濬之说仅可施之于闸河矣黄河河身广濶捞濬何期悍激湍流器具难下前人屡试无功徒费工料但恐伏秋水发淫潦相仍不免暴涨致伤两隄故欲于磨脐沟陵城安娘城等处再筑滚水坝三道万一水髙于坝任其宣泄则两隄可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽一道果字铺起至李字铺加筑遥隄四里余谷山匙头湾添建涵洞二座三义镇添建滚水坝一座此皆原题未载委应増益在淮则有通济福兴二闸从新改迁新庄逼近通济闸势难两存板闸止宜仍旧信字坝逼近黄河不便修复仁义坝改建天妃闸以里至于兴盐等处入海支河因髙堰黄浦八浅隄成水可泄自宜停止而寳应湖隄减水闸止须修建四座此原题备载委当更易因时审势随地制宜臣等固不敢惜劳以贻一篑之亏亦不敢妄举以滋无益之费
　　两河工成疏畧
　　照得数年以来黄淮二河胥失故道至以地方州县为壑葢由黄河惟恃缕隄而缕隄逼近河濵束水太急毎遇伏秋輙被冲决横溢四出一防千里莫之底极北岸则决崔镇季大等处南岸则决龙窝周营等处共百余口又从小河口白洋河灌入挟永堌诸湖之水越归仁集直射泗州陵寝以致正河流缓泥沙停滞河身垫髙淮水又因髙家堰年乆圮坏溃决东奔破黄浦决八浅而山阳髙寳兴盐悉成沮洳清口将为平陆黄淮分流淤沙罔涤云梯闗入海之路坐此浅挟而运道民生俱病矣自去秋兴工之后诸决尽塞水悉归漕冲刷力专日就深广今遥隄告浚自徐抵淮六百余里两隄相望基址既远且皆真土胶泥夯杵坚实絶无徃嵗杂沙虚松之蜿蟺绵亘殆如长山夹峙而河流于其中即使异常泛涨缕隄不支而溢至遥隄势力浅缓容蓄寛舒必复归漕不能溃出譬之重门待暴则暴必难侵增纩御寒则寒必难入兼以归仁一隄横截于宿桃南岸要害之区使黄水不得南决泗水至于桃清北岸又有减水四坝以节宣盈溢之水不令伤隄故在遥隄之内则运渠可无浅阻在遥隄之外则民田可免渰没虽不能保河水之不溢而能保其必不夺河固不能保缕隄之无虞而能保其至遥即止葢尝考治以前张秋数塞数决自先任都御史刘大夏将黄陵冈一带増筑大行隄一道而张秋之患遂息此其已试之明验也今职等所筑之遥隄即大行隄之别名耳况系真正淤土较之大行杂沙又有不侔者故今岁防初骤涨桃清一带水为遥隄所束稍落即归正漕沙随水刷河身愈深河岸愈峻前岁桃清之河胶不可檝今深且不测而两岸逈然髙矣上流如吕梁两崖俱露巉石波流湍急渐复旧洪徐邳一带年来篙探及底者今测之皆深七八丈两崖居民无复昔年荡析播迁之苦此黄水复其故道之效也髙家堰屹然如城坚固足恃今淮涓滴尽趋清口会黄入海清口日深上流日涸故不特堰内之地可耕而堰外湖波渐成赤地葢堰外原系民田田之外为湖湖之外为淮向皆浑为一壑而今始复其本体矣其髙寳一带因上流俱已筑塞湖水不至涨满且寳应石隄新砌坚致故虽秋间霖潦浃旬隄俱如故黄浦八浅筑塞之后俱各无虞栁浦湾一带新隄环抱淮城并无齧损不特高寳田地得以耕艺而上自虹泗旴下及山阳兴盐等处皆成沃壤此淮水复其故道之效也见今淮城以西清河以东二渎交流俨若泾渭诚所谓同为逆河以入于海矣海口之深测之已十余丈葢借水攻水以河治河黄淮并注水涤沙行无复壅滞非特不相为扼而且交相为用故当秋涨之日而其景象如此昔年沙垫河浅水溢地上祗见其多今则沙刷河深水由地中祗见其少地方士民皆谓二十年来所旷见也窃照我朝建都燕冀转输运道实为咽喉自仪真至淮安则资淮河之水自清河至徐州则资黄河之水黄河自西而来淮河自南而来今流于清河县东经安东达云梯闗而入于海此自宋及今两渎之故道也数年以来崔镇诸口决而黄水遂北髙堰黄决而淮水遂东桃清虹泗山阳髙寳兴泰田庐坟墓俱成巨浸而入海故道几成平陆臣等受事之初触目惊心所至之处子遗之民攀舆号泣观者皆为陨泪然议论纷起有谓故道当弃者有谓诸决当留者有谓当开支河以杀下流者有谓海口当另行开濬者臣等反覆计议弃故道则必欲乗新冲新冲皆住址陆地漫不成渠浅涩难以浮舟不可也留诸决则正河必夺桃清之间仅存沟水淮杨两郡一望成湖不可也开支河则黄河必不能两行自古纪之淮河泛溢随地沮洳水中凿渠则不能别寻他道则不得况杀者无几而来者滔滔昏垫之患无时而止不可也惟有开濬海口一节于理为顺方在犹豫而部遗咨叮咛臣等亲诣踏看臣等乃乗轻舠出云梯闗至海滨延袤四望则见积沙成滩中间行水之路不及十分之一然海口故道则广自二三里以至十余里询之土人皆云徃时深不可测近因黄淮分流止余涓滴入海水少而缓故沙停而积海口浅而隘耳若两河之水仍旧全归故道则海口仍旧全复原额不必别寻开凿徒费无益也臣等乃思欲疏下流先固上源欲遏旁支先防正道遂决意塞决以挽其趋筑遥隄以防其决建减坝以杀其势而保其隄一岁之间两河归正沙刷水深海口大辟田庐尽复流移归业禾黍颇登国计无阻而民生亦有頼矣葢筑塞似为阻水不知力不专则沙不刷阻之者乃所以疏之也合流似为益水不知水不则沙不涤益之者乃所以杀之也旁溢则水散而浅返正则水束而深水行沙靣则见其髙水行河底则见其卑此既治之后与未治之先光景大相悬絶也每岁修防不失即此便为永图借水攻沙以水治水臣等防昧之见如此而已至于复闸坝严启闭疏濬杨河之浅亦皆寻绎先臣陈瑄故业原无竒谋秘防骇人观听者凢所勘隄坝虑长短之异数也为长绳以计其丈尺虑厚薄之异制也为横竿垂线以计其底靣虑泥沙之异土也试之锄镢以验其纯杂虑坚松之异工也试之铲锥以验其虚实隄堰以土真杵实为上坝闸以石磈坚厚为工
　　治河议
　　文皇帝宅幽都岁漕东南粟四百万置都水使者河上筑隄距河虑至深矣嵗乆禁弛济南诸泉多牟没而黄河亦时徙时决是故当永乐则凿汶河正统治则凿张秋金龙口在正徳则塞曹沛嘉靖则有房村赵皮塞庙道口李景髙口之役葢至嵗乙丑河决而东自华山入飞云桥截沛水歴湖陵南至谷亭四十里汇为巨浸固漕河之大阨也明年大司空治之弃斯集厐家屯之旧河不治乃凿自南阳东至夏村又东南至马家桥然后遏河流之入沛者折入秦沟而疏留城故渠至境山五十里又疏薛沙诸支河分杀水怒葢漕道是始更出而东南粟四百万得从漕上入于大司农矣越隆庆辛未徐邳之水病漕则诸言濬旧河便者交难司空曰黄河所从来建瓴万里邀挟百川独秦沟当之彼其势不溢而北则溢而东矣旧河之沦没无几其处易浚浚之良便柰何司空一日而劳十万人之力捐县官金钱数十万缗粟称是以凿新河黄河性宁有常岂其能及旧河独不及新河哉此固一说也然愚则以为国家漕道业已与河相直出秦沟过吕梁洪逾淮放海譬之大盗然矣汉武帝竭天下之力至沉璧马令从官负薪石而后仅胜之乃立宣房宫作歌以侈大其事说者犹以为不若避之便何者河不与漕争道也今河与漕争道矣乃至欲引河利漕岂非延大盗入室哉故势不得避则逆而捍之势得避则顺而徙之今必欲泝丰砀越虞城放于归徳之丁家道口以穷新集故道则厥土惟涂泥耳即具卒万人恐不能操舟没而取也且河性湍悍土疏善溃日杂之而日塞之则人将告病而乆顿大众以几万一之功非策也今独疏凿新河令河出秦沟而东不至病漕则是国家于河不治而已得其大窃以为司空之策得也然新河初成而境山而南又塞司空奉玺书役河上隄茶城以西至于马家口幸应绩矣而明年茶城防隂寳应下邳之间又以竭泽告病于是天子以当事诸臣意见不同动多掣肘故乆而无功乃一事权假便宜予金钱八十万使重臣率水衡使者经画漕事以力践其言事克底绩邀之以酬功劝之于是漕臣皆焦心干口以尽其余而淮决髙堰河决崔镇者皆幸就塞淮扬徐邳之隄延袤千里而丁子浅芦子沽其功颇吿成矣此皇上元徳格天淮海効灵所至独所谓专一之效耶然愚闻徃者髙堰黄浦以全淮之水病兴化盐城故议者请凿丁溪白驹周禄港诸支河为水壑今黄浦幸就塞则开支河之役当议罢也不然是外引水病兴盐也范隄肇自吕泗终于徐渎延袤数百里所以贻淮海之安非一日也即令以髙堰黄浦之故必当防凿之以泄暴水亦所不敢言者况牛湾河瓦龙港其水门固在此何待范隄耶令黄浦幸就塞则范隄当以时修复也不然非所以捍海潮障盐河也徃者武宗朝有乞省转输之半者会羽书旁午主计者不能支遂罢其议今诚不能以减漕邀于左藏然稍议折以佐民旦夕之命且省转输此事理可为者也不然则顷者且赐民田租之三矣何论议折也徃者嵗漕十二万石海上而庙议有恐其以刍粟万石率千人而弃之海者于是天子遂罢海漕愚则以为海漕亦不可罢诚自淮盐海道夹碣石以薄幽蓟嵗不过一月之劳耳其所输可以佐缓急其视河漕大都所省牵挽供饷之费当得数十万且令四方郡国寳藏皆得自海舶以交错于幽蓟为市也不然假令有羣不逞者当河而大呼以坐索饷馈而吾独举国待哺于河漕此非防也徃者庙议皆言胶莱河北自海口南至麻湾萦纡三百余里乗潮之艘虽能上下然不能远诸山谿之水即欲凿之使深而其应或多游沙或多冈石其大沽河又南入麻湾不可挽而西潍河则越在百里外不可引而东必欲凿两海非经费百万积五六年不可于是天子遂罢治胶莱愚则以为国家建设长利茍利足以偿费犹将为之况相什百千万此者乎今之胶莱废河仅仅百里可以计日而就即费甚亦千金已耳何至縻费三百七十八万也况姚演既治闸新河店通海潮达于安东则胶莱宜无不可开者元既岁漕百二十万粟入大帑则今虽若丘文庄议以江东西湖广之粟从河而以浙东西濒海之粟航于海上使之羽翼河漕以苏漕卒之困而坐食其利宜亦无不可者不然则宜若天顺七年引沁通卫以杀黄河水力又不然而疏红荆口故道与河漕并行是又患河计河之外一长策也若河漕则必欲蓄水而与水争矣夫欲与之争利则又安得不受其害在任事者时加之意使不至于大溃耳

　　图书编卷五十五
&lt;子部,类书类,图书编&gt;
　　钦定四库全书
　　图书编卷五十六
　　明　章潢　撰
　　河运海运总叙
　　王者宅中图治必挽天下财赋以给经费我朝河运海运继由陆运凡三变乃改今河运然地势高南北迤逦就下乏水以济济水伏流齐鲁随地溢出为泉泉在东郡凡二百八十有竒各以近入汶泗洸沂诸水东流赴海文皇帝命工尚书宋公礼修复会通河伐石起堰东遏诸水西注漕渠南北分流北流者会漳会卫上接白河南流者会河会淮下接寳应髙邮诸湖漕渠遂亘南北济泉以广其源建闸以节其流筑堤堰以防其溃决列铺舍以通其淤浅辟湖潴水以时其蓄泄引水灌注以平其险阻备夫以供其役铨官以司其事董之以主事八各有専职临之以郎中三各有分地监司守令亦有责焉又以事广地剧役众费繁统宗不可以无人乃勅差大臣一人总理于上爰集众思以举羣防嵗挽东南四百万石万艘鳞次而进时当盛夏维扬迤北乗风扬帆南旺迤北顺流放舟既脱海运之险又免陆挽之劳四方万国五材百货罔不毕集民命永頼国计斯裕文皇帝开济之功同于天地诸臣弼成之绩要亦不可冺也或曰漕河之立制以帝都之在燕也前代都平阳都关中都洛阳都大梁并以黄河为运道寕有此劳费哉曰是不然夫东南以海为险西北以山为险遡海肆逆为难而乗髙犯顺为易故西北世有凭陵之患自辽左至甘凉六镇皆守山外去中原千有余里惟幽蓟一镇独守山内中原内外仅隔一山而山复中缺易于窥伺安史之乱唐契丹之制晋金元之取宋率由此首难自昔有天下而以此地属人未有能乆寕者窃谓扼强兵而障中原据上防而制六合孔子复生必从文皇帝之见矣曰都燕之地则既闻命矣海运由浙西不旬日可达都下较之河运费省而功倍丘文庄衍义补言之详矣近年言者亦多厌河运之劳而欲举文庄之策子顾极言河运之利而欲侈诸臣之功示诸久逺何也曰海运之法作俑于秦效尤于元祖宗已弃之防三代以前未闻也文庄计漂溺之米而不计漂溺之人故以海运为便不知米漂而载米之舟驾舟之卒管卒之官能独免乎考之元史至元二十八年海运漂米二十四万五千六百有竒至大二年漂米二十万九千六百有竒即如文庄言每舟载米千石用卒二十人则嵗溺而死者殆五六千人此虐吏之所忍于斯人也奈何文庄亦忍于斯人哉河运之费费于人所谓人亡人得者损上益下王者以天下为家又奚恤哉曰海运诚不可复矣今之河运筑堤建闸并以人胜时不常泰人不皆良能保无意外之变乎曰变不可保也海胡可蹈哉今之黄河经行河南之祥符者去卫河仅七十里凿而通之万夫一月之力也议者徒以冲决为难窃以为黄河之难不难于海也二道并设而各从其便常可也变亦可也是则可为也曰此尤不可之大者先朝河决张秋运道梗塞罄数省之力捐不赀之费再歴寒暑乃克底寕众方幸其南子欲引之北如子之言且将为运道忧矣曰今之黄河固古之运道也昔固北行而今始南迁也民间舟楫徃来如织未尝一日废在古则宜在今则否在南则利在北则否在民则可在公则否在海则易在河则难吾不知其何説也







&lt;子部,类书类,图书编,卷五十六&gt;
&lt;子部,类书类,图书编,卷五十六&gt;
　　海运考
　　朱清张瑄者海上亡命也久为盗魁出没险阻若风与鬼刼掠商贩人甚苦之至元二十一年巴延建议海运乃招二人授以金符千户押运粮三万五千石仍立海道万户府三以清瑄与罗壁为万户辖千户百户所领虎符金牌素银牌船大者不过千石小者三百石自刘家港出杨子江盘转黄连沙嘴月余始至淮口过胶州牢山一路至延真岛望北行转成山西行到九臯岛刘公岛沙门岛于莱州大洋收界河两月余抵直沽实为繁重至元二十六年增粮八十万石二月大洋四月直沽交邮五月还复运夏粮至八月回一嵗两运是时船小人恐惧至元二十七年宋万户请长兴李福四押运自杨子江开洋落朝东北行离长滩至白水缘水经黒水大洋北望延真岛转成山西行入沙门开莱州大洋进界河不过一月或半月至直沽漕运利便是嵗加朱为浙江政张为浙江盐运司都运如是者二十余年大徳七年招两浙上户自造船与脚价十一两五钱分拨春夏二运延祐以来各造海船大者八九千小者二千余石嵗运三百六十万石篙师称便迤南畨贡亦通盖自上海至直沽内杨材马头凡一万三千三百五十里不出月余可以达省费不赀若长乐港出福州经崇明以北又自古未有之利也我朝洪武三十年犹放其制嵗运七十万石以给辽东至永乐间会通河成始不复讲议者恒有意外之虑以为人生一日食不下咽则死亡立至会通河固南北之咽也访求故道择贤才而任之且重其权抑亦可为先事之防即使有如清与瑄者亦且消其骁犷而诱以自效有博采王宪使献胶莱河之説因其垂成之功督以画一之法使表里兼资防酌利害以苏漕卒之困而求无疆之利忧世君子岂无是心哉
　　海道
　　福建布政司水波门船厰船要水手船防送其神仙壁碧水屋山岛有赋开洋至三分山河口一二日至古山寺送香烛防东南作潮过平息至望錤港娘娘庙前泊一日至长乐港口一日至民逺镇巡检司一日至总埠头港一日至福州左卫要水手送一日至五虎庙烧总福一日至五虎门开洋望东北行正东便是里衣山正北是定海千戸所东南是福清县盐塲一日至王家峪海岛泊一日至北髙山巡检司西洋山口泊一日福寜县幇娘娘庙前泊一日至满门千戸防露晚收艚巡检海口一日至金乡要水手送一日松门卫一日至温州平阳县平阳巡检司海口至鳯凰山铜盆山防东南作晚收中界山泊一日至盘石卫见雾在中界山正北岛泊待南风行至晚收北门千戸所要捕鱼小列船送待南风北行过利洋鸡笼山候潮至松门港松门卫东港泊候潮至台州海门卫东洋山泊离温州望北行到桃青千户所圣门口泊开洋至大佛头山屏风山至徤跳千户所长亭巡检司要水手渔船送又至罗汉堂山到石浦千户所东关泊要水手送至定海卫始换金乡盘石水手离石浦港后门过铜瓦山后沙洋半边山党公爵溪千户所望北行至青门山乱后礁洋至前仓千户所防脐港骑头廵检司过至大松千户所家门山招寳山进定海港定海卫南门要稍水船送绕总福洋望北行至遮口山黄公洋列港千户所海寕卫东山如山望北行若至茶山低了至金山卫东海滩松江府上海县海套水浅望东南行晚泊船潮过羊山大七山小七山大仓寳防望东北行两日夜见黒水洋南风一日见緑水了见海内悬山一座便是延真岛靖海卫口浅滩避之
　　一刘家港出杨子江南岸潮长迤西行半日到白茒港潮平篷橹摇过撑脚沙尖转家明沙正东行南有朱八沙婆婆沙三脚沙须避之杨子江内北有防防南范家港滩东南有张家沙江口有陆家沙可避口外有暗沙一连至崇明江北有了角嘴开洋或正西西南北风潮落正东或北一字行半日可过长滩是白水洋东北行见官緑水一日见黒緑水循黒緑水正北行好风两日一夜到黒水洋又两日夜见北洋緑水又一日夜正北望显神山半日见成山自转了角嘴未过长滩正北行靠桃花班水邉北有长滩沙响沙半洋沙隂沙溟沙切避之如黒水洋正北东一字行量日期不见成山黒水多必低了可见升罗屿海中岛西有玑而笔架即复回望北西一字行一日夜便见成山若过黒水洋官緑水或延真岛望西北由便是九峯山向北去有赤山牢山皆有岛屿可泊若牢山北有北茶山白头石礁百余里潡浪如雪即便开或复回望东北行北有马鞍山竹山岛北有旱门漫滩皆可泊若东南风大不可泊北向便是成山如在北洋官緑水内望见顕神仙挑西一字行多必是了即便回复望东北行过成山正西行前鸡鸣屿内有浮礁避有夫人屿不可行须到刘岛正西行到芝界岛东北有门可入西北离百余里有黒礁三四亩避之八角岛东南有门可入自芝界岛好风半日过抹直口有金嘴石冲出洋内潮落可见避之新河海口到沙岛东南有浅挨深行南门可入东可门有暗礁西北有门可泊沙门岛开洋北过砣矶山钦岛没岛南洋北半洋铁山洋东收旅顺口黄津川西南有礁黄洋川东收平岛口内北南岸外洋成儿岭尽东望三山正中入内有南北沙相连可泊三山西有南山收青泥洼西有松树岛北有孤山东北望凤凰山和尚岛墩西有礁石外有乱礁避之三山玘青岛一路望海岛收黄岛使岛若铁山西收羊头洼防岛东北看盖州西看寳防台便是梁房口入三岔河收牛壮马头泊
　　直沽开洋望东挑南一字行一日夜见半邉沙门岛挑南字多必见莱州三山挑东北行半日便见沙门岛若挑北多见砣矶山南收登州卫沙门岛开东南山岛有浅挨中东行好风一日夜见緑水一日夜见黒水又一日夜见南洋緑水又两日一夜见白水望南挑西一字行一日挑竿戳二丈渐减一丈五尺水下有乱泥二尺深便是长滩渐挑西收洪如截硬沙即便复回望东行见緑水到白水寻长沙收三沙洪如不着洪望东南行日看黄緑色浪花如茶末夜看浪拨而大星多即是茶山若坐茶山徃西南一字半朝北见崇民沙南见青浦墩岸刘家港如见黒水洋正南挑西多是高了前有隂沙半洋沙响沙拦头沙即是了角嘴便复回徃正东行看水色风汛收三沙洪如风不便即挑东南行看水色收寳山如在黒水大洋挑东多必是低了见隔界大山一座便望正西南一字行一日夜便见茶山而不见隔界山又不见茶山见黒水多便望正西行必见石龙山孤礁山复回望正西南行见茶山收洪
　　辽河口开洋顺风一日夜至铁山东二字望南行经成山入南津望正南行三日夜经桃花班水望东行见白水西二字动戳竿寻长滩一丈八尺渐减至一丈五尺望西行戳杨子江洪如不见望下使必见茶山稍南面坐茶山望西行半朝便见崇明洲如风顺一朝至刘家港内
　　海运
　　夫自平江伯开濬会通河以来海运之不讲已久其后科道之条陈乡会之防试名臣之著书举行者不一而足然卒莫之能用也近臣备员山东甞条斯议适廵抚都御史梁梦龙经济抱才忠诚体国毅然以未试行底绩无壅事获上闻恭遇陛下圣明英断辅臣恢张庙谟遂出帑银委督漕司慕载而四方始知海道之可通行矣然议立于剏见之时则羣心未信而法复于久废之后则不免更张故今缙绅之虑不过云海上风波尔风波在海三尺童子知之矣然其事有可言者古语云天不满西北地不满东南故东南之海天下之水之委也茫无山则廻避靡地近南水暖则蛇龙窟居是以风波足畏传闻可骇昔元人海运之有损坏以其起自太仓嘉定而北也若自淮安而东引登莱以泊天津则原名北海中多岛屿可以避风又其地髙而多石蛟龙有徃来而无窟宅故登州有海市以石气与水气相搏映日而成石气能逹于水面以石去水近故也北海之浅是其明騐即以舟与米行于登莱因其旷逹以取其速而摽记岛屿以避其患则名虽同于元人而利实专其便易佐河运之缺计无便于此者然此犹举时宜之绪论非臣条议之初图若语其全则有稍进于是者而其説有三一曰天下大势二曰都燕专势三曰目前急势请以唐宋之事明之唐人都秦右据岷凉而左通陕渭是有险可依而无水通利也有险则天寳兴元乗其便无水则会昌大中受其贫宋人都梁背负大河而面接淮汴是以水通利而无险可依也有水则景徳元佑享其全无险则重和宣和受其病若今国家都燕北有居庸巫闾以为城而南通大海以为池金汤之固天造地设以拱衞神京诚圣子神孙万年之全利也而乃使塞不通焉岂非太平之遗虑乎此臣所谓天下大势也夫三门之险天下所谓峻絶也然唐人裴耀卿刘晏軰百计为之经营者以彼都在关中故也粟不能飞则途有必由是三门者秦都之専路也若夫都燕则靣受河与海矣一河自安山渉汶济即今之会通河一河自淮入汴入卫而俱会于天津然终元之世未甞事河而専于海者彼以时方纷攘终嵗用兵固无暇于事河也彼又以为河亦间有不如海者入闸则两舟难并是不可速也鱼贯逆遡一舟坏则连触数十舟同时俱靡若火则又甚也是不可避也一夫大呼则万橹皆停此腰脊咽喉之譬先臣丘濬载在衍义补者是不可防也若我朝太平重熈累洽主于河而恊以海自可万万无虑故都燕之受海犹慿左臂从腋下取物也元人用之百余年矣梁秦用之所不得望也此臣所谓都燕専势也黄河西来禹之故道虽不可考然不过自三门而东出天津入海是腹虽稍南而首尾则东西相衡也至宋时直猎大名则已稍南矣我朝治二年决张秋夺汶入海是其首犹北向也乃今则直南入淮而去嵗之决阎家口支出小河近符离灵壁则又防正南西北而直东南途益逺而合诸水益多则其势大而决未可量也故以汉武之雄才尚自临决塞王安石之精愽且开局讲求河之为立国病讵直今日然哉且如去年之漂大臣之与国同休及小臣之有志于世者闻之有不变色于河之梗而又不能无难色于海之通则计将安出欤富人之造宅则旁启门焉防中堂有客而肴核自旁入也此臣所谓目前急势也臣诚愚浅如该科条议虑之应熟岂其肯误圣明乃风波系天数臣亦不能逆覩其必无然臣以为趋避占使其不爽当不足以妨大计故敢缘科臣建议而详布其愚有所请银造舟张官改额皆系更统乞圣明采择
　　一计程限
　　第一程自淮安府开船至八套口共计三百余里系河道为一程　第二程自八套口开船至莺游山共约二百四十里用东南风一日为一大程如风不便九十里可投五丈河又西北一百二十余里可投狭口湾泊容船伍百余只　第三程自莺逰山起东北逺望琅玡山前投斋堂岛湾泊约四百里用西南顺风一日可到为一大程岛西面泥滩三里可容船百余只如船多岛东北三十里有龙湾口可泊船二百余只中间所过水面东北涛落口约一百九十里可容船十余只又至夹仓口二十里可容二十只廻避望海石又东至石臼海口三十里可容船六七只廻避石臼拦胡家拦曲伏桃花拦又东至龙王口四十里可容船三十只廻避黄石拦又东至龙潭二十里可容船百余只木岛又东至二十余里廻避胡家山以上堪湾泊海口五处应廻避七处俱用西南风廻避西北风其余滴水口沙湾口二处系西南径过避路如遇急亦可湾泊　第四程自斋堂岛处开船正东由胶州灵山岛东北望逺劳山前投福岛湾泊共约二百余里用西南顺风半日可到为一大程此岛方圆二十里南有泥滩二里半可湾船六七十只如船多岛迤西五十里董家湾濶大堪湾船三百余只中间所过水靣东四十里回古镇海口可容船三百余只廻避海子嘴又东至灵山岛五十里岛西南嘴可容船二十只廻避东北正东风岛东北鼓楼圈容船十余只廻避正北西北风此处虽可容船不宜乆住有东北至唐岛六十里可湾二百余只避东北正东北风廻避露明石又东至小青岛五十里可容船三十只避正北东北风又至董家湾六十里廻避捉马嘴以上堪湾泊海口五处应廻避三处俱用西南风避西北正北东北风　第五程自福岛开船东二里廻避老君石逺望田横岛约一百五十里用西南顺风为一大程半日可到此岛方圆三十里可容船二百余只如船多岛东北十里有濶落湾容船二百余只中间所过水面东北由小管岛六十里可容船二十只又东大管岛十里可容船可十余只又东至田横岛七十里以上堪湾泊二处廻避一处余有淮口可容船十余只系背路遇急亦可湾泊　第六程自田横岛由青黄岛逺望槎山前投真岛湾泊共约四百余里用西南顺风一日可到为一大程岛东西长五里遇北风湾南面遇东风湾北圈可容船百余只东北岸下水底三孤石旁多隐石该廻避遇船多岛迤西五里朱家圈可容船百余只又西五里宋家圈与草岛前可容船五六十只中间所过水面东十二里濶落湾容船二百余只又东至杨家沟三十里可容船三十余只又东至十里廻避刘家岭又东至草岛嘴三十里可容船五六十只又东至青岛三十里西圈可容船十余只又东至黄岛三十里西南滩可容船十余只又东北至宫家岛三十里可容船三四十只又东径过苏岛王至真岛朱家等圈一百五十里廻避朱家圈西栁沟与沙嘴真岛西嘴与岛东岸三孤石以上湾泊六处廻避五处其余行村寨马公岛与何家马头乳山寨上港口及靖海卫北张蒙岛皆是背路去处如遇急亦湾泊廻避靖海排义石里岛娘娘庙嘴　第七程自真岛开稍放洋行东转杵岛嘴北过城山头西北望威海山前投刘公岛湾泊二百四十余里用南风为顺风一日可到为一大程容船六七十只如船多岛迤西十里威海东门口教塲头坞口可容船三四百只中间所过水面东至镆鎁岛西头季家圈三十余里可容船二三十只避东北东南风南三里廻避石又东三里鹿岛可容船一二十只避北风与东风又东七八里廻避凹屋港又东十五里廻避黒石岛又北十余里廻避杨家坟又北二里廻避饿狼鸱石又西北四十余里飬鱼池可容船二百余只避东风与东北风又东北二十余里黄埠嘴可容船二百余只避东北与北风又东南一里廻避成山头又东七八里廻避殿东头此二处稍险须放洋逺廻避过此转西三十余里骆驼口圈里东岸下可容船七八十只避东北风又西三里李丛嘴可容船二三十只避西北风又西十五里栁夼海口可容船五六十只避西北东北风又西七八里廻避青鸡岛与鸡鸣岛相连水底礁石又西直至刘公岛一百里廻避岛东南礁石嘴又西六七里黄泥崖可容船二三十只又西六七里沙嘴儿可容船二三十只俱避东北正北风又西二里小黄岛口可容船三十只避四面风又西十里衞东面口教塲头坞口湾船四百只避西北风以上湾泊十处廻避十处其余寕津所西北崮山海口寻山所西南青鱼滩家鸡汪皆是背路去处如遇急亦可湾泊　第八程自刘公岛开船西北十余里廻避王家嘴又西十余里廻避靖子嘴又西十余里避小杵岛绕绕嘴西南逺望芝罘岛湾泊共约二百余里为一大程用东风东北风为顺风半日可到岛东西长二十里东头廻避胜子嘴圈又西大口婆婆口可容船百余只避东北西北风又西三里廻避宅窠如船多岛迤东三十余里崆峒岛前可容船二三十只廻避东南沙港又北三里夹岛可容船六七十只避北风中间所过水面迤西一百四十里飬马岛东柄上老鸦港可容船三四十只避西北风又岛西头廻避炼石嘴又转岛龙王庙前可容船二三百只避西北东北正北风又西北五十里系崆峒岛又西三十里系芝罘岛以上湾泊四处廻避六处第九程自芝罘岛开船西六十里过龙洞直西逺望长山岛西投沙门岛湾泊共约一百八十里为一大程用东南风一日可到岛东南汪周围二三里可容一百余只避西北东北正北风如船多岛迤六十里新河海口可容船五六十只口外不宜住船口里避四面风中间所过水面西六十里八角嘴可容船六七十只避西北正北风又西五里廻避龙洞嘴又西五十里廻避四石又一二里入刘家汪海口可容船百余只避四面风又西二十里廻避湾子口东北沙港又西二十里廻避抹直口金嘴礁石又西三里八新河海口廻避观音嘴石西北四十里廻避长山岛东南嘴沙岛港又西十里系沙门岛以上湾泊三处廻避六处　第十程自沙门岛开船西南逺望三山岛约二百余里为一大程用东风为顺风半日可到岛南面黒港可容船三四十只避北风中间所过水面南三十里廻避大石拦又西六十里桑岛前面可容船五六十只避东北西北正北风廻避岛东北二处礁石又西四十里防屺岛廻避岛东西北三处礁石岛南宋港可容船四五十只又西四十五里廻避羊拦礁石又西十五里系三山岛以上湾泊二处廻避四处　第十一程自三山岛开船过芙蓉岛直西头开船过芙蓉岛直西投大青河口湾泊共约四百余里为一大程用东风与东北风为顺风一日可到可容船五百余只避北风中间所过水面西五十余里芙蓉岛廻避东沙港转西而廻可容船四五十只避东北风又西五十余里廻避虎头崖与东北碎石又西五十余里廻避海仓口椿木闸石又西一百一十里系洱河口外有沙岭船难进又西四十余里系小青河船难进泊以上湾泊二处廻避三处还有三处小河口俱不堪湾泊　第十二程自大青河开船投大沟河约一百六十里用西南风一日可到为一大程可容船一百余只又至大沙河三十里可容船一百余只如风不便六十里投降河可容船二百余只又至大沙河三十里可容船一百五十只利北岸有沙岗廻避以上湾泊三处廻避一处　第十三程自大沟河开船投大沽河湾泊约二百余里可容船二百余只如风不便七十里投乞沟河湾泊可容船一百余只俱无廻避其桑句河窄小不堪湾泊【自淮安府起至张家湾止海道水程共计三千四百五十里】
　　一察潮汐惟潮汐虽天地呼吸之气亦波涛消长之机舟人泛洋不可不察以南而言每月二十七日潮生渐长至初一日寅时大潮辰时潮退大潮自初一初二初三初四日潮至初五日潮落小信至十三日十四潮生子时潮满丑时潮退长至十五日大潮寅时潮满辰时潮退十六十七十八日大潮十九日渐消二十日小信潮午时满未时退每年如此东海亦然以北海而言与二海稍异每月十三日大潮渐长十七日午时潮满申时退二十日退潮至二十七日为小潮二更潮满寅时退至二十八日又渐长为大潮至初一日初二日午时长满未时退初三日渐进初四十二日退为小潮二更潮满寅时退周而复始每月如此
　　八卦时风
　　干【辰未申巳午吉寅夘时凶】坎【辰未寅邜申吉巳午未时凶】艮【寅夘巳午吉辰未时凶】震【亥午子吉辰戌丑未时凶】防【寅邜辰吉申酉时凶】　　离【子丑寅夘辰吉申酉时凶】坤【寅夘巳午吉亥子时凶】兑【巳午辰戌未吉寅夘时凶】以上看定风旗风从何方来查騐防避吉凶先知
　　仙曰凡占风雨必审天时云气以每月朔一日管上二旬二日管中旬三日管下旬日色青黒润明多雨黄赤干枯多风又云朔日管上半月望日管下半月又云逐日天色青黒润明主雨黄赤干枯主风善断者当以三旬朔望而观其大畧以当曰而决其风雨
　　占晴门
　　早起满天晴　　日出渐渐明　早晨雾露云晌午日蒸曛　　日光明又彩　久晴定可待暮日光烛天　　晴明且又炎　暮看西邉晴明日主晴明　　红云日暮起　晴明便可许夜观魁斗净　　明日天色正　电光起西南明日天炎炎　　游丝天外飞　乆晴定可期白虹若下降　　恶雾尽消亮　西南北防风可喜天光晴
　　占风门
　　魁罡气白黄　　隄防风势狂　早间日晒耳狂风即时起　　早白与暮赤　飞沙及走石午前日忽昏　　北方风怒嗔　午后日昏晕风起须当慎　　日月忽然圆　风来不等闲云掩日不动　　风势如山重　返照色黄光明朝风必狂　　天道忽昏惨　狂风时下感天色赤与黄　　顷刻大狂风　黒云片片生眼底主狂风　　黒紫云如牛　　狂风急似流云势若鱼鳞　　来朝风不轻　　黒云北方突暴头风太毒　　黒云半开闭　　大随风至云起乱行急　　风势难当底　　乱云大顶绞狂风来不少　　辰阙电光飞　　大必可期连日雾蒙笼　　必定起狂风　　星辰若昼见顷刻狂风变　　闪烁见星光　　星下风大狂蝼蛄若放洋　　大风必难当　　海泛海沙尘风却怎禁　　风雨潮相攻　　须防起风禽鸟冲霄汉　　狂风时下见　　面颊热如红有云天即风
　　占风雨
　　日出夘遇云　　无雨天必隂　　日出红云暗东风雨即见　　日暮若暗红　　无雨必生风日暮黒云接　　风雨不可説　　朝暮起海云东风与当晨　　东风黒云急　　但犯雨倾滴云暗遇东风　　霶雨下倾　云随东风起风定雨方止　　云布满三低　东风雨乱飞雨过东风至　　晩来越添巨　午后遇云遮东风夜雨泄　　云从龙门起　风连急雨但犯起东风　　雨下必相从　黒云暮生西半夜雨风催　　春夏遇隂凉　雨下把风防秋后遇隂热　　云雷风雨烈　西北黒云生雷雨必声訇　　东南北海响　风雨渐渐长蝃蝀出自东　　无雨必生风　断虹当晩见不明天必变　　电光若乱明　大雨随风倾汛头风不长　　汛后风雨狂　满海起荒浪潮随风雨涨　　鸟鳞防忽波　风雨急如梭占雨门
　　魁罡润云气　　必定雨垂地　朝霞如黒洒细雨纷纷下　　电光西北起　定然连夜雨朝日光烛地　　细雨必然至　虹见被云吃当时雨倾滴　　蝃蝀出自西　　明日应雨垂中后日晒耳　　明日定有雨　　雾露夜不起来朝必细雨
　　海运总论
　　海运之法自秦有之唐人亦转东吴粳给幽燕然亦给逺方之用而已用以足国则始于元焉初巴延平宋命张瑄等以宋图籍自崇明由海道入京师至元十九年始见海运之策命罗壁等造平底海船运粮从海道抵直沽是时犹有巾滦之运不専于海道也二十八年立都漕运万石府以督嵗运至大中以江淮浙财赋府每歳所办粮充运以至末年専仰海运夫海运之道其初也自平江刘家港入海至海门县界开洋月余始抵成山计其水程自上海至杨村马头凢一万三千三百五十里最后千户殷明畧者又开新道从刘家港至崇明州三沙放洋向东行入黒水大洋入界河当舟行风汛有时自浙西至京师不过旬日而已说者谓其虽有风涛漂溺之虞然视河漕之费所得盖多故终元之世不费我朝洪武三十年会通河通始罢海运考元史食货志论海运有云民无挽输之劳国有蓄储之富以为一代良法又云河运视河漕之数所得盖多作元史者皆国初史臣其人皆生长胜国时习见海运之利所言非无徴者窃以为自古漕运之道有三曰陆曰河曰海陆运以车水运以舟而皆资乎人力所运有多寡所费有繁省河漕视陆道之费省十四海运视河运费省十七八河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利嵗运充积固无资于海运也然善谋国者恒于未事之先为意外之虑今国家都幽盖极北之地而财赋皆是东南而来会通一河譬则人身之咽喉也一日食不下咽立有死亡之祸况自古皆是转搬而以盐为佣直今则専用军夫长运而加兑支之耗嵗嵗常运储积之粮而征戍之卒日少食固足矣如兵之不足何迂儒逺虑请于无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一由海通运使人习知海道一旦漕渠少有滞塞此不可来而彼来是亦思患预防之先计也家居海隅颇知海舟之便舟行海洋不畏深而畏浅不虑风而虑磕故制海舟者必为尖底首尾必俱置柁卒遇暴风转防为难亟以尾为首纵其所如且暴风之作多在盛夏今后率以正月已后开船置长槁以料角定盘针以取向一如畨船之制夫海运之利也以其放洋而其险也亦以放洋今欲免放洋之害宜预遣习知海道者起自苏州刘家港访问傍海居民捕鱼渔戸煎塩灶丁次第踏视海崖有无行舟潢道泊舟港汊沙石多寡洲渚逺近亲行试騐委曲为之设法图畵具本以为傍海通运之法若夫占视风见于沈氏笔谈每日五鼔初起视星月明洁四际至地皆无云气便可行舟至于已时则止斯不遇暴风矣中途忽见云起即便易柁回舟仍泊旧处如此可保万全永无沉溺之患万一言有可采乞先行下闽广二藩访寻旧曽通畨航船之人及行广东盐课提举司归徳等塲趣取惯驾海舟灶丁令其优给驿遣既至访询其中知海道曲折者以海道事宜许以事成加以官赏俾其监工照依舶式様造为运船及一应合用器物就行委官督领其人起自苏州歴扬淮清登等府直抵直沽濵海处处踏看可行与否先成运舟十数艘付与驾使给以月粮俾其沿海按试经行停泊去处所至以山岛港汊树标帜询看是何州县地方一一纪録造成图防纵其徃来十数次既以通习保其决然可行无疑然后于昆山大仓起盖船厰将工部原船料差官于此收贮照依现式造为海运尖底船只量定军夫若干装载若干大抵海舟与河舟不同河舟畏浅故宜轻海舟畏风故宜重假如每艘载八百石则造为一千石每舟许以百石载私货三年之后军夫自载者三十税一客商附载者照依税课常例就于直沽立一宣课司收贮为嵗造船科之费其粮既从海运脚费比漕河为省其兑支之加耗宜量为减杀大约每舟载千石则可当河舟所载之三河舟用卒十人海舟加五或倍之则漕卒一比旧省矣此又非徒可足国用自此京城百货骈集而公私俱足矣若谓海道险逺恐其损人费财请以元质之其海运自至元二十年至天歴二年止备载逐年所至之数以见其所失不无意也窃恐今日河运之粮每年所失不止此数而其支兑加耗每石须有所减恐亦浮于所失之数矣
　　河运海运总论
　　尝观之主河运者则绌海道曰风樯浪楫漂溺叵测未可也主海运者则绌河道曰黄流为梗嵗费亿万不可也噫诚虚谈乎愚请一切捐弃之直以臆对夫会通既成海运告罢民甚便之矣而洪闸停留则苦搬运河流冲塞则苦推移会通独无害乎遮洋初试民甚苦之矣而粮无剥损可省耗石舟无停次可免挽卒海运独无利乎彼韩非子曰法立而有难推其难而事成则立之事成而有害而功多则为之如此则天下皆无难之法皆无害之功世之受笑者无亦较利害计难易孰少与多耳彼秦攻匃奴餽运繁苛飞刍挽粟起自黄腄古东莱地则东省为转毂之门户直自秦始而秦运盖未广也汉都长安初不过漕山东粟数十万石已自足用后引渭穿渠又通褒斜道非好劳民势不得不然也唐亦都长安初不过漕关东粟十万亦自足用迨后刘晏漕于汴淮李泌増运百万非好侈费势不得不然也宋之漕也东南自汴入陕西自黄河入陈蔡自惠民河入京东自广济河入盖分为四路矣元之漕也始而河继而陆已而海盖分为三道矣海漕通而运至三百万石岂得已哉秦汉以上事寡而简秦汉以下官冗而兵繁辐辏并进且犹不给势则然也故管子曰七十二代之君俱王天下必富国而粟多防哉言之矣国都定鼎背控长边平衡以临四面经费不出倚办东南漕挽之道仅仅一线迩复梗塞嵗事讲求甲可乙否遄兴倐罢卒未有能建万世之长防以纾吾君相之隐忧者何盖说有择利而旷于实者言有朴讷而适于用者见其难而释其业覩其害而相其利则四海之无成劳也噫沐者尚有弃髪疡者且无完肤况谋及大事乎今之谈河运者不曰黄淮失道乎不曰徐邳高涸乎不曰崔镇诸口未塞高寳诸堰未固乎不曰泇河可疏徐南故道可通乎夫高墉固防塞决补溃淮扬之役不日告成前后大臣经畧无遗防矣泇口若濬可逺河患而崇冈漫泊厥功难施姑勿论也若彭城西境达乎夏邑黄河故址俨然在焉疏而复之以济洪流以杀河势南不妨鳯泗国陵北不逼兖冀运道此其利害彰彰著也何也徐吕二洪资河之利亦受河之害设如河臣之议修复有三利焉河改而南北渐细扶沟留城之间可免冲塞利一也南流既下建瓴直达势无纾折湍悍其徐南壅沙渐流渐去利二也四野泛滥举归故道萧砀曹单永有寕居利三也则虽违众论断之可也任心膂之能臣假便宜之重寄俟积贮之少纾举必成之硕画而漕流安矣乃欧阳氏曰河流已弃之故道自古难复信斯言也则以不易办之钜费图不必成之大功非今所当缓焉者耶此治河漕之大略也今日之谈海道者不曰闽越长乐港乎不曰秣陵龙江关乎不曰太仓刘家港乎不曰自口以入海乎不曰由成山以达直沽乎夫浙直大海横亘千里兵艘贩舶昼夜相续朱清张瑄所经略无遗虑矣莺游而上逺歴成山风涛险礁石林立诚可畏也若胶口以北海仓以南元运旧河俨然在焉修而复之以近易逺以夷易险南北商贩可使阜通东省本色可使复旧此其利害亦彰彰著也说者谓分水岭焉壕难于开凿大沽河小沽河易于壅沙复欲自黄埠岭云河口诸所剏开一道以接之愚则以为理旧业有三易焉夫马家壕両岸阻石舟不可触近经削治海舶大行不烦人力一易也二沽冲沙为害良不能免然河越二百年积沙近以尺计冬春水涸嵗加捞刷何能为患二易也分水岭地势诚高然河底泉水可潴河旁支流可引更为増置闸埧蓄泄有备何忧浅阁三易也夫治之果有易也则排众议而举之可也捐东省数万之存留募沿河郡县之丁壮督率则责之二三能吏部署则假之方面重臣胶河办矣乃欧阳氏曰智者之于事有所不能必则较利害之轻重信斯言也则海运之有利于国胶河尤有利于海运非今日所宜防心者耶此治海运之大略也大抵今昔异势新故异备达者不期修古哲士务于知新夫何故势易乎时备因乎事也则又当以今日之事势筹之矣彼元世都燕嵗省邉供而今则百万仰哺矣宋处中土四靣入馈而今止东南一线矣故修河宜亟而海运不可忽也海运当图而沁衞不可忘也何也専主河运便矣而潢池防铠咽喉为梗能无虑乎専主海运当矣而溟渤扬氛烟波阻絶独无虑乎漕海并治沁衞兼通无事则循守故辙有警则増置篙夫此阻彼通鳬趋鳞贯使国赋日赢食货日充以通四塞之要以助军国之盛非水利欤抑更有疑焉或谓治漕者当以泉濬淤治洪建闸为上而引河次之治海者当以龙关刘港开洋为上而淮安次之此何説也万里黄流建领直下湍悍则决防缓则淤徙突不常自古为然既欲资之济邉而病其妨运诚有神禹不能虑其后者然禹之九道元之四道流渐虽断故迹岂尽冺耶诚能按迹求索分遣属邑预为蓄备稍俟嵗丰人和徧加防瀹勿逼而南令其由旧入海而别引沁水从魏博折而东之资漕艘是亦一竒也江南之运几三百万仪以北河流如万一有阻京庾何恃诚有如丘文庄所虑者说者欲令浙直之运自太仓发三椘之运自龙江发俱由大洋以入胶河每嵗计输三十万石俾其习熟海道永备不虞虽有小挫勿遽停止是又一竒也
　　四海附
　　四海之邉中国者在山东为东海在广南为南海人人得而见闻不待证説矣若夫禹迹所及西境流沙而极不言西海东北甞至碣石而北海之名不着于经则谓外薄四海讫于四海者如之何而四也汉武帝事逺有効使命方行四表故西北二海遂有身歴而目撃之者矣非道聴涂説比于是条支之西有海先汉使者固尝见之而入诸史矣后汉班超又尝遣甘英軰亲至其地也至西海之西又有大秦【卽波斯国】夷人与商人皆尝徃来若北海则又甚逺如霍去病之封狼居胥山也其山实临瀚海即北海也苏武郭吉皆为匈奴所幽寘诸北海之上唐史曰突厥部北海之北更有骨利干国在海北岸也然则诗书称四海者实环夷夏而四之矣若西北二边有西海栢海青海蒲类海居延海此类虽与海并称实众水为大泽故以海为名耳班固叙张掖之水曰羌水出羌中东北至居延入海则直以居延为海矣
　　渤海附
　　夫海者百谷之王万水之宗也山东三面濒海登莱二府岛屿环抱其在青济则乐安日照濵州利津霑化海豊诸境皆抵海为界称渤海云説文曰东海之别有渤海故东海称渤海列子曰渤海之东有大壑曰归塘归塘者即庄生所谓尾闾也初学记曰北海之别有瀚海瀚海之南有渤鞮海则北海亦通称渤海矣夫东方之极自碣石通朝鲜诸国直抵扶桑一望汪洋浩瀚溟涬无际外控边落内衞中夏则山东形胜实称险絶昔人谓齐得十二又岂直为兵车卒乗之富邪博物志曰海中有蓬莱方丈金银宫阙仙人所集十洲记谓东海中五百里有不死草返魂树此固秦皇汉武所以纵其侈心求之而不得也顾其说荒唐不经然观登莱海市楼防城郭人物旌旗之状成于瞬息千态万像不可摹冩则海中灵欝之气泄而为竒怪瑰玮之物固亦理之所宜有也至于禽鸟木石之产金锡盐鐡之利珠玑鳞甲之珍民实资之则海于东土其利固甚博哉
　　渤海办
　　海岱惟青州所谓东北跨海西南距岱跨小海也本名渤海亦谓之渤澥海别枝名也盖大行恒岳大徼之山循塞东入朝鲜【今高防】海限塞山有此一曲北自平州碣石南至登川沙门岛是谓渤海之口阔五百里西入直沽防千里焉汉王横乃谓九河之地防为小海然则唐虞之时青州跨海者跨何海耶且海溢出浸数百里河自秦汉以来青兖营平郡县不闻有漂没者足证横失海溢者有之横言之过也近世蔡氏书传金履祥通鉴前编皆祖横説又谓小海所沦青兖北境悉非全壌岂二州北境有荒漠弃地海所渐而歴代信史不之书耶盖因委九河于海中指碣石在海外遂有此论今青境无缺兹不必辩古兖之地自济南以西北包濵棣沧瀛雄鄚西襟深冀南绕曹濮东括鲁郓四至亦不狭矣在春秋战国其地分从后世小之未详考也金氏又云碣石二在髙丽者曰左碣石在平州者禹贡之右碣石也乃金沙门岛对岸之鐡山正当渤海之口果为右碣石则唐虞之时青兖东北直岸大海无渤海矣此又可信耶今齐境东南则日照即墨胶州正东则寕海登州皆岸大海东北则莱潍昌邑正北则博兴夀光西北则濵棣二州皆岸渤海云
　　南海附
　　广东三面皆濒海地也禹贡三江皆从会稽入于南海【会稽地绵亘四千余里】南五岭复有三江又从广城一百里合流入于南海分东西二道焉东道八十里出斗古村南自此浩淼无际又东南二百里抵东莞南海卫又南六十里出虎头门又南一百五十里抵南头城下海可抵瓯越自岭东惠州府海豊县八十里出甲子又东至潮州府城南一百五十里出朝阳东北可抵闽越又东则抵青齐以至登莱岛屿环抱爰有蜃楼鲛室是为东海其别则渤澥故东海又名渤海云海运自金陵之龙江为通路东徃海门而南行可以至广州古斗海晋刘裕灭南燕还建康遣孙处袭卢循至东冲即此道也西道七十里出上弓湾见西海壖又西南二百里抵新会县出城南八十里为崕门又南七十里广海卫扼其要冲官军每征海防必集于此又西蚬冈至南陵有夜郎豚水出牂牁江可通巴蜀汉武帝发夜郎兵会番禺即此道也其西南由慿祥海路可抵骆越【交趾】又自岭西阳江县西南抵电白县东一百里而徃西南出限门则川流皆放于海爰有海水犀龙鲤是多文魮珠鳖有海人焉见之则风有鱼焉腹有两洞皮可餙刀剑其名曰防中有轩辕之丘鸾自歌凤自舞是为天乐其外有灾洲洲上有兽焉如狸而青鐡椎撃之辄死张口向风而活其名曰风生可以已疾洲之下鲛人蜃气或蒸为海市去海康县东十里对面即为琼海郡邑则居岛上又南则通岛夷畨服之国以千百数自巴蜀而抵于滇之西则水皆西流注于西海海一而已自青齐北至沧州为北海亦曰瀛海其别至于极北为瀚海南与渤海合自碣石通朝鲜诸国直抵扶桑一望汪洋溟涬三神山在焉其西海则通西域楼兰姑师邑有城郭临盐泽至条支则临大海惟南海居东南委输之极为万水所宗故出虎头甲子二门则东西二洋随舶所之东可以至倭国西可以通西畨故曰海为百谷之王以其下也翕受自此而东西迤演夹乎左右故南海独且逺称天池焉
　　海潮附
　　余安道图叙曰古之言潮者多矣或言如槖籥翕张或言如人气呼吸或云海防出处皆无经据唐世卢肇着海潮赋以为日入海而潮生月离日而潮大自谓极天人之论世莫敢非予尝东至海门南至武山旦夕潮之进退望视潮之消息乃知卢氏之谈出于胸臆所谓不知而作者也夫阳燧取火于日隂鉴取水于月从其类也潮之涨退海非増减盖月之所临则水徃从之日月右转而天左旋一日一周临于四极故月临卯酉则水涨乎东西月临子午则潮平乎南北彼竭此盈徃来不絶皆繋于月不繋于日何以知其不然乎夫昼夜之运日东行一度月行十三度有竒故太隂西没之期常缓于日三刻有竒潮之日缓其期率亦如是自朔至望常缓于夜潮自望至晦每复缓于昼潮若因日之入海激而为潮则何故缓不及期常三刻有竒乎肇又谓月去日逺其潮乃大合朔之际潮始防絶此故不知潮之凖也夫朔望前后月行差疾故晦前三日潮势长朔后三日潮势极大望亦如之非谓逺于日也月之际其行稍迟故潮之来亦合而不尽非谓近于日盈虚消息一之于月隂阳之所以分也夫春夏昼潮常大秋冬夜潮常大盖春为阳中秋为隂中歳之有春秋犹月之有朔望也故潮之极涨常在春秋之中潮之极大常在朔望之后此又天地之常数也昔窦氏为记谓潮虚于午此于东海者也近燕公著论谓生于午此则于南海者也又尝问于商贾云潮生东南乗舟潮而进退者耳古今之説以为地阙东南水归之海贾云潮生东南亦近之矣今通一海之盈缩以志其期西北二海所未尝见故阙而不纪云尝于海门月加卯而潮平者日月合朔则旦而平缓三刻有竒上则午而平望已前则为昼潮望已后则为夜潮此皆临海之也逺海之处则各有逺近之期月加酉而潮平者日月合朔则日入而潮平上则夜半而平望则明日之日而平望已前则为夜潮望已后则为昼潮此东海之潮也又尝于武山【广州】月加午而潮平者日月合朔则午而潮平上则日入而平望则夜半而平上已前为昼潮上已后为夜潮月加子而潮平者日月合朔则夜半而潮平上则则日出而平望则午而平上已前为昼潮上已后为夜潮此南海之潮也
　　高丽图经云潮汐徃来应期不爽为天地之至信古人尝论之在山海经以为海防出入之度浮屠书以为神龙之变化窦叔防海峤志以为水随月之盈亏卢肇海潮赋以为日出于海冲撃而成王充论衡以为水者地之血脉随气进退率未之尽大抵天包水承地而一元之气升降于大空之中地承水力以自持且与元气升降互为抑扬而人不觉亦犹坐于船中而不知船之自运也方其气升而地浮则海水溢上而为潮及其气降而地沉则海水缩而为汐计日十二辰由子至已其气为阳而阳之气又自有升降以运乎昼由午至亥其气为隂而隂之气又自有升降以运乎夜一昼一夜合隂阳之气凢再升再降故一日之间凢潮汐皆再焉然昼夜之攻击乗日升降而应乎月日临于子则阳气始升月临于午则隂气始升故也夕潮之期日皆临子昼潮之期月皆临午焉又日行迟月行速以速应迟每二十九度过半而月行及之日月之防谓之合朔故月朔之夜潮日亦临子月朔昼潮日亦临午焉即天上而言之天体西转日月东行自朔而徃月速渐东至入于夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自朔而徃月速渐西至于渐迟而潮亦应之以迟于夜故夜潮自朔后迭复而入于昼此所以一日子时二日子末三日丑时四日丑末五日寅时六日寅末七日卯时八日卯末也以时有交变气有盛衰而潮所至亦因之为大小当卯酉之月则隂阳之交也气以交而盛故潮之大也独异于余月当朔望之后则天地之变也气以变而盛故潮之大也独异于余日今海中有鱼兽杀皮而干之至潮时则毛皆起岂非气感而类应之自然欤【临安志】潮考
　　卲子曰潮汐者地之喘息也所以应月者从其类也朱子曰潮汐之説余襄公言之尤详大抵天地之间东西为纬南北为经故子午卯酉为四方之正位而潮之进退以月至此位为节耳以气之消息言之则子者隂之极而阳之始午者阳之极而隂之始卯为阳中酉为隂中也
　　寰宇记云琼州潮不同凡江浙钦亷之潮皆有定琼海之潮半月东流半月西流潮之大小随长短星不系月之盛衰此又不可晓也又广西桂林府志载圣水岩子时潮起午时潮落三五十年有一大潮则尤有不可知者故备録之见造化之大不可执一説以尽其神理云
　　万理海防总叙
　　海为众水所会而环中国皆海也东北起辽东东南抵琼州其地之遥防万里而海中夷岛小大不一而其叛服亦不常虽其叛也不足为中国大患而疥癣亦足为病洪惟我大祖髙皇帝于沿海要害设为卫所水旱之寨星列棊布其防亦既宻矣然宻于防海而今之为海濵患者岂特旧法废弛为然哉如漳泉濵海之民以海上爲家以夷岛为商贩之地固有所利于夷而各夷岛之货皆欲求售其所利于中国之货物者亦不少其中且有名虽入贡实为贸易财货故利之所在皆争趋之而忘其风波之险也一或禁其舟楫其初亦若海烽之稍息矣然而奸顽恶党钩引潜匿为害滋甚近日倭奴之患可覩也已今欲防之岂有他哉亦惟举国初之制而润色之俾威严在我而懐柔有道海防恶为大害云
  </div>
  <div class="pagination">
   <a href="图书编_page105.html">
    上一页
   </a>
   <span>
    ...
   </span>
   <a href="图书编_page101.html">
    101
   </a>
   <a href="图书编_page102.html">
    102
   </a>
   <a href="图书编_page103.html">
    103
   </a>
   <a href="图书编_page104.html">
    104
   </a>
   <a href="图书编_page105.html">
    105
   </a>
   <span class="current-page">
    106
   </span>
   <a href="图书编_page107.html">
    107
   </a>
   <a href="图书编_page108.html">
    108
   </a>
   <a href="图书编_page109.html">
    109
   </a>
   <a href="图书编_page110.html">
    110
   </a>
   <a href="图书编_page111.html">
    111
   </a>
   <span>
    ...
   </span>
   <a href="图书编_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
