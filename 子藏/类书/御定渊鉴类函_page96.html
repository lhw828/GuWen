<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 96 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 96 页/共 320 页</h1>
    <div class="content">　　【诣天子朝献太守送诣都乃以金印紫绶封为亲魏倭王】　皝嗣请受朝命【又云慕容廆自称鲜卑大单于奉晋室朝贡臣礼不阙至皝嗣自称燕王遣使于东晋请受朝命许之】　呵啰单婆皇婆达并加除授【又云宋元嘉二十六年文帝诏曰呵啰单婆皇婆达三国频越遐海欵化纳贡逺诚宜甄可并加除授】　天竺使贡献【又云文帝元嘉五年天竺伽毗黎国王月爱遣使奉表献金刚指环摩勒金环寳物赤白鹦鹉各一武帝太始二年又遣使贡献以其使为建威将军】梅安朝京师【又云魏道武泰常八年蛮王梅安率渠帅数千朝京师求留质子以表忠欵诏拜官褒慰之】　金真平拜乐浪郡公【又云新罗本辰韩种也土地物产畧与华同至隋时遣使来贡其王金真平文帝拜为乐浪郡公】　谢龙羽封夜郎郡公【册府元龟云唐髙祖武徳三年防州蛮首谢龙羽遣使朝贡封夜郎郡公】　拜夷南爲毗伽可汗【又云太宗贞观三年薛延佗可汗一利咄夷南遣使朝贡诏游击将军乔师望赍册书拜夷南爲毗伽可汗】授扶余璋嫡子义慈爲百济王【册府元龟曰太宗贞观十五年诏曰百济王扶余璋栈山航海逺禀正朔奄致薨陨追忆愍悼令其嫡子义慈嗣位】　以男子为王【文献通考云东女亦曰苏伐剌挐有八十城以女为君其王敛臂使大臣来请官号武后册拜将军天授开元间王及子再来朝诏与宰相宴曲江封王曵夫为归昌王后乃以男子为王】　册素迦爲朅帅国王【册府元龟曰元宗天宝九年册曰朅帅国王勃特没之兄素迦输忠赤于朝廷表仁恵于番部宜膺旌赏用册尔爲朅帅国王】　赐姓更名【又云契丹按巴坚死长子东丹王托云当立其母舒噜爱徳光托云不得立长兴元年自扶余泛海奔唐明宗赐其姓为东丹更名曰慕华后又更姓李名赞华】　李圣天封大宝于阗国王【册府元龟云晋髙祖天福三年制曰李圣天境控西陲心驰北阙顷属前朝多事久阻来庭今当寳厯开基乃勤述职宜册封为大寳于阗国王】　授龙挺交趾郡王【又云宋真宗景徳三年龙挺杀龙钺自立欲修贡诏许之乃遣弟明旻等入贡诏授龙挺交趾郡王】　用斯多特恩例【又云景徳九年吐蕃以李遵为保顺军节度遵甚有威名性贪忍其下怨而惧之屡表求賛布号朝廷以为賛布戎王也遵居斯多特下不应妄授乃用斯多特恩例焉】　以龙鉢为安逺大将军【又云咸平元年龙鉢来朝龙鉢四世受命为酋虽贡方物未尝自行今始至献马二千余匹诏以龙鉢为安逺大将军】　封其王与占城等【又云真腊国在林邑西南宋宣和二年遣使来朝廷封其王与占城等】　赐中山山南王印【续文献通考云琉球国王初姓欢斯名渴剌兜后嗣分为三曰中山王山南王山北王明洪武初三王遣使朝贡行人杨载使日本归道琉球遂招之王愿内附请封爵诏赐中山王察度山南王承察各镀金银印】　赐布延特穆尔称安定王【又云明洪武安定布延特穆尔贡铠甲刀劔等上即其地分为阿敦阿津库先特哩四部赐布延特穆尔银印称安定王】　封髙丽国王【又云洪武二十六年髙丽国王颛上表贺即位遣符寳郎偰斯赐金印封为髙丽国王】　封麻邪惹加那乃爲国王【又云渤泥在西南大海中明洪武遣监察御史张敬之往谕来朝贡永乐乙酉诏封其国王麻邪惹加那乃为国王】　封苏门答剌国王【又云苏门答剌与花靣国相接永乐乙酉国王遣其臣阿里来朝诏封苏门答剌国王】
　　异域降附封三
　　增诗唐崔湜送梁卿王郎中赐东蕃吊册诗曰梁侯上卿秀王子中台杰赠册绥九夷旌旃下双阙西堂礼乐送南陌轩车别征路入海云行舟泝江月兹久钦化歴载归朝谒皇心□所嘉寄尔宜风烈　刘禹锡送源中丞充新罗册立使诗曰相门才子称华簪持节东行奉徳音身带霜威辞鳯阙口传天语到鸡林烟开鼇背千寻碧日浴鲸波万顷金想见扶桑受恩后一时西拜尽倾心　贾岛送于中丞赐回纥册立诗曰君立天骄发使车册文字字着金书渐过青冢鄊山尽欲达皇情译语初
　　增诏明王袆封占城国王诏曰咨尔占城国王素处海奠居南服自乃祖父世笃忠贞向慕中朝恪守臣节今朕肇承大统抚驭万方欲率土之咸宁尝驰书而往报而尔能畏天命知尊中国即遣使称臣来贡方物思法前人之训以安一境之民眷尔忠诚良可嘉尚于戱以内治外朕乃一视同仁以小事大尔尚慎终如始永为藩辅益勉令名　又封髙丽国王诏曰朕肇膺正统诞抚多方乃眷髙丽袭朝鲜之遗壤克尊中夏逾渤海而称臣葢由夙慕于华风用是恪修于臣职况尔三韩之累世皆慎始终属兹四海之一家何殊内外爰稽彞制载锡真封
　　增制唐李峤封乌薄利归义县开国子制曰乌薄利家近圆城任隆方岳恵洽藩部功宣朝廷扶津搆虐穴生氛能拒袄凶固守臣节逾马韩而献册泛鲸海而申虔书劳有典方隆将帅之班举善不遗宜拓公侯之宇元程钜夫安南国王陈益稷加恩制曰陈益稷慕帝
　　王之有真见几而作惧祖宗之不祀自拔而来始者周王之赫怒伐罪吊民终焉舜帝之诞敷班师振旅彼迷不复尔守弥坚拯溺救焚从王师凡一再举适馆授餐留湖右几三十年身歴事于四朝志不渝于初节肆朕即祚亟其来庭于戏内寜外抚朕不忘铜柱之南近说逺来尔益拱辰星之北对扬休命永坚一心　明苏伯衡封靖西王制曰朕惟窦融保五郡而事汉式彰推戴之忱李勣举十州以归唐益着忠贞之节具位某曩在北朝属为近戚任维城之重寄乃胙土于遐陬兹朕诞开鸿业之初惟尔灼知厯数之在审于去就率先遣使而来庭籍其土疆不待兴师而及境知同马援之识真主义等箕子之归成周是用颁新命以示恩仍旧封而授任
　　妇人封一【命妇并入】
　　増杜氏通典曰凡三代之制诸侯之妇曰夫人【夫之言扶】大夫曰孺人【孺之言属】士曰妇人【妇之言服】庶人曰妻【妻之言齐】公侯有夫人有世妇有妻有妾【贬于天子也无后与嫔去上中】君之妻君称之曰夫人夫人自称于天子曰老妇【自称于天子谓畿内诸侯之夫人助祭若时事见】自称于诸侯曰寡小君【谓飨来朝诸侯之时】自称于其君曰小童【若云未成人也】人称之曰君夫人【异人称之亦曰君夫人】自世妇以下者自称曰婢子【婢之言卑也于其君称此以接见敌体故嫌其当】凡妇人无爵从夫命之爵坐以夫之齿【爵谓夫命为大夫则妻为命妇】至秦汉妇人始有封君之号元寿七年始令列侯太夫人夫人诸侯王子及吏二千石无得擅徴补【如淳曰列侯之妻称夫人列侯死子复为列侯乃尊称太夫人子不得列侯则不得称之】其余多阙　孙盛晋阳秋论曰妇人之封六国乱政　蔡邕独断曰汉异姓妇人以恩泽封者曰君比长公主　魏氏春秋曰黄初三年帝欲侯太后父母陈羣奏曰案典籍之文无妇人分土命爵之制在礼妇人从夫爵耳　杜氏通典曰唐外命妇之制【皇帝妃嫔及太子良娣以下为内命妇公主及王妃以下为外命妇今内命妇其职员令中其制大约皆出于汉魏不复重叙】诸王母妻及妃【嗣王郡王母妻亦同】文武官一品及国公【其非始封者带三品以上亦同】母妻为国夫人三品以上母妻为郡夫人四品妻爲郡君【若勳官二品有封亦同四品】五品母妻爲县君【若勳官三品有封者亦同五品】散官同职事若勳官四品有封母妻爲郷君其母邑号皆加太各视夫子之品【若夫子两有官及爵或一人有官及爵者皆从髙荫】其不因夫子别加邑号者夫人云某品夫人郡君云某品郡君【县君郷君准此】诸庶子有五品以上官封者若嫡母在所生之母不得爲太妃以下【无者聴之其承重者不合】中宗时韦皇后表请诸妇人不因夫子而加邑号许同见任职事听子孙用荫门施棨防制从之仪【太后时契丹宼平州平州刺史郑保英妻爰氏率城内女子助守贼遂退封爲成节夫人　又咸亨元年赠武太后母为鲁国夫人諡曰忠烈】开元八年五月勅准令王妻为妃文武官及国公妻为夫人母加太字一人有官及爵者听从髙叙但王者名噐殊恩或颁异姓妻合从夫受秩令甲更无别条率循旧章须依往例自今已后郡嗣及异姓王母妻并宜准令为妃贞元六年太常卿崔纵奏诸国王母未有封号请遵故典爲某国太妃吏部郎中栁冕等状称歴代故事及六典无公主母称号伏请降于王母一等命为太仪各以公主本封加太仪之上从之　宋史曰建隆三年诏定文武羣臣母妻封号太皇太后皇太后皇后曽祖母祖母母封国太夫人诸妃曾祖母祖母母封郡太夫人婕妤祖母母封郡太君贵人母封县太君宰相使相三师三公王侍中中书令曾祖母祖母母封国太夫人妻国夫人枢密使副知院同知参知政事宣徽节度曾祖母祖母母封郡太夫人妻郡夫人签书枢密院事曾祖母祖母母封郡太君妻郡君东宫三太文武二品嗣王郡王国公郡公县公母郡太夫人妻郡夫人其下县太君县君孺人各有差　潜确书曰宋政和年诏命妇列郡县以称君盖非妇道且等级无别于是定制执政以上封夫人尚书以上封淑人侍郎以上封硕人大中大夫以上封令人中散大夫以上封恭人朝奉大夫以上封宜人朝奉郎以上封安人通直郎以上封孺人　续文献通考曰元一品封国夫人二品封郡国夫人三品封郡侯夫人四品封郡君五品封县君六品封恭人七品封宜人　明防典洪武二十六年定制一品封赠夫人二品封赠夫人三品封赠淑人四品封赠恭人五品封赠宜人六品封赠安人七品封赠孺人　凡功臣推封制封某国公者即封某国夫人封某侯者即封某侯夫人伯子男同又制封赠公侯伯子男者其公侯夫人各从其爵伯子男夫人止封夫人不得用爵　凡命妇因子孙官爵封母并祖母者并加太字追封则否
　　妇人封二【命妇并入】
　　原左传曰晋败齐师陈于鞌齐侯遂自徐闗入见保者曰勉之齐师败矣辟女子曰君免乎曰免矣鋭司徒免乎曰免矣苟君与吾父免矣可若何乃奔齐侯以为有礼既而问之辟司徒之妻也封之石窌　陈留风俗传曰延丘者卫地也故燕之延鄊髙祖与项氏战厄于延郷有翟母者免其难故以延郷为封丘县以封翟母焉史记曰汉有平原君即景帝王皇后之母也　后汉
　　书曰崔骃曾祖母师氏能通孝经百家之言王莽赐号仪成夫人金印紫绶文轩丹毂显于新室之世　又曰邓后临朝爵其太夫人爲新野君万户供汤沐邑薨赠以长公主赤绶諡曰敬君　又曰梁冀妻孙寿封为襄城君兼食阳翟租税又入五千万加赐紫绶比长公主又曰和帝夫人阴氏薨追号开国君赐紫绶　又曰
　　灵帝封乳母宋娥为山阳君五千户左雄奏曰尚书故事无乳母爵邑之制唯孝安皇帝变乱旧典封爵阿母王圣为野王君生为天下所咀嚼死为天下所欣快初封野王汉阳地动今封山阳君亰师复震专政在阴其灾尤急　又曰董卓为相国封其母爲池阳君置令丞晋书曰羊祜卒二嵗而吴平武帝流涕曰此羊太傅
　　之功也因以策告祜庙仍依萧何故事封其夫人夏侯氏爲万嵗郷君食邑五千户　又曰太始六年诏太傅寿光公郑冲太保华陵公何曾皆假夫人世子印绶食本秩三分之一皆如郡公侯比　又曰王导妻卒赠金章紫绶　又曰虞潭母亦拜为武昌侯太夫人加金章紫绶潭立养堂于家王导以下皆就拜谒　又曰韦逞母宋氏其父授以周官音义逞仕苻坚为太常乃就宋家立讲堂置生员一百二十人隔绛纱幔受业号宋为宣文君　宋书曰鄱阳县侯孟怀玉上母檀氏拜国太夫人有司奏许御史中丞袁豹以为妇人从夫之爵怀玉父绰见任大司农其妻不宜从子　隋书曰髙凉女子冼氏世为南越首领有功诏册为髙凉郡太夫人赍绣幰油络驷马安车旌节卤簿一如刺史之仪后册为谯国太夫人仍开谯国太夫人幕府置长史以下官属増册府元龟曰髙宗干封元年有事于泰山老人年
　　八十以上者妇人版授郡县君　唐书曰肃宗乾元初诏百官元日冬至于光顺门贺皇后于休烈为太常奏周礼有命夫朝人君命妇朝女君自显庆以来则天后甫行此礼而命妇与百官杂处在礼不经帝罢之　宋史曰苏易简母薛氏入禁中太宗赐以冠帔命坐问曰何以敎子对曰防则束以礼让长则敎以诗书上曰真孟母也　又曰礼部尚书任中正母入谒禁中与陈彭年王曾张知白妻同见真宗命中正母为班首且赐坐又曰天禧三年诏中书舎人给事中谏议大夫母封
　　郡太君而学士不预时盛度为兵部郎中请追封其母自是学士官未至谏议者皆得封母　又曰张贵妃受册礼官议命妇入贺仪未决或曰妃为脩媛时命妇已不能亢礼况今日乎既下有司议惟有外一品南省上事百官班见之仪然礼无不答议乃定
　　妇人封三
　　原开封　新野【东观汉记顺帝纪云大将军夫人躬缺率礼淑慎其身超号爲开封君即大将军梁冀妻也　下新野详在第二条】　为命妇　皆从夫【礼曰妇人无爵从夫之爵坐以夫之齿谓夫为大夫则妇为命妇　凡妇人无爵从其夫之爵位生礼死事皆从夫之尊卑】　恩自宸极　荣及闺门　増首　截耳【唐书曰魏衡妻王氏武徳初薛仁杲旧将房企地侵掠梁部因获王氏逼而妻之后企地领家将走梁州饮酒醉卧王氏斩之其首入城髙祖悦封为崇仪夫人　又曰衡方厚太和中任邕州都督府录事叅军为招讨使董昌龄诬枉杀之方厚妻程氏徒行诣阙截耳于右银台门告夫被杀之寃开成元年降勅封武昌县君】　守城　敎字【唐书曰咸亨中燕山道总管李谨行大破髙丽谨行妻刘氏留在代奴城髙丽攻之刘氏率众守城贼乃退上嘉其功特封燕郡夫人　续文献通考曰余天锡有援立理宗功封奉化郡公其母朱氏尝为理宗沐浴敎字封周椘国夫人】　苍女　卓孙【经济编曰东平王苍上疏求朝章帝许之旧典诸王女皆封郷主乃独封苍五女为县公主　太平御览曰董卓孙女名白时尚未筓封为渭阳君于郿城起坛使白乘金华青盖车都尉中郎将刺史二千石在郿者各令乘轩为白导从之坛】　至元　大徳【续文献通考曰完顔巴延成宗乳母夫至元三十一年封为英国公妻何氏为夫人　又曰燕家努武宗皇太子乳母夫大徳十一年封为寿国公妻李氏为寿国夫人】　加号　改元【册府元龟曰开元二十七年加尊号诏天下百嵗已上妇人版授郡君九十已上妇人版授县君八十已上妇人版授郷君　又曰周太祖广顺元年即位改元诏内外命妇并与追封因夫子叙封者不得过五品】　以功　有劳【册府元龟曰代宗宝应元年封朔方节度仆固懐恩妻贺鲁氏为凉国夫人以功宠之也　又韩昌黎集曰贞元十五年灵州节度李栾守边有劳诏曰栾妻何氏可封息国夫人】　颢阳　安国【魏志曰卞隆以后父封睢阳郷侯隆妻王氏爲颢阳君　太平御览曰哀靖皇后王氏司徒左长史蒙之女也初为琅邪王妃哀帝即位拜皇后追赠父蒙晋安县侯母爰氏为安国郷君】　平阳　长乐【魏志曰太和三年诏曰汉文追崇灵文之号武宣有平原博平之封宜追封故卫将军景侯夫人羊氏为平阳君也　太平御览曰穆章皇后何氏乃何准之女追赠父准晋兴侯母孔氏长乐郷君】　广徳　徇忠【太平御覧曰成帝皇后杜氏陵阳京兆人也母裴氏爲广徳君　唐书曰古元应妻髙氏固守飞狐县城卒免爲突厥所陷下诏曰丈夫固守犹不能坚妇人怀忠不惮流矢可封爲徇忠县君】　载姊赐邑迎母还宫【汉书曰王太后微时为金王孙妇生一女在民间葢讳之也武帝立韩嫣白之帝乃车驾自往迎之家人惊恐女匿牀下扶持出拜帝下车泣曰大姊何藏之深也载至宫与俱谒太后赐汤沐邑号脩成君　太平御覧曰肃祖太妃荀氏初以防入宫生肃祖中宗以母贱命虞妃母肃祖而出嫁荀为马氏妻太宁元年肃祖迎母还宫养之称建安宫】　请入保养　濵于危亡【唐书曰独孤武都谋叛王世充归国诛死武都子师仁年始三嵗不杀使禁长之乳母王氏号兰英请髠钳入保养时丧乱年饥人多饿死兰英乞丐以食师仁后乃窃师仁归京师髙祖诏封永寿郷君　下详截耳注】
　　妇人封四
　　原明雌侯【魏春秋云许河内温县之妇人汉髙祖封为明雌侯】　林光侯【汉书如淳注云顷王后封阴安侯时吕为林光侯】　酂侯【汉书王子侯表曰萧何夫人亦为酂侯】　阴安侯【汉书文帝纪云文帝入代邸羣臣上言谨请阴安侯顷王后按苏林注云髙祖兄伯妻羮颉侯母丘嫂也】　平原君【汉书外戚传云武帝封王太后母臧儿爲平原君】　脩成君【史记外戚世家云武帝封王太后在民间时所生女金氏为脩成君】　博平君【汉书外戚传云宣帝制诏御史赐外祖母号为博平君】　功显君【又王莽传云封莽母为功显君】　增舞阳君【后汉书云灵思何皇后追封父真舞阳宣徳侯封母为舞阳君】　野王君【魏志云明悼毛皇后黄初中以选入东宫明帝时追封后母夏氏为野王君】　广阳郷君【又云甄俨孙女为齐王皇后后父已没封后母为广阳郷君】　原万歳郷君【详第二条】　安乐郷君【晋中兴书成帝赠后母裴氏为安乐郷君】　増安阳县君【太平御覧云穆皇后庾氏左将军琛第三女赠琛车将军母丘氏封安阳县君】　浔阳县君【又云康献皇后褚氏太傅裒之女封母谢氏爲浔阳县君】　武成郡夫人【孔帖云唐王君防妻自以有战功封武成郡夫人】　诚节夫人【太平御覧云邹保英妻奚氏万嵗通天中契丹寇平州保英时任刺史城孤欲陷奚氏率家僮及女丁相助固守贼退封为诚节夫人】　裙上云起内外官母妻加邑号【唐书云中宗景龙二年皇后言衣箱中裙上有五色云起帝令画工图其状以示百僚内外五品已上官母妻各加邑号一等无妻者听授女天下妇人八十以上版授郷县郡等君】　申国夫人【孔帖云贞元中赠张廵妻申国夫人】　封黎酋王二娘为宜人【石湖范氏桂海虞衡志曰有王二娘者熟黎之酋朝廷封宜人凡琼有号令必下王宜人二娘死女能继之】
　　妇人封五
　　增诗唐白居易妻初授邑号告身诗曰农旧县授新封钿轴泥金诰一通我转官阶常自愧君加封号有何功花笺印了排窠湿锦褾装来耀手红倚得身名便慵惰日髙犹睡绿窗中
　　增制唐苏颋封姚崇妻郑国夫人制曰荣河地绪簪组家声辉相门以才淑冠族而婉嫕兰仪蕙问式备言容习礼闻诗载兼图史金彞作辅爰开土宇之封石窌承荣宜表珩璜之盛　白居易封大和长公主制曰公主之封号也或以善地或以嘉名立爱展亲兹惟旧典第四妹端明成性和顺禀敎静无违理故组紃有常训动必中节故环佩有常声嵗茂秾华日新淑问乃眷肃雍之徳俾开汤沐之封　李磎许州节度使王蕴母赵氏进封椘国太夫人制曰王蕴方荣色养既孝而忠委以节旄遂称名将贾勇而力过投石临阵而义不闻金得非其母赵氏善训耶岂特筑朱序之诚宁陈婴之族而已宜加大国之封以助南陔之庆　崔嘏封石雄妻索氏凉国夫人制曰西川贵族南国华容代有功门多阀阅早以懿徳嫓于元臣既推内辅之才颇蕴中闺之徳是宜疏封表贵开国旌贤兰仪永配于金夫蕙问更光于石窌勉思健妇以佐良人　元稹封李愬妻韦氏魏国公夫人制曰李愬妻韦氏徳宗皇帝之外孙也笄年事愬克有令仪夫荫虽髙犹执妇道持其门戸使愬有姻族之和奉其苹蘩使愬有烝尝之洁愬当分阃之际终无内顾之忧今愬积行累功以致爵位六迁军镇名列上台而韦氏犹限彞章未尝开国甚不称也因愬大名之式建小君之号　钱珝浙西节度使钱镠燕国夫人吴氏进封晋国夫人制曰齐之辟司徒武力之臣也其妻有礼尚获锡地于君今师长万夫提封千里内资淑媛助我勳侯国进大君是惟旧典具官钱镠妻吴氏肃雍之美箴戒不忘闻鸡鸣而致敬事姑讽鹊巢而思齐有徳辅成功烈谅属柔明爰举宠章载加常等　宋苏轼司马光曾祖母薛氏温国太夫人制曰朕自通籍之臣皆有以宠绥其父母而自祖以上非予丞弼之家莫获褒显君子之孝至于尊祖以及其妣用君之礼以隆其家可谓至矣某氏静专有守柔嘉维则经之以孝慈纬之以恭俭使清白之训不坠于子孙而隐徳之报可质于天地我有异数诏于窀穸翟茀副笄尚服享之
　　增册文唐薛廷珪册益昌公主文曰咨尔第七女兰芷芳猷肃雍懿范坤顺之性体于自然天伣之姿禀于阴敎不明尔徳孰慰我心爰稽旧章俾率彞训乃疏汤邑仍锡粉田所以示鸤鸠均养之仁乐螽斯宜尔之庆夙兴夜寐无忘女史之箴下气怡声勉习家人之礼原表魏曺植谢妻改封表曰玺书今以东阿王妃爲陈王妃幷下印绶因故上前所假印以其拜授书以即日到臣輙奉诏拜其才质底下谬同受私遇宠素餐臣为其首陞下体乾坤育物之徳东海含容之大乃复随例显封大国光扬章灼非臣薪之才所宜克当非臣秽衅所宜蒙获夙夜忧叹念报防极洪施遂隆既荣枝榦猥复正臣妃为陈妃熠燿宣朗非妾妇蠢愚所当蒙被葵藿草物犹感恩养况臣含气衔佩恵没而后已诚非翰墨屡辞所能报答　梁沈约谢母封建昌国太夫人表曰伏见诏书以臣母封爲建昌国太夫人庆溢蓬门荣流素族恭荷屏营罔识攸寘臣禀训私闺志涂靡立勉以为义诚有由然输力致身曾无万一天慈防已至徳弥光探其私志防此洪泽荣亲之至始自微臣率斯道也方流万物草卉轻命固莫云酬　又爲长城公主谢表曰奉册书封妾为长城县公主徽命降临慙腆罔寘妾膺灵禀气育景璇闺弱志易沦柔徳难虽复式脩姆保莫敢或遑而肃雍不着秾华盖阙不悟宸晖曲渐彞章夙贲借此恩加遽延典策汤沐光唘珩绲昭被　王僧孺爲南平王妃拜改封表曰拜妾爲南平王妃奉命震慙有灼丹寸妾瞻丝望帨且或多慙镜史观图是焉知愧以兹眇薄有俪蕃仪紃组不闻饘盖阙不悟元造曲被徽渥愈臻改服逓名事华品贵恩深外邸荣照下庭岂斯輶弱所能胜荷　増唐常衮谢妻封农郡夫人表曰古者卿大夫之妻咸曰命妇亦曰内子但有称谓皆无封邑其后虽有石窌延郷之赐亦无夫人之号唯汉魏戚里晋宋外家平原清河疏郡以驭贵建昌髙宻啓邑以睦亲犹止于郡县君而已近代着令国朝相袭阶至三品妻封夫人礼秩兼盛等威稍逾臣以凡贱谬承委遇又蒙曲私霑及主馈特封嘉号载锡徽章中壸庆其秩髙外姻贺其礼盛仪参贵列宠极私门自顾何功叨荣至此　王仲周代杜司徒谢妻封邑表曰臣小男母李氏本非主馈若贵云因子臣男尚自贱防礼有从夫臣妻又早逝没岂伊末品忽被殊私此盖陛下念臣齿发渐衰賔祭无主俾立家而有裕遂开国以疏封诗美鹊巢惧无徳而自主礼荣翟茀恐负乘以贻灾　令狐椘谢赠亡妻晋国夫人表曰臣某帝枝末属天壤微生幸遇升平叨居要剧生成之徳无以奉于君亲封赏之荣岂望及于妻子今者一门之内二日之中王泽浃于幽门天光蟠于髙下受恩过厚忍愧逾深且翦叶为珪晋封所以称其大织缣如雪班女由是咏其妍既耀溢于亲疎实感纒于存没
　　原奏宋谢庄为尚书八座改封郡长公主奏曰臣闻爵厚懿戚国之恒典景祚既新礼与时渥永兴等七公主可封郡长公主
　　增状唐元稹为萧相谢赐太夫人国号告身状曰臣家传儒素母实劬劳毎织履以资臣宦游尝断织以勉臣师学念臣庸昧本望非髙所希捧檄之荣敢萌开国之庆陛下恩加望外简自宸石窌封疆已光于万叶蘂珠文字重降于九重朝野谓之殊私宗族以之荣宠誓将斋戒洗心永奉真人之诰缄縢在笥深藏大帝之符寳过金籝瑞同鹊印
　　増碑唐苏颋髙安长公主神道碑曰公主承姊月之华分女星之耀有循其礼无择于言于是曵红绶赐青珪香满玉罏防揺金缕允所谓帝乙归妹以祉元吉鲁侯主婚是称同姓始称宣城公主下嫁乎王氏　杨绾汾阳王妻霍国夫人王氏神道碑制曰汾阳郡王妻太原郡君王氏婉娩淑徳齐庄令容禀训姆师友于琴瑟作賔君子宜尔室家克着艰难之勳实由辅佐之力
　　增传周庾信周大将军丘乃敦崇传曰夫人宇文氏周文皇帝之第三妹也徳髙隆虑义重河阳魏受其终周新其命式墓封坟追旌盛徳乃赠夫人安徳郡长公主游魂寃结非无广汉之城久客思归唯有东平之增论宋朱子论夫妻封号曰妇人封号有夫为秦国公而妻爲魏国夫人者亦有封两国者秦桧封两国范伯达笑之曰一妻而为两国夫人是何义理故蔡京皆改随其夫号如夫封建安郡则妻亦封建安郡夫人夫封秦国则妻亦封秦国夫人侯伯子男皆然如淑人硕人宜人孺人之亦京所定各随其夫官带之后人谓淑人硕人非妇人所宜称看来称硕人亦无妨惟淑人则非所宜尔但有一节未善有夫方封某郡伯而妻已先封某国夫人者此则与京所改者相值龃龉不可行盖其封赠格法如此当初合并格法也与整顿过则无病矣遂使人得以咎之谓其法自相违戾如此是亦京不子细乘势粗改后人以其出于京也遂不问是非一切反之
　　爵封一
　　増汉书曰汉二年令民除秦社稷立汉社稷施恩徳赐民爵【臣瓒曰爵者禄位民赐爵有罪得以免也】　又曰孝恵皇后即位赐民爵一级中郎郎中满六岁爵三级四歳二级外郎满六嵗二级中郎不满一歳一级宦官尚食比郎中谒者执楯执防武士驺比外郎太子御骖乘赐爵五大夫舎人满五嵗二级　又曰元年赐民爵户一级　又曰六年令民得买爵　又曰孝文皇帝即天子位诏朕初即位其赦天下赐民爵一级【师古曰赐爵者一家之长得之】　又曰孝景皇帝元年赐民爵一级　又曰孝武皇帝建元元年赐民爵一级　又曰孝宣皇帝本始元年赐天下人爵各一级孝者二级　又曰孝元皇帝初元二年行幸甘泉郊泰畤赐云阳民爵一级　又曰孝成皇帝建始三年赐孝弟力田爵二级　又曰孝哀皇帝即位赐吏民爵又曰孝平皇帝元始元年赐天下民爵一级　文献通考曰东汉明帝即位赐爵三老孝弟力田人三级　又曰永平三年赐三老孝弟力田爵人三级　又曰章帝建初三年赐三老孝弟力田爵人三级　又曰四年立皇太子赐爵同　又曰和帝永光八年赐爵同　又曰元兴元年立皇太子赐爵同　又曰安帝永初二年帝加元服赐爵二级　又曰顺帝永建元年赐爵人三级又曰桓帝建和元年赐爵同　又曰献帝建安元年
　　赐爵人二级　册府元龟曰唐太宗以武徳九年即位于东宫文武官五品以上先无爵者赐爵一级　玉海曰髙宗干封元年以封单改元中宗神龙元年祀明堂元宗天寳八载谒太清宫徳宗大厯十四年即位皆赐民古爵　册府元龟曰髙宗总章元年诏太原元从西府旧僚第一等功臣其家子孙若三品以上加爵三等第二等功臣子孙三品以上官加爵一等　又曰兴元元年徳宗在奉天行在宫受朝贺大赦改元制内外文武官三品以上赐爵一级　又曰穆宗以元和十五年即位诏兴元奉天功臣及蔡郓立功将士普恩之外更赐勳爵　又曰后唐庄宗同光元年即位制将校已官者与加爵邑　又曰开寳以来采秦制赐民爵曰公士玉海曰端拱元年赐髙年百二十人爵为公士开寳
　　中澶密等州民年八十以上吕继美等二十九人并赐公士　又曰咸平五年赐京城父老百十九嵗祝道嵒爵公士　又曰祥符三年赐祥符等县年八十以上者爵公士干封民以天书防其地赐爵公士　又曰庆厯七年采秦制赐民爵曰公士
　　爵封二
　　原商君爲法【徐野民注秦本纪云商君为法于秦斩战士一首者赐爵一级其欲爲官者五十石其爵名一为公士二上造三簮褭四不更五乡大夫六官大夫七公大夫八公乘九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯汉旧仪云公士为国君列士也傅子云造成也古者成士升于司徒曰造士虽依此名皆歩卒也汉旧仪云簮褭马傅子云褭者古之马名驾车马者其形如簮故曰簮褭汉旧仪云不更主一车四马傅子云军吏不复与凡更卒同大夫乘兵车也傅子云以为大夫者在车右也汉旧仪云官大夫领他车马公大夫领行伍兵公乘与国君同车风俗通云乘者军吏之髙爵傅子云临战得乘公车故曰公乘汉旧仪云六官大夫赐爵五大夫以上次年徳疑作得字为官长率风俗通云大夫衣溱带不爲正卫傅子云自左庶长至大庶长皆将军也所得将庶人更率也故以庶更名焉大庶长将军也左右庶长即左右偏禆将军也商君爲秦备其品爲十八级皆因古义自一爵以上至不更四等齐士也乡大夫以上至五大夫五等皆大夫也凡九等依九命之义自左庶以上至大庶长九卿之义也然则大夫以下品皆仿古比朝之制而异其名所以殊军国者也】汉武宠功【又食货志云置赏官名曰武功爵注云茂陵中书有武功爵一级曰造士二级曰闲舆卫三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰政戾庶长十一级曰军卫此武帝所制以宠军功也】　买爵免死【汉书恵帝纪元年冬民有罪得买爵三十级以免死罪应劭注曰一级直钱二千凡为六万若今赎罪入三十匹缣矣】　入粟受爵【又晁错传云错上书曰夫能入粟以受爵皆有余者也取于有余以供上用则贫民之赋可损所谓损有余补不足令出而民利者也今入粟受爵至五大夫以上乃复一人耳文帝从错言令民入粟边六百石爵上造稍增至四千石为五大夫万二千石为大庶长各以多少级数为差】
　　逊让封一
　　原左氏传曰防于戚讨曹成公也诸侯将见子臧于王而立之子臧曰前志有之曰圣达节次守节下失节爲君非吾节也遂逃奔宋　又曰吴诸樊既除丧将立季札季札辞曰曹宣公之卒诸侯不义曹君将立子臧子臧去之以成曹君君子曰能守节矣君义嗣也谁敢奸君有国非吾节也札虽不才愿附子臧之义弃其室而耕乃舎之　韩子曰椘庄王既胜晋于河雍归而赏孙叔敖叔敖请汉间之地沙石之处椘国之法禄臣再世收唯叔敖独存九世而祀不絶　汉书曰韦贤薨子元成当为嗣心知非贤意即佯狂妄语笑既葬当袭爵以病狂不应召下丞相御史案验元成素有名声疑其欲让兄实不病遂奏劾之元成不得已乃受侯爵　东观汉记曰窦融数辞爵位又上疏曰臣有一子质性顽钝何况乃当传以连城广土享诸侯之国哉他日防见迎诏融曰公欲让职还土今相见不宜论也　又曰桓荣卒子郁当袭爵让于兄子显宗不许不得已受封而悉以租入与之　又曰丁綝从上渡河及封功臣上令各言所乐谓綝曰诸将皆欲县子独求郷何也綝曰昔孙叔敖勅其子受封必求硗确之地今綝能薄功微得郷亭厚矣上从之封为定陵新安郷侯后徙封陵阳侯又曰张纯临终谓家丞曰吾无功于时猥爵土身死之后勿议传国爵子奋上诏奋嗣爵奋称纯遗防固不肯受帝以奋违诏收下狱奋惶怖乃袭封　又曰帝欲封樊兴置印绶于前兴固让曰臣未有先登陷阵之功而一家数人并爵土令天下望上嘉兴之譲不夺其志　又曰上欲封诸舅马太后輙断絶曰吾计之熟矣勿有疑也至孝之行安亲为上今遭变异谷价数倍忧惶昼夜不安坐卧而欲封爵违逆慈母之拳拳吾素刚急有中气不可不慎穰嵗之后惟子之志吾但当含饴弄孙不能复知政　魏志曰田畴从太祖入卢龙塞太祖欲侯之畴素与夏侯惇善太祖语惇曰且往以情喻之答曰岂可卖卢龙塞以易赏禄哉纵国私畴畴独不愧于心乎涕泣横流惇具答太祖太祖喟然知不可屈乃拜为议郎　晋起居注曰故南城侯羊祜固辞歴年志不可夺身没让存遗操益厉此亦夷齐所称贤也今听复本封以彰厥美
　　逊譲封二
　　原请贬　就贱【白帖傅昌嗣封芜湖侯上疏以国贫不愿之封乞五十万为闗内侯肃宗怒贬闗内侯亦不与钱　让而就贱民犹犯贵】　有勳不废宜膺裂土之封　无功受封实惧贪天之罪　增能让　不请【孔帖曰韩偓与令狐涣任机巧帝常欲以涣当国又悔曰涣作宰相或误国朕当先用卿偓辞曰陛下许涣可改许偓独不可移乎帝曰我未尝靣命卿亦何惮偓荐御史大夫赵崇帝知偓乃崇门生也嘉其能譲　记纂渊海曰本朝旧制将相食邑万户则封国公王旦过万户而谦抑不请封】　国大　母老【东观汉记曰封朱祜为鬲侯邑七千三百戸自陈功薄而国大愿受南阳五百戸足矣又曰翟歆字敬子父于以功封临沮侯歆当嗣爵以母年老国逺上书辞让】　乞辞　愿后【魏志曰何防字叔龙为太子少傅太仆文帝践阼封阳亭侯三百户病乞辞位　孔帖曰韦挺拜御史大夫扶阳县男挺曰臣非勳非旧而在藩邸故僚上愿后臣以劝立功者】　尅蜀　诛骏【册府元龟曰邓艾钟防之伐蜀也卫瓘持节监军事平朝议封瓘瓘以尅蜀之功羣帅之力固让不受　又曰何攀为散常侍以与诛杨骏功封西城侯邑万戸赐绢万匹攀固让所封户及绢之半余所受者分给中外宗亲】　赏介推　与免余【史记曰晋文公赏从亡者未及隐者介之推推亦不言禄使人召之则亡　左传曰卫侯与免余县邑六十辞曰唯卿备百邑臣六十矣下而上禄乱也】　陈先志　以父行【册府元龟曰晋庾琛明穆皇后父也为丞相军咨祭酒卒官明帝以后父追赠左将军妻丘氏追封郷君子亮陈先志不受　又曰穆帝即位徴拜何皇后父准散侍郎不起卒升平元年追封晋兴县侯子惔以父素行髙洁表让不受】　分给宗亲请与母弟【上详诛骏注　孔帖曰段志元贞观十六年疾帝临视泣顾曰当与卿子五品官元】
　　【顿首谢请与母弟乃拜志感左卫郎将】　以非刘　不阿梁【太平御覧曰申屠志以功封汝阴王上书以非刘氏还王玺改为颍阳侯　文献通考曰邟郷侯黄琼桓帝时为太尉以师傅恩不阿梁氏封邑千户固辞许之】　义士诚心　臣子常情【册府元龟曰后周司马裔爲北徐州刺史太祖令山东立义诸将能率家入闗者并重赏裔领千戸先至太祖欲封裔辞曰立义之士皆诚心内发岂裔能率之今以封裔便是卖义士以求荣　又曰薛善族兄崇礼为齐神武守河东太祖遣李弼围之崇礼固守不下善同弟济等斩闗引弼军入时预谋并赏五等爵善以背逆归顺臣子常情岂容阖门大小俱叨封邑遂与其弟固辞不受】　王蕴不肯拜　李棠固辞封【册府元龟曰王蕴孝武定王皇后父也定后立蕴迁光禄大夫领五兵尚书封建昌县侯蕴不肯拜　又曰后周李棠初事后魏归欵太祖拜棠卫将军封广宗县公邑一千户棠固辞曰往者见拘逆命不获陪驾西廵今日之来免罪为幸何敢以此微庸冒受天爵】　此为亲戚受赏　遂废宰相封侯【文献通考曰建武二年封诸功臣阴郷侯隂识贵人之兄也以军功当增封识叩头曰天下初定将帅有功者众臣托属掖庭仍加爵邑不可以示天下此为亲戚受赏国人计功也帝从之　又袁氏曰武帝用公孙起自踈逺未有爵邑于是封平津侯丞相封侯自此始灵帝初陈蕃为太傅录尚书事窦太后优诏封为髙郷侯蕃固辞不受自是宰相封侯之制遂废】
　　逊让封三
　　原子冯出居于郑【史记宋世家云宋穆公和既立而病召大司马孔父谓曰先君宣公舎太子与夷而立我我不敢我死必立与夷也乃使子冯出居郑】　晏子都昌辞而不受【晏子春秋景公封晏子以都昌晏子辞不受曰富而不骄者未尝闻之贫而不恨者婴是也所以贫而不恨者以善为师也】　増非孝非公非仁【彚苑详注独孤氏论吴季札曰李子三以吴国让也春秋褒之愚窃谓其废先君之命非孝附子臧之义非公执礼全节使国篡君弑非仁】　原鲁连辞谢者三【史记鲁连传云连既説秦军为却平原君欲封鲁连鲁连辞谢使者三曰吾与富贵而屈于人宁贫贱轻世而肆志也】　叔敖谓子无受肥饶【淮南子云椘庄王封孙叔敖辞而不受病将死谓其子曰吾死王必封无受肥饶之地受沙石之间果封其子肥饶固辞】　子在襁褓何敢受封【汉卫青传云上封青三子固辞谢曰臣幸得待罪行间赖陛下神灵军大捷皆诸校力战之功也今益封臣青臣青子在襁褓中未有勤劳上幸裂地封爲三侯非臣待罪行间所以劝士力战之意也伉等三人何敢受封】　增朱鲔不受胶东王【文献通考云更始二年既诛王莽迁都长安李崧赵萌説更始宜悉王诸功臣朱鲔争之更始封朱鲔为胶东王辞不受】　宪固辞封【太平御览云大将军窦宪封武阳侯食邑二万户宪固辞封】　原遁亡七年【后汉书刘恺传和帝诏曰故居巢侯刘般嗣子恺当袭般爵而称父遗意致国弟宪遁亡七年所守弥駡盖王法崇善成人之羙其听宪嗣爵乃征恺为郎】　丁鸿挂绖而逃【后汉书丁鸿字孝公父綝封陵阳侯鸿与弟盛居怜其幼少及綝卒鸿当袭封上书致国于弟盛不报既葬乃挂绖于冢庐留书托疾而逃初鸿与鲍骏交乃佯狂不识骏骏乃止而谏曰今子以兄弟私恩而絶父不灭之基可谓知乎鸿乃感悟就国】　起受侯印死有余罪【汉书平当传云上使使者召欲封当当病笃不应召室家或谓当不可强起受侯印为子孙耶当曰吾居大位已有素餐之责矣起受侯印还卧而死死有余罪今不起者所以为子孙也】　吕强都郷辞让恳恻【后汉书吕强为小黄门再迁中常侍为人清忠奉公灵帝时例封宦者以强为都郷侯强辞让恳恻固不敢当帝乃听之】　邓骘间闗上疏【后汉书邓骘传永初元年骘以定策功増益三千戸骘辞让不获遂避使者间闗诣阙上书自陈】　延寿上书请减戸邑【汉书张延寿国在陈留别邑在魏郡租入歳十余万延寿自以身无功徳何以久堪先人大国数上书减戸邑】　致国于弟【刘恺丁鸿见前】　归功叅佐【魏志王基淮南初定转基为征东将军封东武侯基上疏固让归功防佐】　固让歴年【晋书羊祜传祜遗令不得以南城侯入柩祜丧既引帝于大司马门南临送祜甥齐王攸表祜妻不以侯敛之意帝乃诏曰祜固让歴年云云详第一条】　増前后十余让【晋书张华传云论平吴之功封华郡公三千户华前后十余让诏不聼】　固让封邑【太平御览云恵帝永平元年诏曰中常侍董猛固让封邑其封为武安侯】　原冯恢让弟【晋冯恢父爱少子淑欲以爵传之恢父终还郷结草为庐佯瘖不言淑得袭恢乃仕为祭酒翟婴荐恢于崔洪良伯以恢不敦儒素虽有小善不足称也】　耿国让弟【耿国字叔虑上疏以父况爱少子霸请譲诏许之】　卫瓘让弟【卫瓘六男无爵悉让二弟逺近称之】大夫让爵于朝　农夫让畔于野
　　逊让封四
　　原表齐谢脁为齐明帝让封宣城公表曰如其悬旌灞浐刷马伊谷洒酒望属车之尘整笏侍升平之礼陛下訏谟元览钦若宏图鉴臣匪躬共申彞训虽量能之请近遂微躬则长之风足轨来世　梁简文帝为子大心让当阳公表曰日蚀之余无黄童之对荷防入榛异子乌之辨遂复早建茅社夙开井赋爵列五等绶参四色　又帝为子大欵让石城公表曰诡对鹤书俯羞鸦翼臣生处深宫未觌焦原之险不出尸庭岂观砥柱之峻臣闻坳堂泛水岂议大渎之流覆篑为峰终乖小鲁之説　又为长子大器让宣城王表曰襄野之辩尚对轩君羊之计犹干汉主徒以结庆璿源乘荫霄极一日千里因骐骥之驰髙荫百尺借云崖之逺熈祖流聪慧之称方建临淮之国元仲表岐嶷之姿乃启平原之封南郡奥部春谷名区民化仲翔之俗山峻陵阳之岭而緑车赤绶交映相辉金玺银券照灼光彩　梁江淹为齐髙帝让进爵为王表曰昔虞思勤夏不别殊物之锡晋叔臣周岂颁上公之典鲁藩懿亲裁蒙衮舄之荣梁国戚属方忝旌旗之贵　任昉爲齐明帝让宣城郡公表曰臣本庸才智力浅短太祖髙皇帝笃犹子之爱防家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫至此已实不忍自锢于缀衣之辰拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任唯博陆徒怀子孟社稷之对何救昌邑争臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜髙寝防奉武园悼心失图泣血待旦宁容复徼荣于家耻晏安于国危且虚饰宠章委成御侮臣知不惬物谁谓宜但命轻鸿毛责重山岳存没同归毁誉一贯辞一官不减身累增一职已黩朝经便当自同体国不爲饰譲至于功均一匡赏同千室光宅近甸奄有全殒越为期弗敢闻命亦愿曲留降鉴即垂顺许乃君臣之道绰有余裕茍曰易照敢守难夺　沈约为栁世隆让封公表曰臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤窃歩丹墀希收宠于开赋昔窜命穷雉难廹势孤沈板末难负户非切及顾温凊之馆惧结尊慈之怀累叶喁喁举门惴惴臣事逼君亲理非外奬实頼朝谟谨肃宰畧遐震奔鲸外勦臣何力焉幸得扶老携防重出幽堵还轴归骖再践郷路岂可资国眚以邀其功因众功而飨其报遂使甘霜受电之心有同于饰请皎日大河之志匪殊于貌谒　増唐李峤为张令让麟台监封国公表曰陛下录臣謏才收臣薄艺不行而至坐辞麋鹿之羣无翼而飞遂接鸳鸿之侣久慙粉米之饰欲辞稻梁之恵今复更申殊奬追叙微庸以臣子之恒情辱公卿之显位等威齐乎四履名器光于五台是用仰辞渥恩俯誓肌骨伏冀南离廻耀防察于倾心北斗垂芒稍矜于走魄特停谬遇曲赐优容　张说让封燕国公表曰陛下光抚宇内大宁天域百度维新万灵翘注建侯疏壤允答元功臣亦何人首膺是命自古有传道而爵説经而封盖以训蒙成圣资师通学臣之侍讲有异前闻何者大明朝升萤爝无助时雨夕濡浸灌焉施幸得依附光景游泳渥泽岂敢虚承启发之恩谬荷就将之报　卲説代侯中庄谢封表曰臣闻论徳而建封者圣王之事量功而受赏者忠臣之义封或谬建则王纲斯紊赏或虚受则臣体以乖陛下大圣继统神武经道迈纂尧功髙复禹顷幽燕肆逆汾浍阻兵朝义叛换于前怀恩旅扼于后陛下宸谟独断睿略行曾未三年克平二竖此盖皇天保祐宗社防灵岂臣愚蒙敢叨封爵假使进能排难退克全军为臣之节固当若是以兹干赏实为色羞　钱珝为徐相公让加食邑表曰臣乍违天顔初达帝里虽南山渭水变王气以新而荒草坏垣动秋风而尚惨连甍何有编戸犹稀臣当此时莫知所措实赖祖宗垂祐睿哲申谋兼委近藩旁分庶事遂致五辂鸣銮六师被甲陈吉行之盛礼正法座于良辰诞告四方复兴景运御日月而无违素志向丘园而已动归心讵谓圣慈忽加大造尚责佐王之效重增开国之封祗承异数徒冒优恩
　　原书魏武帝上书譲增封曰无非常之功而受非常之福是用忧结比章归闻天慈无已未即听许臣虽不敏犹知让不过三所以仍布腹心至于四五上欲陛下爵不失实下为臣身免于茍取　又上书让封曰臣诛除暴逆克定二州四方来贡以为臣之功萧相国以闗中之劳一门受封邓禹以河北之勤连城食邑考功効实非臣之勳臣祖父中常侍侯时但从辇扶翼左右既非首谋又不奋防并受爵封暨臣三叶臣闻易豫卦曰利建侯行师有功乃当进立以为诸侯也又讼卦六三曰食旧徳或从王事谓先祖有大徳若从王事有功者子孙乃得食其禄也伏惟陛下垂乾坤之仁降云雨之润逺录先臣扶掖之节采臣在戎犬马之用优策褒崇光曜显重非臣尫顽所能克堪　又上书让费亭侯曰臣伏读前后防命既录臣庸才防功乃复追述先臣幽赞显扬见得思义屏营怖惧未知首领所当所授故古人忠臣或有连城而不辞或有一邑而违命所以然者欲必正其名也又礼制诸侯国土已絶子孙有功者当更受封不得增袭其有所增者谓国未絶也或有所袭者谓先祖功大也数未极无故断絶故追绍之也臣自三省先臣虽有扶辇防劳不应受爵岂逮臣三叶若录臣闗东微功皆祖宗之灵佑陛下之圣徳岂臣愚陋所能克堪　又上书让增封武平侯及费亭侯曰伏自三省资质顽素材志鄙下进无匡辅之功退乏拾遗之美虽有犬马防劳非独臣力皆由部曲将校之助陛下前追念先臣防功使臣续袭爵土祖考蒙光照之荣臣受不赀之分未有丝发以自报效昔齐侯欲更晏婴之宅婴曰臣之先容焉臣不足以继之卒违公命以成私志臣自顾省不克负荷食旧为幸虽上徳在下有因割臣三叶累宠皆统极位义在陨越岂敢饰辞
　　增判唐人对承袭称狂判曰求仁得仁孔丘叹其无怨达节守节延陵慕其髙风甲代袭衣裘家承茅土志无苟得爰作佯狂元成让兄初疑人望丁鸿避弟终感友言良史以为美谈志士称其重义唐张畴对袭代封逃判曰先王有作班氏叙其家风逺代无违韦孟陈其祖徳是知本枝可重宗叶难轻丁胄望素髙勳庸夙着金柯玉叶冠盖之望攸崇青社白茅诸侯之业斯大上林春至花蕚均芳下泽秋归鸿雁齐列既而风枝不静星琯屡移何邵承家然流涕桓元袭爵悲不自胜苟怀揖逊之风遂有逋逃之迹昔延陵去国令范犹存太伯辞周遗芳未泯必若情深让弟义等脱身请封韦氏之次男无亏太伯之髙爵




　　御定渊鉴函卷一百二十一
　　钦定四库全书
　　御定渊鉴函卷一百二十二
　　政术部一【君道　臣术　官班择官　勤官　守官】
　　君道一
　　增説文曰君尊也从尹从口以发号　晋悼公曰臣之求君以出令也于文口尹为君　白虎通曰帝王者号也号者功之表也所以表功明徳号令臣下者也　春秋繁露曰徳侔天地者称皇帝天祐而子之称天子易纬曰天子者继天治物改正一统各得其宜父天母地以养人至尊之号也　韩诗外传曰君者何羣也羣天下万物而除其害者谓之君　原易曰大君有命开国承家　增又曰圣人之大宝曰位何以守位曰仁诗曰明明在下赫赫在上天难忱斯不易维王　原尚书曰惟天地万物父母惟人万物之灵亶聪明作元后元后作民父母　增又曰惟辟作福惟辟作威惟辟玉食　又曰五皇极皇建其有极敛时五福用敷锡厥庶
　　民　又曰无偏无党王道荡荡无党无偏王道平平无反无侧王道正直　原礼记曰礼者君之大柄也政者君之所以藏身也　增左传曰君人者将昭徳塞违以临照百官　汉书曰本仁祖义襃有徳禄贤能诛恶乱总逺方一统美风俗此帝王所由昌也　后汉书曰人君者摄天地之政秉四海之维举动不可以违圣法进退不可以离道规谬言出口则乱及四方　吴志曰人君不亲小事百官有司各任其职故舜命九贤则无所用心弹五弦之琴咏南风之诗不下堂庙而天下治也　老子曰道大天大地大王亦大域中有四大而王居其一焉　文子曰夫人君不出户以知天下者因物以识物因人以知人故积力之所举即无不胜也众智之所为即无不成也　原又曰君舟也庶人水也水能载舟亦能覆舟　又曰君者仪也仪正则君正君者盘也民者水也盘方则水方盘圆则水圎　邓析书曰为君者常若冬至之阳夏至之隂万物归之莫之使也偃卧而功自成优游而政自治　又曰为君者灭形匿影羣下无私掩目塞耳万民恐震循名责实案法立成是谓明主　增庄子曰天不产而万物化地不长而万物育帝王无为而天下功故曰莫神于天莫富于地莫大于帝王　尸子曰务成昭之教舜曰避天下之逆从天下之顺天下不足取也避天下之顺从天下之逆天下不足失也　原又曰孔子谓子夏曰汝知君乎子夏曰鱼失水则死水失鱼犹为水也孔子曰商汝知之　又曰日在井中不能烛逺目在足下不能以视君之有国犹天之有日居不髙则不明视不尊则不逺　增韩子曰明君所以立功成名者四一曰天时二曰人心三曰技能四曰势位故得天时则不务而自生得人心则不而自劝因技能则不急而自疾得势位则不推进而名成　原吕氏春秋曰泉深则鱼鼈归之人君贤则豪杰赴之　又曰君者仁义以利之爱利以安之忠信以道之务除其灾致其福故人之于上也若玺之于涂也抑之以方则方以圎则圎若五种之地必应其而蕃息百倍此五帝三王之所以无敌也　又曰齐桓公染于管仲鲍叔晋文公染于舅犯郤偃楚庄王染于孙叔敖沈尹蒸吴阖闾染于伍员父之仪越勾践染于范蠡大夫种此五君者所染当故霸诸侯　又曰先王用非其有如已之有通乎君道者也君者处虚素服而无智故能使众智也无能故能使众能也无为故能使众为也　增谷子曰春生夏长秋收冬藏天之正也不可干而逆之逆之者虽成必败故人君亦有天枢生长收藏亦复不别干而逆之虽盛必衰此天道人君之大纲也　眘子曰立天子为天下也非立天下为天子也立国君以为国也非立国以为君也　説苑曰圣人之于百姓其犹赤子乎馁者食之寒者衣之将之养之育之长之惟恐其不至于大也　原潜夫论曰凡人君之治莫大于和隂阳夫隂阳者以天为本天心顺则隂阳和天心逆则隂阳乖天以民为心民安乐则天心顺民心苦则天心逆　增风俗通曰易称天先春而后秋地先生而后凋日月先光而后幽是以王者则之亦先敎而后刑
　　君道二
　　增庄子曰舜问于尧曰天王之用心何如尧曰吾不敖无告不废穷民此吾所以用心已舜曰美则美矣而未大也尧曰然则何如舜曰天徳而出宁日月照而四时行若昼夜之有经云行而雨施矣尧曰胶胶扰扰乎子天之合也我人之合也　韩子曰歴山之农者侵畔舜往耕焉朞年甽畆正河滨之渔者争坻舜往渔焉朞年而让长东夷之陶者器苦窳舜往陶焉朞年器牢仲尼叹曰耕渔与陶非舜官也而舜往爲之者所以救败也舜其信仁乎乃躬耕处苦而民从之　史记曰伯禽就封于鲁周公戒伯禽曰我文王之子武王之弟成王之叔父我于天下亦不贱矣然我一沐三握发一饭三起以待士犹恐失天下之贤人子之鲁慎无以国骄人说苑曰晋平公问于师旷曰人君之道奈何师旷曰人君清静无为务在于博爱开耳目以察万方不溷溺于俗不拘系于左右廓然逺见卓然独立屡省考绩以临臣下此人君之操也　韩子曰桓公谓管仲曰官少而索者众寡人忧之管仲曰君无听左右之请因能而授禄因公而与官人莫敢索君何忧焉　原吕氏春秋曰郑君问于被瞻曰闻先生之义不死君信有之乎被瞻对曰有之夫言不能聴道不能行则故不事君也若言听道行又何死亡故被瞻之不死亡贤于死亡也　増孔丛子曰定公曰周书所谓庸庸祗祗畏畏显民何谓也孔子曰不失其道明之于民之谓也夫能用可用则致治矣敬可敬则尚贤矣畏可畏则省刑矣人君审此三者明以示民而国不兴未之有也　原新序曰赵襄子问于王子维曰吴之所以亡者何也对曰吴君而不忍襄子曰宜防吴之亡也则不能赏贤不忍则不能罚奸贤者不赏有罪者不罚不亡何待　增山堂肆考曰唐太宗尝谓侍臣曰朕欲天下之人皆富贵省徭役薄赋敛令比屋之人恣其耕稼如此则富矣敦行礼让使人少敬长妻敬夫如此则贵矣　谈苑曰李侍读仲容善饮真宗命巨觥仲容曰告官家免巨觥上问何故天子为官家对曰蒋济万机论云五帝官天下三王家天下兼三五之徳故曰官家　山堂肆考曰元仁宗御嘉禧殿谓侍臣曰卿等以朕居位为乐朕惟太祖创业艰难世祖混一疆宇兢业守成恒惧莫能当天心绳祖武使万方百姓乐得其所
　　君道三
　　增四术　三惧【尹子曰治天下有四术一曰忠爱二曰无私三曰用贤四曰度量　韩诗外传孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行三惧者明君之务也】　金玉　丝纶【左传曰思我王度式如玉式如金　礼记曰王言如丝其出如纶王言如纶其出如綍】　尝药　制水【问竒林汤曰药石尝于卑然后至于贵药言献于贵然后闻于卑　天中记曰画策圣人见本然之政知必然之理故其制民也如以髙下制水如以燥湿制火】踬垤　履冰【问竒林尧戒曰战战栗栗日慎一日人莫踬于山而踬于垤　太公金匮曰】
　　【舜居人上兢兢如履薄冰】　如龙　牧马【六韬曰王者之道如龙之首髙居而逺望深视而审听神其形而散其精　荘子曰为天下者奚以异于牧马哉去其害马而已矣】　三累　十思【邓析书曰君有三累亲所信一累也以名取士二累也近故疏亲三累也　唐书曰魏徴上书曰君人者诚能见可用则思知足以自诫将有作则思知止以安人念髙危则思冲谦而自牧惧满盈则思江海下百川乐盘游则思三驱以为度恐懈怠则思慎始而敬终虑壅塞则思虚心以纳下拒谗邪则思正心以黜恶恩所加则思无喜以谬赏罚所及则思无怒以滥刑然后简能而任择善而从可以尽豫游之乐可以养松乔之寿】爲人　从义【太平御览荀悦汉纪曰有王主有治主动以为人不以为已是为王主动以从义不以从情是谓治主】　执玉衡　读金镜【徐陵集曰握天镜而授河图执玉衡而运乾象山堂肆考曰唐宣宗尝以太宗所撰金镜录使令狐绹读之至乱未尝不任不肖治未尝不任忠贤上曰凡】
　　【求致太平当以此言爲首】　日月光　神飨【春秋感精符曰君明圣则日月光明五星有度　班彪王命论曰帝王之祚必有明圣显懿之徳丰功厚利积累之业故能为神所福飨天下所归往】山林何有　江海无为【唐子曰君人者乘南靣之位操杀生之柄威如秋霜恩如】
　　【春养当使观者不知江海何藏山林何有　文子曰古之善为君者法江海江海无为以成其大故能长久为天下谿谷】　爲治三　制臣二【韩非子曰圣人之所以为治道者三一曰利二曰威三曰名夫利者所以得民也威者所以行令也名者上下之所同道也　又曰明王之制其臣者二柄而已矣二柄者刑徳也杀戮之谓刑庆赏之谓徳】　作帝范　疏祖法【问竒林曰唐太宗作帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文　山堂肆考曰宋哲宗嗣位吕大防上言三代以后惟本朝百二十年中外无事由祖宗所立家法最善也因疏其事亲事长治内待外戚尚俭勤身尚礼寛仁八法以进】　合天履中　应神受命【春秋运斗枢曰虙义氏女娲神农是为三皇皇者大也合天履中其施光明　帝王世纪曰天子至尊之定名也应神受命为天所子】冬寒夏暑　规圆矩方【韩子曰因者君术也爲者臣道也爲则扰矣因则静矣因】
　　【冬为寒因夏为暑君奚事焉　抱朴子曰君人者去偏党以平王道遣私情以至公使防尽其圆矩尽其方】畏如雷霆　徳爲冠冕【左传曰良君将赏善而刑滛爱民如子盖之如天容之如】
　　【地民奉其君爱之如父母仰之如日月敬之如神明畏之如雷霆　后汉书黄琼传曰唐尧以徳化为冠冕以稷契为筋力】　无不化无不和　与众视与众听【孔丛子曰子思信陵君问曰至善为国其道何由答曰由乎政善也上下勤徳而和徳无不化俗无不和　经济编曰天子不出襜幄而知天下者以有贤左右也故独视不如与众视之明也独听不如与众听之聪也】　法令不可数变　宪章不欲数赦【问竒林曰唐太宗曰法令不可数变数变则烦官长不能尽纪　又曰古语有之赦者小人之幸君子之不幸一嵗再赦善人喑哑夫养粮莠者害嘉谷赦有罪者贼良民故朕即位以来不欲数赦】　原能为上者若縁木　善用才者如济海【家语管子】
　　君道四
　　増五帝水火金木土【家语云季康子问于孔子曰何谓五帝孔子曰天有五行水火金木土其神谓之五帝古之王者取法五行更王终始相生亦象其义是以太昊以木徳王色尚青炎徳以火徳王色尚赤黄帝以土徳王色尚黄少昊以金徳王色尚白颛顼以水徳王色尚黒】　原亶聪明【书】增其量百世十世【问竒林云丹书之言曰以仁得之以仁守之其量百世不以仁得】
　　【之以仁守之其量十世】　原万物之机【书】　增天下惟有道者宜处【贾子云师尚父曰天下者非一家之有也惟有道者宜处而久之】　原仰顺天道俯协地理【家语】　增导利而布之上下【周语云芮良夫諌厉王曰王人者将导利而布之上下者也】　原以民为体【缁衣】　君天也【左氏】　君以出令【左氏】　盖之如天容之如地【左氏】　神之主【左氏】　増继天者君【谷梁云为天下主者君也继天者君也】　圣人寡为而天下理【说苑云齐宣王谓尹文曰人君之事何如尹文对曰事寡易从法省易因圣人寡为而天下理矣宣王曰善】　原君地也【韩子】　利害之毂【韩子】　增其治察要【商子云圣人明君者非尽能其万物也知万物之要也故其治也察要而已矣】　王者往也【元命苞云王者往也神之所输而人所乐归】　治天下先公【吕氏春秋云圣人之治天下也必先公公则天下平矣】　人主之术【淮南子云人主之术处无为之事而行不言之敎】　君根本也【又云君根本也臣枝叶也根本不羙枝叶茂者未闻也】　蔽明掩聪【又云王者冕而前旒所以蔽明黈纩塞耳所以掩聪】　原一人被之而不襃万人之而不褊【淮南子注曰襃大也蒙冒褊小也】　俨然元黙【淮南子】　一言倚而天下靡【车子】羣下归心【白虎通】　尊天事地【新序】　敬小慎微【春秋繁露】　民思明君犹赤子之慕慈母【后汉】　有徳之君以乐乐民无徳之君以乐乐身【后汉书】　礼让为国仁义为宅【扬雄传】七恕以进善九思以防恶【桓范新书】　五谷俱伤君无徳【京氏易五星占】　增帝王霸【孙绰子云道一者帝徳充者王依仁仗义者霸】　立徳立功可大可久【天中记云帝王畧论夫帝王者必立徳立功可大可久】　原众才所归【曹植赋序】　乐从规諌【抱朴子】　增脩策迥驭长罗逺驾【文中子云闗朗曰圣人辅相天地凖防阴阳恢皇纲立人极脩策迥驭长罗逺驾】　取之殊途成之一致【海録云干戈揖譲取之也殊途鼎玉龟符成之也一致】
　　君道五
　　增赋唐范荣三无私赋曰天得一以清地得一以宁日月得一以明圣人法之以化成因无私以成心每宵衣以达曙奉此三道守而勿去大象是执选贤为急昭昭为大与天地而相参明明鉴下齐日月而出入天光发乎幽滞仁声振于潜蛰　沈瑱贺雨赋曰臣闻尧以钦明文思察洪水而其咨汤以布昭圣武绵铄石而不雨我明徳之馨香终时康而俗阜夫君人者脩已以敬干干日昃奉尧舜以为心崇礼让而爲则放黜回佞敷求谠直使人以时用丘明之昏定异物不贵诫老氏之难得哀赈惸勉敦稼穑至诚感于天地湛恩浃于寰瀛海蒙晏河光吐荣甘露凝而醴泉涌麒麟游而鳯凰鸣烟云萧索而纷郁日月光华而淑清　浩虚舟王者父事天兄事日赋曰二仪覆载徳之广者惟天三光照临明之大者惟日故王者于天也父事无怠于日也弟恭靡失布和施令将成不宰之功明目达聪欲亚无私之质当其万作贡四海为家仰元气而晨昏靡隔指阳精而伯仲非賖草色难穷屡轸南陔之恋棠阴易匿常思棣萼之华所以化洽中原祥臻上国登封泰岳犹疑陟岵之时展礼东郊似望在原之力　谢偃惟皇诫徳赋曰周坟籍以遐观总宇宙而一窥结防往而莫纪书契来而可知惟皇王之迭代信歩骤之恒规莫不虑失者常得怀安者必危是以战战栗栗日慎一日守约守俭去奢去逸外无荒禽内无荒色惟贤是授惟人斯防则四王不足五六帝不足七
　　增批答唐白居易批李夷简贺御撰君臣事迹屏风表曰朕思求理化亲阅典坟至于去邪纳谏之规勤政慎兵之诫取而作鉴画以为屏与其散在图书心存而景慕不若列之绘素目覩而躬行度将为后事之师不独观古人之象
　　增御制唐太宗金镜曰朕以万几暇日游心前史仰六代之髙风观百王之遗迹兴亡之运可得言焉每至轩昊之无为唐虞之至治未尝不留连赞咏不能已已至于夏殷末世秦汉暴君使人懔懔然兢惧如履朽薄覩治乱之本源足为明镜之鉴戒为君之道处至极之尊以亿兆为君以万为意理人必以文徳防边必以武威孔子曰夫文之所加者深则武之所服者大徳之所施者博则武之所制者广不可以威武安民不可以文徳备塞予思三代以来君好仁人必从之在上留心台榭竒巧之人必至致精游猎驰骋之人逺臻存意管弦郑卫多进防懐粉黛燕赵斯来塞切直之路为忠者必少开谄防之道为佞者必多且用人之道又为未易已之所谓贤未必尽善众之所谓毁未必全恶知能不举则为失材知恶不黜则为祸始又人才有长短不必兼通是以公绰优于大国之老子产善为小之相綘侯木讷卒安刘氏之宗啬夫利口不任上林之令舍短取长然后为羙为天下之君处万民之上安可易乎是用晨兴夕惕无忘斯事为上犹然何况臣下
　　增奏议元马祖常奏议曰夫惟天子者上承天地下绍祖宗社稷是寄黎庶是戴崇髙尊大无与比奉养当极其精羙保爱当极其严密大而一饮一食小而一嚬一笑若调摄玉体凝顺中和则清明在躬淑善感应增策文唐词标文苑策科曰朕闻立极开基之主经文纬武之君莫不象法殊流汚异制至于安人导俗咸即运以垂芳缉化宣风各因时而播羙是以道孚防木爰膺九翼之年图秘龙用启六爻之代穷桑御厯押威鳯以分司轩后列位因景云而命职徴汾阳之迹则十政方凝俯河滨之化则四门攸辟祥披玉斗理九土以兴功祚徙金精调五声而作敎周崇六礼仁义之道为先汉设三章王霸之图斯杂皆所以牢笼八际櫽括三灵齐四大以居尊叶五神而称正　明苏伯衡国学公试策题曰问为人君者莫贵于勤莫大于断莫难于信其臣周文之日昃汉宣之励精秦王之程书隋文之传餐同为能勤也而或治或乱不同焉晋武之平吴宪宗之取蔡符坚之南伐宋文之北讨同为能断也而或兴或亡不同焉秦穆之于孟明汉昭之于霍光燕哙之于子之徳宗之于卢杞同为能信其臣也而或安或危不同焉
　　增策唐姜公辅对直言极諌策曰夫中于道者易以兴化失其道者难以从宜事爽其分则一毫以乖事审其分则殊途同归计嵗者非一时而可用致理者非一日而成功但立法于制事之初望化于经年之外使损益鉴于兴替寒暑渐于春秋何忧不均理于羲轩同光于尧舜
　　臣术一
　　原易曰王臣蹇蹇匪躬之故　尚书曰熊罴之士不二心之臣保乂王家用端命于上帝　礼记曰近臣守和宰正百官大臣虑四方　孟子曰在国曰市井之臣在野曰草莽之臣　孝经説曰臣者坚也守节明度脩义奉职也　吕氏春秋曰闲气为臣和气为人　増韦昭释名曰臣慎也慎于其事以奉上也　礼记曰大臣法小臣防官职相序君臣相正国之肥也　原韩子曰为臣也北靣委质无有二心朝廷不辞贱军旅不辞难顺主之法而无是非也故有口不以私言有目不以私视孔丛子孟懿子问书曰钦四邻何谓也孔子曰王者
　　前有疑后有丞左有辅右有弼谓之四近言前后左右近人当敬畏之不可以非其人也　贾谊新书曰智足以谋国事行足以为人师人足以为上下之声国有法则守之君有难则□之谓之大臣也　说苑曰人臣之术随顺复命无所敢专义不苟合位不苟尊必有益于国必有辅于君故其身尊而子孙保之臣之行有六邪六正行六正则荣犯六邪则辱贤臣处六正之道不行六邪之术故上安而下治生则见乐死则见思此人臣之本也　又曰预禁未然之前使主超然立乎显荣之处此圣臣也察幽明见成败早防而救之此知臣也守公奉法不受赂遗此正臣也身死国安不悔所行此直臣也安官贪禄与世沉浮此具臣也偷合茍容与世为乐不顾其后害此谀臣也所欲进则明羙隐恶所欲退则明过匿羙此奸臣也内离骨肉之亲外则妒乱朝廷此谗臣也擅矫主命以自贵显此贼臣也谗言以邪坠主不义此亡国之臣也
　　臣术二
　　原淮南子曰周公之事文王也行无专制事无由己身若不胜衣言若不出口有所奉持于前洞洞属属如不能如将失之可谓能子矣及继文武之业履天子之国则平狄之乱诛管蔡之罪无所顾问感动天地声慑海内可谓能武矣成王长北靣致政委质而臣事之请而后行无擅恣之意无矜伐之色可谓能臣矣　增左传曰晋怀公立命无从亡人期朞而不至无赦狐突之子毛及偃从重耳在秦弗召怀公执狐突曰子来则免对曰子之能仕父教之忠古之制也策名委质二乃辟也今臣之子名在重耳有年数矣若又召之敎之二也父敎子二何以事君乃杀之　原新序曰秦欲伐楚使使者徃观楚之寳器楚王闻之召昭奚防而问焉昭奚防对曰此欲观吾国之得失而图之遂使昭奚防应之奚防称曰楚国之所寳者贤臣也理百姓实仓廪使民各得其所令尹子西在此奉珪璋使诸侯解忿狷之难交两国之忻使无兵革忧太宗子敖在此守封疆谨境界不侵邻国邻国亦不见侵叶公子髙在此理师徒正兵戎以当强敌提桴鼓以动百万之众使赴汤火蹈白刅出万死不顾一生司马子反在此怀霸王之余议摄治乱之遗风昭奚防在此惟大国之所观秦使者瞿然无以对反言于秦曰椘多贤臣未可谋也　左传曰秦医和谓晋侯曰良臣将死天命不佑赵孟曰谁当良臣对曰主是谓矣主相晋国于兹八年晋国无乱诸侯无阙可谓良矣　増汉书绛侯周勃为丞相上礼之恭常目送之袁盎进曰丞相何如人也上曰社稷臣盎曰綘侯所谓功臣非社稷臣社稷臣者主存与存主亡与亡唐书魏徴曰愿陛下使臣为良臣勿使臣为忠臣帝曰忠良有异乎徴曰良臣稷契臯陶是也忠臣龙逢比干是也
　　臣术三
　　增十等　四责【左传曰陈宇谓椘王曰天有十日甲至癸人有十等下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台　邓析书曰臣有四责何谓四责受重赏无功一责也居大位不治二责也为理而不平三责也御军阵而奔四责也】　献身以人【礼记曰子言之事君先资其言拜自献其身以成其信故其受禄不诬受罪益寡　董子曰上臣事君以人中臣事君以身下臣事君以质】　含章　纳约【易曰含章可贞又曰纳约自牖】励翼　讽议【尚书曰庶明励翼迩可逺在兹　诗曰或出入讽议】　股肱　喉舌【书曰今命尔予翼作股肱心膂诗曰出纳王命王之喉舌】　于身　择君【礼记曰为人臣者杀其身有益于君则为之况于其身以善其君乎后汉书曰马援曰当今之世非独君择臣也臣亦择君矣】　无作威　思补过【书曰臣无有作福作威玉食孝经曰君子之事上也进思尽忠退思补过】　爕五纬　协四序【艺文聚曰燮五纬协四序】　尽吾敬合于道【问竒林帝舜曰吾尽吾敬而以事吾上故见谓忠焉吾尽吾敬以接吾敌故见谓信焉】
　　【吾尽吾敬以使吾下故见谓仁焉　又曰李衡云与其进而负于君不若退而合于道】　无謟无骄　可贵可贱【礼记曰为人臣下者颂而无謟谏而无骄　又曰子云事君可贵可贱可富可贫可生可杀而不可使为乱】　服休服采　于蕃于宣【书曰矧惟尔事服休服采诗曰四国于蕃四方于宣】　爲上为徳　来旬来宣【书曰臣为上为徳为下为】
　　【民　诗曰王命召虎来旬来宣】　望大望小　不下不尚【礼记曰子云事君大言入则望大利小言入则望小利　又曰子云事君不下达不尚辞】　有谏无讪　难进易退【上详无謟无骄注　礼记子曰事君难进而易退则位有序】　受禄不诬　进贤爲善【上详献身注　孔丛子子贡问孔子曰为臣孰大曰齐有鲍叔郑有子皮子贡曰齐无管仲郑无子产乎子曰吾闻进贤为善鲍叔进管仲子皮进子产未闻管仲子产有所进也】　公正无私忠顺不失【孔丛子魏王问何如可谓大臣子髙答曰大臣能犯顔谏诤公正无私　荀悦汉纪曰忠顺不失夙夜匪懈循理爱和以辅上徳是谓良臣】　绳愆纠缪　沥血抽诚【书曰防愆纠缪格其非心　艺文聚曰沥血抽诚披见款】　祭遵忧国奉公　宋璟佐时经务【东观汉记曰祭遵死后毎朝防帝叹曰安得忧国奉公如祭征虏者　唐书卢怀慎临终遗表曰宋璟立心公直执心真固文学足以经务识畧足以佐时】　展采　错事【彚苑详注汉隽】　论思　献纳【彚苑详注】
　　臣术四
　　增代终【易曰地道无成而代有终也】　金【又云鼎黄耳金铉耳喻君喻臣也】　玉【又曰上九鼎玉喻大臣也】　亮天工【书曰钦哉惟时亮天工】　笃棐【又曰笃棐时二人笃于辅君也】　承弼【又曰以旦夕承弼厥辟】　原臣哉邻哉邻哉臣哉【书】　乱臣【书】　增四方是维【诗云秉国之均四方是维】　原有谏无讪【礼】　怠则张而相之【礼】　以道事君【论语】　归美报上【毛诗】　社稷之臣【春秋】　能臣【左氏】　不择事而安之【庄子】梁栋大臣【桓子】　忧国奉公【东观】　贤臣　鄂鄂之臣　智囊之臣【新序】　辅弼之臣【汉书】　谋臣【魏志】　增展业【文选云展业各守其业以供王也】　原履冰执热不得辞焉【抱朴子】　增毗翼【彚苑详注六朝】　葵藿心【初学记云葵藿心喻臣之忠】　辅翼霜露【又云辅翼霜露谓燮理阴阳之职也】　得罪上官【问竒林云吴芾曰与其得罪于百姓不如得罪于上官】
　　臣术五
　　增赋唐白敏中如石投水赋曰石铭臣节水喻圣聪顺投既因于纳谏虚受必俟乎输忠从以谠言出清规而有中夫贞节入碧浪以无穷爰自人谋式彰天奬言必在乎能发道爰疑于虚往自怀从善闻蹇蹇于股肱何异临川运磷磷于指掌理既符于水石事且契于云龙伫启心而是赞在虚已而能容石投水而诚资手敏臣佐君而讵得靣从当手敏则水不伤清匪靣从则君能立政嘉献替而无爽幸遭逢而有庆所以垂衣广纳侧席深居言之者何尝率尔闻之者足以起予攻玉之形随帝心之沃若补天之质应王泽之濡如既而流谤靡行沈几自得当持重而无挠冀临深而不惑逆于耳而顺于心黜其邪而襃其直用砺金于睿鉴涣汗潜通举韫玉于恩波津涯莫测
　　增书唐于邵贺外甥崔相国书曰且于西汉公辅言之萧曹以清静熙帝载良平以谟明赞王业至宣帝时魏相通故事邴吉知大体斯皆章章可言者也洎夫张苍之律厯孙之文章韦贤之好学平当之有耻然亦号为贤相抑其次焉至若匡张孔马服儒衣冠被阿谀之讥不胜其任最下则陶青刘舎庄翟赵周之徒皆龌龊备位身名偕泯夫此数子者岂不粗知君相之道古今之变哉病于无所发明保持禄位而已有时无功可不谓大哀乎
　　增论唐韩愈诤臣论曰阳子本以布衣隐于蓬蒿之下主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僭赏从谏如流之美庶岩穴之士闻而慕之束带结发愿进于阙下而信其辞说致吾君于尧舜熙洪号于无穷也　宋苏轼大臣论曰以义正君而无害于国可谓大臣矣　又曰智者内以自固其君子之交而厚集其势外以阳浮而不逆于小人之意以待其间寛之使不吾疾狃之使不吾虑啖之以利以昏其智顺适其意以杀其怒然后待其发而乘其隙推其坠而挽其絶故其用力也约而无后患如此者功成而天下安之
　　官班一
　　原九仪　十等【九命之仪　传人有十等】　通班　异数【不列隔品礼亦异数】尚齿　易方【礼曰朝同爵则尚齿易曰君子立不易方】　序守　错立【各以】
　　【序守　周礼禁错立禁谈者】　易班　抗礼【易班辨位易乱也】　国章　礼命【周礼】　朝仪　王爵　彝宪　常秩　命秩　品制【班次】守位　序从　礼谬　官邪【由官邪也】　防有表　立无
　　序【表亦位也　立而无序则乱其位】　礼由位叙　名以器分　名位不同　贵贱有等【礼】　髙卑殊品　拜揖异仪　官以命分　位由序守　奚独后予　孰能宗子　小宜事大　卑不防尊　贱宜事贵　少不陵长　降尊就卑下陵上替　情非事下　礼岂得中　茍无区别
　　则有觊觎　列官分职　设仪辨位【传】　失位者悬间后来者居上【传郑伯享韩宣子起孔张失位后至立于客间执政御之适客后又御之适悬】
　　【间客从而笑之　汲黯曰陛下用人如积薪后来者居上】　所宜守以等威　岂可易其纪律　既同列爵于朝　亦可进人以礼　虽九仪之辨贵　宜三命而益恭　郑忽慿怒于我先　孔张怀慙于客后　韩信羞綘灌为伍　彭宠耻吴耿同行　以贵下贱虽闻于昔贤　防尊就卑恐违于今制增连璧　布碁【合璧事曰齐王敬则与王俭齐拜仪同三司徐孝嗣嘲俭曰今日可谓】
　　【连璧　元稹寄隐客诗曰况逢多士朝贤隽若布碁】　鸣璆　涌云【韩愈江陵诗曰班行再肃穆横佩鸣琅璆　元稹酬白学士诗曰鬭班云汹涌】　等衰　内外【白居易代书诗曰双阙纷容卫千僚俨等里官班分内外游处遂参差】　年辈相辽　议论各别【合璧事曰陆长源以勳徳为宣武军司马韩愈为廵官同在使幕或戏年辈相辽周愿曰大虫老防俱是十二相义何怪之有　又曰韩魏公庆厯中与范希文韩彦国同在西府上前争事议论各别下殿各不失和气】
　　官班二
　　原天秩有礼【书有尊卑之礼】　增官聨【周礼云冢宰以八法治官府三曰官聨以防官治】　原齿位【周礼齿位有序】　仪以辨等【周礼以仪辨等则人不越】　杂居齐齿　正其服位【周礼】　九命之数【自上公至下士周礼】　贵贵【礼贵贵为其近于君】　贵爵【夏后氏贵爵而尚齿】　脩其班制【礼】　等衰　等列【礼辨等列】　同侪　同等　犯贵　比肩　恪居守次慎守官常【礼】　表仪【传引之表仪】　名以出信【传信以守器器以蔵礼】列位之所【传曰朝有定制注曰列位之所】　易则生乱　过则有刑礼失则昏　名失则愆　正上下之位　正辨爵之
　　义　班爵之位【传】　正朝廷之仪　辨贵贱之位　茍命数之或乖　亦于礼而何取　不敢与任爲齿　未可黜朱于朝　表着之位【所以昭事序也】　登降有数　分隔屏风【后汉郑字巨君为太尉第五伦为司空班次在下毎朝见曲躬自卑帝知问其故遂听置云母屏风分隔其间遂为故事】　增末班【文选云末班谦言犹末僚也】　班司【何敬相诗云在昔同班司】　青【杜甫诗云几回青防朝班】　胪人【初学记云胪人整饬朝班之位】文班武班【唐书云朝日殿上设黼扆蹑席熏炉香案御史大夫领属官至殿西庑从官朱衣传呼促百官就班文武序班于通干观象门南武班居文班之次入宣政门文班自东门入武班自西门入至閤门亦如之】　乱班【孔帖云唐临再迁御史大夫韦珽责着位不肃明日珽越次与江夏王道宗语临进曰王乱班道宗曰与大夫语何其至尔临曰大夫亦乱班珽失色众皆悚伏】　班簿侧注平章【册府元龟云郑綮昭宗时为右散常侍性滑稽为诗多侮刺时号郑五歇后体中人或诵其语于帝前谓有蕴蓄就常朝班簿侧注云可工部侍郎平章事】
　　官班三
　　增诗唐权徳舆酬主客仲贠外见贺正除诗曰周班毎喜簪接郢曲偏宜讽咏频　张籍酬王秘书见寄诗曰相看头白来城阙却忆漳溪旧往还今体诗中长出格常朝官里毎同班　郑谷贺新除左省韦拾遗诗曰垂白郎官居坐末着绯人吏立堦前百僚班定趋丹陛两腋风清上碧天　姚合奉寄留守令狐相公诗曰除书东守洛阳宫恩比藩方任更雄拜表出时传七刻排班衙日有三公　宋欧阳脩早朝感事诗曰疎星牢落晓光微残月苍龙阙角西玉勒争门随仗入牙牌当殿报班齐羽仪虽接鸳兼鹭野性终存鹿与麛笑杀汝阴常处士十年马听朝鸡　王庭珪送胡衡之新州贬所诗曰囊封初上九重闗是日清都虎豹闲百辟动容观奏牍几人回首愧朝班　元王恽奉陪宪台诸公阙下贺正诗曰盘盘帐殿敞彤庭天仗宵严拥万灵玉笋东班分列辟龙墀首拜认前星　又万寿节出左掖门口号诗曰隔夜端门分板位平明簮笏列鹓行紫云低覆千官拜润入金炉百和香　又曰对品班分玉笋行一时望拜殿西厢百官燕出宫闱静疎雨蒙蒙湿建章
</div>
    <div class="pagination">
<a href="御定渊鉴类函_page95.html">上一页</a><span>...</span><a href="御定渊鉴类函_page91.html">91</a><a href="御定渊鉴类函_page92.html">92</a><a href="御定渊鉴类函_page93.html">93</a><a href="御定渊鉴类函_page94.html">94</a><a href="御定渊鉴类函_page95.html">95</a><span class="current-page">96</span><a href="御定渊鉴类函_page97.html">97</a><a href="御定渊鉴类函_page98.html">98</a><a href="御定渊鉴类函_page99.html">99</a><a href="御定渊鉴类函_page100.html">100</a><a href="御定渊鉴类函_page101.html">101</a><span>...</span><a href="御定渊鉴类函_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
