<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 147 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 147 页/共 320 页</h1>
    <div class="content">　　牍一【牒附】
　　原三千牍　尺一牍【史记东方朔初入长安至公车上书凡用三千奏牍公车令两人共持举其书仅能胜之人主从上方读之二月乃尽　又匈奴传文帝遗单于书牍以尺一寸中行说令单于遗汉书以尺二寸牍及印封皆令广大而长】　执以爲睦　藏以爲荣【释名牍睦也手执之以进见所以爲恭睦也　汉书陈遵性善书与人尺牍主皆藏之以爲荣】　増训戒二子应对百函【韩诗外传赵简子长子名伯鲁幼子名无恤简子自爲二牍书训戒之辞与二子三】
　　【年问之伯鲁忘其牍无恤出其书于左袂乃黜伯鲁而嘉无恤　南史刘穆之善尺牍自旦至日中得百函而应对不废】　削牍爲疏　见牍有书【上见汉书原渉传　东观汉记时天下垦田多不实诏检覆覈帝见陈留吏牍上有书视之云颍川农可问河南南阳不可问上怒时东海公年十二在幄后言曰河南帝城多近臣南阳帝乡多近亲田宅逾制不可爲准故耳】　裂牍　划牍【宋史赵普尝奏荐某人爲某官太祖不用凡三奏太祖怒碎裂奏牍掷地普顔色不变跪而拾之以归他日补缀旧纸复奏如初太祖乃悟卒用其人　又陈亮饮醉戏爲大言言渉犯上一士欲中亮以其事首刑部诬服爲不轨孝宗廉知其事及奏入取旨帝曰秀才醉后狂言划其牍于地亮遂得免】　截蒲爲牒如叶在枝【上详写书　文心雕龙牒者叶也如叶在枝也短简爲牒议事未定故短简谘谋牒之尤宻谓之籖】　封太山　属帝籍【史记封禅书天子令侍中儒者皮弁荐绅射牛行事封太山下东方如郊祀太一之礼封广丈二尺髙九尺其下则有五牒书书秘　方以智通雅今惟皇帝属籍曰玉牒仍唐宋旧名】　名耀玉牒　怀出竹牒【上详策二　下详博学二】　破贼限牒　有妪取牒【唐李回传武宗伐刘稹回督战责王宰石雄破贼限牒期六旬取潞未及期二日贼平　刘仁传仁轨与戴至徳俱爲仆射仁轨称解事仆射有妪诣省戴至德收牒妪复取牒曰以公爲解事仆射乃非是】
　　牍二【牒附】
　　増不离竿牍【庄子小夫之知不离苞苴竿牍形累不知太初注以竹简相问讯也】　刻方言【西京杂记扬雄好事尝怀铅提椠从计吏访四方异语即以铅擿刻之于椠作方言按铅靑金锡椠削版牍也断木爲之见山堂肆考】　寝牍【曹植论详笔三】　原受牒而退【左传赵简子令诸侯之大夫输王粟宋乐大心曰我于周爲客晋士伯曰自践土以来每约同恤王室子焉得避之右师乃受牒而退】　増随牒逺方【匡衡传衡材智有余经学絶伦但以无阶朝廷故随牒在逺方言随选补常牒也】　推白牒于地【梁书蔡撙奏用王筠爲殿中郎武帝嫌不取参掌通署推白牒于地撙拾牒起曰臣谓举尔所知无烦参掌署名因直出帝始悔之】　事在牒【又张率武帝问奏事但云事在牒】　下之达上【唐志下之达上有六一曰牒】　封祀有文【宋文鉴大中祥符元年有封祀玉牒文】
　　札一
　　原给札爲上林赋　遗札爲封禅事【汉书司马相如传上读子虚赋善之召相如相如曰是诸侯之事未足观请爲天子游猎赋上令尚书给笔札乃爲上林赋　又相如未死时爲一卷书曰有使来求书奏之其遗札言封禅事】　左慈化札　张恽取札【抱朴子魏武帝以左慈爲妖妄欲杀之使军人收之慈故欲见而不去乃置之狱而狱中有七慈形状如一不知何者爲眞以白武帝帝命尽杀之须臾七慈尽化爲札而慈竟出走赴羊羣　晋阳秋梁国张恽爲郡吏入值太守围碁投札于地恽曰知府君患风取以支戸太守辍碁令坐】　増编如栉　变爲金【释名札栉也编之如栉齿相比也　汉武故事上葬后有一人马异于常马持一尺札赐将作大匠丞文曰汝绩克成赐汝金十斤因忽不见札变爲金秤之重十斤】　爲良田　遗逺方【以纸札爲良田详笔三　古诗客从逺方来遗我一书札置书怀袖中三歳字不灭】　献札书　披簜栉【汉武帝纪公孙卿有札书曰黄帝得寳鼎因嬖人奏之上大恱召问卿对曰受此书于申公　升庵外集郭知元韵序曰银钩乍阅晋豕成群荡栉行披鲁鱼盈贯荡知周礼簜栉之簜谓竹也栉与札同相比如节也宋罗愿谢表曰使连数道适当簜节之前节与札字亦通用】　承睿札　降瑶札【席豫诗朝荣承睿札野饯转行旌　宇文融诗飞文瑶札降赐酒玉杯传】
　　札二
　　原谷永便笔札【汉书谷永字子云便笔札故时人云子云之笔札楼君卿之唇舌】　増十行细札【升庵外集光武十行细札】　书札爲符【后汉书樊崇等西攻更始无称号欲立帝求军中景王后者惟盆子与及前西安侯爲最崇等议曰闻古天子将兵称上将军乃书札爲符曰上将军又以两空札置笥中遂于郑北坛设塲祠列盆子三人居中立以年次探札盆子最幼后探得符诸将乃皆称臣】　给兰台【贾逵详笔三】　每书輙焚【五车韵瑞师宜官善隷书然每书輙焚其札梁鹄乃益爲板饮之酒候醉而窃其板卒以工书】　以笔札见知【任昉王文宪集序昉尝以笔札见知思以薄技效德是用缀缉遗文永贻世范】　搦札【王僧孺序搦札含毫必引靡丽又庾肩吾诗搦札愧才轻】　徒防纸札【孔帖吴筠云深于道者无如老子五千文其余徒防纸札耳】朱书御札【五代史唐庄宗时小吏段回曰臣尝见前朝故事国有大事则天子以朱书御札问】
　　【宰相】　赐手札【宋史张浚荐胡安国可大用除给事中赐其子起居郎寅手札令以上意催促】
　　刺一
　　原王朗修刺　祢衡怀刺【后汉书边让字文礼大将军何进徴召旣到署令史进以礼见之府掾孔融王朗并修刺焉　祢衡别传衡少有才辩而气髙刚傲好矫时慢物兴平中避难荆州建安中游许下始达颍川乃阴怀一刺旣而无所之适至于刺字漫灭】　载刺盈车　积刺盈案【郭泰别传泰名显士争归之载刺常盈车　长沙耆旧传夏侯叔仁治临湘丁母忧居防过礼同郡徐元休弱冠知名闻而吊焉旬日积刺盈案】　増画姓氏　通爵里【释名画姓氏于奏上曰画刺作再拜起居字　魏名臣奏议黄门侍郎荀俣奏曰今吏初除有三通爵里刺条疏行状】一束刺　三百刺【南史何思澄重交结终日造谒每宿作名刺一束晓便命驾朝贤悉与狎处即命食晚还家赍刺必尽　卢杞提绫纹刺三百爲名利奴详墨三】　遍谈百刺　昔一刺【太平御览夏侯荣幼聪明经目輙识魏文帝请焉賔客百余人人奏一刺书其乡里姓名所谓爵里刺也示之一过遍谈不谬一人　吴录孟宗爲豫章太守谓仓掾曰君昔太守一刺寜识之否掾曰不识宗曰吾昔家贫亲老爲官赁运以刺诣君感见发遣何乃久屈邪】
　　刺二
　　増惊而失谒【升庵外集汉谒者袁盎传上谒注若今通名也史记娄敬欲见汉王或使之易服敬曰敬本衣帛则衣帛见敬本衣旃则衣旃见今舍旃褐假鲜华是矫常也不敢将命者惊而失谒谓失其通名之刺也】　覆刺具书【太平御览髙彪尝诣马融辞不见彪覆刺具书曰昔周公父文王兄武王九命作相以尹华夏犹握沐吐餐以接白屋之士天下归徳厯载邈矣今君不能相见宜哉融省大愧遣人辞谢追请径去不还】　还勿复通【鸡跖集北齐李元忠神武东出元忠乘露车载素筝浊酒奉迎神武未即见之元忠下车独酌擘脯食之谓门者曰本言公招贤俊今国士到门不能吐哺辍洗其人可知还吾刺勿复通门者以告神武遽见之因进纵横之说】　铜人通刺【幽明录一士人姓王坐斋中有一人通刺诣之题刺云舒甄仲旣去疑非人寻刺曰是予舍西土瓦中人令掘果于瓦器中得一铜人长尺余】
　　劵契一
　　原造书契　经邦治【司马贞三皇本纪太皥庖羲氏造书契以代结绳之政　周礼小宰以官府之八成经治六曰听取予以书契注曰书契出予受入之凡要凡簿书之最目狱讼之要辞皆曰契春秋传曰王叔氏不能举其契】　傅别　质剂【周礼小宰以官府之八成经治四曰听称责以传别七曰听卖买以质剂注曰称责谓贷予传别谓劵书听讼责者以劵书决之傅傅着于文书别别爲两两家各得一也又曰傅别谓爲大字书于一札中字别之质剂谓两书一札同而别之长曰质短曰剂傅别质剂皆今之券书也事异异其名耳】　质人　判书【周礼质人凡买偿者质剂焉大市以质小市以剂掌稽市之书契同其度量壹其淳制注偿卖也大市人民牛马之属用长劵小市兵器珍异之属用短劵稽犹考也治也书契取予市物之劵也　白帖判书举债之劵契】　左契　右契【老子圣人执左契注左契心也左者不用之地以喻无爲又曰左阳也心藏阳也　礼曰献粟者执右契】　生讼止讼【白帖讼之所生由契之不明也周礼以质剂结信而止讼】　献田宅　由
　　质要【白帖献田宅者操书致　传曰必由质要由用也质要契劵也】　烧劵市义　折劵弃责【战国策孟尝君问门下诸客谁能收责于薛冯驩曰能于是约车治载劵契而行辞曰责毕收以何市而反孟尝君曰视吾家所寡有者驱而之薛使吏召诸民当偿者悉来合劵劵徧合矫命以责赐诸民因烧其劵见孟尝君曰君家所寡有者义耳窃以爲君市义　汉书髙祖微时好酒及色常从王媪武贳酒时饮醉卧武王媪见其上常有怪每留饮酒售数倍歳竟两家常折劵弃责】　焚削书劵燔烧劵书【东观汉记樊重年八十余终其所假贷人间数百万遗令焚削书券闻者皆慙争往】
　　【偿之诸子竟不肯受　宋书王父珣颇好积聚财物布在民间珣薨悉燔烧劵书一不收责余旧业悉以委付诸弟】　昆仑铁劵　武陵铜劵【河圗括地象昆仑山出鐡劵　晋书天门武陵谿蛮并反应詹讨降之时政令不一诸蛮怨望并谋背叛詹召蛮酋破铜劵与盟由是怀詹数郡无虞】赐铁劵世传　依铁劵请降【三国典畧梁任世爲豪族仕于江左志在立功来归太祖太祖嘉其逺来待以优礼后除并州刺史封乐安公赐以铁劵听世传袭　晋杂事元康中氐酋羌虏等上书求依汉魏铁劵请降也】　与匈奴作铁劵　与氐羌破铜劵【三辅故事娄敬爲髙车使者持节至匈奴与其分地界作丹书铁劵曰自海以南冠盖之士处焉自海以北控之士处焉　晋中兴书愍帝在关中与氐羌破铜劵誓不相侵】　増旌功　恕罪【汉书本纪髙帝与功臣剖符作誓丹书铁劵金匮石室藏之宗庙五代史朱友谦降庄宗拜尚书令赐铁劵恕死罪】治藏　稽市【周礼宰夫掌百官府之徴令辨其八职五曰府掌官契以治藏注曰藏文书及】
　　【器物　下详质人注】　得劵数齿　锡劵若金【韵府劵契也谓以木牍爲要约之书以刀刻之屈曲犬牙韩子曰宋人得遗劵而数其齿陆防撰赐黄姓纛官铁劵文稽诸令典锡以劵誓若金之坚永代无变子孙继袭作我藩臣】　君焚臣劵　父焚子劵【五代史常思广顺初徙鎭归徳居三年来朝又徙平卢思因啓曰臣居宋州民臣丝息十万两愿以劵上进太祖颔之即焚其劵诏宋州悉蠲除之　宋顾觊之传觊之子绰财甚丰乡里多债觊之诱出文劵一大厨悉焚之】　焚劵归婢　裂劵纵奴【孔帖罗让或以婢遗让问所从荅曰女兄九人皆爲官所卖留者独老母耳让惨然爲焚劵召母归之　元史至元初赵一徳爲郑留守阿尔斯兰家奴三十余年故乡万里父母已老拜请归省阿尔斯兰感动许之归期一歳而返阿尔斯兰叹曰彼贱隷乃能是吾可不成其孝乎即裂劵纵爲良】出劵贷直　焚劵同居【孔帖卢羣迁郑滑行军司马姚南仲入朝即以羣代节度】
　　【尝客于郑质良田以耕至是则出劵贷直以田归其人元史至治初眞定朱显自至元间其祖父已分财至显谓弟耀曰父子兄弟本同一气可异处乎乃防拜祖墓下取分劵焚之复与同居】　燔粟契焚墨劵【隋史李士谦出粟万斛贷乡人属年糓不登士谦对债家燔契明年来偿不受　下详墨三】持左劵　操右劵【苏轼三槐堂铭序晋公修徳于身责报于天取必于数十年之后如】
　　【持左劵交手相付吾是以知天之果可必也虞卿传卿操其两权事成操右劵以责】　一方铁半边瓦【上见高啓铁劵歌　下见汤勣铁劵歌】　市马　参钞【宋史宦者传李】
　　【继和沙苑关马诏秦州置塲以劵市之继和不数月得马千数而人不扰　元史至元中卢世荣言钞法虚弊今莫若依汉唐故事括铜铸至元钱及制绫劵与钞参行世祖曰当速行之】
　　劵契二
　　原相保【周礼立劵爲保使之相保】　有德司契【老子】　折劵契节【愼子曰折劵契节贤不肖由之物以此得而不托于信也】　増所以爲信【荀子曰别劵契者所以爲信也】愧争者【淮南子曰子罕不利寳玉而争劵契者愧矣】　原不以利累子孙
　　【北堂书钞邵君仲临终求贷人钱物书劵焚之曰吾不能以德杀子孙不欲复以贿利累之】　奠债徴辞　利有争端　信爲言要　约言要辞　作法
　　示信【俾人不争　以上并白帖】　増赐金劵【孔帖范君璋奔突厥陷马邑其部皆中国人多叛去君璋穷乃降自谓璋虏赎罪髙祖遣雁门人元普赐金劵】　质浮僞【韩文书契以质浮僞】给使臣【五代史任圜传故事使臣出四方皆自戸部给劵安重诲请自内出任圜争之不能得又靑箱杂录唐以前馆驿并给传往来开元中始给纸劵】　世爲明劵【元史至顺初文宗以伯顔功大不有异数不足以报称特赐黄金双龙符镌文曰广忠宣义正节振武佐运功臣组以宝带世爲明劵】
　　劵契三
　　増诗明髙啓唐昭宗赐钱武肃王铁劵歌罗平恶鸟啼初起犀弩三千射潮水归来老父拜旌旗酾酒椎牛宴乡里轻裘骏马骄春风锦袍玉带眞英雄诏书特赐誓终始黄金镂字旌殊功虎符龙节彤弓矢后嗣犹令赦三死尽言恩宠冠当时天府丹书未逾此摩娑旧物四百年古色满面凝苍烟天祐宰相署名在寻文再读心茫然古来保族须忠节受此几人还覆灭王家勲业至今传不在区区一方铁　林弼题钱氏铁劵卷诗刚风吹地九土裂仙李根拔孙枝折白马不饮浊河血罗平妖鸟啼未歇斗牛万丈腾紫光炯炯余彩辉太阳锦湖泚笔写露布石室剖劵分天章金爲臣心铁臣节臣身吴越心魏阙共悲羣盗窃神器犹喜诸孙存故物　汤勣铁劵歌罗平逆鸟窥唐鹿太宗泉下英灵哭锦树将军握槊来妖氛一扫乾纲肃半边古瓦黄金镂翰苑文章铺锦绣宰臣擎出凤凰城儿孙永世承天祐増文唐乐明撰赐陈敬瑄铁劵文烹巨鼇者鼎大于沧海斩长鲸者劒倚于靑天旣立异勲勉膺殊宠李晟免其十死子仪成其九功镂以金镛赐其铁契后来继者岂在他人歳寒知松柏之心国难见忠贞之节自居环卫出拥旌幢论淸政而水镜无光吐赤诚而朝霞失色手持玉节身鎭锦城扶乾纲则万国安心组坤维则百蛮绕指朕以税驾褒斜省方卭蜀匍匐而来迎凤辇驱驰而建龙宫戮阡能疾如剪草除秀升易若焚巢海东献款云南披诚致朕身安由卿忠荩今赐卿铁劵赦其十死望太山而立誓指黄河以爲盟山无尽时河无竭日君君臣臣父父子子永逺贵昌并皆如此
　　封泥
　　増黄芝泥【春秋运斗枢舜东廵狩至于河黄龙五采圗出置舜前黄芝爲泥封两端】　原如黄珠【春秋说题辞龙圗赤玉匣封泥如黄珠】　増金壶封以靑泥【详墨二】兰金泥【拾遗记元封元年浮忻国贡兰金之泥此金出汤泉盛夏之时水常沸涌有若汤火飞鸟】
　　【不能过国人常见水边有人冶此金爲器金状混混若泥如紫磨之色百錬其色变白有光如银即银烛是也尝以此泥封诸函匣及诸宫门魅不敢干当汉世上将出征及使絶域多以此泥爲玺封卫靑张骞苏武傅介子之使皆受金泥之玺封也武帝后此泥乃絶焉】　受玺封【详上注】　原武都紫泥【西京杂记汉以武都紫泥爲玺室加绨其上】　金泥【续汉书光武封禅乃求元封封禅事有司奏用玉牒玉检水银和金爲泥】　石泥【应劭汉官仪建武三十二年封太山玉牒石检金绳石泥】黎阳靑泥【东都记邓训好用黎阳青泥封书后迁乌桓校尉吏载靑泥至上谷遗训其得人心如此】増降天书【李白诗云卧留丹壑天书降紫泥】





　　御定渊鉴函卷二百五
<子部,类书类,御定渊鉴类函>
　　钦定四库全书
　　御定渊鉴函卷二百六
　　武功部一【兵法论兵】
　　兵法一
　　原汉书艺文志兵权谋十三家权谋者以正守国以竒用兵先计而后战兼形势包阴阳用技巧者也形势十一家形势者靁动风举后发而先至离合背向变化无常以轻疾制敌者也阴阳十六家阴阳者顺时而发推刑徳随斗击因五胜假神而爲助者也技巧十三家技巧者习手足便器械积机关以立攻守之胜者也凡兵书五十三家圗四十三卷　増又曰兵家者流盖出古司马之职王官之武备也汉兴张良韩信序次兵法凡百八十二家删取要用定着三十五家至于孝成命任宏论次兵书爲四种　马端临经籍考晁氏曰元丰中以六韬孙子吴子司马法黄石公三畧尉缭子李卫公问对颁行武学令习之号七书云　登坛必究丘濬
　　曰自古名将不用古兵法者三人汉霍去病唐张廵宋兵飞而已皆能立功当时垂名后世然则兵法果不可用邪曰兵法譬则奕者之谱也谱说爲之法用之应变制胜则在乎人
　　兵法二
　　原金板　素书【庄子女商曰吾所以说我君者横说之则以诗书礼乐从说之则以金版六弢史记张良尝歩游下邳圯上有一老父出素书一卷曰读此则爲王者师后十三年孺子见我济北谷城山】
　　【下黄石即我矣视其书乃太公兵法也】　客进　自作【又曰魏公子无忌威名振天下诸侯之客进兵法公子皆名之刘歆七畧有魏公子兵法二十一篇公子信陵君也　曹操自作兵法十万言每征伐以新书从事】　挟经　学古【国语吴建旗提鼔挟经注云经兵书　霍去病不至学古兵法详谋策】　司马兵法　将军射法【史记齐景公时穰苴爲大司马其后齐威王用兵大放穰苴之法使大夫追论古者司马兵法而附穣苴于其中因号曰司马穰苴兵法】　増六韬三畧　三门　四种【李卫公问对上太宗曰汉张良韩信序次兵法删取要用定着】
　　【三十五家今失其传何也靖曰张良所学太公六韬三畧是也韩信所学穰苴孙武是也然大体不出三门四种而已臣按太公谋八十一篇所谓阴谋不可以言穷太公言七十一篇不可以兵穷太公兵八十五篇不可以财穷此三门也汉任宏所论权谋形势阴阳技巧此四种也】　龙韬　虎钤【马端临经籍考晁氏曰六韬周吕望撰按汉艺文志无此书梁隋唐始著录分文武龙虎豹犬六目兵家权谋之书也　宋艺文志许洞虎钤兵经二十卷】　金海　玉函【唐艺文志萧吉金海四十七卷　又董承祖至徳元寳玉函经十卷】　五垒圗　六军镜【隋经籍志黄石公五垒图一卷　广艺文志李靖六军镜三卷】　阴策林　靑囊括【隋经籍志阴策林一卷唐艺文志李筌青囊括一卷】　止戈记　聚米圗【又曰刘秩止戈记七卷　宋艺文志赵珣聚米圗经五卷】元女兵法　太公阴谋【隋经籍志元女战经一卷黄帝问元女兵法四卷　又太公阴谋一卷太公阴符钤录一卷】　太一兵厯　太白阴经【唐艺文志黄帝太一兵厯一卷　又李筌太白阴经十卷】　玉帐阴符　灵辖秘策【宋艺文志吴起玉帐阴符三卷　唐艺文志李光弼统军灵辖秘策一卷】　阃外春秋　兵家月令【宋艺文志李筌阃外春秋一卷　又刘元之兵家月令一卷亦谓行军月令】　王佐秘书　兵家正史【唐艺文志乐产王佐秘书五卷　又吴兢兵家正史九卷】　三军水鉴　六甲阴符【宋艺文志李靖韬钤秘术一卷风云论三卷三军水鉴三卷　又李光弼将律一卷六甲阴符兵法一卷军谋前鉴十卷】　佐国元机　统军玉鉴【宋史艺文志李氏佐国元机一卷总戎志二卷　又许子兵胜苑十卷统军玉鉴录一卷】　无出虚实　不示隐微【李卫公问对中太宗曰朕观诸兵书无出孙武孙武十三篇无出虚实夫用兵识虚实之势则无不胜焉　唐书太宗命李靖敎侯君集兵法旣而君集奏靖且反兵之隐微不以示臣帝贵靖靖曰方中国无事臣之所敎足以制四裔而君集欲尽臣术此君集欲反耳】　竒正相生　经纬相错【经籍考髙氏子畧曰风后握竒经竒正相生变化不测盖潜乎伏羲之画所谓天地风云龙鸟蛇虎则其爲八卦之象明矣奇读如奇偶之奇尤可与易准诸儒多称诸葛武侯八阵李衞公六花皆出乎此　汉艺文志兵书五十三家圗四十三卷郑氏曰圗经也书纬也一经一纬相错而成文圗植物也书动物也一动一植相须而成变化见玉海】　讲论九人　问对三卷【龙韬将有兵法九人主讲论异同行事成败简练兵器刺举非法　经籍考李衞公问对三卷案国史兵志神宗熈宁间诏枢秘院曰唐李靖兵法世无全书杂见通典杂析譌舛武人将佐多不能通其意令枢秘院检详官与王震等校正分解释令今可行岂即此问对三卷邪】　阃外津梁　幕中鉴【宋仁宗景祐四年以御制神武秘畧赐缘边总管序曰礼记出征受成于学汉礼遣将尚书授以古兵法太宗尝出军诫以赐枢臣是用啓金锁秘室之藏究鹖冠黄石之防采古贤军兵及旧史成败爲十五卷实阃外之津梁幕中之鉴】　孙子十三篇　武侯十六策【史记孙子武者齐人也以兵法见于吴王阖庐阖庐曰子之十三篇吾尽观之矣　经籍考武侯十六策一卷】　起之书几乎正　武之书一乎奇【经籍考髙氏子畧曰读吴子盖与孙武截然其不相侔也起之书几乎正武之书一乎奇】　法如车用由人　学如奕得于心【许洞虎钤经学兵用武以古法爲执与胶柱鼓瑟无异耳兵法如车载其物则车也及有车之用则东西南北皆由人也　金史兵志承安四年上谓宰臣曰朕尝观宋白所集武经具载攻守之法多难行且学古兵法如学奕棋未能自得于心欲用旧阵势以接敌疎矣】推广　暗合【李卫公问对中太宗曰孙子所言治力如何靖曰以近待逺以佚待劳以饱待饥此畧言其槩耳善用兵者推此三义而有六焉以诱待来以静待躁以重待轻以严待懈以治待乱以守待攻太宗曰今人习孙子者但诵空文鲜克推广其义治力之法宜徧告诸将　宋史孟宗政于有功者怨必赏有罪者亲必罚好贤乐善出于天性未尝学兵法而暗与之合】
　　兵法三
　　原天一兵法【汉艺文志三十五篇】　増握奇文【李衞公问对上太宗曰黄帝兵法世传握奇文或谓爲握机文何谓也靖曰奇音机故或传爲机其义则一考其辞云四爲正四爲奇余奇爲握机奇余零也】　古司马法【武经注按司马法者周大司马之法也周武旣平殷乱封太公于齐故其法传于齐桓公之世管仲用之遂能九合诸侯一匡天下景公之世田穰苴用之遂能郤燕晋之师以功封司马之官后世子孙号爲司马氏至齐威王追论古司马法方成此书又逺述穰苴所学遂有司马穰苴书数十篇今世所传兵家者流是也书中分权谋形势阴阳技巧四种非此司马法也】　太公金匮【隋经籍志太公金匮三卷枕中记一卷】　谷【唐书王廷凑沈少言喜读谷兵家诸书】　与儒者指意不悖【马端临经籍考西山眞氏曰三畧先秦书虽非鹰杨公自作要必其遗法予尝深味之其言治国养民法度与儒者指意不悖】　武侯八阵圗【宋艺文志诸葛亮行军指掌二卷将苑一卷武侯八阵圗一卷】　渭南秘诀【一卷经籍考陈氏曰昭武谢渊得于泸州盖武侯八阵图法也爲之注释而传于世】　授孙【魏志贾逵自爲儿戏防常设部伍祖父习异之曰汝大必爲将帅口授兵法数万言】　兵林【隋经籍志兵林六卷东晋江都相孔衍撰】　可意授不可语传【李衞公问对中兵法可以意授不可以语传】　得则昌失则亡【李卫公问对下太宗曰深乎节制之兵得其法则昌失其法则亡】　腹爲箧笥【杜甫送从弟诗兵法五十家尔腹爲箧笥】　辍策更学【唐书马燧与诸兄学辍策叹曰丈夫当以功济四海讵老一儒哉更学兵书战策】　军旅指归【宋艺文志李筌军旅指归三卷】　盘置千钱以状兵法【五代谢彦章传葛从周授之兵法以千钱置大盘中爲行阵偏伍之状示以出入进退之节彦章尽得之见孔帖】　聚置武学【富弼言曰宜于太公庙建置武学许白身歳得入补聚自古兵书置于学纵其讨习其术旣精然后中年一考校三年大比见登坛必究】　以断百将【经籍考晁氏曰百将传十卷张预撰预观厯代将兵者所以成败莫不与孙武书相符契因择良将得百人集其传成一书而以武之兵法断其后上之】　武经鉴【二十卷经籍考王彦撰隆兴御制序其书以孙子十三篇爲主而用厯代事证之】　何泥古爲【吾学编汤和临敌果敢坚忍未尝挫衂有语及兵书者輙笑曰临阵决机在智识敏达何泥古爲】
　　论兵一
　　増易曰师出以律否臧凶　又曰豫利建侯行师【本义豫和乐也人心和乐以应其上也其占利以立君用师】　洪范八政八曰师　诗曰有严有翼共武之服　原左传子罕曰天生五材民并用之废一不可谁能去兵兵之设久矣所以威不轨而昭文徳也圣人以兴乱人以废废兴存亡昬明之术皆兵之由也　増左传军志允当则归知难则退有徳不可敌　月令孟春不可以称兵称兵必天殃兵戎不起不可从我始　汉书韩安国曰臣闻用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也　又赵充国上状曰臣闻帝王之兵以全取胜是以贵谋而贱战　又魏相上疏曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也　太公文韬凡兵之道莫过乎一一者能独往独来黄帝曰一者阶于道几于神用之在于机显之在于势成之在于君　又武韬全胜不鬬大兵无创与神通微哉微哉原管子爲兵之数存乎聚财论工【告军费】制器【兵器】选士
　　政敎【军中号令】服习【谓使习武艺】徧知天下【谓徧知其地形隘易主将工拙士卒勇怯也】明于机数此八者皆须无敌故兵未出境而无敌者八悉备然后能正天下又曰凡人之所以守战至死而不徳其上者【或守或战虽复至死不敢恃之以徳于上则有数存焉于其间故至于此也】曰大者亲戚坟墓之所在也田宅厚富足居也不然则州党与宗族足怀乐也不然则上之敎训习俗慈爱之于民也厚无所往得之也【君之恩厚皆在于民无所他往故得民致死】不然则山林泽谷之利足生也不然地形险阻易守而难攻也不然则罚严而可畏也赏明而足劝也不然则有深怨于敌人也不然则有厚功于上也【功厚则禄多故亦自爲战而徳于君】今恃不信之人而求以利用不守之民而欲以固将不战之卒而幸以胜此兵之三闇　増又曰兵者外以诛暴内以禁邪尊主安国之经也兵有大论必先论其器论其士论其将论其主故曰器滥恶不利者以其士予人也士不可用者以其将予人也将不知兵者以其主予人也主不积务于兵者以其国予人也　司马法古者以仁爲本以义治之之谓正　老子曰以道佐人主者不以兵彊天下其事好还师之所处荆棘生焉大军之后必有凶年故善者果而已矣不敢以取彊焉　原又曰兵者不祥之器非君子之器不得已而用之　孙子兵者国之大事死生之地存亡之道不可不察故经之以五事校之以计而索其情【谓下五事彼我之情】一曰道二曰天三曰地四曰将五曰法道者令民与上下同意可与之死与之生而不畏佹也【上有仁施下能致命若晋阳之围沈灶生蛙人无叛疑心矣】天者阴阳寒暑时制也地者逺近险易广狭死生也凡用兵之法日费千金然后十万之众举矣久暴师则国用不足夫顿兵挫锐屈力殚货则诸侯乘其弊而起虽有智者不能善其后也故善用兵者役不再籍粮不三载【籍犹赋也言初赋人便取胜不复归国发兵也始载粮遂因食于敌不至于三也】取用于国因粮于敌故军食可足【兵甲战具取用国中粮食因敌者晋师馆谷于楚是也】兵久而国利者未之有也【言兵者凶器久则生变若智伯围赵逾年不归卒爲襄子所擒身死国分故新序传曰好战穷武未有不亡者也】不尽知用兵之害者不能得用兵之利也【若秦伯见袭郑之利不顾崤函之败吴王矜伐齐之功而忘姑苏之祸】故军之所以患于君者三不知军之不可以进而谓之进不知军之不可以退而谓之退是谓之縻军【縻御也又系也君不知军之形势而欲从中御也故太公曰国不可以从外治兵不可以从中御】不知三军之事而欲同三军之政则军士惑矣【治国尚礼让兵贵于权诈形势各异敎化不同而吾不知其变军国一政以用治民则军士疑惑不知所措故兵经曰在国以信在军以诈】不知三军之权而欲同三军之任则军覆疑矣【亡知之君旣闇于用臣不知权变而谬以爲势位援非其人则举措失所军覆败也若赵不用广武而任成安君】三军旣惑且疑则诸侯之难至矣【三军疑其所任惑其所爲则邻国诸侯因其乖谬作难而至也故太公曰疑忌不可以应敌也】　増吴子曰凡兵之名有五一曰义兵二曰强兵三曰刚兵四曰暴兵五曰逆兵禁暴救乱曰义恃众以伐曰强因怒兴师曰刚弃礼贪义曰暴国乱人疲举事动众曰逆五者之服各有其道义必以礼服强必以谦服刚必以辞服暴必以诈服逆必以权服　又武侯问曰兵何以爲胜起对曰以治爲胜所谓治者居则有礼动则有威进不可当退不可追前却有节左右应麾虽絶成陈虽散成行与之安与之危其众可合而不可离可用而不可疲名曰父子之兵　又曰用兵之害犹豫最大三军之灾生于狐疑　尉缭子兵者所以诛暴乱禁不义也兵之所加者农不离其田业贾不离其肆宅士大夫不离其官府由其武议在于一人故兵不血刃而天下亲焉　原又曰胜兵似水夫水至柔弱者也然所触丘陵必爲之崩无异也性专而触诚也　増又曰兵有五致爲将忘家逾垠忘亲指敌忘身必死则生急胜爲下　原黄石公上畧用兵之要在崇礼而重禄礼崇则智士至禄重则义士轻死　増又中畧使智使勇使贪使愚智者乐立其功勇者好行其志贪者邀趋其利愚者不顾其死因其至情而用之此军之微权也　荀子临武君与孙卿子议兵于赵孝成王前临武君曰上得天时下得地利观敌之变动后之发先之至此用兵之要术也孙卿子曰凡用兵攻战之本在乎一民弓矢不调羿不能以中微六马不和造父不能以致逺士民不亲附汤武不能以必胜故善附民者乃善用兵者也临武君曰兵所贵者势利所行者变诈孙吴用之无敌于天下岂必待附民哉孙卿子曰臣之所道仁人之兵不可诈也故以桀诈桀犹巧拙有幸焉以桀诈尧若以卵投石以指挠沸若赴水火入焉焦没耳故仁人上下百将一心三军同力臣之于君也下之于上也若子之事父弟之事兄若手臂之捍头目而覆胸腹也诈而袭之与先惊而后击之一也临武君请问王者之军制孙卿子曰将死鼔驭死辔百吏死职士大夫死行列闻鼓声而进闻金声而退顺命爲上有功次之　又陈嚣问先生议兵常以仁义爲本仁者爱人义者循理然则又何以兵爲凡所爲有兵者爲争夺也孙卿子曰仁者爱人爱人故恶人之害之也义者循理循理故恶人之乱之也兵者所以禁暴除害非争夺也　原吕氏春秋夫兵不可偃也譬之若用药者然得良药则活人得恶药则杀人义兵之爲天下良药也亦大矣【注义兵除天下之凶残解百姓之倒悬而生育之故方之于良药也】　又曰凡兵天下之凶器也勇天下之凶德也举凶器行凶德犹不得已也举凶器必杀杀所以生之也行凶德必威威所以慑之也敌慑民生此义兵之所以隆也岂必用枹鼓干戈哉　増淮南子兵者禁暴讨乱也敎之以道导之以德而不听则临之以威武临之威武而不从则制之以兵革故圣人用兵若栉发耨苖所去者少而所利者多　又曰善爲政者积其德善用兵者畜其怒德积而民可用怒畜而威可立也威之所制者广则我强而敌弱矣故善用兵者先弱敌而后战者也　李筌太白阴经夫兵之兴也有形有神旗帜金鼓依于形智谋计事依于神战胜攻取形之事而用在神虚实变化神之功而用在形观形不见其神不知其事是以曵柴扬尘形其众也减灶灭火形其寡也勇而无刚尝敌而去之形其退也斥山泽之险无所不致形其进也油幕布帔冠诸树株形其强也偃旗卧鼓寂若无人形其弱也故曰兵形象陶人之埏土鳬氏之冶金爲方爲贠或鼎或钟土金无常性因功以爲名战阵无常势因敌以爲形形不因神不能爲变化神不因敌不能爲智谋　许洞虎钤经兵者阴也阴之徳以虚爲虚而应于体也月者太阴之精气也朔望不常盖由以虚爲变也兵旣阴则其机宜常虚含变以法月也能以虚含变应敌动必利矣　又孙子胜兵先胜谓先定之术而后举也何谓必胜许洞曰先务三和次务三有余次务三必行何谓三和曰和于国然后可以出军和于军然后可以出阵和于阵然后可以出战国不和则人心离军不和则敎令乱阵不和则行列不整何谓三有余曰力有余食有余义有余也力无余则困于鬭食无余则逼于时义无余则吏士怨何谓三必行曰必行其谋则奸机者不成必行其赏则好功者不爱死必行其罚则有过者不咎　邵子皇极经世书用兵之道必待人民富府库充兵强名正天时顺地利得然后可举
　　论兵二
　　増李衞公问对上靖曰黄帝始立丘井之法因以制兵【井分四道八家处之其形井字开方九焉五爲阵法四爲闲地此所谓数起于五也虚其中大将居之环其四面诸部连绕此所谓终于八也及乎变化制敌则纷纷纭纭鬭乱而法不乱混混沌沌形圆而势不防此所谓散而成八复而爲一者也】太宗曰深乎黄帝之制兵也后世虽有天智神畧莫能出其阃阈　汉书艺文志曰汤武受命以师克乱而济百姓动之以仁义行之以礼让司马法是其遗事也　左传衞人以燕师伐郑燕人畏郑三军而不虞制人郑二公子以制人败燕师于北制君子曰不备不虞不可以师　又楚屈瑕将盟贰轸郧人军于蒲骚将与随绞州蓼伐楚师莫敖患之曰盍请济师于王鬭亷曰师克在和不在众商周之不敌君之所闻也成师以出又何济焉　又子玉怒从晋师晋师退军吏曰以君辟臣辱也且楚师老矣何故退子犯曰师直爲壮曲爲老岂在久乎微楚之惠不及此退三舍辟之所以报也　原又秦师袭郑过周北门左右免胄而下超乘者三百乘王孙满尙幼观之言于王曰秦师轻而无礼必败轻则寡谋无礼则脱入险而脱又不能谋能无败乎　汉书刑法志大刑用甲兵所由来者上矣殷周以兵定天下戢藏干戈敎以文德而犹立司马之官设六军之众因井田而制军赋周道衰法度堕春秋之后灭弱吞小并爲战国吴有孙武齐有孙膑魏有吴起秦有商鞅皆擒敌立胜垂着篇籍当此之时齐愍以技击强【兵家之技巧者习手足便器械积机关以立攻守之胜】魏惠以武卒奋秦昭以锐士胜孙卿非之曰若齐之技击得一首则受赐金事小敌脆则偷可用也【偷谓茍且】事钜敌坚则涣然离矣是亡国之兵也魏氏武卒衣三属之甲【上身一髀禈一踁缴一凡三属也属聮也】操十二石之弩矢五十个置戈其上冠胄带劒赢三日之粮【胄兠鍪也冠胄带劒者着兠鍪而又带劒也赢谓担也】日中而趋百里【一日之中】中试则复其戸利其田宅【复谓免其赋税也利田宅者给其便利之处也中竹仲反】如此其地虽广其税必寡其气力数年而衰此危国之兵也秦人其生民也陿阸其使人也酷烈【陿地小也阸险固也】狃之以赏庆导之以刑法【狃串习也】使其民所以要利于上者非战无由也功赏相长五甲首而隷五家【能得着甲者五人首使得隶役五家是爲相君长】是最爲有数故能四世胜于天下然皆干赏蹈利之兵未有安制矜节之理也【矜持也】虽地广兵强鳃鳃常恐天下之一合而共轧已也【鳃惧貌轧践轹也鳃先祀反轧于反】至乎齐桓晋文之兵可谓入其域而有节制矣【入王兵之域而未尽善也】犹未本仁义之大统也故齐之技击不可以遇魏之武卒魏之武卒不可以直秦之锐士【直亦当也】秦之锐士不可以当桓文之节制桓文之节制不可以敌汤武之仁义故曰善师者不阵善陈者不战善战者不败善败者不亡若夫舜询百僚咎繇作士命以蛮夷猾夏冦贼奸宄而刑无所用所谓善师不陈者也汤武征伐陈师誓众而放擒桀纣所谓善陈不战者也齐桓南伐强楚使贡周室北伐山戎爲燕开路存亡继絶功爲伯首所谓善战不败者也楚昭王遭阖闾之祸国灭出亡父老送之王曰父老返矣何患无君父老曰有君如是其贤也相与从之或奔走赴秦号哭请救秦人爲之出兵昭王返国所谓善败不亡者也若秦因四世之胜据河山之阻任用白起王翦豺狼之徒奋其牙爪禽猎六国以并天下穷武极诈士民不附卒隶之徒还爲仇敌焱起云合果共轧之斯爲下矣【焱音标】　増史记韩信张耳击赵斩陈余擒赵王歇诸将毕贺问曰兵法右倍山陵前左水泽今背水而胜何也信曰兵法不曰防之死地而后生置之亡地而后存且信非得素拊循士大夫也所谓驱市人而战非置死地皆走尚可得而用之乎诸将皆服　后汉书梁州贼王国围陈仓拜皇甫嵩爲左将军督前将军董卓拒之卓欲速进赴陈仓嵩不听自冬迄春城坚守固贼众疲敝解去嵩进兵击之卓曰兵法穷冦勿追归众勿廹困兽犹鬭蜂虿有毒况大众乎嵩曰前吾不击避其锐也今而击之待其衰也所击疲师非归众也国众且走莫有鬭志以整击乱非穷冦也遂独进击之大破之国走而死　原汉晋春秋街亭之败或劝诸葛亮更发兵者亮曰大军在祁山箕谷皆多于贼而不能破贼爲贼所破者则此病不在兵少也在一人耳今欲减兵损将明罚思过校变通之道于将来若不能然者虽兵多何益自今以后诸有忠虑于国但勤攻吾之阙则事可定贼可死功可蹻足而待矣　増晋书吴平之后诏天下罢军役时山涛论用兵之本以爲不宜去州郡武备其论甚精于时咸以涛不学孙吴而闇与之合　李卫公问对上靖曰因粮于敌是变客爲主也饱能饥之佚能劳之是变主爲客也故兵不拘主客迟惟发必中节爲宜昔越伐吴以左右二军鸣鼓而进吴分兵御之越以中军潜渉不鼓袭败吴师此变客爲主之騐也石勒与姬澹战澹兵逺来勒遣孔苌爲前锋逆击澹军孔苌退而澹来追勒以伏兵夹击之澹军大败此变劳爲佚之騐也　又靖曰诸葛亮七擒孟获正兵而已矣太宗曰晋马隆讨凉州亦是依八阵图作偏箱车地广则用鹿角车营路狭则爲木屋施于车上且战且前信乎正兵古人所重也靖曰臣讨突厥西行数千里若非正兵安能致逺偏箱鹿角兵之大要一则治力一则前拒一则束部伍三者迭相爲用斯马隆所得古法深也　又太宗曰朕破宋老生初交锋义师少却朕亲以铁自南原驰下横突之老生兵断后大溃遂擒之此正兵乎奇兵乎靖曰臣按兵法自黄帝以来先正而后竒先仁义而后权谲且霍邑之战师以义举者正也建成坠马右军少却者奇也太宗曰彼时少却几败大事曷谓奇邪靖曰凡兵以前向爲正后却爲奇且右军不却则老生安致之来哉法曰利而诱之乱而取之老生恃勇急进不意断后见擒于陛下此所谓以竒爲正也太宗曰凡兵却皆谓之奇乎靖曰夫兵却旗参差不齐鼓大小不应令喧嚣不一此眞败者也非奇也若旗齐鼓应号令如一纷纷纭纭虽退走非败也必有奇也法曰佯北勿追又曰能而示之不能皆竒之谓也　唐书萧铣据江陵诏李靖安辑靖大阅兵夔州时秋潦涛濑涨恶铣以靖未能下不设备诸将亦请江平乃进靖曰兵机事以速爲神今士始集铣不及知若乘水傅垒是震霆不及塞耳有能仓卒召兵无以御我此必擒也　又田悦有魏博以兵二万壁洹水马燧与夹洹而军恱不出燧潜师趋魏州悦率李纳等兵噪而前燧纵兵击之恱败李芃问曰粮少而深入何也燧曰粮少战利速兵善于致人今恱与淄靑恒三军爲首尾欲不战以老我师若分击左右未可必破恱且来助是腹背支敌也法有攻其必救故趋魏以破之皆曰善武备志李愬执吴元济槛送京师诸将请曰始公败
　　于朗山而不忧胜于吴房而不取冒大风甚雪而不止孤军深入而不怯然卒以成功皆众人所不论也愬曰朗山不利则贼轻我不爲备矣取吴房则其众奔蔡并力固守故存之以分其兵风雪阴晦则烽火不接不知吾至孤军深入则人皆致死战自倍矣夫视逺者不顾近虑大者不计细若矜小务恤小败先自挠矣何暇立功乎众皆服　宋史赵范曰今寳应之逼山阳天长之逼盱眙须各増戍兵万人遣良将统之敌来则坚壁以挫其锋不来则耀武以压其境而又观衅伺隙时遣偏师掩其不备以示敢战使虽欲深入而畏吾之捣其虚此遏防之兵也
　　论兵三
　　原先王之务　司马之职【尉缭子地所以养民也城所以守地也战所以守城也故务耕者民不饥务守者地不危务战者城不围三者先王之本务也　下详兵法一】　国之大事神之大节【周礼凡国之大事致民郑注云大事谓戎事也国有大事当征召防聚百姓则小司】
　　【徒召聚之也　左传王使刘康公成肃公防晋侯伐秦成子受脤于社不敬刘子曰国之大事在祀与戎祀有执膰戎有受脤神之大节也今成子惰弃其命矣其不反乎五月成肃公卒于瑕】　五材并用五帝弗偃【上详论兵一　淮南子兵之所由来者逺矣黄帝尝与炎帝战矣颛顼尝与共工争】
　　【矣故黄帝战于涿鹿之野尧战于丹水之浦舜伐有苖啓攻有扈自五帝而弗能偃也况衰世乎】　受之以师　校之以计【易序卦讼必有众起故受之以师师者众也　下详论兵一】崇礼重禄　诛暴振苦【上详论兵一　吕氏春秋古圣王有义兵而无偃兵兵诚义以诛暴君而振苦民也】　少长有礼　奇正迭用【左传晋师次于城濮晋侯登于有华之墟以观师曰少长有礼其可用也遂伐其木以益其兵　傅元古今画賛孙武论兵实妙竒正迭用变化无形】　乱者取之　亡者侮之【书仲虺之诰取乱侮亡蔡氏注侮伤也】　武不违敌　兵不徒归【左传晋阳处父侵蔡楚子上救之与晋师夹泜水而军阳子患之使谓子上曰吾闻之文不犯顺武不违敌子若欲战则吾退舍子济而陈迟速惟命不然纾我老师费财无益也尉缭子众已聚不虚散兵已出不徒归】　临敌制变　不战屈人【陈思王曰兵者】
　　【不可预圗临敌制变　下详攻战一】　善阵不鬭　善战不死【周书七制一曰征二曰攻三曰侵四曰伐五曰阵六曰战七曰鬭善征不攻善攻不侵善侵不伐善伐不阵善阵不战善战不鬭善鬭不败　谷梁传善战者不死注曰投兵胜地故无死者江熈曰避实击虚则不死】　攻难守易击一得二【战国策平原君谓冯忌曰吾欲北伐上党出兵攻燕对曰不可赵以亡败之余众收】
　　【破军之敝守而秦罢于邯郸之下赵守而不可防然攻者难而守者易也今七败之祸未复而欲以罢赵攻强燕故臣未见燕之可攻也　东观汉记耿弇曰吾攻西安临淄不能救也所谓击一而得二也】　不居死土　当饮生水【太公兵法兵当居生土之上毋居死土之下所谓土独髙而上生草有隄防若防甲者死土也　又当饮生水无食死水所谓生水长流者冬夏有水不涸也死水不流夏有冬竭也】顿兵九地　折冲千里【太公兵法武王曰休息士众皆有处乎太公曰休兵顿息】
　　【如从九天之上向九地之下通于天下藏于九野独往独来有莫见者也　淮南子修政庙堂之上折冲千里之外拱揖指挥而天下响应此用兵之上也】　莫见其形　必察敌情【新序君子善用兵也不见其形而攻已成野人之用兵鼓声则似雷号呼则动地死者已量于泽矣而国之存亡主之死生犹未可知也其离仁义亦逺矣　三畧军防用兵之要必先察敌情视其仓库度其粮食卜其强弱察其天地伺其空隙也】　量敌而进　相时而动【蜀志抡才用众未可轻易量敌而进兵家所愼　下详征伐二】　夺其所爱　攻其无备【孙子或问敌众整而将来待之若何曰先夺其所爱则听矣注曰夺其所恃之利则我所欲必得也　又兵者诡道也能而示之不能用而示之不用近而示之逺逺而示之近利而诱之乱而取之实而备之强而避之怒而挠之卑而骄之佚而劳之亲而离之攻其无备出其不意此兵家之胜不可先传也】　因其劳倦　击其衰怠【淮南子兵有二势因其劳倦乘其饥渴此之谓因势　晋中兴书刘曜进兵围洛阳百余日不克石勒谓徐光曰曜以疲卒十万围坚城今以我初锐击其衰怠其势必举十二月勒兵四出六日行千里至洛阳与曜大战遂执曜】　凶器　良药【并详论兵一】　依水草　乘山谷【孙子若交于斥泽之中必依水草而背众树此处斥泽之军也　抱朴子军之所以欲乘山依谷者视生处髙也】　熊穴啓　鳬徯见【山海经熊山有穴夏啓而冬闭冬啓乃必有兵　又鹿壹之山有鸟焉其状如雄鸡而人面名鳬徯其鸣自叫见则有兵小次之山有兽焉状如猿而白首赤足名朱厌见则大兵】　屈兵非战　拔城非攻【孙子兵法善用兵者屈人之兵而非战也拔人之城而非攻也毁人之国而非久也必以全争于天下故兵不顿而利可全此谋攻之法也】　义合乃动　见可乃取【越记圣人行兵云云】　校变通之道　知盛衰之术【上详论兵二　抱朴子淮南王所着兵书皆魁冈之阵风气之占及军中之变象征祥触物之知敌盛衰时而动之术去就无以知行止不可测使进则百胜退则万全】　七殃不可处　五色不可攻【太公兵法张军处将必避七殃武王曰何谓七殃太公曰张军勿居天社勿居地舍勿居器虚勿居宿死勿居吞害勿居蜚锋勿居潮泉　越记军上有五色相连于天相和此有应兵不可攻攻之无后也】　长胜短曲胜直　以诈立以利动【周书长胜短轻胜重曲胜直强胜弱饱胜饥肃胜恕先胜徐武之经也　孙子夫兵以诈立以利动以分合爲变者也】　求敌若求亡子击敌若救溺人【尉缭子】　无邀正正之旗　无击堂堂
　　之阵　全伍爲上破伍次之　全国爲上破国次之【孙子】投散地　驱市人【王弼周易畧例投戈散地则六亲不能相保　吕氏春秋世有言曰】
　　【驱市人而战之可以胜人之厚禄敎卒老弱疲兵可以胜人之精士练材离散俘系可以胜人之行阵整齐锄耰白挺可以胜人之长铫利兵此不通乎兵者之论又愼子云市人可驱而战之也】　以乱易整以长击短【左传秦晋围郑秦与郑盟子犯请击之公曰不可因人之力而敝之不仁失其所与】
　　【不知以乱易整不武吾其还也　桓范集古之用兵者以长击短然吴舍舟渉陆此谓弃长即短也】　各结朋党　内相谤讪【诸葛兵要军诫枝叶强大比居同势各结朋党竞进憸人有此不去是谓败征　兵书言行不同竪私枉公外相连诬内相谤讪有此不去是谓败乱】　轻而无亲贪而无礼【上详论兵二　左传戎轻而不整贪而无亲胜不相让败不相救获必务进后有不】
　　【继则无救矣】　百克无后　六败非天【左传栾武子曰楚自克庸以来其君在军无日不讨军实而申儆之于胜之不可保纣之百克而卒无后　孙子兵有走者有弛者有陷者有崩者有乱者有北者凡此六者非天地之灾将之过也】　用兵无已　极武而亡【六韬昔烦厚氏用兵无已诛战不休至于涿鹿之野诸侯叛之烦厚氏因以亡也　新序秦穷兵极武而亡项羽尚暴而灭　以上北堂书钞】　増天道　人情【上详论兵一　陆防奏议兵法者无他人情而已通其变则得失可辨成败可知古之人所以坐筹樽爼之间制胜千里之外者得此道也】　似水法月【并详论兵一】　生人　利物【吕览懐宠篇今有人于此能生死一人则天下必争事之矣义兵之生人亦多矣人孰不说故义兵至则邻国之民归之若流水诛国之民望之若父母行地滋逺得民滋众兵不接刃而民服其化　桓范世要论圣人用兵将以利物不以害物也将以救亡非以危存也故不得已而用之也】　七禁　三和【武侯兵法军有七禁一曰轻二曰慢三曰盗四曰欺五曰背六曰乱七曰误此治军之禁也　下详论兵一】　徳之末　仁爲本【庄子三军五兵之运徳之末也须精神之运心术之动然后从之者也　下详论兵一】　有四机　分三等【吴子兵有四机三军之众百万之师张设轻重在于一人是谓气机路狭道险名山大塞十夫所守千夫不过是谓地机善行间谍轻兵往来分散其众使其君臣相怨上下相咎是谓事机车坚管辖舟利橹楫士习战阵马闲驰逐是谓力机知此四者乃可爲将　李卫公问对下太宗曰兵法孰爲最深者靖曰臣尝分三等使学者当渐而至焉一曰道二曰天地三曰将法太宗曰然吾谓不战而屈人之兵者上也百战百胜者中也深沟髙垒以自守者下也以是校量孙武著书三等皆具焉】　多其方　疑其事【李筌太白阴经夫善用兵者攻其爱敌必从捣其虚敌必随多其方敌必分疑其事敌必备从随不得城守分备不得并兵则我佚而敌劳敌寡而我众】　有严有翼　旣敬旣戒【上详论兵一　诗整我六师以修我戎旣敬旣戒惠此南国】　以治待乱　以镒称铢【孙子三军可夺气将军可夺心是故朝气锐昼气惰暮气归善用兵者避其锐气击其惰归此治气者也以治待乱以静待哗此治心者也　又兵法一曰度二曰量三曰数四曰称五曰胜地生度度生量量生数数生称称生胜故胜兵若以镒称铢败兵若以铢称镒】　独往独来　勿遏勿追【上详论兵一孙子用兵之法髙陵勿向背丘勿逆佯北勿从锐卒勿攻饵兵勿食归师勿遏围师必缺穷冦勿追絶地无留】　先声后实　前冥后明【史记李左车对韩信曰善用兵者不以短击长而以长击短方今爲将军计莫如案甲休兵遣辨士奉咫尺之书暴其所长于燕燕必不敢不聼从燕已从使諠言者东告齐齐必从风而服虽有智者亦不知爲齐计矣兵固有先声而后实者此之谓也　淮南子用兵之道示之以柔而迎之以刚示之以弱而乘之以强爲之以敛而应之以张将欲西而示之以东先忤而后合前冥而后明故所乡非所之也所见非所谋也举措动静莫能识也】　以主制客　变客爲主【武备志曹仁以歩数万向濡须朱桓兵才五千人诸将皆惧桓曰胜在将不在众寡兵法称客倍而主人半者谓俱在平原而士卒勇怯等耳今仁非智勇士卒甚怯千里歩涉人马罢困桓与诸君共据髙城临江背山以佚待劳以主制客此百战百胜之势虽曹丕自来尚不足忧况仁等邪　下详论兵二】　以败击胜以少爲多【上详料敌　欧阳修上书臣闻攻人以谋不以力用兵鬭智不鬭多前代用兵之人】
　　【多者常败少者常胜善用兵者以少爲多不善用兵者虽多而愈少也】　举如飞鸟　擎如盘水【管仲兵数篇收天下之豪杰有天下之骏雄故举之如飞鸟动之如雷电发之如风雨　唐书魏元忠上封事齐段孝先有言持大兵如擎盘水一致蹉跌求止可得哉】　坚其坚者　瑕其瑕者【管仲制分篇凡用兵者攻坚则轫乘瑕则神攻坚则瑕者坚乘瑕则坚者瑕故坚其坚者瑕其瑕者】　举得于外　福生于内【见汉书赵充国奏】　使贼南守引军北渡【武备志诸将问曰初贼守潼关渭北道缺不从河东击冯翊而反守潼关积日而后北渡何也曹操曰若吾入河东贼必积诸津则西河未可渡吾故盛兵向潼关使贼悉众南守而西河之备虚故二将得西河然后引军北渡贼不与我争连车树栅爲甬道而南旣爲不可胜且以示弱渡渭且坚垒虏至不出所以骄之也故贼不爲营垒而求割地吾顺言许之使不爲备因蓄士卒之力一旦击之所谓疾雷不及掩耳兵之变化固非一道也】　先服其心　次屈其力【苏轼曰善兵者云云】　兵胜于朝廷　形成于廊庙【尉缭子治兵者若秘于地若于天生于无故开之大不窕小不恢明乎禁舍开塞民流者亲之地不任者任之夫土广而任则国富民众而制则国治富治者民不发轫甲不出暴而威制天下故曰兵胜于朝廷　杜牧注孙子序兵者刑也刑者政事也爲夫子之徒实仲由冉有之事也自古主兵者必圣贤才能多闻博识之士乃能有功议于廊庙之上兵形已成然后付之于将】如处女脱兔　若栉发耨苖【孙子始如处女敌人开戸后如脱兔敌不及拒　下详论兵一】　若劲风振槁　如小儿毁齿【杜恕论曰德义足以怀天下之民事业足以当天下之怠选举足以得贤才之用则兵之所加若劲风振槁此兵之体也见太平御览　苏轼史评善用兵者破敌国当如小儿毁齿以渐摇撼而后取之虽小痛而能堪也若不以渐一拔而得齿则取齿适足以杀儿王翦以六十万人取荆此一拔取齿之道也秦亦惫矣二世而败坐此也夫】　兵强则不胜　兵众则易老【老子人之生也柔弱其死也坚强万物草木之生也柔脆其死也枯槁坚强者死之徒柔弱者生之徒是以兵强则不胜木强则共强大处下柔弱处上　性理程子曰古者以少击众而取胜者多盖兵多亦不足恃昔者王莽百万之众而光武昆阳之众八千仍有在城中者然则只是数千人取之苻坚下淮百万而谢幼度才二万人一麾而乱以此观之兵众则易老适足以资敌人一败不支则自相蹂践至如闻风声鹤唳皆以爲晋军之至则是自相蹂也】　奇爲正正爲奇　合能分分能合【李衞公问对上靖曰臣愚谓大众所合爲正将所自出爲奇太宗曰吾之正使敌视以爲奇吾之奇使敌视以爲正斯所谓形人者欤以奇爲正以正爲奇变化莫测斯所谓无形者欤　又问对下太宗曰兵有分有聚各贵适宜孰爲善此者靖曰苻坚总百万之众败于淝水此兵能合而不能分也吴汉讨公孙述与副将刘尚分屯相去二十里述来攻汉尚出合击大破之此兵分而能合也太公曰分不分爲糜军聚不聚爲孤旅】
　　论兵四
　　原蚩尤作兵【吕氏春秋蚩尤作兵蚩尤非作兵也利其械矣未有蚩尤之时民固剥林木以战争鬬之所自来者久矣不可禁不可止故古之贤王有义兵而无偃兵】　以石爲兵【越絶书神农之时以石爲兵禹之时以铜爲兵】　仁义之兵【荀子两帝四王皆以仁义之兵行于天下】　覆昬暴【尚书殖有礼覆昬暴】　大胜之徴【六韬三军无故旌旗前指金铎之声扬以清鼙鼓之声宛以鸣此得神明之助则大胜之徴也】　大胜之符【又武王问太公曰欲胜引兵深入诸侯之地三军卒有缓急或利或害吾将以近通逺从中应外以给三军之用爲之奈何太公曰主与将有阴符凡八等有大胜克敌之符长一尺】　不获二毛【礼记古之侵伐者不获二毛】　以顺爲武【详将帅二】　民残财蠧【左传宋向戌欲弭诸侯之兵以爲名先以告赵孟韩宣子曰兵民之残也财用之蠧也小国之大灾也将或弭之虽曰不可必将许之弗许楚必许之以召诸侯则我失爲盟主矣文子从之于是晋楚合诸侯之大夫盟于宋】　武库之兵【春秋元命苞奎十二星十六度注云武库之兵】　増因天地之常【国语越子伐吴至于五湖吴人出挑战一日五反越子欲许之范蠡曰古之善用兵者因天地之常与之俱行彼来从我固守勿与若将与之必因天地之灾又观其民间饥饱劳佚以参之尽其阳节盈我阴节而夺之宜爲人客刚强而力疾阳节不尽轻而不可取宜爲人主安徐而重固阴节不尽柔而不可迫今其来也刚强而力疾王姑待之越子曰诺弗与战居军三年吴师自溃】轻敌防吾寳【老子用兵有言吾不敢爲主而爲客不敢进寸而退尺是谓行无行攘无臂仍无敌执无兵祸莫大于轻敌轻敌几防吾宝故抗兵相加哀者胜矣】　原兵闻拙速未闻巧久【孙子兵闻拙速未闻巧久夫兵久而国利者未之有也】　五行无常胜【孙子兵形象水水之形避髙而趋下兵之形避实而击虚水因地而制流兵因敌而制胜故兵无常势水无常形能因敌变化而取胜者谓之神故五行无常胜四时无常位日有短长月有生死】　先胜而后战【又胜兵先胜而后求战败兵先战而后求胜】　増修道而保法【又善用兵者修道而保法故能爲胜败之政】　携手若使一人【又齐勇若一政之道也刚柔皆得地之理也故善用兵者携手若使一人不得已也注云使三军之众如提携一人之手也】　四轻二重一信【吴子武侯问曰用兵之道何先起对曰先明四轻二重一信明知险易则地轻马刍秣以时则马轻车膏锏有余则车轻人锐坚甲则人轻战进有重赏退有重刑行之以信审能达此胜之主也】　原如决积水【淮南子善用兵者势如决积水于千仞之隄若转圎石于万仞之谿天下见吾兵之必用也则孰敢与我战者故百人之必死也贤于万人之必北也况以三军之众赴水火而不还踵乎】　晁错论备边之要【汉文帝时晁错上书论备边之要其畧曰丈五之沟渐车之水陵阜崎岖积石相接此歩兵之地车骑五不当一平原广泽漫行相属此车之地歩兵十不当一堠视相及川谷分限此弓弩之地刀楯三不当一草木防茏枝叶蔚茂此矛鋋之地长防二不当一穹崇险隘阻阨相视此刀楯之地弓弩二不当一】制敌以智【蜀志夫兵以奇胜制敌以智也】　若响应声【桓范集善行奇者因敌爲质故兵法从敌之意如示其形如开其路潜设神策使若响之应声此爲江中之鱼将衔腐索必可擒也】　迁移倚伏【蒋子万机论夫兵者变化之物而迁移倚伏之事也或守法而得用故知兵者性知者也用兵者性能用之也】　増天子五兵【晋书天文志五车五星五帝车舍也五帝坐也主天子五兵】可与语孙吴【唐书李靖字药师其舅韩擒虎每与论兵輙叹曰可与语孙吴者非斯人尚谁】
　　【哉】　致人不致于人【李衞公问对中靖曰奇正者所以致敌之虚实也敌实则我必以正敌虚则我必以奇太宗曰以奇爲正者敌意其奇则吾正击之以正爲奇者敌意其正则吾奇击之使敌势常虚我势常实靖曰千章万句不出乎致人而不致于人而已】　多方以误之【又问对下太宗曰朕观千章万句不出乎多方以误之而已】　气聚势合【唐书陆防曰兵以气若势爲用者也气聚则盛散则消势合则威析则弱】　折夺奸宄【元史兵志兵者先王所以威天下折夺奸宄戡定祸乱】
　　论兵五
　　増赋唐独孤授师贞丈人赋威逺方以慕化训万民以勤徳使强弱不相陵乃胜残而可克力牧佐之而不疑轩后居之而不惑此帝者之师也伐叛则刑立柔逺而徳成上乃奉君之职下乃守臣之贞汤武用之而定业伊周法之而作程此王者之师也审官以统众求贤以自辅必观衅而后动岂穷兵以极武不害闾阎不败工贾管仲因之以相齐晋文由是而称盟主此霸者之师也暴而不戢安忍无亲徒侈其欲轻用其人处劳则先加于众居后则乐止其身犹囬邪而自保迷大路而不遵州吁处之以国灭子反效之以祸臻此黩武之师也尝试言曰王心无逸师出以律不假筑京观兮定武功逞淫刑兮数军实言乎师贞在人其来自久行称文武之畧居成社稷之守师律顺正动而何咎
　　増箴唐梁肃兵箴皇道无名帝始有征故効天杀作爲五兵曰王及霸功济天下威实助徳伐乃除祸逐鹿于原战龙在野大寳臲卼非兵孰可动如决河静逾灭火苍苍万姓悬命在我所行者师所统者徳功本乎义不本乎利顺之曰圣逆之曰贼成败存亡鲜不是则众不足恃胜不足保武王一戎奄有九有纣之百克其卒无后故长民者无曰我强莫予敢亢寻邑百万覆乎昆阳无曰我大莫予敢制陈吴攘袂嬴氏大溃武不可玩玩则必穷兵不可废废则终凶故曰天下虽平忘战则危不敎民战是谓弃之齐桓矜众九国以离徐偃仁义本邦以隳传美止戈易称以律古之睿智神武不杀治乱之机系于杪忽壮直且顺孰云我遏旅臣斯箴敢告执钺
　　増论宋苏轼管仲论王者之兵出于不得已而非以求胜敌也故其爲法要以不可败而已至于桓文非决胜无以定霸故其法在必胜繁而曲者所以爲不可败也简而直者所以爲必胜也周之制万二千五百人而爲军其数奇而不齐是以知其所以爲繁且曲也若夫管仲之制其兵可谓截然而易晓矣三分其国以爲三军公将其一髙子国子将其二三军三万人如贯绳如画碁局踈畅洞达虽有智者无所施其巧故其法令简一而民有余力以致其死盖管仲欲以歳月服天下故变古司马法而爲是简畧速胜之兵也由此观之三代什伍之数与管子所以治齐之兵者虽不可尽用而其近于繁而曲者以之固守近于简而直者以之决战则庶乎其不可败而有所必胜矣　秦观论兵法古之论兵者一曰权谋二曰形势三曰阴阳四曰技巧然以道用之则爲四胜不以道用之则爲四败昔孙膑伏万弩于马陵之下魏军至而厐涓死焉王恢伏车骑材官三十万于马邑之旁匈奴觉之而去恢以自杀此则用权谋之异也马服君救阏与旣遣秦间卷甲而趋之一日一夜遂破秦军曹操追先主一日一夜行三百里败于乌林此用形势之异也西伯将猎卜之曰获霸王之辅果得太公望而克啇汉武卜诸将贰师最吉因以爲将卒降匈奴此则用阴阳之异也申公巫臣敎吴以车战吴是以始通上国房琯用车以抗禄山贼投刍而火之王师奔溃此则用技巧之异也岂非以道用之则爲四胜不以道用之则爲四败乎所谓道者何也治心养气而已矣盖心不摇于生死之变气不夺于宠辱利害之交则四者胜败自然洞见如形影入于水镜之中是兵法之大要也
　　御定渊鉴函卷二百六
　　钦定四库全书
　　御定渊鉴函卷二百七
　　武功部二【将帅】
　　将帅一
　　増易曰师贞丈人吉旡咎彖曰师众也贞正也能以众正可以王矣九二在师中吉旡咎王三锡命象曰在师中吉承天宠也王三锡命懐万也六五长子帅师弟子舆尸贞凶象曰长子帅师以中行也弟子舆尸使不当也　周书曰尚桓桓如虎如如熊如罴于商郊勗哉夫子【传夫子谓将士】　原诗国风曰肃肃兔罝椓之丁丁赳赳武夫公侯干城又曰赳赳武夫公侯腹心　増大雅曰予曰有御侮【注武臣折冲曰御侮】　原鲁颂曰矫矫虎臣在泮献馘　周礼曰凡制军万有二千五百人为军军将皆命卿二千有五百人为师师帅皆中大夫五百人为旅旅帅皆下大夫　春秋左传梁余子养曰帅师者受命于庙受脤于社【注脤宜社之肉盛以脤器】　春秋元命苞曰上天一
　　星为郎将　増礼记月令曰天子迎秋于西郊还反赏军帅武人于庙乃命将帅选士厉兵简练桀俊【大全注方氏曰才足以将物而胜之谓之将智足以帅人而先之谓之帅】　原乐记曰鼓鼙之声讙讙以立动动以进众君子听鼓鼙之声则思将帅之臣増太公龙韬曰凡举兵师以将为命因能授职各取
　　所长随时变化以为纲纪故将有股肱羽翼七十二人以应天道　又曰凡国有难君召将诏之曰社稷安危一在将军愿将军出师应之也将受命乃命太卜斋三日之太庙鑚灵龟卜吉日以受斧钺君入庙门西面而立将入庙门北面而立君操钺持首授将其柄曰从此上至天者将军制之复操斧持柄授将其刃曰从此下至渊者将军制之将拜而报君曰臣闻国不可从外治军不可从中御二心不可以事君疑志不可以应敌臣旣受命不敢生还君不许臣臣不敢将君许之乃辞而行军中之事不闻君命皆由将出若此则智者为之谋勇者为之鬭气厉青云疾若驰骛兵不接刄而敌降服又曰将以诛大为威以赏小为明以罚审为禁止而
　　令行　原又曰将有三胜冬不服裘夏不操扇雨不张盖名曰礼将将不身服礼无以知士卒之寒暑出隘塞犯泥涂将必先下歩名曰力将将不身服力无以知士卒之劳苦军皆定次将乃就舍炊者皆熟将乃就食军不举火将亦不举名曰止欲将将不身服止欲无以知士卒之饥饱　増司马法曰将军身也卒肢也伍指拇也　孙子曰将者智信仁勇严　又曰将能而君不御者胜　原又曰凡用兵之法将受令于君合军聚众圯地无舍衢地合交絶地无留围地则谋死地则战涂有所不由军有所不击城有所不攻地有所不争君命有所不受故将通于九变之利者知用兵矣　増又曰将军之事静以幽正以治能愚士卒之耳目使之无知易其事革其谋使人无识易其居迂其途使人不得虑帅与之期若登髙而去其梯帅与之深入诸侯之地而发其机若驱羣羊莫知所之聚三军之众投之于险此将军之事也　呉子曰总文武者军之将兼刚柔者兵之事故将之所慎者五曰理曰备曰果曰戒曰约理者治众如治寡备者出门如见敌果者临敌不懐生戒者虽克如始战约者法令省而不烦受命而不辞家破敌而后言返将之礼也故出师之日有死之荣无生之辱尉缭子曰凡将理官也万物之主也不私于一人　又曰卒畏将甚于敌者胜卒畏敌甚于将者败所以知胜败者称将于敌也敌与将犹权衡焉　黄石公上略曰主将之法务英雄之心赏禄有功通志于众　原又曰良将之綂军也恕己治人推惠施恩士力日新战如风发攻若河决　増又曰良将之养士不易于身故能使三军如一心则其胜可全　荀子议兵篇孝成王临武君请问为将孙卿曰制号政令欲严以威庆赏刑罚欲必以信处舍收藏欲周以固徙举进退欲安以重欲疾以窥敌观变欲潜以深欲伍以参遇敌决战必道吾所明无道吾所疑是谓六术无欲将而恶废无怠胜而忘败无威内而轻外无见其利而不顾其害凡虑事欲熟而用财欲泰是谓五权所以不受命于主有三可杀不可使处不完可杀不可使击不胜可杀不可使欺百姓是谓三至凡百事之成也必在敬之战如守行如战有功如幸敬谋无圹敬事无圹敬吏无圹敬众无圹敬敌无圹是谓五无圹慎行此六术五权三至而处之以恭敬无圹是谓天下之将　原淮南子曰主亲操斧钺授将将辞而行乃爪鬋设明衣凿凶门而出　抱朴子曰大将民之司命社稷存亡于是乎在　又曰夫大将者凛凛若重而履薄冰战战如登朽木以临万仭増又曰良将刚则法天可望不可干柔则象渊可观
　　不可入去如收电可见不可得留如山岳可瞻不可动史记孟尝君田文谓其父婴曰文闻将门必有将相
　　门必有相　又王翦传曰为将三世者必败以其所杀伐多矣　原又陆贾谓陈平曰天下安注意相天下危注意将将相和调则士豫附士豫附则天下虽有变即权不分权不分为社稷计在两君掌握耳　増后汉书虞诩曰谚曰闗西出将闗东出相观其习兵壮勇实过余州　原魏志曰魏主操常戒夏侯渊曰为将当有怯弱时不可但恃勇也将当以勇为本行之以智计但知任勇一匹夫敌耳　増晋书天文志曰文昌六星主集计天道一曰上将东蕃四星南第一曰上相第二曰次相第三曰次将第四曰上将所谓四辅也郎将在郎位北主阅具所以为武备也河鼓三星一曰三武主天子三将军中央大星为大将军左星为左将军右星为右将军所以备闗梁而距难也设守阻险知谋征也天将军十二星在娄主武兵中央大星天之大将也　唐陆贽曰凡任将帅观其言校其实若不足取当艰之于初不宜贻悔于后若可任当要之以终不宜掣肘于内故疑者不使使者不疑劳神于拔选端拱于委任　宋史兵志曰熙宁中帝与辅臣论营阵法谓八军六军皆大将居中大将譬则心也诸军四体也运其心智以身使臂以臂使指攻左则右救攻右则左救前后亦然　欧阳修上书曰古语曰将相无种或出于奴仆或出于军卒或出于盗贼惟能不次而用之乃为名将耳　又论军中将劄子曰求将之法先取近下禁军至厢军中年少有力者不拘等级因其技同者每百人圑为一队而教之较其技精而最勇者百人之中必有一人得之以为队将百人之将也合十队将而又教之较其技精而最勇者十人之中必有一人得之以为裨将千人之将也合十裨将而又教之择其有识见知变通者十人之中必有一人得之以为大将此一人之技勇乃万人之而又粗知变通万人之将也所谓军中自可求将也　许洞虎钤经出将篇曰先信后言所以伏下一刑必赏所以正大明今鉴古所以照众卑已贵人所以保终去私狥公所以存国其神欲正其形欲端动欲如风雨止欲如丘陵鬬欲如雷霆机欲如神思欲如照影令欲如霜雪茍有此者可以当国之大命矣　又曰将之为任也智敌万人勇冠三军善为将者正而能变刚而能恤仁而能断勇而能详以策驭吏士未有不振拔业以定祸乱者也　登坛必究丘濬曰将相国家大臣天下安危治乱所系有征伐而后将权重此攻战之将也必待临事而后见其能若夫折冲精神之将侍夫环卫而奸盗自清处夫朝廷而邉鄙自靖虽无攻战之事自有廓清之功将而如此其功岂下于相哉
　　将帅二
　　原诗大雅曰维师尚父时维鹰扬　増小雅曰天子命我城彼朔方赫赫南仲玁狁于襄　原又曰薄伐玁狁至于太原文武吉甫万为宪　又曰蠢尔蛮荆大为讐方叔元老克壮其犹　増大雅曰江汉汤汤武夫洸洸经营四方告成于王江汉之浒王命召虎式辟四方彻我疆土　原左传曰晋侯之弟扬干乱行于曲梁魏绛戮其仆晋侯怒欲杀绛绛至授仆人书将伏剑公读其书曰日君乏使使臣斯司马臣闻师众以顺为武军事有死无犯为敬晋侯与之礼食使佐新军　史记曰齐景公时晏婴荐穰苴景公以为将军将兵扞燕晋之师穰苴曰愿得君之宠臣以监军景公使庄贾往穰苴与约旦日日中会于军门穰苴先驰至军立表下漏待贾夕时贾乃至谢曰亲戚送之故留穰苴曰将受命之日则防其家临军约束则防其亲援枹鼓之急则忘其身何谓相送乎召军正问曰军法期而后至者云何曰当斩贾使人驰报景公请救未及反遂斩贾以狥三军乆之景公遣使者持节赦贾驰入军中穰苴曰将在军君令有所不受问军正曰军中不驰今使者驰云何曰当斩穰苴曰君之使不可杀之乃斩其仆车之左驸马之左骖以狥晋师闻之罢去燕师闻之度水而解又曰魏文侯问李克曰呉起何如人克曰起贪而好色然用兵司马穰苴不能过也文侯以为将击秦拔五城起之为将与士卒最下者同衣食卧不设席行不乗骑亲裹赢粮与士卒分劳苦卒有病疽者起为吮之卒母闻而哭之人曰子卒也将军自吮其疽何哭为母曰往年呉公吮其父其父战不旋踵遂死于敌今又吮其子妾不知其死所矣　列女传曰楚子反攻秦军絶粮使人请于王因问其母母问使者曰士卒无恙乎曰士卒分菽粒而食之又问将军无恙乎曰将军朝夕刍豢黍粱子反破秦军而归母闭门不纳使数之曰子不闻越王勾践之伐呉耶客有献醇酒一器者王使人注上流使士卒饮下流味不加喙而卒战自五也异日又有献一囊粮者王又使以赐军士分而食之甘不逾嗌而战自十也今士卒分菽粒而食之子独朝夕刍豢何也増史记曰燕昭王使乐毅约赵惠文王别使连楚魏悉起兵使乐毅为上将军赵惠文王以相国印授乐毅乐毅竝防赵楚韩魏燕之兵以伐齐破之济西诸侯兵罢归乐毅留狥齐五嵗下齐七十余城皆为郡县以属燕唯莒即墨未服　又曰田单为临淄市及燕使乐毅伐破齐田单东保即墨城中相与推之曰是多智习兵立以为将军田单乃纵反间于燕燕使骑刼代乐毅田单知士卒之可用乃身操版臿与士卒分功妻妾编于行伍之间尽散饮食飨士夜纵火牛壮士五千随其后遂杀骑刼而齐七十余城皆复　原又曰秦始皇使李信及蒙恬将二十万伐荆王翦谢病归老于频阳荆人大破李信军始皇驰入频阳见谢王翦曰寡人不用将军计李信果辱秦军今闻荆兵日进而西将军虽病独忍弃寡人乎王翦曰大王必不得已用臣非六十万人不可始皇曰为听将军计耳于是王翦行请美田宅园池甚众旣至闗使使还请善田者五辈曰秦王怚而不信人今空秦国甲士专委于我我不多请田宅为子孙业以自坚秦王疑我矣荆闻之悉国中兵以拒秦王翦至坚壁守之日休士洗沐而善饮食抚循之久之使人问军中戏乎对曰方投石超距荆数挑战而秦不出乃引而东翦因举兵追之大破荆军　汉书曰上旣闻廉颇李牧为人乃拊髀曰嗟乎吾独不得廉颇李牧为将冯唐曰臣闻上古王者遣将也跪而推毂曰闑以内寡人制之闑以外将军制之军功爵赏皆决于外归而奏之李牧之为赵将居邉军士之租皆自用飨士赏赐决于外不从中覆也委任而责成功故李牧乃得尽其智能　史记曰萧何闻韩信亡自追之曰诸将易得耳信国士无双汉王曰以为大将欲召信拜之何曰王素慢无礼今拜大将如呼小儿此乃信所以亡也王必欲拜之择良日斋戒设坛塲具礼乃可王许之诸将皆喜人人各自以为得大将至拜乃韩信也一军皆惊　又曰文帝后六嵗匃奴大入邉乃以宗正刘礼为将军军防上祝兹侯徐厉为将军军棘门河内守周亚夫为将军军细栁上自劳军至防上及棘门军直驰入将军以下骑送迎已而之细栁军军士吏被甲鋭兵刄彀弓努持满天子先驱至不得入先驱曰天子且至军门都尉曰将军令曰军中闻将军令不闻天子之诏上至又不得入乃使使持节诏将军吾欲入劳军亚夫乃传言开壁门壁门吏士谓从属车吏曰将军约军中不得驱驰于是天子乃案辔徐行至营亚夫持兵揖曰介胄之士不拜请以军礼见天子为动改容式车使人称皇帝敬劳将军成礼而去旣出军门文帝曰此真将军矣曩者防上棘门军若儿戏耳其将固可袭而虏也至于亚夫可得而犯耶　又曰程不识故与李广俱以邉太守将军屯广行无部伍行阵就善水草屯舍止人人自便不击刁斗以自卫莫府省约文书籍事然亦远斥未尝遇害程不识正部曲行伍营阵击刁斗士吏治军簿至明军不得休息然亦未尝遇害皆为名将　又曰大将军卫青姊子霍去病受诏与壮士为剽姚校尉元狩二年以冠军侯为骠骑将军出陇西有功诸宿将所将十马兵不如骠骑骠骑所将常然亦敢深入常与壮骑先其大军军亦有天幸未尝困絶也为人少言有气上尝欲教之孙呉兵法对曰顾方略何如耳不至学古兵法上为治第令视之对曰匃奴不灭无以家为　汉书曰西羌反时赵充国年七十余上老之使问谁可将者充国对曰无逾于臣者矣充国至金城常以逺斥为务行必为战备止必坚营垒先计而后战日飨军士士皆欲为用　后汉书曰邓禹闻光武安集河北即杖策北渡追及于邺光武令左右号禹曰邓将军及赤睂西入闗以禹深沉有大度拜为前将军持节中分麾下精兵二万人遣西入闗令自偏裨以下可与俱者遂定河东时赤睂所过残贼百姓闻禹乗胜独克而师行有纪皆望风相负以迎军降者日以千数众号百万禹所止輙停车驻节以劳来之于是名震闗西　増又曰光武南定河内问于邓禹曰诸将谁可使守河内者禹曰冦恂文武备足有牧人御众之才乃拜恂河内太守行大将军事　又曰冯异为人谦退不伐行与诸将相逄輙引车避道进止皆有表识军中号为整齐每所止舍诸将并坐论功异常独屏树下军中号曰大树将军及破邯郸乃更部分诸将各有配隶军士皆言愿属大树将军光武以此多之　原又曰光武将发幽州兵夜召邓禹问可使行者禹曰呉汉勇鸷有智谋即拜汉大将军持节北发十郡突骑光武即位拜为大司马时遣人观大司马何为还言方修战攻之具乃叹曰呉公差彊人意隠若一敌国矣毎当出师朝受诏夕即引道初无办严之日　増又耿弇传论曰三世为将道家所忌而耿氏累叶以功名自终将其用兵欲以杀止杀乎何其独能隆也　又曰建武中交趾女子征侧及女弟征贰反玺书拜马援伏波将军南击交趾縁海而进随山刊道千余里斩征侧征贰传首洛阳振旅还尝曰男儿要当死于邉野以马革裹尸还耳刘尚击武陵五溪蛮夷军没援复请行帝愍其老援曰臣尚能被甲上马帝令试之援据鞍顾盼以示可用帝笑曰矍铄哉是翁也又曰皇甫规拜度辽将军至营数月上书荐中郎将
　　张奂以自代曰臣闻兵无强弱而将有能否中郎将奂才略兼优宜正元帅以从众望朝廷从之以奂代为度辽将军　原蜀志曰邓芝为大将二十余年赏罚明断善防士卒身之衣食仰资于官妻子不免饥寒　魏志曰曹仁以征南将军拒呉将周瑜长史陈矫等叹曰将军真天人也仁少时不脩行检及长为将严整奉法令常置科于左右案以从事　増吴志曰诸葛瑾步隲上疏曰故将军周瑜入作心膂出为爪牙衔命出征身当矢石尽节用命视死如归故能摧曺操于乌林走曹仁于郢都扬国威徳华夏是震　晋书曰羊祜为平南将军人有略呉二儿为俘者祜遣送还其家祜出军行呉境刈谷为粮皆计所侵送绢偿之呉人翕然恱服称为羊公　又曰周访智勇过人为中兴名将性谦虚未尝论功伐或问访访曰朝廷威灵将士用命访何功之有又曰陶侃字士行会刘为荆州刺史以为江夏太
　　守加鹰扬将军侃戎政齐肃虏获皆分士卒身无私焉南史曰梁韦叡昼接客旅夜算军书三更起张灯逹
　　曙抚循其众常如不及故投募之士争归之　北史曰炀帝在东宫尝谓贺若弼曰杨素韩擒虎史万嵗皆良将也优劣何如弼曰杨素是猛将非谋将韩擒虎是鬭将非领将史万嵗是骑将非大将太子曰然则大将谁也弼拜曰惟殿下所择弼意自许为大将　唐书曰尉迟敬徳名恭以字行武徳初秦王猎榆窠防单雄信骑直趋王敬徳跃马大呼横刺雄信坠乃翼王出以功授王府左二副防军隠太子尝以书招之赠金银器一车敬徳以闻王曰公之心如山岳然虽积金至斗岂能移之　又曰李靖字药师萧铣据江陵靖降之辅公祏据丹阳靖禽之帝叹曰靖乃铣公祏之膏肓也古韩白卫霍何以加　又曰李勣用兵多筹算料敌应变皆契事机闻人善抵掌嗟叹及战胜必推功于下得金帛尽散之士卒无私贮然持法严故人为之用　又曰王师攻安市城高丽莫离支遣将拒战太宗命诸将分击之薛仁贵恃骁悍欲立奇功乃着白衣自标显所向披靡军乘之贼遂奔溃帝谓曰朕不喜得辽东喜得虓将迁右领军中郎将　又曰王忠嗣开元末节度朔方兼灵州都督持重安邉不生事尝曰平世为将抚众而已吾不欲竭中国以幸功名俄为河西陇右节度使权朔方河东节度佩四将印劲兵重地控制万里近世未有也又曰乾元初诏李光弼为天下兵马副元帅用兵谋定而后战能以少覆众与郭子仪齐名世称李郭而战功推为中兴第一其代子仪朔方也营垒士卒麾帜无所更而光弼一号令之气色乃益精明云　又郭子仪传賛曰天宝末盗发幽陵外阻内讧子仪自朔方提孤军转战逐北谊不还顾时天子西走唐祚若赘斿而能辅太子再造王室及大难略平遭谗惎诈夺兵权然朝闻命夕引道无纎介自嫌及被围泾阳单骑见虏压以至诚猜忌沮谋虽唐命方永亦由忠贯日月神明扶持者哉　又李晟传賛曰晟之屯东渭桥也朱泚盗京师晟无积赀输粮提孤军抗羣贼身佩安危而气不少衰者徒以忠义感人故豪英乐为之死耳至师入长安而人不知虽三王之佐无进其能可谓仁义将矣　又曰李晟子愬宪宗讨吴元济愬求自试师夜起防大风雪入蔡州取元济槛送京师不戮一人乃屯兵鞠塲俟裴度至愬以櫜鞬见度将避之愬曰此方废上下分久矣请因示之度以宰相礼受愬谒蔡人耸观　宋史曺彬传论曰彬以器识受知太祖遂膺柄用平居于百虫之蛰犹不忍伤出使呉越籍上私餽悉用施予总戎专征秋毫无犯不妄戮一人君子谓仁恕清慎能保功名守法度唯彬为忠良将第一　又曰呉玠用兵本孙呉务逺略不求小近利御下严而有恩虽身为大将卒伍至下者得以情逹故士乐为之死用将佐视劳能为高下先后不以亲故权贵挠之　又曰孟珙忠君体国之念可贯金石与参佐部曲论事言人人异珙徐以片言折衷众志皆惬老校退卒一以恩意抚接名位虽重惟建鼓旗临将吏而色凛然无敢涕唾者退则焚香埽地隠几危坐若萧然事外　元史曰伯顔深略善断将二十万众若将一人诸帅仰之如神明　吾学编曰徐逹征吴直抵苏州遣人请事建康上曰将军天性忠义然将在外君不御自后军中缓急将军便宜行吾不中制为大将军上曰诸将非不健鬬然能持重师有纪律得为将之体者莫如大将军宜专中军策励羣帅
　　将帅三
　　原矫矫虎臣　赳赳武夫【竝详将帅一】　国之宝　士之心【淮南子将进不求名退不避罪唯民是保利合于主国之宝也　説苑将者士之心也士者将之肢体也】国之行主　人之司命【蒋子万机论知兵之将国之行主民之司命古者重之后世无逮焉】　綂军持势　提鼓挥枹【三略綂军持势者将也尉缭子夫将提鼓挥枹临难决战接兵角刄兴亡安危应在枹端奈何无重将也】　五才　十过【六韬将有五才十过所谓五才者勇智仁信忠也勇则不可犯智则不可乱仁则爱人信则不欺忠则无二心所谓十过者有勇而轻死者可暴也有急而心者可久也有贪而好利者可贵也有仁而不忍人者可劳也有智而心怯者可窘也有信而喜信人者可诳也有廉洁而不爱人者可侮也有智而心缓者可袭也有刚毅而自用者可事也有懦而喜任人者可欺也】　四诫　五危【三畧将无虑则谋士去将无勇则士卒恐将妄动则军不重将迁怒则一军惧军防曰虑也勇也将之所重动也怒也将之所用此四者将之明诫也　孙子将有五危必死可杀必生可虏忿可侮廉洁可辱爱民可烦凡此五者将之过也用兵之灾也覆军杀将必以五危】　有智谋　善变化【呉汉勇有智谋详将帅二黄帝出军诀为将黄色长耳善为策谋赤色小身善为变化】　以勇为本　以计为主【上详将帅一抱朴子兵家以计为主以力为末】　思计如饥　思士如渇【孙子兵法秘要良将思计如饥所以战必胜攻必取也　三畧将者能思士如渇则策从焉】　知彼知己　欲宻欲一【上详攻战一　三畧将谋宻攻欲一】　详择审授　战胜攻取【呉质将论将者国之命不可不详择不可不审授也　汉书高祖曰连百万之军战必胜攻必取吾不如韩信】　君亲授钺　士饮投醪【上详将帅一　蒋子云秦穆公伐晋及河将军劳之醪唯一杯蹇叔乃曰一杯可以投河而酿也穆公乃以醪投河三军皆取饮之又三畧昔者良将之用兵有馈箪醪者使投诸河与士卒同流而饮夫一箪之醪不能味一河之水而三军之士思为致死者以滋味之及已也】　蓄恩不倦　惠训不疲【三畧军防曰蓄恩不倦以一取万王隠晋书杜预身不跨马射不穿札而每任大事輙居将帅之列谋而鲜过惠训不倦】　与民同饮食　与士共劳苦【吕氏春秋越王苦防稽之耻欲深得民心以致必死于吴有甘脆不足分不敢食有酒流之江与民同之　东观汉记坚镡独孤絶南拒邓奉北当董防一年间道路隔塞粮馈不至食蔬菜与士卒共劳苦】少多大略　长渉通变【汉书耿恭少孤慷慨多大略有将帅之才　王武表云王雄长渉通变天性仁勇当任为大将军】　学万人敌　非一剑任【史记项羽本纪项籍少时学书不成去学劒又不成项梁怒之籍曰书足记姓名而已劒一人敌不足学学万人敌　尉缭子吴起临战左右进劔起曰将专主旗鼓尔临难决疑挥兵指刄此将事也一劔之任非将事也】　虎视龙骧　龙变虎发【傅休奕古今画赞信陵魏雄虎视龙骧谋赢奋骇雷动北疆　又讃杨阜云君搆潜谋以龙变应事机而虎发山西数郡获安者君克敌之勲也】　蜀得其龙　呉得其虎【世语诸葛亮兄瑾弟诞竝有令名各在一国人以为蜀得其龙吴得其虎魏得其狗】　黄须骁骑　紫髯将军【魏志任城王彰传建安中乌丸反以彰为北中郎将行骁骑将军彰身自搏战射胡骑应而倒者前后相属战过半日彰铠中数箭意气益厉乘胜逐北至桑干一日一夜与虏相及击大破之时太祖在长安召彰诣行在所太祖喜持彰须曰黄须儿竟大奇也　献帝春秋张辽问呉降人向有紫髯将军长上短下便马善射是谁降人答曰是孙防稽】　转战万里　屠城三百【王濬表云臣受命之日心与口誓授身死地转战万里　东观汉记耿弇所平郡四十六屠城三百未尝挫折】　蛮荆来威　鲜卑收迹【诗显允方叔征伐玁狁蛮荆来威郑笺云方叔先与吉甫征伐玁狁今特往伐蛮荆皆使来服于宣王之威美其功之多也　蔡邕度辽将军始受黄钺铭鲜卑收迹烽燧不举视事三年马不带甲弓不援彄是用镂铭以昭公文武之勲焉】　王翦请宅吴汉分田【上详将帅二　后汉书呉汉常出征妻子在后买田宅汉还让之曰军师在外吏士不足何多买田宅乎遂尽以分与昆弟外家】　扶义而动　推理而行【淮南子将军扶义而动推理而行掩节而断割因资而成功】　滔滔如春　□□如夏【又曰将军之心滔滔如春□□如夏湫漻如秋典凝如冬因形而与之化随时而与之移】　见人所不见知人所不知【又曰夫将者必独见独知独见者见人所不见也独知者知人所不知也】
　　运筹则渊回　指麾则虎歩【庾阐扬都赋桓桓勇武堂堂硕佐运筹则渊廻指麾则虎歩临机如公瑾遗爱如子布是以朝宗江汉廓落王祚】　亚夫严猛哮吼　耿秉勇壮简易【桓谭新论周亚夫严猛哮吼可为国之大将　东观汉记耿秉字伯初击匃奴封美阳侯性勇壮而简易于事】　拔刀刺山则泉涌　整冠拜井则水出【汉书戴师将军李广利破大宛围山絶水广利乃拔刀刺山飞泉涌出　后汉书耿恭以疏勒城傍有涧水可固乃引兵据之匃奴来攻于城下壅絶涧水恭于城中穿井十五丈不得水吏士渇乏笮马粪汁而饮之恭整衣冠向井再拜为吏士祷有顷水泉奔出乃令吏士扬水以示虏虏以为神遂引去】　百万之师不如一贤　尺素之功胜于云梯【汉书唐林上书曰虽百万之众不如一贤故秦行千金以间廉颇汉防千金以疎亚父　枹朴子韩信传檄而定千里是以尺素之功胜于云梯之械也以上北堂书钞】　处右　尚左【老子吉事尚左凶事尚右偏将军处左上将军处右　礼】
　　【记军尚左注左阳也阳主生将军有决胜之策左将军为上贵不败绩也】　干城　爪牙【上详将帅一　诗予王之爪牙】　幕府　辕门【卫青以幕为府以车辕为门】　分阃忘家【卫霍寄重旌分阃外之忧　下详将帅二】　戮仆　杀妻【上详将帅二吴起为鲁将齐攻鲁起妻齐女鲁疑之起乃杀妻明不与齐也】　马服　龙骧【赵奢号马服君详攻战二晋书羊祜传初祜以伐呉必借上流之势又时呉有童謡曰阿童复阿童衔刀浮渡江不畏岸上兽但畏水】
　　【中龙祜思应其名者防益州刺史王濬小字阿童因表加龙骧将军宻令修舟楫为顺流之计】　絶席握权【汉王常为大将军与诸将絶席　握兵权】　将将　握兵【韩信曰陛下不善将】
　　【兵而善将将握兵之要】　命黼冕　视旗鼓【晋以黼冕命士会将中军为太传　师之耳目在旗鼔注言三军视大将旗鼔以为进退】　上于三公　式是百辟【后汉和帝以窦武为大将军位在三公之上　大将军入朝不趋劒履上殿讃奏不名式是百辟】　父书徒读　军簿至明【史记秦赵相拒亷颇坚壁不战赵王信间谍令赵括代颇蔺相如曰王以名使人若胶柱鼓瑟括徒读父书不知合变后果败　下详将帅二】　李广无行阵　王平守法度【上详将帅二　蜀志王平字子均长戎旅间爱作书论説史汉不失其指遵守法度而无戏谑】敦诗说礼诚赵衰之知言　使仁佐贤乃处父之善
　　对【上详儒学将　谷梁晋杀阳处父君漏言也晋将与狄战使狐夜姑将中军赵盾佐之处父曰古者使仁者佐贤者今赵盾贤夜姑仁其不可乎公语夜姑夜姑遂杀处父】　晋国谋帅推郤縠之悦礼　汉朝论将美祭遵之用儒【竝详儒学将】　军师元戎　建牙　杖节　方召之材　韩彭之功　列四七之位　启什伍之行【礼什伍部曲也】　早陪兰锜应知军政之严　夙总戎麾颇识兵枢之要【以上白帖】　増丈人　长子【详将帅一】　画麟阁　圗云台【通鉴纲目汉甘露三年上以戎狄宾服思股肱之美乃圗画其人于麒麟阁署其官爵姓名凡十一人皆有功徳知名当世　又汉永平三年帝思中兴功臣乃图二十八将于南宫云台】　勒燕然山　图凌烟阁【后汉书窦宪自求击匃奴防南单于请兵北伐乃拜宪车骑将军出朔方鸡鹿塞与北单于战于稽落山大破之登燕然山刻石勒功令班固作铭　通鉴纲目唐贞观十七年上命圗画功臣长孙无忌等二十四人于凌烟阁】　诸卿皆将贤将可相【登坛必究王鸣鹤曰成周时宣王命皇父以三公治军事再命六卿副之无事则将】
　　【归卿列入司政本有事则诸卿皆将出典兵戎吉甫召虎仲山甫之徒何人非卿何人非将　又张栻曰汉将诚当以赵充国为最其在宣帝时不独为贤将殆可相也】　大树将军　枯松太保【上详将帅二　邓志谟古事苑唐王建平东川诸将争功独王宗裕退立枯松下众嘉之号为枯松太保】自选偏裨　无置副贰【上详将帅二　武备志五代徐温问将于严可求可求荐周本乃以本将兵七千救髙安本以前攻苏州无功称疾不出可求即其卧内强起之本曰苏州之役敌不能胜我但主将权轻尔今必见用愿无置副贰可求许之】　济师以和　临阵勿易【又曰梁主命韦叡救钟离受曹景宗节度预勅景宗曰韦叡卿之乡望宜善敬之景宗见叡礼甚谨梁主闻之曰二将和师必济矣　又曰后汉黄巾余党更以赵为帅众十余万据宛城朱隽围之不拔有司奏征隽司空张温曰临阵易将兵家所忌宜假日月责其成功帝乃止隽击斩】　主代论勲　帝为祖道【北史蔡祐以功授平东将军从征伐为士卒先军还诸将争功祐终无所竞周文每叹之曰祐口不言勲孤当代其论叙　锦绣万花谷唐张仁愿为朔方军总管春还朝秋复督军备邉帝为赋诗祖道赏赉不赀】　义为君臣　恩犹父子【登坛必究汉光武时冯异专制闗中后人有章言其威权至重帝以章示异异惶惧上书谢罪诏报曰将军之于国家义为君臣恩犹父子何嫌何疑而有惧意】牙帐　星门【山堂肆考将军之旗曰牙取其为圗爪牙也旗立于将军帐前故曰牙帐　又】
　　【军门曰星门唐诗星门列五戎】　铃阁　斋坛【古事苑铃阁威严震动江淮草木斋坛令肃廓清燕蓟郊原注云将帅之营四面悬铃有警则铃鸣所以防不虞也故谓之铃阁凡命将有斋戒之坛曰斋坛】持节　授麾【汉书宣帝纪田广明为祁连将军赵充国为蒲类将军田顺为虎牙将军及度】
</div>
    <div class="pagination">
<a href="御定渊鉴类函_page146.html">上一页</a><span>...</span><a href="御定渊鉴类函_page142.html">142</a><a href="御定渊鉴类函_page143.html">143</a><a href="御定渊鉴类函_page144.html">144</a><a href="御定渊鉴类函_page145.html">145</a><a href="御定渊鉴类函_page146.html">146</a><span class="current-page">147</span><a href="御定渊鉴类函_page148.html">148</a><a href="御定渊鉴类函_page149.html">149</a><a href="御定渊鉴类函_page150.html">150</a><a href="御定渊鉴类函_page151.html">151</a><a href="御定渊鉴类函_page152.html">152</a><span>...</span><a href="御定渊鉴类函_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
