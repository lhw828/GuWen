<!DOCTYPE html>
<html>
<head>
    <meta charset="UTF-8">
    <title>喻林 - 第 158 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 158 页/共 195 页</h1>
    <div class="content">　　一人之治乱在其心一国之存亾在其主【管子七臣七主】君之在国都也若心之在身体也道德定于上则百姓化于下矣戒心形于内则容貌动于外矣【管子君臣下】天或维之地或载之天莫之维则天以坠矣地莫之载则地以沈矣夫天不坠地不沈夫或维而载之也夫又况于人人有治之辟之若夫靁鼓之动也【管子白心】
　　景不为曲物直响不为恶声美是以圣人明乎物之性者必以其类来也故君子绳绳乎慎其所先【管子宙合】王者国之心也心治则百节皆安心扰则百节皆乱故其身治者支体相遗也其国治者君臣相忘也【文子上德】山有猛虎林樾弗除江河纳污众流是潴【子华子虎防问】德音者所谓声也未闻音出而响过其声者也【鹖冠子博选】致治之自在已者也招髙者髙招庳者庳【鹖冠子泰録】本不固者末必几碓而不修者其后必堕原浊者流不清行不信者名必耗【墨子修身】
　　械数者治之流也非治之源也君子者治之源也官人守数君子养源源清则流清源浊则流浊【荀子君道】
　　上一则下一矣上二则下二矣辟之若艸木枝叶必类本此之谓也【荀子富国】
　　枉士无正友曲上无直下【黄石公素书安履】
　　善响者不于响于声善影者不于影于形为天下者不于天下于身是故百仞之松本伤于下而末槁于上商周之国谋失于胷令因于彼圣人组修其身而成文于天下矣故子华子曰丘陵成而穴者安矣大水深渊成而鱼鼈安矣松栢成而涂之人已荫矣孔子见鲁哀公哀公曰有语寡人曰为国家者为之堂上而已矣寡人以为迂言也孔子曰此非迂言也丘闻之得之于身者得之人失之于身者失之人不出于门戸而天下治者其惟知反于已身者乎【吕氏春秋先已】
　　今夫射者仪毫而失墙画者仪髪而易貌言审本也本不审虽尧舜不能以治故凡乱也者必始乎近而后及逺必始乎本而后及末治亦然故百里奚处乎虞而虞亾处乎秦而秦覇向挚处乎商而商灭处乎周而周王百里奚之处乎虞智非愚也向挚之处乎商典非恶也无其本也其处于秦也智非加益也其处于周也典非加善也有其本也【吕氏春秋处方】
　　治末者求其本端影者正其形【陆子术事】
　　求逺者不可失于近治影者不可忘其容【陆子术事】
　　心之于九窍四支也不能一事焉然而动静听视皆以为主者不忘于欲利之也故尧为善而众善至矣桀为非而众非来矣【淮南子主术训】
　　夫鸟兽之不可同羣者其类异也虎鹿之不同游者力不敌也是故圣人得志而在上位防佞奸邪而欲犯主者譬犹雀之见鹯而防之遇狸也亦必无余命矣是故人主之一举也不可不慎也绳正于上木直于下非有事焉所縁以修者然也故人主诚正则直士任事而奸人伏匿矣夫人之所以莫防瓠者何也无得于五石弗犯也使人主执正持平如从绳凖髙下则羣臣以邪来者犹以卵投石以火投水【淮南子主术训】
　　君根本也臣枝叶也根本不美枝叶茂者未之闻也【淮南子缪称训】
　　上多故则民多诈矣身曲而景直者未之闻也【淮南子缪称训】矩不正不可以为方规不正不可以为员身者事之规矩也未闻枉已而能正人者也【淮南子诠言训】
　　使景曲者形也使响浊者声也【淮南子说林训】
　　货之下流犹水之赴下不竭不止今大川江河饮巨海巨海受之而欲谿谷之让流潦百官之亷不可得也夫欲影正者端其表欲下亷者先之身【盐铁论疾贪】
　　有正春者无乱秋有正君者无危国【说建本】
　　春致其时万物皆及生君致其道万人皆及治【说苑君道】夫树曲木者恶得直景人君不直其行不敬其言者未有能保帝王之号显令之名者也【说君道】
　　天子者天下之表也公侯者一国之仪也天子失制则天下乱诸侯失节则其国危【列女传周列国楚平伯嬴】
　　雌之不才其卵矣君之不才其民野矣【扬子先知】
　　次三龙出于中首尾信可以为庸测曰龙出于中见其造也【太经第一中】
　　次三鑪钧否利用止测曰鑪钧否化内伤也【太经第六将】天清则云霓除日月星辰昭君明下理贤愚得所也【王逸注楚辞九思】
　　先有形而后有影形可忘而影不可伤【淮南子缪称训解】治国之政其犹治家治家者务立其本本立则末正矣夫本者倡始也末者应和也【武侯十六防治国】
　　膏壤在荄而柯叶含荣率俗以身则不言而化故有唐以鹿裘臻太平齐桓以捐紫止奢竞【抱朴子外篇广譬】
　　浑沌之原无皎澄之流毫厘之根无连抱之枝分寸之烬无炎逺之热隙穴之中无炳蔚之羣钩曲之形无绳直之影参差之上无整齐之下【抱朴子外篇广譬】
　　三辰蔽于天则清景暗于地根荄蹷于此则柯条瘁于彼道失于近则祸极于逺政缪于上而民困于下【抱朴子外篇广譬】
　　眞龙而后能致云雨明君而后道化行也【扬子法言注先知篇】如彼日月万景攸正【文选陆云防诗】
　　臣之所惧在于治水不自其源末流弥增其广耳【补文选傅燮宦官疏】
　　君本也臣枝叶也本美则叶茂本枯则叶凋【意林子思子】源静则流清本正则末茂内修则外理形端则影直【意林魏子】
　　玉磨逾洁兰动弥馨源流洁清水无浊波【艺文类聚乐部论乐诗】尔形信直影亦不曲尔声信清响亦不浊【艺文类聚后妃部后妃箴】水清照净表直影端【文英华梁武帝杂箴箴】
　　知洁其流者澄其源直其末者正其本源源本本其惟大道乎【文苑英华薛道衡碑】
　　树彼司牧既悬百姓之命及乎厌世复倾天下之心是以一马之奔无一毛而不动一舟之覆无一物而不沈【文苑英华庾信连珠】
　　道在于身不在于野化自于我不由于彼【道德经指归卷八】木不相摩火无由出国无乱政奸无由生【天机经八】
　　我王圣德如彼日轮大明御宇无幽不瞩开物成务辩别除昏十千大臣一亿猛将皆王照使为国之光【大方广佛华严经卷十二】
　　何为五城一者山城凭髙据险断岸周围二者水城堑以江河防流四绕三者沙城旷碛悬逺外无水草四者土城坚壁髙垒内实兵储五者人城主圣臣贤深谋逺畧如是五城量宜相敌人城最胜我国所尊【大方广佛华严经卷十二】
　　源清则津流应鲜根深则条頴必茂【明集释駮论】
　　尚德
　　斧斨民之用也礼义国家之用也【毛诗破斧】
　　不能御民者弃其德法譬犹御马弃辔勒而专以防御马马必伤车必败无德法而专以刑法御民民心国必亾【大戴礼记盛德】
　　治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不达于顺犹食而弗肥也【礼记礼运】
　　工欲善其事必先利其器若治国用礼义为器是器之利者故所治之事行必有成也【礼记正义礼运】
　　以不忍人之心行不忍人之政治天下可运之掌上【孟子公孙丑上】
　　域民不以封疆之界固国不以山谿之险威天下不以兵革之利【孟子公孙丑下】
　　天子不仁不保四海诸侯不仁不保社稷卿大夫不仁不保宗庙士庶人不仁不保四体今恶死亡而乐不仁是犹恶醉而强酒【孟子离娄上】
　　今也欲无敌于天下而不以仁是犹执热而不以濯也诗云谁能执热逝不以濯【孟子离娄上】
　　民患虐政甚矣若饥者食易为美渴者饮易为甘德之流行疾于置邮传书命也【赵氏注孟子公孙丑上】
　　今弛弃纤纨损絶梁豢必云徼生委命岂不已晓其迷至乎烟斥廉义屏出信礼责以祈存推数遂乃未辨其惑【宋书顾觊之传】
　　圣人执左契而不责于人有德司契无德司彻【老子任契】川渊深而鱼鼈归之山林茂而禽兽归之刑政平而百姓归之礼义备而君子归之【荀子致仕】
　　在天者莫明于日月在地者莫明于水火在物者莫明于珠玉在人者莫明于礼义故日月不高则光辉不赫水火不积则煇润不博珠玉不覩乎外则王公不以为宝礼义不加于国家则功名不白故人之命在天国之命在礼【荀子天论】
　　为天下及国莫如以德莫如行义以德以义不赏而民劝不罚而邪止此神农皇帝之政也以德以义则四海之大江河之水不能亢矣华山之髙防稽之险不能障矣阖庐之教孙吴之兵不能当矣【吕氏春秋上德】
　　百姓以德附骨肉以仁亲【陆子道基】
　　革坚则兵利城成则冲生若以汤沃沸乱乃逾甚是故鞭噬狗防马而欲教之虽伊尹造父弗能化欲害之心亡于中则饥虎可尾何况狗马之类乎故体道者逸而不穷任数者劳而无功夫峭法刻诛者非霸王之业也棰防繁用者非致逺之术也【淮南子原道训】
　　昔孙叔敖恬卧而郢人无所害其锋市南宜辽弄丸而两家之难无所关其辞鞅鞈铁铠瞠目扼其于以御兵刃县矣劵契束帛刑罚斧钺其于以解难薄矣待目而照见待言而使令其于为治难矣【淮南子主术训】
　　府吏守法君子制义法而无义亦府吏也不足以为政【淮南子主术训】
　　季子治亶父三年而巫马期徃观化焉见夜鱼释之巫马期问曰凡子所为鱼者欲得也今得而释之何也渔者对曰季子不欲人取小鱼也所得者小鱼是以释之巫马期归以报孔子曰季子之德至矣使人闇行若有严刑在其侧者【淮南子道应训】
　　仁义者治之本也今不知事修其本而务治其末是释其根而灌其枝也且法之生也以辅仁义今重法而弃义是贵其冠履而其头足也故仁义者为厚基者也不益其厚而张其广者毁不广其基而增其髙者覆语曰不大其栋不能任重【淮南子泰族训】
　　以德为国者甘于饴蜜固于胶漆是以圣贤勉而崇本而不敢失也【春秋繁露立元神】
　　文子曰以御言之左手执辔右手运防不亦速乎若徒辔无防马何惧哉孔子曰吾闻古之善御者执辔如组两骖如舞非防之助也是以先王盛于礼而薄于形故民从命【孔丛子刑论】
　　以礼齐民譬之于御则辔也以刑齐民譬之于御则鞭也执辔于此而动于彼御之良也无辔而用防则马失道矣【孔丛子刑论】
　　师旷之调五音不失宫商圣王之治世不离仁义故有改制之名无变通之实【盐铁论遵道】
　　义之服无义疾于原马良弓德之召逺疾于驰传重驿【盐铁论论勇】
　　所谓金城者非谓筑壤而髙土凿地而深池也所谓利兵者非谓呉起之铤干将之剑也言以道德为城以仁义为郭莫之敢攻莫之敢入文王是也以道德为防以仁义为劒莫之敢当莫之敢御汤武是也【盐铁论论勇】吏以不多断为良毉以不多刺为工【盐铁论周秦】
　　有声之声不过百里无声之声延及四海【说政理】
　　或曰为政先杀后教曰呜呼天先秋而后春乎将先春而后秋乎吾见驹之步雉之晨雊也化其可以已矣哉民可使觌德不可使觌刑觌德则纯觌刑则乱象龙之致雨也难矣哉【扬子先知】
　　次六韯防【音德】纱【士了切】纱县于九州测曰韯防之县民以康也【太经第六坚】
　　王之二姬臣实不知其美也臣之所美与王不类有名曰仁状若庆云容若幽兰蔼若阳春使之辅诸侯则百姓怀之而颂音作九夷八蛮皆来朝有名曰义状若凛霜容若青松厉若秋宇使之辅诸侯则禁淫慝诛暴乱使盗跖可化为伯夷此二姬者臣之所美也若王之姬朝不过丝竹之奉夜不过枕席之安弛庶政弃百姓祸足以亾国故珠玉为尘锦练为灰绮幕镂床栖于浮云宝瑟箜篌寂于烟雾富贵之乐于王何有哉王不宠仁义而昵冶容臣窃以为贤王之蛊也【天録阁外史宠幸】
　　天子诸侯以士为鼎以仁义为羮其馨香足以荐之上帝达之祖考蒸之社稷布之民人夫鼎之有羮也犹士之有仁义也鼎之馨香则王知之何仁义之为美不如羮乎是羮也惟王与臣之师尝之矣鲁国之民不闻其美也若仁义之羮烹一心而畅百顺调太和而育庶物若睹渊泉之洋沛而渴者不及饮观五谷之丰茂而饥者不及爨也贤王何不彻其鼎而举其士舍其兽味而陶仁义之羮乎【天禄阁外史君赐】
　　贤王欲辅王室而不修德是犹大舟之济江河而焚其楫也其不能济亦明矣【天禄阁外史形势】
　　夫绳墨者工之法度也仁义者民之正路也绳墨用则曲木截仁义进则防佞灭【王逸注楚辞九辨】
　　法制礼义可以为治之基耳非所以为治治在其人之德犹弓矢射之具也非能必中中在其人之巧【淮南子汜论训解】
　　夫世不乏于德犹嵗不絶于春也谓世衰难以德治可谓嵗乱不可以春生乎人君治一国犹天地生万物天地不为乱嵗去春人君不以衰世屏德【王充论衡非韩篇】夫治人不能舍恩治国不能废德治物不能去春【王充论衡非韩篇】
　　夫急辔繁防伯乐所不为宻防峻法德政之所耻【抱朴子外篇审举】
　　夫繁防急辔非造父之御严刑峻罚非三五之道故有虞手不指挥口不烦言恭己南面而治化雍熈矣宓生政以率俗弹琴咏诗身不下堂而渔者宵肃矣【抱朴子外篇用刑】
　　仁爱附人坚于金石金石可销而人不可离故君者壤地人者卉木也未闻壤肥而卉木不茂君仁而万民不盛矣【刘子爱民】
　　政猛宁若恩法速宁若缓狱繁宁若简臣主之际其猜也宁信【文中子间朗】
　　夫不伤民之不治而伐已之能得奸犹弋者覩鸟兽挂罻罗而喜也【补文选盐铁议】
　　以德养民犹草木之得时以仁化人犹天生草木以雨润泽之【意林鬼谷子】
　　道德之怀民犹春阳之柔物履深水而不寒结木条而不折【意林任子】
　　天之为嵗也先春而后秋君之为治也先礼而后刑春以生长为德秋以杀戮为功礼以教训为美刑以威严为用故先生而后杀天之为嵗先敎而后罚君之为治也天不以久逺更其春冬而君也得以古今改其礼刑哉【艺文类聚刑法部刑法论】
　　天道贵信地道贵贞不信不贞万物不生【太平御览地部地上】歌在堂上舞在堂下歌者象德舞者象功君子上德而下功【玉海音乐乐舞】
　　日昃阴生燥至风起谿谷小动海波大兴髙下相临差以百寻者以其形大故也千仞之岸万丈之崖物类登之崖隤下颠蚊防蝼蚁适足以游翔而犀象虎豹之麋骸者以其形重也飘风隆盛发屋折木石飞铁扬山陵崩弛而人血脉不为之伤者以其暴大也隙穴之风不动鬓眉及其中人也生百病而成死亡者以其纎介也夫大国者江海犀象之徒也而德化者飘风隙穴之类也【道德经指归卷十】
　　创始
　　奕奕寝庙君子作之秩秩大猷圣人莫之【诗小雅巧言】作之屏【音丙】之其菑其翳脩之平之其灌其栵【音例】启之辟【音辟】之其柽其椐【音居叶纪庶反】攘之剔之其檿【音厌】其柘【叶都故反诗大雅皇矣】
　　绵绵瓞【音垤】民之初生【诗大雅绵】
　　丰水犹以其润泽生草武王岂不以其功业为事乎【郑氏笺诗文王有声】
　　鸱鸮言作巢之苦予羽谯谯然而杀予尾消消而敝手口既病羽尾杀敝乃有此室巢以喻先王勤修德业劳神竭力得成此王业【毛诗正义鸱鸮】
　　鸱鸮言已作巢之苦予手撠拘其草予所捋者是荼之草其室巢所用者皆是予之所蓄为予手口尽病乃得成此室巢用免大鸟之难喻周之先王亦勤劳经营乃得成此王业用免侵毁之患【毛诗正义鸱鸮】
　　德厚者流光德薄者流卑是以贵始德之本也始封必为祖【谷梁僖公十五年】
　　天下初作难也俊雄豪杰建号壹呼天下之士云合雾集鱼鳞杂袭飘至风起【前汉书蒯通传】
　　王者受图咸资世德犹混成之先大帝若一气之生两仪是以中阳勃兴资豢龙之构趾景亳埀统本吞鷰之开基【晋书凉武昭王列传】
　　圣人见鸟兽容貌草木英华始创衣冠而黄殊采见秋蓬孤转杓觽旁建乃作舆轮而方圆异则【晋书舆服志】天下殽乱髙皇帝与诸侯并肩而起非有侧室之势以豫席之也【贾子亲防危乱】
　　圣人师蜂立君臣师蜘蛛立网罟师拱鼠制礼仪师战蚁置兵众【关尹子三极篇】
　　见木浮而知为舟见飞蓬转而知为车见鸟迹而知著书以类取之【淮南子说山训】
　　夫本不正者未必陭始不胜者终必衰【说建本】
　　摹者如画工未施采土摹之矣【前汉书注髙帝纪】
　　譬如为人裁衣始制之洪大服者得而衣之何能更小之乎【李善注文选东京赋】
　　昧旦丕显后世犹怠况初制于甚泰服者焉能改裁【文选东京赋】
　　守成
　　若稽田既勤敷菑惟其陈修为厥彊畎若作室家既勤垣墉惟其涂塈茨若作梓材既勤朴斵惟其涂丹艧【书梓材】
　　若考作室既底法厥子乃弗肯堂矧肯构厥父菑厥子乃弗肯播矧肯获【书大诰】
　　父已致法子乃不肯为堂基况肯构立屋乎不为其易则难者可知【孔氏传书大诰】
</div>
    <div class="pagination">
<a href="喻林_page157.html">上一页</a><span>...</span><a href="喻林_page153.html">153</a><a href="喻林_page154.html">154</a><a href="喻林_page155.html">155</a><a href="喻林_page156.html">156</a><a href="喻林_page157.html">157</a><span class="current-page">158</span><a href="喻林_page159.html">159</a><a href="喻林_page160.html">160</a><a href="喻林_page161.html">161</a><a href="喻林_page162.html">162</a><a href="喻林_page163.html">163</a><span>...</span><a href="喻林_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
