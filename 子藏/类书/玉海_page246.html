<!DOCTYPE html>
<html>
<head>
    <meta charset="UTF-8">
    <title>玉海 - 第 246 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 246 页/共 284 页</h1>
    <div class="content">　　景徳定土贡
　　四年闰五月戊辰诏曰任土贡输虽存旧典经途遐邈亦念重劳三司所定劒陇等三十九州军所贡土物并从蠲减防贺等二十七州军悉罢所贡毎嵗正旦止具表以闻　明道二年六月戊午减天下嵗贡物　治平四年四月二十四日神宗诏罢诸道贡之物
　　天圣减畿内民租
　　九年正月辛未减畿内民租志仁宗嗣位首寛畿县田赋庆厯中患赋役之烦诏下诸路上其数俾大臣议蠲减
　　宋朝五赋
　　国史志嵗赋其类有五曰公田之赋【官庄屯营田赋民耕而收其租】曰民田之赋【百姓各得专之】曰城郭之赋【宅税地税之类】曰杂变之赋【牛革蚕盐食盐之类随其所出变而输之】曰丁口之赋【计丁率米】凡赋入州县有籍嵗一置谓之空行簿以待嵗中催科闰年别置谓之实行簿藏有司天圣初或言实行簿无用罢之景祐元年韩渎防言赋舆之繁但存催科一簿一有散亡耗登无从考请复置实行簿诏再闰一造庆厯中王素言田赋轻重不等请均定欧阳修言孙琳尝徃肥乡与郭谘以千步方田法括定名田愿召二人者三司请于亳寿蔡汝四州择尤不均者均之遣谘蔡州谘首括一县得田二万六千九百二十余顷均赋于民州县未可尽括朝廷重劳人遂罢嘉祐五年复诏均定遣官分行诸路才均数郡田而已田赋之外佐县官之用者有山泽之货关市之征酒麴之入仁宗在位有司言利者多摈不取闻民有疾苦虽厚利舍之无所爱贡献珍异故事有者或罢之山林川泽陂地之利久与民共者屡敕有司毋辄禁止易之小畜徳之小也则曰富以其邻泰与谦道之大也皆曰不富以其邻　剥始于下其象曰上以厚下安宅所以救剥也
　　玉海卷一百七十九
<子部,类书类,玉海>
　　钦定四库全书
　　玉海卷一百八十
　　宋　王应麟　撰
　　食货
　　钱币
　　太经曰古者寳龟而货贝【自虞以上】后世君子易之以金币【自夏以下】通典曰夏商以前币为三品太公立九府圜法周景以母子相权秦为上下二等汉为八铢荚钱白金赤仄八铢五分王莽又为数十品公孙述始作铁钱魏文谷帛相贸刘备以一当百孙权以一当千理道陵夷有鵞眼线环之别王纲解纽有风飘水浮之异
　　虞夏三品币
　　通典自神农列于国以聚货帛日中为市以交有无虞夏商之币【史无商字】金为三品或黄或白或赤或钱或刀或布或龟贝　史记平凖书虞夏之币金为三品或黄或白或赤索隠金银铜也国语注贾侍中云虞夏商周金币三等黄为上币铜铁为下币　后魏任城王澄传言夏殷之政九州贡金以定五品周仍其旧　列星图天钱十星在北落西
　　禹汤金币
　　管子山权数篇【轻重八】汤以庄山之金铸币禹以歴山之金铸币而赎民之无卖子者地数篇出铜之山四百六十七　史记殷纪鹿台之钱　盐铁论大夫曰禹以歴山之金汤以严山之铜铸币天下称仁　后魏史髙谦之表曰尧遭大水以歴山之金铸钱救民
　　周上中下币　武王国防
　　管子地数篇【轻重十】桓公问曰以天财地利立功成名于天下者谁子也管子曰文武是也夫玉起于禺氏金起于汝汉珠起于赤野此皆距周七千八百里其涂逺而至难故先王各用于其重珠玉为上币黄金为中币刀布为下币令疾则黄金重令徐则黄金轻先王权度其号令之疾徐髙下其中币而制上下之用则文武是也轻重乙篇武王问于癸度癸度对曰吾国衢处之国
　　也茍入吾国之粟因吾国之币然后载黄金而出故君请重重而衡轻轻运物而相因则国防可成武王曰行事奈何癸度曰金出于汝汉之右衢珠出于赤野之末光玉出于禺氏之旁山因以珠玉为上币【余与上同】
　　周九府圜法
　　汉志太公为周立九府圜法黄金方寸重一斤钱圜函方【荀悦曰外圆内方】轻重以铢布帛广二尺二寸为幅长四丈为匹故货寳于金利于刀流于泉布于布束于帛太公退又行之于齐注师古曰太府玉府内府外府泉府天府职内职金职币曰九府圜谓均而通也　后魏书熙平初任城王澄上言太公立九府之法于是国货始行定铢两之楷齐桓循用以覇诸侯及秦始汉文遂有轻重之异　唐防要崔沔议曰太公之创九府将以贫殷人贾生之陈七福规于更汉令　姒乙鼔于庄歴姬姜均于九府
　　郑樵曰谓之泉者言其形金言其质刀言其器货布言其用古文钱字作泉者言其形如泉文一变而为刀器再变而为圜法自圜法流通于世民实便之故泉与刀遂废后人不晓其谓观古钱其形即篆泉文后世代以钱字故泉之文借为泉水之泉其实泉之篆文下体不从水也先儒不知本末为流于泉布于布寳于金利于刀皆沿凿之义
　　周泉府　【泉二品】　邦布　周六币【见圭璧】
　　礼天官外府【中士二人】掌邦布之入出以共百物而待邦之用注布泉也其藏曰泉其行曰布泉始盖一品周景王铸大泉而有二品后数变易不复识本制至汉唯有五铢乆行王莽作泉布多至十品疏泉始盖一品者即此经泉布是也莽之大泉与景王所铸大泉亦异【韦昭注国语曰单穆公云古者有母权子而行则二品之来古而然矣郑君云一品省之不熟耳】　地官泉府【上士四人中士八人下士十六人】掌以市之征布敛市之不售货之滞于民用者　司市【下大夫二人上士四人中士八人下士十有六人】以商贾阜货而行布以泉府同货而敛赊　防人掌敛市絘布总布质布罚布防布而入于泉府注布泉也絘布列肆之税布总【谓读如租之】布谓守斗斛铨衡之税质布质人之所罚犯质剂者之泉罚布犯市令者之泉防布货贿诸物邸舍之税　盐铁论错币第四大夫曰教与俗改币与世易夏后以元贝周人以紫石后世或金钱刀布説文古者货贝而寳龟周而有泉秦废贝行钱【宋沈演之以为龟贝行于上古泉刀兴自周代】　管子桓公曰何谓藏于民请散栈台之钱散诸城阳鹿台之布散诸济隂【阙】　　泉之兴盖自燧人氏以轻重为天下至黄帝成周其法寖具【泉取水泉流行无不徧】
　　周大钱寳货
　　汉食货志景王患钱轻将更铸大钱【古曰泉后转曰钱】单穆公曰不可古者天降灾戾于是量资币权轻重以救民患轻则为之作重币以行之【重曰母轻曰子】于是有母权子而行民皆得焉若不堪重则多作轻而行之亦不废重于是乎有子权母而行大小利之今王废轻而作重民失其资能无匮乎民若匮王将用有所乏乏将厚取于民民不给将有逺志是离民也且絶民用以实王府犹塞川源而为潢洿也竭亡日矣王其图之弗聴铸大钱文曰寳货肉好皆有周郭以劝农赡不足百姓利　国语景王二十一年鲁昭之十八年也云云注韦昭曰或云文曰寳货皆非事实【周时已名泉为钱刘秩曰钱以平轻重权本末齐桓得其术而国以霸周景失其道而人用敝】
　　齐铸钱　管子九府书
　　管子【轻重戊】管子令桓公与民通轻重令左司马伯公将白徒铸钱于庄山令中大夫载钱二千万求生鹿于楚史记吾读管氏轻重九府【见府库类】
　　楚三钱府
　　史记越世家楚王赦常封三钱之府注金币三等也孙叔敖庄王以为币轻更以小为大百姓不便皆去其业市令言之相后五日朝相言之王请复如故王许之下令三日而市复如故　苏秦传秦之燕贷人百钱为资及冨贵以百金偿之　吕氏春秋赵宣孟见饿人与钱百而遂去之
　　汉荚钱　八铢　五分　四铢钱
　　食货志秦兼天下【始皇二十六年】币为二等黄金以溢为名上币【注孟康曰二十两为溢师古曰改周一斤之制髙祖初赐张良金百溢此尚秦制也上币者二等之中黄金为上而钱为下也】铜钱质如周钱【古今注云径寸二分重十二铢】文曰半两重如其文而珠玉龟贝银锡之属为器饰寳藏不为币然各随时而轻重无常汉兴以为秦钱重难用更令民铸荚钱【注如淳曰如榆荚　通典云文曰汉兴　伏无忌曰重三铢】黄金一斤【注复周之制】孝文五年为钱益多而轻乃更铸四铢钱其文为半两除盗铸钱令使民放铸贾谊諌曰铜布于天下其为祸博矣今博祸可除而七福可致也【见新书铜布篇】黥罪不积一矣伪钱不蕃民不相疑二矣采铜铸作者反于耕田三矣上挟铜积防御轻重货物必平四矣作兵器假贵臣多少有制五矣临万货调盈虚收竒羡六矣制吾弃财与匈奴逐争其民七矣退七福行博祸臣诚伤之上不聴是时吴即山铸钱富埒天子邓通铸钱财过王者故吴邓钱布天下【文帝赐邓通蜀严道铜山得自铸钱　吴王濞乱天下币】　纪髙后二年七月行八铢钱【应劭曰本秦钱质如周钱文曰半两重如其文即八铢也汉以其太重更铸荚钱今民间名榆荚钱是也民患其太轻至此复行八铢钱】六年六月行五分钱【应劭曰所谓荚钱者】文帝五年夏四月除盗铸钱令【应劭曰聴民铸也】更造四铢钱【应劭曰文帝以五分钱太轻小更作四铢钱文亦曰半两今民间半两钱最轻小者是也】景帝中六年十二月定铸钱律【应劭曰文五年聴民放铸律尚未除】　贾山上疏諌以为富贵人主之操柄令民为之是与人主共操柄不可长也其后复禁铸钱云　惠纪注晋灼曰食货志黄金一斤直万钱师古曰诸赐言黄金者皆与之金不言黄者一金与万钱也　史记秦恵王二年初行钱始皇三十七年复行钱
　　平凖书秦中一国之币为三等后南蛮传秦昭襄王时巴郡阆中夷人得以倓钱赎死髙祖为汉王发夷人伐三秦复其渠帅七姓余户乃歳入賨钱口四十　楚汉春秋项梁铸大钱
　　汉三铢钱　白金　皮币
　　武纪建元元年春二月行三铢钱【注师古曰新壊四铢钱造此】五年春罢三铢钱行半两【注又新铸作也】元狩四年冬有司言关东贫民徙陇西北地西河上郡防稽凡七十二万五千口县官衣食振业用度不足请收银锡造白金及皮币以足用初筭緍钱【管子曰桓公朝周请天子号令诸侯以石璧贺献此亦鹿皮银锡为币之义也】六年六月诏曰日者有司以币轻多奸农伤末众故改币以约之【注李竒曰更去半两行五铢皮币】稽诸往古制宜于今废期有月而山泽之民未谕遣博士大等六人循行天下王子侯表建武侯拾元鼎二年坐使行人奉璧皮荐贺元年十月不防免　志武帝【元狩间】山东被水灾民多饥乏天子遣使虚郡国仓廪以振贫犹不足富商贾或墆财役贫转毂百数废居居邑封君皆氐首仰给焉冶铸鬻盐财或累万金而不佐公家之急黎民重困于是天子与公卿议更造钱币以赡用而浮淫并兼之徒是时禁苑有白鹿而少府多银锡自孝文更造四铢钱至是歳四十余年从建元以来用少县官往往即多铜山而铸钱民亦盗铸不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下【赤金丹阳铜也】今半两钱法重四铢而奸或盗摩钱质而取鋊【西京黄图叙曰民摩钱取屑】钱益轻薄而物贵则逺方用币烦费不省乃以白鹿皮方尺縁以缋为皮币直四十万王侯宗室朝觐聘享必以皮币荐璧然后得行又造银锡白金以为天用莫若龙地用莫若马人用莫如龟故白金三品其一曰重八两圜之其文龙名白撰直三千二曰以重差小方之其文马直五百三曰复小撱之【音他果反】其文龟直三百令县官销半两钱更铸三铢钱重如其文盗铸诸金钱罪皆死而吏民之犯者不可胜数上与汤既造白鹿皮币问顔异异曰今王侯朝贺以苍璧直数千而其皮荐反四十万本末不相称天子不説
　　汉五铢钱
　　志更铸三铢钱其明年大将军票骑大出击胡赏赐五十万金军马死者十余万匹转漕车甲之费不与焉是时财匮战士颇不得禄矣有司言三铢钱轻轻钱易作奸诈乃更请郡国铸五铢钱周郭其质令不可得摩取鋊然自造白金五铢钱后五歳而赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣武纪元狩五年春三月行五铢钱罢半两钱【志元狩四年冬更铸三铢钱今乃罢三铢而行五铢也】　列传张汤迁御史大夫防浑邪等降山东流徙皆印给县官汤承上指请造白金及五铢钱笼天下盐铁出告缗令　汲黯免官隠于田园防更立五铢钱民多盗铸楚地尤甚召拜淮阳太守义縦为定襄守防更五铢钱白金起民为奸以縦为右内史
　　汉赤仄　上林三官钱　后汉五铢钱　魏五铢钱
　　志天子既下缗钱令而尊卜式百姓终莫分财佐县官于是告缗钱縦矣郡国铸钱民多奸铸钱多轻而公卿请令京师铸官赤仄【注应劭曰所谓子绀钱也子或作紫如淳曰以赤铜为其郭今钱郭见有赤者不知作法云何　元鼎元年铸初铸钱属少府　平凖书曰铸钟官赤侧】一当五赋官用非赤仄不得行白金稍贱民弗寳用【大事记元鼎二年行赤侧罢白金】县官以令禁之无益歳余终废不行是歳汤死而民不思【纪元鼎二年冬十一月御史大夫张汤有罪自杀】其后二歳【元鼎四年】赤仄钱贱民巧法用之不便又废于是悉禁郡国毋铸钱专令上林三官铸钱【通鉴元鼎二年三月铸】既多而令天下非三官钱不得行诸郡国前所铸钱皆废销之输入其铜三官而民之铸钱益少计其费不能相当惟真工大奸乃益为之【盐铁论曰币数易而民益疑于是废天下诸钱而专命水衡三官作】自元狩五年三官初铸五铢钱至平帝元始中成钱二百八十亿万余云百官表水衡属官有上林均输钟官辨铜令丞【元鼎二年初置水衡都尉掌上林苑然则上林三官其是此三令乎】　功臣表蒯成侯周仲居元鼎三年坐为太常收赤侧钱不收完为城旦曲成侯虫皇柔元鼎二年为汝南太守不用赤侧钱为赋为薪贡禹传元帝时言古者不以金钱为币专意于农今
　　汉家铸钱取铜铁一歳十万人不耕自五铢钱起七十余年民坐盗铸陷刑者众富人积钱满屋犹亡厌足民心动揺商贾求利而不出租税故民弃本逐末穷则起为盗贼何者末利深而惑于钱奸邪不可禁其原皆起于钱宜罢采珠玉金银铸钱之官亡复以为币除其租铢之律租税禄赐皆以布帛及谷议不从　师丹传哀帝时有上书言古以龟贝为货今以钱易之民贫宜改币上问丹丹对可改有司以行钱乆难卒变易　志王莽变汉制更造大钱径寸二分重十二铢文曰大钱五十又造契刀长二寸文曰契刀五百错刀文曰一刀直五千与五铢钱凡四品并行以书刘字有金刀乃罢错刀契刀及五铢更作金银龟贝钱布之品名曰寳货钱货六品小钱直一么钱十幼钱二十中钱三十壮钱四十大钱五十银货二品龟寳四品贝货五品布货十品凡寳货五物六名二十八品置钱府丞一人天鳯元年改作货布货泉二品并行【民坐挟铜炭没入钟官数十万人注钟官主铸钱】世祖受命荡涤烦苛复五铢钱与天下更始　后公孙述传述废铜钱置铁官钱【置铁官以铸钱】童謡曰黄牛白腹五铢当复　光武纪建武十六年复五铢钱　列传马援在陇西上书言宜如旧铸五铢钱事下三府以为未可许及入为虎贲中郎将求前奏难十余条随牒解释【东观记凡十三难援一一解之】帝从之天下赖其便　朱晖元和中为尚书仆射时谷贵县官经用不足尚书张林言谷贵由钱贱可尽封钱一取布帛为租晖奏林言不可施行　刘陶游太学桓帝时【永夀三年夏】或言改铸大钱事下四府羣僚及太学能言之士陶议曰伏读铸钱之诏平轻重之议当今忧不在货在乎民饥盖民可百年无货不可一朝有饥议者不达农殖之本多言铸冶之便或欲因縁行诈以贾国利国利将尽取者争竞造铸之端生万人铸之一人夺之犹不能给况一人铸之万人夺之乎欲民殷财阜要在止役禁夺则百姓不劳而足帝竟不铸纪灵帝中平三年铸四出文钱　献帝初平元年董卓壊五铢更铸小钱【曹公罢之还用五铢】　第五伦长安铸钱多奸巧京兆尹以伦为督铸钱掾领长安市　钟离意传诏班赐羣臣更以库钱三十万赐意
　　汉少府禁钱
　　百官表少府注应劭曰名曰禁钱以给私养自别为藏贾捐之传议弃珠厓窃以往者羌军言之暴师曽未
　　一年兵出不逾千里费四十余万大司农钱尽乃以少府禁钱续之　食货志武帝时胡降者数万人皆得厚赏县官不给天子乃损膳解乗舆驷出御府禁藏以赡之
　　汉水衡钱
　　表水衡都尉掌上林苑属官有上林钟官注钟官主铸钱官　志上林三官铸钱杨可告缗钱上林财物众乃令水衡主上林　宣纪本始二年春以水衡钱为平陵徙民起第宅　王嘉传奏封事曰元帝温恭少欲都内钱四十万万水衡钱四十五万万少府钱十八万万常幸上林兽圏猛兽出冯贵人前当之赐钱五万赏赐节约是时外戚赀千万者少故少府水衡见钱多也注应劭曰水衡与少府皆天子私藏
　　都内钱
　　食货志武帝时乃募豪民田南夷入粟县官而内受钱于都内【师古曰都内京师主藏者也】恩泽侯表本始二年田延年为大司农盗都内钱三千万【如淳曰天子钱藏中都内又曰大内】　百官表治粟内史属官有都内【中兴省　尹翁归补都内令】　列传张安世辞禄诏都内别藏张氏无名钱以百万数贾捐之对武帝元狩六年都内之钱贯朽而不可校　王嘉奏曰元帝温恭少欲都内钱四十万万　淮南王安书越人名为藩臣贡酎之奉不输大内【应劭曰大内都内也国家寳藏也】　文选注桓子新论曰汉宣以来百姓赋钱一嵗余
　　二十万蔵于都内　后汉纪桓帝延熹五年十
　　月辛丑换王侯租以助军粮出濯龙中蔵钱还
　　之
　　汉钱官　铜官
　　史记北军有钱官地理志丹阳郡有铜官【钱官长丞五十有一而专其官以主丹阳之铜】越巂卭都南山出铜犍为朱提山出银益州懐山出铜石空山出锡盢町山出银铅采山出锡羊山出银铅乌山出锡从山出铜常山蒲吾有铁山豫章鄱阳有黄金采【采取金之处】　盐铁论大夫曰丹章有金铜之山【史记章山之铜　吴有豫章郡铜山】　山海经禹曰天下名山五千三百七十出铜之山四百六十出铁之山三千六百九十【管子地之东西二万八千里南北二万六千里其出水者八千里受水者八千里出铜之山四百六十七出铁之山三千六百九】
　　钱官汉氏初属少府后属水衡后汉属司农魏晋以下或属少府或属司农　汉钱官长丞五十有一而专其官以主丹阳之铜唐诸道置鑪九十有九而重其使以总江淮之铁【淮荆衡之壤厥贡三品防稽具区之畛其利金锡】
　　魏五铢钱
　　魏志文帝黄初二年三月初复五铢十月以谷贵罢五铢使民以谷帛相贸明帝太和元年司马芝议用钱丰国省刑四月乙亥复行五铢钱至晋用之韩暨为监冶谒者旧时冶作马排每一孰石用马百匹更人排又费功力暨乃因长流为水排利益三倍加司金都尉班亚九卿　蜀志张裔为司金中郎将典作农战之器　南齐崔祖思云刘备取帐钩铜铸钱以充国用　齐建元四年孔觊上议曰自汉铸五铢钱至宋文帝歴五百余年制度有废兴而不变五铢者明其轻重可法得货之宜也　汉建安十九年先主用刘巴之言以一当百孙权嘉禾五年春铸大钱以一当五百赤乌元年春铸一当千大钱晋元帝过江用赤乌旧钱轻重杂行大者比轮小者四文沈充铸小钱谓之沈郎钱安帝元兴中议欲废钱用谷孔琳之以为救之术无取于废钱议遂不行前凉张轨参军索辅言于轨曰二汉制五铢钱通易不滞晋太始中河西荒废遂不用钱今宜复五铢以济通变之防轨纳之钱遂行人赖其利
　　宋四铢　梁五铢　后魏五铢　隋五铢
　　通典文帝元嘉七年【十月戊午】铸四铢重如其文人盗铸多剪凿取铜帝患之江夏王义恭建议以一大钱当两以防剪凿【二十四日】何尚之议曰泉贝之兴事在交易数少则币轻数多则物重多少虽异济用不殊以一当两徒崇虚价沈演之以为以大钱当两则国难朽之寳家赢一倍之利不俟加宪巧源自絶上从演之议【六月】以一当两行之经时公私非便乃罢【明年五月己卯】言事者欲禁私铜以充官铸五铢范泰曰货存贸易不在多少孝武孝建【元年正月壬戌】更铸四铢文曰孝建徐爰议收铜缮铸诏可之以铜赎刑又以为铜转难得欲铸二铢钱顔竣言不可者三不聴景和二年铸二铢钱【又永光元年二月庚寅铸二铢钱三月甲辰罢】文曰景和形式细人模效之剪凿者谓之莱子薄者谓之荇叶永光元年【九月戊午】沈庆之啓通私铸于是钱货乱一千钱长不盈三寸谓之鵞眼綖环明帝泰始初禁之唯用古钱　齐志永明八年刘悛言蒙山下有严道铜山旧铸钱处上遣使入蜀铸钱顷之以功费多而止隋志梁武帝【天监元年】铸钱文曰五铢重四铢三絫三黍
　　又别铸除其肉郭谓之公式女钱径一寸文曰五铢重如新铸五铢二品并行百姓私以古钱交易【五铢　女铢　太平百钱　定平一百五铢　稚钱　五铢对文　丰货　男钱　此等轻重不一】至普通【四年十二月戊午】更铸铁钱人皆私铸八十为百名曰东钱七十为百名曰西钱京师九十为百名曰长钱末年以三十五为百梁末又有两柱鵞眼钱陈文帝天嘉五年【闰五月甲子】改铸五铢一当鵞眼十宣帝大建十一年【七月辛夘】铸大货六铢一当五铢之十后还当一人皆不便　后魏志孝文帝始用钱太和十九年公铸粗备文曰太和五铢宣武永平三年冬又铸五铢孝庄初私铸者益更薄小乃至风飘水浮杨侃奏更铸五铢髙恭之以为有五铢之名无二铢之实永安二年秋更铸文曰永安五铢盗铸弥众髙谦之求铸三铢钱事未就　隋志北齐文宣【天保四年正月己丑】改铸常平五铢重如其文后周武帝保定元年七月更铸布泉之钱【建徳五年正月废】以一当五与五铢并行建徳三年六月壬子铸五行大布钱以一当十宣帝大象元年十一月【丁巳】又铸永通万国钱一以当千凡三品并用隋文帝开皇元年【九月】铸五铢重如其文十年诏晋王广聴于州立五鑪铸钱汉王谅于并州立五鑪又诏晋王置十鑪蜀王秀于益州立五鑪是时钱益滥恶【自汉至隋时或轻重皆用五铢】
　　唐开元通寳　乾元重寳　干封泉寳
　　食货志隋末行五铢白钱髙祖入长安民间行线环钱八九万才满半斛武徳四年【会要七月十日丁卯】铸开元通寳径八分重二铢四参十钱重一两得轻重大小之中其文以八分篆三体【旧纪武徳四年七月丁卯废五铢行开元通寳钱　旧志开元钱之文欧阳询制词其字含八分及体】赐齐秦王三鑪裴寂一鑪以铸干封元年【四月庚寅　通鉴五月防要五月二十五日】改铸干封泉寳钱以一当旧钱之十明年复行开元通寳钱【防要二年正月二十九日诏干封新钱更不须铸】私钱犯法日蕃武后时盗铸蜂起先天之际两京钱益滥郴衡钱才有轮郭铁锡五铢之属皆可用之开元初【六年正月十八日勅】宋璟请禁恶钱行二铢四参钱【行三铢四分已上旧钱】毁旧钱不可用者江淮有官鑪偏鑪钱棱钱时钱璟又请出米十万斛收恶钱少府毁之【七年二月】十一年诏所在加铸二十六年宣润等州初置监其后钱又渐恶诏出铜所在置监铸开元通寳钱京师库藏皆满盗铸益起两京钱有鹅眼古文线环之别至剪铁而缗之天寳十一载内作判官韦伦请厚价募工役用减而鼓铸多肃宗乾元元年【七月】经费不给铸钱使第五琦铸乾元重寳钱以一当十【诏曰周兴九府实啓流泉之利汉造五铢亦改铸之法】琦为相【二年九月戊辰三日】复铸重轮乾元钱一当五十肃宗以新钱不便命百官集议不能改【二年三月十三日诏变法非良令百官集议】上元元年【六月七日】减重轮一当三十开元乾元一当十由是钱有虚实之名代宗即位【寳应元年五月】重寳以一当二重轮当三凡三日【十九日】而大小钱皆以一当一人便之其后二钱铸为器不复出矣刘晏以江岭麤贱之货积之江淮易铜铅薪炭广铸钱歳得十余万缗输京师及荆二州钱日増矣建中初【四年六月】判度支赵賛采连州白铜铸大钱一当十以权轻重贞元初禁钱出骆谷散关张滂奏禁江淮铸铜为器时商贾至京委钱诸道进奏院及诸军诸使以轻装趋四方合券乃取之号飞钱元和四年【六月】禁钱出岭京兆尹裴武请禁与商贾飞钱者六年【二月】贸易钱十缗以上者参用布帛自禁飞钱家有滞藏物价浸轻判度支卢坦请许于户部度支盐铁三司飞钱每千钱増给百钱然商人无至者太和三年峻铅锡钱之禁文宗诏禁铜器宰相李珏请加鑪铸钱武宗废浮屠法永平监官李都彦请以铜像钟磬鑪铎皆归巡院淮南节度李纯请天下以州名铸钱京师为京钱大小径寸如开元通寳【会要会昌六年二月勅十月以后行新钱其旧钱权停】宣宗立新钱复铸为像　柳仲郢为铸钱使吏请以字识钱者不答既淮南铸防昌字乆之僧反取为钟钹云　旧纪武徳四年七月丁卯废五铢钱行开元通寳钱干封元年四月庚寅改铸干封泉寳钱二年正月罢干封钱复行开元通寳　陆贽奏议谓宜广即山殖货之功峻用铜为器之禁制捋得所则钱不乏矣
　　唐铸钱议　铸钱使
　　食货志【兼用防要】开元二十二年三月二十一日宰相张九龄奏请縦民铸钱议下百官裴耀卿等皆以为许私铸则下皆弃农而竞利秘书监崔沔议曰钱贵通货何待私铸然后足用左监门卫録事参军刘秩上议曰今之钱古之下币也今若舍之任人自铸则上无以御下下无以事上其不可一也物贱则伤农钱轻则伤贾轻则由于物多多则作法收之使少少则重重则作法布之使轻奈何而假于人其不可二也夫铸钱不杂以铅铁则无利杂以铅铁则恶其不可三也人去南畆者众其不可四也昔吴濞富埓天子邓通财侔王者皆铸钱所致必欲许其私铸是与人利权其不可五也夫钱重者由人铸日滋于前而鑪不加于旧盗铸者破重钱以为轻钱禁寛则行禁严则止止则弃矣此钱所以少也夫铜不布下则盗铸者无因而铸而公钱不破人不犯死刑钱又日増是一举而四美兼也时公卿皆以縦民铸为不便事既不行但严断恶钱而已【杜佑以为自昔言货币者皆不达其要唯贾生刘秩颇详其防】信安王袆复言国用不足请縦私铸独韦伯阳以为不可袆议亦格肃宗以新钱不便命百官集议不能改　防要开元二十五年二月罗文信为诸道铸钱使天寳三载九月杨慎矜除御史中丞充铸钱使六载杨钊上元元年五月刘晏寳应元年刘晏又充广徳二年第五琦李岘永泰元年正月十三日刘晏第五琦【分领诸道】大歴五年三月二十六日停
　　晋天福三年十一月诏许天下私铸四年七月复官铸周世宗显徳二年九月丙寅诏禁天下铜器始议官
　　铸钱【毁天下铜佛以铸】
　　唐铸钱七监　钱官　【洛源桂阳飞狐监】
　　百官志诸铸钱监监各一人副监各二人丞各一人凡铸钱有七监【属少府】防昌中増至八监每道置铸钱坊一大中初三监废【韩洄上言江淮七监歳铸钱四万五千缗每缗度二千本倍于子请复洛源废监江淮七监请皆罢洄又言天下铜铁冶盐铁使从之　食货志天下铜坑五十歳采铜一十六万六千斤】地理志商州有洛源监钱官【食货志建中初户部侍郎韩洄以商州红崖冶铜多请复洛源废监起十鑪歳铸钱七万二千缗每千钱费九百】郴州有桂阳监钱官【志元和三年五月李巽以郴州平阳铜坑二百八十余复置桂阳监两鑪日铸钱二十万天下歳铸钱十三万五千缗命商贾蓄钱者皆出以市货诏曰着钱令以出滞藏加鼓铸以资流布　钱谱曰咸通十一年桂阳监铸钱官进新铸钱文曰咸通元寳寻废不行】河东蔚州飞狐有三河铜冶有钱官【志蔚州三河冶距飞狐故监二十里而近河东节度王锷置铸以刺史李聴为使以五鑪铸每鑪月铸钱三千万自是河东锡钱皆废至太和八年锡钱复起盐铁使王涯置飞狐铸钱院于蔚州天下歳铸钱不及十万缗　会要元和六年三月锷奏请　李听开五鑪官铸钱日五万】河中府解县有紫泉监乾元元年置有铜穴十二州有丹阳监广陵监钱官宣州南陵有梅根宛陵二监钱官鄂州有鳯山监钱官饶州有永平监钱官有铜坑三信州有玉山监钱官有铜坑一铅坑一绛州有铜源翔臯钱坊二梓州铜山县贞观二十三年置铸钱官调露元年罢　食货志武徳四年洛并幽益桂等州皆置监【防要七月十八日癸酉置监于洛并幽益等州五年五月二十四日桂州置监】开元二十六年宣润等州初置监天下鑪九十九绛州三十润宣鄂蔚皆十益郴皆五洋州三定州一每鑪歳铸钱三千三百缗役丁匠三十费铜二万一千二百斤铁三千七百斤锡五百斤每千钱费七百五十天下歳铸三十二万七千缗穆宗时【元和十五年闰正月十七日令百僚议钱货轻重】户部尚书杨于陵曰开元中天下铸钱七十余鑪歳盈百万今才十数鑪歳入十五万而已大厯以前淄青太原魏博杂用铅铁岭南杂以金银丹砂象齿今一用泉货故钱不足宜使两税酒盐利上供及留州送使钱悉输以布帛谷粟然后出内府之积收市防之滞广山铸之数限邉商之出禁私家之积　六典铸钱监【属少府】监各一人皇朝少府置十鑪诸州皆属焉及少府罢铸钱诸州遂别今绛州三十宣鄂蔚各十益邓郴各五洋州三定州一铸钱监以所在州府都督刺史判之【副监二人上佐判之丞一人以判司】　代宗实録大厯四年正月丁酉闗内道铸钱等使第五琦上言请于绛州汾阳铜源两监増置五鑪铸钱许之
　　唐银铜铁锡冶　瑞金监　山泽寳冶
　　食货志凡银铜铁锡之冶一百六十八陜宣润饶衢信五州银冶五十八铜冶九十六铁山五锡山二铅山四汾州矾山七麟徳二年废陜州铜冶四十八开元十五年初税伊阳五重山银锡徳宗时韩洄建议山泽之利宜归王者自是盐铁使【洄传云徳宗初上言天下铜铁冶乃山泽利当归王者请悉盐铁使从之】元和初天下银冶废者四十歳采银万二千两铜二十六万六千斤铁二百七万斤锡五万斤铅无常数开成元年复归州县宣宗时裴休请复归盐铁使増银冶二铁山七十一废铜冶二十七铅山一【元和三年六月诏天下自五岭以北银坑并禁断令其采铜四年六月诏依前开采　裴休收山泽寳冶悉归盐铁　纪大厯十四年七月庚午防邕州金坑禁】　地理志凡天下有银者三十六县关内一河南五河东二山南二陇右三江南十九剑南一岭南三有铜者六十三县关内二河南五河东九河北一山南一陇右一淮南四江南三十一剑南六岭南三有铁者一百三县关内六河南八河东十五河北九山南十陇西一淮南三江南二十七剑南十八岭南六有锡者十三县河南二河东一河北一山南一江南六岭南二有金之郡县十八关内一河南一山南三陇右一江南七剑南二岭南三【天祐元年防州置瑞金监防之雩都有金】　百官志少府监有掌冶令丞诸冶监令丞　列传河间王孝恭治荆州为立铜冶百姓利之权万纪为侍书御史奏宣饶部中可凿山冶银歳取数百万太宗斥之曰不能推贤乃以利规我　韩思复迁滁州刺史州有铜官人铲凿尤苦思复为贾他鄙费省获多　国史两朝志金银铜铁铅锡之冶总二百七十一金产六州冶十一银产二十三州三军一监冶八十四铜十一州一军冶四十六铁二十四州二军冶七十七铜九州一军冶三十锡七州冶十六又丹砂二州冶二水银四州冶五皆置吏主之　九牧脩贡篚卝人申厉禁
　　唐钱谱
　　艺文志农家类顾烜钱谱一卷【顾氏为书凡歴代造立之原大小轻重之度皆有伦序】小説类封演续钱谱一卷【隋志又有钱图一卷】晁氏志梁顾烜尝撰钱谱一卷唐张台亦有钱録两卷本朝绍圣间李孝美以两人所纂舛错増广成十卷分八品陶岳撰货泉録一卷记五代诸侯擅改钱币之由【五篇】董逌撰续钱谱十卷【绍圣元年】　国史志张台钱録一卷【本朝金光袭钱寳録】于公甫古今泉货图一卷　崇文目杜镐铸钱故事一卷【书目咸平二年杜镐承诏撰録前代书史铸钱故事分五门】绍兴十九年洪遵得古泉百有余品旁考传记下逮稗官所纪攟摭为泉志十五卷【有正用伪不知年代　　刀布　外国　竒　神　厌胜品　钱之品九】
　　钱轻重得中　五铢【汉】开元【唐】
　　钱重　赤仄【汉一当五】比轮【晋】大泉【王莽一直五十又吴嘉禾五年一当五百】大货六铢【陈一当五铢之十】四柱【梁一准二十又改一准十】两柱【梁末】布泉【后周一当五】大布【后周五行大布一当十】永通万国【后周一当千】当两【宋】干封【唐髙宗一当十建中初赵赞铸大钱一当十】当十【唐永通梁元帝】　八铢【汉】乾元【肃宗一当十】重轮乾元【一当五十】直百【蜀梁】当千【吴　后周】得壹【史思明一当百】钱轻　榆荚【三铢汉】　风飘水浮【元魏】　鹅眼　綖环　耒子　荇叶【二铢宋】　沈郎　四分晋
　　开寳便钱务
　　开寳三年五月丁巳诏于两京置便钱务命陈鄂监【取唐朝飞钱故事许民入钱左藏库以诸州钱给之敕诸州劵至即给　唐会要元和七年王播奏商人于户部盐铁三司飞钱谓之便换】
　　开寳钱监　至道永丰监　皇祐永通监
　　建隆二年三月禁铁锡钱干徳五年十二月丙辰禁恶钱开寳四年正月雅州百丈县兴置钱监歳铸九千余贯増十鑪九年七月升州言歳铸三十万缗命通判杜见素经度采铜江南旧用铁钱十当铜钱之一【太祖平吴因旧制开监于鄱阳钱俶入朝又得杭州钱监寻废】兴国二年二月壬辰朔漕臣樊若水奏复用铜钱四年九月乙酉初聴铜钱入蜀八年三月奚屿请于建州铸大铁钱文曰太平通寳寻以不便罢先是李煜因唐制于饶之永平监歳铸六万缗江南平増为七万患铜少不给漕臣张齐贤调丁采饶信防等州铜铅锡是年増数十倍明年得铜八十五万斤铅二十六万斤锡十六万斤歳铸钱三十万贯以丁钊领三郡铜山【初永平监用开通元寳钱法肉好精妙至杂以铅锡虽歳増数倍稍恶矣　天圣间歳铸百余万贯庆厯间至三百万熙宁六年后歳铸铜铁钱六百余万贯】至道二年十月己未池州新置钱监赐名永丰先是饶之永平歳铸四十万贯今分置是监共铸六十四万贯【杨允恭言其事始分铸于池】咸平二年五月宰臣齐贤请置监广铸命虞部郎冯亮等按视至建州置丰国监江州置广宁监明年凡铸一百二十五万八月丙子秘阁校理杜镐等承诏检讨铸钱故事上之【广宁监歳铸二十万贯肇四月癸亥终七月己卯王元之为记】庆厯元年九月壬申以虢州监为朱阳监十一月诏江饶池钱监铸铁钱百万缗六年五月壬寅以兴元府西县钱监为济逺监八年六月乙未诏陜西所用江南仪商等州大铜钱以一当三其小铁钱三当铜钱之一先是庆厯初兵兴用乏知商州皮仲容议采洛南县红崖山虢州青水冶青铜置阜民朱阳二监以铸钱陜西漕臣张奎永兴守范雍又请铸大钱一当十四年复采仪州黄铜置博济监铸大钱而江南亦铸大铜钱江池饶晋仪虢州铸小铁钱并辇送关中杂行大约小铜钱三可铸当十大钱一民多盗铸物价翔踊命翰林学士张方平宋祁中丞杨察与三司杂议至是与三司使叶清臣等先上陜西之议谓捄弊不先自损则法不可以下行遂下是诏七月辛丑诏河南所用小铁钱以三当铜钱之一仍罢诸州官所置鑪【元年晋州铸小铜钱二年晋泽州铸大钱一当十未防三司奏罢铸大钱五年小钱独留用河东盗铸无穷至是如陜西行之】其后罢商州铸青黄铜钱【皇祐二年二月】诏大铜铁钱并当常钱之二【嘉祐四年二月癸未】盗铸乃止庆厯八年九月癸亥韶州置铸钱监时天兴场歳采铜二十五万斤皇祐元年二月丁卯以韶州新置监为永通监【淳熙十二年三月省】至和二年三月诏韶州岑水场铜发令漕司益铸钱治平四年置惠州阜民监【熙宁三年八月二十四日诏阜民监钱专给岑水场市铜之费七年七月十八日广东漕臣言永通阜民二监歳铸八十万比又増铸二十万近改铸折二钱歳増二十万诏羡余复归内藏库】熙宁三年七月十三日陜西兴置铸钱监市岑水场铜铅増铸百万缗六年六月壬辰行折二钱七月四日诏京西淮淛江西荆湖六路各置铸钱监一江荆以十五万余以万缗为额七年三月二十八日以永兴铸折二钱备熙河之用二十四日三司言河北有铜五十七万九千九百余斤锡九千八百九十余斤诏度地置监乃置黎阳监于卫州歳铸三万五千缗八年二月一日商虢洛南増置三监耀鄜权置二监凡九监【鄜州等五监俟改铸省様钱毕并入商州等四监铸大钱】九月九日岷州置监十月十四日诏黎阳监歳増铸折二钱五万缗十一月十一日进熙河当二铁钱様九年六月八日罢折二钱【初薛向铸折二钱于陜西许彦先又铸于广南宰臣安石曰钱有二品自周巳然乃复行之】十月五日命饶州増铸三十万缗元丰元年八月兴州济众监増铸并旧为七万二千余缗二年二月二十九日通逺军监改铸铜钱罢鳯翔郿县置监三年六月二十九日徐州置监十一月二十六日兴复雅州钱监歳铸三万缗【余见后】元祐二年七月二十一日置河中府龙门韩城钱监八年五月十一日罢二广铸折二钱八月陜西复铸小铜钱绍圣二年十二月施州置广积监崇宁元年八月户部言江池饶建四监歳额上供新钱一百三十余万贯二年十月行当十钱三年二月复置寳丰黎阳监九月诏东南十监舒衡睦鄂韶梧六监铸小钱余五监铸当十钱四年闰二月汝州鲁山置监并陜西两河京西十八监铸夹锡钱大观二年七月懐卫州建铸钱院政和四年四月复融州寳兴监六年四月置邕州通寳监宣和六年七月罢万州广济监【江东铸铜钱始于樊若水以铅锡杂铸始于张齐贤　嘉祐有折二之令虽铸于陜广至熙宁而始行庆厯有当三之请虽发于郑戬至崇宁而始铸三品之钱至今便之】
　　淳化御书三体钱
　　国初钱文曰宋元通寳淳化元年五月乙未改铸淳化元寳钱上亲书其文作真草行三体自后每改元必更铸以年号为文景徳权衡式以御书三体钱较定　祥符元年六月癸巳赐辅臣新铸御书祥符元寳钱
　　淳化铸钱议
　　淳化二年十二月宗正少卿赵安易言蜀铁钱贱而物腾请如刘备铸大钱十当百事下尚书集三省议可否吏部尚书宋琪等议曰备患钞少而改作今乃患多改之恐难经乆安易论请不已盐铁使李惟清言非便度支使魏羽请于一州铸而行之以观其效乃命安易以钱式往川峡鼓铸歳仅得三千余缗议者以为非便罢之五年正月庚申安易复请铸帝不从但令两川以铜钱一当铁钱十民颇便之景徳二年二月知益州张咏铸大铁钱于嘉卭四年五月诏行之一当十祥符七年二月凌防又请铸当十铁钱与旧钱兼行【庆厯事见后】兴国二年九月丁酉诏所在用七十七陌【初因汉干祐之制以八十五为百】益利三州皆有铁冶邛州旧铸歳十万缗建炎二年六月乙夘罢之绍兴十五年七月戊申始即利州铸钱歳十万缗其后増至十五万二十三年六月丁酉复置监于卭明年四月乙酉诏卭州歳铸三万缗利州九万缗二十五年又诏利州铸大小钱各二万缗三十一年二月戊申卭州复置惠民监歳铸铁钱三万缗再减利州钱为六万缗大小各半　许景衡曰元丰左藏库月支约三十六万缗宣和费一百二十万
　　咸平铸钱使
　　咸平三年五月庚申冯亮以江南运副兼都大提防铸钱【亮等言饶池江建州歳铸百三十五万贯】景祐二年八月己卯置提防坑冶铸钱官【初命魏兼　既罢发运使故别置官　十月乙丑诏俸赐同提刑】寳元元年八月丁卯复置发运使提防铸钱事
　　宋朝盐铁领于三司后铸钱属发运使其后专置使以总九路故铸铜之数视歴代为多自元丰二年七月癸酉増使者为二其一领湖广江西其一领闽淛淮南江东迨至元祐复合于一又虑诸道莫与之协力也绍圣二年始命提防刑狱兼治坑冶明年又诏转运使预闻其事崇宁间则提举常平亦与焉中兴以来用度既广泉府之入浸亏于旧议者谓数钱之费可得一钱而官属吏卒其费不可计始也分命两使于赣于饶盖仿元丰之制也未几废一而存一又未几举废之而归其职于户部盖仿三司之制也议者不以为便则又委之诸道转运使盖酌绍圣之制也既而课入益朘寻既复其一继又増为二今盖定为一司矣乾道六年四月一日并于发运司七年二月复置八年十二月置提防官二员分治饶赣淳熙二年并于饶州初防饶分铸歳解缗钱四十九万后总九路为一司歳额仅十五万　祥符九年五月发运司言饶池江杭四监共铸百二十五万缗用铜四百五十三万余斤元丰二年七月七日三省言铸钱司旧领五监近歳江池饶増歳铸额及兴国睦衡舒蕲惠剏置六监宜増提防一员乃命钱昌武领淮淛建江东李棻领湖广江西元祐元年二月庚申朔合为一司从李深请也崇宁五年九月三日中书奏钱监铸铜钱总二百八十九万四百贯【诸路支费钱一百五十六万贯】诏苏庄提举九路铜事先是游经言有胆水可浸铁为铜者韶岑水潭浏阳及铅山徳兴建蔡池婺铜山汀赤水邵武黄齐潭矾山温南溪池铜山凡十一所惟岑水铅山徳兴已经理余未也靖国元年四月九日命经提举措置铜事大观四年三月壬戌罢江淮等路铜事并入铸钱司绍兴二十七年七月庚午户部侍郎林觉奏请复饶永平赣铸钱院韶永通监选通判主之领以漕臣饶赣八万缗韶七万缗为额奏可殿中御史王珪言岑水铅山兴利三场唯给两监韶州监乆废难复用十七钱铸一钱费多得寡请先收本钱然后专置一司八月庚申户侍荣嶷兼提领铸钱二十八年八月壬寅选官二员往严饶州措置命户部侍郎赵令詪提领二十九年七月乙巳复置铸钱司【上曰利害大槩有四坑户铜本工役木炭是也】三十年五月丙戌权以五十万缗为额然亦止铸十万缗而止耳乾道二年二月庚子设饶赣两司
　　防要有金之州十有银之州四十二有铜之州十三【渭饶信兴国南安郴兴建南剑汀漳邵武英】有铁之州三十六【西京至融水】有铅之州十一有锡之州十三凡山泽之入金一千四十八两银十二万九千四百六十两铜二千一百七十四万四千七百四十九斤铁五百六十五万九千六百四十六斤铅七百九十四万三千三百五十斤锡六百十五万九十余斤歳总收金三万七千九百八十五两银二百九十万九千八十六两诸路上供金万七千四两银百十四万六千七百八十四两凡赋入之数金万七千九十七两银百二十三万一千二百七十七两　续防要有金二十五州【十三州土贡】有银七十四州【二十一州土贡】铜二十一州【元丰元年计一千四百六十万五千九百六十九斤】铁三十六州【元丰元年收五百五十万一千九十斤】铅三十一州锡二十七州绍兴三十二年虞部具诸道坑冶数金坑兴者一百三十四废者一百四十银坑兴者八十四废者八十三铜坑兴者五十七废四十五铁坑兴者三百七十废二百五十六铅之兴三十二而废十五锡之兴九十四而废四十四【凡铜场十四铁场三十八铅场二十四锡场五】乾道二年七月铸钱司言铜歳取七百五万七千二百六十三斤有竒铁歳收二百十六万二千一百四十四斤有竒铅三百二十一万三千六百二十二斤有竒锡七十六万一千二百四斤　开寳二年十一月乙巳诏未能捐金于山岂忍夺民之利减桂阳监歳入白金三之一至道元年三月废邵武金场二年正月废成州金坑诏曰捐金于山前圣盛徳所寳惟谷旧史格言九月废衢州银冶景徳元年正月建州寳通山出银以图来献天圣四年十二月乙未防州石城产银置义丰场建炎元年八月十六日依祖宗旧法山泽坑冶金部转运【先是崇宁二年右曹及常平正和六年有措置东南坑冶寳货司】乾道二年五月二十五日命工部侍郎薛良朋措置诸路坑冶良朋言歳铸钱一百六十一万七千九百三十五贯约用铜五百五万六千余斤以铜少权以五十五缗为额韶之岑水铜六十二万斤今増为七十七万潭之永兴五万斤今増为十五万信之铅山三十八万斤潼州利州一万四千六百六十二斤九年闰正月五日以江淮淛潼利路饶司江西湖闽广赣【十月二十三日李大正言岑水永兴铅山场铜课最盛　赵师着寳司撮要五卷】　有管仲则藏富于国得刘晏则钱流于地
　　天圣交子务
　　初蜀民以铁重私为劵谓之交子以便贸易至大中祥符末薛田为转运使请官置交子务以其出入乆不报冦瑊守蜀请废交子不用瑊去而田代之诏田与转运使张若谷度其利害田若谷议请官为置务禁民私造诏从之置益州交子务时天圣元年十一月戊午也每界以一百二十五万六千三百四十为额大观元年夏四月甲子诏改交子为钱引【熙宁四年正月诏陜西行交子】
　　元丰二十七监
　　防要元丰三年是歳诸路铸钱总二十七监【一作二十六监】铸铜铁钱五百九十四万九千二百三十四贯铜钱一十七监铸钱五百六万贯铁钱九监铸钱八十八万九千二百三十四贯
　　铜钱　西京阜财监二十万贯卫州黎阳监二十万贯永兴军监陜州华州监各铸二十万贯绛州垣曲监二十六万贯舒州同安监十万贯睦州神泉监十万贯兴国军富民监二十万贯衡州熙宁监二十万贯鄂州寳泉监十万贯江州广宁监二十四万贯池州永丰监四十四万五千贯饶州永平监六十一万五千贯建州丰国监二十万贯韶州永通监八十万贯惠州阜民监七十万贯【铸钱监唯饶之永平最古自唐乾元初已创至道中増池之永丰咸平中増江之广宁而防之铸钱院大观末二年四月始建　皇祐防计录饶池建江韶五州铸一百四十万贯】
　　铁钱虢州朱阳两监十二万五千贯【庆歴元年九月壬申置】商州阜民洛南两监各十二万五千贯威逺镇【通逺军】滔山镇【岷州】两监二十万贯兴州济众监四万一千贯嘉州丰逺监二十万五千贯卭州惠民监七万三千二百三十四贯【三州铸大钱以一当十】　凡铜钱行一十三路铜铁钱两路铁钱四路　元丰四年二月十四日诏秦州置监六年三月丙子朔诏徐州置寳丰监以四十万缗为额【七年四月二十五日以利国监铁置寳丰下监】五月三日梧州置监以十五万缗为额八日万州置铁钱监八月朔同州置铁钱监渭州复置博济监七年天下坑冶凡一百三十余所八年十二月八日【戊寅】诏罢増置监十有四
　　漕轺兼统肇于兴国都提命官昉于咸平合江淮荆淛闽广而建一台则景祐之宪度东治于饶西治于防则元丰之章程自崇宁以迄宣和【崇宁至宣和钱法五六变】库务所积一千三百余万诸监铸九百余万诸路余镪三十余万通内外所有凡五千万有竒【宣和元年都省言云云】许景衡曰元丰左藏库月支约三十六万缗宣和费一百二十万
　　中兴铸钱监
　　中兴防要饶州永平监额四十六万五千贯池州永丰监三十四万五千贯江州广宁监二十四万贯【后以十万贯为额】建宁府丰国监二十五万四百贯【淳熙二年罢　一云绍兴二年九月罢】韶州永通监四万七千十七贯【淳熙十二年罢】赣州铸钱监严州神泉监并无定额【庆元三年八月戊子复置】绍兴二年八月癸巳令永丰监卒寓役于饶广宁监卒寓役于防【移少就多】二十七年七月庚午户部侍郎林觉奏庆厯嘉祐以来歳铸一百八十余万缗后亦不下一百余万绍兴二十五年犹得一十四万六千缗二十六年得二十三万缗【孝宗定铸额歳十五万缗】冶场之盛名在干官者铅山蒙山石堰岑水昭寳富寳寳成寳瑞双瑞嘉瑞大挺大济永兴新兴兴国兴利大富广富通利通济监务坑井殆几万计建炎元年七月丙辰工部郎李士观言江池饶建州四监歳铸钱百三十三万余缗多未输者今发运司委官催督九月庚戌始通当三大钱于淮淛荆湖诸路政和旧法大钱止行于京畿东西河东北由是东南小平钱甚重而物轻张夀言改当十为当三无私铸之利请行于东南从之九月壬辰铸建炎通寳三年六月三日命江池饶钱监以二万五千缗为一纲绍兴元年八月十八日工部进真篆当二小平铜铁钱牙様诏下铸钱司三年八月工部侍郎李擢言国初得唐乾元中所置永平监旧址因之歳铸四十六万缗逮至道咸平置永丰广宁丰国三监总铸八十六万余缗一歳上供百三十余万缗绍兴二年八月并广宁永丰于防饶两司分歳额是年又罢丰国令防司闽漕各立歳额铸不及往时十二三才八万缗十五年七月四日置利州铸钱监二十六年六月十六日上谓钱法开元始精致国家太平祥符崇宁钱亦精二十八年七月庚辰严铜禁绍兴三十年五月丙戌诸路歳铸钱以五十万缗为额明年才铸及十万缗惟严州神泉监直输行在而建韶饶赣皆输内帑乾道三年三月以左藏库铜九万八千八百十斤下严州神泉监鼔铸【可铸钱三万九千五百余缗】六年四月命朝臣往淮西措置铸钱六月舒曰同安监蕲曰蕲春监黄曰齐安监七年十一月兴置抚之国【六万缗】临江之丰余【五万缗】兴国之富民监【十万缗】庆元三年二月癸巳复禁铜器
　　绍兴防子务
　　绍兴元年六月壬午张俊始置见钱关子【于婺州】后行于淮南江东【议者言不便有五】六年二月甲辰先是张澄请依四川法造交子三十万行于江淮至是遂置行在交子务造百五十万缗充籴本五月乙酉改为关子三十年十二月一日户侍钱端礼言奉诏以临安府应支官钱造防子欲以见钱品支三十一年户部请以都茶场防子务为名二月丙辰始立防子务分一千二千三千凡三等乾道三年正月度支郎唐瑑言自绍兴三十一年印造至乾道二年七月住印共印二千二百余万道五年正月辛酉诏以一千万缗为一界
　　周官小宰八成四曰听称责以傅别注傅别谓劵书也用汉武帝之皮币参唐宪宗之飞钱通物之变扶时之
　　偏

</div>
    <div class="pagination">
<a href="玉海_page245.html">上一页</a><span>...</span><a href="玉海_page241.html">241</a><a href="玉海_page242.html">242</a><a href="玉海_page243.html">243</a><a href="玉海_page244.html">244</a><a href="玉海_page245.html">245</a><span class="current-page">246</span><a href="玉海_page247.html">247</a><a href="玉海_page248.html">248</a><a href="玉海_page249.html">249</a><a href="玉海_page250.html">250</a><a href="玉海_page251.html">251</a><span>...</span><a href="玉海_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
