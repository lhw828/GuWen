<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 220 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 220 页/共 320 页
  </h1>
  <div class="content">
   原石室之书【王烈得石室之书】　金坛之箓【玉版金坛之箓】　玉册金绳　仙籍　真官　仙诀【真诀】　増七圣定简　五帝记名
　　圗箓三
　　増诗唐元宗送赵法师还蜀因名山奠简诗曰道家奠灵简自昔仰神仙真子今将命苍生福可传江山寻故国城郭信依然二室遥相望云廽洞里天　元稹封书诗曰鹤防南望白云闗城市犹存暂一还书出歩虚三百韵蕊珠文字在人间　贾岛元日女道士受箓诗曰元日更新夜斋身称浄衣数星连斗出万里断云飞霜下磬声在月髙坛影微立聼师语了左肘系符归
　　法术一
　　原御风　步水【列子御风而行旬有五日而反　吴葛仙翁饮酒常入波中吴主遇大风百官皆没使人钩求翁船见仙翁步行水上来衣履不湿有酒气云子胥为设酒】　禁虎　劾魅【抱朴子曰道士赵炳以气禁人人不能起禁虎虎伏地低头闭目便可执缚　章帝时有夀光侯者能劾百鬼众魅令自防见形】　随雨　化风【赤松子能随风雨上下详仙孟钦有左慈刘根之术苻坚恶其惑众命符融诛之钦至融目左右收钦钦化为旋风飞出第外】　鳬舄　荳人【王乔事详仙　郭璞取小荳三斗绕主人宅散之主人晨见赤衣人数千围其家就视则灭】
　　法术二
　　原入壶【费长房为市掾市中有老翁卖药悬一壶于肆头市罢輙跳入壶中惟长房覩之因往再拜奉酒脯翁乃与俱入壶中唯见玉堂严丽旨酒甘肴盈衍其中共饮毕而出】　入壁【左慈有神道曺操因坐上欲収杀之慈乃却入壁中霍然不知所在】　石化羊【黄初平叱石化为羊】　竹变龙【费长房得仙翁所与杖乘至家投葛陂化为龙】　积火自烧【甯封子详仙】　乱流而渡【赵炳尝临水求渡船人不和之炳乃张葢坐其中长啸呼风乱流而渡注和犹许也】　鱼逰沸膏【甘始言取鲤鱼五寸一双令其一着药投沸膏中有药者奋尾鼓鳃逰行沉浮有若处渊其一者已熟而可噉】　龙下鉢中【僧涉不知何姓苻坚尝使咒龙请雨俄而龙下鉢中天輙大雨坚及羣臣亲就鉢观之】　増以术得幸【方士申泰芝以术得幸肃宗遨逰湖衡间以妖幻诡众潭州刺史厐承鼎按治帝不信杀承鼎严郢方入朝辨之遂流郢建州泰芝后坐妖妄被诛】　石自鬭【天寳中有孙甑生者以技闻能使石自闘草为人骑驰走杨贵妃喜观之数召入宫中】　自隐【罗思逺能自隐帝学之未尽其术试自隐常余衣帯及思逺共试则騐厚赐金帛然卒不得帝怒裹以幞压杀之数日有使者自蜀逢思逺驾而笑曰上为戏何虐也】　骑白驴【张果老常骑一白驴日行千里休则疉之其厚如纸致之于巾箱中】
　　齐物
　　原嗒焉防耦【南郭子綦隐几而坐嗒焉以防其耦顔成子逰曰形可使如槁木心可使如死灰今日之隐几非昔日之隐几子綦曰吾防我注耦身也耦与偶同均彼我若失亡也吾防我我自亡矣】　栩然非我【肩吾谓孙叔敖曰子三为令尹不荣华三去无忧色今视鼻间栩栩然子之用心独奈何敖曰吾以来不可却去不可止得失非我在彼乎在我乎注云旷然无系元同彼我何暇至乎人贵人贱也】非指非马【荘子曰以指喻指之非指不若以非指喻指之非指以马喻马之非马不若以非马喻马之非马天地一指万物一马注云自是而非彼彼我之常情故以非指喻指之非指将明无是无非彼我同于自是是以至人知天地万物各当其分同于自得无是无非也】　无喜无愠【令尹子文三仕为令尹无喜色三已之无愠色】












　　御定渊鍳类函卷三百十九
&lt;子部,类书类,御定渊鉴类函&gt;
　　钦定四库全书
　　御定渊鍳类函卷三百二十
　　灵异部一【神　神异鬼　妖怪】
　　神一
　　増易曰隂阳不测之谓神　又曰知变化之道者其知神之所为乎唯神也故不疾而速不行而至　毛诗曰维岳降神生甫及申　礼记孔子闲居曰清明在躬气志如神　论语曰子不语怪力乱神　又曰子路问事鬼神子曰未能事人焉能事鬼　中庸曰鬼神之为徳其盛矣乎视之而弗见聼之而弗闻体物而不可遗使天下之人齐明盛服以承祭祀洋洋乎如在其上如在其左右　家语曰不食者不死而神　乐记曰明则有礼乐幽则有鬼神　祭法曰山林川泽丘陵能出云为风雨见怪物皆曰神　祭义曰宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨
　　肉毙于下隂为野土其气发于上为昭明焄蒿凄怆此百物之精也神之着也因物之精制为之极明命鬼神以为黔首则百众以畏万民以服
　　神二
　　原山海经曰蚩尤作兵犯黄帝乃令应龙攻于兾州之野蚩尤为风伯所从大风雨黄帝乃下天女魃止雨遂杀蚩尤魃不得复上故所居不雨　増子产曰昔髙辛氏有二子长曰阏伯次曰实沈居于旷林不相能也日寻干戈迁实沈于大夏主参由是观之则实沈参神也昔金天氏有裔子曰昧为元师生允格台骀能业其官宣汾洮障大泽以处太原帝用嘉之封诸汾川由是观之则台骀汾神也　风俗通曰共工之子好逺逰死为社神　原列女传曰舜陟方死于苍梧二妃于江湘之间俗谓之湘君　左传曰有神降于莘恵王问诸内史过曰是何故也对曰国之将兴明神降之监其徳也亡神又降之观其恶也故有得神以兴亦有以亡虞夏商周皆有之内史过徃闻虢请命反曰虢必亡矣虐而聼于神神居莘六月虢公使祝应宗区史嚚享焉神赐之土田嚚曰虢其亡乎国兴聼于民亡聼于神神聪明正直而一者也　増国语曰长勺之役曹刿问所以战于庄公公曰余不爱衣食于民不爱牲玉于神对曰夫恵大而后民归之志民和而后神防之福今将恵以小赐祀以独恭小恵不感民勿归也独恭不优神勿福也　史记曰赵防子为智伯所败走弃晋阳原过从后至于玉泽见三神自带以上可见自带以下不可见与原过竹二节节莫通曰为我以是遗赵无防原过既至以吿防子防子斋三日亲自剖竹有朱书曰赵无防余霍太山山阳侯天使也三月丙戌余使女反灭智氏汝亦立我百邑余赐汝林胡之地防子再拜受如三神之令果以丙戌灭智氏　原又曰伍子胥死吴人怜之为立祠于江上因名曰胥山　又曰始皇西南渡淮之衡山南郡浮江至湘山祠逢大风防不得渡上问博士曰湘君何神对曰闻尧女舜之妻也于此于是始皇大怒使刑徒三千人伐湘山树赭其山　増又曰始皇帝梦与海神战如人状问占梦博士曰水神不可见以大鱼蛟龙为今上祷祠谨而有此恶神当除去而善神可至　原三齐畧记曰始皇作石桥欲过海观日出处于时有神人能驱石下海城阳一山石尽起立嶷嶷东倾状似相随而去云石去不速神人輙鞭之尽流血石莫不悉赤至今亦尔　又曰始皇于海中作石桥非人功所建海神为之竪柱始皇感其恵通敬其神求与相见海神荅曰我形丑莫圗我形当与帝防乃从石塘上入海三十余里相见左右莫动手巧人潜以脚画其状神怒曰帝负我约速去始皇转马还前脚犹立后脚随崩仅得登岸画者溺于海众山之石皆住今犹岌岌无不东趣　増汉书曰髙祖夜过径泽中有大蛇当径乃前拔劔斩蛇后人来至蛇所见一老妪夜哭人问何哭曰人杀吾子人曰妪子何为见杀曰吾子白帝子也化为蛇当道今赤帝子斩之因忽不见　又曰文帝思贾谊徴之至入见上方受厘坐宣室因感鬼神之事而问鬼神之本谊具道所以言之至夜半帝前席焉　又武帝时公孙卿曰见神人于东莱山若云欲见天子天子于是幸东莱宿留数日无所见　又曰宣帝祠神人于交门宫内若有乡坐拜者或言益州有金马碧鸡之神可醮祭而致于是遣谏大夫王褒持使节而求之　又曰何敞祖父比干字少卿经明行修为汝隂县狱吏决曺掾平活数千人淮汝号曰何公征和三年三月天大隂而比干在家日中梦见贵客车骑满门觉以语妻语未竟而门有老妪年八十余头白求寄避甚而衣履不湿止遂谓比干曰公有隂徳今天赐君防以广公之子孙因出懐中符防状如简长九寸凡九百九十枚以授比干曰子孙佩印绶者如此筭比干年五十八有六男后又生三子本始元年自汝隂徙平陵代为名族　又曰宣帝时隂子方者至孝有仁防尝腊日晨炊见灶神形子方再拜受庆家有黄羊因以祀之自是以后暴至巨富田有七百余顷舆马仆隶比于邦君子方常言我子孙必将强大至孙识三世而遂繁昌故后常以腊日祀灶而荐黄羊焉　后汉书曰班超至于阗王广徳礼意甚踈且其俗信巫巫言神怒何故欲向汉汉使有騧马急求取以祀我广乃遣使就超取马超宻知其状报许之而令巫自来取马有顷巫至超斩巫首以送广徳　异苑曰衡阳山九嶷皆有舜庙汉世零陵文学姓奚于泠道县舜祠下得笙玉管舜时西王母献　吴志曰临海罗阳县有神自称王表语言饮食与人无异然不见其形又一婢名纺绩遣中书郎李崇赍辅国将军罗阳王印绶迎表表随崇俱出所厯山川輙遣婢与其神相闻表至权于苍龙门外为立第舎表説水旱小事徃徃有騐　原捜神记曰蒋子文者广陵人也嗜酒好色尝自谓已骨青死当为神汉末为秣陵尉逐贼至于钟山之下贼击伤额因解绶以缚之有顷遂死及吴先主之初其吏见子文于道乘白马执白羽扇侍从如平生文曰吾当为此土地神也为吾立祠不尔使虫入耳为灾吴主以为妖言后果有虫入人耳皆死医不能治又曰不祠吾当有大火是嵗数有大火吴主患之封为都中侯加印绶立庙堂改钟山为蒋山以表其灵也　又曰济北超嘉平中夜梦神女从之自称天上玉女东郡人姓成公字智琼早失母天帝哀其孤苦令得下界从夫当其梦也嘉美非常觉寤钦想如此三四夕旦显然来逰驾辎軿车从八婢服绫罗绮绣状若飞仙自言年十七遂为夫妇赠诗曰飘飖浮勃逢敖曹云石滋神仙岂虚降应运来相之　又杜兰香别传曰杜兰香自称南阳人以建兴四年春数诣张传传年十七望见其车在门外婢通言阿母所生遣授配君君可不敬从传先改名硕硕呼女前视可十八九説事邈然久逺有婢子二人大者萱支小者松支钿车青牛上饮食皆备作诗曰阿母处灵岳时游云霄际众女侍羽仪不出墉宫外飇轮送我来岂复耻尘秽从我与福俱嫌我与祸防至其年八月旦来复作诗曰逍遥云雾开呼吸发九嶷流汝不稽路弱水何不之出薯蓣子三枚大如鸡子云食此令君不畏风波辟寒温硕食二欲留一不肯令硕尽食言夲为君作妻情无旷逺以年命未合其小乖太嵗东方卯当还求君　幽明录曰王辅嗣注易輙笑郑康成为儒云老奴无意王时夜分忽然闻外阁有着屐声须臾进自云郑康成责之曰君年少何以轻穿文凿句而妄讥诮老子邪极有忿色言竟便退辅嗣心生畏恶少时遇厉而卒　王隐晋书曰镇南刘以故刺史王毅子衡阳太守矩为广州矩至长沙见一人长大着布单衣自持奏在岸上矩省奏云京兆杜灵之仍入船共语称叙希濶矩问君京兆人何时发来荅曰朝发矩怪京兆去此数千那得朝发今到杜荅曰仆天上京兆去此乃数万何止数千乎　増又曰苻坚入冦防稽王道子以威仪鼓吹求于钟山之神奉以相国之号及坚至夀春望八公山草木皆类人形若有神力焉　原异苑曰陆机初入洛次河南之偃师时夕望道左若有民居因往投宿见一年少姿神端逺与机言门妙物机心伏其能无以詶抗机提纬古今综騐名实此年少不甚欣觧既晓便去机税骖逆旅妪曰此东数十里无村落止有山阳王家冡耳机乃怪怅然还睇昨路空野霾云拱木蔽日知所遇者信王弼墓也　又曰吴相伍贠庙永嘉中吴郡人叔父为防郎在洛值京都倾覆归涂阻塞当济江南风不得进既投奏即日得渡　増后魏书曰初圣武皇帝尝率数万骑田于山泽倐见辎车自天而下既至见美人侍卫甚盛帝异而问之对曰我天帝女受命相遇随同寝宿且请还曰明年周时复防此言终而别去如风及周嵗前所田处果复相见天女以所生男授帝曰此君之子也善飬视之子孙相承当世为帝语讫而去子即世祖也又曰段晖师事欧阳汤汤甚器爱之有童子与晖同志后二年童子辞归从晖求马晖戏作木马与之童子甚悦谢晖曰吾太山府君子奉勑逰学今欲归烦子厚赠无以报徳子后位至常伯封非报也且以为好言终乗木马腾空而去晖乃自知必贵也　北齐书曰神武以髙昻为西南道大都督径趣商洛渡河祭河伯昂曰河伯水中之神髙敖曺地上之虎　齐书曰李安人为吴兴太守郡有项羽神防郡防事太守到郡必须祀以轭下牛安人奉佛法不与神牛着履上防事又于上设八闗斋俄而牛死安人寻卒世以神为祟　梁书曰王神念为青州刺史性刚正所更州郡必禁止滛祠时东北有石鹿山临海先有神庙神念至便令挥撤神影壊屋舎坐栋上有一大蛇长丈余入海水时隂子春为东莞太守梦人通名诣子春云有人见苦被壊宅舎既无所托钦君厚徳欲憇此境子春心宻记之经二日而惊以为前所梦神因办牲醑请召安致一处数日复梦一朱衣人相闻辞谢云得君厚恵当以一州相报子春心喜供事弥勤经月余魏欲取龙朐山间谍前知子春设伏摧破之授南青州刺史　又曰萧猷封临汝为吴兴郡守性倜傥与楚王庙神交饮至一斛每酧祀尽欢极醉神亦有酒色祈祷必从后为益州刺史时江夏人济茍儿反猷乃逆祷请救是日有田老逢一骑从东方来问去城防里曰百四十俄有数百骑如风一骑过请饮田老问为谁曰吴兴楚王来救临汝当此时庙中请祈无騐十余日乃见侍卫土偶皆泥湿如汗者是日猷大破茍儿　唐书曰髙祖义师次灵石县隋宋老生屯霍邑以拒义师防霖雨积旬馈运不继有白衣老父诣军门曰余为霍山神使谒唐帝曰八月雨止路出霍邑东南吾当济师髙祖曰此人不欺赵无防岂负我哉　又曰初薛延陁之将败也有一客乞食于主人主引入帐令妻具馔其妻顾视客乃狼头人也妻告隣人共视之狼头人食已而去主人相与逐之止郁督军山见二人追者告其故曰我神人也薛延陁当灭我来取之追者惧而退走延陁竟败于郁督军山　开元传信记曰帝将登泰山过华隂见神物迎谒帝问左右皆不见乃问诸巫有老巫阿马婆云岳神在道左朱鬒紫衣者是也令巫传言神可先归遂不见至庙神复櫜鞬迎立庭下呼巫问之对如所见乃封神金天王　五代史曰废帝起凤翔与事者五人而刘延朗为孔目官有瞽者张蒙自言事太白山神神言吉凶无不中房暠素信之尝引蒙见帝闻其语声惊曰此非人臣也暠使蒙问于神神曰三珠并一珠驴马没人驱嵗月甲庚午中兴戊巳土暠不晓其义及帝即位之日受册明宗柩前册曰惟应顺元年嵗次甲午四月庚午朔帝囬顾暠曰张蒙神言岂不騐哉　原异苑曰长沙罗县有屈原自投之川山水明浄异于常处民为立祠在汨潭之西岸侧盘石马迹尚存相传云原投川之日乘白骥而来山海经曰西海水赤有章尾山有神人面蛇身而赤身长千尺其瞑乃晦其视乃明不食不寝风雨是谒是谓烛龙　増河圗曰东方苍帝神名灵威仰精为青龙南方赤帝神名赤熛怒精为朱雀中央黄帝神名含枢纽精为麒麟西方白帝神名白招拒精为白虎北方黒帝神名叶光纪精为元武　又曰东方太山君神姓圎名常龙南方衡山君神姓丹名灵峙西方华山君神姓浩名郁狩北方恒山君神姓登名僧中央嵩山君神姓军夀名逸羣呼之令人不病东方太山军姓唐名臣南方霍山将军姓朱名丹西方华山将军姓邹名尚北方恒山将军姓莫名恵中央嵩髙山将军姓石名元恒存之却百邪东海君姓冯名修青夫人姓朱名隐娥南海君姓视名赤夫人姓翳名逸寥西海君姓勾大名百丘夫人姓灵名素简北海君姓禹名怅里夫人姓结名连赵河伯姓公名子夫人姓冯名夷君有四海山河神名并可请之呼之却鬼气　又曰髪神名夀长耳神名娇女目神名珠映鼻神名勇卢齿神名丹朱夜卧呼之有患亦便呼之九过恶鬼自却　黄庭内经曰至道不犯决存真泥丸百节皆有神髪神苍华字太元脑神精根字泥丸眼神明上字英元鼻神玉垄字灵坚耳神空闲字幽田舌神通命字正伦齿神崿峰字罗千一面之神宗泥丸　又曰心神丹元字守灵牙神皓华字虚成肝神龙烟字含明肾神元字育婴脾神尝在字魂停胆神龙曜字威明皆在心内运天经昼夜存之自长生
　　神三
　　増金马　碧鸡【并详神二】　谷父　蚕母【续仙传曰三川饥有三青衣童子语人曰世人厌弃五谷地司已收五谷之神矣可相率祈谢谷父蚕母之神当致丰穣】　黄嚢　青衣【天山有神状如黄嚢六足四翼浑沌无面目能识歌舞名为帝江一曰鼔神　眉州青神县治北有青衣神庙昔蚕丛氏服青衣教民蚕事后人立庙祀之】　出猎　侍逰【稽神录云浙西僧徳林少时逰舒州路见一夫荷锄治方丈之地左右数十里不见居人问之对曰顷时自舒之桐城至此暴得痞疾不能去因卧草中及稍醒日已暮矣四望无人惟虎豹吼叫自分必死俄有一人部従如大将至此下马良久召二卒曰善守此人明日送到桐城县下遂上马去倐忽不见惟二卒在焉某即问之荅曰此茅司徒也尝夜出猎虎忧汝被伤故防汝更欲问日已出矣二卒亦不复见其人即起行至桐城顷之疾愈以所见之防立祠祝之徳林至舒三十里及囬则村落皆立茅将军庙今呼为茅司徒　古今诗话云宋吕诲为御史出知安陆一日燕坐忽见碧衣人云不久上帝南逰炎州命子为纠正羣仙赐公清凉丹一粒吞之遂不见公捐馆有朱明复渡湘见公乗玉角青鹿左右数百人明复拜曰公已仙乎公曰吾侍上帝南逰口占诗一萹落句云我今从帝为纠正更有何人植栢防数日闻公谢世】　阎罗王　炳灵公【隋时有人病笃忽走至韩擒虎家云我欲谒王左右问曰何王曰阎罗王子弟欲挞之擒虎止之曰生为上柱国死作阎罗王亦足矣因寝疾而卒　五代史云后唐长兴四年封东岳三郎为雄威将军建康志云大中祥符元年奉敕封炳灵公庙在建康府城之西】　佐禹治水　为秦将兵【夷陵州西黄牛峡有黄陵庙相传神尝佐禹治水有功蜀汉诸葛亮建祠于此一名黄牛庙　翁仲姓阮身长一丈二尺少为县吏为督邮所笞叹曰人当如是邪遂入学究书史秦始皇并天下使翁仲将兵守临洮声震匈奴秦人以为瑞翁仲死遂铸铜像置咸阳司马门外】　三天司直　九江真人【一説顔囬为明晨侍郎后为三天司直　宋元丰间于立礼舟至落星寺舟遂没立礼为人导至一官府见一牌曰三江都水使者九江真人真人云立礼筭未终令速送出门立礼询吏曰九江真人为谁荅曰大丞相刘阮也】　江湖散仙蓬莱都监【杜少陵生为文星典吏及其没也又与李青莲等俱优游江湖称散仙　陶隐居为】
　　【蓬莱都水大监魏郑公为太阳都录大监】
　　神四
　　原依人【鬼神依人而行】　乏主【传民神之主也若百姓困是鬼神乏主也】　降福【左传神防之福又诗降福穣穣】　为祟【左传楚昭王疾卜曰河神为祟王不祭大夫请祭之王曰三代命祭祀不越望江汉濉漳楚之望也不谷虽不徳河非所获罪遂不祭】　致力【传致力于神】　知奸【左传夏方有徳铸鼎象物而为之备使民知神奸故人入山林不逢魑魅魍魉之属】　助化【幽则有鬼神注言可以助天地成化】　观恶【左传详神二】　气魂【易云精为物逰魂为变是故知鬼神之情状】　情状【见上】　盛也【礼气也者神之盛也】　裁之【惟尔有神裁之】格思【诗曰神之格思不可度思】　吊矣【诗云神之吊矣】　福善【天道福善祸滛】　害盈【易鬼神害盈而福谦】　不怒【神则不怒而威】　自祗【不加敬而人自祗】　神羞【无作神羞】　神恶【神之所恶】　无渎【鬼神】　必安【传神必据我据安也】　实沈台骀【晋侯疾卜曰实沈防骀为祟子产曰实沈参神也台骀汾神也抑此二者不及君身山川星辰】
　　【之神又何为乎】　肹蠁　漠　明神　明灵　増堪坏【山神名】肩吾【太山之神也】　禺强【北方之神也】　儵忽【南海之帝为儵北海之帝为忽】浑沌【中央之帝也】　蒒翁【思蒒翁于西土兮禾神也　俱见王氏彚苑】　原凭
　　在徳【传神所凭依将在徳矣】　事以礼【传率民事神以礼】　敬而逺【论语敬鬼神而逺之】　感遂通【易感而遂通非天下之至神其孰能与于此】　享克诚【书鬼神无常享享于克诚】　诛不善【为不善于者鬼神得而诛之】　太山伯【蒋济字子通妻梦亡児曰今为太山伍伯憔悴困苦不可言今庙西有讴士孙珂为泰山令愿属珂令转我乐处蒋访得珂言之珂许后月余又梦曰已得转太山录事】　罗阳神【详神二呉志云云】　欲徼福愿乞灵　百姓与谋【易云神谋鬼谋百姓与能】　万民以服【礼记】　神所劳矣【诗恺悌君子神所劳矣】　神其吐之【谓不享其祭】　仲尼不语贾谊具道【详神二】　潢潦可荐【传潢污行潦之水可荐于鬼神谓敬则物可薄】
　　【也】　山川亦寜【山川鬼神亦莫不寕】　异业不渎【史记人神异业不可渎之】非类不歆【传鬼神非其类不歆其祀】　未孚不福【左传小信未孚神不福也】　以道不伤【老子以道莅天下其鬼不神非其鬼不神其神不伤人也】　不见不闻【中庸】有祈有报【礼祭有祈焉有报焉有由弭焉】　神有不通【楚辞】　灵恐歇【老子】　鬼神享徳　祷祀贵诚　仰得一之灵【老子神得一以灵】防时万之福【卜尔有神时万时亿】　社公之鬼谋以亡曺　莘
　　邑之神防而灭虢　不善之家祸实由已　有道之日神不伤人
　　神五
　　原诗梁简文帝祠伍贠庙诗曰去国资孝本循忠全令名舟里多竒计芦中复吐诚偃月交吴舰鱼丽入楚营光功摧妙筭载籍有余声洪涛犹鼔怒灵庙尚凄清行潦承椒奠按歌杂凤笙无劳晋后璧讵用楚巨缨宻树临寒水踈扉望逺城窓寮野雾入衣帐积苔生惟有三青鸟敛翅时逢迎　刘遵和简文帝赛汉髙帝庙诗曰分蛇沦霸迹提剑灭防威空余清祀防无复瑞云飞仙车照丹穴霓裳影翠微投玦要汉女吹管召湘妃幸逢懐精日豫奉休沐归　徐陵和诗曰山宫类牛首汉寝若龙川玉椀无秋酎金灯灭夜烟丹帷廹灵岳绀席下羣仙堂空沛筑响钗低戚舞妍何殊后庙里子建作华篇　刘孝仪和诗曰珪币崇明祀牲樽礼贵神风惊如集庙光至似来陈徘徊灵驾入叫咷唱歌新将言非为已致敬乃祈民多才与多事今古独为邻　王台卿和诗曰沐芳事椒醑驾言遵夀宫瑶台斜接岫玉殿上凌空树出垂巗影竹引带山风阶长雾难歇窓髙云易通所悲樽爼撤按歌曲未终　王僧孺湘夫人诗曰桂栋承薜帷眇眇川之湄白苹徒可望绿芷竟空滋日暮思公子衔意嘿无辞　増唐韦应物鼋头山神女歌曰鼋头之山直上洞庭连青天苍苍烟树闭古庙中有娥眉成水仙水府沈沈行路絶蛟龙出没无时节魂同魍魉潜太隂身与空山长不灭东晋永和今防代云髪素顔犹盼睐隂【一作沈】深灵气静凝美的皪龙绡杂琼佩山精木魅不敢亲昬明响像如有人蕙兰琼芳积烟露碧窓松月无冬春舟客经过奠椒醑巫女南音歌激楚碧水空见鸟飞长天何处云随雨红蕖绿苹芳意多玉灵荡漾凌清波孤峯絶岛俨相向鬼啸猿啼垂女萝皓雪琼枝殊异色北方絶代徒倾国云没烟销不可期明堂翡翠无人得精灵变态状无方游龙宛转惊鸿翔湘妃独立九疑暮汉女菱歌春日长始知仙事无不有可惜吴宫空白首　宋陆游赛神曲曰丛祠千载临江渚拜贶今年那可数须晴得晴雨得雨人意所向神輙许嘉禾九穂持上府庙前女巫逓歌舞呜呜歌讴坎坎鼓香烟成云神降语大饼如槃牲腯肥再拜献神神不违晩来人醉相扶归蝉声满庙锁斜晖　又赛神曲曰击鼓坎坎吹笙呜呜绿袍槐简立老巫红衫绣裠舞小姑乌桕烛明蜡不如鲤鱼糁羮出神厨老巫前致词小姑抱酒壶愿神来享常欢娱使我嘉谷收连车牛羊暮归塞门闾鸡骛一母生百雏嵗嵗赐粟年年蠲租蒲鞭不施圜土空虚束草作官但形模刻木为吏无文书淳风复还羲皇初防亦不结况其余神归人散醉相扶夜深歌舞官道隅　又赛神诗曰嵗熟乡邻乐辰良祭赛多荒园抛鬼饭髙几置神鵞人散丛祠寂巫归醉脸酡饥鸦更堪笑鸣噪下庭柯
　　原赋宋玉髙唐赋曰楚防王与宋玉逰于云梦之防望髙唐之观其上独有云气崪兮直上忽兮改容须臾之间变化无穷王问玉曰此何气也玉对曰所谓朝云者也昔者先王尝游髙唐怠而昼寝梦妇人曰妾巫山之女也为髙唐之客闻君逰髙唐愿荐枕席王因幸之去辞曰妾在巫山之阳髙丘之岨旦为朝云暮为行雨朝朝暮暮阳台之下旦朝视之如言故为立庙号曰朝云王曰朝云始出状若何玉对曰其始出也防兮若松榯其少进也晰兮若姣姬袂障日而望所思忽兮改容偈兮若驾驷马而建羽旗湫兮如风凄兮如雨风止雨霁云无处所惟髙唐之大体殊无物类之可仪比巫山赫其无畴道互折而层累遇天雨之新霁观百谷之俱集濞其无声溃淡淡而并入中阪遥望元木冬荣煌煌荧荧夺人目精烂兮若列星曽不可殚形绿叶紫裹朱茎白蒂纎条悲鸣声似竽籁清浊相和五变四防感心动耳廽肠伤气长吏隳官贤士失志愁思无已叹息垂泪王乃乗玉舆驷苍螭于是乃纵猎者基址如星传言羽猎衔枚无声蜺为旌翠为盖风起雨止千里而逝　又神女赋曰楚防王与宋玉逰于云梦之浦使玉赋髙唐之事其夜玉寝梦与神女遇其状甚丽玉异之明日以白王曰其始来也曜乎若白日初出照屋梁其少进也皎若明月舒其光须防之间美貌横生乎如华温乎如莹五色并施不可殚形振绣衣披袿裳秾不短纎不长歩裔裔兮耀殿堂忽兮改容婉若逰龙乘云翔何神女之妖丽含隂阳之渥饰被华藻之可好若翡翠之奋翼毛嫱障袂不足程式西施掩面比之无色望余帷而延视若流波之将澜奋长袖以正袵立踯躅而不安意似近而既逺若将来而复旋褰余帱而请御愿尽心之惓惓顾女师命太傅欢情未接辞而去迁延引身不可亲附　魏曹植洛神赋曰黄初三年余朝京师还济洛川古人有言斯水之神名曰宓妃感宋玉对楚王説神女之事遂作斯赋其辞曰余从京域言归东藩背伊阙越轘辕经通谷凌景山税驾乎蘅臯秣驷乎芝田容与乎杨林流眄乎洛川于是精移神骇忽焉思散俯则未察仰以殊观覩一丽人于巗之畔其形也翩若惊鸿婉若逰龙荣曜秋菊华茂春松髣髴兮若轻云之蔽月飘飖兮若流风之廽雪逺而望之皎若太阳升朝霞廹而察之灼若芙蕖出緑波秾纎得修短合度陈琳神女赋曰汉三七之建安荆野蠢而作仇賛皇
　　师以南假济汉川之清流感时人之攸叹想神女之来游仪营魄于髣髴托嘉梦以通精望阳而滉瀁覩元丽之轶灵文降虬之奕奕鸣玉鸾之嘤嘤荅玉质于苕华拟艳姿于蕣荣感仲春之和节叹鸣雁之嗈嗈申握椒以贻予请同宴乎奥房茍好乐之嘉合永絶世而独昌既叹尔以艳采又悦我之长期顺乾坤以成性夫何若而有辞　王粲神女赋曰惟天地之普化何产气之淑真陶隂阳之休液育妖丽之神人禀自然以絶俗超希世而无羣体纎弱而方足肤柔曼以丰盈发似元鍳鬓类云成戴金羽之首饰珥照夜之珠珰袭罗绮之黼衣曵缛绣之华裳错缤纷以杂佩袿熠爚而焜煌退变容而改服兾致态以相移税衣裳兮免簮笄施华的兮结羽仪扬蛾微眄悬藐流离婉约绮媚举动多宜称诗表志安气和声探懐授心发露幽情彼佳人之难遇真一遇而长别顾大罚之淫愆亦终身而不灭心交战而贞胜乃囬意而自絶　杨脩神女赋曰惟元媛之逸女育明曜乎黄庭吸朝霞之芬液澹浮游乎太清余执义而潜厉乃感梦而通灵盛容饰之夲艶奂龙采而凤荣翠黼翚裳纎縠文袿顺风揄乍合乍离飘若兴动玉趾未移详观元妙与世无双华面玉粲韡若芙蓉肤凝理而琼絜体鲜弱而柔鸿囬肩襟而动合何俯仰之妍工嘉今夜之幸遇获帷裳乎期同情沸涌而思进彼严厉而静恭托讽説而宣谕色欢悦而我从　晋张敏神女赋曰世之言神仙者多矣然未之或騐也至如氏之妇则近信而有证者夫鬼魅之下人也无不羸病损痩今义起平安无恙而与神女饮宴寝处纵情极意岂不异哉余览其歌诗辞旨清伟故为之作赋皇览余之纯徳歩朱阙之峥嵘靡飞除而入秘殿侍太极之穆清帝愍余之勤肃将休余于中州托元静以自处是夫子之好仇于是主人怃然而问之曰尔岂是周之褒姒齐之文姜孽妇淫鬼来自藏乎傥亦汉之逰女江之娥皇厌真乐倦僊侍乎于是神女乃敛袂正襟而对曰我实真淑子何猜焉且辨言知礼恭为令则美姿天挺盛饰表徳以此承欢君有何惑尔乃敷茵席垂组帐嘉旨既设同牢而飨微闻芳泽心荡意放于是寻房中之至嬿极长夜之欢情心眇眇以忽忽想北里之遗声赋斯时之要妙进袆服之纷敷俛抚袵而吿辞仰长叹以欷吁乗云雾而变化遥弃我其焉如　杨该三公山下神祠赋曰南极鬰纡飞龙在天太乙白石巨灵据山二后殊位惟公在焉下则归云蓬勃緑水流离争湍趣戾冲石防谿髙岸为谷峣阻防梗林奈条逼涂迮蹊行者息驾歩趾于斯陟大登岑岗逾爽垲厯朝阳华殿之显敞覩应门之嶈嶈神木鬱蓊百堵周乎洞房进排阊阖顾盼灵堂聚楹列峙丹饰煌煌千栌浮跂夭蹻腾骧累曽岌嶪齐载长梁敷山藻于前棁缀榱桷以采章文绮艧其纷鳞洪葩以披尔乃逡廵降趾游坐东厢日不逮昬炎燎已光县宰致祠嘉旨备详隂祚显应徧泽圻疆普此士女乐彼丰穣　宋谢灵运江妃赋曰招魂定情洛神清思覃曩日之敷陈尽古来之妍媚矧今日之逢迎迈前世之灵异姿非定容服无常度两宜欢嚬俱适华素于时升月隐山落日映屿收霞敛色廽飇拂渚每驰情于晨暮矧良遇之莫叙投明瑱以申赠觊色授而魂与沈分湘岸延情苍隂隔山川之表里判天地之浮沈承嘉约于往昔寜更贰于在今傥借访于交甫知斯言之可谌兰音未吐红顔若晖流眄光溢动袂芳菲散云辔之络绎按灵辎而徘徊建羽旌而逶迤奏清管之依微虑一别之长絶眇天末而永违　梁江淹水上神赋曰江上丈人游宦荆呉首卫国望燕途歴秦闗出宋都徧览下蔡之女具悦淇上之姝乃造南中度炎州经玉涧越金流路逶迤而无轨野忽漭而眇俦忽而精飞视乱意走心移绮靡防葢怅望蕙枝一丽女子碧渚之涯冶异絶俗竒丽不常青娥羞艳素女慙光恨精影之不滞悼光晷之难惜阅有无于俄顷騐变化于咫尺野田田而虚翠水湛湛而空碧乃唱桂棹凌冲波背橘浦向椒阿茍悬天兮有命永离决兮若何原碑梁简文吴兴楚王神庙碑曰昔者武王询于太公五神之礼正伊陟賛于巫咸三篇之义作抑又元矩司于坎宫汉兴北畤黄蛇感于通梦秦作西郊幽则鬼神其来已尚楚王既兹释教止献车牛既舎黄驹安俟骍角掌系无在涤之劳牧人止楅衡之务周房殷爼惟有元涧芳芝玉斚瑶樽止陈丹桂清酌渐符不杀之教方行大士之心比夫黄树赤光紫衣朱髪茂矣哉王制云山川神只有不举者为不敬太守元景仲稽诸古典于兹徃烈永传不朽式树髙碑翠石勒文事偕神掌灵负字还拟洛书
　　原祭文宋谢脁祭大雷周何二神文曰大过在运小雅尽缺琼镜日沦金车未晰周生电断神谟英冠正因部竒风敛云散晋徳如燬功资叶賛山无猛鸷时旷忠贤流王于彘鼎忽焉忠肃布衣君亲自然驱狐上国斩鲵中川纷纶凯入氛氲配天　梁邵陵王祀鲁山神文曰敬奠鲁君之灵窃以首山郁律表二叔之清风赵国隐沦擅三公之灵迹北阪祠城流光夜起东岭丛室甘雨昼零故能徴应不愆介福无爽金坛玉宇是众妙之游遨丹崖翠幄信灵人之响像霓裳虬葢转日车而竞前驾象乗豹载云旗而总集江妃汉女含睇来趋湘娥洛嫔宜言在侧鸣璆抚剑浃席徘徊缓节陈竽满堂繁防奠椒懐糈之欢传芭代舞之乐桂醑溢于羽樽蕙肴盈于兰籍既醉既饱景福攸同不震不腾神保是格炰胾之荐已毕庆报之泽攸先愿化昌而俗阜俾多祐之在防同匪石之无转欣滞穂之有年惟东皇兮戾止等南山而不骞　沈约赛蒋山庙文曰我皇体天御宇望日表尊备乐变乎笙镛郁礼华于爼豆迩无不懐逺无不肃鸟革元素之容草移丹緑之状泉露改味日月重光仰惟大王年逾二百世兼四代玉桴布瑶席秦梁楚赵之巫把琼茅而延伫燕卫宋郑之音结流风而成曲九嶷之乘蔽日三山之驾若云　増唐李商隐祭全义县伏波庙文曰越城旧疆汉将遗庙一派湘水万里楚山比頴川袁氏之防悲同异日方汝水周公之渡感极当时呜呼昔也投隙建功因时立志隗军坐谈西伯弃世无归梁伯孙自降王姬虽来不起以若画之眉宇开聚米之山川扶风里中讵守钱而为虏徳阳殿下寜相马以推工怅望闗西超驰陇首事嫂冠帯诫侄书成龙伯髙之故人其言有所公孙述之刺客相待何轻鸢跕启行蛮溪请往铜留铸柱革誓裹尸男儿已立邉功壮士犹羞病死漓湘之浒祠宇依然岂独文宣之陵不生刺草更若武侯之陇仍有深松向我来思停车展敬一尊有奠五马归及申望嵗之祈又辱有秋之泽云兴柱础电绕墙藩何烦玉女之投壶方闻天笑不待樵人之取箭已见风廽敢黍稷之馨用报京坻之赐属以时非行县不获躬诣灵坛词托烟波意传天壌既谢三时之泽兼论千载之交勿负至诚以孤元契　又赛古榄神文曰惟神爰因硕果遂启灵祠美邵平且传旧志李标朱仲亦茂前经昨日瘴暑为灾油云不起式存心祷虑作神羞神能感气蜧泉传祥鹳垤使宋生抒赋始悦于防风髙氏读书忽惊于暴雨化太甚旱为大有年见助于欢康敢懐于昭赛
　　神异
　　原王猛卖畚【王猛少贫鬻畚洛阳有一人贵买之而无直猛利其直従行不觉入深山见一老父踞胡牀左右十数人引猛进拜之父云王公何縁拜也乃十倍偿畚价猛出反顾乃嵩山也】　应妪得金【应妪者生四子而寡见神光照袂试探之乃得金自是诸子官崇并有才名至应玚七世通显也】糜竺失火【蜀志糜竺字子仲东海人资累巨万从洛还家行未到数十里路傍逢一妇人求车】
　　【寄载行二十里妇人谢去曰天使我往东海烧糜竺家感君义故相吿竺恳请之曰不可不烧君快去我缓行竺急归尽出财日中果火发】　管寜神光【管寜就徴家属行夜黒无人见有火炉前引人以为神光助积善之应也】　陆云宿王弼墓【晋书云陆云字士龙宿故人家夜暗迷路忽草中有光趋之至一家寄宿见一少年美风姿共谈老子辞致清逺晓辞去至故人家云此防数十里无人居却寻乃至王弼墓云自此谈元大胜】　嵇康受广陵散【嵇康夜宿华亭弹琴夜半有客诣之共谈音律辞致清辨谓广陵散调絶伦遂授康仍誓不得传康撰髙士传】
　　鬼一
　　増易曰鬼神害盈而福谦　原礼记曰魄也者鬼之盛也　论语曰非其鬼而祭之謟也　増韩诗外传曰人死曰鬼鬼者归也精气归于天肉归于土血归于水脉归于泽声归于雷动则归于风眠归于日月骨归于木筋归于山齿归于石膏归于露髪归于革呼吸之气归复于人
　　鬼二
　　増论衡曰上古之人有神荼鬱垒者昆弟二人生而执鬼　淮南子曰苍颉作书鬼夜哭　左传曰楚司马子良生子越椒子文曰是必灭若敖氏矣及将死泣曰鬼犹求食若敖氏之鬼不其馁而　汉书曰刘根有神术太守史祈以为妖执而数之曰若有神可顾一騐根曰颇能使鬼乃左顾右啸祈之亡父近亲皆反缚在祈前向根叩头曰小児无状分当万死叱祈曰汝子孙不能光荣先祖而辱如此何不叩谢之祈哀惊悲泣顿首请罪根黙然忽去不知所之　晋书曰邹湛字润甫尝见一人自称甄仲舒余无所言如此非一久之乃悟曰宅西有积土败瓦其中有死人甄仲舒者予舎西土瓦中人也检之果然厚加敛毕遂梦此人来谢　又曰周访宿宫亭湖晨起如厠见一老父访执之化为防鸭幽明録曰阮徳如常如厠见一鬼长丈余色黒而眼大着皁单衣平上帻去之咫尺徳如心安定徐笑语之曰人言鬼可憎果然鬼即愧赧而退　晋阳秋曰苻坚未败长安市鬼夜哭一月止　续晋阳秋曰防阳罗友在桓温府屡以贫乞禄温以其诞肆许而不用同府人有得郡者温为坐别友亦被命至尤晩温问之曰出门于中路遇见一鬼谓余曰见汝送人作郡不见人送汝作郡友始怖终慙不觉淹缓温笑而用之　前赵録曰麟嘉三年螽斯则百堂灾自此鬼哭二宫夜夜不　后赵録曰魏豹字叔虎范阳人也迁中山太守有治名豹嬖妾先死豹后于廪丘南妾形见与豹言翌日而卒宋书曰刘伯龙少而长薄及长厯位尚书左丞武陵太守贫窭尤甚常在家慨然将召左右营十一之方忽见一鬼在傍抚掌大笑伯龙叹曰贫穷固自有命乃复为鬼所笑也遂止　梁书曰范云尝与梁武同宿顾暠之舎妻方产鬼在外曰此中有王有相云起曰王当仰属相以见归因是尽心推事　六帖曰李宻破宇文化及还屯金墉劲兵良马多死王世充欲击之恐士心未一乃谋以鬼动众令徳阳门卫张永通言梦人谓己曰我周公也能以兵助讨宻世充立祠洛旁使巫宣言周公令急击宻有大功不然兵且疫世充部下皆楚人信妖遂请战　又曰髙士亷进益州长史蜀人畏鬼而恶疾虽父母病皆委去望舎投饵哺之士亷为设条教辨告督励风俗翕然为变　又曰韦正贯擢岭南节度使南方风俗信鬼正贯毁祠教民毋妄祈防海水溢人争咎撤祠事以为神不厌正贯登城沃酒誓曰不当神意长人者任其咎无逮下民俄而水去　又曰张果时有帅夜光者善视鬼帝召果宻坐使夜光视之不见果所在　又曰李长吉将死忽昼见二绯衣人驾赤虬持一板书若太古篆或霹石文者云当召长吉长吉下榻叩头言阿防老且病不愿去绯衣人笑曰帝成白玉楼立召君为记天上差乐无苦也　五代史曰王镕已死张文礼自为留后后文礼家鬼夜哭文礼惧病疽而卒又曰隐帝即位宫中数见怪物投瓦石撼门扉隐帝
　　召司天赵延又问禳除之法延又对曰臣职天象日时察其变动以考顺逆吉凶而已禳除之事非臣所知也然臣所闻者殆山魈也　吴越备史曰太学博士丘光庭校书于楼中髙澧屡往视之一日澧宻登楼光庭不知因囬顾见一青面鬼遂大呼俄而见澧抚之曰谨勿言之以是騐其非人　异人録曰歙州江处士好道能制鬼魅有妇人尝为鬼附诣江求符江曰吾虽能御之意不欲与鬼神为讐尔既告我当善为遣之归洒一室令童子迎客良久一少年见江再拜江命坐不交一言而去妇人自是不复见鬼
　　鬼三
　　原宋徴　阮论【左传曰晋士伯曰薛徴于人宋徴于鬼其罪大矣　阮瞻字千里制无鬼论人莫能难】　载车　结草【易云载鬼一车　魏颗战见老人结草以抗杜囬遂获之夜梦老人曰予所嫁妇人之父也详报防】　増豕立　雉飞【左传曰齐侯田于贝丘见大豕从者曰公子彭生也豕人立而啼　葆光録云越僧全清善书符厌役鬼神之术有市人姓王者儿妇染邪气召全清治之乃缚草人长尺余衣之五防结坛立草人于上咒之良久鸣咽而语惟称乞命全清诘之是何精魅従何而来云是魈鬼顷嵗春日于禹庙前见伊人遂相附和尚倘舎之即自逾境不敢近人烟全清曰此妖诈不宜释之乃取一瓮侧卧以鞭驱约草人入瓮中呦呦有声符缄瓮口埋于桑林下戒家人无动其妇即日病瘥经五载因兵乱人皆逃避兵人见埋瓮处谓有藏物遂打瓮破见雉飞去立于桑杪作人语曰被这和尚禁却今日方见日光时全清已仙化矣】　换帖　赠巾【嘉话録云郭侍郎承嘏尝宝法书一轴毎携以随身初应举就文试写毕夜色犹早以纸缄裹置于箧中及纳试而误纳所宝书帖却归馆于笼中取书帖观览则程试宛在箧中遽惊嗟计无所出来往棘围门外忽有老吏询其事具以实告吏曰某能换之然某家贫居兴道里倘换得愿以钱三万见酧公悦许之逡廵赍程试入入而以书帖出授公公愧谢而退明日以钱送诣兴道里欵闗久之有家人出公以姓氏质之对曰主人死已三日力贫未办周身之具公惊叹久之方知棘围所见乃鬼也遂以钱赠其家　陈书曰贺徳基字承业少时逰学京师于白马寺前逢一妇人容服甚盛呼徳基入寺门脱白纶巾赠之曰君方为重器不久贫寒故以此相遗徳基问其姓名不荅而去】　徙牀盗盏【唐魏元忠一夕夜半有妇女数人立竹牀前公曰能徙我牀于堂下乎羣女竟舁于堂下公曰】
　　【复可徙堂中乎羣女复移牀至旧所公曰能徙我牀至街市乎羣女再拜而去曰此寛厚长者可同常人玩之哉　葆光録云有军人早出月色朗然见一独足者桥栏上卧军人少壮无畏惧乃抱之其鬼即云放我当有相酬军人曰有何物曰有一银盏问居处曰少间送来军人遂舍之其妻在家见一少年扣门云贤夫令将盏归授其妻而去至晩军人囬其妻将盏示之夫乃説今早之事妻曰神物不可贮令将货之易酒肉祭之夫従其言祭毕夫曰适见其盏有似家内盏様莫是偷我者将来否妻往取视果失之矣夫妻愕然曰大是俊鬼子】被薜茘　着衣冠【离骚云屈原作山鬼歌若有人兮山之阿被薜茘兮帯女萝　宋徐】
　　【孝先为都官尚书自晋以来尚书寮皆携家属居省年代久逺多鬼怪每夜昬时无故有声光或见人着衣冠从中出须臾复没或门自开合见者多死尚书周确卒于此省孝先代确居之经两载妖变皆息时人以为贞正所致云】　美人掷书　进士投啓【广州押衙崔庆成辖香药纲诣内库抵黄华驿舎夜见美妇人曰今日见君君必有疑今日舍君我寜不悔君囬辕别圗后防掷书云川中狗百姓眼马扑儿御厨饭及还不敢宿皇华寓宿旅邸前妇人来曰今日之事可谐否十二字可辨否庆成不能对妇人因命青衣进酒终不举醆乃作诗曰妖魄才防自古灵多情心胆似平生知君不是风流物却上幽原怨月明掷纸于地灯火俱灭丁晋公常见此十二字曰川中狗蜀犬也独字百姓眼民目也眠字马扑儿子也孤字御厨饭官食也馆字乃独眠孤馆四字　杨愿监都下仓有通谒云江州进士吕口既相见投短启云幽室微光寒泉涸滴杨谊之庖屡空孔绪之车何适愿曰孔绪之车何故事也其人曰杨三杨三汝杨迈之孙杨中之子孔绪之事何必问也愿怒欲击之其人溘然仆地惟露幞头巾子愿遽锄之化为大防走入仓下】
　　鬼四
　　原称寃【后汉王忳为郿令至斄亭夜中闻女子称寃言是亭长所杀即今门下游徼是也忳为理之具服亭下遂无怪】　求食【鬼犹求食】　忠义【晋虞悝王敦作逆悝被执曰阖门为忠义鬼亦何恨】昬【邾文公用鄫子于次睢之社子鱼曰用人于昬之鬼】　难见【苏秦曰楚谒者难见】
　　【如鬼】　为无【晋阮修云常有论鬼神者皆以人死为鬼修独以为无今见者云着生时衣服若人死有鬼衣服亦有鬼邪论者大服修字宣子】　黎丘【吕氏春秋曰梁叟患黎丘之鬼】　贝丘【详鬼三豕立注】　罔象　浮光【魃毕方度朔并鬼名也】　鬼责【庄子】　妖梦【传曰狐突不寐而与申生言故曰妖梦】　焉能事【季路问事鬼神子曰未能事人焉能事鬼】　有所归【传曰郑人相惊以伯有至矣或梦伯有介而行曰壬子余将杀带也明年壬寅余又将杀叚也及壬子驷带卒明年壬寅公孙段卒国人愈惧子产乃立良止以抚之乃止曰鬼有所归乃不为厉吾为之归也】白虎齧骖【史记云秦二世梦白虎齧骖卜曰泾水为祟乃沈马祭之】　黄熊入寝
　　【左传晋侯有疾梦黄熊入寝于时子产聘晋晋侯使韩子问子产曰何厉鬼乎对曰昔尧殛鲧于羽山其神化为黄熊入羽渊实为夏郊三代祀之晋为盟主其未祀乎乃祀夏郊晋侯乃间】　犹能为厉【左传云伯有为厉子产曰人生始化曰魄既生魄阳曰魂用物精多则魂魄彊匹夫匹妇彊死其魂魄犹能凭依于人以为淫厉况良霄三世执其政柄而彊死能为鬼不亦宜乎】　耻与争光【嵇康夜烛下见鬼熟视乃灭烛曰耻与魑魅争光】　増诵易忽散【北齐权防任助教时夜乗驴出东门钟漏已尽忽有一人牵头一人随后有异生人渐渐失路防心怪之诵易经上篇二人忽散】　题诗遂散【酉阳杂爼云郭代公尝山居中夜有人面如盘瞚目出灯下公了无惧色徐染翰题其頬曰久戍人偏老长征马不肥题毕吟之其物遂灭】　原搏膺而踊【左传晋侯杀赵同赵括及疾梦大厉鬼披髪搏膺而踊曰杀予孙不义余得请于帝矣】　被髪而噪【又曰衞侯杀浑良夫梦于北宫见人被髪北面噪曰余为浑良夫叫天云无辜】　狐突见申生【又曰狐突适下国见太子申生申生曰夷吾无礼余得请于帝矣将以晋畀秦秦将祀余突谓神不享非类太子许复请后七日有巫者见太子告之曰帝许我伐有罪矣敝于韩】　宣王见杜伯【墨子曰周宣王杀杜伯不以罪后宣王田于圃见杜伯执弓矢以射宣王伏弓衣而死】　魏其讐田蚡【田蚡杀魏其侯灌夫其春蚡病一身皆痛若有击者呼伏谢罪上使视鬼者瞻之曰魏其侯灌夫共笞之】　徐伯报仲堪【殷仲堪先逰江濵见流尸接而之旬日门前沟忽起为岸其夕有人自通称徐伯元感君恵思报水中有岸其名为洲君当为州言终而没后果为荆州】　善为积庆　正可闲邪　既死有知鬼犹报怨　人为不道鬼诉无辜　赵氏之寃搏膺入梦　良夫之酷被发叫天　当休明之代物不为妖而聚怨之人鬼将有报　有讐必报伯有之杀驷帯无道则见齐侯之惧彭生
　　鬼五
　　原歌呉王女紫玉歌曰南山有鸟北山张罗意欲从君防言孔多悲结成疹没命黄垆命之不造寃如之何羽族之长名为凤凰一日失雄三年感伤虽有众鸟不为匹双故见鄙姿逢君辉光身逺心近何曽暂　刘妙容宛转歌曰月既明西轩琴复清寸心斗酒争芳夜千秋万嵗同一情歌宛转宛转凄以哀愿为星与汉光影共徘徊　又曰悲且伤参差泪成行低红掩翠方无色金徽玉轸为谁锵歌宛转宛转情复悲愿为云与雾氛氲对容姿　郭长生歌曰闲夜寂以清长笛亮且鸣若欲知我者姓郭字长生　陈阿登歌曰连绵葛上藤一援复一絙欲知我姓名姓陈名阿登　聂包鬼歌曰花盈盈正闻行当归不闻死复生　鬼仙歌谣曰登阿侬孔雀楼遥闻凤凰鼓下我邹山头彷佛见梁鲁　窓呼祁孔賔歌曰祁孔賔祁孔賔隐去来隐去来修饰人世甚苦不可谐所得未毫毛所防如山崖　増唐韦应物马明生遇神女歌曰学仙贵功亦贵精神女变化感马生石壁千寻启双检中有玉牀铺玉簟立之一隅不与言玉体安稳三日眠马生一立心转坚知其丹白哀怜安期先生来起居请示金珰玉佩天皇书神女呵责不合见仙子谢过手足战大元枣冷如氷海上摘来朝霞凝赐仙复坐对食了颔之使去随云升乃言马生合不死少姑教敕令付尔安期再拜将生出一授素书天地毕　元郑元祐钟馗食鬼图诗曰老髯足恐迷阳棘鬼肩藤舆振双膝前驱肥身儿短黒非髯娇儿则已腊后从众丑服厠役担携鬼脯作髯食鬼肌未必能肥腯餔之空劳髯手擘彼痩而巾褙长窄无乃癯儒执髯役其余丑状千百态专为世人尸辟怪楚龚狞老非其类请问何由识其槩想龚目睛烁隂界行尸走鬼非殊民膏民脂饱死后却供髯餐缩而痩无由起龚问其有啸于梁妖莫售大明当天百禄辏物不疵疠民长夀明郭登神灵诗曰乞福禳灾许防千分明报应不曽
　　偏神灵应是嫌铜臭只问人间要纸钱
　　妖怪一
　　原周礼曰凡大傀灾异合去乐注曰傀怪也　又曰眡祲掌十煇之法以观妖祥以辨吉凶注云煇气也其类有十　増春秋潜潭巴曰异之为言怪也谓先发感动也
　　妖怪二
　　増左传曰有云如众赤乌挟日以飞三日楚子使问诸周太史太史曰其当王身乎若禜之可移于令尹司马张璠汉纪曰梁冀池中船无故自覆后被诛　后汉
　　书曰彭宠自立为燕王多见变怪堂上闻虾蟇声在炉火下凿地求之不得后为奴所杀　魏志曰钜鹿张臻正始中戴鸿鸟巢门臻告门人曰戴鸿鸟巢门此隂凶也乃援琴作诗句而卒　又曰朱建平善相相应璩曰君年六十二位为常伯先此一年当独见一白狗也璩年六十一为侍中直省内忽见白狗众人悉不见于是数聚防并急逰观饮燕自娱年六十三卒　世説曰卫瓘永熈中家人炊饭堕地尽化为螺出足而行瓘终见诛　异苑曰谢文静于后府接賔妇刘氏见狗衔谢头来久失所在妇具説之谢容无变色是月薨　又曰晋恵帝羊后将入宫衣中忽有火光自后藩臣搆兵洛阳失御后为刘曜所嫔　又曰太原王徽之字子猷元嘉四年为兖州刺史在道有客索酒炙言未讫而炙至徽之取自割终不入投地大怒少顷顾视向炙已变为徽头矣惊愕反瞩自覩其首在空中挥霍而没　又曰葛辉夫义熈中在家宿至三更有两人把斧至堦前疑是凶人往打之欲下杖悉变蝴蜨缤纷飞散有一物冲辉夫腋下便倒少时死　又曰宋大明中顿丘县令刘顺酒酣晨起见榻牀上有一聚凝血如覆盆形刘氏武人了不惊怪乃令捣韲亲自切血染韲食之弃其所余后十许载至元徽二年为王道隆所害　沈约宋书曰萧思话在青州常所用铜斗覆在药厨下忽于斗下得二死雀思话叹曰斗覆而双雀殒其不祥乎既而被系又曰刘敬宣尝夜与寮属宴空中有投一只屩于坐坠敬宣食盘上三尺五寸已经人着过耳鼻间并欲壊顷之而败防　又曰李林甫宅屡有妖怪其南北隅沟中有火光大起或有小儿持火出入林甫恶之奏于其处立嘉猷观林甫之疾也晨起盥饰将入朝命取书囊即常时所记事目也忽觉额重于常持者开视之即有二防出焉投于地下即变为苍狗防目张牙仰视林甫命弓射之殷然即灭林甫恶之不逾月而卒　云斋録云宋潜为甘渡廵检延故人赵当训其子弟忽见美妇人立灯下纎腰一搦唱曰郎行久不归妾心伤亦苦低迷罗箔风背泣西窓雨遂灭灯趋赵就寝曰妾本东方人鬻身彭城郎今郎观光上国妾岂可孤眠暗室明夜又来诸生怪赵精神恍惚具告其父潜往观焉见一妇人唱曰向晓临鸾拂黛眉红妖艳冶照罗帏不辞夜夜偷相访只恐旁人又得知宋大呼遽入以手抱之甚细乃一灯檠耳焚之遂絶焉
　　妖怪三
　　原祥桑　妖鸟【史记云亳有祥桑谷并生于朝一暮大拱太戊修徳祥桑枯死　周礼云庭氏掌射国中之妖鸟若不见其鸟兽则以救日之弓救月之矢夜射之注云兽谓狐狼等不见谓夜来呼鸣为怪者救日射太阳救月射太隂】　石言　蛇鬭【左传曰石言于晋师旷曰石不能言恐有凭焉不然民聼滥也　又曰初内蛇与外蛇鬭于郑内蛇死六年而厉公入公闻之问申繻对曰人之所忌其气焰以取之妖由人兴也人无衅焉妖不自作人弃常则妖兴】　羵羊　驴防【家语曰季桓子穿井得土缶问孔子孔子曰木石之怪夔魍魉水之怪者龙罔象土之怪者羵羊也　晋宣城郡有一物大如水牛灰色庳脚脚类象胸前尾上皆白爪力而迟钝到城下郭璞筮之名曰驴鼠】　犬祸　狸妖【汉书成帝河平年长安人石良见物如人状在其室中击之为狗走去数日有数十人被甲持弓弩至良格击或死或伤皆为狗五月乃止犬祸也　乐广为河南尹官舎多妖怪前尹皆不敢处广居之常外户自闭后于墙孔中得狸杀之遂絶妖怪】　増灯下纎腰　窓前大手【上详妖怪二　括异志云少保马公亮少时临窓烛下阅书忽有大手如扇自窓前伸入次夜又至公以笔濡雄黄水大书花字窓外大呼速为我涤去不然祸及于汝公不听而寝有顷怒甚索涤愈急公不应将晓哀鸣而手终不能缩且曰公将大贵我戏犯公何忍致我极地邪公独不见温峤燃犀之事乎公大悟以水涤去花字逊谢而去】
　　妖怪四
　　原十煇【周礼详妖怪一】　百物【之魅】　覆巢【周礼云硩蔟氏掌覆妖鸟之巢以方书十日之号十二辰十二月十二嵗二十八星之号悬其巢上则去之注妖鸟恶鸣之鸟鸮鵩之属】　射声【又庭氏职云若神则以太隂之弓与枉矢射之注云神谓非鸟兽之声若叫于宋大庙曰嘻嘻出出之类】去乐【周礼详妖怪一】　作赋【贾谊为长沙王传三年有鵩飞入谊舎鵩似鸮不祥鸟也谊以谪居自伤故作赋自广曰野鸟入室主人将去请问于鵩予去何之】　祲象【谓祲形象】　怪人【周礼】祅禳【祅除也】　厌胜【厌祷也】　沴气　咎徴　能不惑【文子】
　　【曰审于符者怪物能不惑】　何不储【海赋云何竒不有何怪不储】　人乱则生【传曰天反时为灾地反物为妖人反徳为乱乱则妖灾生】　国亡必有【国之将亡必有妖孽】　六鹢退飞【过宋都】　羣雁啮死【捜神记云王莽簒汉东都太守翟义谋举义兵兄宣见羣雁数十在中庭有狗从外入啮之皆死后莽夷其三族】　见豕负涂【易】　见人撤屋【汉书霍禹将诛人共见有人居其屋上撤瓦投地就视无人第中鼠与人相触第门皆自壊】　灾祥在徳【惟吉凶不僣在人惟天降灾祥在徳】　吉凶由人　妖由人兴孽非天作　天乃降灾　国时有恐　是何祥也　或有凭焉　铸鼎象物圣人备罔两之奸　悬镜鉴形道士防魑魅之惑　徴社公之梦曹政乱而始亡　降莘邑之神虢徳衰而后灭
　　御定渊鉴类函巻三百二十
　　钦定四库全书
　　御定渊鉴类函巻三百二十一
　　灵异部二【寤前生　知亡日　再生造化　变化　梦　魂魄】
　　寤前生一
　　増商芸语林云张衡初死蔡邕母始怀孕二人才貌甚相类时人云蔡邕是衡之后身　独异记云晋羊祜三岁时乳母抱行乃令于东邻树孔中探得金环东邻之人云吾儿七岁死曾弄金环失其处所乃知祜前身东邻子也　洞冥记云中书令王珉有一胡沙门瞻珉风采曰使我后生得为此人子愿亦足矣后珉生一子始能言便解外国语及絶国珠贝素所未见即识其名咸谓沙门乃前身也　宋髙僧云处州释知威天与多能富有词藻时传是徐陵后身　明皇杂録云开元中房琯为卢州宰道士邢和璞来琯敬礼之暇日同出城因至夏谷村一废寺松竹森映和璞坐于下以杖叩地使一人掘之数尺得一瓶瓶中皆娄师徳与永公书笑
　　谓琯曰颇忆此耶琯因洒然悟为永公后身也因语琯终身事无不騐　宣室志云劒南节度使韦臯既生一月召羣僧会食有一胡僧貌甚陋既食韦氏命乳母出婴儿请羣僧祝其寿胡僧忽谓婴儿曰别乆无恙乎婴儿若有喜色众皆异之胡僧曰此乃诸葛武侯之后身耳吾徃岁在劒门与此子善今闻降于韦氏吾故不逺而来韦氏因以武侯字之韦后自金吾节制劒南军在蜀十八年果契胡僧之语　防昌解頥録云刘立者为长葛尉其妻杨氏忽一日泣谓立曰我以某日当死且以小女美美为托曰他日美美长成望君留之三二年其夕杨氏卒后立罢官寓居长葛已十年矣有县令某邀立徃郭外看花令立先去舍赵长官庄行二三里见一杏园中有妇女十数人立驻马观之有一女年可十五六亦近败垣中窥立至赵长官宅入门主人移时方出曰适女子与亲族看花忽中暴疾所以不果奉迎坐未定有一青衣与赵耳语赵起入内闻赵公嗟叹之声乃问立曰君某年为长葛尉壻杨氏乎曰然有女名美美仆名秋笋乎曰然赵又叹息惊异旋有人唤秋笋入宅中见一女子涕泣谓曰美美安否对曰无恙也仆亦讶之立徐问赵曰某未省与君相识何故知其行止也赵乃以实告曰女适看花忽骤卒既苏自言前身乃公之妻也适窥见公不觉闷絶立歔欷久之须防县令亦至众客俱集赵白其事众咸异之立曰某今年尚未髙亦曾仕宦愿与小娘子寻隔生之好众共成之于是成防而美美长于母三岁矣　山堂肆考云元延祐问天水赵源侨寓葛岭其侧即贾似道故宅也日晩徙倚门外忽一女子緑衣双鬟年可十五六源注目久之明日出门又见如此源问曰家何处女笑而拜曰儿家与君为邻君自不识耳源遂留之宿明旦辞去夜则复来源一夕被酒戏之曰緑兮衣兮緑衣黄裳女子有惭色数日不来及再来源叩之乃曰本欲与郎君偕老奈何以婢妾待之然君已知之矣不敢复隠源问其故女惨然曰儿故宋平章秋壑之侍女也本临安家子少善弈棋年十五以棋童入侍每秋壑退朝宴坐半闲堂必召儿侍弈是时君为其家苍头职主煎茶每因供进茶瓯得至后堂君时年少美姿容儿见而慕之尝以綉罗钱箧乘暗投君君亦以玳瑁指盒为赠后为同辈所觉谗于秋壑遂与君同赐死于断桥之下君今以再世为人而儿犹在鬼录言讫泣下源亦为之动容因谓女曰汝之精气能乆存于世耶女曰数至则散矣源曰何时女曰三年耳及期女卧病不起面壁而逝源感其情不复娶投灵隠寺为僧
　　寤前生二
　　増金粟如来　玉源道君【湖州伽叶司马问李白是何人白以诗答口青莲居士谪仙人酒肆藏名三十春湖州司马如相问金粟如来是后身按青莲居士太白自号也　青琐云刘沆赴举有老人赠一聮云今年且跨穷驴去异日当乘宝马归公曰何以知之叟曰公是罗浮山玉源道君公媿谢而去】野狐入冢　大蛇盘鼓【广异记云唐曲沃县尉孙缅家奴年六岁忽视缅母笑曰】
　　【娘子总角时曾养一野狐今忆否母亦省之奴云尔时野狐即奴身也见鹰走入古冢后为猎人击殪见阎罗王王以无罪当得人身遂生海州为乞人子饥寒二十而死又见王王曰与汝作贵人家奴遂得至此今已三生矣　东斋记事云宋蔡君谟知福州有疾累日梦登鼔角楼凭鼔而卧通判诘不打三更鼔角将对曰夜有大蛇盘鼔上惊亦不去甚可恶故此避之遂至违更君谟疾愈与通判言之人遂以君谟为蛇精也】
　　寤前生三
　　原鲍靓【年五岁语父母曰本是曲阳李家儿九岁堕井后问之皆同】　羊祜【详前】　増灵运来谒【玉壶清话云江南边镐初生父梦前永嘉守谢灵运来谒愿托君为父子镐生貌类梦中所见者小字康乐及冠颖秀嗣主累用之平建州克湘潭时号为边罗汉】　僧孺来谒【宋刘沆字冲之吉州人曾祖景洪居复隆山山上有牛僧孺读书堂沆母梦牛相公来见而生沆仁宗时参知政事】
　　知亡日
　　原山頽【孔子蚤作负手曳杖逍遥于门歌曰泰山其頽乎梁木其坏乎】　石折【汉蜀武担石折文翁曰西州石折智士死当防子孙设酒食后三日而卒】　谯周【谯周自云昔孔子七十三亡刘向扬雄七十一殁今我年过七十庶慕遗躅恐不出后年明年卒时人疑以术知故假此言也】　折象【自知亡日召九族燕饮辞诀忽无疾而死】　郭景纯【自知命尽今日】　谢夷吾【知亡日】
　　再生一
　　増续汉书云武陵女子李娥年六十余病故于城外数里已四十日行人闻冢中有人声便语其家家人往视闻娥声出之遂活　吴志云孙休永安四年吴民陈焦死埋六日更生穿土中出　迦蓝记云菩提寺西域胡人所立沙门达多发冢取甎得一人以进时太后与明帝在华林堂以为妖异使黄门侍郎徐纥问其姓名死来几年何所饮食死者曰臣姓崔名涵字子洪博陵安平人也父名畅母姓魏家在城西阜财里死时年十五今满二十七在地十有二年常似醉卧无所食也时复游行或遇饮食如似梦中不甚辨了后即遣门下録事张隽诣阜财里访涵父母果得隽还具以实闻后遣送涵还家母魏把桃枝急令速去涵遂舍去游于京师尝宿寺门下汝南王赐黄衣一具涵性畏日不敢仰视又畏水火及刀兵之属常走于逵路遇疲则止不徐行也时人犹谓是鬼　前赵録云麟嘉元年大将军东平王约卒一指犹暖遂不殡殓至甲戍乃苏言见渊于不周山经五日遂复从至昆仑山三日而复返　西京记云隋开皇三年京师西北凝观寺有僧法庆造丈六夹纻像未成暴死时宝昌寺僧大智同日亦卒三日竝苏云见官曹殿上有人似王者仪仗甚众见法庆在前有一像忽来谓殿上曰庆造我未成何乃令死便检文簿云庆食尽命未尽上人曰可给荷叶以终寿言讫忽然皆失所在大智便苏众异之乃往凝观寺问庆说皆符騐庆不能复食毎日朝进荷叶六枝斋时八枝如此终身同流请乞以成其像　神异録云窦建徳常发邺中一墓无他物开棺见妇人顔色如生姿容絶丽年可二十余衣服形制非近世者候之似有气息乃收还军中养之三日而生能言云我魏文帝宫人随甄皇后在邺死于此不知今乃何时也说甄后见害了了分明建徳甚宠爱之其后建徳为太宗所灭帝将纳之乃具以事白且辞曰妾幽闭黄壤已三百年非窦公何以得有今日死乃妾之分也遂饮恨而卒帝甚伤之　唐书云贞元中翰林待诏戴少平死十六日复生　温泉志云开元十七年宣州南陵县丞李嶷死已殡三十日而苏又光启元年隰州温泉民家有死者既行人闻声
　　呼地下其家发之则复生岁余乃死　逸志云任生隠嵩山一夕闻异香一女子至留诗云我名籍上清谪居游五岳以君无俗累来劝神仙学任不顾后三日再至又留诗云葛洪亦有妇王母亦有夫神仙尽灵匹君子意何如任终不顾后任病卒道遇旌幢拥翠辇中一女子吏令任避女子望见呼问安笑曰此是嵩山书生薄命汉取吏所持文书曰不得忘情索笔判曰更与三年吏曰此紫素元君有命须防更生乃寤　又许飞琼暴卒三日复生人问其故乃诵诗云晓入瑶台露气清稽神録云新安人吴生尝病热死既棺殓忽有一鬼被髪跣足自门而入径至殡所掬沙扑人人皆惊走即闻椎声喧噪良乆瞥见一人衣冠俨然入厨中少顷即出去至暮家人乃敢临视棺已开中亦空矣数月吴自建康附书云吾已死矣有鬼救我遂活即寝渴甚即入厨中饮讫性犹恍惚不觉出门今在都矣后岁余乃归人皆呼为吴还魂　闲居録云宋之末年姑苏卖饼家检所鬻钱得冥币焉因怪之每鬻饼必识其人与其钱久之乃一妇人也迹其妇至一冢而灭遂白之官启冢见妇人卧柩中有小儿坐其侧恐其为人所觉必不复出饿死小儿有好事者收归养之既长与常人无异不知其姓乡人呼之曰鬼官人元初犹在后数年方死
　　再生二
　　原梁国女　干莹婢【晋惠帝时梁国女子许嫁已受礼谢寻而夫戍长安经年不归女家更以适人女不愿父抑之遂得病死后夫还问女所在乃至墓所发冢开棺女遂活因与归后壻诉官争之王导议曰此不得以常理断宜还前夫朝廷以为人妖于寳父莹有宠婢母甚妬夫卒时生推婢于墓中寳先年少不审知后十年母丧开冢见婢伏棺如生载还经日乃苏言其父常取饮食与之恩情如旧家中吉凶辄能语后嫁之生子】　说汉宫事　徃蓬莱山【博物志云汉末大乱有发前汉时宫人冢者宫人犹活既出平复如旧魏郭后録着宫中常置左右问汉时宫中事谗之了了皆有次绪及郭后崩哭泣过哀遂死　晋方士戴洋字国流吴兴长城人年十二遇病死五日而苏言执麾将士将徃蓬莱昆仑积石太室恒庐衡华诸山既而遣归】
　　再生三
　　原王莽簒　曹公起【搜神记云汉平元始元年二月朔方女子赵春病死既棺敛六日出棺外太守以闻说曰至隂为阳下人为上其后王莽簒位　续汉书云献帝初平中长沙人姓桓死月余其母闻棺中有声发之遂生说隂为阳云云其后曹公由匹庶起】　六日而苏　七日方苏【传曰晋人获秦谍杀诸绛市六日而苏　幽明録琅琊人姓王暴死七日方苏说初死时去到朱门状如宫殿复前见一人长大所着衣状如云气王向叩头说妇已亡儿尚小便流涕此人为之动容特与三年之期王又云三年不足活左右曰此间三年世中已三十年又三十年王果卒】
　　造化一
　　原肖形　播物【人肖天地之形注云肖似也谓首圆象天足方象地　大钩播物谓元气】大徳　不仁【易曰天地之大徳曰生　老子云天地不仁以万物为刍狗圣人不仁以百姓为刍狗】
　　造化二
　　原鑪炭　槖籥【天地为鑪兮造化为工隂阳为炭兮万物为铜　天地之间其犹槖籥乎虚而不屈动而愈出】　三生　一同【老子云一生二二生三三生万物　文子云圣人不由近知逺以万物为一同】　未有极　生于无【千变万化未始有极　天地之物生于有有生于无】元气　至精　大块甄形　洪炉孕象　隂阳不测造化多端　气甄三才　功成万化　圆盖方舆
　　上腾下降　覆载设位　品物流形　万物变化　一气生成　隂阳陶蒸　天地生殖　干知坤作　道生徳畜　天长地久　日往月来　运以无穷　生而勿有　虽品彚万端　而生灵一贯　隂阳为炭　天地搆精　万殊之象不同　千变之形无极　形开辟而坱圠　气交泰而絪缊　元牝为根希夷之精潜运埏埴为器槖籥之用无穷　成形成象谅动静之有常相荡相摩信陶钧之不息
  </div>
  <div class="pagination">
   <a href="御定渊鉴类函_page219.html">
    上一页
   </a>
   <span>
    ...
   </span>
   <a href="御定渊鉴类函_page215.html">
    215
   </a>
   <a href="御定渊鉴类函_page216.html">
    216
   </a>
   <a href="御定渊鉴类函_page217.html">
    217
   </a>
   <a href="御定渊鉴类函_page218.html">
    218
   </a>
   <a href="御定渊鉴类函_page219.html">
    219
   </a>
   <span class="current-page">
    220
   </span>
   <a href="御定渊鉴类函_page221.html">
    221
   </a>
   <a href="御定渊鉴类函_page222.html">
    222
   </a>
   <a href="御定渊鉴类函_page223.html">
    223
   </a>
   <a href="御定渊鉴类函_page224.html">
    224
   </a>
   <a href="御定渊鉴类函_page225.html">
    225
   </a>
   <span>
    ...
   </span>
   <a href="御定渊鉴类函_page221.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
