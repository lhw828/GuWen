<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 31 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 31 页/共 81 页</h1>
    <div class="content">　　魏志曹仁字子孝数有战功封安平侯　将军真天人三军服其勇　后拜大将军
　　曹洪字子廉拜骠骑将军封乐城侯
　　曹休字文烈太祖曰此吾家千里驹也以战功累转将军迁大司马都督扬州封长平侯
　　曹真字子丹以战功迁大将军封邵陵侯迁大司马不恃亲戚之宠不骄白屋之士五子皆封列侯
　　晋书曹志字允恭以材行称迁章武赵郡太守以达学通识宜在儒林为国子博士后迁祭酒
　　良吏曹摅字顔逺少有孝行补临淄令辩寡妇之寃时称其名狱嵗夕纵死囚归家克日而还一县叹服号曰圣君百姓懐之
　　文苑曹毗字辅佐少好文籍善属词赋察孝亷除郎中后为下邳太守以名位不至着对儒以自释沉研秘籍踠足下寮累迁至光禄勲
　　郑袤妻曹氏事舅姑甚孝躬纺绩之勤以充奉养至于叔妹羣娣之间尽其礼节咸得欢心
　　南史曹武字仕威在齐转右卫将军　子世澄世宗并梁武帝抽擢迭为大郡世宗性严明颇识兵势
　　曹景字子震梁武时为右卫将军大破魏军于钟离进爵为公
　　北史曹世表字景升性雅正涉猎羣书为司徒记室除清河太守临官省约百姓安之
　　唐曹华宋州人乌重讨蔡请华自副战青陵城拔凌云栅以功封陈留郡王蔡平进棣州刺史　自李正己盗齐鲁俗益污骜华下令曰邹鲁礼义乡不可忘本云云人乃知教　华虽出戎伍而动必由礼爱重士大夫不以贵倨人
　　曹宪公卿多从之游于小学家尤自汉杜林卫宏以后古文亡絶至宪复兴炀帝令与诸儒譔桂苑珠丛规正文字又注广雅学者推其该博贞观中以文馆学士召不至太宗尝读书有竒难字辄遣使者问宪援验详复帝咨尚之宪始以梁昭明太子文选授诸生而李善相继传授于是其学大兴
　　宋朝曹彬字国华真定灵夀人也父芸成徳军兵马使彬始生周嵗日父母陈诸玩具罗于席观其所取彬左手持干戈右手取俎豆斯须取一印他无所观人皆异之既长气质纯厚干祐中为成徳牙将周太祖贵妃张氏彬之从母也彬归京得世宗帐下出使吴越讫事即行不受私觌吴越以轻舟遗之曰不纳是近名也遂受而归尽输内帑世宗彊还之欲辞不获悉以分亲旧而一介不取宋兴与王全斌郭进屡破北冦太祖伐蜀峡中郡县悉下诸将皆欲屠城杀降彬独任恕而戢下所至悦服太祖降玺书褒之蜀平时诸将多有子女玉帛彬橐中惟图书衣衾而已太祖以王全斌等贪纵不法属吏而谓彬清介亷谨拜宣徽南院使义成军节度使彬辞曰伐蜀将士俱得罪臣以无功独褒宠恐无以劝天下太祖曰卿有茂功加以不伐设有防累全斌等岂惜言哉夫惩恶劝善朕所以励臣下也彬乃不敢辞太祖伐江南以彬将行营之师进围金陵李煜危甚遣其臣徐铉奉表诣阙乞缓师彬亦缓攻冀煜归服使人谕之曰事势如此所惜者一城生聚若能归命策之上也城垂克彬忽称疾不视事诸将皆来问疾彬曰余之病非药石所愈惟须诸公诚心自誓以克城之日不妄杀一人则自愈矣诸将许诺共焚香为誓明日称愈遂克金陵城中皆按堵如故李煜与其臣百余人诣军门请罪彬慰安之待以客礼煜之君臣赖以获免自出师至凯旋士众畏服其军政如此及入见以牓子进称奉敕江南干事囘其谦恭不伐又如此初彬之总师也太祖谓曰俟克李煜当以卿为使相已而还朝献俘太祖曰本除卿使相然刘继元未下姑少待之乃赐彬钱二十万彬曰人生何必使相好官亦不过多积金钱耳未几拜枢宻使忠武军节度使太宗即位加同平章事太宗议征太原召彬问曰今吾欲北征卿以为何如彬曰以国家兵甲精鋭剪太原之孤垒残壁推枯拉朽耳何为而不可太宗意遂决从平太原加兼侍中真宗即位同平章事兼为枢宻使咸平二年被疾真宗亲侍临问手为和药仍赐以白金万两问以后事对曰臣无事可言臣二子粲与玮材器有取臣若内举皆堪为将军真宗问以优劣对曰粲不如玮薨真宗恻然震悼对辅臣语及彬必流涕赠中书令追封济阳侯郡王諡曰武惠与赵普配飨太祖庙庭
　　曹翰大名人也少为郡小吏周太祖镇邺竒之以世宗帐下世宗镇澶渊以为牙校及尹开封翰犹在澶渊闻太祖寝疾不俟召见世宗宻言曰王为冢嗣不侍医药何以副天下望世宗悟入侍禁中以府事命翰总决世宗即位补供奉官稍迁枢宻承防太祖征蜀以翰为均州刺史凿山开道师旅以济诏翰兼转运使而粮餽不乏蜀平全师雄拥众十万叛翰与曹彬刘光义讨平之又军校吕翰盗据嘉州翰及诸将夺其城谍知贼欲三鼓复攻城戒击柝使缓向晨犹二鼓贼众不集而溃迁蔡州团练使改颍州从征太原防河决翰董其役指日而讫事后复有决其绩用亦然将征江南翰兵先赴荆南以翰为先锋使克池州金陵平江州军校胡徳据城拒命翰率兵讨之凡五月而拔翰怒屠其城无噍类又役兵八百所夺金帛以亿万计伪言欲致庐山罗汉铸像于京师因调巨舰百艘载所得以归以功迁桂州观察使判颍州从太宗征太原又从征幽州所部攻城之东南隅卒掘土得蠏以献翰谓诸将曰蠏水物而陆居失所也且多足虑救将至不可进拔之象其班师乎已而果然除威塞节度使仍判颍州命攻幽州诏督役开河自雄至莫以通漕运翰遣徒伐木于边地授五骑以五色旗为斥如遇冦举白旗有林木举青旗烟火举赤旗陂泽举黒旗丘陵举黄旗以为应又起熢燧于境上敌疑而不敢近塞事遂济乃归镇召入为左千牛卫上将军卒諡武毅　翰隂险多智数饮酒至数斗不乱对上奏事虽数十皆黙记不少差
　　曹光实字显忠雅州百丈人也父畴仕蜀为靖南军使畴卒光实继莅其职蜀以光实为永平军节度使太祖命王全斌等平蜀既而羣盗蜂起夷人张乐忠者率众数千黒夜掩至环光实所居鼓噪而进光实举家三百口皆操戈突围以出贼众避易不敢近光实诣全斌白其事誓雪寃愤时蜀中诸郡未下乃图雅州地形要害兼陈用兵攻取之意全斌壮其勇遂令将兵果克其城获乐忠而甘心焉全斌以光实为黎雅州都巡检使安集劳来民夷懐之召还太祖喜曰此蜀中之俊杰也以为黎州刺史迁唐州团练使从子克明
　　曹克明字尧卿父光逺为夷贼所害克明尚幼有妾匿之苇薄中得免既长晓兵法善骑射光实既没克明时为牙内虞侯从行秘不发丧使人传光实命囘兵银州乃与其仆潜入虏中获光实尸还葬京师先是蜀人禁不许还其乡克明以母老趣道而归李顺反求克明欲用之克明乃擕母遁山谷间及贼陷雅州克明集溃兵七千人又募丁壮三千遂复名山火井夹江等九县立七砦于嘉眉卭州界分兵击贼因复雅州补西头供奉官监兵黎州以余贼未平徙卭州乃为书三十六遗溪洞酋长谕以朝廷恩信悉来赴承天节宴并遗以箧衣咸感泣而去独洪洞恃险不至克明领兵攻之斩其首领防抚水州蛮叛以克明为宜容等十州巡检使乃领兵深入克明意士卒有退志命后军伐大木絶归路且行且战逾月至抚水州知州承贵出降克明谓曰尔三十余年为边患止谓官军不能至尔今天子好生不欲絶尔类姑许自新皆复拜感激命歃血为誓勒铭于山而还奏改抚水州曰安化州既平徙知桂州始置洞溪司而兼领之岭外居人结茅为屋虽严火禁不能弭患克明激以水入城夹道分流以为之备又命北军教以陶埴民始为瓦舍自是其患遂罕代还知滁州又知鼎州防交趾李公蕴冦邕州改文思使知邕州时克明老矣或劝以不宜南去克明曰天子不以吾衰老委之边事安可止耶至则遣人入交趾谕以利害公蕴上章谢罪迁西上閤门使复知鼎州卒
　　曹利用字用之赵州人也其父谏明经及第至右补阙假崇仪使利用少有志节读书略通大义以谏遗恩授殿前承防转右班殿直鄜延路走马承受公事景徳初契丹南牧真宗用冦凖计亲御六军渡河而毙其贵将挞览契丹有求和意朝廷知之是时利用适奏事行在以利用使于兵间利用言傥得奉君命虽死无所避即日授閤门祗侯假崇仪副使奉书以行真宗曰契丹如贪嵗赂乃国家细事或求闗南之地当以理絶之利用对曰彼若妄有所求臣不敢生还真宗壮其言利用见敌果首及闗南地利用曰若嵗求金帛尚恐大臣议或不同割地之议死不敢闻若尔则两国之兵未有休时矣敌度不可屈遂决通好之议而与报使同至复致书币以往许其和好仍嵗遗银绢三十万使还擢东上閤门使忠州刺史天禧中拜枢宻加同平章事宰相李迪面斥丁谓奸邪利用冯拯皆有朋党利用曰以片文遇主臣不如迪若捐躯入不测之地迪不如臣卒以利用兼太子少保进右仆射仁宗即位进封鲁国公卒
　　曹觐建州人也故赠谏议大夫修古之侄为谏官有直名无子以觐为嗣而奏以官累迁太子中舍知封州侬智髙反觐自佩郡印与兵马监押陈率州兵百余人御贼力不胜遂为贼所执以郡印授二卒使懐去贼谕欲用之觐叱曰犬彘敢尔邪遂见杀封之人为觐立庙嵗时祀之朝廷赠觐太常
　　曹纬字元象颍昌人元符三年擢进士第与刘焘元言瞿执柔刘正夫干徳初在太学号四俊性豪迈作字行楷有法尝谓一防一画若不稽古则位置中不穏顺调贵池尉秦少游曰若置君诗于少陵集中谁曰不然正如李光弼提郭子仪兵当益精明耳有诗文号秋浦集
　　曹组字元宠元象弟也少游庠校有声着铁砚篇以自见凡六举蹭蹬不遇宣和中徽宗皇帝亲洒宸翰以赐曰曹组文章之士尝命题作赋限一日投进援笔立就文不加防深得古风诏赴殿试赐进士第锡予甚厚家有五世丧贫未能葬创起松楸尽举诸榇乡里送丧车徒以千众绵亘数里后行相国寺中有人谓曰君顔间有坟墓隂徳气当延十年夀因忽不见平生所为诗文谢克家任伯为作集引而尊俎间滑稽之词人喜传诵至于诗文敏妙世罕知之其子勋有词艺出疆专对累迁承宣使岂所谓不在其身必在其子孙者乎【百家诗选】
　　亳人曹元宠善为谑词所着红窗逈者百余篇雅为时人传颂宣和初召入宫见于玉华阁徽宗顾曰汝是曹组耶即以囘波词对曰只臣便是曹组防道闲言长语冩字不及杨球爱钱过于张补帝大笑球补皆当时供奉者因以讥之常着方袍顶大帽从小奚奴负一酒壶遇贵介必尽醉又索酒满壶而归壶上刻铭云北牕清风西山爽气醉乡日月壶中天地组官止班行其子勋遭际建炎龙飞富贵四十年位至太尉【见容轩随笔】
　　陶【三百九十三】
　　姓纂陶唐氏之后因氏焉虞思为周陶正亦为陶氏陶叔为周司徒汉功臣开封侯舍生青为丞相
　　左传定公四年殷民七族陶氏施氏封畛土略自武父以南及圃田之北竟取于有阎之土以共王职
　　后汉陶谦字恭祖后迁安东将军徐州牧
　　晋书陶璜字世英父基在吴为交州刺史璜有谋策周穷好施为交州牧在南三十年威恩着于殊俗　子威苍梧太守甚得百姓欢心　威弟淑子绥并为交州
　　陶侃字士行为武昌太守　后为广州刺史在州无事朝暮运甓曰吾方致力中原过尔优逸恐不堪事常惜分隂　引接疎逺门无停客　竹头木屑悉令掌之　破苏峻于石头　都督荆江等八州　子瞻字道真少有才器歴庐江建昌二郡太守
　　陶臻字彦遐有勇略智谋为南郡太守　臻弟舆果烈善战以功迁武威将军
　　陶囘转州别驾　为吴兴太守时饥谷贵辄便开仓廪以赈之一境获全
　　隠逸陶溃字处静好导养之术　好读易善卜筮　于长沙临湘山中结庐居之
　　隠逸陶潜字元亮号五栁先生　欲歌以为三迳之资乃为彭泽令不能为五斗米折腰乃赋归去来辞解印去县自谓羲皇上人蓄无弦琴曰但识琴中趣何劳弦上声　冷斋夜话云李格非善论文章尝曰诸葛孔明出师表刘伶酒徳颂陶渊明归去来词李令伯陈情表皆沛然如肺肝中流出殊不见斧凿痕东坡先生云孔子不取防生髙孟子不取于陵仲子恶其不情也渊明欲仕则仕不以求之为嫌欲隠则隠不以去之为髙饥则叩门而乞食饱则鸡黍以迎客古今贤之贵其真也又云吾前后和其诗凡百有九篇至其得意自谓不甚愧渊明然吾之于渊明岂独好其诗也哉如其为人实有感焉渊明临终疏告俨等吾少而穷苦毎以家弊东西游走性刚才拙与物多忤自量为己必贻俗患僶俛乱世使汝等幼而饥寒渊明此语盖实録也吾真有此病而不早自知半世出仕以犯大患此所以深愧渊明欲以晩节师范其万一也　苕溪渔隠曰渊明坐止于树防之下则广厦华堂吾何羡焉步止于荜门之里则朝市声利吾何趋焉好味止于噉园葵则五鼎方丈吾何欲焉大欢止于戏稚子则燕歌赵舞吾何乐焉在彼者难求而在此者易为也渊明固穷守道安于丘园畴肯以此易彼也乎
　　东坡先生洪范觉苕溪渔隠渊明之论甚髙定故表而出之
　　南史孝义陶季直五嵗丧母哀如成人其后征召不起号曰聘君　孝义陶子锵字海育秣陵人也
　　隠逸陶景字通明永明中脱朝服挂神武门止于句容句曲山自号陶隠居　读书万余卷　心如明镜过
　　宋朝陶谷字秀实邠州新平人也北齐尚书令唐邕唐内史唐俭皆其逺祖因避晋髙祖讳更为陶幼有俊才起家为校书郎宋兴歴礼刑户部三尚书迁承防干徳初郊祀法物制度多谷所定又乘舆大辇久亡其制谷立意造之至今用焉卒赠右仆射太祖将受禅未有禅文谷在旁出诸懐中而进之曰已成矣性倾险巧诋其进縁李崧崧之死谷自谓有力焉周世宗召鱼崇谅为学士未至谷谮之以为顾望而遂代其任世宗谓赵上交多谒告谷乃及其受门生名园事而上交被黜　自言头骨当珥貂冠盖有意大用也人咸笑之
　　陶弼字商翁元丰中为崇仪使知邕州　山谷先生作志铭称其有文武之才而可其诗








　　名贤氏族言行类稿卷十九
<子部,类书类,名贤氏族言行类稿>
　　钦定四库全书
　　名贤氏族言行类稿巻二十
　　宋　章定　撰
　　髙【三百九十四】
　　姓纂齐太公六代孙文公子髙孙傒以王父字为氏
　　左传桓公五年诸侯伐郑郑御之髙渠弥以中军奉公为鱼丽之陈
　　闵公二年冬齐髙子来盟
　　成公十五年经叔孙侨如防髙无咎于钟离　传防吴于钟离始通吴也
　　昭公十二年齐髙偃帅师纳北燕伯于阳
　　哀公十一年齐髙无丕帅师伐我及清
　　毛诗丝衣髙子曰灵星之尸也
　　説苑齐髙廷问于孔子曰廷精气以问事君之道愿夫子告之
　　史记髙柴字子髙卫人长不盈五尺受业孔子孔子以为愚子路使为费郈宰
　　前汉儒林髙相沛人治易亡章句专説隂阳灾异后汉髙彪字义方除郎中校书东观数奏赋颂竒文因事讽諌灵帝异之迁内黄令帝敕同僚临送祖于上东门诏东观画彪像以劝学者
　　逸民髙凤字文通专精诵读妻尝曝麦于庭令凤防鸡天暴雨鳯持竿诵经不觉潦水流麦遂为名儒教授于西唐山中
　　儒林髙诩字季囘以父任为郎中世传鲁诗以信行清操知名光武除为符离长后拜大司农以方正称
　　方术髙获字敬公
　　魏志髙柔字文惠为刺奸令史处法平允又夙夜匪懈至拥膝抱文书而寝魏初为尚书郎转丞相理曹掾清识平当明于宪典　后为太尉
　　晋书髙光字宣茂朝廷咸推其明于用法频典理官髙崧字茂琰少好学善史书举秀才除太常博士累迁侍中呼其小字曰阿酃故有才具邪
　　载记髙瞻字子前少而英爽有俊才后降于慕容廆署为将军称疾不起
　　南史髙爽博学多才坐事被系作镬鱼赋以自况其文甚工【附卞彬传】
　　北史髙允字伯恭少孤夙成有竒度崔宏见之叹曰髙子黄中内润文明外照必为一代伟器　博通经史天文术数尤好春秋公羊　曽作塞上诗有混欣戚遗得丧之致　后领著作述成国记文成曰髙允真忠臣矣朕有是非恒正言面论朕闻其过天下不知其諌拜中书令　为郎二十七年不徙官　游雅曰余与髙允子游处四十余年未见是非喜悦之色予尝呼为支子崔公谓余云髙生丰才博学一代佳士文成尝呼为令公崔浩考汉元以来日月五星允曰善言逺者必先騐于近且汉元年冬十月五星聚于东井此乃厯术之浅事今讥汉史而不觉此谬恐后之讥今犹今之讥古浩曰云何允曰金水二星常附日而行冬十月日旦在尾箕昏没于申南而东井方出于寅此二星何囙背日而行少傅游雅曰高君长于厯当不虚言也浩后考究果如允语　后告老迁尚书散骑常侍时延入备几杖询以政事出入三省五十余年　子忱字士和位长安太守为政寛惠百姓安之　绰字僧裕迁洛阳令为政强直不避豪右京邑惮之　允弟推字仲让魏以前后南使不称妙简行人诏推使宋南人称其才辩
　　髙祐字子集博涉书史不拘小节孝文初拜秘书令后为兖州刺史请县党立黉序　风化大行盗贼止息
　　髙徳正幼而敏慧有风神仪表累迁相府椽神武委以腹心徙黄门侍郎方雅周慎动见称述仕齐迁右仆射纲纪朝政多有宏益
　　髙干字干邕明敏俊伟有智畧轻财重义多所交结后为黄门侍郎兼侍中
　　髙昻字敖曹幼时便有壮气龙犀豹头姿体雄异毎言男儿当横行天下自取富贵谁能端坐读书作老博士也其父曰此儿不灭吾族当大吾门以其昻藏敖曹故以名字之
　　髙闾字阎士博综经史下笔成章仕魏为中书侍郎献文立上至徳颂文章富逸为献文所知参论政事为给事中委以机宻诏令书檄皆其文也　后表逊位宣武引见东堂赐以肴羞访之大政以其先朝儒旧告老求归帝为之流涕赐安车几杖强果敢直諌于朝廷广众之中谈论锋起人莫能敌孝文以其文雅之美毎优礼之　尝为相幽二州刺史廉俭自谨有良牧之誉　子元昌位辽西博陵二郡太守　弟悦笃志好学有美于闾
　　髙道悦字文欣仕魏后为谏议大夫正色当官不惮强御居法树平肃之规处谏着必犯之节　转太子中庶子正色立朝俨然难犯宫官上下咸畏惮之
　　髙聪字僧智涉猎经史颇有文才拜中书博士
　　髙恭之字道穆父崇字积善景明中除洛阳令为政清断吏人畏其威风发摘不避强御　道穆所交皆名流隽士毎曰人生当夕脱羊裘朝佩珠玉
　　髙谦之字道让事后母以孝闻好文章留心老易为河隂令损益政体多为故事　父子兄弟并着当官之称
　　髙隆之字延兴仕齐録尚书事领大宗正卿监国史钦尚文雅搢绅名流必存礼接训督诸子必先文义
　　髙琳字季珉后加骠骑将军周孝闵时讨平文州氐师还帝宴卿士赋诗言志琳诗末章云寄言窦车骑为谢霍将军何以报天子沙漠静妖氛
　　髙构字孝基仕隋为吏部侍郎号为称职前后典选之官皆出其下
　　髙颎字昭隋文帝以其习兵事多计略引为府司録有左仆射厐晃短颎于帝帝怒黜之因谓颎曰独孤公犹镜也毎被磨莹皎然益明　颎有文武大畧明达政务竭诚尽节进引忠良当朝立政将二十年野朝推服时致升平论者以为真宰相
　　唐髙俭字士亷以字显齐清河王岳之孙敏惠有度量状貌若画观书一见辄诵敏于占对　薛道衡崔祖濬皆宿臣显重与为忘年友由是有名　武徳中秦王领雍州牧荐士亷为治中亲重之蜀人畏鬼而恶疾虽父母病皆委去士亷为设教条辨告风俗大变又引诸生讲授学校复兴秦时李氷导汶江水灌田濒水者须千金士亷附故渠厮引旁出人以富饶入为吏部进封许国公雅负裁鉴又详氏谱迁尚书仆射士亷三世居此官世荣其贵太宗幸洛阳太子监国命摄少师太子令曰寡人资公训导比聴政据案对公窃所未安宜设别案贞观年卒帝亲临丧自为文丧出登城望哭髙宗即位赠太尉配飨太宗　进止详华凡有献纳搢绅皆属以目奏议未尝不焚稿家人无见者　子履行真行　重字文明士亷五世孙以明经中第
　　髙冯字季辅徳州人贞观初拜监察御史弹治不避权要转中书舍人列上五事书奏太宗称善　数上书言得失辞诚切帝赐钟乳一剂曰而进药石之言朕以药石相报　为吏部侍郎善铨叙人物帝赐金背镜一况其清鉴卒諡曰宪
　　髙智周常州人第进士迁费令与丞尉均取俸民安其化刻石颂美　擢秘书郎尝覆弈诵碑无谬夀州刺史其治尚文雅
　　髙仙芝髙丽人美资质善骑射开元末表为安西副都防天宝间诏仙芝以步骑一万出讨吐蕃拔其城诸胡皆震降附仙芝　程千里等尝谮仙芝仙芝骂曰公面虽男儿而心似妇女何耶宗擢为鸿胪卿
　　髙霞寓五代不异居孝闻里闾读春秋及兵法颇有感慨髙崇文异其才檄任军职从击刘辟有功封感义王
　　髙适字达夫沧州人举有道科哥舒翰表掌书记擢谏议大夫负气敢言蜀乱出为蜀彭二州刺史上皇东还分劒南为两节度百姓弊于调度适上疏愿罢东川以一劒南尚节义语王霸衮衮不厌以功名自许政寛简所莅人便之
　　髙郢字公楚卫州人九嵗通春秋工属文着语黙赋诸儒称之进士不第代宗为太后营章敬寺郢以白衣上书諌云云未报又上言云云以茂才异等髙第擢咸阳尉郭子仪取为朔方掌书记迁中书舍人贞元末中书侍郎同平章事出为华州刺史政尚仁静恭慎不与人交掌制诰家无留稿
　　髙定郢之子辩惠七嵗读尚书至汤誓跪问郢曰奈何以臣伐君郢曰应天顺人何云伐耶对曰用命赏于祖弗用命戮于社是顺人乎郢异之　通王氏易仕至京兆府参军
　　髙崇文其先徙幽州七世不异居性朴重寡言吐蕃冦宁州崇文大破之封渤海郡王　刘辟反杜黄裳荐其才统诸屯兵讨辟时显功宿将人人自谓当选及诏出皆惊后追擒之槛送京师入成都市井积珍货如山无秋毫之犯进西川节度南平郡王刻石纪功于鹿头山召同平章事邠宁节度使居邠三年戎备整修
　　髙瑀冀州人少沈邃喜言兵累迁陈蔡二州刺史宰相裴度韦处厚以瑀治素有状习军中情伪欲任之
　　髙釴字翘之史失何所人与弟铢锴擢进士累迁右补阙史馆修撰　数陈政得失穆宗嘉之面赐绯鱼召入翰林为学士　子湜字澄之第进士累官右谏议大夫
　　髙铢字权仲既擢第署张靖幕府累迁给事中李训骤拜学士铢率谏官伏閤言之
　　髙锴字弱金连中进士宏辞科迁中书舍人后为礼侍髙叡京兆人举明经圣厯初黙啜入冦叡婴城拒却子仲舒通诂训学擢明经开元初宋璟蘓颋当国多咨访焉璟等常谓人曰古事问髙仲舒
　　五代髙思继兄弟妫州人也皆以武勇雄于北边为幽州戍将思继兄之子行珪终安逺节度使思继之子行周终天平节度使有勇而知义功髙而不矜策马临敌叱咤风生平居与宾僚宴集侃侃和易人以是重之后进封秦王
　　髙锡河中人为河南府推官上书谏周世宗以一身亲天下之务帝不能用
　　宋朝髙懐徳字藏用忠厚倜傥有武畧仕晋汉为刺史至周为节度使太祖受禅擢为殿前副防检移镇滑州尚宣祖女燕国长公主加驸马都尉李筠叛太祖亲征先令懐徳攻破筠众于泽州改镇忠武归徳加同平章事太宗即位加兼侍中移镇武胜卒諡穆武
　　髙季兴　髙从诲　髙保融　髙保朂　髙继冲皆袭有江陵至继冲其属孙光宪劝其归国
　　髙郁马氏以为谋主楚畏杨行宻成汭之强议以金帛结之郁曰成汭不足畏也行宻公之雠虽以万金贿之安肯为君援乎不若上奉天子下抚士民训卒厉兵以修霸事则谁与为敌矣楚既得湖南不征商旅由是四方商旅辐辏湖南地多鈆铁郁请铸鈆铁为钱商旅出境无所用之皆易他货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛
</div>
    <div class="pagination">
<a href="名贤氏族言行类稿_page30.html">上一页</a><span>...</span><a href="名贤氏族言行类稿_page26.html">26</a><a href="名贤氏族言行类稿_page27.html">27</a><a href="名贤氏族言行类稿_page28.html">28</a><a href="名贤氏族言行类稿_page29.html">29</a><a href="名贤氏族言行类稿_page30.html">30</a><span class="current-page">31</span><a href="名贤氏族言行类稿_page32.html">32</a><a href="名贤氏族言行类稿_page33.html">33</a><a href="名贤氏族言行类稿_page34.html">34</a><a href="名贤氏族言行类稿_page35.html">35</a><a href="名贤氏族言行类稿_page36.html">36</a><span>...</span><a href="名贤氏族言行类稿_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
