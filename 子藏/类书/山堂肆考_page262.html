<!DOCTYPE html>
<html>
<head>
    <meta charset="UTF-8">
    <title>山堂肆考 - 第 262 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 262 页/共 632 页</h1>
    <div class="content">　　倾盖而语
　　子华子程本反自郯遭孔子于涂倾盖而顾相语终日甚相亲也顾谓子路曰取束帛十匹以赠先生虞喜志林倾盖道行相遇軿车对语两盖相切小敧之义也
　　接尘而游
　　东方朔与公孙书盖闻爵禄不相责以礼同类之游不以逺近为故是以东门先生居户空穴之中而魏公子一朝以百骑尊宠之吕望与文王未尝同席而坐一朝譲以天下半丈夫相知何必接尘而游垂发齐年偃伏以日数哉又应璩与曹公书曰昔汉光武与黄子高有接尘之好接尘谓连迹也
　　益亲
　　家语孔子曰季孙之赐我粟千钟也而交益亲自南宫敬叔之乗我马也而道加行注曰得季孙千钟之粟以施于众而交益亲孔子欲见老耼而西观周敬叔言于鲁君给以车马故得以歴观郊庙自周而还弟子四方来习也
　　莫逆
　　庄子曰子祀子舆子犂子来四人相与语曰孰能以无为首以生为脊以死为尻孰知死生存亡之一体者吾与之友矣四子相视而笑莫逆于心遂相与为友
　　缟带纻衣
　　左襄二十九年吴季札聘于郑见子产如旧相识与之缟带子产献纻衣焉按注云吴地贵缟郑地贵纻故各献所贵缟缯也
　　丹鸡白犬
　　北户録越人每相交于山下筑坛祭以丹鸡白犬防血而盟曰甲与乙为友上下四旁莫不并见卿若乗车我戴笠后日相逢下车揖我若步行君乗马后日相逢君当下
　　伐木
　　诗小雅相彼鸟矣犹求友声矧伊人矣不求友生注云此燕朋友之乐歌也
　　采葵
　　古诗采葵莫伤根交友莫羞贫
　　班荆
　　左襄二十六年初楚伍参与蔡太师子朝友其子伍举与子朝之子声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子
　　寄梅
　　陆凯仕魏为正平太守在郡七年号良吏与范晔相善自江南寄梅一枝并诗云折梅逢驿使寄与陇头人江南无所有聊赠一枝春
　　芝兰
　　见日商益赐损
　　松竹
　　周祗执友箴谦谦文侯友贤好学英英昭礼敦诗致乐推诚岁寒功标松竹孟郊诗近世交道丧青松落顔色
　　投分
　　晋潘岳金谷集诗投分寄石友白首同所归后孙秀恨石崇不与緑珠又恨潘岳昔遇之不以礼俱収送东市岳曰可谓白首同所归矣乃成其防按投分言交友当投分义也石友言友如石之坚贞也
　　随肩
　　唐诗四海絶随肩言无故旧也礼曲礼五年以长则肩随之
　　忘年
　　汉郑当时年少其所交者皆大父行及天下有名之士晋山涛与嵇康等为竹林之交着忘年之契王戎少阮籍二十岁而籍与之交唐张镒有重名陆贽年十八往见语三日奇之请为忘年友孟郊性介少合韩愈一见为忘年友
　　总角
　　吴孙策下令曰公瑾与孤有总角之好骨肉之分又晋中兴书曰庾翼与桓友善在总角之中便相期以终始
　　刎颈
　　汉书张耳陈余俱大梁人余年少父事张耳两人相与为刎颈之交朱买臣与同邑严助垂髫相善结为刎颈之交亷颇谢罪蔺相如卒为刎颈之交亷范与庆鸿亦同
　　剖心
　　张奂与延叔坚书曰吾与叔坚剖心相知岂以流言相猜耶又王智深宋记孔淳之居剡山遇桑门释法崇于三山披衿领契自以为得意之交
　　把臂
　　东汉朱晖字文季与张堪同县张于太学见之接以友道把文季臂语曰欲以妻子托朱生文季以张先逹举手不敢对自后不复相见张亡后文季闻其妻子贫困自往视厚赈赡之文季子颉恠问曰大人不与堪为友何忽如此季曰堪尝有知巳之言吾已信于心也
　　忘形
　　唐昭州刺史敬超先有善政超先与杜甫友善甫寄高适诗序今海内忘形故人独汉中王瑀昭州敬使君超先在
　　违短
　　家语孔子将行雨而无盖门人曰商有之孔子曰商之为人也甚恡于财吾闻与人交推其长者违其短者故能久也
　　取长
　　东汉李爕字德公所交皆舍短取长好成人之美时颍川荀爽贾彪虽俱知名而不相能爕并交之情无适莫世称其正
　　知我鲍子
　　齐管夷吾与鲍叔牙相友夷吾尝叹曰吾少困穷时尝为鲍叔贾分财多自与鲍叔不以我为贪知我贫也吾尝为鲍叔谋事而大穷困鲍叔不以我为愚知我时有利不利也吾尝三仕三见逐于君鲍叔不以我为不肖知我不遭时也吾尝三战三北鲍叔不以我为怯知我有老母也吾所事公子纠败吾幽囚受辱鲍叔不以我为无耻知我不修小节而耻名不显于天下也生我者父母知我者鲍叔
　　恶我季孙
　　左襄三十三年孟孙卒臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多按孟孙孟庄子也臧孙臧孙纥武仲也
　　梦中往寻
　　韩非子曰六国时张敏与高惠为友每相思不能得见敏便于梦中往寻行至半道即迷不知路遂回如此者三
　　竹下从游
　　汉蒋诩字元卿王莽居摄以病免归舍前竹下开三径惟羊仲裘仲从之游二仲皆挫廉逃名之士
　　厠上相寻
　　晋郭璞素与桓彛友善每造之或值璞在厠间便入璞曰卿来他处自可径前但不可厠上相寻耳必客主有殃彛后因醉诣璞正逢在厠掩而观之见璞裸身披髪衔刀设醊璞见彛抚心大惊曰吾毎嘱卿勿来反更如是非但祸吾卿亦不免矣后璞终于王敦之祸彛亦死苏峻之难
　　廏下相访
　　世说晋王尼为防军士王澄胡母辅之诣防军府尼时给府养马辅之等遂入坐马廏下防军大惊即与尼长假免为兵
　　同乘
　　晋陶侃至洛阳时郎中令杨晫侃同里也侃诣之晫与侃同乘见中书郎顾荣荣甚奇之吏部郎温雅谓晫曰奈何与小人同载晫曰此人非凢器也
　　接席
　　晋夏侯湛字孝若美容貌与潘安仁友善行则同舆坐则接席京师谓之连璧
　　裹饭
　　庄子曰子舆与子桑友淋雨十日子舆褁饭往食之至子桑之门则若歌若笑鼓琴曰父耶母耶人乎天乎子舆曰子之歌何故若是曰吾思夫使我至此极者弗可得见
　　并粮
　　见雪
　　虎贲同坐
　　东汉孔融与蔡邕友善邕卒有虎贲士貌类于邕融每酒酣引与同坐曰虽无老成人尚有典型
　　兵子共语
　　蜀汉刘巴不与张飞语诸葛亮问之巴曰大丈夫当友四海英雄如何与兵子共语
　　一龙
　　魏华歆与邴原管宁为友号三友为一龙歆为龙头原为龙腹宁为龙尾
　　四防
　　唐德宗贞元中以崔造等同平章事造安平人少与韩防卢东美张正则为友以王佐自许人谓之四防又摭言卢东美何长师李华韩衢为友淮泗间号曰四防
　　王贡
　　汉萧育与朱博为友着闻当代长安语曰萧朱结绶王贡弹冠言相荐达也按育字次君博字子元
　　尚禽
　　东汉逸民传尚长字子平北海禽庆字子夏二人相善唐诗安得中山信致书与尚禽尚或作向
　　尹班
　　东观汉纪尹敏字幼季与班彪相厚每相与谈对案不食昼即至暝夜即彻明
　　荀李
　　司马彪续汉书李膺性简亮罕所交接唯与同郡荀淑陈寔为友
　　左杜
　　周宣王将杀其臣杜伯而非其罪伯之友左儒争之于王九复之而王不许王曰汝何别君而异友也儒曰君道友逆则顺君以诛友友道君逆则帅友以违君王怒曰易而言则生不易则死儒曰士不枉道以从死不易言以求生臣能明君之过以正杜伯之无罪王杀杜伯左儒死之
　　朱陈
　　见宦官
　　为式导驺
　　东汉范式字巨卿为荆州刺史友人孔嵩仲山家贫奉亲变姓名佣为新野县阿里卒巨卿行部到新野县选仲山为导驺迎巨卿巨卿把臂谓曰子非孔仲山耶吾昔与子俱曳长裾游息太学吾国恩致位牧伯而子怀道隐身处于卒伍不亦惜乎仲山曰侯嬴长守于贱业晨门肆志于抱闗子欲居九夷不患其陋贫者士之宜岂为鄙哉巨卿勅县代仲山仲山以先佣未竟不肯去
　　耻祐牧豕
　　陈祐年二十而孤家贫牧豕于长垣泽中其父之友谓曰二千石子而牧豕纵子无耻奈先君何
　　并著名节
　　汉书龚胜字君实龚舍字君倩皆楚人二人相友并著名节故时称楚两龚
　　但说平生
　　蜀汉闗公与徐晃相友及为将相拒遥共语但说平生不及军事须臾出令曰得闗公赐金千斤公曰是何言语晃曰是国事也
　　仰德诵诗
　　诗话冯道明谒雍陶时陶为简州牧呵曰与公素昧平生道明曰诵员外诗仰员外德遂吟曰闭门客到常疑病满院花香未是贫陶延之上坐欢狎如平生友
　　誓心旌信
　　文选青松誓心白水旌信言朋友交固引青松以示坚贞指白水以表情性也
　　停云
　　晋陶潜有停云篇思亲友也
　　立雪
　　唐萧至忠尝与友人期街中俄而雪下人或止之至忠曰焉有与人期畏雪不去遂命驾径往立于雪中深尺余期者方至
</div>
    <div class="pagination">
<a href="山堂肆考_page261.html">上一页</a><span>...</span><a href="山堂肆考_page257.html">257</a><a href="山堂肆考_page258.html">258</a><a href="山堂肆考_page259.html">259</a><a href="山堂肆考_page260.html">260</a><a href="山堂肆考_page261.html">261</a><span class="current-page">262</span><a href="山堂肆考_page263.html">263</a><a href="山堂肆考_page264.html">264</a><a href="山堂肆考_page265.html">265</a><a href="山堂肆考_page266.html">266</a><a href="山堂肆考_page267.html">267</a><span>...</span><a href="山堂肆考_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
