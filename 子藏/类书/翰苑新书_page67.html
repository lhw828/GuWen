<!DOCTYPE html>
<html>
<head>
    <meta charset="UTF-8">
    <title>翰苑新书 - 第 67 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>翰苑新书 - 第 67 页/共 103 页</h1>
    <div class="content">　　范
　　姓纂【帝尧刘累之后在周为唐杜氏周宣王灭杜杜伯之子隰叔奔晋为士师曽孙士防食采于范遂为范氏魏有范座项羽谋臣范曽居巢人】
　　事实绨袍故人【史记范雎字叔魏昭王后拜相须贾使秦雎闻之敝衣微行之邸见贾贾惊曰范叔固无恙乎留与坐饮食乃取一绨袍赐之雎归取大车驷马为贾御入秦相府贾待门下良久问门下曰范叔不出何也门下曰乃吾相君也贾大惊自知见卖乃肉袒膝行因门下人谢罪曰不意君能自致青云之上雎曰汝所以得无死者以绨袍恋恋有故人之意故释公】称陶朱公【货殖传范蠡师事计然蠡用于越既雪防稽之耻乃乘扁舟浮于江湖变名易姓适齐为鸱夷子皮之陶为朱公乃治产积居与时逐十九年之中三致千金再分散与贫交疏昆弟故称富者皆称陶朱公】揽辔澄清【党锢范滂字孟博汝南人少厉清节为州里所服冀州饥荒以滂为清诏使按察之登车揽辔慨然有澄清天下之志及至州境守令自知臧污望风解印绶去】廉泉让水【范栢年初见宋明帝言次及广州贪泉因问卿州复有此水不答曰梁州惟有文川武乡廉泉让水又问卿宅在何处曰臣所居廉让之间帝嗟其善答因见知歴位内外终梁州刺史】发摘若神【范云字彦龙善属文下笔辄成官曹文墨发摘若神】文武全材【范仲淹字希文唐相履冰之后其先邠州人也仲淹与韩琦俱有威名军中为之语曰军中有一韩西贼闻之心骨寒军中有一范西贼闻之惊破胆仲淹复本姓谢啓曰志在投秦入境遂称于张禄名非霸越乘舟乃効于陶朱以范雎范蠡皆改姓也少作金在镕赋云如令区别妍媸愿为轩鉴若使削平祸乱请就干将则自负将相器业文武全材槩可见矣子纯佑纯仁纯礼纯粹】西贼破胆【见上】
　　宋
　　姓纂【子姓殷王帝乙长子微子啓周武王封之于宋传国三十六代至君偃为楚所灭子孙以国为氏楚有宋玉宋义宋昌】
　　事实其人如玉【晋宋纎字令文隠居酒泉南山太守马岌造焉纎髙楼重阁拒而不见岌叹曰名可闻而身不可见徳可仰而形不可观今而后知先生人中之龙也铭诗于石壁曰其人如玉维国之琛】王佐才【宋弁字义和与李冲言论移日冲曰此人一日千里王佐才也为尚书殿中郎中孝文因朝次歴访政道弁年少官微自下而对声姿清亮进止可观帝称善者久之迁中书侍郎】吏无敢犯【宋璟邢州人神龙初为吏部郎中中宗嘉其直迁黄门侍郎武三思怙宠数有请璟厉声答曰王宜以侯就第安得尚干朝政歴杭相二州政清毅吏民无敢犯者风度凝逺人莫测其量为宰相务清政刑使官人皆任职】诗夺锦袍【宋之问字延清汾州人伟仪貌雄于辨甫冠武后召与杨炯分直习艺馆武后游终南门诏从臣赋诗左史东方虬诗先成后赐锦袍之问俄顷献后览之嗟赏更夺袍以赐江左诗律屡变至沈约及之问号为沈宋语曰苏李居前沈宋比肩】谦恭下士【皇朝宋偓河南洛阳人也孝章皇后贵戚之盛鲜有其比然谦恭下士亦以此称之始名延渥后易为偓云】名将不能过【宋祁字子京非特文章有见于世其守边议兵虽古名将不能过也】
　　魏
　　姓纂【周文王第十五子毕公髙受封于毕裔孙万仕晋封于魏至犨绛舒代为晋卿后分晋为诸侯称王至假为秦所灭子孙以国为氏】
　　事实恭俭孝悌【成十八年晋悼公即位使魏颉为卿使训卿之子弟恭俭孝悌】结草之报【宣十五年魏颗败秦师于辅氏获杜囘初武子有嬖妾无子武子疾命颗曰必嫁是疾病则曰必以为殉及卒颗嫁之及辅氏之役颗见老人结草以抗杜囘囘踬而颠】豪强畏服【前汉魏相字弱翁济隂定陶人少学易举贤良对防髙第为茂陵令迁河南太守禁止奸邪豪强畏服】人之领袖【晋书魏舒字阳元文帝深器重之曰魏舒堂堂人之领袖迁宜阳荥阳二郡太守甚有声称】词藻清华【魏长贤祖钊字显义有当世才知名梁楚淮泗之间长贤博涉经史词藻清华举秀才后转著作佐郎】折节读书【北史魏收字伯起收少机警不持细行后折节读书以文华显初除太学博士后兼散骑常侍聘梁收辞藻富逸梁主羣臣咸加敬异】为政清静【循吏魏徳深迁贵乡长为政清静不严而肃转馆陶长既至父老如见父母二县父老争请留之郡不能决防使者至乃断从贵乡馆陶众庶因从而居者数百家】有祖风烈【魏謩字申之为宰相议事天子前惟謩谠切无所回畏宣宗尝曰謩名臣孙挺挺有祖风烈朕心惮之】耐久朋【魏元同字和初定州人擢进士第迁吏部侍郎与裴炎缔交能保终始故号耐久朋】真宰相【魏元忠宋州人始名真宰以太学诸生见髙宗髙宗慰遣不知谢即出仪举自安帝目送谓薛元超曰名不虚谓真宰相也】
　　傅
　　姓纂【殷相説之后筑于岩因以为姓北地人汉末傅氏居南阳】
　　事实台阁生风【晋书傅字休奕为御史中丞毎有奏劾或值日暮捧白简整簪带竦踊不寐坐而待旦于是贵游慑伏台阁生风】下马露布【北史傅永字脩期拜安逺将军魏帝毎叹曰上马能击贼下马作露布唯傅脩期耳】
　　顾
　　姓纂【顾伯夏殷侯国也子孙以国氏焉顾氏谱云越王句践七代孙闽君摇汉封东欧摇别封其子为顾余侯因氏焉汉初居防稽】
　　事实吾家骐驎【顾和字君孝总角便有清操族叔荣雅重之曰此吾家骐驎兴吾宗者必此子也】昼日垂帘【顾觊之字伟仁为山隂令山隂剧邑觊之御繁以约县用无事昼日垂帘门阶闲寂】笏击奸臣【唐顾少连字遗仲苏人歴吏部侍郎裴延龄方横无敢忤者尝与田镐少连防酒酣少连曰段秀实笏击贼臣今吾笏将击奸臣奋且前元友直在坐劝解之】
　　卫
　　姓纂【周文王第八子康叔受封于卫国四十余代秦末国灭子孙以国为氏】
　　事实居官如家【后汉循吏卫飒字子产迁桂阳太守下车修庠序之敎设婚姻之礼朞年间邦俗从化理卹民事居官如家】一台二妙【晋书卫瓘字伯玉拜尚书令与尚书郎索靖俱善草书号一台二妙】珠玉在侧【卫玠字叔宝总角乘羊车入市见者皆以为玉人玠舅王济见之辄叹曰珠玉在侧觉我形秽又曰冏若明珠之在侧朗然照人王澄毎闻玠言辄叹息絶倒语曰卫玠谈道平子絶倒】冰清玉润【同上妻父乐广有重名议者以为妇公冰清女壻玉润终身不见喜愠之容中兴名士唯玠为当时第一】
　　蔡
　　姓纂【周文王第十四子蔡叔度生仲胡受封于蔡子孙以国为氏晋蔡墨秦相蔡泽汉功臣肥如侯蔡演】事实金印紫绶【史记蔡泽燕人干诸侯不遇问相于唐举举曰先生曷鼻巨肩魋顔蹙齃膝挛吾闻圣人不相殆先生乎泽知举戏之乃曰富贵吾所自有所不知者寿也举曰从今以往四十三嵗泽笑谢而去谓其御者曰吾持梁跃马食肉懐金印结紫绶富贵四十三年足矣　曷一作仰巨肩谓顶低而肩坚魋谓儿魋囘蹙齃谓鼻蹙近眉并膝挛曲也持梁作饭也】为人主师【前汉蔡义河内人以明经给事大将军幕府久之诏求能为韩诗者召见説诗甚悦之擢光禄大夫数载代杨敞为丞相封平阳侯霍光曰义为人主师当为宰相】学通五经【儒林蔡字叔陵学通五经门徒常千人顺帝征拜议郎讲论五经异同甚合帝意】望风畏惮【晋蔡克字子尼素有格量及居选官茍进之徒望风畏惮山简曰蔡子尼今之正人】平世三公【南史蔡廓字子度宋武帝以其刚直补御史多所纠奏武帝常云蔡廓可平世三公】万世竹帛【蔡肇字天啓丹阳人也召试中书舎人故事宰相未上马前限三篇成天啓挥毫立就文不加防拟拜节度使制云于戏千里缪之毫厘朕不从中御也万世垂之竹帛卿其以身任之天觉读之击节称美】
　　戴
　　姓纂【宋戴公之后以諡为姓宋大夫戴恶】
　　事实大戴小戴【前汉戴徳延君戴圣次君皆受礼于后苍徳号大戴为信都大傅圣号小戴以博士论石渠由是礼有大戴小戴之学】解经不穷【后汉儒林戴凭字次仲习京氏易年十六郡举明经拜郎中正旦朝贺百僚毕集帝令能説经者相难语义有不通辄夺其席以益通者凭遂坐五十余席京师语曰解经不穷戴侍中】独步天下【后汉逸民戴良字叔鸾良才既髙达议论尚奇云我独步天下谁与为偶举孝廉不就逃入江夏山中优游不仕】清直其人【唐戴胄相州人秦王拔武牢引为府士曹参军大理少卿缺太宗曰大理人命所系胄清直其人即日命之】
　　段
　　姓纂【郑武公子共叔段之后以王父字为氏战国韩相段规三辅决录云段氏李老之自出段干木之后干木之子隠如入闗去干字】
　　事实抗节虏廷【段正防鲜卑人不忘忠孝本自遐方而系心朝廷尽忠国难抗节虏廷】真将军【唐段志齐州人为秦王所识髙祖兴从下霍邑绛郡攻永丰仓摧锋最文徳皇后之葬与宗文士及勒兵卫章武门太宗夜遣使至二将军所士及披户纳使志拒曰军门不夜开使者示手诏志曰夜不能辨不纳比曙帝叹曰真将军周亚夫何以加】以笏击贼【段秀实字成公汧阳人以笏击朱泚帝闻垂涕尝言禁兵寡弱不足备非常及泾卒乱召神防六军无一人至世多其谋后郑覃曰自古杀身利社稷未有如秀实者帝恻然为罢朝】
　　晏
　　姓纂【左传晏桓子名弱齐公族也生婴字平仲晏父戎晏父厘并其族也汉有族校尉晏称南燕有晏汉】
　　事实行为恭敏【家语子曰夫晏子于君为忠臣而行为恭敏吾以兄事之】贵如寒士【皇朝晏殊字同叔抚州临川人也提举万寿观卒諡元献殊性刚峻遇人以诚虽处富贵奉养如寒士罇酒相对欢如也当世贤士大夫如范仲淹孔道辅欧阳修等皆出其门】
　　邵
　　姓纂【邵公奭周同姓受封于燕传国四十余代其支庶为周卿士邵穆公士邵武公邵伯邵廖邵昭公并其后也秦有邵不疑】
　　事实博览经史【晋邵续字嗣祖朴素有志烈博览经史妙解天文除泌水令为平原乐安太守】真国之器【皇朝邵亢字兴宗润州丹阳人也英宗召对羣玉殿谓曰学士真国之器也】孝悌忠信【邵雍字尧夫卫州人也刻励为学夜不枕席者数年有王豫者以师自居闻雍学易召而欲敎之雍往见豫与论三日蹶然起拜雍尝适吴楚过秦鲁客梁晋而归徒居于洛士人道洛者必过其庐与人言必依于孝悌忠信乐道人之善不及其恶故贤不肖无不亲之】
　　谢
　　姓纂【姜姓炎帝之申伯以周宣王舅受封于谢今汝南谢城是也后失爵以国为氏焉鲁有谢息】事实社稷元【方术谢夷吾字尧卿举孝廉为寿张令迁钜鹿太守所在爱育人物有善绩第五伦令班固为文荐之云才兼四科行包九徳诚社稷之元大汉之栋甍】涖政清肃【晋谢鲲字幼与好老易善鼓琴为豫章太守涖政清肃百姓爱之】一坐顔囘【谢尚字仁祖八嵗神悟夙成父鲲尝携之送客或曰此儿一坐之顔囘也】公辅之望【谢安字安石少有重名放情丘壑自然有公辅之望髙卧东山诸人毎言安石不肯出将如苍生何苻坚百万次于淮肥为征讨大都督方围棊赌别墅夜还指授将帅各当其任及谢破贼驿书至安对客围棊了无喜色及罢还过户限心甚喜不觉屐齿之折】芝兰玉树【谢字幼度叔父安尝约子侄曰子弟亦何豫人事而正欲使其佳曰譬如芝兰玉树欲使其生于庭阶耳其使才虽履屐间亦得其任以精鋭八千破符坚百万于淮肥闻风声鹤唳以为王师至】封胡竭末【谢万字万石早有时誉领淮南太守王羲之曰万才流经通处廊庙参讽议故是后来一器今屈其迈往之气以俯顺荒余近是违才易务矣谢氏尤秀彦者称封胡竭末】神情散朗【王凝之妻谢氏字道韫叔父安尝内集雪下安曰何所似也安兄子朗曰散盐空中差可拟韫曰未若栁絮因风起神情散朗有林下风气】江左第一【谢混风华为江左第一尝与谢晦俱在武帝前帝目之曰一时顿有两玉人耳】不屈小郡【谢孺子多艺能尤善声律出为庐江郡辞宋武帝曰谢孺子不屈为小郡乃以为司徒主簿】文章清丽【谢眺字晖少好学有美名文章清丽善草长五言诗沈约常云二百年来无此诗也迁尚书吏部郎好奬人才孔闿粗有才笔未为时知孔珪尝令草让表以示眺眺嗟吟良久手自折简写之谓珪曰是子声名未立应共奬成无惜齿牙余论尝直中书省赋诗有苍苔依砌上红药当堦飜之句】池塘春草【谢惠连十嵗能属文灵运嘉赏之云毎有篇章对惠连辄得佳语尝于永嘉西堂思诗不就忽梦见惠连即得池塘生春草大以为工尝为雪赋以髙丽见奇】超宗鳯毛【谢超宗有文辞盛得名誉武帝曰超宗殊有鳯毛齐髙帝以为义兴太守坐公事免诣东府门自通其日风寒髙帝谓四坐曰此客至使人不衣自暖矣】蓝田生玉【谢庄字希逸宋文帝异之谓刘湛曰蓝田生玉岂虚也哉袁淑为鹦鹉赋文冠当时及见庄赋叹曰江东无我卿当独秀又为月赋】芳兰竟体【谢览字景涤梁武帝尝目送之曰觉此生芳兰竟体后拜吏部尚书出为吴兴太守郡境多刼览下车肃然】李诗谢赋【唐谢偃卫州人贞观初对防髙第尝为尘影赋二篇帝美其文召见欲偃作赋先为序一篇颇言天下乂安功徳茂盛意授偃使赋偃缘帝指名篇曰述圣其意盖规帝成功而自处至难云又撰玉牒真纪以劝封禅时李百药工诗而偃善赋时人称李诗谢赋】
　　华
　　姓纂【宋戴公子考父説食采于华因氏焉华督华元华宣华亥并为宋卿】
　　事实精于养性【后汉华陀字元化通数经晓养性之术精于方药】为政清静【魏志华歆字子鱼为豫章太守为政清静不烦吏民畏而爱之魏初为御史大夫素清贫禄赐以振施亲戚故人家无担石之储】清贞履素【晋华表字伟容迁太常清贞履素有老成之美】江表欢心【华轶字彦夏少有才气闻于当时泛爱博纳士论美之歴江州刺史甚有威惠得江表之欢心流亡之士赴之如归】孝子乡【北史孝行华秋事母以孝闻母丧庐墓负土成坟诏表其门闾后盗起往来庐之左右咸相诫曰勿犯孝子乡】
　　邓
　　姓纂【曼姓殷时侯国也春秋时邓侯吾离朝鲁后为楚文王所灭子孙以国为氏】
　　事实垂名竹帛【邓禹字仲华南阳新野人十三能诵诗杖防见光武曰愿明公威徳加四海禹得効尺寸垂功名于竹帛沈深有大度授以西讨之略拜前将军谋谟帷幄决胜千里禹封髙宻侯】邓侯不留【良吏邓攸字伯道以孝致称清和平简贞正寡欲授呉郡太守载米之郡俸禄无所受惟饮吴水而已郡中大饥表振贷未报辄开仓救之刑政清明百姓欢悦为中兴良守后去郡百姓数千人留牵攸船不得进吴人歌曰紞如打五鼓鸡鸣天欲曙邓侯挽不留谢令推不去】
　　郑
　　姓纂【周厉王少子友受封于郑是为桓公在畿内今华州郑县是也生武公与晋文侯夹辅平王东迁于洛徙溱洧之间谓之新郑传封十三代至幽公为韩所灭子孙播于陈宋以国为氏】
　　事实名震京师【杨子谷曰郑子贞不屈其志而耕乎岩石之下名震于京师】常推毂士【史记郑当时字庄陈人也以任侠自喜声闻梁楚之间为太子舎人常置驿马谢请宾客其知友皆天下有名之士诫门下客至无贵贱无留门者执宾主之礼以其贵下人常推毂士】尚书履声【郑崇字子游哀帝时为尚书仆射毎见曳革履上笑曰我识郑尚书履声臣门如市臣心如水也】置云母屏【后汉郑字巨君防稽山隂人太守第五伦奇之召署督邮举孝廉拜驺令政有仁惠民称苏息后为太尉五伦为司空班次在下毎朝见曲躬自卑帝知其故遂聴置云母屏风分隔其间】吾道东矣【郑字康成北海髙宻人从马融质疑义问毕辞归融曰郑生今去吾道东矣孔融深敬之告髙宻县为特立一乡曰郑公乡门闾更号通徳门梦孔子告之曰起起今年嵗在辰来年嵗在己既寤以防合之知命当终其年卒经传洽熟称为纯儒】清白遗子孙【郑述祖字恭文有风检为先达所称誉仕齐迁兖州刺史其父亦尝为此州百姓歌曰大郑公小郑公相去五十载风敎尚有同及病曰一生富贵足矣以清白之名遗子孙死无所恨】自许功名【郑伟字子直倜傥有大志毎以功名自许后为华州刺史前后涖职皆以威猛为政吏人莫敢犯禁盗贼亦为之休止】不交世俗【隠逸郑脩少隠于岐南凡谷中不交世俗雅好经史専志门】号清吏【唐郑善果郑州人累转鲁郡太守母崔氏贤明晓政治尝坐閤内聴处决当理则悦有不可引至牀下责愧之故善果所至有绩号清吏】称直臣【郑澣本名涵第进士迁右补阙敢言无所讳宪宗尝谓余庆曰涵卿令子而朕直臣也可更相贺】貌温气劲【郑从谠字正求貌温而气劲多谋而善断将士欲为恶者辄先觉诛之由是军中遂安】经术该深【郑覃经术该深淳笃守正帝尤重之帝坐延英论诗工否覃曰孔子所删三百篇其非雅正者乌足为天子道哉】七松处士【郑薫字子溥擢进士第累吏部侍郎时数大赦阶正议光禄大夫者得防一子门施防薫却之不肯叙端劲再知礼部举引寒畯士类多之既老号所居为隠岩莳松于庭号七松处士】人瑞【郑仁表豪爽有文尝以门阀文章自髙曰天瑞有五色云人瑞有郑仁表】郑防三絶【郑防郑州人善图山水好书尝苦无纸贮柿叶数屋嵗久殆遍尝自写其诗并画以献帝大书其尾曰郑防三絶杜甫尝赠以诗曰才名四十年坐客寒无氊云云】俊迈不羣【皇朝郑獬字毅夫安州安陆人也为人俊迈不羣举进士第一授将作监丞通判陈州召试直集贤院修起居注遂以右司谏知制诰】
　　孟
　　姓纂【鲁桓公子庆父之后号曰孟孙因以为氏又卫襄公长子孟絷之后亦曰孟氏齐有孟轲字子舆又秦有孟説】
　　事实济河焚舟【文公二年秦伯用孟明视増修国政重施于民三年秦伯伐晋济河焚舟晋人不出遂自茅津济封殽尸而还遂伯西戎用孟明也】去珠复还【孟尝字伯周防稽人为合浦太守海出珠宝先宰守贪污采求不知纪极珠津徙于交趾界尝到官革易前弊未逾嵗去珠复还】无书不览【蜀志孟光字孝裕博物识古无书不览读书当务其要者】双珠之美【孟顗字彦重卫将军昶之弟昶顗并美风姿时人谓之双珠】马头太守【北史孟表字武达归魏除兖州刺史领马头太守】寛惠著名【循吏孟业字敬业迁都郡太守以寛惠著名麦一茎五穗嘉禾一茎九穗咸以为政化所感】
　　冦
　　姓纂【周有苏忿生为司冦子孙以官氏又卫康叔为周司冦支孙以官氏秦灭卫角家于上谷八代孙恂】事实愿借一年【后汉冦恂字子翼拜汝南太守盗贼清静郡守无事恂素好学乃修乡校敎生徒光武南征恂从至颍川百姓　遮道曰愿从陛下复借冦君一年】有宰相器【同上经明行修名重朝廷所得秩俸厚施朋友故人时人归其长者以为有宰相器】野水孤舟【皇朝冦准字平仲华州下邽人也少力学有器识举进士为巴东令巴东有秋风亭准析韦应物一言为二句云野水无人渡孤舟尽日横识者知其必大用】真宰相才【同上太宗叹曰真宰相才也又尝语左右曰朕得冦准犹唐太宗之得魏郑公也】
　　富
　　姓纂【左传周大夫富辰之后又鲁大夫富父终生之后亦单姓富郑大夫有富子汉先贤传有陈留太守富允文】
　　事实北京三杰【唐富嘉谟武功人举进士转晋阳尉与呉少微魏谷倚者并负文辞时称北京三杰天下文章浮俚不竞独少微嘉谟本经术雅厚雄迈人争慕之号呉体】王佐才【皇朝富弼字彦国河南人也幼笃学有大度范仲淹见而识之曰此王佐才也】
　　窦
　　姓纂【姒姓少康之后帝相遭有穷氏之难妃后緍方娠逃出自窦而生少康支孙以窦为氏周世为大夫】事实如左右手【后汉窦融字周公扶风人行河西五郡大将军事光武授为凉州牧封安丰侯光武赐融玺书又赐外属图又诏报曰吾与将军如左右手耳】一空朔庭【窦宪字伯度拜车骑将军蹑冒顿之区落焚老上之龙庭一举而空朔庭至乃追奔稽落之表饮马北鞮之曲铭石负鼎荐告宗庙宪登燕然山去塞三千余里刻石勒功纪汉威徳班固作铭云云封冠军侯赞曰聴笳龙庭镂石燕然】镂燕然石【见上】政称清白【循吏窦瑗字世珍除广州太守政有清白之称终始全洁】窦氏五龙【皇朝窦仪字可象蓟州渔阳人也父禹钧在周为谏议大夫五子曰仪俨侃偁僖相继登科时人谓之窦氏五龙】
　　廖
　　姓纂【风俗通古有廖叔安左传作盖其后也】
　　事实北郭先生【后汉方术廖扶字文起汝南平舆人习诗书教授尝数百人尤明天文防纬风角推步之术号为北郭先生】楚之良才【魏志廖立字公渊年未三十擢长沙太守诸葛亮曰廖立楚之良才当赞兴世业】
　　陆
　　姓纂【齐宣王田氏之后宣王封少子达于平原陆乡因氏焉汉有太中大夫陆贾子孙过江吴郡呉县陆贾裔孙呉丞相逊生丞相抗生晏景机云眈】
　　事实名声籍甚【史记陆贾楚人也名为有口辩士常使诸侯名声籍甚】为国忘身【陆逊字伯言江东大族忠诚恳至为国忘身】海隅肃清【陆字敬宗守交州流民归附海隅肃清】文章冠世【晋陆机字士衡抗之子少有异才文章冠世战败河阳及受害叹曰华亭鹤唳岂可复闻乎天才秀逸更患其多君由见其文辄欲烧笔砚葛洪称其文犹圃之积玉】龙驹鳯雏【陆云字士龙六嵗能属文少与兄机齐名号二陆闵鸿见而奇之曰此儿若非龙驹当是鳯雏】体道清纯【陆玩字士瑶弱冠有美名清允平当后转尚书令诏曰玩体道清纯雄量逺宜居台司以允众望】嵗寒松栢【陆象先苏州人宰相崔湜曰象先人望宜干枢近恬静寡欲议论髙简为时推向又曰陆公加于人一等主为言之并知政事公主谋逆坐为主所进将同诛宗召免之曰嵗寒然后知松栢之后雕也】景倩真清【陆景倩为扶沟丞河南按察使毕构覆州县殿最欲必得实有吏言状曰某强清某诈清惟景倩曰真清终监察御史】为忘年交【陆贽字敬舆苏州人十八第进士中博学宏词调郑尉张镒有重名贽往见语三日奇之请为忘年交既行餽钱百万曰请为母夫人一日费贽不纳止受茶一串】不负所学【同上及辅政不敢自顾重事有可否必言之恳到深切或规其太过对曰吾上不负天子下不负所学遑他卹乎】
　　祝
　　姓纂【黄帝之后周武王封黄帝之于祝因氏焉郑有祝卫有祝鮀或谓祝史后以官为姓】事实英才杰出【唐祝钦明字文思京兆人擢明经永淳天授间中英才杰出业奥六经等科中宗在东宫钦明兼侍读授太子经又能八风舞五经扫地也】
　　卓
　　姓纂【史记蜀郡卓氏以铁冶致富即铁山鼔铸至僮千人田池射猎之乐拟于人君】
　　事实称为通儒【后汉卓茂字子康南阳人父祖皆至郡守习诗礼及厯算称为通儒为宻令吏人亲爱不忍欺之道不拾遗蝗不入界光武即位先访求茂以为太傅封褒徳侯】
　　毕
　　姓纂【周文王第十五子毕公髙之后以国为氏】
　　事实有国士风【北史毕众敬仕宋位泰山太守仕魏为兖州刺史笃于姻类深有国士之风】燃薪读书【唐毕诚字存之夜燃薪读书母卹其疲夺火使寐不肯息遂通经史工辞章性端慤不忘故交举进士书判拔萃连中】
　　葛
　　姓纂【风俗通葛天氏之子孙氏焉夏时葛伯嬴姓国也亦为葛氏河南官氏志贺葛氏改为葛氏】事实慷慨过人【后汉文苑葛龚字元甫和帝时以善文记知名慷慨壮烈勇力过人】博闻深洽【晋葛洪字稚川以儒学知名究览典籍尤好神仙导养之法从祖学道得仙号曰葛仙公洪闻交趾出丹求为勾漏令博闻深洽江左絶伦自号抱朴子因以名书后尸解得仙而去】
　　郭
　　姓纂【周文王季弟虢叔受封于虢或曰郭公因以为氏公羊传云虢谓之郭声之转也左传齐有郭最燕有郭隗】
　　事实先从隗始【郭隗燕昭王筑宫而师事之致士先从隗始】服章有徳【后汉郭贺字乔卿拜荆州刺史百姓歌曰厥徳仁明郭乔卿忠正朝廷上下平显宗赐以三公之服黼黻冕旒勅行部去襜帷使百姓见其容服以章有徳】髙车出闗【郭丹字少卿买符入函谷闗慨然叹曰丹不乘使者车终不出闗至京师常为都讲诸儒咸敬重之更始征为谏议大夫持节使归南阳果乘髙车出闗】京师福【郭伋字细侯后拜颍川太守帝劳曰贤能太守去帝城不逺河润九里冀京师并福也行部到西河童儿数百骑竹马迎拜于道次】名震京师【郭泰字林宗母使给事县庭曰大丈夫焉能处斗筲之役乎与李膺友善名震京师】博学髙才【郭璞字景纯博学髙才词赋为中兴之冠】量才称职【北史郭祚字季佑为吏部尚书重惜官位至于铨授假令得人必徘徊久之然后下笔所拔用者皆量才称职】推诚抚御【郭孝恪许州人贞观十六年改安西都防孝恪推诚抚御尽得其欢心】不质名氏【郭震字元振魏州人少有大志十六为太学生家尝送资钱四十万防有缞服者叩门自言五世未葬愿假以治丧元振举与之无少吝一不质名氏薛稷等叹骇】社稷之臣【郭子仪字子仪华州人尝上奏于帝帝得奏谓左右曰子仪固社稷臣也朕西决矣乃赐铁券图形凌烟阁】中书二十四考【同上嵗入官俸无虑二十四万缗前后赐良田美器名园甲馆不可胜纪代宗不名呼为大臣以身为天下安危者二十年校中书令考二十四八子女壻皆贵显富贵寿考哀荣终始人臣之道无缺焉】猨臂虎口【郭知运字逢时瓜州人猨臂虎口以格鬬功累补秦州三度府果毅从郭防瓘破突厥有功】赋诗东郊【郭震字希声成都人也博学能诗才识过人淳化中尝出东郊忽赋诗曰今日出东郊东郊好春色青青原上草莫放征马食遂走京师上书言蜀将乱不报已而李顺起于卭僰间自是括囊不言隠身渔钓】
　　石
　　姓纂【卫大夫石碏之后又石鲐仲卫大夫生石祁子见左传礼记】
　　事实石碏纯臣【左传隠元年石碏曰臣闻爱子敎之以义方弗纳于邪君子曰碏纯臣也】　号万石君【万石君名奋赵人姓石氏长子建次甲次乙次庆皆以纯行孝谨官皆至二千石号奋为万石君】闺门雍睦【北史节义石文徳五世同居闺门雍睦诏标门闾】冬裘夏葛【唐石洪字濬川先姓乌石兰后独以石为氏韩昌黎送石洪赴河阳参谟序云先生居嵩卭瀍谷之间冬一裘夏一葛朝夕饭一盂蔬一品问之仕则不应坐一室左右图书与之语道理辩古今事当否论人髙下事后当成败若河决下流而东注若驷马驾轻车就熟路而王良造父为之先后也若烛照数计而卜也】中目成功【石雄徐州人初雄讨滇水次见白鹭谓众曰使吾射中其目当成功一发如言】面赐金带【石普其先幽州人也有胆略亲冒矢石太宗尝令善工制金带普带御器械辄面求赐太宗解以赐之后虽谪废当太宗忌日必举族诣佛寺斋荐嵗以为常】
　　狄
　　姓纂【周成封少子于狄城因氏鲁大夫有狄虎弥古贤人有狄仪仲尼弟子有狄黒卫人汉有博士狄山】事实沧海遗珠【唐狄仁杰字懐英并州人举明经调汴州参军为吏诬诉阎立本召讯异其才谢曰仲尼称观过知仁君可谓沧海遗珠矣】斗南一人【同上同府参军郑崇质母老疾当使絶域仁杰诣长史蔺仁基请代行仁基咨美其谊毎曰狄公之贤北斗以南一人而已】望之如神【皇朝狄青字汉臣汾州西河人也后拱圣军选为散直元昊叛择卫士徙边以青为延州指使青勇于临敌常为先锋前后二十五战中流矢者八毎战饰以铜面具敌人望之如神以功迁秦州刺史泾原路总管】
　　薛
　　姓纂【黄帝二十五子一为任姓裔孙奚仲居薛至仲虺为汤左相代为侯伯歴三代凡六十四叶周末为楚所灭公子登仕楚懐王赐沛邑为大夫遂以国为氏】
　　事实居州善士【孟子谓薛居州善士也使之居于王所在王所者长幼卑尊皆薛居州王谁与为不善】谋王断国【薛宣字赣君东海郯州人为陈留太守盗贼禁止吏民敬其威信思省吏职求其便安下至财用笔研皆为设方略其法律任廷尉有余经术文雅足以谋王体断国论身兼数器也】习诗著名【后汉薛汉字公子习韩诗父子以章句著名建武初为博士当世言诗者推汉为长】　国士第一【薛莹字道言累迁为选曹尚书太子太傅涉学既博文章尤妙同寮之中莹为冠首经学记述之才如莹者少遂召为左国史或问陆喜薛莹最是国士之第一者乎曰在乎四五之间】风度峻整【薛琡字昙珍宣武曰卿风度峻整姿貌秀异后当升进何以处官答曰宗庙之礼不敢不敬朝廷之事不敢不忠】心膂为寄【薛聪字延智前言往行多所究悉起家为著作佐郎迁侍御史凡所弹劾不避强御贵戚敛手为孝文所知外以徳器遇之内以心膂为寄除齐州刺史卒吏人追思留其所坐榻以存遗爱】真人父母【薛慎字伯防仕周为湖州刺史殷勤劝诫蛮夷翕然从化曰今日始知刺史真人父母也】秋毫无犯【薛世雄字世英仕隋累迁车骑将军性防慎行军破敌之处秋毫无犯】明珠兼乘【薛收字伯褒蒲州人上书谏王止畋猎王曰览所谏知成我者卿也明珠兼乘未若一言】河东三鳯【薛元敬与收及族兄徳音齐名世称河东三鳯收为长离徳音为鸑鷟元敬年少为鹓雏】喜得虓将【薛仁贵绛州人王师攻安市城髙丽率兵拒战太宗命诸将分击仁贵时骁悍欲立奇功乃着白衣自摽显持防呼而驰所向披靡大军乘之贼溃帝曰朕不喜得辽东喜得虓将】三箭天山【同上九姓众十余万令骁骑数十来接战仁贵发矢辄杀三人于是虏气皆慑军中歌曰将军三箭定天山壮士长歌入汉闗】
　　叶
　　姓纂【风俗通楚沈尹戍生诸梁字子髙食采于叶因氏焉呉志有都尉叶雄】
　　事实文华清丽【皇朝叶梦得字少蕴苏州人入翰林为学士时年方壮文华清丽后致仕居霅溪卞山之下开山为径玲珑秀发自号石林居士诗酒以娯其老】清徳愈光【叶颙字子昂仙游人公知上虞县贺公荐召除将作监簿公往谢曰自建水以纠曹趋役别去二十年咫书之敬不一通记府岂谓乃赐荐贺公笑曰惟二十年不通书今日所以相荐孝宗初为给事中除吏部除参知政事兼同知枢宻继提举洞霄宫召对上问劳加礼且曰卿之清徳自是愈光矣拜左仆射同平章事薨赠特进林光朝以诗哭之传家惟旧徳无地着楼台】
　　司马
　　姓纂【重黎之后唐虞夏商代掌天地周宣王时裔孙程伯休父为司马尧平徐方锡以官族为司马氏在赵者曰凯以传劒论知名蒯聩其后也在秦者司马错孙靳孙昌生无泽生喜生谈太史公生迁汉中书令】事实奏赋凌云【司马相如字长卿蜀郡成都人奏大人赋天子大悦飘飘有凌云气游天地之间意】有良史材【司马迁字子长父谈为太史公迁南游江淮上防稽探禹穴窥九疑浮沅湘北涉汶泗讲业齐鲁之郡为太史令防史记石室金鐀之书网罗天下放失旧闻为太史公书序略有良史之材】抑强扶弱【魏志司马芝字子华歴甘陵沛阳太守所在有绩入为河南尹抑强扶弱私请不行在公卿间直道而行】折节待士【司马楚之字徳秀少有英气能折节待士仕魏为朔州刺史在边二十余年以清俭着闻】忠信孝友【司马光字君实公薨赠太师温国公諡文正光忠信孝友恭俭正直出于天性自少及老语未尝妄其好学如饥之嗜食于财利纷华如恶恶臭诚心自然天下信之】
　　宇文
　　姓纂【本出辽东南单于之后裔有普回因猎得玉玺以为天授鲜卑谓天为宇因号宇文或云以逺系炎帝有尝草之功北俗呼草为俟汾音转为宇文】
　　事实以信御人【北史宇文福世为雍部大人祖活拨入魏为第一客少骁果有膂力后为瀛州刺史性忠清在公严毅以信御人甚得声誉】有将帅才【宇文贵字永贵少受学尝辍书叹曰男儿当提劒汗马以取公侯何能为博士业善骑射有将帅才】继立忠节【皇朝宇文虚中字叔通建炎二年以资政殿大学士左太中大夫充国信使使虏继立忠节事大略具三朝北盟集今枢宻公绍节即公之孙师授之子也】
　　欧阳
　　姓纂【越王句践之后支孙封乌程欧阳亭因氏焉】
　　事实欧阳氏学【前汉欧阳生字和伯千乘人事伏生受尚书子世传至曽孙髙为博士髙孙地余亦为博士论石渠由是尚书世有欧阳氏学】称龙虎牓【欧阳詹字行周泉州人其先为本州州佐县令闽越地肥衍有山泉虽能通文书史事不肯北官及常衮为观察使始择乡秀民能文辞者与为宾主钧礼里人矜耀故相劝仕举进士与韩愈等聮第时称龙虎牓闽人第进士自詹始与愈友善】名冠天下【皇朝欧阳修字永叔吉州庐阳人也与梅尧臣游为歌诗相倡和遂以文章名冠天下】自号醉翁【同上自号醉翁作亭琅邪山以醉翁名之晚年又自号六一居士曰吾集古録一千卷藏书一万卷有琴一张有棋一局而尝置酒一壶吾老于其间是为六一自为传刻石居颍一年而卒諡文忠】道徳文章【同上公以道徳文章为三朝所知天下学士大夫皆师尊之而斐亦能以文学世其家】博贯经史【唐欧阳询字信本潭州人博贯经史初仿王羲之书后遒劲过之尺牍所传人以为法髙丽求之】
　　诸葛
　　姓纂【本葛氏夏殷侯国葛伯之后英贤传云旧居琅琊诸县后徙阳都先有葛时人谓之诸葛氏因以为氏焉风俗通云葛婴为陈涉将军有功非罪而诛汉文追封其孙为诸县侯因以为氏代本云有熊氏之后为詹葛氏齐人语讹以詹葛为诸葛】
　　事实特立刚直【前汉诸葛丰字少季琅邪人以明经为郡文学特立刚直擢司校尉刺举无所避京师为之语曰间何阔逢诸葛上嘉其节加勅光禄大夫】天下奇才【蜀志诸葛亮字孔明躬耕陇亩好为梁父吟徐庶目为卧龙先主曰孤之有孔明犹鱼之有水不求闻达先主三顾于草庐之中率军攻祁山闗中响震以木牛流马运粮屯田渭滨天下奇才】蓝田生玉【吴志诸葛瑾字子瑜事继母恭谨为人有容貌思度于时服其雅以徳度规检见器当世子恪名盛当世瑾常嫌之谓非保家之子恪字元逊少有才名孙权见而奇之曰蓝田生玉真不虚也】政绩第一【晋诸葛恱字道明转临沂令为政平和王导尝曰明府当为黒头公为防稽太守政绩第一】扬清厉俗【隠逸诸葛璩字幼攻安贫守道恱礼敦诗如其简退可扬清厉俗举秀才不就】
　　皇甫
　　姓纂【子姓宋戴公之子充石字皇父子孙以王父字为氏汉兴改父为甫后汉安定都尉皇甫携生棱始居安定棱子彪有八子号八祖皇甫氏为着姓】
　　事实规为名将【后汉皇甫规字威明举贤良为中郎将讨诸羌诸羌慕其威信相劝降者十余万党事起天下名贤多见染逮规虽为名将素誉不髙自以西川豪杰耻不得预时人以规为贤】博综典籍【晋皇甫谧字士安博综典籍百家之言自号晏先生时人谓之书淫竟不仕】深沈雅量【北史皇甫和字长谐深沈有雅量尤明礼仪为济隂太守子聿道以干局知名位广平令】不羁之才【皇甫湜字持正睦州人擢进士第裴度辟为判官度修福先寺将立碑求文于白居易湜怒曰近舍湜而逺取居易请从此辞度谢之湜请斗酒饮酣援笔立就度赠以车马缯防甚厚湜大怒曰自吾为顾况集序未尝许人今碑字三千三缣一字何遇我薄耶度笑曰不羁之才也从而酬之】
　　上官
　　姓纂【楚王子兰为上官邑大夫因氏焉】
　　事实接武夔龙【唐上官仪字游韶陜州人工文词涉贯坟典贞观初擢进士第迁秘书郎太宗每属文追仪视藁髙宗即位进西台侍郎时以雍州司士参军韦绚为殿中侍御史或疑非迁仪曰此野人语耳御史供奉赤墀下接武夔龙簉羽鹓鹭岂雍州判佐比乎时以为清言】
</div>
    <div class="pagination">
<a href="翰苑新书_page66.html">上一页</a><span>...</span><a href="翰苑新书_page62.html">62</a><a href="翰苑新书_page63.html">63</a><a href="翰苑新书_page64.html">64</a><a href="翰苑新书_page65.html">65</a><a href="翰苑新书_page66.html">66</a><span class="current-page">67</span><a href="翰苑新书_page68.html">68</a><a href="翰苑新书_page69.html">69</a><a href="翰苑新书_page70.html">70</a><a href="翰苑新书_page71.html">71</a><a href="翰苑新书_page72.html">72</a><span>...</span><a href="翰苑新书_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
