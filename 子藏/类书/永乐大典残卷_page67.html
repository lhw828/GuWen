<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 67 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 67 页/共 331 页</h1>
    <div class="content">　　《墨梅》：酷似西湖处士诗，虽无半树有横枝。天寒地冷清癯甚，故着缁衣护玉肌。
　　【任希夷斯庵集】
　　《题蓝道人画梅诗轴》：湖海知君岁月多。欲寻笙鹤问烟萝。相逢一笑江南陌，听彻丝桐听踏歌。我家樵水东边住，手种寒梢一万栽。客路千年清梦断，谁将疏影巷中来。
　　【林季仲竹轩杂著】
　　一枝炯炯照人寒。绝似溪桥立马看，只恐春风解相怨。漏他消息入毫端。
　　【宛陵群英集】
　　《汪珍墨梅》：三更四更霜压屋，一枝两枝风折竹。江南岁晚客未归，梦入溪烟小横幅。
　　【韩元吉南涧集】
　　西北佳人绝代姿，倾城倾国未为奇。自然冰雪生颜色，不用人间朱粉施。影落寒塘月照时，梦为蝴蝶绕高枝。画工欲画无穷意，不道幽人圣得知。《郑仲南五梅图》：江南酒美樽不空，十年醉倒梅花中。经行所见略可谱，一一秀骨含仙风。不将铅华污真色，亦有醉脸匀春红。重英千叶两何好，玉立但喜肌微丰。红绡金缕变新样，品异独许天香同。花开到处即吾圃，水寒月淡烟空。醉来踏雪更起舞，长歌目送南飞鸿。自从春归厌寂寞。坐觉桃李难为容。忽惊横轴入吾手，世上犹有丹青工。扶疏清影卧空碧，一笑似喜曾相逢。君家亭馆安用此，此物自惜添诗穷。诗成妙手傥不惜，画我曳杖穿芳丛。
　　【詹敦仁清隐集】
　　《介庵赠古墨梅，酬以一篇》：开屏展素看梅花，淡蕊疏枝蓦蓦斜。墨散余香点酥萼，月留残影照窗纱。
　　【曾丰樽斋集】
　　《题杨补之梅》：风流青帝欲回春，先遣玉妃清路尘。过眼被渠偷笔写。虽忙犹得九分真。竹篱茅舍养吾清，正恐人间识姓名。毛颖传神偶相似，争先快睹辄倾城。《曾德礼墨梅，竹，篆，棣皆精，岁在己未，示以墨梅。酬价固非所吝，会即赴官岭表，度难自随，还以授之，副之古风》：北枝顽顿如不仁，南枝警敏如有神。方当群有急归宿，忽自太无偷发春。画画清修枝拔萃，点点精明花引类。幻尽岁寒姿者天，吾宗所幻天相似。溪边照水周逸民，帘下横窗晋诗人。胸次还余墨外墨，笔端更写真中真。把南全报犹轻议，举赵璧归非厌嗜。只今随牒广之南，彼大庾山吾画笥。
　　【高吉懒真诗藁】
　　识破宫妆色是空，香魂分付与东风。黑云泼眼催诗急，着我江头春暗中。
　　【张元干归来集】
　　《龙眠墨梅》：江南一枝春，岁久暗香灭。怪得深夜寒，荒村映残雪。《题忠上人墨梅》：寒梢的点昏鸦，雪后风前皎月华。结习未除羞老眼，更看淡墨幻空花。
　　【赵蕃淳熙藁】
　　《题杨补之梅》：翠条横侵鹤膝枝，江南篱落雪残时。杨郎笔下烟岚集，留作晴窗觅句资。
　　【李彭日涉园集】
　　《晖上人画梅乞诗》：微风正尔送荷气，忽见恐梅冰霰姿。元是道人三昧力，明窗漱墨发南枝。
　　《昌书记画梅》：花柳春风纷衍，禅窗晚放横枝。虢国生憎粉黛，晓妆淡挪蛾眉。
　　【熊冕山瞿梧集】
　　《答王山仲作墨梅来访韵》：客从罗浮来，遗我一枝琼。仙风溢毫楮，夭矫冰雪清。感怀畴昔夜，醉饮月中英。青衣歌未竟，斗转参已横。俯仰今成古，散聚若为情。几回疏影里，呼鹤引长鸣。无人能悟此，空逐晓云行。因子重欷，聊以写吾生。
　　【陈耆卿窗集】
　　《题汤正仲墨梅》：间庵笔底回三春，平生爱为梅写真。只今龙钟仅八十，双瞳挟电摇青。芒鞋辙迹半天下，学语儿童诵君画。孤根踞铁几经年，转作平梢月倒挂。我家风雨送蜗牛，败壁淋浪秋复秋。试携织练觅天巧，门外观者何其稠。真花着雪纵如斗，为君描摸应添瘦。朝开暮落把不留，岂若墨本南山寿。临风一脔知味长，何当烂漫挥满床。孤山老人醉中见，便欲信手赋暗香。
　　【周紫芝太仓秭米集】
　　《题徐季功画墨梅》：一首六言：夜色无人能画，徐郎挽上寒枝。仿佛孤山尽处，黄昏月到花时。《张元明为道卿画竹间梅》：我作东窗竹外开，断魂香自雪边来。细寻水墨图中意，似对檀栾坞里梅。笔下悬知有冰玉，胸中元自少风埃。可怜能事王摩诘，解遣春从一笑回。《次韵徐伯远题钱少愚画孤山月梅图》：钱郎名与大年齐，貌得孤山一段奇。月色昏昏人寂寂，梅花淡淡水漪漪。戏将三昧传神手，东坡有“赵昌花传神”之语。催动千林破腊枝。不用摩挲窥妙墨，暗香疏影在新诗。
　　【李曾伯可斋集】
　　《题推蓬梅轴》：玉奴梳洗罢，半面露新妆。江岸数枝影，蓬窗一罅香。横披含晓色，卧对压春芳。庾岭几多力，剡溪方寸长。萧然临水月，即之贯冰霜。老出墨池手，清入诗人肠。孤梢亚篱落，全树嗤玉堂。故旧解后见，隽永约略尝。熏羞篆鼎供，醉梦纸帐傍。赖君润色工，着我怀袖藏。太繁厌易启，所取廉母伤。谁为语逋逊，持此同相羊。又题片玉漏春色，恍逢江路傍。中山费巧思，寿阳矜轻妆。精神盈一握，标格压众芳。仿佛水边影，有无风前香。卷舒适人意。推敲挠予肠。形状仆草玄，谱系根花光。勿谓数枝隘，中寓千丈强。晏不满几尺，焉用张堂堂。桃李空满园，愧死安敢当。大羹少为贵，鼎鼐滋味长。只愁楮君弱，蠹鱼食春阳。慎勿示肉眼，收付奚奴囊。
　　【王与钧蓝缕集】
　　《经筵彻章御赐诗卷》：一种寒梅白玉条，迥临村路傍溪桥。应缘近水花先发，疑是经春雪未消。
　　【声画集】
　　《僧善权送墨梅与王性之二首》：道人笔下有春色，写出江南雪压枝。千里持来烦驿使，暗香不减陇头时。眼底春光回陇首，雪中疏影落平湖。政须送与王摩诘，对着辋川烟雨图。《仁老湖上墨梅》：会稽有佳客，迈轴媚考。轩裳不能荣，老褐围岁寒。婆娑弄泉月，松风寄丝弹。若人天机深，万象回笔端。湖山入道眼，岛树萦微澜。幻出陇首春，疏枝缀冰纨。初疑暗香度，似有危露。纵观烟雨姿，已觉齿颊酸。乃知淡墨妙，不受腥粉残。为君秉孤芳，长年配崇兰。《张子文次韵何文缜墨梅二绝》：偃蹇江头卧夕烟，懒将玉雪斗春妍。心期老氏能知白，兴寄杨维独守玄。仙衣云样拂轻缁，林下神情特地宜，妒妇津头风恐急，坏妆聊淡变冰姿。《墨梅三绝》：笔端唤醒玉梅魂，满袖春风不见痕。未许卷帘新月上，却教烟雨恼黄昏。忆昨江湖倒载归，暗香夹路雨霏微。谁人貌得春风景，远看如烟近却非。逸少池边发兴新，管城别作一家春。临风玉笛无人会，鬓发空归想太真。《僧慧洪书花光墨梅》：一枝已清妍，交枝更媚妩。见之已愁绝，那复隔烟雨。钱塘千顷春，想见西津渡。他日到南屏，莫忘孤山路。《妙高梅花》：戏折寒梅画里传，便知香爨搅佳眠。爱君花不逡巡有，乾笑春风入暮年。《妙高老人卧病遣侍者以墨梅相迓》：万丝才歇转轻雷，无数晴峰笑靥开。大士已闻方卧疾，小空端遣出山来。宝坊世路知无隔，俗驾山灵故勒回。多谢多情似春色，十分浑在一枝梅。《光上人送墨梅来求诗还乡》：南岳有云留不住，东归结伴过湘湄，解将疏影横斜句，来换垂珠的诗。癯甚鸢肩寒入画，清于鹤骨老难医。遥知入岭风烟暮，正及追胥馈岁时。《墨梅寄花光仁老》：雪里梅开何草草，欲问清香无处讨。回看水际竹篱间，寂寞闲愁洗妆早。东坡戏作有声画，竹外一枝斜更好。但恐金须容易堕，额黄虽妙难常保。笑笑先生独爱竹，雪璧风梢麝煤扫。应谓冰姿不可传。醉里相忘亦颠倒。惭愧高人笔下春，解使孤芳长不老。从来病眼怯黄昏，隔雾相看更相恼。《王承可墨梅》：前身姑射冰相似，今代潘妃王不如。坐对真成在江国，淡烟微雨暗扶疏。可是伤春故癯瘦，未应无意作娉婷。不须更向岭头觅，只此松煤尽典刑。《僧壁师》：花光墨三昧，幻出小梅枝。烟重月华薄，冰蕤暗弄姿。《闻人武子》：陇首人归信息稀，愁看冰楮破寒枝。瑶姬驻立缘何事，直到霜飞月堕时。《僧祖可求初老墨梅》：手开玉玺心希有，乃得横烟冰雪枝。枯木堂中安用许，适堪病眼发新诗。《墨梅》：不向江南冰雪底，乃于毫末发春妍。一枝无语淡相对。疑在竹桥烟雨边。《曹元象客有遗予画梅花者，淡墨晕成，因命之曰梅影》：惜昔神游姑射山，梦中栩栩片时还。冰肤不许寻常见，故隐轻云薄雾间。《僧士安上座所画墨梅一首》：道人色心浮，了见造物根。笔端开此花，胸中有丘园。清香疑暗夜，疏枝卧黄昏。撞钟西湖寺，见月罗浮村。老眼隔烟雾，一笑作篱藩。《陈子高画梅花三首》：溪路横湖半山雪，暗淡寒梅一枝月。醉眸无处认冰姿，两袖香风更愁绝。长恨飘零随楚云，梦中犹记好精神。忽逢冷艳冰绡上，叹息侯家占好春。误人吹裂柯亭笛，岂有残英落歌席。始信寿阳人写真，不知江南旧消息。
　　【楼攻女鬼先生集】
　　《题赵远墨梅》：窗前惊见一枝斜，照眼英英十数花。千载简斋仙去后，何人更著好诗夸。
　　【陈起芸居诗集】
　　《梅谷毛应麟画梅》：生平只为爱梅看，故喜春风上笔端。短轴携来新茧密，横枝化作老龙蟠。瘦于影落蟾波夜，清似香飘雪岭寒。拟贴曲屏圆好梦，苦吟依旧错凭栏。《奉酬竹溪陈史君新诗墨梅之》：千里双鱼贲草堂，中藏环异夜腾光。兴因东阁增怀想，影落前营不寄香。四韵休夸毛颖伎，几回曾误寿阳妆。感公意过兼金馈，惭乏琼琚展报囊。
　　【韦桂诗】
　　《水墨梅》：香销南国云愁地，影落西湖月暗天。回首玉堂春梦香，一池墨雨起龙眠。
　　【中州集】
　　《李题秘书张监墨梅图》：眼中只有梅千树，不挂世间蜂蝶花。十载江南春梦断，至今清影在君家。《李晏题嗅梅图》：胧胧霁色冷黄昏，缺月疏篱水外村。人在天涯花在手，一枝香雪寄销魂。《杨邦基题墨梅》：粉蝶如知合断魂。啼妆先自怨黄昏。花光笔底春风老，寂寞岭南烟雨痕。
　　【吕诚草堂集】
　　《和靖看梅图》：西泠桥下林家墓，犹有旧时无数花。孤云何处双飞鹤，落日交青满白沙。
　　【林表民玉溪吟草】
　　《题徐无竞所藏花光仁老墨梅》：江路冥迷飞霰密，道人定起幽情逸。忽邀龙子幻新妆，粉淡香乾春一笔。寒梢瘦著苔衣昏，瑰色空留梦里身。几回月堕交流晓，霜发相看不知老。
　　【慕容彦逢文堂集】
　　《和衡侄题孙德明墨梅》：霜风栗烈砭人肌，又是江南梅发时。写影寻真未端的，此心隐处是南枝。
　　【陆象山集】
　　《赠画梅王文显》：子作寒梢已逼真，不须向上更称神。由来绝艺知音少，只恐今人过古人。
　　【草堂集】
　　《张渥题王冕梅》：照水疏花冰有晕，横窗瘦影玉无痕。孤山月冷黄昏后，拄杖曾敲处士门。
　　【瀛州集】
　　《子新令郎作墨梅有奇趣》：水边疏影自横斜，曾被诗人模写来。为爱郎君知笔意，胸中应是有诗材。从来淡墨胜铅华，光补而来三两家。妙处不通言语说，似花还复似非花。《观月秋作梅》：归路漫漫正深，无人为寄一枝春。阳关邂逅江南客，写得孤山面目真。
永乐大典
卷之二千八百十三
卷之二千八百十三
　　八灰梅
　　【宋华彦清黄杨集】
　　《恢上人墨梅》：冰姿玉质本天真，幻化移来物外春。可是道人嫌太洁，从教素服染缁尘。
　　【草堂集】
　　《熊梦祥题王冕画梅花》：水影晴光为写神，当时已是失天真。一从残角吹新曲，几向寒觅故人。缟袂归来犹有月，佩环飞去更无尘。莫言醉魄空离落，信把和羹属大臣。紫禁春雪未消，年年香冷只飘摇。许身入画酬清赏，不嫁东风过小桥。
　　【施枢芸隐劝游藁】
　　《赓庾使和毛君玉送墨梅韵》：东风吹上岁寒枝，笔下工夫颇涉奇。此操直应同晚节，有香亦合伴冰姿。淡于浅水笼蟾夜，清似疏篱压雪时。春在小窗横幅里，调羹深意许谁知。
　　【胡仲弓苇航漫游藁】
　　《题高伯寿墨梅》：才见梅花喜溢眉，无声诗索有声诗。自从即墨移来种，莫辩南枝与北枝。生来洁白本无瑕，剪雪裁冰擅一家。堪叹俗流刚点，故将水墨写梅花。
　　【董杞听松吟藁】
　　略约低横露浅滩，瘦筇独立月华残。一枝拂掠浑如旧，思入清江烟冰寒。
　　【大雅集】
　　《冯以默题墨梅》：一枝竹外梦春酣，零落绡裳舞翠岚。天淡水平山月小，有人吹笛过江南。
　　【李石方舟集】
　　《永兄作灵照女墨梅两纸殊佳，仍书二绝其上，以为饷，次韵谢之》：荒畦草棘暗霜秋，菜饱无期那不愁。老去携篮问灵照，此间熟处要经由。不干老眼眩生花，自是诗人醉墨斜。从此绛州烟水窟，竹篱茅舍子真家。
　　【叶景文顺适堂吟藁】
　　《可山写梅》：放出东风手段，写成江路枝梢。君复无声句法，要与广平解嘲。《林可山荐毛监场写梅》：汉庭延寿丹青名，解使蛾眉休甲兵。之子懒作乃翁画，直向梅花苦用情。笔端不复污脂粉，临成天地无边清。更将此意与君复，岁寒应与孤山盟。
　　【吴莱渊颖集】
　　《题画墨梅》：北风吹倒人，古木化为铁。一花天下春，万里江南雪。
　　【国朝非空上人诗】
　　南北高峰雪未开，吴儿却棹酒船来。西湖月照六桥水，十里寒香都是梅。
　　【储泳华谷诗藁】
　　《题梅坞画推蓬梅》：冰魂销不尽，招得上南枝。依约横斜影，纱窗月上时。
　　【草堂集】
　　《郑东题徽庙马麟梅》：龙楼凤阁美人歌，赏尽琼花碧玉柯。驿使去时休浪折，江南春色已无多。
　　【谢无逸溪塘集】
　　朝见一枝吐，暮吟疏影寒。亭亭不解语，助我青毫端。毫端直似林逋鬼，千年万年作知己。孤山忆有咏残枝，洗尽铅华对寒水。
　　【马虚中霞外集】
　　疏葩结冷光，素质凝古色。濡毫谁氏子，巧夺真宰刀。展卷如有诉，老兔向天泣。仿佛月沉时，影落参旗直。夜久书灯青，鸿飞楚天黑。寒香忽破鼻，幽意不可得。悠悠感物理，对此成太息。我欲将赠远，真幻两莫识。长笑临春风，春风浩无极。
　　【南游寓兴】
　　《墨梅四首》：山边篱落水边村，楚楚孤标迥出群。历尽风霜清不减，尽将春意报东君。月中清影雪中香，老树槎牙近野塘。为报诗人高著眼，调羹滋味在岩廊。无边风雪冻关河，不减当年铁石柯。疏影满窗香满屋，玉堂清梦近来多。东阁西湖春意多，香凝玉砌影沉波。而今见画风霜里，尤爱昂藏铁石柯。
　　【宋名贤诗】
　　须知造化元无物，刚被花光强造端。认得色空都是幻，南枝非暖北枝寒。
　　【抄录杂诗】
　　《走笔题姑苏人梅花卷》：阖闾城中十万家，我昨到城初日斜。欲向城头吹玉笛，不知墙外有梅花。
　　【广信府永平志】
　　《县斋观林德亮墨梅》：胸次毫端绝点尘，书师终不似诗人。知君和靖先生后，写得梅花分外真。色香本幻还生幻，水墨为梅真是梅。挂向小窗禅榻畔，引他胡蝶梦中来。生平几度醉花前，只怕飞英落酒边。今次相逢不须寿，铅华已书得长年。岭头饱历雪霜清，今日移居入管城。须信凌烟新绘像，向来白面旧书生。忆昔承恩入帝宫，晓妆几听寿阳钟。无钱乞与毛延寿，玉腻翻成黑瘦容。花光卿月未为奇，笔法真传杨补之。意足不求颜色似，自惭未及简斋诗。
　　【李龚捻髭吟藁】
　　一从笛里送孤妍，钅舌朴翁兴寄杨雄独守玄。张子文忆着江南旧行路，林启复可怜风味故依然。李绩半幅溪藤万里春，陈去非夜窗添起月精神。石懋眼看白璧埋黄壤，黄鲁直发空归想主真。张子文
　　【中州集】
　　《林少卿淡墨梅花二首》：妙人端毫太逼真，便分南岭一枝春。风天月夕闲舒卷，疑有清香暗袭人。不争光暖恋阳阿，腊雪春风奈尔何。一缕淡妆冰幅上，宛然疏影在清波。《刘仲尹墨梅》：瘦损昭阳镜里春，汉家公主奉乌孙。泪痕滴尽穹庐月，谁道神香解返魂。
　　绝缨人醉烛花残，主意方浓未厌叹。十五琼儿梳洗薄，琵琶才许近帘弹。生憎施粉与施朱，换骨玄都亦自姝。疏影冷香题不到，梦惊烟雨暗西湖。赵郎爱香人不知，罗浮山下有佳期。春寒彻骨角声起，才记参横月堕时。君王凤驾九龙池，后辇传呼召雪儿。狼籍玉旨银烛暗，丁香小麝印宫眉。钟鼓沉沉度苑墙，玉绳初直殿东厢。荀妃早发鸡鸣埭，残月微分烛下妆。衡州何处问花光，抹月批风只欠香。安得江南断肠句，为题风雨啼妆。高髻长蛾满汉宫，君王图玉按春风。龙沙万里王家女，不着黄金买画工。古绢谁藏谢女真，天寒翠袖一招魂。江山嫁尽风流梦，雪满冰溪月挂村。妙尽工意不工俗，老子见画只寻香。未应涂抹相溪得，政自不为时世妆。
　　【赵周臣滏水集】
</div>
    <div class="pagination">
<a href="永乐大典残卷_page66.html">上一页</a><span>...</span><a href="永乐大典残卷_page62.html">62</a><a href="永乐大典残卷_page63.html">63</a><a href="永乐大典残卷_page64.html">64</a><a href="永乐大典残卷_page65.html">65</a><a href="永乐大典残卷_page66.html">66</a><span class="current-page">67</span><a href="永乐大典残卷_page68.html">68</a><a href="永乐大典残卷_page69.html">69</a><a href="永乐大典残卷_page70.html">70</a><a href="永乐大典残卷_page71.html">71</a><a href="永乐大典残卷_page72.html">72</a><span>...</span><a href="永乐大典残卷_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
