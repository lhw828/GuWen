<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 98 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 98 页/共 320 页</h1>
    <div class="content">　　増汉食货志曰汉文帝从晁错之言令人入粟输边六百石爵上造四千石为五大夫万二千石为大庶长又曰武帝时所忠言世家子弟富人或鬭鸡走狗马弋猎博戏乱齐民乃征诸犯令相引数千人名曰株送徒入财者得补郎【师古注所姓忠名也株送徒言被根株牵引送充徒役其能入财者即补郎也】原白帖曰张释之以赀为郎【注汉法赀五百万得为常侍郎】　又曰
　　食货志桑羊为均输令吏民入粟补郎官至六百石又曰汉桓帝占卖闗内侯　増文献通考曰灵帝时
　　段闾樊陵张温等虽有功勲名誉然皆先输货财而后登公位崔烈时因傅母入钱五百万得为司徒及拜日帝曰悔不小靳可至千万　原白帖曰张让专权孟他以蒲桃【当作葡萄】酒一斗遗让让拜他梁【当作凉】州刺史　増合璧事曰宋文帝令人入米七百石者除郡　册府元曰郑愔谄事武三思掌选专以卖官为务人多怨讟时京师大旱为之语曰杀郑愔天必隂　又曰肃宗至德二年侍御史郑叔清奏诸道士僧尼如纳钱请准勅廻授余人并情愿还俗授官勲邑号等亦听又准勅纳钱百千文与明经出身如曽受业粗通帖策者减二十千文如先经举送到省落第帖策不甚寥落者减五十千文若粗识文字者准元勅处分如未曽读学者加三十千时天下多虞军用不充权为此制寻即停罢又曰宪宗元和十二年诏曰入粟助边古今通制如闻定州侧近秋稼多登属以军府虚贫未任籴将设权宜之制以成储畜之资念切救人不同常例有人能于定州纳粟五百石放同承优出身一千石者使授解褐官　文献通考曰宋神宗熙宁元年行入粟补官法出将作监主簿助教告勅七十道付河北安抚司募人入粟寻又赐河东空名勅诰　又曰金哀宗天兴元年卖官及许卖进士第京城民入赀授延州刺史刘仲温授许州刺史　又曰元武宗至大元年江浙属郡饥访富家能以私粟赈贷者量以授官　又曰顺帝至正四年有匿奸事而输粟得七品者为怨家所告中书省司郎中成遵以为卖官鬻爵已非令典况又卖与奸滛之人何以为治必夺其勅还其粟着为令从之　又曰明英宗正统五年勅立预备仓发所在库银籴粮贮之军民中有能出粟以佐官者授以散官　又曰景泰元年以边圉事殷令天下生员纳粟上马者许入监其上选事例与岁贡同【按此为纳粟入监之始】　又曰嘉靖四十三年户部尚书高燿奏蓟镇乏粮乞开穵选事例请于岁贡援例等监生预授在外布按经歴等官经歴五百两至检校一百二十两各有差官员出身从七品一百六十两至从九品六十两各有差从之
　　卖官爵二
　　原铜臭　雁美【灵帝开鸿都门卖官又私令左右卖公卿公千万卿五百万崔烈入钱拜三公问子钧曰我为三公人以为何钧曰议者嫌其铜臭耳详司徒　皇甫规解官归安定乡人有以货买雁门太守者亦去职还书刺谒规规卧不起既入问君前在郡食雁美乎】　入粟　输钱【汉食货志晁错策重粟之道在于以粟为赏罚今募天下入粟县官得以拜爵除罪如此富人有爵农人有钱粟有所渫帝从之渫散也　后汉三公皆输礼钱或以钱不足免】　为郎増秩　受爵移卖【前汉食货志府库并虚乃募民能入奴婢得以终身复为郎増秩师古注庶人入奴婢则复终身先为郎者则増其秩　武帝本纪云受爵赏而欲移卖者无所流貤其议为令有司奏请置武功赏官注貤次第也言欲移卖爵者无有差次不得流行故为置官级】　黄霸补卒史　曹嵩至太尉【汉书黄霸传入谷沈黎郡补左冯翊二百石卒史如淳注三辅郡得任用他郡人而卒史独二百石所谓尤异者也曹嵩输西园钱位至太尉】　相如非其好　德容以此达【司马相如以赀】
　　【为郎非其好也　魏张德容为门下小吏家富自惟寒素无以自达乃常蓄好刀笔伺大吏有乏者即给之以此见识达也】　増教令　堂牒【孔帖曰前蜀王衍太后太妃以教令卖官自刺史以下毎一官阙必数人并争而入钱多者得之　五代史曰闽王昶遣医人陈究以空名堂牒卖官】　上造乐公【上详第一条　白帖曰汉武时国用耗竭有司请卖爵置赏官名曰武功爵得至乐公乐卿者】有定价　必并争【魏书曰元脩义为吏部尚书惟事货贿官之大小皆有定价中散大】
　　【夫高居呼为京师白刼　下详教令注】　上郡旱　陜西饥【史记曰景帝时上郡以西旱复脩卖爵令而贱其价以招人　续文献通考曰金熙宗皇统三年陜西旱饥诏许富人入粟补官】拜司监　至将军【册府元曰李义府为中书令卖官鬻爵有占人言义府宅有狱气积钱二千万可压胜遣其子津召长孙无忌之孙延谓曰相为得一官数日诏书当出五日果拜司监乃取延钱七百贯　又曰有康谦者本商胡明皇天寳中为安南都防赂遗国忠官至将军】　其价贱以赂迁【册府元曰左丞相裴冕性忠勤奉公然不识大体卖官鬻爵以储积为务人不愿者科令就之其价益贱　又曰杜黄裳元和初为相有经画之才然性颇贪黩除授不分流品或官以赂迁】　起复节度　求为使【册府元曰李逢吉为右仆射泽潞节度使刘悟卒遗表请以其子从谏继纉敬宗下大臣议逢吉受其赂曲为奏请从谏自将作监主簿起复昭义节度留后　又曰晋董遇高祖天福中为三司副使有王景遇者累掌铜盐杂务善以赂事人因以货数千万赂遇求为解县盐使】选举凌迟　仓廪虗罄【史记曰干戈日滋财赂衰耗入物者补官出货者除罪选举凌迟廉耻相冒　文献通考曰后魏明帝时初承丧乱之后仓廪虚罄遂班入粟之制】　为下吏鬻以好爵钓【册府元曰至德初诏崔涣充江淮选补使以遗逸涣惑于听受为下吏所鬻滥】
　　【进者非一以不称职闻　又曰王涯为相好蓄圗籍数侔书府凡前代法书名画他家所寳金帛不能置者必先以好爵钓焉】　元恭取钱　安乐降勅【册府元曰李元恭中宗时为长宁安乐二公主引用知吏部侍郎掌选事以赃汚闻时人为之语曰长宁安乐并狂颠既教翻地亦翻天卖弄大家犹未足便使元恭来取钱　孔帖曰安乐公主下嫁武崇训光焰动天下与太平公主皆开府而主府官属尤滥皆出屠贩纳赀售官降墨勅斜封授之故号斜封官】　卜式献钱拜郎中　梦炎输米命副使【文献通考曰卜式武帝时献钱三十万拜郎中复为御史大夫封侯　续文献通考曰元世祖至元二十五年遥授松江民曹梦炎浙东宣慰副使梦炎愿岁输米万石乞免徭且求官职故有是命】　风以毁家纾国之公谊　纵其剥下媚上之私心【续问竒林曰昔有论武帝灵帝卖官同而意指异武帝取之豪富百姓风以毁家纾国之公谊故卜式黄霸虽以赀财进身而不害其为名士灵帝取之贪饕公卿纵其剥下媚上之私心故崔烈张温虽以公誉登仕而无救其为小人】　主门同商贾　选司如仇敌【孔帖曰栁泽上疏曰窃见神龙以来内宠专命外嬖制权因贵凭势卖官鬻爵妃主之门同商贾然举选之署若阛阓然　又曰韩琬上言往选司从容有礼今如仇敌贾贩】
　　卖官爵三
　　増疏唐萧至忠谏卖官鬻爵疏曰当今列位已广冗员倍多陛下降不营之泽近戚有无涯之请卖官利己鬻法徇私贪吏之軰冒进而不识廉隅方雅之流知难而敛分丘陇则才者莫用用者不才
　　増论唐牛希济崔烈论曰自咸通之后上自宰辅以及方镇下至牧伯县令皆以赂取故中官以宰相为时货宰辅以牧守为时货铨注以县令为时货观其堆积之所然后命官权幸之门明如交易夫三公宰相论道平治四海调爕隂阳为造化之主方镇牧伯天子藩屏以固宗庙社稷之重刺史县令为生人教化之首率皆如是即同贩妇之行尽生民肤发与骨髓尚未足以厌其求国家之祸也
　　巧宦一
　　原尽得五侯　四至九卿【汉五侯不相得宾客不同惟楼防君卿游五侯门尽能得其懽心　汉汲黯姊子司马安深文巧宦四至九卿以河南太守卒昆季以安故同时至二千石者十人】背约　专禄【汲黯谓公孙曰齐人多诈始与臣约即上前皆背之　以周旋】　持禄固宠　増茶白　草朱【山堂肆考曰宋郑可简以贡茶迁福建运使其子待问以】
　　【献朱草得官好事者作诗云父贵因茶白儿荣为草朱】　吮靴　制冠【朝野佥载曰唐张说謟事王毛仲其拜相王有力焉说往谢抱其靴鼻而吮之　山堂肆考曰韩胄有爱妾陈谭王陈四人皆封郡夫人其有名位者又十人或献北珠冠四枚于胄胄以遗四夫人其十人亦欲之未有以应也赵师睾闻之亟市北珠制十冠以献十人者喜为求迁官拜工部侍郎】　柔媚　险巧【册府元曰庾准常州人以门防入仕肃宗末昵于宰相王缙缙骤引至中书舍人准素寡文学以柔媚自进既非儒流甚为时论所薄　孔帖曰杨元卿性险巧所至聚敛谐结权近故累更方任】　累擢　骤拜【册府元曰傅游艺为左补阙上书称武后符瑞合革姓受命累擢为鳯阁侍郎平章事时人号为四时仕宦言一年自青而緑及朱紫也　又曰吕諲天宝末为哥舒翰判官肃宗立諲驰赴行在帝深遇之朱光辉李遵在君之侧皆希旨论其善諲亦屈己事光辉等故骤拜御史中丞】　附上官　逹贺娄【册府元曰郑愔中宗神龙中为宣州司士景龙中附昭容上官氏累迁吏部侍郎　又曰唐休璟神龙中以老病罢归私第年力虽衰进取弥锐时宫人贺娄氏用事而休璟为男取其养女因以自达】　为所称争与交【册府元曰李徳裕宪宗时为太原府司録参军谓监军李国澄曰何不以近贵取事而】
　　【日滞于外阃乎国澄曰岂所不欲其如贫何乃许借钱十万澄初未信及至阙咸如其诺寻除中尉遂为中人所称　又曰元稹初入翰林中人争与稹交裴度三上疏言甚激讦帝恩顾未衰长庆二年拜平章事诏下之日朝野无不轻笑之】　非儒流　无学术【上详柔媚注　册府元曰卢惎代宗时为金州刺史宰相杨炎遇之颇厚召入为京兆尹惎无学术然善事权贵】　事元载　结李训【孔帖曰郭英乂东都平权知留守隂事宰相元载以久其权　册府元曰舒元舆为著作郎分司东都日与李训相结亟加迁擢】　善俯仰　毁廉隅【册府元曰裴武自释褐以吏才称累迁至京兆尹善俯仰能交结权右雅无清直之称　孔帖曰韦陟袭郇国公坐事贬后为河东太守以失职内怏怏乃毁廉隅饷谢权幸】　托昭容　赂皇后【册府元曰崔湜中宗景龙中昭容上官氏屡出居外宅湜托附之再迁中书侍郎平章事　又曰后唐袁象先朱温之甥也庄宗既平梁汴象先厚赂刘皇后赐姓名李绍安复为宋州节度使】　有中人助　由他迳致【册府元曰李景俭德宗时自忠州刺史受代至京除澧州刺史延英辞日景俭时有中人助进及月华门遽宣不令赴郡除仓部员外郎　又曰郑权为工部尚书以家多仆媵奉入寡薄寻由他迳求致节制不旬月授岭南节度使】因縁附防　倾赀进奉【册府元曰戎州人代宗时以星纬数术进待诏翰林累官至谏议大夫京兆尹以严肃为理人颇便之因縁附会与时上下　又曰严绶德宗时为宣歙池判官时观察使刘賛卒绶倾军府资用进奉征拜刑部员外天下判官进奉自绶始】　岂全吾躯　常达钧听【山堂肆考曰唐杨再思居相位十余年畏谨足恭未尝忤物或曰公位尊何自屈折答曰世路孔艰直者先祸不尔岂全吾躯　又曰宋程松谄事韩侂胄自知钱塘县不二年为谏议大夫乃市一妾献之名曰松寿侂胄曰奈何与大谏同名答曰欲使贱名常达钧听耳侂胄怜之遂除同知枢密院事】　附宇文述　赂杨国忠【册府元曰丘和初仕隋为蒲州刺史坐事除名炀帝时宇文述方被任遇和倾心附之　又曰康廉本商胡天寳中为安南都防赂遗杨国忠官至将军】　一年擢平章　二朞为宰相【上详累擢注　合璧事曰武后时薛季昶上书自布衣擢监察御史自给事中二朞为内史宰相】　黎干具数百人饩　薛平进万余匹绢【册府元曰黎干为京兆尹时鱼朝恩知国子监事干动必求媚毎期将至监则具数百人之饩倾府吏以办之　又曰薛平敬宗寳厯初充河中节度使平理青齐有政绩及是进绢万余匹旋有此拜议者惜之】
　　巧宦二
　　増劝王诸吕【汉书外戚恩泽侯表注云以大谒者张泽劝王诸吕封为建陵侯】　郭尖【山堂肆考云后魏郭景让迁太尉从事中郎善事权贵时呼为郭尖】　附张易之兄弟【册府元云唐薛曜颇解属文则天时以附防张易之兄弟歴位正谏大夫】　爱崇不私而薄知古【唐书云魏知古姚崇所引及同列稍轻之出摄吏部尚书知东都选知古憾焉时崇二子在洛通宾客馈遗请托知古归悉以闻他日帝召崇曰卿子才乎皆安在崇揣知帝意曰臣二子分司东都其为人多欲而寡慎是必常以事干魏知古知古臣所荐也臣子必谓其见德而请之帝于是爱崇不私而薄知古罢为工部尚书】　奕博伪不胜【孔帖云宗室道古巧求宦游公卿间常与奕博伪为不胜厚进所负嗜利者多得其欢心】　求镇守【又云郑权迁工部尚书乃结权幸求镇守于是拜岭南节度使】容容持禄【又云李元素元和初召为御史大夫一不建白容容持禄内望作宰相乆之不见用】舅血染绯【唐书云李子慎诬告其舅获五品其母见其绯衫泣曰此是汝舅血染者耶】　柔声婉顔【孔帖云孙樵逐痁文有司马安者攘仁盗义缚舌胶唇柔声婉顔狐媚当权死而有灵是为巧此依人辞枯即荣长剑华缨高歩天庭】　因郑注以交王守澄【又云王式少节俭巧于宦因郑注以交王守澄中丞归融劾之出为江陵少尹】　纳眇女致仕进【册府元云梁卢损进士擢第左丞李琪常善待损琪有女弟眇长年婚对不集乃以妻损损纳之及琪为辅相致损仕进】
　　巧宦三
　　増诗唐章孝标赠陆鬯浙西进诗除官曰帝城云物得阳春水国烟花失主人昨日天风吹乐府六宫弦管一时新
　　换官【择官　不择官附】
　　原恭赏换县【薛宣为冯翊颍阳多盗贼令薛恭未尝治民职不办粟邑县小人谨朴易理令尹赏有才宣奏赏与恭换县旬月间两县皆理曰公绰优于赵魏】　俭诞换州【魏志毋丘俭为镇南将军豫州刺史诸葛诞东闗不利乃令俭诞对换诞为豫州俭为扬州】　増母不肯去乡【孔帖云张九龄出为冀州刺史以母不肯去乡里换授洪州都督】　父嫌名【又云韦聿迁秘书郎以父嫌名换太子司议郎】　两换其职【又云常衮以崔祐甫刚直因议羣臣丧服不同衮上言祐甫率情变礼轻议国典自中书舍人谪为潮州刺史是时中书令郭子仪检校司空平章事朱泚名是宰相当署制勅至于密勿之议则莫得闻衮循旧事代署二人之名进贬祐甫勅出子仪及泚皆表明祐甫不当贬谪上曰向言可谪今言非罪何也二人皆奏实不尝有可谪之言乃罢为河南少尹以祐甫为门下侍郎平章事两换其职】　无替字人之术【又云元稹吉诰京兆尹季同以有干蛊之称流闻于西遂其换县之求无替字人之术】　谒宰相请移散官【又云杜羔元和中为万年令许季同为长安令京兆尹元义方责租赋不时将系之羔等辨列尤苦尹不为纵羔乃谒宰相请移散官】　愿以栁易播【韩愈栁子厚墓铭云元和中常例召至京师又皆出为刺史而子厚得栁州中山刘梦得禹锡当诣播州子厚泣曰播州非人所居而梦得亲在堂万无母子俱往理请于朝愿以栁易播】择官【旧无此二字今照日门晷灾蚀等例补入】原葛洪求勾漏【葛洪字稚川迁散常侍领大著作不就以年老欲錬丹祈遐寿闻交趾出丹砂求为勾漏令帝以其资高不许洪曰非欲荣以有丹砂故耳帝从之】　阮籍求歩兵【阮籍闻歩兵厨有贮酒三百斛乃求为歩兵校尉】　増聊欲弦歌【晋书云陶潜复为镇军建威参军谓亲朋曰聊欲弦歌以为三迳之资可乎执事者闻之以为彭泽令】　都虞已乱【唐书云段秀实字成公白孝徳为节度使荐为泾州刺史时郭晞屯邠州士放纵不法孝德不敢劾秀实自州至曰人被暴害且大乱公诚以某为都虞能为公已乱孝德即檄署付军俄而晞军士入市取酒刺酒翁秀实列卒取之断首置槊上植市门外】　不择官増委吏乘田【孟子曰仕非为贫也而有时乎为贫孔子尝为委吏矣曰会计当而已矣尝为乘田矣曰牛羊茁壮长而已矣】　原子路不择禄仕【子路曰家贫亲老不择禄而仕】　吕范释褠【魏志孙策从容与吕范棊范曰将军士众日盛纲纪犹有不理愿蹔领都督为将军部分之策曰子衡已有大众立功于外岂宜复屈小职知军中细碎范曰今托将军者欲济世务尔犹同舟渉海此亦范之计非但将军策笑范出释褠着袴褶执鞭诣阙下启事自称领都督策乃委以众事威禁大行】　毛义棒檄【毛义事亲孝张奉慕其名往之会州檄至以义守令义捧檄入喜见顔色奉以是贱之后乃悟曰为亲故也】　李充屈作小县【晋褚裒谓李充曰能屈作一小县否充曰穷猿奔林岂暇择木遂作剡县】
　　代官一
　　原嗣掌　终更【周礼嗣掌某月注云代住一月谷永与段会宗书终更亟还】　策名随牒　増清浄　简易【汉书曰曹参代萧何为相事无所变更百姓歌曰萧何为】
　　【法较若画一曹参代之守而勿失载其清浄民以宁一记纂渊海曰欧阳公知开封府所代包孝肃以威严御下公简易循理不求赫赫之誉】　有礼　无状【孔帖曰李自良为右卫率马燧来朝德宗罢燧兵以自良代之自良以事燧不敢当帝以河东近胡谓曰卿于进退宁不有礼然守北门无越卿者勉为朕行　又曰栁冕奏闽中本南朝畜牧地可息羊马置五区于东越又置五区于泉州不经时死耗畧尽复调充之民间怨苦坐政无状代还】　鸡鸣　乌飞【合璧事曰邓攸去郡不受一钱百姓数千人留牵攸船不得进乃小停夜潜发去吴人歌之曰就如打五鼓鸡鸣天欲曙邓侯挽不来谢令推不去　纪纂渊海曰李元纮治润有惠政代去吏民遮留乌鸦羣飞以拥行车开元天寳遗事】　牵船　拥马【上详鸡鸣注　纪纂渊海曰姚崇牧荆州受代吏民拥马截镫留鞭】　必为政　何以代【左传曰郑子产有疾谓子太叔曰我死子必为政惟有德者能以寛服民其次莫如猛　晋书曰张轨病风以秦州刺史贾龛代之龛将受之其兄让龛曰凉州一时名士威振西河何德以代之】　为裙衫留鞭【梁书曰任昉为吴兴太守清洁被代而还无衣沈约为裙衫迎之　下详拥马注】
　　因其迹　必当改【汉书曰黄霸代韩延寿居颍川因其迹而大治　晋书曰谢方明善治郡承前代人不易其政必当改者则以次渐移变无迹可寻】　萧规曹随　召父杜母【汉书曰萧规曹随功若泰山　后汉书曰杜诗迁南阳太守治政清平时人方于召信臣为之语曰前有召父后有杜母】　狗貂相续　糠粃在前【合璧事曰晋赵王伦簒位奴卒厮役亦加以爵毎朝防貂蝉盈坐时人语曰貂不足狗尾续　又曰孙绰与习凿齿并行绰在前顾曰沙之汰之瓦石在后凿齿曰簸之扬之糠粃在前】　宜有以诲　实为未易【记纂渊海曰征班超还任尚代为郡都防尚谓超曰君侯在外国三十余年而小人猥承君后任重虑逺宜有以诲之　齐书曰王延之代张绪为中书令何防曰后接之者实为未易】　未服即墨　方清冀朔【合璧事曰乐毅下齐七十余城独莒即墨未服田单乃纵反间于燕惠王使劫代将　又曰祖逖为豫州刺史大兴攻讨大河以南尽为晋土逖方当埽清冀朔防朝廷遣戴若思为都督逖意甚怏怏】　按校冯翊检察防稽【合璧事曰韩延寿代萧望之为左冯翊而望之迁御史大夫防御史当问事东都】
　　【望之因令问延寿在东都时放散官钱千余万延寿即按校望之在冯翊时饩廪官钱放散百余万上各令穷竟望之卒无事实　又曰王羲之与王述齐名而羲之甚轻之述先为会稽羲之代述述后检察会稽辨其刑政羲之深耻之遂称病去郡】　锦标得隽　金调元【挥麈録曰王曽李廸皆状元及罢相又为交承故文正送文定诗有锦标得隽曽相继金调元亦践更之句】　兄弟之义子孙不忘【记纂渊海曰同僚之谊交承之分有兄弟之义至其子孙亦世讲之前軰耑以此为】
　　【务　王禹偁诗曰古人垂交代子孙不相忘】　旧政告新令　后功掩前羞【南史曰傅刿代刘元明为山隂令问元明曰愿以旧政告新令欧阳公诗曰后功掩前羞】　刺史不辄去　节度少换代【孔帖曰杨绾复言旧制刺史被代若别追皆降鱼书乃得去开元时置诸道采访使得专停刺史威柄外移渐不可乆其刺史不称职若赃本道使条具以闻不得擅追及停而刺史亦不得辄去帝嘉其谋云　又曰唐自兵兴以来方镇节度使少征入换代者皆死亡乃命焉故行军司马皆简自上意】　张延赏侮韦臯后为代　李端初诟坚老若有素【记纂渊海曰唐张延赏选韦臯为婿臯不拘小节公侮之臯乃辞去后自金吾持节西川为延赏代公曰吾不识人　挥麈録曰詹坚老下大理李端初为少卿诟曰子嘴尖如此诚奸人也后十年坚老代端初为淮南漕端初颇省其面目因曰郎中若有素者风采堂堂非曩日比也坚老答言风采堂堂非某所见不知比往时嘴尖否端初愧忤而悟】　无变萧何法　敢易袁公政【上详清浄注孔帖曰袁滋召为金吾大将军以杨于陵代之滋行耆老遮道不得去于陵使谕曰吾不敢易袁公政人皆罗拜】
　　代官二
　　増考绩【尚书云三载考绩三考黜陟幽明】　原及而代【齐使连称管至父戍葵丘时而往及而代】　告令尹【楚子文三仕为令尹无喜色三已之无愠色旧令尹之政必以告新令尹】　矫代【魏信陵君无忌请救赵魏王畏秦不许赵告急于公子公子之客入王宫盗节矫代晋鄙鄙不设备公子遂入鄙军锤杀鄙而代将其军遂救赵也】　功成者去【四时迭代功成者去】授受不替　萧何举曹参　举三人【邴吉为丞相病笃上自临问曰即有不讳谁能代卿对曰西河太守杜延年明于法度今在郡治有能名廷尉于定国执宪详平天下可以无寃太仆陈万年事后母孝三人皆在臣右惟上审之及相继居位并皆称职上谓邴吉知人】　合符而去【后汉傅夑字南容州将范律名知人举燮孝康后燮为汉阳太守律交代合符而去乡郡荣之】　更尽【汉段防宗为西域都防都尉三岁更尽还为沛太守边吏三岁一更也】　亲友两代【魏陈矫为广陵功曹使过太山太守薛悌异之结为亲友戏谓曰吏与二千石邻国屈从陪臣游不亦可乎及为郡及尚书令皆代矫】　父子相代【详父子济美】　周瑜举鲁肃【吴周瑜病举鲁肃有智畧足以代瑜】　増陆逊代吕蒙【合璧事曰吕蒙至都权问谁可代卿者蒙对曰陆逊志意深长才堪重乃以代蒙】　新不如故【又云梁江革为庐陵王长史以正自居不与典籖赵道智还朝言革惰事好酒以王昙骢代南州为之语曰故人不道智新人佞散莫知惰不惰新人不如故】　赋诗清水亭【北史云申徽为襄州刺史及代还人吏送者数十里不絶徽赋诗于清水亭长幼竞来就读曰此是申使君手迹并冩诵之】　老人记政【又云宋世良为清河太守及代至倾城祖道有老人曰老人年九十记三十五政府君非惟善政清亦彻底】　廵察使二年一代【经济编曰中宗选内外五品以上官二十人为十道廵察使委之察吏抚人荐贤直狱二年一代】继践台庭【事文聚曰尚父之帅河中也咸宁郡王浑公佐之不十年接控数州继践台庭郭】
　　【子仪家传】　以病求代【孔帖曰张建封以病求代诏韦夏卿代之未至而建封卒】　刘晏李勉堪大事【又曰令狐彰方疾甚表吏部尚书刘晏工部尚书李勉堪大事请以自代代宗得表咨悼】　举弟自代【又曰韦贯之永贞时始为监察御史举其弟纁自代及为右补阙纁代为御史议者不谓之私】　三揖一辞【君子三揖而进一辞而退礼记】　灾星去福星来【湘山野録云杨叔寳郎中典眉州人言眉守视事后三日作大排乐口号末句云为报士民须庆贺灾星去了福星来守喜召优人谓曰致语谁做对曰本州旧例用此一首】
　　代官三
　　増诗唐权德舆酬张秘监喜太常中书与德舆同日迁官相代诗曰珠树共飞栖分封受紫泥正名推五字贵仕仰三珪继组心知沗腰章事颇齐蓬山有佳句喜气在新题
　　休假一
　　原按急告宁皆休假名也释名曰急及也言操切之使相逮及也李斐汉书曰告请也言请休谒也宁安也告曰宁也汉律使二千石有予告有赐告予告者在官有功最法所当得者也赐告者病满三月当免天子优赐其告使得印绶将官属归家理疾至成帝时郡二千石赐告不得归家自冯野王始也休假亦曰休沐汉律吏五日得一下沐言休息以洗沐也　増顔师古曰告者请谒之言谓请休耳或谓谢谢亦告也　原晋令急假者一月五急一年之中以六十日为限千里内者疾病申延二十日及道路解故九十五日此其事也书记所称曰归休亦曰休急休澣取急请急又有长假并假増问竒林曰俗以上澣中澣下澣为上旬中旬下旬盖本唐制十日一休沐故韦应物诗云九日驱驰一日闲也沈括笔谈曰本朝馆阁毎夜轮一人直宿如有故不宿则虚其夜谓之豁宿豁宿不得过五日即次入宿若遇豁宿厯书腹肚不安故相传为害肚厯
　　休假二
　　原赐告　分休【上详前叙　王威别传曰威少为郡吏刺史刘表题门上有能陈便宜益于时不限厮役贱长以闻威因陈事得署州吏大蜡分休】　荷担　杖策【谢承后汉书曰许荆字子张少丧父养母孝顺家贫为吏无有船车休假常单歩荷担上下清节称于乡里　又曰范丹字史云陈留人也为郡功曹毎休假上下常单歩策杖同以车牛与之不取】　祝问疾　吴拜老【谢承后汉书曰祝皓字子春志节抗烈笃于仁义为吏归休先周旋乡里吊死问疾毕乃还家　又曰吴冯字子高为州郡吏休假先存防行丧孝子次瞻病毕拜觐乡里耆老先进然后到家名昭逺近】　离兵解职【王隐晋书曰王尼字孝孙洛中贵盛名士王澄胡母辅之李垣等皆与尼交时尼为兵在大将军幕澄等持羊酒诣军门吏疏名内请入见大将军澄等既入语吏过王尼炙羊饮酒讫而去竟不见将军将军闻之因与尼长假遂得离兵　晋起居注曰孝武太康元年诏大臣疾病假满三月解职】　游集定省【世说曰车武子为侍中与东亭诸人期共游集车早急出过诣王子敬车求去王问何以匆匆车答曰与东亭诸人期共行王曰卿何乃作此不急行车遂不敢去尽急而还　宋书曰王敬宏子惔之为秘书郎惔之曽请假还家来定省敬宏尅日见之至辄不果假日将尽惔之乞求奉辞敬宏呼前至阁复不见】造渚　还都【文士传曰顾荣兼侍中安慰河北以前后功封嘉兴伯荣观中国日乃并求急还南既造江渚欣然自得　邓粲晋记曰郭璞为王敦参军知敦作乱受假还都露布以讨温峤为名及至建康南坑杀参军郭璞初桓彞常令璞筮卦卦成彞问其故璞曰卦与吾同】　拜墓　葬妻【晋陆华仕録尚书求归乡里拜坟墓有司奏旧制假六十日顔含冯懐以为华居台司受托付大臣之义本在忘忌既蒙诏许省坟墓岂容有期愚谓冝还自还不湏制日诏从之　魏舒字阳元为尚书三娶妻皆亡是年自表乞假葬妻赐地及钱】　三最予告　数月考免【杜钦言于王鳯曰窃见令云二千石告过长安谒不分别赐予今有司以为予告得归赐告不得是一律两科失省刑之意夫三最予告也或病满赐告诏恩也今告则不得失轻重之意鳯不听竟坐野王赐告不得归遂为常案在官连有三最则得予告贾逵字梁道为豫州刺史兵曹从事受前刺史假逵到数月乃还逵考竟免之】　多病数告与饮失期【汲黯多病病且满三月上尝赐告者数终不愈　史李园求事春申君为舍人谒归故失期还谒春申问之对曰齐王使求臣女弟与使者饮故失期也】　増出省　望庐【梁刘孝绰归沐诗歩出金华省还望承明庐】　弭盖　染衣【唐李峤送人休沐诗暂弭西园盖言事东臯粟　金元好问暂归秋林诗可惜缁尘染素衣】　触景　涴尘【又元好问出京诗驱车出国门白日触隆景　又曰尘泥久相涴梦寐见清颍】　焚鱼　坠马【刘孝绰诗但愿长闲暇酌醴荐焚鱼　元虞集有坠马予告诗】　释簿领　复覊絷【刘孝绰诗时时释簿领　宋陈去非诗饱爱今日闲明朝复覊絷】　遂其私　从所欲【唐韦应物诗公门悬甲令澣濯遂其私　李峤诗伊我懐丘园愿心从所欲】　曽随牒　免缀班【元好问诗昨曽随牒来六月阻归省　明高启诗得告今朝免缀班】　长告不争　遇休即召【韩愈顺宗实録云令狐峘贞元初以左庶子史馆脩撰征至毎与同职孔述睿争竞细碎数侵述睿述睿乃长告不与争孔帖云王琚毎见阁中视日薄暮乃得出遇休日使至第召之】
　　休假三
　　原自公退食【诗】　山郎出钱【汉书故事郎出钱市财用给文书乃得出名曰山郎注云山财所出也故曰山郎移病尽一日辄偿一沐注云出财用者虽非休沐常得在外贫者实病皆以沐假偿之其豪富郎日出游戏或行钱得善部货赂流行转相放效杨恽为中郎将罢山郎移长度大司农以给财用其疾病休谒洗沐皆以法令从事郎皆化之莫不自励】　谒者自白【汉令曰吏二千石过长安谒注云谒者自白得告也律吏二千石以上告归归宁道不过行所在者无辞】　邓通不出【文帝幸邓通通亦愿谨不外交虽赐洗沐不欲出也】　未尝出门【张安世精力于职休沐未尝出门】増涤中裙厠牏【史记云万石君长子建为郎中令毎五日洗沐归谒亲入子舍取亲中裙】
　　【厠牏身自浣涤复与侍者不敢令万石君知以为常】　予长休告【事文聚云汉丙吉为相椽史有罪辄予长休告终无所案验曰夫以三公之府有案吏之名吾窃陋焉】　原董贤不出【董贤字圣卿便僻善媚毎赐沐浴不肯出归常留中视医药哀帝乃诏贤妻得通籍入殿中】　李登得假【风俗通曰济北李登为从事吏病得假归自嫌不甚羸瘦谓双生弟宁我兄弟相似不得别汝差病者我代居府后人所言废事见时相弊久弟大怒曰济北而乃欲相为也】　毛据请假【范断启二千石急假事云江南太守毛据寻复请假臣则失甚多且建国以来急制所不及】　随所欲之适　任取日多少【范启□众官管改解故事云伏见内外正官皆陈假纷烦凟无已臣谓宜去疾病假纷解故之制一令令阳改日随其所欲适其任取日多少也】　尚书不上皆□急【传咸相谕草云黄纸故事铺不上皆取急于自须多废辄皆移病前门自今以后尚书铺不上门□急□音乌引也又音枯】　张扶不肯休【薛宣为冯翊贼曹张扶至日独不肯休坐曹治事宣出教曰盖礼贵和人道尚通日至吏以令休所由来久曹虽有公事家亦望私恩宜从众归对妻子设酒肴请邻里一笑相乐亦可矣扶大慙】　刘不与假【魏志刘为农守使不与休假专使为不急也】　请急跨月有违宪制【元嘉起居注云王韶之弹著作佐郎王燮法坐十月十四日正直请急二朝】　禁旅请急无经宿文【又云御史中丞刘武之奏弹强弩将军陶文朗请急二日半经之正辄弹表辞省寻禁旅之官惟请急出三十五里外】　増休沐往往驰召【孔帖云宇文士及擢右卫大将军太宗延入阁语或至夜分出遇休沐往往驰召】　谒告上冢【又云魏元忠谒告上冢诏宰相诸司长官祖道上东门赐锦袍给千四人侍赐银千两】　太学生谒急【又云狄仁杰太学生谒急后亦报可仁杰曰人君惟生杀柄不可假人至簿书期会宜责有司学徒取告丞簿职耳后纳其言】　还京师医疗【册府元云张重华为华州刺史代宗大厯三年以病抗疏乞还京师医疗许之乃遣中使如其第问疾】　遂兹日【韦应物诗云休沐遂兹日一来还故墟】　去人逺【又云休沐去人逺高斋出林杪】　休沐如令【孔帖云李德裕元和后数用兵宰相不休沐德裕在位虽遽书警奏皆从容裁决率午漏下还第休沐如令沛然若无事时】即移病【又云高智周为侍读得告还乡里叹曰进不知退取祸之道也即移病去】　年位
　　俱高须加优异【册府元云严绶为检校司徒兼太子少傅长庆二年御史台奏绶疾假满百日合停勅严绶年位俱高须加优异仍依旧秩】　以仲舅未停官【又云郭鏦为右金吾卫将军长庆二年疾假满百日帝以仲舅许未停官】　准式停官【又云崔从为太子賔客分司东都文宗太和四年留守崔和礼奏从请假一百日准式停官】　安重诲与羣官有异【又云后唐安重诲为枢密使天成四年奏堂兄晟卒请准式假有司给假一十五日勅重诲位重禁庭日亲机务与羣官有异在常式难拘宜自初开日共给七日】　休谒　休请　从告
　　休假四
　　原诗齐谢朓休沐重还道中诗云薄游第从告思闲愿罢归还卭歌赋似休汝车非灞池不可别伊川难重违汀葭稍靡靡江菼复依依田鹤逺相叫沙鸨忽争飞云端楚山见林表吴岫微试与征徒望乡泪尽沾衣赖此盈樽酌含景望芳菲问我劳何事霑沐仰清徽志狭轻轩冕恩甚恋庭闱岁华初有酒初服偃郊扉　梁沈约休沐寄懐诗曰虽云万重岭所翫终一丘堦墀幸自足安事逺遨游临池清溽暑开幌望髙秋园禽与时变兰根应节抽凭轩搴木末垂堂对水周紫箨开緑篠白鸟映青畴艾叶弥南浦荷花绕北楼送日隐曽阁引月入轻帱防熟寒蔬翦宾来春蚁浮来往既云勌光景为谁留　増梁刘孝绰旬假西亭寄呈熊郎中副使诗曰休旬屏戎事凉雨北窗眠一夜江城梦万里绕山川草木散幽气池塘鸣早蝉妍芳落春后旅思生秋前红槿粲庭艳緑蒲繁渚烟闻君东林卧郡阁旷周旋酬对龙象侣灌注清冷泉如何无碍志犹苦病纒牵　原陈江总休沐山庭诗曰洗沐惟五日栖迟对一丘古槎横近涧巴石耸前洲岸緑开河柳池红照海榴野花宁辨晦山虫讵识秋人生复能几夜烛非长游　増唐王维休假还旧业便使诗曰谢病始告归依依入桑梓家人皆伫立相衡门里时軰今长年成人旧童子上堂嘉庆毕顾与姻亲齿论旧忽余悲自存且相喜田园转芜没但有寒泉水衰柳日萧条秋光清邑里入门乍如客归非便止　白居易苏州郡斋旬假命宴诗曰公门日两衙公假月三旬衙用决簿领旬以防亲宾公多及私少劳逸常不均况为剧郡长安得闲宴频下车已三月开筵始今辰初黔军厨突一拂郡榻尘既备献酬礼亦具水陆珍萍醅若溪醑水鲙松江鳞侑食乐悬动佐欢妓席陈风流吴地客佳丽江南人歌节防随袂舞香遗在茵清奏凝未阕顔气已春众宾勿遽起羣僚且逡廵无轻一日醉用犒九日勤微彼九日勤何以治吾民微此一日醉何以乐吾身　温庭筠休澣日谒西掖所知诗曰赤墀高阁自从容玉女窗扉报曙钟日丽九门青闼雨晴双阙翠微峰毫端蕙露滋仙草琴上薰风入禁松荀令鳯池春婉娩好将余润变鱼龙　包何程员外春日东郊诗曰郎官休浣怜迟日野老欢娱为有年几度折花惊蝶梦数家留叶待蚕眠藤垂委地萦珠履泉长侵堦浸緑钱直到闭闗朝谒去莺声不散栁含烟　宋苏轼示王定国诗曰天风淅淅飞玉沙诏恩归沐休早衙遥知清虚堂里雪正似薝卜林中花出门自笑无所诣呼酒持劝惟君家踏冰凌兢战疲马扣门剥啄惊寒鸦　陈去非休日早起诗曰胧胧窗影来稍稍禽声集开门知有雨老树半身湿剧读了无味逺游非所急蒲团着身寛安取万户邑开镜白云度卷帘秋光入饱爱今日闲明朝复覊絷　朱子熹示祝四弟诗曰十日一休沐诸生各归休虚斋息羣响兀坐心悠悠久雨苔径荒林深鸟啼幽阶前树萱草与子俱忘忧　金元好问自邓州幕府暂归秋林诗曰升斗微官不疗饥中林春雨蕨牙肥归来应被青山笑可惜缁尘染素衣元虞集触石坠马卧病蒙恩予告诗曰趋召颠隮叹
　　目昏旋闻予告荷深恩药班西域千金剂酒赐初筵九醖尊黙忆旧书忘昼永行吟冷署觉春温摩挲素壁光于雪思得参书冩树根　张养浩休日郊外诗曰久厌官居苦幽寻到涧阿鹤知松岁月鸥狎海风波野迥墖孤立岭高云半过菟裘良未暇聊此慰蹉跎　明高启四月朔日休沐雨中诗曰送春风雨苦潺潺得告今朝免缀班卧听鸠啼花落尽此身如在故园间
　　原奏梁沈约奏弹孔稚珪违制启假事曰臣闻禁宪有章士子攸慎守官有典触网斯及盖所以崇威阐法下肃上尊谨案廷尉防稽品中正臣稚珪歴奉朝班频登要近九棘之任理无休谒冒制干闻实亏恒典恩许虽降所制不闗违犯之条犹合纠黜且稚珪俯自内辖作士下闱通制明文日陈几案自逾规矩莫斯为甚臣等参议请以见事免稚珪所居官除中正官名辄下禁止又奏弹奉朝请王希违假曰谨案奉朝请臣王希
　　幸齿朝班私敬盖阙休请有期曽无遄及违弛之諐允膺裁纠臣等参议请以见事免所居官辄下禁止増序明宋濂味梅斋藁序曰洪武初余奉诏总裁元史于时豫执笔者凡数十人皆四方豪俊余日与之周旋防聚间一休沐辄相过从饮酒为欢酒阑气盛抚掌大噱论古人文章政事不深夜不止信一时之乐哉




　　御定渊鉴函卷一百二十三
　　钦定四库全书
　　御定渊鉴函卷一百二十四
　　政术部三【辞官　去官　离局黜免　有罪复用】
　　辞官一
　　増史记曰淳于髠博闻强记学无所主客有见髠于梁惠王惠王屏左右独坐而再见之终无言惠王以让客客以谓髠髠曰吾前见王王志在驱逐后复见王王志在音声吾是以黙然客具以报王大骇曰先生诚圣人也前先生之来人有献善马者寡人未及视后先生之来人有献讴者未及试寡人虽屏人私心在彼有之后髠见一语连三日三夜无倦惠王欲以卿相位待之髠谢去　高士传曰陈仲子楚王闻其贤欲以为相仲子谓妻曰今日为相明日结驷连骑食方丈于前意可乎妻曰夫子左琴右书乐在其中矣结驷连骑所安不过容食方丈于前所甘不过一肉今以容之安一肉之味而懐楚国之忧乱世多害恐先生不保命也于是
　　出谢使者相与逃去　史记曰留侯素多病乃称曰家世相韩及韩灭不爱万金之资为韩报仇今以三寸舌为帝者师封万户于良足矣愿弃人间事欲从赤松子游耳　晋书曰武帝诏以郑袤为司空袤谓坦曰魏以徐景山为司空吾时为侍中徐公语吾曰三公当上应天心茍非其人实伤和气不敢以垂死之年累辱朝廷终于不就　北齐书曰王晞字叔朗昭帝欲以为侍中苦辞不受或劝晞勿自疎晞曰我少年以来阅要人多矣充绌少时鲜不败绩且性实疎缓不堪时务人主恩私何由可保万一披猖求退无地非不爱作热官但思之烂熟耳　问奇林曰李日知为刑部尚书屡乞骸骨许之将请不谋于家归乃治装行妻惊曰产利空空何辞之遽日知曰仕至此已过吾分　册府元龟曰李抱玉为鳯翔节度使吐蕃每歳犯境代宗以岐下国之西门寄在抱玉恩宠无比秩处三公抱玉以任位崇重抗疏恳让司空帝嘉其谦让许之　又曰李夷简为淮南节度称疾告老朝廷以未及悬车不之许夷简坚请凡四表乃许分司东都　经济编曰判戸部驸马都尉郑颢营求作相其父祗德闻之与书曰闻汝已判戸部是吾必死之年又闻欲求宰相是吾必死之日也颢惧累表辞剧务宣宗以颢为秘书监　册府元龟曰冯赟应顺元年为中书令面奏曰臣出自寒微比无劳効徒因际防遂窃宠灵天下观听者安肯无言臣竭血诚期不奉诏上以其衷切改授兼侍中　经济编曰哲宗时文彦博复居政府无歳不求去防殿中侍御史贾易言彦博致和建储之议不可信太后命付史馆彦博益求罢乃以太师充护国军山南西道节度使致仕山堂肆考曰宋孝宗淳熙十五年朱熹既归投匦进封事言大本急务大本者陛下之心急务则辅翼太子疏入夜漏下七刻帝已就寝亟起秉烛读之明日除主管西太乙宫兼崇政殿说书熹力辞乃以秘阁修撰奉祠经济编曰岳飞好贤礼士览经史雅歌投壶恂恂
　　如书生每辞官必曰将士効力飞何功之有
　　辞官二
　　原上章　投檄【蔡谟上疏以疾病乞骸骨上司徒印绶章二十余上穆帝临轩遣使征谟陈病笃曰有公族穆子之疾寝伏待罪自旦及申公卿奏谟慢免为庶人　汉崔篆以明经征诣公车太保甄丰举为歩兵校尉篆辞曰吾闻伐国不问仁人战阵不访儒士此举奚为至哉投檄而归】　避功臣辞郡吏【杜诗字公君为南阳欲降避功臣上疏曰宜虚数郡待振旅之臣臣非所宜愿受小职　萧望之字长倩拜平原守上疏曰陛下谏官补郡吏所为忧末而忘本】　称父命　视子疾【晋卞壶字望之为尚书令时召乐谟为郡中正庾怡为廷尉评二人告称父命不就壶奏一切班下不得以私让为永制二子不得已就之　陆讷字祖言为吏部尚书以爱子长生有疾求解官营视诏许之】　辞三公　泛五湖【于陵仲子辞三公为人灌园　范蠡辞官曰君行令臣行意乃扁舟泛五湖】罢就第　遂之楚【杜延年赐安车驷马罢就第　周处字子隐除楚内史未行征拜散】
　　【常侍处云辞大不辞小遂之楚】　冶厪辞卿　韦贤罢相【传周歂冶厪纳卫侯卫侯以为卿周冶既服将命周歂先入及门遇疾而卒冶厪辞卿注见歂死故也　韦贤为丞相老病赐金百斤罢加赐第一区丞相致仕自贤始】　佯狂以避　失溲而止【韦元成佯狂让封以避兄　后汉世祖彊起张湛为司徒湛至朝堂失溲因自谢病而止】　敢辱高位　愿督小职【齐使敬仲为卿曰羇旅之臣幸免获戾敢辱高位以速官谤　黄香为尚书令迁东郡守上疏曰典郡才非所堪愿留备冗员督责小职复为尚书令】　血气未动　医药勉就【防子冯辞令尹重茧衣裘鲜食而寝楚子使医视曰瘠则甚矣而血气未动言无疾也乃免　汉平当为丞相病笃上书乞骸骨上使尚书杜延年赐安车养牛一上尊酒十石曰君其勉就医药】　官不屑就辞合善为　匪念恪居　徒思智免　奉身而退　知止不殆　増目疾　身仆【册府元曰唐张贵高宗永徽中为左领军大将军有目疾抗表辞事　又曰路随太和中平章事文宗坐紫宸殿随奏事退至龙墀身仆于地帝令中人慰问翼日遂以疏陈乞】　雨为害　贼渐除【册府元曰唐休璟中宗神龙元年为尚书左仆射休璟以雨为害咎在三司上表乞解　又曰苖晋卿肃宗初为左相后以贼渐除屡乞骸骨】　李建迟顔荛【册府元曰李建穆宗长庆元年知制诰自以草诏思迟不愿当其任旋改京兆少尹】
　　【又曰崔沂仕唐昭宗知制诰尝与同舍顔荛钱珝俱秉笔见荛珝赡速草制数十无妨谈笑而沂自媿翼日谒国相诉曰沂疎贱不足以供词翰之职相辅然之】　终中条　居昆明【册府元曰司空圗为中书舍人以疾辞且欲于近县将息昭宗知其勇退从之其后除谏议户部侍郎皆不起自号知非子时人高之竟善终中条山　又曰李客师为右武卫将军以年老致仕退居昆明之别业】　三上书二宜去【韩愈集曰孔戣字君严为尚书左丞年七十三三上书去官韩愈谓曰公尚壮奚去之果】
　　【曰吾年至一宜去吾为左丞不能进退郎官惟相之为二宜去】　成雅志　知勇退【册府元曰李靖为右仆射以足疾上表乞骸骨太宗遣岑文本谓曰朕观自古已来身居富贵能知足者甚少朕今非直成公雅志亦欲以公为一代楷模　下详终中条注】　投簪　挂冠【孔稚圭文曰昔闻投簪逸海畔今见解兰缚尘缨　合璧事曰陶景与从兄书曰昔仕期四十左右作尚书即投簪高迈今三十六方奉朝请头颅可知遂挂冠神武门上表辞禄】　不同进　唯早退【宋史欧阳修传曰范仲淹使陜西辟掌书记修笑而辞曰昔者之举岂以为已利哉同其退不同其进可也　问竒林曰欧阳文忠公在蔡屡致仕门生蔡承禧言朝方倚重且未及引年岂容遽去公曰修平生名节为后生描画唯有早退以全晚节岂可更俟驱逐】　乞养病　请致仕【册府元曰李靖为尚书右仆射以疾上表逊位曰乞解所职养病私门　资治通鉴曰上以杜佑高年重德礼重之常呼司徒而不名佑以老疾请致仕诏令佑毎月入朝不过再三因至中书议大政他日听归樊川】　诏致珍馔辞归林壑【册府元曰唐王友贞为长水令后罢归田里神龙初拜太子舍人令有司以礼征赴及至固以疾辞诏时致珍馔给全禄终身　又曰孔述睿隐于嵩阳好学不倦大厯中转运刘晏聫表荐述睿由是累授起居舍人述睿唯再至朝廷谢恩旬日复固辞疾归还林壑】　范希朝让　李自良辞【册府元曰范希朝建中年为邠州刺史韩逰瓌归邠州以希朝得众忌之希朝惧奔凤翔游瓌殁邠军诸将列名上请希朝为节度德宗将许之希朝让于张献甫曰臣始逼而来终代其任非所以防觊觎安反侧也诏嘉之　又曰李自良为河东军大将贞元三年从节度使马燧入朝时罢燧兵权德宗欲以自良代燧自良恳辞事燧久不欲代为军帅物议多之】　请奉左右　乞从闲逸【册府元曰魏征为侍中贞观十年逊位乞解所职请为散官陪奉左右拾遗补阙　又曰王方庆为鸾台侍郎平章事圣厯初以老疾乞从闲逸乃授麟台监修国史】　笃信仙方　恣游名山【册府元曰尉迟敬德为左一马军总管从破高丽于驻驆山军还致仕末年笃信神仙方飞炼金石服云母粉不与外人交通　又曰郑居中以中书舍人致仕恣游名山一日搦管为诗才五字曰云山游已徧纸犹在手笔忽堕地而终】　头颅可知　耳目不聪【上详挂冠注　经济编曰贡禹上乞骸骨书臣犬马之齿八十一血气衰竭耳目不聪非复能有裨益愿乞骸骨及身生归乡里】　文正感悟持国叹咏【问竒林曰处士魏野嘉祐中有诗贽王文正公曰从前辅相皆频出公在中书十】
　　【五秋泰岳汾隂俱礼毕这回好伴赤松游公览之喜因感悟以疾屡辞　续问竒林曰韩持国晩年守许崔子厚为倅值生辰献遗星列子厚独上诗云衣锦荣名虽烜赫挂冠高节莫因循公叹咏乆之曰非君谁与我言遂致仕】　妄叨荣宠　冀竭涓尘【册府元曰鲜于绍自绛州刺史除同州刺史高宗召见慰勉之绍辞曰臣今年八十五视听昬耄岂可妄叨荣宠自贻罪谴乞许臣致仕　又曰宋璟为尚书右丞相以年老上表曰丞相官师之长愚臣衰朽之余所以俛仰为政苍黄不言实懐覆载之恩冀竭涓尘之効今积羸成惫安可仍尸重禄】　祁奚请老　张良称病【左传曰祁奚请老注致仕也时为中军尉　下详第一条】　闻唯鹈之讥　忧即鹿之嫌【并详后诗文】　非不爱热官　岂可妨贤路【上详第一条　合璧事曰宋王秀之为晋平太守期年求还曰吾山资已足岂可乆留以妨贤路】　不与宰辅议　实由大臣荐【问竒林曰判户部有缺京兆尹韦澳奏事宣宗欲以澳补之辞曰臣比年心力衰耗难以处繁剧宣宗不恱及归其甥柳玭尤之澳曰主上不与宰辅佥议私欲用我人必谓我以他岐得之何以自明　又曰王涣之字彦舟未冠擢上第徽宗以日食求言大臣荐涣之召对上欲任以御史辞曰臣实由大臣荐不可以居是官】　难逃天下之责　不胜家门之盛【上详后诗文册府元曰韩公武宏之子以讨淮西功为鄜州节度元和十四年宏自汴州入朝公武乞罢节度入为大金吾将军既而宏出镇河中季父充移镇宣武公武叹曰二父聫居重镇吾以孺子当执金吾之任家门之盛惧不克胜坚辞宿卫】　世修寿日献圗　子厚生辰上诗【续问竒林曰陈恭公判亳州寿日从子世修献范蠡五湖图且賛曰贤哉陶朱霸越平吴名遂身退扁舟五湖公得之大喜即日纳节下详持国叹咏注】　幸未厌得自遂　必待弃岂知足【问竒林曰萧】
　　【嵩为相与韩休不协因乞骸骨元宗曰朕未厌卿卿何庸去嵩曰臣爵位已极幸陛下未厌臣臣得以乞身如陛下厌臣臣首领不保安得自遂乎　续问竒林曰厐庄敏公知定州屡请老或谓上方注意且精力克壮何坚引去公曰必待筋力不支明主厌弃然后乃去是不得已岂知足之谓】
　　辞官三
　　原不能者止【陈力就列不能者止】　举主不可齐列【后汉刘陶字子竒迁尚书以所举主为尚书不可齐列乞就冗散拜侍中】　同讳【王舒字处明父名防舒拜防稽内史上疏乞换他郡朝廷议以字同音异舒又陈辞于是改防为郐不得已而行之】　同名【江统为中郎选司以统叔春为宜春令统因上疏曰但以职位之众士人殷繁使至受官而令佐吏不得称子孙不得言朝廷从之】宜勿夺志【魏田畴字子泰袭祖封侯让不受有司劾畴很愎茍立小防冝加刑钟繇议宜勿夺志】叔父未得仕进【魏志刘矫有高节以叔父未得仕进絶州郡之命】　増尙书
　　令必简德量才【晋书谢石为尚书令上疏逊位曰尚书令总括百揆式是羣辟故必简德而拔量才而授】　此例甚多【孔帖曰武德七年荧惑犯执法右仆射萧瑀辞位贞观十五年荧惑犯上相左仆射高士廉辞位国史之内此例甚多】　求归耕养【又曰宋璟求致仕表臣叨禄簪裳备员廊庙霜亳生额雪刺满头求归耕养筑墉岩穴】　告年【王禹玉诗曰陪幄方图政安车遂告年】赐鉴湖剡水一曲【问竒林曰唐明皇时贺知章年八十六以病上表乞为道士还乡】
　　【上许之赐名千秋仍赐鉴湖剡水一曲御制赐诗曰遗荣期入道辞老竟抽簪】　诗酒自乐【册府元曰晋伊玊羽为光禄少卿满岁退归秦中以林泉诗酒自乐】　乞为僧【又曰宋彦筠汉干佑二年自邠宁节度使乞致仕为僧】　司谏归华山【湘山野録曰宋真庙时日本国入贡求神光寺记舍人辞不工令学士张君房代之张退食多潜饮市楼掖垣求之不得大窘时种放以司谏归华山后钱希白杨大年二公为闲忙令杨曰世上何人号最闲司谏拂衣归华山钱曰世上何人号最忙紫微失却张君房】　钱若水叹【问竒林曰宋太宗以刘昌言罢问左右曰昌言涕泣否及吕蒙正罢又曰望复位目穿矣钱若水因叹曰上待辅臣如此盖无秉节高迈以感动之者耳即以母老请解枢务】　为安石诋求归愈切【宋史欧阳修传曰修以风节自持年六十连乞谢事帝辄优诏弗许及守青州又以请止散青苖钱为安石所诋故求归愈切】
　　辞官四
　　増诗宋郑侠观孔义甫与谢致仕诗有感曰人生足清闲天下第一福惜哉声与利举世方逐逐君子耀轩裳小人腴口腹霜雪满颐颔驰竞心更谁知东山后清风千载续仁孝实天成聪明乃几烛弱冠揖高科声华光煜煜骐骥驾夷途千里在举足歳未再周天官先上应宿皇华屡更指间请分符竹端介奉髙明慈仁抚防独施设妙通神欢讴道相属一旦遽上章幡然谢覊束古人涖官政五十曰艾服公年未五十恳请竟从欲彼伋与轲进退遗佳躅三揖就恩荣一辞托岩谷由公仕以观甚庶无媿恧　元蒲道源辞陜西儒学提举曰布谷声中雨散丝晚牕浓睡正炊时春来暖透黄绸被老去甜归白粲糜仕及引年何况病官虽闲局亦当辞为予多谢门前客莫怪慵夫应接迟　明高啓辞戸部之命东还有作曰诏尔民曹出禁林陈辞因得解朝簪臣才自信元难称圣泽谁言尚未深逺水江花秋艇去长河宫晓钟沈还郷何事行犹缓为有区区恋阙心増疏后汉东平王苍自以至亲辅政不自安上疏曰臣苍疲驽特为陛下慈恩覆防在家被教导之仁升朝爵命之首制书褒美颁之四海举负薪之才升君子之器凡匹夫一介尚不忘箪食之惠况臣居宰相之位同气之亲哉宜当骸膏野为百僚先而愚顽之质加以痼疾诚羞负乘辱汚辅将之位将被诗人三百赤芾之刺自汉兴以来宗室子弟无得在公卿位者惟陛下遵承旧典终享厚恩乞上骠骑将军印绶退受藩国愿哀怜
　　増表晋李密陈情表曰祖母刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣密今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养　周庾信为闫大将军乞致仕表曰臣自出身奉国四十余年遭遇风云从微至着而臣甲子既多耄年又及无参賔客之事谬达诸侯之班尸禄素餐久紊彛典负乘致寇徒烦有司加以寒暑乖违节宣失序风水交侵菁华已竭虽复亷颇强饭马援据鞍求欲报恩何能为役荣啓期之乐适足自贻烛之武之言无能为也特乞解所居官言从初服事符骸骨之请非谋几杖之赐　又代人乞致仕表曰臣闻一叶将陨寜待于风露百川皆到自竭者潢汚臣仲春之末旧患渐加防足颇蹇四支不利扶步有邯郸之失勉视无离娄之明安可率此留务溷兹恒典　唐李靖为尚书右仆射以疾上表逊位曰臣固庸流无阶贵仕短翮慕侣顾榆枋而自得骀足追羣瞻燕越而絶思幸属光华啓旦管库无遗假宫商于庸音披丹漆于朽质虽复南临徼外北践沙塲敌必倒戈人懐尚义以此为效实贪天功而上赏亟行鸿恩防已锡爵胙土连衡寇邓腰金鸣玉方轨崔卢木石有心岂不増媿自滥端副待罪文昌遂使化洽隂阳或亏于玉烛德动辰纬时爽于珠聮求其所由并臣之咎加以年事西夕疴病日侵乞解所职养病私门　唐休璟为尚书右仆射以雨水为害上表曰臣闻得其理则隂阳以调失其和则灾沴斯作臣樗栎散材桑榆暮齿识非经逺器不济时徒以宿忝周行歴登朝庑执典禁戎不雪四郊之耻忝尸端右更居八座之荣况疲敝已至年发侵衰无德而禄必为小人之患非材妄居果致大臣之咎顷自中夏及乎首秋国有水灾屡为人害将政教之吏防副天心实燮理之才未知王度昔汉官故事丞相以天灾免职况窃在圣朝岂敢顔居位乞解所居待罪私庭　宋璟乞致仕表曰臣闻力不足者老则更衰心无主者疾而尤废臣防自幽介钦属圣明才不逮人艺非经国徒以久从驱策歴参试用命偶时来荣因歳积遂得再升台座三入冢司进阶开府増邑大郡所更中外已紊彞章逮居端揆尤窃右职伏惟陛下探能以授为官而择察臣之有词矜臣之不逮使得罢归私室养疾衡门　权德舆代魏博田仆射辞官表曰臣闻中原息战子房得以乞身东吴既平范蠡终能行志愚臣夙心私有所慕况蒲桞先迈驽蹇易疲仰觊天慈俯照愚悃　郭崇韬上表陈情曰臣辕牙小校樗朽凡姿陛下天睠不回国权坚付在一时而难违重命许五年而别选通人迩来虽戡夷巨孽纉绍鸿基雪三百年社稷深寃立十九叶宗祊大事皆谋从圣虑断自宸兼列校之同心非微臣之独计今珥貂冕于朝端统龙旌于阃外恩荣有进功德无称终忧即鹿之嫌寜抑悬貆之刺　宋欧阳修辞免参知政事表曰臣本乏才能徒缘幸防列于侍从白首无闻置在枢机素餐已甚虽圣主之恩天地曲示含容而朝廷之事毫厘动闗利害岂止旷官之诮毎懐报国之忧矧惟政事之臣实代天工之任俾之赞贰宜择才贤　又辞枢密副使表曰器能甚薄风力不强少喜文辞殆浮华而少实晩勤学古终迂阔以自愚而自遭逢盛明擢在侍从间尝论天下之事言出而众怨已归思欲报人主之知智短而万分无补徒措危躬于祸咎毎烦圣造之保全既不适于时宜惟可置之闲处故自叨还禁署逮此七年屡乞方州几于十请沥愚诚之恳至被明诏之丁寜惟大度并包猥荷优容之赐而羣贤在列敢懐希进之心
　　増状宋呉永叔辞免除权吏部侍郎状曰臣猥自遐陬躐登朝序偶值清朝之更化忽陪羣彦以同升谬当记注之筵复玷词翰之选赤墀载笔几赡言动之容红烛燃牕两被传宣之宠虽曰儒生之荣遇毎惭往哲之髙风方戒满盈又叨甄擢官清易旷甫半歳而三迁恩重难酬不一月而再命傥冐承于殊渥恐交啧于烦言伏望圣慈俯矜愚悃　眞德秀再辞免户部尚书状曰臣虽乏通明之识粗知去就之宜昔政在私门固合进难而退易今权归公室所当朝召而暮行矧惟去国之十年常切爱君之一念毎愁无路可输畎亩之忠讵意逢辰重瞻天日之表身未离于闽峤心已骛于阙庭惟是天台髙选地官剧曹位在纳言虽踵防龙之武职专治赋媿亡晏滉之才僣渎睿聪冀还宸渥
　　増墓表明杨士奇陈静诚先生墓表曰太祖髙皇帝定鼎金陵时南台侍御史秦元之素知先生入言于上曰陈遇有辅翼才宜寘左右使效禆益即日召见与语大恱礼待加厚称先生而不名日侍帷幄賛几务车驾幸其第者三命之官輙辞臣民既推戴上登大寳所承谘问悉保国安民大计先生竭心摅诚多所献替命为学士翰林者再皆固辞尝奉密命偕中官赵信往视浙江还奏称旨命为礼部侍郎又固辞间遘疾赐药命中官挟太医院官视疗时微寒特赐锦被及上供米既瘥入谢上嘉奨连称君子者三又除礼部尚书又固辞自是不复强之以职每召见锡劳必厚或坐久必赐宴间命厩马送归先生秉义懐忠非正道不陈羣臣以过被谴者率为解释上亮其诚未尝为忤数谕之曰卿老不欲仕有子令带刀侍衞叩首以子防辞盖静澹恬退始终一志
　　去官一
　　増前汉书曰陈咸为尚书平帝时王莽辅政多改汉制咸心非之及莽因吕寛事诛不附已者何武鲍宣等咸乃叹曰易称君子见几而作不俟终日吾可以逝矣即乞骸骨去职及莽簒位召咸以为掌寇大夫谢病不应时三子参丰钦皆在位乃悉令解官父子相与归郷里闭门不出　天中记曰后汉注胡刚清髙有志节值王莽居摄解衣冠悬府门而去遂亡命交趾隐于屠肆之间　册府元龟曰王绩龙门人隋大业中应孝悌亷洁举授六合县丞非其所好弃官归郷里　又曰卢懐愼为黄门监称疾辞职诏曰卢懐愼忘身狥公积劳为病方欲省其谋虑专于导引且凭针艾之术副朕盐梅之期听以去官许其养疾　又曰韦况代宗大厯中隐居于嵩山守志乐道孔述睿深器之荐为拾遗不起未几又以起居郎追赴阙半歳弃官东归徙家于龙门别墅　问奇林曰张正甫为相与门人崔咸议欲休致崔力赞之既归门庭冷落意遂大悔谓人曰后有大事勿与少年郎议之　又曰司空圗致仕而归居中条山作亭名曰三休谓量才一宜休揣分二宜休老而瞆三宜休　山堂肆考曰宋种放累章乞归章圣赐买山钱合璧事曰孙集贤冕天禧中直史馆几三十年晚
　　守苏期年大书诗于防壁拂衣而去其诗曰人生七十鬼为邻已觉风光属别人莫待朝廷差致仕早谋泉石养闲身　又曰元丰七年文太师告老奏乞赴阙亲辞天陛庶尽臣子之诚既见神宗即日赐宴顾问温密留京师一月凡对上者五赐宴者三赐诗者再　山堂肆考曰蓬州人郑修登元祐进士知梁州军未及引年翻然而归所居结茅扁曰饭牛庵　又曰赵抃归老西安作髙斋苏轼寄诗云功名冨贵俱逆旅挂冠而去眞秋毫　又曰刘涣字凝之弃官家于庐山之阳作骑牛歌曰我骑牛君莫笑万事从我好　经济编曰伯勒齐尔布哈讽御史劾奏阿噜圗不宜居相位阿鲁图即辞避所亲为之不平阿噜圗曰我博尔济世裔岂以丞相为难得邪但御史台世祖所建我与御史抗即与世祖抗矣汝等勿复言
　　去官二
　　原挂冠　命驾【后汉逄萌字子庆见王莽杀子字曰三纲絶矣不去祸及乃解冠挂东都门而归　世说张翰字季鹰为齐王东曹在阳见秋风起因思江南莼菜羮鲈鱼鲙曰人生所贵适意何能羁宦数千里以邀名爵乃命驾东归】　贡禹　枚乗【禹字少翁为河南令以贼事为府官所责免冠谢禹曰冠一免岂可复冠乎遂去官　枚乘为农都尉不乐为吏旋去官客游梁】　不折腰敢逾心【陶潜为彭泽令曰今日不能为五斗粟折腰于乡里小儿乃去官作归去来辞　王羲之】
　　【字逸少会稽人称疾去官于父母前自誓曰今后敢逾此心贪冐茍进是无尊而不子也】　表送章绶　上还举板【晋书魏舒为司徒年老毎称疾逊位后因正旦朝罢还第表送章绶帝手诏敦勉而舒执意弥固于是赐安车驷马门施行马舒为事必先行而后言逊位之际莫有知者时论以为晋兴以来三公能辞荣禄终者未之有也　荆州先贤传曰董正少有美姿太守举孝廉正笈单歩上还举板】弃官而去　投檄而归【会稽典録曰周规为湘令二月长沙太守徐祝行县以草秽敕县除之规以妨农时损夫力拒而不听遂弃官而去　下详辞官】　即投传去　乃以疾归【豫章记孔恂为别驾即投传去　汝南先贤传曰黄宪举孝廉廼以疾归】　无义不仕有嫌弃归【君子之仕行其义也　晋陶侃字士行补武冈令与太守吕岳有嫌弃官而归】
　　病不之官　族无所庇【后汉杨伦以谏不合出补常山主簿病不之官司隶催促伦上疏曰有留死一尺无北行一寸征诣廷尉诏原之　传宋公孙荡弃官则族无所庇】　奉戒免归典兵擅去【王吉尝坐昌邑王被刑戒子孙无为王国吏及子骏迁赵内史遂免官归　世说王】
　　【经字彦纬为江夏守曹爽附绢三十匹令交市于吴经不发书弃官归母以经典兵马而擅去官对送使杖五十爽闻不复加罪】　三揖一辞　难进易退【礼记曰君子三揖而进一辞而退】奉身以退　量力而行　増身退　老传【老子曰功成名遂身】
　　【退天之道也　礼记曰七十曰老而传注传家事任子孙】　悬舆　归杖【合璧事曰自知税驾无李斯之叹音便保悬车复韦贤之故事　又曰脱簮公府归杖私门狄梁公表】　罪人　饥乌【三国志曰田豫字国让仕魏迁南阳守曰年高七十而居位譬之钟鸣漏尽夜行不休是罪人也遂引疾去　合璧事曰曽鲁公自嘉祐秉政至熙宁尚在中书年虽高而精力不衰李复圭尝作书讥之老鳯池边蹲不去饥乌台上噤无声曽鲁公遂乃致仕】　虫触网　雪压竹【金楼子曰龚舍随楚王朝未央宫见赤蜘蛛大如栗四面萦罗网有虫触之死焉乃叹曰仕宦者人之罗网也岂可乆淹邪遂挂冠而退时人谓蜘蛛隐　山堂肆考曰宋罗之纪字国张号筠心瑞阳人孝宗朝摄邑云梦见雪压庭竹诗云吾道非邪真可耻此君岂是折腰人遂弃官归】　耻为属　疾其奸【孔帖云郝处俊耻为滕王府属弃官去　又曰萧存张滂主财赋辟留务京师时裴延龄与滂不叶存疾其奸去官】　卖车骑　采薪栗【孔帖曰关播以太子少师致仕斥卖车阖门不婴外事　又曰杜甫为华州司功参军关辅饥辄弃官去客秦州负薪采栗自给】　非其所好　岂为难得【册府元曰窦威沉深有器局隋炀帝时以皇后姊壻征为考功郎数侍游宴非其所好　下详第一条】　殊苦督将　不堪中人【册府元曰武元衡为华原令时畿辅有督将恃恩伐功者多挠吏理元衡苦之乃移疾去为沈浮防咏之游　又曰王正雅为汝州刺史充本州防御使有监军中人怙权正雅不能堪遂谢病免】　潜遁而去　谢病以归【册府元曰唐李守节吴人也少习诗礼年六十不求仕天寳初以高蹈征迁至太子右谕德其性简素虽恩遇志意不易既辞阙廷不言发期潜遁而去朝廷故友追送靡及　又曰后唐李保殷为大理卿未满秩屡为人所制曰人之多辟无自立辟乃谢病以归】　武后多杀　刺史不礼【孔帖曰李思训为江都令武后多杀宗室思训弃官去　又曰刘幽求制科中第调阆中尉刺史不礼弃官去】　毁车逺遁　焚章长啸【后汉书曰马良年三十为尉奉檄书迎督邮耻在厮役因毁车杀马裂衣冠遁至犍为从姜抚学妻子求索踪迹断絶十许年乃还乡里　合璧事曰张褒梁天监中不供学士职御史欲弹劾褒曰碧山不吾乃焚章长啸而去】　挂冠自在　投绂归来【白居易诗曰南北东西无所羁挂冠自在胜分司探花尝酒多先到拜表行香尽不知　苏轼诗曰投绂归来万事轻消磨未尽袛风情】　角巾归里　牛车还郷【合璧事曰羊祜与弟琇书曰既定边事当角巾东洛归故里　又曰太尉李晟以老乞骸骨见许悉还所赐物乘敝牛车使子男御晨发京师百僚追送不得见】　疏广谓受张铸与昷【事文聚曰疏广为太傅兄子受为少傅广谓受曰吾闻知足不辱即日乞骸骨上】
　　【许之皆赐黄金故人邑子设祖道供帐东都门外道路观者皆曰贤哉二大夫　又曰张铸祥符中登进士甲科歴四郡守五任漕宪尝帅南阳王介甫乃其门人也与侄昷并以光禄卿致仕同归缙绅荣之杜祁公赠诗云七十引年遵礼经君家何事最为荣清朝叔侄同辞禄归去田园尽列卿】　不似白云相期赤松【赵嘏送萧相公诗眼前轩冕是鸿毛天上人情谩自劳脱却朝衣便东去青云不似白云高　苏轼和潞公超然台诗曰我公厌富贵常苦业寻相期赤松子永望白云岑】　饱鲈鲙披鹤氅【上详第三条　经济编曰后唐荆南节度使髙从诲委任梁震以兄事之梁震曰先王待我如布衣交以嗣王属我今嗣王不坠其业吾老矣不复事人矣遂固请退居从诲不能留乃为之筑室于土洲震披鹤氅自号荆台隐士】　弃官为道士　以家付儿曹【册府元曰李淳风为高唐尉秩卑不得志弃官为道士颇有文学自号黄冠子　山堂肆考曰宋辛防安名弃疾宁宗朝奉身勇退悉以家事付儿曹】　自称香山居士　难做退位菩萨【合璧事曰白居易以刑部尚书致仕与香山僧如满结香火社毎肩舆往来白衣鸠杖自称香山居士　续问竒林曰苏易简罢知政事不胜闲冷谓亲旧曰退位菩萨难做】　不使我酣羙酒　遂出所受俸钱【孔帖曰王绩太乐署史焦革家善酿绩求为丞革死妻送酒不絶岁余又死绩曰天不使我酣美酒邪弃官去　又曰吕才东臯子王绩集序天下乱君叹曰罗网髙悬去将安所遂出所受俸钱积于县城门前轻舟夜遁】
　　去官三
　　原髙尚【易曰不事王侯髙尚其事】　逃禄【子文】　赵温叹雌伏【东观汉记赵温为京兆丞叹曰大丈夫当雄飞何能雌伏也】　髙岱谓藏晖【文士传曰高岱有操郡将盛宪以为上计吏岱辞不行谓司卿曰懐书千卷隐光藏晖遂称疾归家】　司徒失人【闵仲叔应司徒侯霸之辟既至不及政事仲叔曰辟而不问是失人也投劾云云】　郡守非人【后汉檀敷城令以郡守非其人乃弃官】　官止六百石【汉邴汉兄子曼容为官不过六百石辄自免去】见执主事仪【范滂字孟博为光禄主事执公仪见光禄陈蕃蕃不止之滂恨投版弃官郭林宗闻而让蕃】　范滂诣狱解印【后汉党锢事下诏捕范滂督邮吴导至县抱书闭閤伏牀而泣滂闻之曰此必为我也即自诣狱县令郭揖大惊出解印引出俱去曰天下大矣子何为在此曰滂死则祸塞何敢以罪累君】　巴肃诣县解印【巴肃坐党自载诣县县令见肃入閤解印绶欲俱去肃曰人臣有谋不隐有罪不怨遂被害刺史贾琮刻石记之】　陈蕃刺史不合【刺史周景辟陈蕃为别驾以谏不合投传去】　厐奂郷人敬之【襄阳记厐德公子奂字世文晋太康中为防牱太守去官归乡居白沙里乡人宗敬之相语曰我家池中龙种来里中化其德让少壮皆代老者担】増投冠【陶潜诗曰投冠旋旧墟不为好爵萦】　非其好【册府元曰杜如晦隋末为阳尉非其好也后叶官归于乡里】　彦范不用其言【又曰孙处元为左拾遗中宗神龙初功臣桓彦范等用事处元遗彦范书论时事得失彦范终不用其言乃去官】　隐武寜山【孔帖云桞浑累迁衢州司马后弃官隐武宁山】　永为陆司勳【又曰欧阳矩移陆司勲书论或不行言或不用则乞骸归去鲈鲙莼羮放歌长啸永为陆司勲庶几乎不朽】　遗名勇退【元稹制曰遗名自遂勇退推高】　年满七十【韩愈集序曰国子司业杨君巨源方以能诗训后进一旦以年满七十亦白丞相去归其郷】　子弟侍侧公卿在席【孔帖云卢简求以太子太师致仕还于东都有园林别墅岁时行乐子弟侍侧公卿在席诗酒觞咏竟日忘归】
　　去官四
　　増诗唐王维崔録事曰解印归田里贤哉此大夫少年曽任侠晩节更为儒遁迹东山下因家沧海隅已闻能狎鸟余欲共乗桴　又送綦母校书弃官还江东曰明时久不达弃置与君同天命无怨色人生有素风念君拂衣去四海将安穷秋天万里静日暮九江空清夜何悠悠扣舷明月中和光鱼鸟际澹尔蒹葭丛余亦从此去归耕为老农　杜甫送孔巢父游江东曰巢父掉头不肯住东将入海随烟雾诗卷长留天地间钓竿欲拂瑚树深山大泽龙蛇逺春寒野隂风景暮蓬莱织女回云车指防虗无引归路自是君身有仙骨世人那得知其故惜君只欲苦死留冨贵何如草头露　刘长卿汉阳献李相公曰退身髙卧楚城幽独掩闲门汉水头春草雨中行径没暮山江上卷帘愁几人犹忆孙閤百口同乗范蠡舟早晩却还丞相印十年空被白云留杜牧许侍御弃官东归寄赠曰天下绣衣吏东吴美
　　退居有园同庾信避事学相如兰畹晴香嫩筠溪翠影疎江山九秋后风月六朝余尘意迷今古云情识卷舒他年雪中櫂阳羡访吾庐　朱庆余孔尚书致仕曰髙人心易足三表乞身闲与世长疎索唯僧得往还直声留阙下生计在林间时复逢晴景乗车看逺山　刘得仁和郑先辈谢秩闲居寓书所懐曰把笔还诗债将琴当酒资蓝衫悬竹桁乌防挂松枝　温庭筠赠卢长史诗曰移病欲成隐扁舟归旧居地深心事少官散故交疎道直更无侣家贫惟有书东门烟水梦非独为鲈鱼王建送唐大夫罢节归山曰年少平戎老学仙表求
　　骸骨乞生全不堪腰下悬金印已向云西寄玉田旄节抱归官路上公卿送到国门前人间鸡犬同时去遥听仙歌隔水烟　宋王禹偁贺将作孔监致仕曰泣辞明主挂冠簪便约幽云老旧林朝请罢来频典笏田园归去只携琴焚香静院当山色晒药空庭避竹隂一子得官三品禄未饶疏傅有黄金　赵抃送穆舜賔承议致政还乡曰清修平日得无惭学道勤行肯妄谈轩冕喧哗公始悟林泉潇洒我先谙曽怜避弋云中鴈每念纒丝茧里蚕画舫西归时节好春山如黛水如蓝　孔平仲送谢仲规致仕曰公年五十余黒如漆朝廷方进用未是挂冠日又非力不任数以身自乞人疑狥虗名今也践其实萧然巢许姿臭腐视冕绂东南富人材卿相近间出急流能勇退千古未有一贤哉谢夫子趣尚眞不屈腾装岭外逺归櫂江边疾故郷何日到清暑坐华室荔包杂红紫茶品分甲乙歳时防亲賔左右列圗帙回头烟瘴地挥手风波窟天将劳以生乃独取闲佚观公睂宇秀凛凛有道骨当为地上仙不是笼中物苏轼罢徐州往南京曰吏民莫攀援歌管莫凄咽吾
　　生如寄耳寜独为此别别离随处有悲恼縁爱结而我本无恩此涕谁为设纷纷等儿戏鞭遭割截道边双石人几见太守发有知当解笑抚掌冠缨絶　黄庭坚次韵休官曰世态已更千变尽心源不受一尘侵青春白日无公事紫燕黄鹂俱好音付与儿孙知伏腊听教鱼鸟逐飞沉黄公垆下曽知味定是逃禅入少林　杨万里送吴敏叔侍郎曰脚踏鸡翘豹尾闲心飞碧岫白云端人看疏傅如圗画帝念严光返钓滩玉殿松班唐次对竹宫茅立汉祠官自怜病鹤樊笼厎方羡冥鸿片影寒　朱熹恩许遂休致曰防干苜蓿久空槃未觉清羸带眼寛老去光华奸党籍向来羞辱侍臣冠极知此道无终否且喜闲身得暂安汉祚中天那可料明年大歳又涒滩　元赵孟頫题归去来图曰斯人眞有道名与日月悬青松卓然操黄华霜中鲜弃官亦易耳忍穷北牕眠抚卷常三叹世久无此贤　明孙蕡送翰林宋先生致仕归金华曰事业文章满汗青白头归去世縁轻双溪水绕长松下只读楞伽一卷经　王世贞解任后得明卿罢官报寄赠曰邮书一到不堪闻起剔残灯坐夜分塞马论来终是失冥鸿去后许谁羣无妨中散来千里更喜延之咏五君与说近踪应稍慰买山全占洞庭云
　　増传明王英刘先生传曰宣德中监察御史尹崇髙力荐先生虽老犹可学校师表至京以年将八十辞宣宗皇帝曰伏生九十尚传经八十岂不可为教官先生辞益力上曰老者安之孔子之言也朕允其请令归故郷先生归怡然自得深衣幅巾列圗史左右日吟咏不辍増序宋程俱送林德祖东归诗序曰余行道南徐过故人苏承祖出许振叔书道德祖挂冠勇决之状余时冒初暑向逺途忽忽烦愦闻之洒然如挹寒流而濯清风也　明徐一防郁离子序曰诚意伯刘公学足以探三才之奥识足以达万物之情气足以夺三军之帅以是自许卓然立于天地之间不知自视与古之豪杰何如也年二十已登进士第有志于尊主庇民当是时其君不以天下系念虑官不择人例以常格处之噤不能有为已而南北绎骚公慨然有澄清之志藩阃方务治兵辟公参赞而公锐欲以功业自见累建大议皆因时之长策而当国者乐因循而恱茍且抑而不行公遂弃官去屏居青田山中发愤著书此郁离子所以作也増咨目宋朱子致仕后客位咨目曰荣阳吕公尝言京洛致仕官与人相接皆以闲居野服为礼而叹外郡或不能然其指深矣某以老大野逸自居近縁久病艰于动作屈伸俯仰皆不自由遂不免遵用旧京故俗辄以野服从事然而上衣下裳大带方履比之凉衫自不为简其所便者但取束带足以为礼解带可以燕居免有拘挛纒绕之患且使穷郷下邑得以复见祖宗盛时京都旧俗其美如此亦补助风教之一端也
　　离局一
　　原遐弃厥司【叛官离次遐弃厥司】　失位【失官慢也离局奸也一失其位宠名皆弃】失职【臣之失职常刑无赦】　一日失职【一日失职则死及之】　既忘恤纬是不理庖　各扬其职【扬举】　増持虎符出界【事文聚曰汉冯野王字君卿为琅邪太守病满三月赐告与妻子归杜陵就医药大将军王鳯讽御史中丞劾奏野王赐告养病而私自便持虎符出界还家免官】　原越界迎【后汉皇甫规字威明为渡辽将军欲退身数上病不许友人王旻丧还规越界迎因令客密告并州刺史胡芳奏芳曰威明欲避地故耳吾当为朝廷爱才何能中此子计遂不问也】　吉黄伏法【吉茂同产兄黄为长陵令时禁长吏阙擅去黄闻司徒赵温薨以故吏违科奔丧司隶钟繇伏法】　増弃印谒赵咨【问竒林曰赵咨过荥阳曹暠迎之咨不为留暠以不得见为天下笑遂弃印绶追谒之】　原出界送【晋郭奕为野王令羊祜过之遂送祜出界数百里坐此免官】　石崇免官【石崇为荆州征为大司农以征书未至擅去官遂免之】　旬日却还【阮籍为东平相到郡法令清简旬日却乘驴还】　増还京师医疗【孔帖云唐张重华为华州刺史代宗大厯三年以病乞还京师医疗许之乃遣中使如其第问疾】不乐职辄去【又曰张建封湖南观察使韦之晋辟署参谋授左清道兵曹参军不乐职辄去】人吏不得离局应举【文献通考曰宋太宗端拱二年诏自今中书枢密宣徽学士院】
　　【京百司诸州系职人吏不得离局应举】
　　离局二
　　増判唐人对病疾判曰四岳咨命九土司牧功共理于伏熊期得贤于建隼淮阳卧理闻汲黯之政誉渤海行歌美龚公之化洽甲官忝列郡未着能名庭无致仕之兰院少延年之菊漳濵卧疾虽比于古人颍川流誉顔于今吏赐告养疾宜辍务于公庭出境而行何慢官于私第
　　黜免一
　　原设雀罗　赋鵩鸟【汉书郑当时传曰先是翟公为廷尉賔客塡门及废门外可设雀罗贾谊谪居长沙长沙卑湿自伤悼为鵩鸟赋】　黜师保　夺官邑【书思过之地放黜师保】　行吟泽畔　俟罪长沙【屈原既放乃行吟泽畔为懐沙赋沉汨罗而死　贾谊谪为长沙王传既以谪去渡相水为赋吊屈原曰恭承嘉惠兮俟罪长沙侧闻屈原兮自沉汨罗】　伯仁醉酒　屈平独醒【晋周顗字伯仁为吏部尚书醉酒为有司所紏诏令白衣领职】庶人终家　特进归第【前汉诸葛丰传曰丰上书告光禄周堪光禄大夫张猛上不直丰怜丰之耆老不忍加刑其免为庶人终于家　后汉窦宪既平匈奴威名大盛刺史守令多出其门朝臣震慑望风承旨景为执金吾骄纵尤甚奴客缇依倚强夺财货簒取罪人妻略妇女有司莫敢举奏太后闻之使谒者策免景官以特进归第】　成王黜廷理　晏子逐髙糺【说苑曰楚令尹子文之族有干法者廷理拘之闻其令尹之族也而释之子文召廷理而责之曰何廷理之駮于法也不是刑也吾将死廷理惧遂刑其族人成王闻之不及履而至于子文之室曰寡人防少置理失其人以违夫子之意于是黜廷理而尊子文　晏子使高糺治家三年而辞焉傧者谏曰高糺之事夫子三年曽无以爵位而逐之敢请其罪晏子曰若夫方立之人唯圣人而已如婴者仄陋之人也若夫左婴右婴之人不举四维将不正今此子事吾三年未尝弼吾过也吾是以辞之】　柳下惠三黜　潘安仁再免【论语曰柳下惠为士师三黜曰直道而事人焉往而不三黜　潘岳闲居赋曰自弱冠渉于知命之年八徙官而一进阶再免一除名一不拜职迁者三而已矣虽通塞有遇抑亦拙者之效也】　陈遵置酒跳梁　廖立视屋愤咤【前汉陈遵传遵为河南太守弟级为荆州牧当之官俱过长安富人左氏饮酒作乐陈崇劾奏之　蜀志曰廖立先主征为侍中后主袭位徙长水校尉立自谓才名宜为诸葛亮之贰而更游散常懐怏怏举头视屋愤咤亮表立诽谤先帝疵毁众臣云云废立为民徙汶山郡】绌爵　降阶　御魅　投荒　逐臣　迁客　投诸
　　四裔　谪居三年　失恩禁闼　俟罪荒陬　将不甘心　故无钳口　贾谊长沙之中实伤鵩鸟　屈原汨罗之上见着离骚　増屡谏　好谐【册府元曰薛大贞观中为齐王祐长史祐溺情羣小大屡谏不听太宗以辅导无功竟坐免　又曰韦绶元和中为谏议大夫充皇太子侍读绶好谐戏兼通人间小说他日帝曰侍读者当以经术辅导太子今绶之谈论有异于是岂导太子者命罢其职】　受金　纳贿【册府元曰张渉德宗居春宫时为侍读及即位累迁散常侍俄受湖南观察使金事觉以旧恩不之罪废于家　又曰马懐素为监察御史夏官侍郎李防秀恃张易之势受纳货贿懐素劾之防秀遂罢知政事】　乃知我　茍利人【左传曰狼曋曰吾以勇求右无勇而黜亦其宜也谓上不我知黜而宜乃知我矣　册府元曰萧复建中初为同州刺史时州人阻饥有京畿观察使储廪在境内复辄以赒贫人为有司所劾诏下削阶受代亲友唁之复恬然曰茍利于人敢惮薄责】立仗马　触藩羝【资治通鉴曰李林甫谓谏官曰君不见立仗马乎一鸣辄斥　陈师】
　　【道诗曰才如得风鹢已复触藩羝】　太宗怒　仁杰劾【册府元曰唐阎立德为将作大匠贞观中太宗将幸雒阳遣立德行清暑之地以建离宫遂于汝州置宫役一百九十万杂费称是及此暑热又多虺太宗大怒立德坐免　又曰韦机为司农卿兼统将作少府高宗上元中始造宿羽高山等宫刘仁轨谓侍御史狄仁杰曰古之陂池台榭皆在深宫不欲外人见之恐伤百姓之心也机所作在于烟堞之外万方朝谒无不覩之此岂致君尧舜之意哉仁杰奏劾之遂坐免官】　鬭鸡檄　赏花诗【册府元曰王勃高宗干封初沛王贤奏就府修撰时诸王以鬬鸡为戏勃作檄英王鸡文高宗闻之曰廻车朝歌不践胜母者恶其名也勃此文恐成交搆之渐斥勃不令入府　又曰白居易元和中为太子左賛善大夫先是居易母因看花坠井死居易作赏花及新井诗名教之士讥焉或以其事上言因命宰臣与居易逺州刺史】　先集众　不给直【册府元曰高宗龙朔元年狩于南山布围大顺府果毅王万兴以辄先促围集众欲斩之帝谓侍臣曰恐外人谓我玩好畋猎轻断人命特令赦免　资治通鉴曰元和十五年门下侍郎同平章事令狐楚坐为山陵使不给工人佣直其钱十五万缗为羡余献之怨诉盈路罢为宣歙池观察使】　非无辞矣　何相廹也【册府元曰贞观二年司空裴寂坐事免先是有沙门法雅妖言伏法寂辞与相连坐免归蒲州俄追入阙未几寂奴恭命上变太宗曰寂罪有四我杀之非无辞矣议者多言流配朕其从众乎　又曰开元十二年诏曰张嘉贞备位宰相不能励其公节以训私门贬居藩守俾肃朝位嘉贞惋恨谓人曰中书令幸有三员何相廹之甚也】　柳浑守正陆贽敢言【册府元曰贞元三年平章事柳浑停知政事时张延赏与浑同列延赏怙权疾浑守正谓浑曰相公旧德但节言于庙堂则重位可乆浑曰栁浑头可断舌不可禁也自是为其所挤　又曰十年宰相陆贽罢为太子賔客时裴延龄判度支天下皆嫉怨朝廷无敢言其短长者贽独陈其不可用延龄谤毁百端竟罢贽相】　书空作字　防亲赋诗【合璧事曰殷浩被黜谈咏不辍虽家人不见其流放之感但终日书空作咄咄怪事四字而已册府元曰天寳五载左丞相李适之罢知政事李林甫搆成其罪遂罢遽命亲故欢会赋诗曰避贤初罢相乐圣且衔杯为问门前客今朝几个来】　对荅失次　词语不逊【册府元曰德宗大厯十四年以乔琳为御史大夫平章事琳本粗才年髙有耳疾帝毎顾问对荅失次居相位凡八十余日罢政事　又曰懿宗干符六年黄巢乞天平节钺诏公卿议其可否宰相郑畋卢携争论于中书词语不逊俱罢为太子賔客】　猿鸟为伍　狗窦为门【合璧事曰吴武陵与孟简书曰栁子厚斥已十二年程刘二韩皆已拂拭独子厚与猿鸟为伍　又曰陆宣公至忠州土塞其门盐菜由狗窦中入端坐抄药方儿侄亦罕与语】　屏除子孙废斥亲旧【册府元曰陆爽为太子洗马子法言释褐承奉郎初爽尝奏高祖太子诸子更立】
</div>
    <div class="pagination">
<a href="御定渊鉴类函_page97.html">上一页</a><span>...</span><a href="御定渊鉴类函_page93.html">93</a><a href="御定渊鉴类函_page94.html">94</a><a href="御定渊鉴类函_page95.html">95</a><a href="御定渊鉴类函_page96.html">96</a><a href="御定渊鉴类函_page97.html">97</a><span class="current-page">98</span><a href="御定渊鉴类函_page99.html">99</a><a href="御定渊鉴类函_page100.html">100</a><a href="御定渊鉴类函_page101.html">101</a><a href="御定渊鉴类函_page102.html">102</a><a href="御定渊鉴类函_page103.html">103</a><span>...</span><a href="御定渊鉴类函_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
