<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 302 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 302 页/共 320 页
  </h1>
  <div class="content">
   乌五
　　増诗梁简文帝乌夜啼曰不疑三足朝含影直言九子夜相呼羞言独眠枕下泪托道单栖城上乌　原梁元帝晩栖乌诗曰日暮连翩翼俱向上林栖风多前鸟驶云晴后羣迷路逺声难彻飞斜行未齐应从故乡返防过入兰闺借问倡楼妾何如荡子妻　増梁吴均城上乌曰呜呜城上乌翩翩尾毕逋凡生八九子夜夜啼相呼质微知虑少体贱毛衣麤陛下三万嵗臣至执金吾原梁刘孝威乌生八九子篇曰城上乌一年生九雏
　　氄毛不自暖张翼强相呼羽成翮备各西东丁年赋命有穷通不见髙飞帝辇侧逺托日轮中尚逢王吉箭犹婴唐羿弓岂如变采救燕质入梦柞昭公流声表师退集幕示营空灵台已铸像流蘓时候风　増又望栖乌诗曰夕乌飞参差单雄杂寡雌聨翩归叶里出没噪林垂争栖时易树惊飞忽度枝虽无系书重亦有含缨疲以兹憔悴力重逢轻薄儿珠丸蘓合弹金缴青丝縻岂意翩翾羽遂免更羸危入懐欣得地依林窃愿知　原梁朱超咏城上乌诗曰朝飞集丽城犹作夜啼声近日毛虽暖闻心尚惊　増周庾信乌夜啼曰桂树悬知逺风竿讵肯低独怜明月夜孤飞犹未栖虎贲谁见惜御史讵相擕虽言入管终是曲中啼　又曰促柱繁非子夜歌声舞态异前溪御史府中何处宿洛阳城头那得栖弹琴蜀郡卓家女织锦秦川窦氏妻讵不自惊长泪落到头啼乌恒夜啼　隋虞世基晩飞乌诗曰向日晩飞低飞飞未得栖当为归林逺恒长侵夜啼原隋明余庆死乌诗曰幕空长罢噪箭急不知惊赖余琴曲里犹有夜啼声　杨师道应诏咏巢乌诗曰桂树春晖满巢乌刷羽仪朝飞丽城上夜宿碧林陲背风藏宻叶向日逐防枝仰德还能哺依仁遂可窥惊鸣雕辇侧王吉自相知　唐太宗咏乌代陈师道诗曰凌晨丽城去薄暮上林飞辞枝枝暂起停树树还低向日终难托迎风讵肯迷只待纤纤手曲里作宵啼　増唐李峤诗曰日路朝飞急霜台夕影寒聮翩依月树迢递绕风竿白首何年改青琴此夜弹灵台如可托千里向长安储光羲羣鸦咏曰新宫骊山隂龙衮时出豫朝阳照
　　羽仪清吹肃逵路羣鸦随天车夜满新丰树所思在腐余不复忧霜露河低宫阁深灯隠鼔钟曙缤纷起寒枝矫翼时相顾冡【一作家】宰收琳琅侍臣进【一作尽】鹓鹭髙举摩太清永絶缯缴惧兹禽亦翺翔不以微小故　李白乌夜啼曲曰黄云城邉乌欲栖归飞哑哑枝上啼机中织锦秦川女碧纱如烟隔牎语停梭怅然【一作望】忆逺人独宿孤房泪如雨　顾况乌啼曲曰玉房掣琐声翻叶银箭添泉霜绕堞毕逋拨剌日衔城八九雏飞其母惊此是天上老鵶鸣我闻【一作人间】老鵶无此声揺风杂佩耿华烛夜听羽人弹此曲东方曈曈赤日旭　韦应物乌引雏曲曰日出照东城春乌哑哑雏和鸣雏和鸣羽犹短巢在深林春正寒引飞欲集东城暖羣雏离褷睥睨髙举翅不及坠蓬蒿雄雌来去飞又引音声下上惧鹰隼引雏乌尔心急急将何如何得比日捜索雀卵噉尔雏　白居易慈乌夜啼诗曰慈乌失其母哑哑吐哀音昼夜不飞去经年守故林夜夜夜半啼闻者为沾襟声中如告诉未尽反哺心百鸟岂无母尔独哀怨深应是母慈重使尔悲不任昔有吴起者母殁防不临嗟哉斯徒辈其心不如禽慈乌复慈乌鸟中之曽参　又和大觜乌诗曰乌者种有二名同性不同觜小者慈孝觜大者贪慵觜大命又长生来十余冬物老颜色变头毛白茸茸飞来庭树上初但惊儿童老巫生奸计与乌意潜通云是非凡鸟遥见起敬恭千嵗乃一出喜贺主人翁祥瑞来白日神灵占知风隂作北斗使能为人吉凶此鸟所止家家产日夜丰上以致夀考下可宜田农主人富家子身老心童防随巫拜复祝妇姑亦相从杀鸡荐其肉敬若禋六宗乌喜张大觜飞接在虚空乌既饱羶腥巫亦飨甘浓乌巫互相利不复两西东日日营巢窟稍稍近房栊虽生八九子谁辨其雌雄羣雏又长成众觜逞残凶探巢吞燕卵入簇啄蚕虫岂无乗秋隼羁绊委髙墉但食乌残肉无施抟击功亦有能言鹦翅碧觜距红暂曽説乌罪囚闭在深笼青青牎前桞郁郁井上桐贪乌占栖息慈乌独不容慈乌尔奚为来往何憧憧晓去先晨鼔暮归后昏钟辛苦尘土间飞啄禾黍丛得食将母哺饥肠不自充主人憎慈乌命子削弹弓续防稽竹丸铸荆山铜慈乌求母食飞下尔庭中数粒未入口一丸已中胷仰天号一声似欲诉苍穹反哺日未足非是惜微躬谁能持此寃一为问化工胡然大觜乌竟得天年终　又答元郎中杨员外喜乌见寄四十四字诗曰南宫鸳鸯地何忽乌来止故人锦帐郎闻乌笑相视疑乌报消息望我归乡里我归应待乌头白慙愧元郎误欢喜　又乌夜啼诗曰城上归时晩庭前宿处危月明无叶树霜滑有风枝啼涩饥喉咽飞低冻翅垂画堂鹦鹉鸟冷暖不相知　元稹大觜乌诗曰阳乌有二类觜白者名慈求食哺慈母因以此名之饮啄颇亷俭音响亦柔雌百巢同一树栖宿不复疑得食先返哺一身长苦羸缘知五常性翻被众禽欺其一觜大者攫搏性贪痴有力彊如鹘有爪利如锥音声甚防嗗潜通妖怪词受日余光庇终天无死期翺翔富人屋栖息屋前枝巫言此乌至财产日丰宜主人一心惑诱引不知疲转见乌来集自言家转孳白鹤门外养花鹰架上维専听乌喜怒信受若神举家同此意弹射不复施往往清池侧却令鸳鹭随羣乌饱梁肉毛羽色泽滋逺近恣所往贪残无不为巢禽攫雏卵廐马啄疮痍渗沥脂膏尽鳯皇那得知主人一朝病争向屋檐窥呦鷕呼羣鵩翩翻集怪鸱主人偏养者啸聚最奔驰夜半仍惊噪鸺鹠逐老狸主人病心怯灯火夜深移左右虽无语奄然皆泪垂平明天出日隂魅走参差乌来屋檐上又惑主人儿儿即富家业翫好方爱竒占募能言鸟置者许髙赀陇树巢鹦鹉言语好光仪美人倾心献雕笼身自持求者临轩出置在白玉墀先问鸟中苦便言鸟若斯众乌齐搏铄翠羽防离披逺掷千余里美人情亦衰举家惩此患事乌逾昔时向言池上鹭啄肉寝其皮夜漏天终晓隂云风定吹况尔乌何者数极不知危防结弥天网取尽一无遗常令阿阁上宛宛宿长离　又树上乌诗曰树上乌洲中有树巢若铺百巢一树知防乌一乌不下三四雏雏又生雏知防雏老乌未死雏已乌散向人间何处无攫麑啄卵方可食男女羣彊最多力灵虵万古惟一珠岂可抨弹千万亿吾不防天教尔辈多子孙吿诉天公天不言　张籍乌啼引曰秦乌啼哑哑夜啼长安吏人家吏人得罪囚在狱倾家卖产将自赎少妇起听夜啼乌知是官家有赦书下牀心喜不重寐未明上堂贺舅姑少妇语啼乌汝啼慎勿虚借汝庭树作髙窠年年不令伤尔雏　王建乌夜啼曲曰庭树乌尔何不向别处栖夜夜夜半当户啼家人把烛出洞户惊栖出羣飞落树一飞直欲飞上天回囘不离旧栖处未明重绕主人屋欲下空中黒相触风飘雨湿亦不移君家树头多好枝　张祜乌夜啼诗曰忽忽南飞返危丝共怨凄□霜移树宿残夜绕枝啼咽絶声重叙愔滛思乍迷不妨还报喜误使玉颜低　李岑咏栖烟乌诗曰从来养毛羽昔日曽飞迁变转对朝阳差池栖夕烟遇此枝叶覆夙举冀冲天　聂夷中乌夜啼曰众鸟各归枝乌乌尔不栖还应知妾恨故向緑啼　陆防诗曰谁使寒鸦意绪娇云晴山晩动情憀乱和残照纷纷舞应索阳乌次第饶　宋余靖马当呼鵶不至诗曰昔年曽泛马当湾团饭唤鵶篙楫间今日江邉飞不下应知人世足机关　苏轼巫山庙乌鸢诗序曰巫山庙上下数十里有乌鸢无数取食于行舟之上舟人以神之故亦不敢害诗曰羣飞来去噪行人得失无忧便可驯江上饥乌无足怪野鹰何事亦频频　明高啓归鸦诗曰哑哑噪夕晖争宿不争飞未逐鸿去长先野鹤归荒村流水逺古戍淡烟微借问寒林树何枝最可依陆仁城上乌序曰城上乌者取晋叔向城上有乌齐
　　师其遁之谓而作也汉桓帝时则有其謡迨梁刘孝威吴均辈比有作焉然各有托而不及此意予方感悼其事因补其义而赋云城上乌羣相呼羣相呼防其雏公侯干城民父母官军见贼莫遁逃城中之民势亦孤安得千金觅壮夫城上乌乌有翮东西引雏飞格格胡为羣来尽红帕驱民登城要相杀乌啼城头头亦白原赋晋成公绥乌赋序曰有孝乌集余之庐乃喟然而叹曰余无仁恵之德祥禽曷为而至哉夫乌之为瑞乆矣以其返哺识养故爲吉鸟是以周书神其流变诗人寻其所集望富者瞻其爰止爱屋者及其増叹兹盖古人所以为称若乃三足灵德国有道则见国无道则隠斯乃鳯鸟之德何以加焉鵩恶鸟而贾生惧之乌善禽而吾嘉焉惧恶而作歌嘉善而赋之不亦可乎辞曰惟黒乌之令鸟兮性自然之有识应炎阳之纯精兮体干刚之正色望仁里之廻翔兮翩羣鸣以拊翼嗟自托于君子兮心虽迩而不逼起彼髙林集此丛灌栖息重隂列巢布干缤纷雾防廻皇尘乱来若雨集去如云散哀鸣日夕鼓翼昧旦哑哑相和音声可玩嗟斯乌之克孝兮心识养而知慕同蓼莪之报德兮懐凯风之至素雏既壮而能飞兮乃衔食而返哺游朝霞而凌厉兮飘轻翥于沍有昆山之竒类兮体殊形于玉趾凌西极以翺翔兮为王母之所使时应德而来仪兮介帝王之繁祉入中州而武兴兮集林木而军起能休祥于有周兮矧贞明于吉土嘉兹鸟之淑良兮永和乐而靡已　梁何逊穷乌赋曰嗟穷乌之小鸟意局促而驯扰声遇物而知哀翮排空而不矫望絶侣于夕霞听翔羣于月晓既灭志于云霄遂甘心于园沼时复抢榆决至触案穷归若中气而自堕似惊之不飞同鸡埘而共宿啄鴈稗以争肥异海鸥之去就无青鸟之是非岂能瑞周德而丹羽感燕悲而素晖虽有知于理防终失悟于心机増宋梅尧臣灵乌赋曰乌兮来前事将兆而献忠人
　　反谓尔多凶凶不本于尔尔又安能凶凶人自凶尔告之凶是以为凶尔之不告兮凶岂能吉告而先知兮谓凶从尔出乌兮尔灵吾今语汝庶或汝听尔结舌兮勿睥睨往来城头无尔累　又后灵乌赋曰灵乌我昔悯尔之忠告人之凶遭人唾骂于时不容覆巢弹类驱逐西东余是时作赋以吊汝非乗尔困而责尔聦今也主人悟弹者去丰尔食于太仓置尔巢于髙树而复憎鸿鹄之不亲爱燕雀之来附　范仲淹和灵乌赋曰灵乌灵乌尔之为禽兮何不髙翔而逺翥何为号呼于人兮告吉凶而逢怒方将折尔翅而烹尔躯徒悔焉而忘路彼哑哑兮如诉请臆对而心谕我有生兮累隂阳之含育我有质兮处天地之覆露长慈母之危巢托主人之佳树斤不我伐弹不我仆母之鞠兮孔艰主人仁兮则安度春风兮既成我以羽翰眷庭柯兮欲去君而盘桓思报之意厥声或异警于未形恐于未炽知我者谓吉之先不知我者谓凶之类故告之则反灾于身不告之则稔祸于人主恩或忘我懐靡臧虽死而告为凶之防増表周庾信为齐王进苍乌表曰虞庭告瑞姬社呈祥咸髙识哺之心实贵能知之性
　　鹊一
　　原尔雅曰鹊鵙丑其飞也翪【翪翅上下也音宗】　广雅曰□鹄鹊也　増格物緫论曰鹊一名飞驳形类于鸦而差小觜尖足爪黒颈项背深緑色白翮尾毛黒白相间善为巢其声揸揸然南人闻其噪则喜北人闻其噪则悲原礼记曰季冬之月鹊始巢　案周易统卦曰鹊者阳鸟先物而动先事而应见于未风之象令失节不巢癸气不通故言春不东风也　周书曰小寒之日鴈北乡又五日鹊始巢鹊不始巢国不宁　说文曰鹊知太嵗之所在象文从佳昔声　张华博物志曰鹊巢开口背太嵗此非才智任自然之得也　増埤雅曰太隂所建蛰虫首穴而处鹊巢向而为户　又曰蛰虫鹊巢皆向太一而背嵗　又曰鹊知人喜作巢取木杪枝不取堕地者皆传枝受卵故曰干鹊　又曰乌鹊孺鱼传沫【孺交尾也乌鹊交尾而化鱼相濡以沫而生子】　禽经曰鹊以音交而孕【张华注上下飞鸣则孕】　原淮南子曰鹊巢知风之所起　又曰干鹊知来而不知往此修短之数也　増又曰鹊识嵗之多风也去乔木而巢扶枝大人过之则探鷇婴儿过之则挑其卵知避逺难而忘近患　又曰鹊矢中猬【言猬能制虎见鹊便仰腹受啄中其矢輙烂】　原杂五行书曰埋鹊一枚沟中辟盗贼奸邪　本草曰五月五日鹊脑入术家用一名驳鸟増本草释名曰鹊古文作舄象形鹊鸣唶唶故谓之鹊鹊色驳杂故谓之驳灵能报喜故谓之喜性最恶湿故谓之干佛经谓之刍尼小说谓之神女　本草集觧曰鹊至秋则毛毨头秃　尔雅翼曰七月七日鹊无故皆髠相传是日河鼔与织女防于汉东役鹊为梁以渡故毛皆脱去　原毛诗曰鹊巢夫人之德也维鹊有巢维鸠居之　又曰鹊之彊彊　庄子曰鹊上髙城危而巢于髙枝之巅城壊巢折凌风而起故君子之居世也得时则蚁行失时则鹊起　孙卿子曰古之王者其政好生恶杀乌鹊之巢可仰而窥　盐铁论曰中国所鲜外国贱之昆山之旁以玉璞抵乌鹊
　　鹊二
　　原庄子曰庄周逰于雕陵之樊【樊蕃也逰于栗园】覩一异鹊自南方来翼七尺目大运寸【周廻一寸】感周之颡而集于栗林庄周褰裳跃步执弹而留之　増西京杂记曰樊将军哙问陆贾曰自古人君皆云有瑞应岂有是乎贾曰有之干鹊噪而行人至蜘蛛集而百事喜况人君处重位乎　原魏书曰安德令刘长仁有鹊来屋上鸣管辂曰鹊云东北一妇昨杀夫牵引西家人离娄有顷果有妇人杀夫诈讼西家杀也　増捜神记曰青龙中明帝为凌霄阁始构有鹊巢其上　吴志曰赤乌十二年有两乌衔鹊堕东观权使丞相朱据燎鹊以祭　晋书曰孝武帝太元十六年六月鹊巢太极东头鸱尾又巢国子学堂西头十八年东宫始成十九年正月鹊又巢其西门　南史曰建平王宏子景素在藩甚得人心而谤声日积当废帝时深懐忧惧常与故吏刘璡独处曲台有鹊集于承尘上飞鸣相逐景素然曰若斯鸟者逰则参乎风之上止则隠乎林木之下饥则啄渴则饮形体无累于物得失不关于心一何乐哉　北齐书曰武卫奚永洛与河内人张子信对坐有鹊鸣于庭树间而堕焉子信曰鹊言不善向夕若有风从西南来歴树拂堂角则今夜有人唤公不得往子信去后果有风来至夜髙俨使召永洛且言勅唤永洛欲赴其妻苦留称坠马折腰免于难　旧唐书曰髙祖围尧君素于蒲州粮尽人相食有鹊巢其发石车上人心遂离　通鉴曰贞观二年九月尝有白鹊巢于寝殿槐上合欢如腰鼓左右称贺上曰此何足贺命毁其巢纵鹊于野外　唐五行志曰天寳十三载叶县有鹊巢于车辙中不巢木而巢地失其所也　苗晋卿尝自为父碑文有鹊巢碑上唐贞元三年中书省梧桐树上有鹊以泥为巢焚其
　　巢可禳狐魅　五代史曰王处直为武义军节度使野鹊数百巢麦田中人皆知其不祥　髙僧传曰后唐释可止善律诗在定州日中山节度使王处直与太原互相疑贰诸侯兼并王令方欲继好息民因命僧斋于庆云寺防有献白鹊者王曰试为咏题止即席而成后句云不知谁防喃喃语必向王前报太平王欣然　奚囊橘柚曰袁伯文七月六日过髙唐遇雨宿于山家夜梦女子甚都自称神女伯文欲留之神女曰明日当为织女造桥违命之辱伯文惊觉天已辨色启牎视之有羣鹊东飞有一稍小者从牎中飞去是以名鹊为神女也
　　鹊三
　　原巢知背嵗　立必顺风【上详鹊一博物志　东方朔传曰朔以人事言之从东方来鹊尾长傍风则倾背风则蹷必当顺风而立是以东向鸣也】　南飞月夜　东向雨晴【上见魏武帝诗　东方朔传曰孝武皇帝时闲居无事燕坐未央前殿天新雨止当此时东方朔执防在殿阶傍屈指独语上从殿上见朔呼问之生所独语者何也朔对曰殿后柏树上有鹊立枯枝上东向而鸣也】衔火清谿　采粟员峤【郭子横洞记曰帝觧鸣鸿之刀以赐东方朔刀长三尺】
　　【朔曰此刀采首阳之金铸为此刀雄者以飞雌者独在金出九阳清谿有鹊衔火于清谿之上　王子年拾遗记曰员峤之山名环丘上有方湖千里多大鹊髙一尺八羣飞于湖际衔采不周之粟于环丘之上】　化石　填河【张颢为梁相有山鹊飞化圆石颢椎破之得一金印　淮南子曰乌鹊填河成桥渡织女】饰镜　为扇【有乌鹊镜　下详后注拾遗记】　烛夜　登春【古今注曰一名】
　　【烛夜　下见魏收诗】　公输削　方朔占【墨子曰公输削竹木为鹊鹊成飞三日不下自以为巧　下详前注东方朔传】　白　丹【曹子建魏德论曰有白鹊之瑞　拾遗记曰周成王时涂脩国献丹鹊一雄一雌孟夏取翅为扇一名条翮一名素影】　増探鷇　忘真【晋书曰王澄为荆州将之镇送者倾朝澄见树上鹊巢便脱衣上树探鷇而弄之神气萧然旁若无人　庄子曰庄子见一异鹊执弹而留之覩一蝉方得美防而忘其身螳螂执翳而之见得而忘其形异鹊从而利之见利而忘其真】　采枕　烧脑【投荒杂録曰番禺人逢端午日采鹊巢中获两小石号鹊枕此日得之者佳妇人遇之有抽金簪觧耳珰而偿其直者盖取以为媚男药也　志林曰鹊脑烧之令人相思】　帝女　国王【广异记曰南方赤帝女学道得仙居髙阳崿山桑树上正月一日衔柴作巢或作白鹊或作女人赤帝见之悲恸诱之不得以火焚之女即升天因名帝女桑今人至十五日焚鹊巢作灰汁浴蚕子本此故鹊一名神女也　传灯録曰昔如来在雪山修道刍尼巢于顶上佛既成道刍尼受报为那提国王刍尼野鹊子】　趋时　报喜【埤雅曰鹊而不滛所以成徳成德故有行知风之自而作其巢知嵗之所在而开其户所以趋时趋时故有功　天寳遗事曰时人家闻鹊声皆为吉兆曰灵鹊报喜】　补隙　上梁【唐书曰大厯八年干陵上仙观三尊殿有双鹊衔柴及泥补葺殿之隙壊凡一十五处宰臣等表贺　酉阳杂爼曰崔圆相公妻在家时见二鹊营巢共衔一木如笔管长尺余安巢中众悉不见俗言见鹊上梁必贵鹊有隠巢木鸷鸟不能见者此也】　结玉　坠纸【天元主物簿云鹊啄槐实结玉于脑谓之鹊玉此鹊终嵗不复鸣噪虽巢无胎卵又云戴玉之鹊巢于竹与燕同羣　因话録曰大中时孔温裕因直谏贬郴州有鹊戏于庭子孙拜之飞去坠下方寸纸有补阙字未防徴还果有此拜】　拥行车集玉堂【开元遗事曰李元纮令余杭治有声迁润州司马羣鹊飞拥行车百里而旋金坡遗事曰学士院有双鹊尝栖于西轩海棠枝上每学士防食必徘徊翔集于玉堂之上略无惊畏或鸣噪必有大诏令及宣召之事】　霜毛玉羽　缁衣素襟【韩文曰白鹊者霜毛皎洁玉羽鲜明　朝野佥载曰唐贞观末南康黎景逸居空青山常有鹊巢其侧每饮食辄以餧之后邻近失盗诬景逸系南康狱一日有鹊止于狱楼向景逸欢喜似传语之状其日传赦至官司诘其由来云道逢缁衣素襟人所说三日而赦至景逸还山乃知缁衣素襟者鹊也　又李白诗曰五色云间鹊飞鸣天上来传闻赦书至却放夜郎回或云鹊夜传枝主有赦】　行跄跄　声唶唶【相法曰鹊行跄跄性行不良　淮南子曰乌之哑哑鹊之唶唶岂为寒暑燥湿变其声哉】　楂楂　喃喃【韩愈诗楂楂鹊鸣声　杜牧诗丹鹊东飞来喃喃送君札】
　　鹊四
　　原诗魏武帝歌诗曰月明星稀乌鹊南飞绕树三匝何枝可依山不厌髙水不厌深周公吐哺天下归心　北齐魏收看柳上鹊诗曰背嵗心能识登春巢自成立枯随雨霁依枝须月明疑是雕笼出当由抵玉惊间关拂条软廻复振毛轻何独离娄意傍人但未听　梁萧纪咏鹊诗曰欲避新枝滑还向故巢飞今朝听声喜家信必应归　隋魏彦深园树有巢鹊戏以咏之曰畏玉心常骇填河力已穷夜飞还绕树朝鸣且向风知来宁自伐识嵗不论功早晩时应至轻举一排空　増唐李峤咏鹊诗曰不分荆山抵甘从石印飞危巢畏风急绕树觉星稀喜逐行人至愁随织女归傥防明镜里朝夕动光辉　苏颋咏礼部尚书庭后鹊曰懐印喜将归窥巢恋且依自知栖不定还欲向南飞　蒋洌山行见鹊巢诗曰鹊巢性本髙更在西山木朝下清泉戏夜近明月宿非直避网罗兼能免倾覆岂忧五陵子挟弹来相逐又夜飞鹊诗曰北林夜方乆南月影频移何啻飞三
　　匝犹言未得归　王建祝鹊诗曰神鹊神鹊好言语行人早回多利赂我今庭中栽好树与汝作巢当报汝吕温和恭听笼中山鹊诗曰掩抑冲天意凄怆触笼音惊晓一闻处伤春千里心　薛能鄜州进白野鹊诗曰轻毛疉雪翅开霜红觜能深练尾长名应玉符朝北阙色柔金柱瑞西方不忧云路填河逺为对天颜送喜忙从此定知栖息处月宫琼树是仙乡　皮日休喜鹊诗曰弃羶在庭际双鹊来揺尾欲啄怕人惊喜语晴花里何况佞幸人微禽觧如此　司空图山鹊诗曰多惊本为好毛衣只頼人怜始却归众鸟自知颜色减妒他偏向眼前飞　又喜山鹊初归诗曰翠衿红觜便知机乆避重罗稳处飞只为从来偏防惜牎前今贺主人归又曰山中只是惜珍禽语不分明识尔心若使觧言天下事燕台今筑防千金　又曰阻他罗网到柴扉不奈偷仓雀转肥赖尔林塘添景趣剰留山果引教归　韩偓鹊诗曰偏承雨露润毛衣黒白分明众所知髙处营巢亲鳯阙静时闲语上龙墀化为金印新祥瑞飞向银河旧路岐莫怪天涯栖不穏托身须是万年枝　韩溉鹊诗曰才见离巢羽翼开尽能轻飏出尘埃人间树好纷纷占天上桥成草草回防度送风临玉户一时传喜到妆台若教颜色如霜雪应与清平作瑞来　南唐王感化咏苑中白野鹊诗曰碧岩深洞恣逰遨天与芦花作羽毛要识此来栖宿处上林琼树一枝髙　闽徐夤鹊诗曰神化难原瑞即开雕陵毛羽出尘埃香闺报喜行人至碧汉填河织女回明月觧随乌绕树青铜宁媿雀为台琼枝翠叶庭前植从待翩翩去又来　宋欧阳修野鹊诗曰鲜鲜毛羽耀朝辉红粉墙头緑树枝日暖风轻言语软应将喜报主人知　苏轼异鹊诗序曰熙宁中柯侯仲常通守漳州以救饥得民有二鹊栖其防事讫侯之去鹊亦送之漳人异焉为赋此诗曰柯侯古循吏悃愊真无华临漳所全活数等江干沙仁心格异族两鹊巢其衙但恨不能言相对空楂楂善恶以类应古语良非夸君看彼酷吏所至号鬼车　陈无已鸷鹊诗序曰辛巳夏四月庚戌日将晏与客追凉露坐有雀引雏二三集垣下行且哺俄有鹊至自北俛啄雀间初循循少焉就雀间遽攫一雏而升于垣出雀不意悲鸣啾啾奋身抵鹊再三欲夺鹊竟磔雏以食不顾如得计然坐客叹息余感之赋是诗曰若奚不鹯吾知避而迁汝胡不貍吾知逺而驰宵通吾巢晨并吾枝懐毒姙凶初不汝期恭恭拳拳甫笑嬉嬉情貎深厚孰从而追李觏闻喜鹊诗曰翩翩者鹊何品流羽毛黒白林之幽生平智力可料度有巢往往输鸣鸠天然却防报人喜愚儿防妇惟尔求万声千噪防曽騐闻者终是轩睂头唐庚鸣鹊行曰檐前羣鹊鸣相呼法当有客或逺书
　　吾今何处得书尺而况宾客乗轩车喧喧鸣鹊汝过矣曷不往噪权门朱　陆防赠鹊诗曰为梁星渚自何年毛羽摧伤不怨天知我斋余尝施食翩然飞下北牎前原讴魏曹植魏德论讴曰鹊之彊彊诗人所喻今存圣世呈质见素饥食苕华渇饮清露异于畴昔众鸟是慕原赋梁徐勉鹊赋曰观羽族之多类实巨细以羣飞既若云而弥上亦栖睫而忘归爰有兹禽六翮斯具生无隠黙质有黝素匪违凉而就暑通四节以驰骛出昆山而抵玉入召风而兴赋其识知来其巢知风比之烈士时起则雄逢翳荟而翔集乗清吹而西东荷休明以得性防苑囿以自终　増唐陈仲师鹊巢背太嵗赋曰矫翼徘徊向隅栖息时懐择木之智日就积薪之力所以率先表异选胜知归应时节而迁易辨方隅之是非念彼明神自易地而攸处顾兹弱羽信何枝而可依择地已有知风岂无方一枝而自托虽小数之能拘　又鹊始巢赋曰拂曙声多排空意逺惜光隂于朝暮迷饮啄之往返于是攫腐草衔飞蓬重疉尺棰廻环翠空凌寒而且近朝日搆思而偏愁夜风俯仰求容冀资拾芥之力纵横居止顾就积薪之功必使轻举得便羣飞防同嬉逰遂邻于清籞窘束长谢其雕笼















　　御定渊鉴类函巻四百二十三
&lt;子部,类书类,御定渊鉴类函&gt;
　　钦定四库全书
　　御定渊鉴类函巻四百二十四
　　鸟部七【雀燕】
　　雀一
　　原春秋运斗枢曰瑶光星散为雀　増说文曰雀依人小鸟也　格物緫论曰雀小鸟也常依人觜颔皆黑通身毛羽褐色尾长二寸许爪趾黄白色四时有子其种类不一有神雀蒿雀突厥雀瓦雀瓦雀出浙东其雌雄相感必一俯一仰　埤雅曰雀头如颗蒜目如擘椒雀物之滛者鼠物之贪者故诗言雀角鼠牙以譬彊暴本草释名曰雀短尾小鸟也故字从小从隹隹音锥短尾也栖宿檐瓦之间驯近堦除之际如宾客然故曰瓦雀宾雀俗呼老而班者为麻雀小而黄口者为黄雀又曰雀以猜瞿【今雀俛而啄仰而四顾所谓瞿也】　易通卦騐曰立夏雀子飞　原礼记曰季秋雀入大水为蛤　増续古今注曰九月雀不入水则多滛佚　搜神记曰千歳之
　　雉入海为蜃百年之雀入江为蛤　原礼稽命徴曰祭五岳四渎得其宜则黄雀见【黄雀土精】　孝经援神契曰王者奉已约俭台榭不侈尊事耆老则白雀见　瑞应图曰赤雀者王者动作应天时则衔书来　増孝经左契曰赤雀者王者孝则衔书来　原遁甲曰赤雀不见则国无贤白雀不见则无后嗣【赤雀言衔书阳精也白雀言衔铁券隂精也不来则国王无后嗣也】　汉武内传西王母曰仙家次药有昆丘神雀沙洲记曰寒岭去大阳川三十里有雀鼠同穴雀亦
　　如家雀色小白鼠亦如家鼠色如黄虺无尾　南越志曰增城县多白雀大如鵞素质凝映　风土记曰六月东南长风为黄雀风时海鱼化为黄雀　广志曰安息大雀举头髙八九尺张翅丈余食大麦卵如瓮　増本草释名曰突厥雀即尔雅鵽鸠冦雉也雀从北来当有贼下边人候之故名　本草集解曰突厥雀生塞北状如雀而身赤按郭璞云鵽鸠生北方沙漠地大如鸽形似雌雉鼠脚无后趾岐尾为鸟憨急羣飞张华云鵽生关西飞则雌前雄后随其行止荘周云青鵽爱其子而忘其母　又曰蒿雀似雀青黑色在蒿间塞外弥多食之美于诸雀　曲礼曰前有水则载青旌【郑康成注载举于旌首以警众青雀水鸟也】　原吕氏春秋曰燕雀处一屋之下子母相哺呴呴然其相乐也自以为安矣灶突决火上栋宇将焚燕雀顔色不变不知祸将及也为人君免燕雀之智者寡矣　韩诗外传曰夫凤皇之初起也遥遥千里藩篱之雀喔咿而笑之及其升少阳一屈一伸辗转云间藩篱之雀超然自知不及逺矣　荘子曰一雀过羿羿必得之或曰以天下为笼则雀无所逃是故汤以庖人笼伊尹秦穆以五羊之皮笼百里奚　太经曰明珠弹雀费不当也　张显折言曰万雀不及一凤皇众星不如一明月　增抱朴子曰千羊不能捍独虎万雀不能抵一鹰
　　雀二
　　原春秋考异邮曰黄帝将起有黄雀赤头立日旁帝占曰黄者土精赤者火荧雀者赏萌余当立　尚书中候曰赤雀衔丹书入酆集文王前【详帝王】　又曰维天降纪秦伯出狩至于咸阳天震大雷有火下化为白雀衔箓集于公车　春秋孔演图曰鸟化为书孔子奉以告天赤雀集书上化为黄玉刻曰孔提命作应法为制赤雀集【受命制】　瑞应图曰孔子生扈洛水之上赤雀衔丹书随至　晏子曰齐景公探雀鷇鷇弱故反之晏子再拜贺曰吾君有圣人之道矣道长幼也曾禽兽之加焉而况人乎　増论语疏曰公冶长辨雀语云唶唶啧啧白莲水边有车覆粟车脚沦泥犊牛折角收之不尽相呼共啄人騐之果然【故宋之问诗云不如黄雀语能免冶长灾】　原説苑曰呉王欲伐荆有谏者死舍人少孺子怀丸操弹于后园露霑衣如是三旦王曰子来何霑衣如此对曰园有榆上有蝉蝉髙居悲鸣饮露不知螳蜋在其后螳蜋之知捕鸣蝉不知黄雀在其后臣执弹丸欲取黄雀不觉露霑衣　孔丛子曰邯郸民以正月旦献雀于赵王而缀以五防王大恱申叔告子从子从曰非先王之法且又不令申叔曰何谓不令曰夫爵者宜受之于上不宜取之于下民非所得制爵也昔虢公祈神神赐之土田是失国而受田之祥也今以一国之王受民之爵何悦乎战国防曰荘辛谓楚王曰夫雀俯啄白粮仰栖茂树
　　鼓翅奋翼自以为无患与人无争也不知夫王孙公子左挟弹右摄丸以其类为招昼栖乎茂树夕调酸咸矣史记曰赵武灵王号主父废长子章而传国于公子
　　何主父游沙丘公子章作乱与何战败章走趋主父主父开受之何遂围主父主父饥探雀鷇而食之三月余遂饿死沙丘　陈留耆旧传曰圉人魏尚髙帝时为太史有罪系诏狱有万头雀集狱棘树上拊翼而鸣尚占曰雀者爵命之祥其鸣即复也我其复官也有顷诏还故官　汉书曰宣帝元康三年诏曰前年夏神雀集雍【大如鹦雀黄喉白颔黒背腹斑文】今春五色鸟以万数飞属县翺翔而舞欲集未下其令三辅毋得以春夏摘巢探卵弹射飞鸟为令　古今注曰孝哀帝初元三年泰畤殿中有雀五色头有冠长寸余大似雀始到时鸟环其傍　袁山松后汉书曰陈弇学尚书躬自耕种常有黄雀飞来随弇翺翔　东观汉记曰永安十七年公卿以神雀五色翔集京师奉觞上夀上令贾逵作神雀颂　又曰永和十三年安息王献条枝大雀　谢承后汉书曰琅琊董冲为不其令赤雀乳防前桑上民为作歌颂　益部耆旧传曰杨宣为河内太守行县有羣雀鸣桑树上宣谓吏曰前有覆车粟此雀相随欲徃食之行数里果如其言　续齐谐记曰农杨寳尝见一黄雀为鸱枭所搏坠于树下又为蝼蚁所困寳愍之取置巾箱中养之唯食黄花百余日毛羽成放之朝去暮还后忽与羣雀俱来哀鸣绕室数日乃去尔夕三更寳读书未卧有黄衣童子向寳再拜曰我王母使臣为鸱枭所搏蒙君拯济今当使南海不得复住极以悲伤以白环四枚与寳曰令君子孙洁白位登三公于此遂絶寳生震震生秉秉生赐赐生彪四世为三公　増后汉书曰杨由字襄侯蜀都人少习易为文学掾时有大雀夜集库楼上太守廉范以问由对曰此郡内当有兵后二十余日广柔县蛮反杀伤长吏　原萧广济孝子传曰王祥后母病欲得黄雀炙祥自念卒难致须防忽有数十黄雀飞入其幕中　零陵先贤传曰周不疑曺公欲以为议郎不就时有白雀瑞儒林竝已作颂授纸笔立令复作操竒异之　魏略曰文帝欲受禅白雀十九见　呉志曰华覈上孙皓表曰明珠既觌白雀继见　呉略曰景帝永安六年赤雀见于豫章　异苑曰任城魏肇之初生有雀飞入其手占者以为封爵之祥　豫章旧志曰太守孔竺临郡三月白雀出南昌太守夏侯嵩临郡六年白雀见女罗　又曰晋罗含在任有白雀巢于堂宇及致仕还家阶除忽兰菊丛生人以为徳行之感罗含传曰含在家时有一白雀集堂宇此徳行幽感所致　郭璞洞林曰丞相府有雏鸡雀集其背驱之去复来如此再三令璞占之曰此晋王即祚之渐也　燕书曰愍帝时有异雀素质緑首集于端门东树栖翔二旬而去夏四月以异雀故大赦名东园白雀　段龙凉州记曰吕光太安三年白雀巢阳川令盖敏室　増南史曰夏侯详遭父丧三年庐于墓侧常有三足雀来集其庐户众皆异焉　北史曰潘乐初生有一雀止其母左肩占者咸言富贵之徴因名相贵后以为字　北齐书曰临漳县令裴鉴官清苦致白雀之瑞樊逊上清徳颂十首隋书曰开皇中有神雀防于含章闼髙祖召百官宴许善心于座请纸笔制神雀颂奏之髙祖甚恱赐物二百疋　唐创业起居注曰帝定入关之防平旦有僧俗姓李氏获白雀而献之至日未时又有白雀来止帝牙前树上左右复捕获焉　唐书曰武徳中赤雀巢于殿门宴五品以上颂者千余人极欢而罢　又云髙祖于太原斩王威有白雀飞入髙祖之怀　又曰髙宗时突厥犯塞有鸣鵽羣飞入塞边人惊曰此鸟一名突厥雀南飞则突厥必入冦已而果然　又曰开元十三年兖州奏白雀见　又曰开元二十二年秋八月甲申幽州长史张守珪榆关界内虸蚄虫食田稼蔓延入平州俄顷有羣雀来食此虫一日食尽平州稼穑无有伤者　又曰张知謇兄弟五人门皆列防白雀巢其庭　又曰张九龄母丧白雀巢家树　东汉刘昊传曰周太祖少贱黥其颈上为飞雀世谓之郭雀儿　稽神録曰徐仲寳者长沙人为乐平令家人于厠厨鼠穴中得钱甚多仲寳即率人掘之深数尺有一白雀飞出止于庭树其下获钱至百万钱尽白雀乃去不知所之
　　雀三
　　原巢堂　穿屋【罗含事详雀二　诗谁谓雀无角何以穿我屋】　黄口　素质【黄口乳雀　增城白雀素质凝映】　解语　改年【公冶长解雀语得免罪详雀二　汉宣帝屡有神雀之瑞乃改年号为神雀元年】　生灵丘　乳空井【上见曺大家赋　雀乳空井中】　班超献　贾逵颂【上见曺大家赋　下详雀二东观汉记】　如逐鹰鹯　焉知鸿鹄【如鹰鹯之逐鸟雀燕雀焉知鸿鹄志】　食以数粒　栖于一枝　増凭霄　候神【拾遗记舜葬苍梧之野有鸟如丹雀吐五色气氛氲如云名曰凭霄雀羣飞衔土成坟　汉武故事拜公孙卿为郎持节候神自太室东来见一人长五丈自称巨公牵黄犬持黄雀云欲见天子因忽不见】　知更　却火【天寳遗事裴耀卿勤于政事夜阅案牍昼决狱讼尝养一雀每夕自初更有声至漏尽则急鸣裴呼为知更雀　杜阳杂编唐顺宗时拘弭国贡却火雀纯黒大似燕其声清置于火中火自散去遂盛以水晶笼悬于寝殿夜则宫人持蜡炬烧之终不能损其毛羽】衔钱　化金【石晋书右骁骑大将军张籛始在雍州出防近郊憩于大间忽有黄雀衔一铜钱置之而去未几于衙院昼卧见二雀相闘毕各嗛一钱落于前籛以所获三钱秘于巾箱识者以为大富之徴异苑永康王旷家井上有一浣衣石时时见有赤气后二外域人寄居求买此石未及受财旷家人覩二黄】
　　【雀闘于石上疾往取之变成黄金】　翟公门　王祥幕【翟方进传翟公为廷尉賔客填门及废门可罗爵　黄雀数十飞入其幕中详雀二萧广济孝子传】　兆三公　封上卿【杨寳事详雀二　张坚字刺渴渔阳人常畜一白雀天神刘翁每欲杀之白雀輙以报坚坚设方防之刘翁遂下观坚盛款之乃窃乗天翁车骑白龙振防登天既至宫易百官封白雀为上卿改白雀之裔不产于下土】歴世遗环　百炉别铸【传载农杨氏髙都东房承四太尉之后世传黄雀所衔】
　　【玉环至天寳中为杨国忠所夺今不知所在　泉志三国典略曰西魏大统七年正月东魏有雀衔永安钱置渤海王髙欢前欢世子澄乃令百炉别铸此钱邺中号令公百炉钱】　浴沙　置艾【释氏书雀却火因浴沙尘受卵　埤雅雀争燕巢衔艾置巢中燕不复顾白居易诗注燕恶艾故雀衔艾置其巢燕即去】
　　雀四
　　原嘉宾【崔豹古今注黄雀一名嘉宾】　土精【黄雀】　食黄花【杨寳事详雀二】化黄玉【详雀二孔演图】　衔书为瑞【周武王时有赤雀衔书】　率场啄粟増斥鷃【荘子斥鷃注言斥与尺同鷃雀飞不过一尺故云尺鷃又名瓦雀以依人檐溜为巢故称】
　　【瓦雀又有蒿雀身防緑色俗谓草雀也】　黄口【家语孔子见罗雀者所得皆黄口小雀问曰大雀独不得何也罗者曰大雀善惊而难得黄口贪食而易得黄口从大雀则不得大雀从黄口者可得孔子顾谓弟子曰故君子慎其所从】　长生法【抱朴子呉王伐石治宫室得紫文金简之书不能读使问仲尼曰呉王闲居有赤雀衔书以置殿前不知其义仲尼视之曰此乃灵寳方长生之法禹所服也禹将仙化封之名山石函之中今赤雀衔之殆天授也】　午日占【唐书崔信明少时重午日中异雀数头集于庭树鸣声清亮占者曰午日为火火为离离为文彩日中文之盛也崔必以文播天下崔形颇小禄位殆不髙也及长皆如其言】　贺厦【淮南子大厦成而燕雀来贺】　梦客【潜居録昔有人好客夜梦有佳賔至喜甚诘旦汛扫以待果有一客至谈论甚防已问主人平生何者最好主人曰好弹方取弓理弦客遂化为雀飞去后人因呼雀为佳賔】　祝疾【唐新语成敬苛与姚崇亲姻寝疾敬苛造省怀中置生雀数头请崇执而放祝云愿令公速愈】　集衡【九章算术五雀六燕飞集于衡衡适平一雀一燕飞而易处则雀重而燕轻故陆佃谢吏部尚书表云六燕相停试铨衡其轻重一鸿辽逺欲审别其飞翔】　五色【异物彚苑南海有五色雀旱见輙潦见则霁　惠州罗浮山有五色雀有贵人至则先翔集　东坡集海南有五色雀俗谓之凤皇】　白翎【朔漠之地无他禽鸟惟鸿雁与白翎雀鸿雁畏寒秋南春北白翎雀虽穷冬沍寒亦不易处故元世祖作乐名曰白翎雀】　纥干冻雀【六帖梁太祖迫请迁都昭宗顾瞻陵庙彷徨不忍去谓左右曰纥干山头冻死雀何不飞去佳处乐相与泣下霑襟】　寳光珠雀【五色线天地运度经太山北有桂树七十株天神青腰玉女三千人守之其实赤如橘人食之一年仙官迎之常有九色飞凤寳光珠雀鸣集于此】
　　雀五
　　原诗晋傅休奕诗曰鹊巢丘城侧雀乳空井中居不附龙凤常畏蛇与虫依贤义不恐近暴自当穷　宋鲍照空城雀诗曰雀乳四鷇空城之阿朝食野粟夕饮清河髙飞畏鸱枭下飞畏网罗诚不及青雀逺食玉山禾犹胜呉宫燕无罪得焚窠赋命有厚薄长叹欲如何　梁沈趋咏雀诗曰肌薄少滋腴色浅非丹翠不惧越王羞宁怀秦后珥傍檐葺寒草循场啄余穗且欣大厦成焉须鸿鹄志　増梁张率沧海雀诗曰大雀与黄口来自沧海区清晨啄原粒日夕依野株虽忧鸷鸟击长怀沸鼎虞况复随时起翻飞不可拘寄言挟弹子莫贱隋侯珠　北齐萧毂野田黄雀行曰弱躯媿【一作慙】彩饰轻毛非锦文不知鸿鹄志非是凤皇羣作风随浊【一作濯】雨入曲应云空城旧侣絶沧海故交分宁死明珠弹且避鹰将军　隋李孝贞诗曰聼琴旋蔡子张罗避翟公夕宿寒林上朝飞空井中既竝元云曲复变海鱼风一报黄花惠还游万嵗宫　唐李峤咏雀诗曰大厦初成日嘉賔集杏梁衔书表周瑞入幕应王祥暮宿空城里朝游涟水旁愿齐鸿鹄志希逐凤皇翔　王维青雀歌曰青雀翅羽短未能逺食玉山禾犹胜黄雀争上下唧唧空仓复若何　又黄雀痴诗曰黄雀痴黄雀痴谓言青鷇是我儿一一口衔食养得成毛衣到大啁啾解游飏各自东西南北飞薄暮空巢上羇雌独自归凤皇九雏亦如此莫愁思顦顇损容辉　裴廸青雀歌曰动息自适性不曾妄与燕雀羣幸忝鹓鹭早相识何时提擕致青云　崔兴宗青雀歌曰青扈绕青林翩翾陋体一防禽不应长在藩篱下他日凌云谁见心　王缙青雀歌曰林间青雀儿来往翩翩绕一枝莫言不解衔环报但问君恩今若为　储光羲野田黄雀行曰啧啧野田雀不知躯体防闲穿深丛里【一作疎蒿里】争食复争飞萧条空仓暮相引时来归斜路岂不防渚田岂不肥水长路且坏恻恻与心违　李白野田黄雀行曰游莫逐炎洲翠栖莫近呉宫燕呉宫火起焚尔【一作巢】窠炎洲逐翠遭网罗萧条两翅蓬蒿下纵有鹰鹯奈若【一作尔】何　张籍雀飞多诗曰雀飞多触网罗网罗髙树颠汝飞蓬蒿下勿复投身罗网间粟积仓禾在田巢之雏望其母来还王建空城雀诗曰空城雀何不飞来人家住空城无人种禾黍土间生子草间长满地蓬蒿幸无主近村虽有髙树枝雨中无食常苦饥八月小儿挟弓箭家家畏向田头飞但能不出空城里秋时百草皆有子报言黄口莫啾啾长尔得成无横死　孟郊空城雀诗曰一雀入官仓所食宁损几只虑往复频官仓终害尔鱼网不在天鸟罗不张水饮啄要自然可以空城里　又黄雀吟曰黄雀舞承尘倚恃主人仁主人忽不仁买弹弹尔身何不逺飞去蓬蒿正【一作止】繁新蒿粒无人争食之足为珍莫觑翻车粟觑翻罪有因黄雀不知言赠之徒殷勤贾岛和朱评事义雀行曰鳦鸟雌雄俱春雷惊蛰余
　　口衔黄河泥空即翔天隅一夕皆莫归哓哓遗众雏双雀抱仁义哺食忘劳劬雏既逦迤飞云间声相呼燕雀虽防类感媿诚不殊禽贤难自彰幸防【一作得】主人书荘南杰黄雀行曰穿屋穿墙不知止争树争巢入营死林间公子挟弹弓一丸致毙花丛里小口黄雏未有知青天不解髙髙飞虞人设网当要路白日啾嘲祸万机李频黄雀行曰欲窃髙仓集御河翩翩疑渡畏秋波
　　朱宫晩树侵莺语画阁香帘夺燕窠疎叶暗栖寒露重空城饥噪暮烟多谁令不解髙飞去破宅荒庭有网罗刘驾空城雀诗曰饥啄空城土莫近太仓栗一粒未
　　充肠却入公子腹且吊城下客岂曾空尔族不闻荘辛语今日寒芜緑　李咸用空城雀诗曰啾啾空城雀一啄数跳跃宁寻覆辙余岂比巢危幕茫茫九万鹏百雉且为乐　杨发檐雀诗曰弱羽怯孤飞投檐幸所依衔环惟报徳贺厦本知归红觜休争顾丹心自识机从来攀凤足生死恋光辉　南唐陈陶空城雀诗曰古城蒙蒙花覆水昔日住人今住鬼野雀荒台遗子孙千年饮啄枯桑根不随海燕柏梁去应无玉环衔报恩近村红粟香压枝嗷嗷黄口诉朝饥生来未见凤皇语欲飞常怕蜘蛛丝断肠四隅天四絶清泉緑蒿无恐疑　唐僧贯休野田雀诗曰髙树风多吹尔巢落蒿深叶暖宜尔依泊莫近鹗类蛛网亦恶饮野田之清水食野田之黄粟深花中睡勃【一作浮】土里浴如此即全胜啄太仓之谷而穿人之屋　宋余靖五色雀诗序曰罗浮有五色雀各被方色非时不见若士大夫将游是山则先入羣翔寺僧以是为某庚辰嵗谪官来游将至之夕兹雀亦集感之成咏云五方纯色俨衣冠【尤可爱者朱蓝正色若朝服焉】应是山灵寄羽翰多谢相逢殊俗眼谪官犹作贵人看　苏轼五色雀诗序曰海南有五色雀常以两綘者为长进止必随焉俗谓之凤皇云久旱而见輙雨潦则反是吾卜居儋耳城南尝一至庭下今日又见之吾举酒祝之曰若为吾来者当再集也已而果然乃为赋诗曰粲粲五色羽炎方凤之徒青黄缟黝服翼卫两绂朱仁心知闵农尝吿雨霁符我穷惟四壁破屋无瞻乌惠然此粲者来集竹与梧锵鸣如玉佩意欲相嬉娯举杯得一笑见此红鸾雏髙情如飞仙未易握粟呼胡为去复来眷眷岂属吾囘翔天壤间何必怀此都　朱子黄雀诗曰黄雀飞鸣处交交异窃脂稻梁求易足罗网去何迟味厚资偏嗜谋疎阙自为韩彭尚葅醢么麽尔诚宜　明陈宪章旌节亭瓦雀诗曰瓦雀喜亭栖丹青意自迷雨余寄丽日花底啅香泥并语声全碎追飞羽忽低悠悠去缯缴款款恋榱题卵育非无地儿羣或引梯惯行书案上渐满井阑西不羡雕笼养真堪画卷携由来亲白首那更避青藜狎久如私昵喧多类滑稽行藏非社燕饮啄混家鸡度岭千囘歇排风几寸跻防鸿于汝辈沧海一涔蹄
　　原赋后汉曹大家大雀赋曰大家同产兄西域都护定逺侯班超献大雀诏令大家作赋曰嘉大雀之所集生昆仑之灵丘同小名而大异乃凤皇之匹俦怀有徳而归义故翔万里而来游集帝庭而止息乐和气而优游上下协而相亲聼雅颂之雍雍自东西与南北咸思服而来同
　　増表周庾信为齐王进赤雀表曰光同朱凤色类丹乌防火飞精似入公车之府流金成制若上凌云之台岂直云中太守见赤心之奉主蓬莱童子知白环之报恩
　　燕一
　　原春秋运斗枢曰瑶光星散为燕　尔雅曰燕燕乙也广雅曰鸟燕也　増又曰燕一名鷾鸸齐曰燕梁
　　曰鳦大如雀而长籋【音聂】口布翅岐尾巢于梁间春社来秋社去故谓之社燕栖于岩崖者为土燕　本草释名曰燕字篆文象形乙者其鸣自呼也黝其色也鹰鹞食之则死能制海东青鹘故有鸷鸟之称能兴波祈雨故有游波之号　本草集解曰燕生髙山平谷有两种紫胸轻小者是越燕有班黑而声大者是胡燕胡燕作窠长能容二疋绢者令人家富也若窠户北向而尾屈色白者是数百嵗燕　陶隐居曰越燕多在堂室中梁上作巢胡燕多在檐下作巢　续酉阳杂俎曰世説蓐泥为窠声多稍小者谓之汉燕　原说文曰燕布翅枝尾作巢避戊己　増埤雅曰戊己其日皆土故燕之往来避社而嗛土【衔泥也】避戊己日　续博物志曰燕衔泥避戊己日则巢固而不倾　物类相感志曰燕子戊日不归家　又曰雷斆云海竭江枯投游波而立泛言江海干投燕于其中水立涨　本草集解曰燕巢有艾则不居凡狐貉皮毛见燕则毛脱物理使然　禽经曰鸟向啼背栖燕背飞向宿　夏小正曰二月燕来防乃睇防者下也言来者何也莫能见始出也故曰来降言乃睇何也睇者盼也盼视可为室者也百鸟皆曰巢燕言室者操泥而入人之室也　原礼记曰仲春之月鸟至至之日以太牢祀于髙禖　増汲冡周书时训解曰春分之日元鸟至不至妇人不勤白露元鸟归不归室家离散　酉阳杂俎曰或言燕蛰井底旧说燕不入室是井虚也取桐为男女各一投水中燕必来　文昌杂録曰世言燕子至秋社乃去仲春复来昔年因京东开河岸崩见蛰燕无数乃知燕亦蛰尔惊蛰后中气乃出非渡海也　原中记曰千嵗之燕户北向　増述异记曰五百嵗燕生胡髯　酉阳杂爼曰妾媵有制则白燕来巢　易占曰山见白燕其君宜得贵女【俗名燕为天女】　博物志曰人食燕肉不可入水为蛟龙所吞　李时珍曰淮南子言燕入水为蜃蛤故髙诱注谓蛟龙嗜燕人食燕者不可入水而祈祷家用燕召龙　本草集解曰石燕似蝙蝠口方食石乳汁燕有三种此则土燕乳于岩穴者是矣　原湘中记曰零陵有石燕形似燕得雷风则飞颉颃如真燕　茅君传曰句曲山上有神芝五种第三名燕胎芝其色紫形如葵叶上有燕像如欲飞状光明洞彻食一株拜为太清仙君正一郎中　毛诗曰燕燕卫荘姜送归妾也燕燕于飞差池其羽下上其音又曰天命鸟防而生商宅殷土芒芒　楚辞曰燕
　　兮乱羣　増荘子曰鸟莫智于意而目之所不宜处不给视虽落其实弃之而走其畏人也而袭诸人间社稷存焉尔【注人间堂上社禝之神存焉神徳好生故托于神以免祸也袭入也言虽畏人实与人相近入于堂室】　原淮南子曰大厦成而燕雀相贺
　　燕二
　　原左传郯子云少皥时鸟氏司分者也　田俅子曰少昊之时赤燕一双而飞集少昊之户遗其丹书　吕氏春秋曰有娀氏有二佚女为九成之台帝令燕往夜鸣二女爱而争搏之覆以玉筐少选视之燕遗二卵北飞不返二女作歌始为北音　列仙传曰简狄帝喾次妃有娀之女也姊妹浴于丘之水有鸟衔卵而坠五色甚好相与竞取简狄得而吞之生禼【详符命】　史记曰秦之先颛顼之苗孙曰女脩女脩织鸟陨卵女脩吞之生大业　増嫏嬛记曰周穆王迎意而子居灵卑之宫访以至道后欲以为司徒意而子愀然不悦奋身化作鸟飞入云中故后人呼鸟为意而　原左传曰呉公子札自卫如晋将宿于戚【戚孙文子邑】闻钟声曰异哉夫子获罪于君以在此【文子时以戚叛】惧犹不足而又何乐夫子之在此也犹燕之巢于幕下也【言至危】　史记曰临江闵王荣坐侵庙壖为宫上徴荣荣诣中尉府中尉郅都责讯王王恐自杀葬蓝田燕数万衔土置上百姓怜之　汉书名臣奏曰丞相薛宣对曰茂陵寝上食日鸟来集吐所含大豆紫黑色翺翔殿上此陛下永与天无极天下幸甚　増西京杂记曰元后在家尝有白燕衔白石大如指坠后绩筐中后取之石自剖为二中有文曰母天地后乃合之遂复还合乃寳録焉后为皇后并置玺笥中谓为天玺也　捜神记曰成帝绥和二年三月天水平襄有燕生雀哺食至大俱飞去　原汉书曰王莾开哀帝母丁姬冢有燕数千衔土投其窟中増髙僧传曰安清字世髙安息国太子也汉桓帝时
　　人聦敏博学鸟兽之声无不综逹常行见羣燕忽谓伴曰燕云应有送食者顷之果有致焉众咸竒之　拾遗记曰魏禅晋之嵗北阙下有一白燕以为神物以金为笼置于宫中旬日不知所在论者以晋金徳之瑞昔师旷时有白燕来巢捡瑞应图果如所论白色叶于金徳师旷事晋古今之议相符矣　捜神记曰魏景初元年有燕生巨鷇于卫国李盖家形若鹰吻似燕　原晋中兴书曰中原丧乱乡人遂共推郗鉴为主与千余家俱避难于鲁国峄山山有重险百姓饥馑野无生草时或掘野鼠蛰燕而食之　増载记曰慕容儁时燕来于儁正阳殿之西椒生三头头上有竖毛凡城献异鸟五色成章儁谓羣僚曰是何祥也咸称燕者燕鸟也首有毛冠者言大燕龙兴冠通天章甫之象也巢正阳西椒者言至尊临轩朝万国之徴也三子者数应三统之騐也神鸟五色言圣朝将继五行之箓以御四海者也儁览之大悦　原段龙凉州记曰吕光太安三年白燕游酒泉郡黑燕列从　王威别传曰时有白燕来翔被令为赋　宋元嘉起居注曰元年七月有白燕集于齐郡游翔庭宇经九月乃去众燕翼随恒有数千　増元嘉二十八年魏人破南兖徐豫青冀杀掠不可胜计所过郡县赤地无余春燕归来巢于林木　后魏书曰李惠为雍州防事有燕争巢鬭已累日惠令人掩获试命纲纪断之并辞惠乃使卒以弱竹弹两燕既而一去一留惠笑谓吏属曰此留者自计为巢功重彼去者既经楚痛理无固心羣下服其深察　原宣城记曰侍中纪昌睦初生有白燕一双出屋既表素质宦途亦通　増陈书曰髙士马枢目常黄能视暗中物有白燕一双巢其庭树驯狎阑庑时上几案春来秋去几三十年　续异记曰孙氏妻黄见一童子当前以钗掷之跃入云去夜闻户外歌曰昔填夏家冢辇泥头欲秃今寄黄氏居非意伤我目及寻觅巢中得一白燕其目果伤　孔帖曰崔文献居父丧庐有燕更巢共乳　琐碎録曰俗传燕巢人家户向内及长过尺者吉祥也集贤张公每嵗燕巢正寝其长可容匹练户悉内向数年遂登庸　澹山杂识曰宋钱惟演自兖守罢筑室于扬亦既五年忽春深巢燕不归已疑之默访诸寺观州宅皆不至不二年一城丘墟矣　中州集曰金宣抚使田琢字器之从军塞外舍中有燕来巢土人不识屡欲捕之琢曲为全防一日飞止坐隅巧语移时不去琢悟明日秋社燕当归此殆为留别语也因作诗赠云几年塞外歴竒危谁谓乌衣亦北飞朝向芦陂知有为暮投第舍重相依君怜我处频迎语我忆君时不掩扉明日西风悲鼓角君应先去我何归遂为蜡丸系其足上又数年为潞州观察判官一日坐廨舍之含翠堂忽双燕至一飞檐户间一上砚屏谛视即前燕也其蜡丸尚在　骊珠杂録曰时大本赋白燕诗呈杨铁厓铁厓极称珠帘玉翦之句袁景文在坐曰诗虽佳未尽体物之妙廉夫不以为然景文归作诗翌日呈之铁厓击节叹赏连书数纸尽散坐客一时呼为袁白燕以此得名【诗并详后】
　　燕三
　　原立祠　巢幕【髙辛氏之世鳦鸟遗卵有娀女简狄吞之生契后王以为禖官嘉祥而立其祠焉　下详燕二左传】　留爪　陨卵【呉宫燕呉宫人留爪以记更来　下详燕二史记】于飞　相贺【上见燕一毛诗　下详燕一淮南子】　命官　表瑞【燕春分来秋分去命为司分之官　萧诠诗表瑞玉筐中】　火焚　石化【始皇时呉宫守吏以火照燕窟误烧呉宫　下详燕一湘中记】　宿栋　入帘【桂栋本曾宿风帘入双燕】　衔花　啄草【简文诗衔花落北牎辛女颂衔泥啄草】　班超颔　佚女歌【人相班超燕颔飞而食肉万里侯相也后封为定逺侯　下详燕二吕氏春秋】　禖官祠　仙人履【上详立祠江緫诗若作仙人履】　冬藏夏见　隂匿阳显【上古诗　下魏明帝歌】
　　颉颃　啁啾【上毛诗　礼至于燕雀犹有啁啾之顷焉】　増怨春　向日【李贺诗劳劳胡燕怨春酣　呉越春秋越燕向日而熈】　分梁　迎絮【方囘诗比屋燕分梁　赵孟頫诗轻燕受风迎落絮】　紫颔　红襟【时大本诗见后　丁仙芝诗晓幕红襟燕】　射卵　系缕【魏志诸葛原迁新兴太守祖饯宾客并防取燕卵着器中使管辂射之辂曰含气湏变依于室堂雌雄以分翅未舒张此燕卵也　南史襄阳霸城王整之姊嫁为卫敬瑜妻年十六而敬瑜亡父母舅姑咸欲嫁之截耳为誓乃止所住户有燕窠常双飞来去后忽孤飞女感其偏栖乃以缕系足为记后嵗此燕果复更来犹带前缕女复为诗曰昔年无偶去今春犹独归故人恩既重不忍复双飞】　服芝梦玉【抱朴子千嵗燕户向北其色白而尾屈隂干之末服一头得五百嵗此肉芝也　开元遗事张说母梦玉燕自东飞投懐中已而有孕生说果为相】
　　燕四
　　原啄皇孙【汉成帝时谣曰燕燕尾涎涎燕飞来啄皇孙皇孙死燕啄矢涎涎光泽貎喻赵飞燕害皇子也】　食蒺藜【续捜神记沛国有人生三儿不语有一人就门乞食曰君有罪可还内思其愆其人曰昔为小儿时燕有三子试以指内巢中燕子开口乃以蒺藜食之吞之即死其母寻回不见其子徘徊悲啼而去今甚悔之客曰此即是也】　赤燕　娇燕　増湘中书【天寳遗事长安富商任宗为贾湘中数年不归其妻绍兰覩堂燕长吁语曰我闻尔从海东来往复必经湘中我壻离家数年欲凭尔附诗任郎可乎燕即飞下绍兰作诗一絶云我壻去重湖临牎泣血书殷勤凭燕翼寄与薄情夫将诗系燕足燕遂飞鸣而去时宗在荆州忽有燕绕身而飞止于肩足有小封乃妻所书也宗感而泣下次年归】乌衣国【刘斧摭遗王谢金陵人航海遇风抵一洲其王以女妻之女曰此乌衣国也后谢思归王命取飞云车送之至家见梁上双燕呢哺乃悟所止燕子国也至秋二燕将去悲鸣庭户谢书一絶系燕尾曰误到华胥梦里来玉人终日苦怜才云轩飘去无消息泪洒春风几百回燕寄诗去来春复至尾有小柬乃女所寄诗曰昔日相逢冥数合如今暌逺是生离来春纵有相思字三月天南雁不飞】　玉真神【程迥者伊川之后一日有物如燕瞥然自外飞入就视乃一美妇仅长五六寸而形体皆具容服甚丽见人殊不惊小声呖呖可辨自言我玉真娘子也偶至此非为祸茍能事我亦甚善其家乃就壁为龛以香火奉之能预言休咎皆騐好事者往求观输百钱乃启龛期年忽飞去】　化青衣【太平广记后魏元道康居林虑山累徴不出斋前常有双燕为巢嵗嵗必至一日燕曰景恬景恬乐以终身道康惊异曰尔禽而语何也燕曰我为上帝所罪暂为禽以卿盛徳故来相依来日昼时往前溪相报道康防杖而往见二燕自北岭飞来一化为青衣童子一化为青衣女子前来谓道康曰今我便归无以留别卿有隐志幽隂见嘉夀更四十嵗以此相报言讫复为双燕飞去】　湖隂留题【王直方诗话杨徳逄号湖隂先生丹阳陈辅每嵗清明过金陵上冢事毕则至蒋山过湖隂先生之居清谈终日嵗以为常元丰间连嵗访之不遇题一絶于门云北山松粉未飘花白下风轻麦脚斜身是旧时王谢燕一年一度到君家湖隂归见其诗吟赏久之曾称于王荆公荆公笑曰此正戏君为寻常百姓耳湖隂亦大笑】　灵鹫异瑞【广明集宋刘义隆时天竺僧求那跋摩将诣扬州路过灵鹫寺谓寺僧曰此间寻有异瑞兼直王者登临其年冬果有羣燕共衔绣像委之堂内及齐主萧道成初为始兴太守游于此寺而起白塔】　贞燕【元元贞二年双燕巢于燕人桞汤佐之宅一夕家人举灯照蝎其雄惊堕为猫所食雌徬徨悲鸣不已朝夕守巢哺诸雏成翼而去明年雌独来复巢其处人视巢生二卵疑其更偶徐伺之则抱雏之壳耳】　妬燕【玉堂闲话五代汉户部侍郎范质言尝有燕巢于舍下雏已哺食矣其雌者为猫所搏食雄啁啾久之方去即时又与一燕为匹而至哺雏如故不数日雏相继堕地宛转而僵儿童剖肠视之则有蒺藜在嗉中盖为继偶者所害】
　　燕五
　　原诗古诗曰思为双飞燕衔泥上君屋　又曰翩翩堂前燕冬藏夏来见兄弟两三人流宕在他县　魏明帝短歌行曰翩翩春燕端集余堂隂匿阳显节运自常厥貌淑美乌衣素裳归仁服徳雌防颉颃执志精专洁行循良衔土缮巢有式宫房不规自圆无矩而方　宋鲍照咏双燕诗曰双燕戏云崖羽翮始差池出入南闺里经过北堂陲意欲巢君幕层楹不可窥沉吟芳嵗晩徘徊韶影移悲歌辞旧爱衔泪覔新知　梁简文帝双燕诗曰双燕有雄雌照日羽差池衔花落北户逐蝶上南枝桂栋本曾宿虹梁早自窥愿得长如此无令双燕离又咏新燕诗曰新禽应节归俱向吹楼飞入帘惊钏
　　响来牎碍舞衣　呉均咏燕诗曰一燕海上来一燕髙堂息一朝相逢遇依然旧相识问予来何迟山川几纡直答言海路长风驶飞无力　庾肩吾咏檐燕诗曰双燕集兰闺双飞髙复低向户疑新箔登巢识故泥依櫩本相贺近幕愿同栖　又和晋安王咏燕诗曰可怜幕上燕差池弄羽衣夜夜同巢宿朝朝相背飞衔泥瞻乐善相贺奉英徽秋蝉行寂寞恋此未辞归　増梁沈君攸双燕离诗曰双燕双飞双情相思容色已改故情不衰双入幕双出帷秋风去春风归幕上危双燕离衔羽一别涕泗垂夜夜孤飞谁相知左囘右顾还相慕翩翩桂水不忍渡悬目挂心思越路萦郁摧折意不泄愿作镜鸾相对絶【一作孤鸾镜中絶】　原陈萧诠咏衔泥双燕诗曰衔泥金屋外表瑞玉筐中学飞疑汉妾巢幕惮呉宫爪截还独短巢成新尚空讵并零陵石飞舞逐春风　江緫咏燕燕于飞应诏诗曰二月春晖晖双燕理毛衣衔花弄靃靡拂叶隠芳菲或在堂间戏多从幕上飞若作仙人履应往日南归　隋虞世基赋得戏燕俱宿诗曰大厦初构与云齐归燕双入正衔泥欲绕歌梁向舞阁偶为仙履往兰闺千里争飞会难并聊向呉宫比翼栖増唐李峤燕诗曰天女伺辰至乌衣澹碧空差池沐
　　时雨颉颃舞春风相贺雕楹侧双飞翠幕中勿惊留爪去犹冀识呉宫　宋之问燕巢军幕诗曰非关怜翠幕不是厌朱楼故来呈燕颔报道欲封侯　张九龄燕诗曰海燕何防眇乗春亦暂来岂知泥滓贱祗见玉堂开绣户时双入雕梁日几囘无心与物竞鹰隼莫相猜张鷟燕诗曰变石身犹重衔泥力尚防从来赴甲第两起一双飞　李白双燕离诗曰双燕复双燕双飞令人羡玉楼珠阁不独栖金牎绣户长相见柏梁失火去因入呉王宫呉宫又焚荡雏尽巢亦空憔悴一身在孀雌忆故雄双飞难再得伤我寸心中　杜甫双燕诗曰旅食惊双燕衔泥入此堂应同避燥湿且复过炎凉养子风尘际来时道路长今秋天地在吾亦离殊方　又归燕诗曰不独避霜雪其如俦侣稀四时无失序八月自知归春色岂相访众雏还识机故巢傥未毁会傍主人飞　又燕子来舟中作曰湖南为客动经春燕子衔泥两度新旧入故园尝识主如今社日逺看人可怜处处巢君室何异飘飘托此身暂语船樯还起去穿花贴水益霑巾　徐璧春燕诗曰双燕今朝至何时发海滨窥人向檐语如道故乡春　顾况空梁落燕泥诗曰卷幕差池燕常衔浊水泥为黏朱履迹未等画梁齐旧防痕犹浅新巢缉尚低不縁频上落那得此飞栖　韦应物燕衔泥诗曰衔泥燕声喽喽尾涎涎秋去何所归春来复相见岂不解决絶髙飞碧云里何为地上衔泥滓衔泥虽贱意有营杏梁朝日巢欲成不见百鸟畏人林野宿翻遭网罗俎其肉未若衔泥入华屋燕衔泥百鸟之智莫与齐　钱起赋得巢燕送客诗曰能栖杏梁际不与黄雀羣夜影寄红烛朝飞髙碧云含情别故侣花月惜春分　皇甫冉檐燕诗曰拂水竞何忙傍檐如有意翻风去每逺带雨归偏驶今君裁杏梁更欲年年去李益赋得早燕送别诗曰碧草缦如线去来双飞燕长门未有春先入班姬殿梁空绕复息檐寒窥欲徧今至随红萼昔还悲素扇一别无秋鸿差池讵相见　武元衡归燕诗曰春色徧芳菲闲檐双燕归还同旧侣至来绕故巢飞敢望烟霄逹多慙羽翮防衔泥傍金砌拾蕊到荆扉云海经时别雕梁长日依主人能一顾转盼自光辉　刘禹锡诗曰朱雀桥边野草花乌衣巷口夕阳斜旧时王谢堂前燕飞入寻常百姓家　白居易晩燕诗曰百鸟乳雏别秋燕独蹉跎去社日已近衔泥意如何不悟时节晚徒施工用多人间事亦尔不独燕营窠王建春燕词曰新燕新燕何不定东家緑池西家井
　　飞鸣当户影悠扬一绕檐头一绕梁黄姑説向新妇女去年堕子汚衣箱已能辞山复过海幸我堂前故巢在求食愼勿爱髙飞空中饥鸢为尔害辛勤作窠在画梁愿得年年主人爱　杨巨源宫燕词曰毛衣似锦语如弦日暖争髙绮陌天几处野花留不得双双飞向御炉前　张祜洞房燕诗曰清晓洞房开佳人喜燕来乍疑钗上动轻似掌中回暗语临牕户深窥傍镜台妆成正含思莫拂画梁埃　章孝标归燕词曰旧垒危巢泥已落今年故向社前归连云大厦无栖处更傍谁家门户飞　杜牧村舍燕诗曰汉宫一百四十五多下珠帘闭琐牎何处营巢夏将半茅檐烟里语双双　又归燕诗曰画堂歌舞喧喧地社去社来人不看长是江楼使君伴黄昏犹待倚阑干　李商隠越燕诗曰上国社方见此乡秋不归为矜皇后舞犹着羽人衣拂水斜纹乱衔花片影防卢家文杏好试近莫愁飞　又曰将泥红蓼岸得草緑杨村命侣添新意安巢复旧痕去应逢阿母来莫害皇孙记取丹山凤今为百鸟尊　赵嘏空梁落燕泥诗曰春至今朝燕花时伴独啼飞斜珠箔隔语近画梁低帷卷闲窥户林空暗落泥谁能长对此双去复双栖　李山甫燕诗曰每嵗同辛苦看人似有情乱飞春得意幽语夜闻声整羽荘妻恨回身汉后轻豪家足金弹不许污雕楹　秦韬玉燕诗曰不知大厦许栖无频已衔泥到座隅曾与佳人并头语几囘抛却绣工夫司空图燕诗曰从扑香尘拂靣飞怜渠只为解相依
　　经冬好近深炉暖何必千岩万水归　郑谷燕诗曰年去年来来去忙春寒烟暝渡潇湘低飞緑岸和梅雨乱入红楼拣杏梁闲几砚中闚水浅落花径里得泥香千言万语无人防又逐流莺过短墙　呉融燕雏诗曰掠水身犹重偎风力尚防瓦苔难定立檐雨忽喧归未识重溟逺先愁一叶飞衔泥在他日两两占春晖　王毂燕诗曰海燕双飞意若何曲梁呕嘎语声多茅檐不必嫌卑陋犹胜呉宫爇尔窠　欧阳澥燕诗曰翩翩双燕画堂开送古迎今几万囘长向春秋社前后为谁归去为谁来　杜荀鹤春来燕诗曰我屋汝嫌低不住雕梁画阁也知寛大湏穏择安巢处莫道巢成却不安　刘兼春燕诗曰多时牎外语呢喃只要佳人卷绣帘大厦已成须庆贺髙门频入莫憎嫌花间舞蝶和香趁江畔春泥带雨衔栖息数年情已厚营巢争肻傍他檐　南唐李建勲归燕词曰羽翼势虽防云霄亦可期飞翻自有路鸿鹄莫相嗤待侣临书幌寻泥傍藻池冲人穿桞迳捎蝶绕花枝广厦来应徧深宫去不疑雕梁声上下烟浦影参差旧地人潜换新巢雀漫窥双双暮归处疎雨满江湄　成彦雄新燕诗曰才离海岛宿江濵应梦笙歌作近邻减省雕梁并头语画堂中有未归人　李中燕诗曰豪家五色泥香衔得营巢太忙喧觉佳人昼梦双双犹在雕梁　蜀韦荘燕来诗曰去嵗辞巢别近邻今来空讶草堂新花间对语应相问不是村中旧主人　呉越罗隠燕诗曰不必嫌漂露何妨养羽毛汉妃金屋逺卢女杏梁髙野迥双飞急烟晴对语劳犹胜黄雀在栖息是蓬蒿　闽徐夤燕诗曰从待衔泥溅客衣百禽灵性比他稀何嫌何恨秋须去无约无期春自归雕鹗不容因自怪栋梁堪庇愿相依呉王宫女娇相袭合整双毛预奋飞　宋韩琦来凤诗曰来凤趋社期翩若天外至徘徊大厦间汲汲营巢意中心有所托自谓得其地衔泥两吻疮旦暮不少憩主人爱髙堂病尔如疣赘尔巢累肤寸长挺輙摧坠胡为不识嫌又续前功弃何处无蓬茅自足为生计不尔卵而覆其祸愈非细余既伤尔愚窃复探尔志孜孜不忍去欲动主人义万一怜其勤庶或息我类巨栋既不挠出处安且贵其能无报乎惟守信无贰年年应来驯狎如儿稚双双轩户前为君作嘉致不学君家客去就惟势利防羽一知归至死不他诣　梅尧臣燕诗曰前村春社毕今日燕来飞将补旧巢阙不嫌贫屋归衔泥和草梗倒翅过柴扉岂比惊丸鸟迎人欲拂衣　又曰双燕衔泥日深堂拂玉琴不教关阁户乃见主人心掠水飞殊防迎风去已禁短书犹可寄聊尔托防吟　宋祁燕诗曰翚檐文杏暖兰橑旧巢空石冷休翻雨帘开且待风饰钗聊伴凤传信肻饶鸿欲问张公子仓琅掩汉宫　王安石燕诗曰处处定知秋后别年年长向社前逢行藏似欲追时节岂是人间不见容　又曰马上逢归燕知从何处来贪寻旧巢去不带锦书回　范成大双燕诗曰底处双飞燕衔泥上药栏莫教惊得去留取隔帘看　陆游燕诗曰春昼花明映柳纤燕归胜事始能兼争梁谇语惊幽梦掠地斜飞避画帘雏食得虫应自喜巢泥经雨更频添去来要自知时节尝怪人嘲作附炎　又诗曰初见梁间牖户新衔泥已复哺雏频只愁去逺归来晩不怕低飞打着人　元刘秉忠留燕诗曰衔泥旧燕垒新巢来徃如辞曲折劳蜗舍虽防足容尔画梁争得几多髙　马祖常诮燕诗曰风雨池塘闘颉颃春来秋去一生忙世间多少寛闲境辛苦营巢傍屋梁　纳新京城燕诗曰三月京城寒悄悄燕子初来怯清晓河堤桞弱冰未消墙角杏花红萼小主家帘幕重重垂衔芹却向帘间飞托巢未穏井梧坠翩翩又向南天归君不见旧时王谢多楼阁青琐无尘卷珠箔海棠花外春雨晴芙蓉叶上秋霜薄　谢宗可睡燕诗曰补巢衔罢落花泥困顿东风倦翼低金屋昼长随蝶化雕梁春尽怕莺啼魂飞汉殿人应老梦入乌衣路转迷却怪卷帘人唤醒小桥深苍夕阳西　呉师道燕子行曰清江朱楼相对开去年燕子双归来东风吹髙社雨歇一日倏忽飞千回翻身初向烟中没掠地复穿花底出花飞烟散江冥冥城郭参差满斜日无情游子去不还短书寄汝秋风前绣帘不卷春色断空梁泥堕琵琶弦飞樯冉冉潇湘浦春尽天涯路脩阻一夜相思栁色深独上楼头泪如雨　明刘基双燕离诗曰双燕营巢时双飞复双语轻盈栁陌风振迅芹塘雨巢成近绣帏双宿更双飞为防主人爱不信有暌违四月温风起榴花发红蕊拾虫还哺雏出入无停觜五月教雏飞绕巢舞乌衣侧避蛛丝过斜萦栁线归六月雏翼老分飞各相保脉脉傍珠帘依依集兰橑世事有转旋陵谷一朝迁昆明延劫火甲第化歊烟带睡惊飞出尘沙两相失死生不得知嬿婉从兹毕回看旧主人粉黛成灰尘天髙云渺渺海阔波鳞鳞荏苒朝还暮惸惸向何处毛凋半夜霜泪滴三春露露寒霜又浓憔悴不成容同心谅难隔魂魄终相从　袁凯白燕诗曰故国飘零事已非旧时王谢见应稀月明汉水初无影雪满梁园尚未归栁絮池塘香入梦棃花庭院冷侵衣赵家姊妹多相忌莫向昭阳殿里飞　又新燕诗曰乍拂芳池逺还窥绣幕重莫将花片蹴飞舞满筵中　时大本白燕诗曰春社年年带雪归海棠庭院月争辉珠帘十二中间卷玉翦一双髙下飞天下公侯夸紫颔国中俦侣尚乌衣江湖多少闲鸥鹭宜与同盟伴钓矶　髙启燕燕于飞诗曰燕燕何处飞相见江南路薲香细雨春栁色芳烟暮才从箔外归复向舟前度莫入未央宫身轻有人妬　又燕至诗曰初来如报社前春好宿茅檐伴客身莫入江南旧庭院杏花风雨緫无人　杨基雪中燕诗曰燕雪两差池相兼拂绣帏玉楼迷故垒珠箔见乌衣斜讶冲花落轻疑掠絮飞晓寒人未起还认画梁归　李东阳燕诗曰绣户朱帘有路歧别时嫌早到嫌迟主家只解怜毛羽涴尽雕梁不自知　徐祯卿燕诗曰风暖池塘得意春水芹烟草一回新傍花掠羽差差影冲雨归巢喣喣亲眼底兴衰王谢宅楼中恩怨绮罗人闲追往事如相话只有侬家似旧贫　杨慎双燕曲曰有鸟名飞燕雄雌自相饮君玉池水巢君文杏梁美人当轩坐恐涴罗衣裳请君驱除之君怜不忍伤雏生八九子娇爱比凤凰鸣声何啾啾闻我庭东厢习飞还不逺堕坠双扉旁主人戒庐儿毛羽无摧戕不啄五株桃不啑五亩粮秋风从西起翩翩向南翔昔为黄口儿今为乌衣郎辞巢谢主人华屋恩难忘愿主夀千嵗嵗嵗巢君堂　袁袠燕诗曰最爱堂前燕髙飞忽复低趁风穿栁絮冒雨掠花泥帘影朝双舞梁尘晩并栖緑牎离思切肠断各东西原赋晋傅咸燕赋曰有言燕今年巢在此明年故复来者其将逝翦爪识之其后果至焉燕燕于飞差池其羽何诗人之是兴信进止之有序秋背隂以龙潜春晞阳而凤举随时宜以行藏似君子之出处恶焚巢之凶丑患林野之多阻谅鸟兽之难羣非斯人而谁与惟里仁之为美托君子之堂宇逮来春而复旋意眷眷而怀旧一委身乃无余岂改适而更赴　卢谌燕赋曰爰集崇宇依于其荣布窠巢之列列孕子鷇之嘤嘤铨先后而均哺迈尸鸠之能争于是族类偕长雌防俱逝颉颃水湄下上云际嘲哳间闗倏忽潎来如隼击去若鳬跇斗建午而子指日在戊而后憇　夏侯湛鳦鸟赋曰观羽族之羣类美鳦鸟之翔集顺隂阳以出处随寒暑而游蛰擢翾翾之丽容挥连翩之黝翼挺参差之脩尾发缁素之鲜色及至大火西景商风吹衣遂匿形于深穴敛六翮而不飞含静泊以充饥噏至和之精粹澹恬心以去欲故保生而不匮虞众物之为害独弃林而凭人不惊畏以自疏永归驯而附亲有受祥而皇祗故遗卵而生殷惟帝皇之嘉美置髙禖以表神类鸾皇之知徳象君子之安仁尔乃衔泥构巢营居傅桷积一啄而不已终累泥而成屋拾柔草以自借采懦毛以为蓐吐清惠之泠音永吟鸣而自足　増唐樊晦燕巢赋曰颉颃金屋差池翠宫衔泥绕栋度势廵空怜绮牎之华影爱罗幌之春风得地相贺分飞就功广狭殊轨规模不同散彩彬斑攒文潗防叠轻蕊而矜暖布重泥而讶湿迹似连珠形如聚粒霁光分晓出虚窦以双飞防隂合暝舞低檐而并入　侯喜秋燕辞巢赋曰虽革屋之可恋怯髙巢之夜冷得不上下其音翩翻其影乗秋而发且有便于风髙养羽既成亦可知其路永
　　原颂晋傅统妻辛氏燕颂曰翩翩鳦鸟载飞载扬颉颃庭宇遂集我堂衔泥啄草造作室房避彼湫隘处此髙凉孕育五子靡夭靡伤羽翼既就纵心翺翔顾影逸豫其乐难忘



　　御定渊鉴类函卷四百二十四
　　钦定四库全书
　　御定渊鉴类凾卷四百二十五
　　鸟部八【鸠　鸡　山鸡　吐绶鸡附　锦鸡附鸡附　杉鸡附　竹鸡附　英鸡附秧鸡附火鸡附】
　　鸠一
　　原方言曰鸠自闗而东周郑之郊韩魏之都谓之郎睾其大者谓之鳻鸠　増格物总论曰按左传五鸠曰祝鸠氏司徒也曰睢鸠氏司马也曰鸤鸠氏司空也曰鷞鸠氏司宼也曰鹘鸠氏司事也五鸠鸠民者也　埤雅曰雎鸠挚而有别故为司马主法制鸤鸠平均故为司空平水土鵻鸠孝故为司徒主教民籍虞槐赋春栖教农之鸟即鵻是也　本草释名曰鸠也鹁也其声也斑也锦也其色也佳者尾短之名也古者庖人以尸祝登尊俎谓之祝鸠此皆鸠之大而有斑者其小而无斑者曰佳【音锥】曰【音葵】曰荆鸠曰楚鸠也鸠之子曰防鸠曰役鸠曰糠鸠曰郎臯曰辟臯　本草集解曰斑鸠有有斑
　　者有无斑者有灰色者有大者有小者　鸠小而灰色及大而斑如梨花防者并不善鸣惟项下斑如真珠者声大能鸣可以作媒引鸠鸠性慤孝而拙于为巢才架数茎往往堕卵天将雨即逐其雌霁则呼而反之故曰鹪巧而危鸠拙而安或云雄呼晴雌呼雨　斑鸠是处有之春分化为黄褐侯秋分化为斑鵻黄褐侯青鵻也黄褐侯状如鸠而緑褐色声如小儿吹竽　又鸠有
　　白鸠緑鸠今夏月出一种糠鸠微带红色小而成羣所谓黄褐侯秋化斑鵻恐即此也好食桑葚及半夏苖鹘鸠似山雀而小短尾青黑色多声又名鶌鸠又名鹘鸼喜朝鸣又名鹘朝一云即鸴鸠也陆玑直以为斑鸠非也斑鸠项有绣文斑然与此全异此外又有□【音雉】鸠鷑【音及】鸠又有鸜鹆亦鸠类　埤雅曰鹘鸠性食桑葚然过则醉而伤其性故诗云于嗟鸠兮无食桑葚　原毛诗宛彼鸣鸠　増又鸤鸠在桑其子七兮鸤鸠一名秸鵴一名搏黍一名布谷一名获谷又名拨谷又名郭公又名鴶鸲又名鷜又名桑鸠又名鹁姑曹子建责躬表曰七子均养者鸤鸠之仁也　月令季春之月鸣鸠拂其羽戴胜降于桑【牝牡飞鸣以翼相拂郑康成注曰鸤鸠飞其翼相击趋农事也】　法言曰鸤鸠自闗而东谓之戴胜张华曰胜即首上饰也头上毛起故曰戴胜一名戴鵀【音壬】似山鹊而尾短长觜青色尾冠俱有文采如戴花故呼戴鵀　尔雅曰鸤鸠即布谷张华曰农事方起此鸟飞鸣于桑间若云五谷可布种也故曰布谷扬雄传注布谷一名买防【音韦】盖闻其声则农买防插以布谷也又其声曰家家撒谷因其声之相似也　周书时训曰鸣鸠不拂其羽国不治其兵　本草释名曰布谷名多皆各因其声之似而呼之如俗呼阿公阿防割麦插禾脱却布袴之类皆因其鸣时可为农故耳或云鸤鸠即月令鸣鸠也鸣乃鸤字之讹禽经及方言并谓鸣鸠即戴胜郭璞云非也【详鵧鸠】本草集解曰布谷似鹞长尾牝牡飞鸣以翼相拂击又案毛诗义疏云鸤鸠大如鸠而带黄色啼鸣相呼
　　而不相集不能为巢多居树穴及空鹊巢中二月谷雨后始鸣夏至后乃至　埤雅曰鸤鸠不自为巢居鹊之成巢有均一之徳盖其哺子朝自上而下暮自下而上者均也其子在梅在棘在榛而已则常在乎桑者一也又曰鸤鸠性一而慈祝鸠性一而孝　又曰鵻与鸤
　　鸠皆壹鸟也故有尸祝之号　又曰鹁鸠灰色无绣项隂则屏逐其匹晴则呼之语曰天将雨鸠逐妇是也禽经云鸠生三子一为鹗　原礼记曰仲春之月鹰
　　化为鸠然后设罻罗　列子曰鹞之为鹯鹯为布谷布谷久复为鹞　増爽鸠鹰也一嵗曰黄鹰二嵗曰鴘鹰次赤也三嵗曰鸧鹰顶有毛角微起通谓之角鹰鹰为鸠属者应阳而变则啄柔仁而不鸷故礼月令鹰化为鸠夏小正鹰者其杀之时也鸠者非其杀之时也　诗雎鸠注曰睢鸠水鸟一名王睢状类鳬鹥今江淮间亦有之生有定耦而不相乱偶常并游而不相狎故毛传以为挚而有别列女传以为人未尝见其乗居而匹处者盖其性然也　原续汉礼仪志曰仲秋之月县道皆案户比民年始七十者授之以玉杖餔之糜粥八十九十礼有加赐玉杖长九尺端以鸠为饰鸠者不噎之鸟也欲老人不噎所以爱民也　増酉阳杂俎曰朱提以南无鸠鹊　又曰鸮椘鸠所生　原说苑曰枭逢鸠鸠曰子将安之枭曰我将东徙鸠曰子改鸣则可不能改鸣东徙犹恶子之声也
　　鸠二
　　原琴操曰舜耕于歴山思慕父母见鸠与母俱飞鸣相哺食益以感思乃作歌　瑞应图曰白鸠成汤时来王者养耆老尊道徳不以新失旧则至一本曰成王时来列子曰邯郸之人以正月之旦献鸠于简子简子大
　　悦厚赏之客问其故简子曰元旦放生示有恩也客曰人知公放必竞捕献之捕益多不如勿赏　风俗通曰俗说髙祖与项羽战败于京索遁丛薄中羽追求之时鸠正鸣其上追者以鸟在无人遂得脱及即位异此鸟故作鸠杖以赐老者按少皥五鸠鸠者聚众民也周礼罗氏献鸠养老汉无罗氏故作鸠杖以扶老　古今注曰平帝元始三年济南鸠生白子　会稽典録曰皮延字叔然会稽山阴人养母至孝居丧有白鸠巢庐侧遂以终丧　又曰郑迁临淮太守郡人徐宪在丧致哀白鸠巢戸侧举为孝廉朝廷称为白鸠郎　増后汉书曰杨由从人饮勑诸生酒三行严车去请其故由曰向社中水上有鸠鸟鬭兵之象由去后舍人有鬭者果杀二人也　原吴録曰赤乌十二年八月白鸠见章安广州先贤传曰顿琦苍梧人至孝母丧琦独身立坟
　　历年乃成居丧逾制感物通灵白鸠栖息庐侧见人辄去见琦而留　捜神记曰京兆长安有张氏独处室有鸠自外入止于牀张氏祝曰鸠来为我祸也飞上承尘为我福邪来入我怀鸠飞入怀以手探之则不知鸠之所在而得一金带钩是后子孙过盛有为必偶赀财万倍蜀客贾至长安中闻之乃厚赂婢婢窃钩以与蜀客张氏旣失钩渐渐衰耗而蜀客亦数罹穷厄不为己利或吿之曰天命也不可以力求于是赍钩以反张氏张氏复昌故闗西称张氏传钩云　又曰沛国戴文谌居阳城山有神降焉其妻疑是妖魅神已知之便去遂化作一五色鸟白鸠数十只后有云覆之遂不见　増晋书曰太始八年白鸠二集太庙南门左九嫔白鸠赋序鸠巢于庙阙而孕白鸠一双毛色甚鲜金行之应也南史曰姚察在服制之中有白鸠巢于户上　隋书曰李得饶性至孝及居丧有鸠巢其庐　张九龄居母丧白鸠巢庐侧　北梦琐言曰王庭凑武陵支属也生于别墅尝有鸠数十只朝集庭树暮集檐下人异之后为三军扶立为留后代田正归别墅而庭树婆娑暗比舍矣
　　鸠三
　　原居鹊巢　食桑葚【诗维鹊有巢维鸠居之谓君积行累功以致爵位夫人起家而居有之其徳如鸤鸠乃可配焉笺如鸤鸠居鹊已成之巢故比兴也　又于嗟鸠兮无食桑葚】　养老纪官【上详鸠二风俗通　左传少皞氏以鸟纪官鸤鸠氏为司空平水土】　集井上　巢庐侧【地里志荥阳有厄井沛公避项羽有双鸠集井上故汉世正旦放鸠　下详鸠二会稽典録】集白水　献邯郸【景毅为白水令有异政鸠集其防　下详鸠二列子】　拂羽均食【上见鸠二月令　下见鸠二曹植责躬表】　入无忌之案　化张氏之钩【上详鹞二列士传下详鸠二捜神记】　轩轩　斑斑　増入御座　集凤池【晋永康元年正月大防有鸠入御座武帐中拂司空张华之冠　朝野佥载唐王及善才行庸猥风神钝浊为内史时人号为鸠集凤池】　巢舟　出笼【梁书庾子与父域为巴州守卒于郡子与奉丧还乡初发蜀有双鸠巢舟中及至又栖庐侧每闻哭泣声必飞翔檐上悲鸣激切　傅咸序余舍傍种楸成林闲居听斑鸠声音可恱于是捕而畜之旣而驯扰偶出之笼无何失之其后时时一来飞翔也】　朱目丹趾　霜衣雪襟【上见鸠五曹植魏徳论讴下见鸠四李白白鸠辞】
  </div>
  <div class="pagination">
   <a href="御定渊鉴类函_page301.html">
    上一页
   </a>
   <span>
    ...
   </span>
   <a href="御定渊鉴类函_page297.html">
    297
   </a>
   <a href="御定渊鉴类函_page298.html">
    298
   </a>
   <a href="御定渊鉴类函_page299.html">
    299
   </a>
   <a href="御定渊鉴类函_page300.html">
    300
   </a>
   <a href="御定渊鉴类函_page301.html">
    301
   </a>
   <span class="current-page">
    302
   </span>
   <a href="御定渊鉴类函_page303.html">
    303
   </a>
   <a href="御定渊鉴类函_page304.html">
    304
   </a>
   <a href="御定渊鉴类函_page305.html">
    305
   </a>
   <a href="御定渊鉴类函_page306.html">
    306
   </a>
   <a href="御定渊鉴类函_page307.html">
    307
   </a>
   <span>
    ...
   </span>
   <a href="御定渊鉴类函_page303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
