<!DOCTYPE html>
<html>
<head>
    <meta charset="UTF-8">
    <title>万姓统谱 - 第 291 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 291 页/共 403 页</h1>
    <div class="content">　　蔡豹【字士宣陈留人有气干仕为振武将军临淮太守在郡有治最迁徐州刺史】
　　蔡洪【字叔逺开郡人有才名西晋时王政陵迟官才失实君子多退而穷处洪作孤奋论与王沈失
　　时论同意仕为松滋令】
　　【南北】蔡道恭【字懐俭冠军人初仕南齐为右将军时议北伐令先屯洛口至夀春士女归降者数千人梁武帝起兵以为司州刺史善于备御北魏攻不能尅甥冯亮博览诸书隐居嵩山】
　　蔡廓【字子度谟曽孙博涉羣书宋武帝以廓刚直补御史中丞多所纠奏后为吏部尚书】蔡景歴【字茂世考城人俊爽有孝行家贫好学工草隷为文不尚雕琢长于叙事仕梁累官度支
　　尚书子徴聪敏强记事后母至谨擢中书令入隋为给事中】
　　蔡徴【字希祥景歴子防聪敏精识彊记年六歳诣梁吏部尚书禇翔翔嗟其颖异七嵗丁母忧居丧如成人礼继母视之不以道征供侍益谨初无怨色本名览景歴以为有王祥之性故为之更名字焉大建中迁太子舎人寻授左户尚书】
　　蔡兴宗【廓之子行已恭恪累迁尚书吏部侍郎孝武曰卿详练清浊今以选事相付后拜侍中每
　　正言得失无所顾】
　　蔡袭【髙平人仕魏为齐安郡守后从孝武西迁赐爵平舒县伯除岐雍二州刺史子祐少有大志事母以孝闻仕魏为都督尝迎孝武于潼闗以功封苌乡县伯累迁司马所得禄秩尽散宗族及卒家无余财】
　　蔡允恭【江陵人父大业后梁左民尚书允恭美姿容工为诗仕为起居舎人炀帝有所赋必令讽诵遣教宫人允恭耻之数称疾授内史舎人俾入宫固辞由是疎斥尝着后梁春秋】
　　蔡撙【字景节陈留人为吴兴太守在官惟饮郡井斋前自种紫茄白苋以为常饵诏褒其清加信武将军天监九年宣城郡吏吴伯承挟妖道聚众攻宣城杀太守转寇吴兴吏人并请避之撙坚守不动命众出战摧破伯承余党悉平累迁吏部尚书】
　　蔡大寳【一女择配见栁庄有远量曰襄阳水镜遂妻之】
　　蔡凝【字子居授吏部侍郎年位未髙而才地为时所重尝端坐西斋自非素贵名流罕所交接】蔡佑【字承先从周文战有功授平东将军与齐神武战于芒山佑时着明光铁铠所向无敌齐人咸
　　曰此是鐡猛兽也】
　　蔡约【字景防济阳考城人兴宗子约少尚宋孝武帝安吉公主仕齐迁太子中庶子司徒左长史明帝为录尚书辅政百僚脱屐到席约蹑屐不改帝谓江祏曰蔡氏是礼度之门故自可悦祏曰大将军有揖客复见于今约好饮酒夷淡不与世杂卒赠太常卿】
　　蔡裔【有勇气声若震雷有二盗入室裔抚牀一呼二盗俱殒】
　　蔡仲熊【济阳人礼学博闻谓人曰五音本在中土故气韵调平今既东南土气偏诐故不能感动太原王瓛亦以为然仲熊执经议论往往与时宰不合亦终不改操求同故坎防不进歴年方至尚书左丞当时恨其不遇】
　　【唐】蔡廷玉【昌平人德宗时朱泚为幽州节度使谋不轨廷玊在幕府不从被囚岁余出之泚曰而亦悔乎廷玊曰导以为逆即悔勉以忠义何悔之有复系之问曰能省过否不尔且死对曰不杀我公得名杀我我得名泚不能屈待之如初】
　　蔡少卿【容管经畧左押衙兵马使破黄贼隳折妖巢收复故地】
　　蔡剑【字纪钧新昌人以平黄巢功为左散骑常侍江南西道节度副使钟傅割据洪州求婚于剑剑
　　曰吾家世为唐忠臣肯以女事贼乎】
　　蔡希周【曲阿人官至监察御史见殷璠丹阳集】
　　蔡希寂【曲阿人官至渭南尉见丹阳集】
　　【宋】蔡审廷【武安人少能骑射初从周世宗征伐有功累官内殿直都虞侯宋初授冀州刺史从太祖
　　征太原训练士卒甚整后为鎭州兵马都钤辖】
　　蔡齐【胶水人举进士第一仪状俊伟举止端肃真宗见之曰得人矣诏金吾给七驺以宠之累官参
　　知政事屡进谠言出知颍州卒赠兵部尚书谥文忠】
　　蔡黄裳【字叔文晋江人大中祥符初第进士知鳯翔府虢县郡守有亲校虢人也招权受金黄裳至县先缚校传舎乃谒守具条其奸状置于法一府尽惊知建阳县秩满解去邑人遮使者乞再任从之】
　　蔡抗【字子直宋城人中进士自广东转运召为三司判官都城大水抗推原变异大臣畏其谏列白
　　为知制诰迁龙图直学士知定州】
　　蔡挺【字子政抗之弟举进士仁宗时知庆州夏人大入知有备引却熙宁时迁枢宻副使帝问泾原
　　训兵之法召按部将于崇政殿善之卒赠工部尚书谥文敏】
　　蔡冠卿【南城人父充天圣间进士累官羣牧判官冠卿庆歴中进士为原武主簿迁下邽令歴知鄢陵县所至有惠爱迁大理少卿出知饶州后以河东饥又敌争地出为晋守民赖以安】
　　蔡延庆【字仲远齐之从子举进士歴开封府推官进龙图阁直学士摄熈帅元夕张灯羌乘隙伏兵举火内应延庆觇知悉斩以徇禁疆吏剽攘夏民悦服官至吏部左侍郎】
　　蔡伯禧【福清人真宗朝试童科歳未二周上赐诗云七闽山水多材俊三岁神童出盛时家世应传清白训婴儿自得老成资初能学步来朝阙方及能言解诵诗更励孜孜图进益青云千里有前期授校书郎春宫伴读】
　　蔡用之【新昌人天禧初进士尝献万言书及碑赞论诔序杂文百万言真宗览之惊喜出其文以
　　示诸学士七世孙汝揆时号愚泉先生所着有希贤録贯通集友议襍书】
　　蔡襄【字君谟仙游人天圣中进士累官知谏院正色谠言精于吏事下不能欺所至有声能文章尤
　　工于书为当时第一官至端明殿学士卒谥忠惠】
　　蔡蒙吉【程州人年十二应童子科赐进士出身授韶州司法值世变未上郡守檄署梅州城陷被
　　执骂贼而死三日顔色不变元将异而瘗之】
　　蔡仲舒【字王臣新昌人景祐进士防不治生产苦志于学初为鄂州崇阳簿监司列荐其才授通山令更湘潭缙云防昌以弭盗功奏改承奉郎武胜军佥判致仕加太子中允以郊恩加勲骑都尉居家犹斆学不辍喜吟咏有诗数百篇人多称之】
　　蔡高【字君山襄之弟景祐中第进士为长溪尉县媪二子渔于海而亡媪指仇家告捕高隂察其迹乃宿海上七日二尸浮而至验之皆杀也遂捕仇家伏法又有夫偕出而盗杀其守舎子者髙亟召里民熟视之指一人曰此杀人者也讯之果伏人称神明迁太康簿卒年二十有八乡人哀之者多矣】
　　蔡元导【临川人博闻强记家贫无书有市书者过之辄留数部经宿还之曰吾已黙记擢嘉祐初
　　进士仕至南剑州推官】
　　蔡承禧【字景繁元导子与父同登进士授太平州司理再调知雩都县决事明敏熈宁中擢监察御史里行吕惠卿怙权任私承禧面奏其罪又奏其弟升卿考校国子阿私章五上帝并其党黜之赐五品服曰旌卿谠直加集贤院校理上遣李宪往熈河计置邉事诸将听节制承禧奏曰自古未有以兵寄阉人而不乱者鬼章患小用宪患大不成患小事成患大言甚切直上优容之后出为淮南转运使蘓轼称其事君倾尽悃款持心不倚云】
　　蔡传【字永翁襄仲子旬之子也初襄三子匀旬旻皆蚤世襄卒朝廷録其子孙以传守将作监簿时方二歳母刘氏抚教至于知书六经子史皆务贯穿志在学古务实因以奉母卒不逰塲屋而学行益力歴朝奉郎通判南京留守司年四十三即上章乞致仕奉亲以归著述颇多】
　　蔡伷【襄孙本僊逰人伷与弟佃伸入太学俱有声号三蔡佃崇宁初进士第二时从祖京当轴力欲罗致门下竟不能屈防星异上疏论宰相非人宜举汉汲黯故事以应天变责监温州税官至朝奉郎直龙图阁伷大观三年进士官至徽猷阁待制】
　　蔡如松【字劲节襄之族慷慨有大志与顔师鲁友善吴獬以文唱一时松与之论辨不为屈歴新
　　兴推官】
　　蔡諲【字伯恭荺州人元祐间隐居不仕筑书院有志于学者教之以三十人为率筑圃植花木为逰憇所号无为居士邑有讼不诉之官而决于諲有王烈之风时年八十一而卒】
　　蔡肇【字天啓丹阳人能为文最长歌诗援笔立就举进士徽宗时为吏部郎中兼编修国史后拜中
　　书舎人以显谟阁待制知明州有文集三十卷】
　　蔡延世【南城人靖康中以文武全材举建炎中为建昌军兵马监押金骑猝至守倅皆遁延世纠
　　集士卒婴城固守斩其使金人怒挑战延世击却之遂领军事】
　　蔡充【字公度南城人邵武县尉好自洁清平居衣冠容貌肃然临事以沈黙慎静为主无或过差人
　　以廉节称之】
　　蔡瑗【字希蘧龙溪人登进士第官至朝请大夫歴典五郡徽宗时上封事言商中宗严畏周文王无逸为万世鉴除江淮荆浙福建广南等路都大提防坑冶瑗以文章政事名世而声律尤长】
　　蔡蒙叟【闽县人博通古今之务养髙不仕弟子从远方至者常满其门谏议陈从易洎里中显达者十余人皆北面焉郡守李欣荐于朝授州助教非其好也年八十余卒于家号贞白子着绳子三卷凡五十七篇行于世】
　　蔡伸【字申道莆田人襄孙也政和进士歴太学博士迁通判真饶徐楚四州在真州日火延烧千余家民露处雪中老防号呼盈道伸辟寺宇官廨分处之且发常平廪以赈给守者不可伸曰此国家所以备非常也如得咎请独当之事闻朝廷释不问改知滁和等州初伸与秦桧同舎又同举后伸以赵鼎党乞祠者累年桧一日访伸有念旧语伸不肯干之桧意不乐官至左中大夫卒赠特进】
　　蔡洸【字子平襄孙父伸政和中进士仕为左中大夫洸事亲孝以防补将仕郎累官徽猷阁学士
　　知宁国府所得俸毎以赈亲戚之贫者卒之日囊无余赀】
　　蔡居中【字正夫南康人好学不倦事亲以孝闻尚名节不以生产介意宣和间入太学政和甲午释褐主文霍端友侍郎以其文拟冠多士同列有持他卷者曰波澜老成当为第一即张纲也霍以居中文示之曰简洁明粹非日煅月炼者不能及足为两学矜式居中次之会林台簿出守居中谒预修桑梓之敬林喜语之曰公青春擢第文学政事皆优为之且勉以当官见利未动居中佩服以清白闻终大宗正丞】
　　蔡霆发【字子飞南安人学行纯笃登淳熈甲辰第以邑最登朝主管官告院着家训集鉴】蔡橚【字子强传子大观三年与从父伷同登进士歴官朝奉郎直秘阁知泉州乃襄旧治橚为政得襄之家法人谓有祖风烈祖母白首康强父緑髪休官泉距甫四舎许安舆往来奉养珍厚人咸荣之官至朝奉大夫】
　　蔡元鼎【漳浦人少以文章自豪为乡先生所着有中庸大学解语孟讲义洪范会元杂类诗】蔡枢【字子歴传子以政和五年同从父伸登第歴官西京提举学司主管文字御史常安民在党籍人多疏之枢独事以师礼提举湖南学事时殿中侍御史张所教授潭州未知名防所白事问曰时事如此度今谁可任国事者所举刘安世枢瞿然曰自崇观来禁锢元祐之学文字言语稍涉疑似者必置之法子为教官乃敢伸公论若是耶即荐所后果知名年四十五丐致仕榜所居堂曰世隐宣和末兴燕云之师主兵者欲引枢为谋议官枢以书止之累官朝散郎守职方员外郎朝请大夫子頔孙师言敷言皆登第】
　　蔡青【漳浦人绍兴间青与同县人邹进熊保俱为左翼军步兵时山冦焚县治郡发皇甫某领步兵二十五人屯于县北门贼率三百余人至西闗皇甫某曰我等当効力血战三人先被髪操戈瞠目叱于众曰吾属当为国死既而与贼遇自夘至酉杀伤甚众贼分两道而遁三人乗势廹逐贼势穷反闘三人皆中伤以殁邑人哀之为衣衾棺殓合葬于邑西门外今犹相传曰勇士墓】
　　蔡念成【九江人嘉定初长延平书院学博而精行谊尤明粹一时学士倚为斯文桢干西山真德
　　秀帅长沙未上亦来预讲冠屦趋跄弦诵洋洋闻朝夕】
　　蔡懋【字子坚枢之弟靖康中为防州防昌西尉视事数月遇贼犯境奋然曰吾职也即日领所部及
　　土兵御之防力不胜遇害赠承事郎与其子一官】
　　蔡定【字元应山隂人父华佣书以生资定使学革坐法被系时年七十余法当免系鞫胥持不可定诣府请代弗许定知父终不可赎也仰天呼曰父老而刑定生何益自赴河而死府帅闻之惊曰真孝子立命出革厚为定具棺殓事而抚周其家】
　　蔡孝恭【元导四世孙博闻强记以贤良荐上批鳞十三防至京师或谓合谒当路孝恭曰以妩媚
　　取科第吾不能也遂归不仕】
　　蔡防学【字行之瑞安人乾道中进士初欲寘首选以所对策切直不果歴官校书郎后直学士院草制醇雅得体累转寳谟阁召权兵部尚书卒谥文懿防学气质凝重早以文名所着有编年政要诸书百余篇】
　　蔡发【字神与建阳人博学强记高简廓落不与世俗相俯仰因去逰四方闻见益广于易象天文地理三式之说无所不通而皆能计其得失杜门扫轨专以读书教子为事子元定生十歳即教使读西铭稍长则示以程氏语録邵氏经世张氏正防而语之曰此孔孟正脉也晩号牧堂老人朱文公尝称发所以教其子者不干利禄而开之以圣贤之学其志识高远非世人所及】
　　蔡元定【字季通建阳人父发元定八歳能诗日诵数十言及长登西山絶顶忍饥啖荠于书无所不读闻朱熹名徃师之熹扣其学大惊曰此吾老友也不当在弟子列韩侂胄禁伪学谪道州卒后赐谥文节所着有律吕新书八阵图说等书】
　　蔡渊【字伯静元定长子渊既受学家庭而又友黄干张浮诸贤清修苦节有父风与沈躬耕不仕着
　　周易训解发先儒所未发】
　　蔡沈【字仲黙元定子与兄渊皆不仕渊号节齐所着有周易训解沈师事朱熹熹晩欲注书遂以属沈又元定独得洪范之数隐居九峰未及论著曰成吾书者沈也沈潜反覆数十年遂成书传及洪范皇极内篇卒从祀孔子庙庭】
　　蔡和【字廷杰晋江人从朱公高弟陈易授业居白石村丧祭皆酌古礼乡闾化之一时泉士如郑思忱郑思恭苏思永王次傅卓琮王隽王以翼江与权黄必昌文学精粹皆其门人时号为紫阳别宗云】
　　蔡漴【字庆崇新昌人乾道进士初调湘潭簿雪旁邑寃狱却馈赆宪台荐其廉明调巴州教授改安化令庭无留讼寻倅金州漴为人静慤平居饮酒赋诗当官辨治整暇与上官论事有不可必力争之卒于官时人多敬慕焉】
　　蔡子宜【以书经中乡试第二人时解元亦书经故坊曰同元明年登进士第勅归荣既起陈情母老子防诏可其归凡饮食服御不敢并于亲居乡无分少长必接以恭及亲终丧葬如礼着丧记起复抗疏乞骸骨归附亲垅以经术教授乡里着披云集】
　　蔡开【字子明崇德人父熈孝感令以廉平闻开第进士宰德清值军兴征调县为不扰及去民攀留之知邵武郡初官租石带籴四斗备赈后为民患开请罢带籴遇荒输官价视时高下俾民自籴患遂已除漕司兼知岳州防军营田九军一日而毕又区画营佃军国两利改漕江西属郡旱捐漕计以济有畏斋集十五卷】
　　蔡辟【字子正开之弟博通六经居太学以直谅称第进士除教海陵侍从荐辟孝友累迁国子博士陞监察御史论事慷慨首言百司欺罔及郡县暴敛师将掊尅之又乞风厉士大夫收用善类以为国本官终国子祭酒】
　　蔡必胜【字直之平阳人乾道初中右科第一授江东领故事将官谒帅皆小衫拜廷下至必胜始袍笏以客礼见召试为閤门舎人幸臣曾觌方用事冀其附已必胜故不往出知邵州对辞论择方面人材天下大计孝宗异之曰观卿一表前程未易量也还带御器械光宗在东宫闻其不见曾觌叹息言佳士及即位擢知閤门事孝宗上仙光宗不能丧中外汹汹忧祸起旦夕必胜与赵汝愚定议立宁宗天下晏然必胜功最韩侂胄方规专擅忌之出知庐州既镇淮右遂议浚熈河造战舰大张声势以基远图未就擢吉州刺史奉祠卒】
　　蔡戡【字定夫忠惠公襄四世孙居道陵调溧阳尉督捕应格置弗言登乾道丙戌甲科持节过羊所部十四郡嵗以敷银为病戡代输民甚便之陞漕易湖南宪时李昻霄有异谋传闻詾詾戡乗其未定单车驰喻其党相顾愕然首服宁宗朝为京兆尹歳涝籴艰戡亟请赈民赖以济侂胄当国乃请老有定斋集行于世】
　　蔡兹【字光烈永春人绍兴十二年进士歴官南恩守秩满除广宪抗辞甚力遂挂冠归筑长奉书室兹蚤以文学名尝为考试官谓人曰吾取中后生三篇防皆欲为朝廷措置大事他日必非寻常人乃朱文公也】
　　蔡摸【字仲觉元定之孙行甚高度甚夷隐居笃学一以圣贤为师一时名士多师尊之尝辑朱文公
　　之书为续近思録淳祐中谢方叔乞表异之以劝后学有旨补迪功郎】
　　蔡曾【字子飞淹贯经史少为太学生至和中丞相刘沆馆之以训诸生欲以郊祀恩例官之不就而
　　归为南园摘花木山谷为作南园记自号东郭居士】
　　蔡齐基【字梦传连州人年十九领乡荐尝着周易述解九卷吕东莱见其书荐进于朝诗尤甚高
　　词翰踔厉自成一家】
　　蔡抗【字仲节沈子兄摸号觉轩抗博通经史尤于理学绍定初进士累官诸王宫学教授疏奏权奸不可复用国本不可不早定帝善其言累迁端明学士参知政事卒谥文肃】
　　蔡志学【字及之新昌人淳祐进士初调兴国主簿宪使李迪爱其才檄入签幕按法讯拟民称不寃秩满调武昌节度掌书记再调太和令独立不挠剖决如流寻授清江倅未几知高邮终朝奉郎自号如心有集传尝题小如山庙云平生事可对人説囊无一分闗节钱寄语江神明着眼好分风力送归船】
　　蔡松年【字伯坚眞定人父靖宋季守燕山入金为翰林学士松年自刑部郎中累官吏部尚书参知政事迁尚书左丞封郜国公进右丞相封魏国公卒谥文简二子圭字正甫中进士歴翰林脩撰同知制诰改户部员外郎兼太常丞几朝廷制度多所定官至礼部郎中封眞定伯出刺维州致仕而卒所着有补正水□五篇南北史志三十卷续金石遗文防尾十卷晋阳志十二卷文集五十卷璋亦登进士第】
　　【元】蔡【汝南人学通五经门徒千人其着録者万人徴辟不就顺帝时徴拜议郎讲论五经同异迁侍
　　郎出为农太守】
　　蔡珍【安阳人素骁勇从宪宗及世祖征伐所至有功南方平遂入宿衞后为亲军千户佩金符时白
</div>
    <div class="pagination">
<a href="万姓统谱_page290.html">上一页</a><span>...</span><a href="万姓统谱_page286.html">286</a><a href="万姓统谱_page287.html">287</a><a href="万姓统谱_page288.html">288</a><a href="万姓统谱_page289.html">289</a><a href="万姓统谱_page290.html">290</a><span class="current-page">291</span><a href="万姓统谱_page292.html">292</a><a href="万姓统谱_page293.html">293</a><a href="万姓统谱_page294.html">294</a><a href="万姓统谱_page295.html">295</a><a href="万姓统谱_page296.html">296</a><span>...</span><a href="万姓统谱_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
