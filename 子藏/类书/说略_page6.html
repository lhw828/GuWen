<!DOCTYPE html>
<html>
 <head>
  <meta charset="utf-8"/>
  <title>
   说略 - 第 6 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说略 - 第 6 页/共 15 页
  </h1>
  <div class="content">
   姓氏之説最盛于唐而国姓无定论林寳作元和姓纂而自姓不知所由来汉有邓氏官谱应劭有氏族篇又有颍川太守聊氏万姓谱魏立九品置中正州大中正主簿郡中正功曹各有簿状以备选举晋宋齐梁因之故晋散骑常侍贾弼太保王齐卫将军王俭梁北中郎谘议参军知撰谱事王僧孺之徒各有百官谱徐官又有百家谱宋何承天撰姓苑与后魏河南官氏志此二书尤为姓氏家所宗唐太宗命诸儒撰氏族志一百卷栁冲撰大唐姓系録二百卷释昙刚有山东士大夫类列三卷路淳有衣冠谱韦述有开元谱栁芳有永泰谱栁璨有韵略张九龄有韵谱林寳有姓纂邵思有姓解其书虽多皆本世本公子谱二书二书皆本左传然左氏所明者因生赐姓胙土命氏及以字以諡以官以邑五者而已
　　汉功臣表多竒姓与名之不避恶疾者如广严侯召欧成敬侯董渫阳夏侯陈豨隆虑侯周灶武彊侯庄不职贳齐侯合传胡害海阳侯揺母余曲成侯虫达芒侯耏跖祁侯缯贺髙宛侯丙猜辟阳侯审食其髙胡侯陈天乞厌次侯爰类阳河侯其石顷侯温疥深泽侯赵将夕宋子侯许瘛昌圉侯旅卿共严侯旅能师阏氏侯冯解散戴敬侯秘彭祖平州共侯昭渉掉尾下相侯泠耳髙梁侯郦疥黎顷侯召奴从票侯赵破奴龙侯摎广徳语儿侯榬终古楼虚侯訾顺乡侯逯普
　　杨万里谈晋于寳一吏取礼部韵书下注有干寳以进曰乃干宝非于也杨大喜以为一字师然宋板晋书文选俱作于寳于令升及捜神记周礼注亦俱作于无有称干者胡承之以为字画相沿之讹而取干子书为证按春秋有干犨后汉有干吉寳岂其后耶然亦自有于定国安知寳之不为其后也陆法言广韵止引干犨而不及寳则部韵亦未知所据也






　　説畧卷九
　　钦定四库全书
　　说略卷十　　　　　　　明　顾起元　撰礼蕞
　　郊社分合歴代行之亦未有定制汉初天子不亲郊文帝始幸雍郊见五畤武帝元光初始定三嵗一郊以二月祀泰畤于甘泉三月祀后土于汾阳成帝建始中始罢甘泉汾隂建南北郊于长安哀平间又怵于方士祸福之说而甘泉五畤南北郊一切报罢新莽始为合祀天地之礼而光武因之唐初犹主分祀大唐六典所载一曰冬至祀圜丘十四曰夏至祀方丘至宗天寳元年始合祀天地于南郊然有事上帝必先享元皇帝于太清宫宋自建隆以后皆主合祀其不合祀者唯元丰六年一郊我国家圣祖初建圜丘于钟山之阳方泽于钟山之隂行之数年而复合祀世宗皇帝乃改建南北郊分祀天地一遵二至之仪易之豫曰殷荐之上帝以配祖考涣曰先王以享于帝鼎曰圣人亨以享上帝皆不及地祗书肆类于上帝其余言六宗山川羣神而不及地祗武王克商柴望大告武成燔柴以祀天望秩以祀山川而不及地祗周公卜洛云越三日丁巳用牲于郊牛二释之者曰郊祭天地故用二牛其社于新邑则自是冢土之祭而非所谓方泽之祭盖古者起大事动大众必有事于社故也诗生民篇郊祀诗也而曰上帝居歆昊天有成命小序云郊祀天地而苏轼以为终篇告天而不及地据易书诗称未闻有所谓分祭地祗者独圜丘方泽之说见于周礼之大司乐泰坛泰折之说见于礼记之祭法然考之周礼大宗伯以禋祀昊天上帝司服祀昊天上帝则服大裘而冕礼记王制祭天地之牛角茧栗礼器祭天特牲祭义郊之祭大报天而主日配以月又郊特牲器用陶匏象天地之性也是即周礼礼记所载亦未尝泛及地祗其圜丘方泽泰坛泰折之说已见訾于先儒安知其非杂出于汉儒之附会也古者祭天之礼不一有郊有祈谷有雩有明堂至于社则以祭土神故有大社有王社周官论国之神位左祖右社是列于国中初非有方丘之设与郊位并也天覆无外地必画疆故诸侯皆得设社以祭其所分之土初非谓社为通祭地祗也古者祭天则必设地祗之位而日月星辰雨师风伯五岳四海之神咸在记云郊社之礼所以事上帝也此即天地合祀之明验也
　　先儒说郊其义有二案王肃圣证论以天体无二而郑氏谓天有六者指其尊极清虚之体其实是一论其五时生育之功其别有五以五配一故为六天据其在上之体谓之天天为体称故说文云天颠也因其生育之功谓之帝帝为徳称也故毛诗传云审谛如帝故周礼司服云王祀昊天上帝则大裘而冕祀五帝亦如之五帝若非天何为同服大裘又小宗伯云兆五帝于四郊礼器云飨帝于郊而风雨寒暑时帝若非天焉能令风雨寒暑时又春秋纬紫微宫为大帝又云北极耀魄寳又云太微宫有五帝座星青帝曰灵威仰赤帝曰赤熛怒白帝曰白招拒黑帝曰叶光纪黄帝曰含枢纽是五帝与大帝六也又五帝亦称上帝故孝经曰严父莫大于配天则周公其人也下即云宗祀文王于明堂以配上帝帝若非天何得云严父配天也而贾逵马融王肃之等以五帝非天唯用家语之文谓大皥炎帝黄帝五人之帝属其义非也又先儒以家语之文王肃私定非孔子正防又王肃以郊丘是一而郑氏以为二者按大宗伯云苍璧礼天典瑞又云四圭有邸以祀天是玉不同宗伯又云牲币各仿其器之色则牲用苍也祭法又云燔柴于泰坛用骍犊是牲不同也又大司乐云凡乐圜钟为宫黄钟为角太簇为徴姑洗为羽冬日至于地上之圜丘奏之若乐六变则天神皆降上文云乃奏黄钟歌大吕舞云门以祀天神是乐不同也故郑以苍璧苍犊圜钟之等为祭圆丘所用以四圭有邸骍犊及奏黄钟之等以为祭五帝及郊天所用王肃以郊特牲周之始郊日以至与圆丘同配以后稷郑必以为异圆丘又以帝喾配者郑以周郊日以至自是鲁礼故注郊特牲云周衰礼废儒者见周礼尽在鲁因推鲁礼以言周事郑必知是鲁礼非周郊者以宣三年正月郊牛之口伤是鲁郊用日至之月案周郊祭天大裘而冕郊特牲云王被衮戴冕璪十有二旒故知是鲁礼非周郊也又知圆丘配以帝喾者案祭法云周人禘喾而郊稷禘喾在郊稷之上稷卑于喾以明禘大于郊又尔雅云禘大祭也大祭莫过于圆丘故以圆丘为禘也圆丘比郊则圆丘为大祭法云禘喾是也若以郊对五时之迎气则郊为大故大传云王者禘其祖之所自出故郊亦称禘其宗庙五年一祭比每嵗常祭为大故亦称禘也以尔雅唯云禘为大祭是文各有所对也后稷配天见于周颂故思文云思文后稷克配彼天周若以喾配圆丘诗颂不载者后稷周之近祖王业所基故配感生之帝有勤功用故诗人颂之喾是周之逺祖为周无功徒以逺祖之尊以配逺尊天帝故诗无歌颂或诗本亦有而后来遗落也
　　按礼经言郊报天而主日配以月然则周之郊以后稷配天之外从祀惟日月而已明堂则郑氏注谓所祀者五方五帝及五人帝五官配以文王武王而已不祀他神也自秦汉以来郊礼从祀之神渐多晋太兴中贺循言郊坛之上尊卑杂位千五百神唐圆丘坛位上帝配帝以及从祀通计七百余座然圆丘所祀者昊天则从祀者天神而已于地示人鬼无预也自汉末始有合祭天地之礼魏晋以来则圆丘方泽之祀未尝相溷宋承五代之弊政一番郊祀赏赉繁重国力不给于是亲祠之礼不容数举遂以后土合祭于圆丘而海岳镇渎山川丘陵坟隰原衍皆在从祀之列于是祭天从祀始及地祗矣至神宗皇祐二年大飨明堂盖以亲郊之嵗移其祀于明堂而其礼则合祭天地并祀百神盖虽祀于明堂而所行实郊礼也然既曰明堂则当如郑氏之注及歴代所行故以太皥炎帝黄帝少昊颛顼五人帝勾芒祝融后土蓐收防五官神侑祀五帝于是祭天从祀又及人鬼矣建炎以后国势偏安三嵗亲祠多遵皇祐明堂之礼然观仪注所具神位殿上正配四位东朶殿自青帝至南岳十三位西朶殿自白帝至北岳十三位东廊自北斗至北隰二百有八位西廊自帝座至哭星一百七十五位又有众星一百五十八位共五百七十位则北晋贺循所言才三之一唐圆丘所祀三之二耳
　　古者之祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东祭月于西二也大宗伯四类于四郊兆日于东郊兆月于西郊三也大司乐乐六变而致天神月令孟春祈来年于天宗天宗者日月之类四也觐礼拜日于东门之外反祀方明礼日于南门之外礼月于北门之外五也雪霜风雨之不时于是乎禜之六也其次则大次小次设重帟重案其牲体则实柴其服则冕端其圭之缫籍则大采小采礼之之玉则一圭邸璧祀之之乐则奏黄钟歌大吕舞云门玉藻十有二旒龙衮以祭端以朝日于东门之外则龙衮端皆言其衣也衣冕之衣则用冕矣郑氏改端为冕不必然也虞氏释国语谓朝日以冕然祀上帝以衮冕而朝日以圭璧与张次设帟一切杀于上帝则其不用衮冕可知矣周礼于掌次之次帟案于典瑞之大圭镇圭缫籍言朝日而已则夕月之礼又杀乎此也汉武帝因郊泰畤朝出行宫东向揖日其夕西向揖月则失东西郊之礼也魏文帝正月祀日于东门之外则失春分之礼也齐何佟之曰王者兄日姊月马郑用二分卢植用立春佟之以为日者太阳之精月者太隂之精春分阳气方永秋分隂气向长天地至尊故用其始而祭以二至日月次天地故祭以二分则融与康成得其义也魏薛靖曰朝日宜用仲秋之朔夕月宜用仲秋之朏此尤无据也后周于东门外为坛以朝日燔燎如圜丘于西门外为坛于坎中方四丈深四丈以夕月燔燎如朝日隋唐坛坎之制广狭虽与后周差异大槩因之而已郑康成之说以社为五土之神稷为原隰之神左传云共工氏有子曰勾龙为后土后土为社烈山氏之子曰柱为稷自夏以上祀之周弃为稷自商以来祀之案郊特牲云社祭土而主隂气又云社所以神地之道又礼运云命降于社之谓殽地又王制云祭天地社稷为越绋而行事据此诸文故知社即地神稷是社之细别名曰稷稷乃原隰所生故以稷为原隰之神若贾逵马融王肃之徒以社祭勾龙稷祭柱后稷皆人鬼非地神故圣证论王肃难郑云礼运云祀帝于郊所以定天位祀社于国所以列地利社若是地应云定地位而言列地利故知社非地也
　　书云皇天后土皇者大也后即厚也古字后厚通用也扬州后土夫人祠塑后土为妇人像谬也月令云其后土注云颛帝之子孙祭法共工氏之霸九州也其子曰后土能平九州故祀以为社左氏亦云此岂妇人哉予谓其原王者父天母地之说郊祀歌所称泰媪富媪则直以为妇人矣
　　虞书肆类于上帝禋于六宗望于山川徧于羣神汉以王莽等奏日月星辰山川海泽六子之卦为六宗者按周礼以实柴祀日月星辰则星辰非六宗矣卦是物象不应祭之后汉马融以天地四时为六宗者礼无禋地与四时之义孔安国言寒暑日月水旱为六宗者于理又乖郑以星辰司中司命风师雨师为六宗者竝是星辰不应更立风师雨师之位魏刘邵以冲和之气六气宗之者气先于天不合禋天之下炁从天有则属隂阳若无所受何所宗之其间有张廸以六代帝王张髠以宗庙三昭三穆等竝不堪録后汉孝文帝以天皇大帝五帝为六宗于义为当何者按周礼以禋祀昊天上帝则禋祀在祀天不属别神又司服云祀昊天上帝大裘而冕祀五帝亦如之昊天五帝乃百神之尊宗之义也
　　郑氏以禘为时祭赵伯循非之按王制天子祫禘诸侯禘一犆一祫之说左传烝尝禘于庙之说所载晋人言寡君未禘祀之说皆指时祭而言无缘皆妄盖禘有二名有大禘之禘大传所谓礼不王不禘王者禘其祖之所自出而以祖配之礼运所谓鲁之郊禘非礼也是也有时禘之禘祭义所谓春禘秋尝王制所谓天子祫禘诸侯禘一犆一祫是也伯循以禘为非时祭之名因不信郑氏而并诋礼记左传其意盖谓禘只是大禘无所谓时禘然禘之名义他不经见赵氏所言亦是因礼记不王不禘之说鲁郊禘非礼之说见禘为天子之大祀故不可以名时祭然大传礼记也王制祭义亦礼记也今所本者大传礼运所诋者王制祭法是据礼记以攻礼记也至于禘烝尝于庙一语虽左氏所言然其所载昭公十五年禘于武宫二十五年禘于襄公定公八年禘于僖公襄公十六年晋人曰寡君之未禘祀则皆当时之事赵氏皆以为左氏见经中有禘于庄公一事故于当时鲁国之祭祀皆妄以为禘其说尤不通也三年一禘之说先儒林氏杨氏皆以为郑康成因春秋文公二年有祫僖公定公八年有禘遂想像而立为此说然光武二十六年诏问张纯禘祫之礼而纯奏礼三年一祫五年一禘盖此语出于纬书纬书起于元成间而光武深信之当时国家典礼朝廷大事多取决焉故此制遂遵而行之康成盖以汉礼为周礼非鲁礼也礼记明堂位曰成王以周公有大勲劳于天下命鲁公世祀周公以天子礼乐汉儒鲁颂閟宫遂縁此以解皇皇上帝皇祖后稷之文按吕氏春秋鲁恵公请郊庙之礼于周天子使史角往报之所谓天子盖平王也使成王果赐伯禽则恵公又何复请之有其曰天子使史角往报之盖亦未之许也礼又曰成王康王赐鲁重祭成王既赐康王又何加焉在春秋鲁颂春秋桓公五年书大雩雩之僭始于桓也闵二年书曰禘于庄公禘之僭始于闵也僖三十一年书曰四卜郊郊之僭始于僖也鲁颂閟宫三章首乃命鲁公俾侯于东锡之山川土田附庸无异典也其下乃言周公之孙庄公之子以及于享祀不忒皇皇后帝皇祖后稷盖鲁自伯禽而下十有八世自僖公始有郊祀而诗人颂之则其不出于成王之赐益明矣
　　逸书太社惟松东社惟桐南社惟梓西社惟槐见白虎通社木不同汉有枌榆社宋有楳社周礼二十五家为社各树其土所宜之木诗以社以方注社者五土之神能生万物者民或五家十家为社是私立之社也然则宰予之言故非谬于古立社义矣
　　五祀门戸中霤井灶见于仪礼自天子至士无隆杀司服曲礼礼运礼器天子诸侯大夫同之惟五者家之所皆有谁能去之自黄帝立五祀歴代守之无敢或废世本言汤五祀故曲礼谓天子五祀嵗徧康成以为商制汉志一戸二霤三灶四门五井白虎通义范晔髙堂隆刘昭之说皆然后汉魏晋亦皆从之汤五祀戸井灶中霤行有行无门而月令书乃有行而无井康成放之以故隋唐以行代井开元礼祀戸司命以春灶以夏门厉以秋行以冬霤以季夏迨林甫诏修月令始复井而绌行盖以行神軷于始行非冬祀也必欲祠行则汤之法去门为允惟戸即兼门而井非家国可得废者若天子之七祀乃有泰厉司命宫正五师七祀自与五祀不相统也且以五祀四至三祀二祀一祀其说尤乖祭法诸侯五祀乃存厉命而去戸灶大夫三祀族厉门行适士二祀门行庶士庶人一祀或戸或灶是则家无井灶而士庶无门井矣郑于祭法大夫与王有别故以周礼解之至于王制大夫五祀乃又以为有采地者无地则祭三而遽以曲礼为商礼祭法为周制其不达乃如此祭法王为羣姓立七祀又自为立七祀是二七祀矣夫王不过为羣姓祀为羣姓祀即自为矣乌有二哉记为羣姓立社又自为立社故说以为天子诸侯皆有私社以为私祷其有是乎乃若宗伯三祀禋祀实柴燎则祀天神之三礼酒正之三祀大祀天地宗庙中祀日月星辰社稷五祀小祀司中司命山川风雨如宗伯小祀之五祀康成以为五行之气司农以为五色之帝一云礿祠烝尝祫或曰展禽之说禘郊祖宗报之五祭五行之气迎于四郊而祭五徳之帝故礼含文嘉云南郊北郊东郊西郊中郊兆正谋也注言东郊去都城八里南郊九里西郊七里北郊六里中郊西南去城五里兆者作兆域也谋者斋戒谋虑其事也王制天子祭天地诸侯祭社稷大夫祭五祀而外传楚语谓天子徧羣神品物诸侯祭天地三辰其土山川大夫祀其先礼言五祀及所自出士庶不过其祖诸侯何得及天地三辰哉此又外传之妄
　　祭法雩禜祭水旱汉儒谓雩者吁嗟禜者禜域若雩禜兼祭水旱也又按司巫大旱则帅巫而舞雩女巫旱暵则舞雩是雩祭旱也鬯人禜门用瓠齐注引鲁庄二十五年秋大水皷用牲于门是禜祭水也自秦变古雩禜礼废汉武帝元封六年旱女子巫丈夫不入市昭帝始元六年旱雩禁举火故雩以祈雨用皂衣禜以祈晴用朱衣雩则闭阳而求诸隂禜则闭隂而求诸阳后汉行雩礼衣皂晋穆帝采后汉礼舞童皆皂服持羽翳歌云汉之诗齐梁至隋皆歌云汉诗梁武帝以雩坛不当在南郊正阳之方移之东郊又谓雩祭燔燎以火祈水于理为乖改燎为瘗议郎朱异谓云汉诗有瘗无燎也大同五年又定祈雨七事【一理冤狱及失职者二赈鳏寡孤独三省徭役四举贤五黜贪六卹怨旷七减膳】舞童皂服为八列各执羽翳每列歌云汉一章后魏武成帝和平元年雩旱选伎工端洁善讴者歌云汉每列一章古人救旱之法自七事外若徙市禁屠断扇官府露坐听政皆可举行近世祈雨不知以隂求隂既不反求七事专以僧道法师符醮香烧烛燔符燎楮秪助其热不知古人救旱必用女巫今用僧道法师若果术行精至亦亢阳之人非所以求雨后世贵僧道而贱巫古无僧道法师今为人祈祷是亦巫尔若郡邑急于救旱不得女巫或用女冠比丘尼亦是以隂求隂为得其义也
　　蜡与腊异腊也者猎也猎取禽以祭祖故礼腊先祖五祀在蜡后黄衣黄冠而祭谓之息民而蜡则祭日月星辰祠门吕公社皮弁素服以送终葛带杖以从丧杀所谓大蜡大蜡天子之礼也是以汉唐蜡祭遍及五祀蜡则于郊腊则于庙蜡祭宗而不及天祭社而不着地以异于郊也玉烛寳典云腊者祭先祖蜡者报百神同日而异祭盖亦以汉世季冬劳农大飨腊祭宗庙五祠同于一日尔按晋宋旧事魏帝逊位祖以酉而腊以丑高堂隆议王者各以其行之盛者为祖而衰腊故木行之君子祖辰腊火以午戌木以卯未金以酉丑土以戌辰今魏土王宜以戌祖辰腊博士秦静谓古礼嵗终祭蜡皆有常日而无正月祖祭之文汉以戌腊而以寅正午日祖盖非经义黄精之君盛徳在未而坤位于西南辰者嵗终日穷之辰不宜以为嵗初祖祭之行惟丑者土之终宜如前未祖而丑腊魏名臣奏司农董遇之议亦谓土行之君宜以未祖丑腊而魏台访议臣崇所议月令左氏俱不着日师说惟以盛祖而终腊此即隆之说也厥后宋徳以水故子祖而辰腊周以十日祭神农伊耆下至毛介于五郊五方天地星宿四灵五帝五官岳镇下至原隰分方而合祭之故隋初因以孟冬丁亥蜡百神失厥所谓至开皇始以建丑用腊贞观十一年房龄复按月令蜡法惟祭天宗其五天帝五人帝五地极俱非古典请除之而以季冬前寅蜡百神南郊以卯日祭社稷于社宫以辰腊飨宗庙五祀及开元定礼乃命三祭皆从腊辰以应土徳益失之矣【六典唐以季冬腊前寅蜡百神于南郊大明夜明神农后稷伊耆五官五星二十八宿十二辰岳镇海渎五田畯青龙朱雀麒麟驺虞武五方山川以至昆防一百八十七座】宋朝乾徳元年盖用戌腊而以前七日辛卯大蜡和岘以为蜡者腊之别名遂援开元之事而以今所行者为非于是三祭同用戌又按蜡之八神先啬也司啬也百种也农也邮表畷也禽兽也坊也水庸也郑氏以禽兽为猫虎无百种而益以昆防按昆防无作乃祝辞吕希哲杂记可考也
　　释奠释菜古礼仅存而行于学欧阳公记襄州谷城县夫子庙有云释奠释菜经之略者也古之见师以菜为贽故始入学者必释菜以祭其先师其学官四时之祭乃皆释奠奠有乐无尸而释菜无乐则其祭又略也祭之礼以迎尸酌鬯为盛释奠荐馔直奠而已故曰祭之略者余因攷之礼凡学官春释奠于其先师秋冬亦如之凡始立学者必释奠于先圣先师及行事必以币凡释奠者必有合也天子视学适东序释奠于先老见文王世子出征执有罪反释奠于学以讯馘告见王制皆言释奠必于学春官大祝大会同造于庙宜于社过大山川则用事焉反行舎奠甸祝掌四时之田表貉之祝号舎奠于祖祢亦如之师甸致禽于虞中乃属禽及郊馌兽舎奠于祖祢乃敛禽则在祖祢亦云舎奠也始立学者既兴器用币然后释菜见文王世子仲春上丁命乐正习舞释菜见月令大学始教皮弁祭菜见乐记大胥春入学舎菜合舞见春官凡皆言释菜也而亦莫不于学士昏礼若舅姑既殁后则妇入三日乃奠菜士丧礼君释菜入门丧大记大夫士既殡而君往焉释菜于门内春官□人乃舎萌于四方以赠恶梦注谓犹释菜萌菜始生则祭礼皆有释菜也郑人以释奠者设荐馔酌奠而已无迎尸以下之事又以见释菜奠币孔氏以为直奠置于物万氏以为释其所执之物而祭之故其字或作舎奠言物就可荐矣菜特用菜而已仪礼疏奠之为言停也停馔具而已又按周礼注郑司农云舎菜谓舞者皆持馨香之菜或曰古者士见于君以雉为贽见于师以菜为贽菜直谓疏食菜羹之菜或曰学者皆人君卿大夫之子衣服采饰舎采者减损解释盛服以下其师也谓舎即释也采读为菜菜苹藻之属吕氏春秋注舎犹置也初入学宫必礼先师置菜币于前以贽神采菜两音而异义矣
　　礼太牢谓牛羊豕具少牢谓去牛惟用羊豕人遂以牛为太牢羊为少牢不知太牢有羊豕少牢有豕也礼记郊特牲曰社稷太牢又曰卿大夫少牢士以特豕又曰特羊嘉祐杂志载刘禹锡判太仆供祫享太牢祗供特牛而不供羊豕其承误如此观唐人小说呼牛僧孺为太牢呼杨虞卿为少牢东都赋太牢飨注牛也此谬已久矣
　　九锡经本无文周礼以为九命春秋说有之一曰车马二曰衣服三曰乐器四曰朱戸五曰纳陛六曰虎贲七曰鈇钺八曰弓矢九曰秬鬯皆天子制度尊之故锡与但数少耳汉仪曰古者诸侯贡士一适谓之好徳再适谓之贤贤三适谓之有功乃加九锡瓒曰九锡备物伯者之盛礼齐桓晋文犹不能备今三进贤便受之似不当也当受进贤之一锡尚书大传云三适谓之有功锡以车服弓矢是也据此则车马也衣服也弓矢也又谓之三锡矣易师之九二王三锡命是也况诸侯赐弓矢乃得专征伐今三适特进贤耳安得越锡弓矢遽专征伐亦恐不然或当是车马乐器也因其适得贡人者三故亦锡之者三既曰车服弓矢而又谓之一锡亦非也反坫郑注为坫在两楹之间反爵其上坫字从土而云在两楹间岂常设与按郊特牲旅树反坫内则曰士于坫明堂位曰反坫出尊崇坫康圭士虞礼僎于西坫上则累土而为之皆可名坫而坫亦有髙卑东西之不同非必反爵之处也郑氏以坫之反异于经文矣
　　奠鴈古礼也诗云雝雝鸣鴈旭日始旦士如归妻迨氷未泮亲迎执鴈先儒谓取不再偶之义窃恐未然盖古人重冠昏皆以士而用大夫车服不以为僣大夫相见执鴈昏礼既以士而服大夫之公服乘大夫之墨车则见妇翁不得不用大夫之贽礼矣士宜执凫奚执大夫之鴈取其摄盛也若谓亲迎之始遂期其将来如孤鴈失不再偶可谓祥乎冠礼三加幞头服公服革带纳鞾执笏与此同义
　　自行束脩以上未尝无诲焉束脩非谓脯贽也盖言自行束带脩饰之礼以上盐铁论桑羊曰臣结发束脩得宿卫汉延笃曰吾自束脩以来为人臣不防于不忠梁商曰王公束脩厉节贾坚曰吾束脩自立君何忽忽相谓降邪此可证然古自有指脯贽为束脩者檀弓束脩之问不出境谷梁束脩之肉不行境中是也
　　汉书陈胜传袒右称大楚师古曰袒右者脱右肩之衣当时取异于凡众也周勃令军为刘氏者左袒为吕氏者右袒盖其义亦本于礼也礼曰献民虏者操右袂谓所以防异心也则操右袒者为虏所以别左之归正也仪礼凡事无吉凶皆左袒是以士丧礼大射皆袒左惟觐礼云右肉袒注云刑刑宜施于右也王孙贾入市呼曰淖齿乱齐国杀湣王欲与我诛淖齿者袒右市人从之者四百人
　　太祝辨九□一曰稽首二曰顿首三曰空首四曰振动五曰吉□六曰凶□七曰竒□八曰裒□九曰肃□注以拜头至地为稽首拜头叩地为顿首拜头至手为空首今荀子曰平衡曰拜下衡曰稽颡盖谓两手拱至地如衡然故谓之平衡下衡者首下手而稽留也故曰下衡曰稽首稽颡则首至地而稽留也顿首者首顿于手而即起如叩物然也空首者手虽至地头不至手但空其首而已也礼注似未尽振动注云战栗变动之拜记疏曰谓敬惧故为振动盖是感恩服罪仓卒致谢之状郑注谓王动色变为振动恐非吉拜凶拜皆丧拜也杂记曰三年之丧以其丧拜非三年之丧以吉拜注曰拜而后稽颡为吉拜谓齐衰不杖期以下者言稽颡而后拜为凶拜谓三年服者言是也竒读为竒耦之竒谓一拜也如仪礼賔拜洗拜告防拜执爵兴不言再拜者及士见大夫于其入也一拜尝为臣者奠挚再拜主人答一拜之类皆竒拜也郑氏曰裒读为报谓再拜义未详肃拜跪一拜也手不至地头不至手尔左传郤至三肃使者少仪妇人吉事虽有君赐肃拜是也郑注谓特非是盖拜也者服也服而俛伏以至敬顺也稽首顿首空首肃拜以浅深言者也振动者以形状言者也吉凶者以节度言者也竒裒者以数言者也
　　宋祖尝问赵中令拜礼何以男子跪而妇人不跪赵不能对徧询礼官皆无知者王贻孙言古诗长跪问故夫妇人亦跪也唐天后朝妇人始拜而不跪赵问所出因以太和中幽州司马张建章渤海国记所载为证叶氏燕语正举此且云天圣初明肃太后垂帘欲被衮冕亲祠南郊大臣争莫能阻薛简肃公问即服衮冕陛下当为男子拜乎议遂格礼九拜虽男子亦不跪贻孙之言陋矣简肃亦适幸其言偶中耳汪圣锡端明作燕语证误又云汉书周昌传吕后见昌为跪谢周宣帝诏命妇皆执笏其拜宗庙及天台皆俛伏则其时妇人已不跪矣故特有是诏云始于则天非也又按呉越春秋女子知子胥非常人长跪以餐与之则知女子长跪事不独始于古诗矣
　　书称舜曰五十陟方乃死礼曰天子登遐释诂曰隲假格陟跻登升也则登遐升遐同文舜为陟方自是南廵犹凡行必谓陟盖往而升也不谓地有高下而陟降异词周公称成汤者礼陟配天自是殷礼能升配天享国不宜遂以为陟而死也
　　今人死以纸覆面小说以为起于春秋呉王夫差临终曰吾无面目见子胥为我以帛冒之此说恐非只是记曰人死斯恶之矣当是孝子不忍他人恶其亲之意今包筲谓之粮罂瓶者因夷齐饿死后人恐其魂饥而设五谷之囊故礼记曰重生道也起于商今灵前有看果乃五代周祖灵前雕香为之形色与真无异今焚烧用楮钱周世宗发引之日金银钱以纸为之印文黄曰泉台上寳白曰防游亚寳果钱实起于此也
　　以人殉葬见于黄鸟之诗秦穆公事也及读史记秦本纪武公葬雍之平阳以人从死者六十六人又曰至献公元年方止则知武公而下十有八君皆有殉焉其来逺矣惟黄鸟彰彰者为惜三良且殉者百七十七人多故也
　　左传鲁哀公会呉伐齐战公孙夏命其徒歌虞殡注云虞殡送葬歌曲哀死也是知送葬之歌自古有之庄子曰绋讴司马彪注曰绋引柩之索也引绋而讴者即挽歌也所以促人齐力也事始以起自田横非也自周时有之按汉书齐王田横自刎门人不敢哭故为薤露蒿里之歌至汉武帝李延年分为二章薤露送王公贵人蒿里送士大夫庶人使挽柩者歌之故亦为挽歌云諡法言起于周公恐前此已有之但至周公叙諡法増广之耳尧曰神宗尧之先又有文祖艺祖汤曰成汤又曰武汤曰烈祖曰高后曰高祖曰神后曰武王守成之主大戊曰中宗武丁曰高宗由是观之諡与庙号周公前固有之矣
　　諡法白虎通卿大夫有爵故有諡士无爵故无諡春秋之世周齐晋卫君及卿有諡大夫无諡若羊舌肹祈奚蘧瑗之类俱无諡也鲁大夫亦有諡如臧文仲郈昭伯之类俱有諡也秦楚宋郑卿无諡如百里奚孟明子文孙叔敖华元子罕子皮子产子太叔之类俱无諡也呉越君臣俱无諡如阖闾句践之类俱无諡也战国君有諡臣无諡秦有天下君以世臣无諡汉制列侯比于春秋有諡其无爵者不諡故西汉之世虽嗣侯亦諡也东汉之世虽三公亦不諡也晋渡江而后用司徒导言命公卿无爵而贤者亦予之諡无爵而諡自东晋始也处士之有諡自苻秦之于张忠公孙永始也其有私諡也则自春秋黔娄始也妇人从夫之諡也其别諡者则自周穆王之哀淑人始也臣有三諡则卫侯之于公叔贞惠文子也生而预諡则卫侯之于北宫贞子析朱成子也战国之臣死无諡然生而有美号者武信武安刚成诸君文信侯之类是也春秋之世出犇而仕他国者有諡如臧武仲中行文子之类是也崔杼栾盈身为僇矣族已灭矣岂其故臣而为之諡抑左氏自立之也齐太子穆妃将葬立石志王俭曰石志不出礼经起顔延之为王球作墓志以其素族无名诔故也按魏侍中缪龙而葬大父母记姓名歴官姻娅墓下西京杂记杜子夏临终作文命刋石埋墓前又考博物志汉西都时南宫寝殿内有王史威长死葬铭又孔子之丧公西赤为识焉子张之丧公明仪为识焉说者谓识志也又阖闾墓中石铭庄子卫灵公沙丘石椁铭今古帖有比干墓铭文心雕龙云飞防有石椁之铭据此则非始于延之也
　　今书铭旌墓志用单字不用双字亦出于古临淄人发古冢得桐棺前秘外隠起为字云齐太公六代孙胡官之棺也见郦善长水经注亦有用双字者若呉公子札碑曰于乎有呉延陵君子之墓此孔子篆书君子或作季子
　　张元祯为陈彦成撰思礼堂记其曰周礼不言墓祭者或制之未备殊不知周礼冢人主凡祭于墓戸则墓祭之礼周公已立之矣又曰汉之时已有墓祭殊不思孔子葬泗上子贡庐冢三年鲁世以嵗时祠孔子冢则春秋以来有之矣况开元礼第七十八云昔者宗子去在他国庶子无庙孔子许望墓为坛如时祭祀则是孔子亦有墓祭之说矣









　　说略卷十
&lt;子部,类书类,说略&gt;
　　钦定四库全书
　　说略卷十一　　　　　　明　顾起元　撰律支
　　乐在古者东戸氏有歌而无謡葛天氏有广乐歌有八终祝诵氏听弇州之鸣鸟作乐属续朱襄氏令士达作五之瑟令曰来隂隂康氏有大舞见路史伏羲有扶耒亦曰立本神农有扶持亦曰下谋见帝系谱孝经纬伏羲有约同之咏伊耆氏有苇蘥之音见隋乐志黄帝有咸池亦曰大咸见周礼少皥有大渊见帝王世纪颛顼有六茎帝喾有六英尧有大章舜有大韶禹有大夏汤有大濩周有大武周公作勺又有房中之乐见文献通考
　　乐府易曰先王作乐崇徳殷荐之上帝以配祖考成周盛时大司乐以黄帝尧舜夏商六代之乐报祀天地百神若宗庙之祭神既下降则奏九徳之歌九韶之舞迨秦焚灭典籍礼乐崩壊汉兴高帝自制三侯之章而房中之乐则令唐山夫人造为歌辞史记云高祖过沛诵三侯之章令小儿歌之高祖崩令沛得以四时歌舞宗庙孝惠文景无所増更于乐府习常肄旧而已至班固汉书则曰汉兴乐家有制氏但能纪其铿锵而不能言其义高祖时叔孙通制宗庙乐迎神奏嘉至入庙奏永至干豆上奏登歌再终下奏休成天子就酒东厢坐定奏永安然徒有其名而亡其辞所载不过武帝郊祀十九章而已后儒遂以乐府之名起于武帝殊不知孝惠二年已命夏侯寛为乐府令岂武帝始为新声不用旧辞也迨东汉明帝遂分乐为四品一曰大享乐郊庙上陵用之二曰雅颂乐辟雍享射用之三曰黄门鼓吹乐天子宴羣臣用之四曰短箫铙歌乐军中用之其说虽载方册而其制亦复不传魏晋以降世变日下所作乐歌率皆夸靡虚诞无复先王之意下至陈隋则淫哇鄙防举无足观唐宋享国最久其辞亦多纯雅南渡后夹漈郑氏着通志乐略以为古之达礼有三一曰燕二曰享三曰祀所谓吉凶军賔嘉皆主此三者仲尼所删之诗凡燕享祀之时用以歌之汉乐府之作以继三代因列铙歌与三侯以下于篇亦无其辞后太原郭茂倩辑乐府百卷繇汉迄五代搜辑无遗金华呉立夫谓其纷乱厐杂厌人视听虽浮淫鄙俗不敢芟夷近豫章左克明复编古乐府十卷断自陈隋而止中间若后魏杨白花等淫鄙之辞亦复收载是亦未得尽善也
　　班固前志曰六律五声七始左传晏子亦曰七音八风九歌解曰七音七始盖指五音加变宫变徴也二变之意始见于此其实二变之说为夷则无射调也淮南子乃以角生应钟为和应钟生蕤賔为缪和缪非正为变宫变徴殊不知角生应钟即为变角应钟生蕤賔即为变羽况去宫徴已隔数律六律旋宫之法往而不反者也与宫徴何渉哉及考其律管乃候气之法而非旋宫之法盖候气自黄钟而太而夹以至应钟旋宫自黄钟而林而太而南以至仲吕二法彼此不相为用乃今以候气为旋宫何也西山新书苑洛直解信之不疑又从而附会之过矣
　　乐有堂上堂下古今所同也书曰戛击鸣球搏拊琴瑟以咏祖考来格堂上也下管鼗鼓合止柷敔笙镛以间鸟兽跄跄堂下也有虞之制也商颂曰猗与那与置我鞉鼓奏鼓简简衎我烈祖鞉鼓渊渊嘒嘒管声堂下也既和且平依我磬声磬玉磬也堂上升歌之乐堂上也有商之制也周之雅颂具在止有堂上升歌而无堂下诗章燕礼鼓瑟而歌鹿鸣四牡皇华即堂上也笙入立于县中奏南陔白华华黍说者曰有声无辞即堂下也有周之制也以是考之则钟磬琴瑟咏以乐章和以人声为堂上升歌之乐鞉鼓笙镛箫管柷敔埙箎但有谱奏不用人声为堂下之乐汉魏而下不问堂上下俱有歌章而其器物钟磬琴瑟筝筑箜篌琵琶箫管笙箎觱篥镛鼓一槩混用堂上下之义不复可辨又有鼓吹短箫铙歌皆军中马上道路所奏通谓之鼓吹或以给赐臣下此又堂下之变也
　　仪礼燕礼曰工歌鹿鸣四牡皇皇者华笙入奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗睢葛覃卷耳召南鹊巢采蘩采苹此则燕飨之有乐也王制曰天子食举以乐大司乐王大食皆奏钟鼓此食举之有乐也汉明帝定乐二曰雅颂三曰黄门鼓吹者皆燕射及宴羣臣之所用也又有殿中御饭食举七曲太乐食举十三曲然世皆不传唯晋荀朂所定歌章具存唐贞观初新定十二和之乐其曰天子食举及饮酒奏休和受朝奏正和正至礼防奏昭和皇太子轩县出入奏承和而史亦亡其辞迨宋建隆中始作朝会乐章载之于史
　　鼓吹者短箫铙歌蔡邕曰军乐也黄帝岐伯所作以德建武劝士讽敌也周官曰师有功则凯乐左传晋文公胜楚振旅凯而入司马法曰得意则凯歌雍门周说孟尝君鼓吹于不测之泉说者云鼓自一物吹自竽籁之属非箫鼓合奏别无一乐之名也然则短箫铙歌此时未名鼓吹矣应劭汉卤簿图惟有骑执菰菰即笳不云鼓吹而汉代有黄门鼓吹汉享宴食举乐十三曲与魏代鼓吹长箫伎箫伎录并云丝竹合作执节者歌又建初録云务成黄爵云逺期皆骑吹曲非鼓吹曲此则列于殿庭者为鼓吹今之从行鼓吹为骑吹二曲异也又孙权观魏武军作鼓吹而还应是此鼓吹魏晋代给鼓吹甚轻牙门督将五校悉有鼓吹晋江左初临川太守谢摛毎寝梦闻鼓吹有人为占之曰君不得生鼓吹当得死鼓吹摛击杜弢战没追赠长水校尉葬给鼓吹焉谢尚为江夏太守诣安西将军庾翼于武昌谘事翼以鼓吹赏尚射破便以其副鼓吹给之齐梁至陈则甚重矣各制曲词以颂功徳焉隋以后赏赐之制亡矣奏凯歌词其来已久按周礼大司乐曰王师大献则令奏恺乐大司马曰师有功则恺乐献于社郑康成云兵乐曰恺献功之乐也是则军礼之有恺乐其来尚矣若夫鼓吹铙歌横吹之名则起于汉崔豹古今注云汉乐有黄门鼓吹之一章亦以赐有功是则铙歌与横吹得通名为鼓吹曲但所用异尔汉有朱鹭等二十二曲列于鼓吹谓之铙歌又有横吹曲二十八解然辞多不传曹魏尝改汉铙歌为十二曲而辞率矫诞厥后栁宗元进唐铙歌洪武中宋濂拟宋鼓吹虽如魏之曲数而辞义殆过之矣
　　颂者奉神明之音不可他用可他用非颂矣周礼蜡祭则龡豳颂以息老物盖指良耜诸篇也以豳系之颂又以为籥龡于义未允外传曰金奏肆夏樊遏渠天子以飨元侯也夫元侯与祖宗同音周公制作恐不如此之谬蓼萧湛露之雅尚不足以酬元侯耶韦昭注云肆夏一名樊韶夏一名遏纳夏一名渠即周礼九夏之三也吕叔玉云肆夏时迈也樊执竞也渠思文也夫思文祀天之诗执竞祀三后之诗时迈廵狩祭告之诗遗此大义而附会于九夏之说何也近臣注疏多以臣工诸篇为戒农官丝衣为饮酒访落小毖为延访羣臣皆不得颂之义矣
　　郑夹漈曰云门大咸大韶大濩大夏大武凡六舞之名当时皆无辞故简籍不传晋荀朂使郭琼为舞节张华为乐章自此以来舞始有辞有辞失古道矣愚谓无诗则无声无声则无容是诗与声容者一贯之道也云门五辞不可考而知矣大武六诗其辞俱在武一章春秋传以此为大舞之首章周公象武王武功之舞作此诗以奏之所谓武始出而北也酌一章酌勺也内则十三舞勺即以此诗为节而舞所谓再成而灭商也般一章般旋也严氏谓与酌赉一体所谓三成而南也象一章即维清缉熙小序以为奏象舞所谓四成而南国是疆也赉一章赉予也大封于庙也所谓五成而分周公左召公右也桓一章春秋传以此为大武之六章所谓六成复缀以崇天子也诗章具在夹漈未之深考耳笙诗有辞有声如其有声无辞宜曰笙调不曰笙诗燕礼升歌鹿鸣下管新宫新宫今亡宋公享公孙昭子赋新宫将谓管亦有声无词耶其谓斯干为新宫者非也笙诗之亡犹管诗之亡也书曰琴瑟以咏笙镛以间诗曰我有嘉賔鼓瑟吹笙皆有诗也歌咏之声依之律和之自后防以来未之有改也是故升歌二终鹿鸣三诗也笙入三终南陔三诗也间歌三终鱼丽由庚六诗也合乐终则三南六诗众声偕作矣于是工告乐正曰正歌备皆谓之歌而可谓之有声无词耶凡乐四节首节歌也比歌以瑟也二节笙也辅笙以磬也三节歌笙相禅也四节乡乐也凡乐四节为诗十八篇皆有声有词鼔琴鼓瑟笙磬同音以雅以南此之谓也
　　汉时乐雅郑叅用而郑为多魏于荆州获汉雅乐古曲音调存者四曰鹿鸣驺虞伐檀文王而班佐延年之徒以歌声被宠复改易音辞止鹿鸣一曲晋初亦除之又汉代短箫铙歌乐曲三国时存者有朱鹭艾如张上之回战城南巫山髙将进酒之类凡二十二曲魏呉称号始各改其十二曲晋兴人又尽改之独云钓竿二曲名存而已汉代鼙舞三国能存者尚有殿前生桂树二曲其辞则亡晋以来新曲颇众隋初尽归清乐至唐武后时旧曲存者如白云公莫巴渝白苎子夜团扇懊憹石城莫愁杨叛乌夜啼玉树后庭花等止六十三曲唐中叶声词存者又止三十七有声无词者今不复见矣唐歌曲比前世盖多辞见于今者皆十三四世代差近尔故也
　　明堂位言昧东夷之乐也任南蛮之乐也周礼韎师掌教韎乐韎即昧也独西戎北狄之乐不见于经耳然观隋唐所谓燕乐则西戎之乐居其大半郑夹漈以为雅颂亦自西周始凡清乐妙舞未有不自西出者八音之音以金为主五方之乐惟西是承虽曰人为亦莫非禀五行之精气而然是固一说也愚又以为自晋氏南迁之后戎狄乱华如苻氏出于氐姚氏出于羗皆西戎也亦既奄有中原而以议礼制度自诡及张氏据河右独能得华夏之旧音继以吕光秃髪沮渠之属又皆西戎也盖华夏之乐流入于西戎西戎之乐混入于华夏自此始隋既混一合南北之乐而为七部伎所谓清商三调者本中华之乐晋室播迁而入于凉州张氏亡而入于秦姚氏亡而入于江南陈亡而复入北其初固本不出于西戎也
　　有娀氏二女居九成之台得天燕覆以玉筐既而发视之燕遗二卵飞去不返二女作歌始为北音禹省南土嵞山之女令其媵禹于嵞山之阳女乃作歌始为南音夏后孔甲出于东阳萯山天大风晦入民室其主方乳或曰后来良日也必吉或曰不胜之必有殃孔甲曰以为余子谁敢殃之后折橑斧断其足孔甲曰呜呼命矣乃作破斧之歌始为东音周昭王之右辛余靡有功封于西翟徙西河而思故处始为西音所谓四方之歌风之始也若在朝而奏者被之钟鼓管籥为雅颂秦青响遏行云虞公梁上尘起韩娥之音绕梁三夜临乘老姥传谷数日緜驹王豹之流皆古歌之圣者然亦单歌不合乐以后江南子夜前溪团扇懊憹之属是其遗响唐妓女所歌王涣之高适及伶工歌元白之诗皆是絶句宋之词今之南北曲凡几变而失其本质矣唯呉中人棹歌虽俚字乡语不能离俗而得古风人遗意也尔雅曰徒歌曰謡说文謡作防注云防从肉言今按徒歌谓不用丝竹相和也肉言歌者人声也出自胷臆故曰肉言童子歌曰童防以其言出自其胷臆不由人教也晋孟嘉云丝不如竹竹不如肉唐人谓徒歌曰肉声即说文肉言之义也
　　古乐府为时人所拟者稍举其略练时日青阳朱明西颢防天马天门景星日出入天地惟泰元斋房朝陇首象载瑜赤蛟汉郊祀歌朱鹭思悲翁艾如张上之回拥离战城南巫山高上陵将进酒有所思芳树上邪君马黄雉子斑临高台逺如期石留云黄爵竹钓竿篇汉铙歌殿前生桂树乐天长汉鞞舞歌白鸠碣石独鹿淮南王晋拂舞歌黄鹄吟陇头吟望行人折杨柳闗山月洛阳道长安道豪侠行梅花落紫骝马骢马雨雪刘生古剑行洛阳公子行晋横吹曲相和歌呉歌陌上桑凤将雏碧玉懊憹子夜长史变阿子欢闻桃叶团扇公莫舞白纻舞晴防乌夜啼石城乐莫愁乐襄阳乐夀阳乐栖乌夜飞三洲晋宋杂歌估客乐杨叛儿襄阳蹋铜鞮上声常林欢玉树后庭花黄鹂留金钗堂堂齐梁以后杂歌其它尚不可胜纪此其尤著者也若唐世乐歌雅盛第长孙无忌倾杯乐宗霓裳羽衣曲荔枝香梨园法曲凉州甘州伊州为最有声若花间草堂所载抑又烦矣
　　论语郑声淫淫者声之过也水溢于平曰淫水雨过于节曰淫雨声滥于乐曰淫声一也考工记曰善坊者水淫左传曰星在嵗纪而淫于枵郑声淫者郑国作乐之声过于淫非谓郑诗皆淫也后世失之解郑风皆为淫诗谬矣乐记曰流碎邪散狄成涤滥之音作而民淫乱狄与逖同逖成言乐之一终甚长淫泆之意也逖成者若古之曼声后世之花字耳
　　今乐府所传大曲皆出于唐而以州名者五伊凉熙石渭也凉州今转为梁州唐人已多误用其实从西凉府来也凡此诸曲唯伊凉最着唐诗词称之极多如老去将何散旅愁新教小玉唱伊州求守管弦声欵逐侧商调里唱伊州钿蝉金鴈皆零落一曲伊州泪万行公子邀欢月满楼双成揭调唱伊州赚杀唱歌楼上女伊州误作石州声胡部笙歌西部头梨园弟子和凉州唱得凉州意外声旧人空数米嘉荣霓裳奏罢唱梁州红袖斜翻翠黛愁行人夜上西城宿听得凉州双管逐丞相新裁别离曲声声飞出旧梁州只愁拍尽凉州板画出风雷是拨声一曲凉州今不清边风萧飒动江城满眼由来是旧人那堪更奏梁州曲昨夜蕃军报国仇沙州都防破梁州边将皆承主恩泽无人解道取凉州皆王建张祐刘禹锡王昌龄高骈温庭筠张借诸人诗也古乐府有朱鹭曲解云因饰鼓以鹭而名曲焉又云朱鹭呪鼓飞于云末徐陵诗有凫钟鹭鼓之句宋之问诗稍看朱鹭转尚识紫骝骄皆用此事盖鹭色本白汉初有朱鹭之瑞故以鹭形饰鼓又以朱鹭名鼓吹曲也梁元帝放生池碑云元龟夜梦终见取于宋王朱鹭晨飞尚张罗于汉后与朱鹭飞云末事相叶可以互证补乐府解题之缺也
　　王观国学林新编曰秦再思纪异録云琹谱胡笳曲者本昭君见胡人卷芦叶而吹之昭君感之为制曲凡十八拍观国以为董祀妻蔡琰文姬为胡骑所获归作诗二章今世所传胡笳曲十八拍亦用文姬诗中语盖非文姬所撰乃后人所撰以咏文姬也纪异谓昭君制曲则误矣王荆公作集曰胡笳十拍首言中郎有女能传业者咏蔡文姬也王昭君未尝有胡笳曲传于世以上皆王说按琹集曰大胡笳十八拍小胡笳十九拍并蔡琰作又按蔡翼琹曲有大小胡笳十八拍沈辽集世名沈家声小胡笳又有契声一拍共十九拍谓之祝家声祝氏不详何代李良辅广陵止息谱序曰契者明会合之至理殷勤之余也李肇国史补曰唐时有董廷兰善沈声盖大小胡笳云以此校之观国谓非文姬所撰亦非矣又按谢希逸琹论曰平调昭君三十六拍胡笳昭君二十六拍清调昭君九拍蜀调昭君十二拍吴调昭君十四拍杜琼昭君二十一拍凡有七曲然则昭君亦有胡笳但指数不同耳庾信诗云右调琹上曲变入胡笳声观国谓昭君不能制曲又非也
　　霓裳羽衣曲刘禹锡诗云三乡陌上望仙山归作霓裳羽衣曲又王建诗云听风听水作霓裳白乐天诗注云开元中西凉府节度使杨敬述造郑嵎津阳门诗注云叶法善尝引上入月宫闻仙乐及上归但记其曲遂于笛中写之会西凉府都督杨敬述进婆罗门曲与其声调相符遂以月中所闻为散序用敬述所进为其腔而名霓裳羽衣曲诸说各不同宋蒲中逍遥楼楣上有唐人横书类梵字相传是霓裳谱字训不通莫知是非或谓宋燕部有献仙音曲乃其遗声然霓裳本谓之道调法曲献仙音乃小石调耳未知孰是也
　　国史谱言客有以按乐图示王维维曰此霓裳第三叠第一拍也客未然引工按曲乃信此好竒者为之凡画奏乐止能画一声不过金石管弦同用一字耳何曲无此声岂独霓裳第三叠第一拍也或疑舞节及佗举动拍法中别有竒声可騐此亦未然霓裳曲凡十三叠前六叠无拍至第七叠方谓之叠遍自此始有拍而舞作故白乐天诗云中序擘騞初入拍中序即第九叠也第三叠安得有拍但言第三叠第一拍即知其妄也或说常有人观画弹琴图曰此弹广陵散也此或可信广陵散中有数声佗曲皆无如泼攦声之类是也
　　蜀梼杌记王衍十四年俳优有唱康老子者问李昊等其曲所出昊不能对徐光溥曰康老而无子落拓不事生业好与梨园乐工游一旦家资荡尽容悴而卒乐工叹之因为此曲又名得至寳按乐府杂録亦云康老子者尝与国乐狎荡家偶一老妪持旧锦褥货鬻乃以半千获之寻有波斯见大惊谓康曰何处得此至寳是氷蚕丝所织暑月陈于座一室清凉即酬千金康得之还与国乐追欢不经年复尽康卒乐人叹之制此曲亦曰得至寳又曰得寳子然则得寳子之名乐府方备唐英亦未能详也　一说明皇新宠杨太真语宫人曰朕得妃子如得至寳遂因制为此曲
　　曲名有解红者今俗传为吕洞賔作见物外清音其名未晓和凝集有解红歌云百戏罢五音清解红一曲新教成两个瑶池小仙子此时夺却柘枝名乐书云优童解红舞衣紫绯绣襦银带花凤冠盖五代时人也焉有吕洞賔在唐世预填此腔耶
　　乐苑云羽调有柘枝曲商调有掘柘枝此舞因曲为名用二女童防施金铃抃转有声其来也于二莲花中蔵之花折而后见对舞相呈实舞中雅妙者也段成式寄温庭筠云蓝纸诗曰三十六鳞充使时数畨犹得寄相思待将袍袄重抄了写尽襄阳掘柘词
　　女乐之兴本于巫觋周礼所谓以神仕者在男曰巫在女曰觋巫咸在上古已有之汲周书所谓神巫用国观楚辞九歌所言巫以歌舞悦神其衣被情态与今倡优何异伊尹书云敢有恒舞于宫酣歌于室时谓巫风巫山神女之事流传至今盖有以也晋夏统传女巫章丹陈珠二人并有国色庄服雅丽歌舞轻徊其解佩褫绅不待低帷昵枕矣其惑人又岂下于阳阿北里哉教坊家有部有色部有部头色有色长部如法部胡部之类色如杂剧色觱篥部舞旋色叅军色之类诸以杂剧色为首杂剧用四人或五人末泥色主张引戏分付副浄色发乔副末色打诨又或添一人收孤老其吹曲破断送者谓之把色见宋人灌园古杭梦游录
　　古人制尺以调律累黍以定尺汉志云律本起于黄钟之长以羊头山秬黍中者一黍之广度之九十黍为黄钟之长盖一黍约一分九十黍九寸律也周礼考工记于案言十有二寸于镇圭言尺有二寸又言桓圭九寸是周人以十寸为尺矣故歴代以周尺为古尺汉有刘歆铜斛尺蔡邕铜籥尺建武铜尺汉官尺魏杜夔尺晋田父玉尺梁表景尺晋始平古铜尺汲冢玉律尺钱乐之浑仪尺隋开皇水尺官尺后魏元延明尺梁刘曜土圭尺五代王朴律准尺宋和岘尺太府布帛尺李照尺胡瑗阮逸尺晋荀勖依周礼制尺谓之晋前尺与刘歆铜斛尺建武铜尺祖冲之铜尺汲冢玉律尺其度皆合隋意以其与周尺同因以校诸代之尺田父玉尺梁表尺加勖尺七厘汉官尺加勖三分三厘始平铜尺杜夔尺加勖四分浑仪尺加勖六分四厘蔡邕铜籥尺加勖一寸五分八厘元延明尺加勖五分八毫开皇水尺加勖一寸八分六厘刘曜土圭尺加勖一寸五分夫史臣称勖推考百代之法术极精宻及阮咸听其所造之乐则又以钟律声高乐音哀思及得始平古铜尺果长勖所造四分是岂可以勖所造独是而诸代尽非也宋仁宗朝诏丁度详定邓保信等所定律尺则以和岘之景表尺为长王朴律准尺比汉钱尺长二分比景尺短四分有竒胡阮保信及李照所用太府寺布帛尺其制弥长去古弥逺不可依用然则钟律尺度之中将何所据而为定依也
　　古乐器其始作槩有可攷其见于论辨者不载今按古记一一疏注之歌舞山海经曰帝俊八子始为歌舞孟频帝王统録曰隂康氏作舞吕氏春秋云陶唐氏作舞胡舞风俗通曰汉灵好胡舞鼓吹蔡邕礼志曰鼓吹岐伯所作以其徳也鼓礼记曰土鼓篑桴伊耆氏之乐也鞞鼓吕氏春秋曰帝喾令抃卜作鼓鞞又曰倕作鞞鼓部钟山海经曰炎帝之孙伯陵因鼓遂为钟磬世本曰母勾作磬簨簴礼记曰夏后氏勾龙作簨簴直曰簨横曰簴用县钟磬也铎鬻子曰禹之治天下也宣人事者振铎角马融曰黄帝会羣臣于太山作清角之音琴世本曰神农作琴广雅曰伏羲氏琴长七尺二寸上有五礼记曰舜作琴瑟世本曰庖羲氏作瑟史记曰帝使素女鼓五十瑟帝悲禁之不止改其瑟为二十五弦山海经曰帝俊子晏龙始为瑟也筝风俗通曰筝五筑身今并梁二州筝形如瑟不知谁所改也或曰蒙恬所造也籥礼记曰伊耆氏作苇籥箫礼记曰女娲氏作箫风俗通曰舜作箫笙世本曰女娲氏作笙簧竽世本曰随作竽女娲氏臣也埙世本曰商辛作埙宋衷曰商辛周平王之诸侯也周礼小师均教吹埙箎世本曰苏成公作箎宋衷曰周平王时诸侯也古史曰古有箎尚矣苏成公善箎按苏公作何人斯引埙箎为咏亦未知果善箎否也箜篌释名曰师涓所作靡靡之乐盖空国之侯淫声也史记曰武帝祠太一后土始用乐箜篌自此起续汉记曰灵帝作箜篌筑史记曰高渐离善击筑则战国前已有之矣
　　后汉祢衡传云衡方为渔阳参挝蹀而前注云文士传曰衡击鼓作渔阳参槌自蹋地来前蹑馺足脚容态不常皷声甚悲易衣毕复击皷参槌而去至今有渔阳参槌自衡始槌及挝并击皷杖也参挝是击皷之法而王僧孺诗云散度广陵音参写渔阳曲自音云参七绀反后诸文士多同用之据此诗意以为曲奏之名则槌字入于下句全不成文下云复参槌而去是知参槌二字当相连而读又按杨文公谈苑载徐锴至中书舎人尤嗜学该博领集贤学士校秘书时呉淑为校理古乐府中有掺字者淑多改为操盖章屮之变锴曰非可以一例改渔阳掺者音七鉴反三挝皷也祢衡作渔阳参挝皷歌词云边城晏开渔阳掺黄城萧萧白日暗淑叹服之余谓槌挝一也故或用槌字然参字当如徐说音七鉴反三挝皷也以其三挝故因谓之掺故唐李义山听皷诗云欲问渔阳掺时无祢正平古诗云必投潘岳果谁参祢衡挝亦以去声读之也沈存中笔谈论广陵散云散是曲名如掺弄掺淡序引之类乃引潘岳笙赋云流广陵之名散又应璩书云听广陵之清散则知散为曲名明矣所谓渔阳掺者正如广陵散也
　　杨诚斋诗曰天上归来已六更固知宋事不知何有六更也蟫精隽云宋内五皷絶梆皷遍作谓之虾蟆更其时禁门开而百官入所谓六更也如方外之攒防即今之发擂耳
　　记里皷车沈约宋书不著作者刘宋高祖平姚所得行每一里木人击皷一椎按栁子厚有记里鼓诗杨鉄崖有赋云虚轮晕轸横辕倚輗平厢互搆低高间施木镌象以正立手潜奋而有擕列鼓镯于上下各扣击以司时始越里以一发继蓬蓬而运规途倍五以至十铿金声以应期纵征行之徐疾咸适节而合宜虽亭堠之旁罗已黙测而先知此车制之大槩也
　　古之铜鼓铸异兽形为饰以高大为贵面阔丈余出于南蛮天竺国马援征交趾得而铸为马式后有大中小之制广西岑溪县有铜鼓神庙南宁志马援铜鼓形如坐墪而空其下满腹皆细花纹四角有小蟾蜍两人舁行拊之声如鞞鼓又雷州天宁寺铜鼓高二尺四寸径四尺余形极精致通典云南雄诸蛮欲相攻击则鸣此鼓到者如云家有鼓者号曰都老或云诸葛亮散埋铜鼓以魇蛮獠廉州志亦云孔明征蛮之具其所云中小铜鼓以革冒一面而击之响亮不下鸣鼍今则悬而击之者也观石鼓可以蒙皮而击则铜之蒙革无不可矣姑苏城外寒山寺夜半钟声到客船按王直方诗话引于鹄白乐天温庭筠半夜钟句为证诗眼又引齐武帝景阳楼有三更钟丘仲孚读书限中宵钟阮景仲守呉兴禁半夜钟为证唐书栁公绰传亦载人定钟事又墨客挥犀又引于邺诗逺钟来夜半皇甫冉诗夜半隔山钟为证野客丛书又引司空文明诗杳杳踈钟发中宵独听时王建宫词未卧常闻半夜钟陈羽诗隔水悠半夜钟许浑诗月照千山半夜钟为证且引江南野録载李升受禅之初忽夜半一僧撞钟满州皆惊召将斩之曰偶得月诗云云遂释之或者谓如野録所载则呉中以半夜钟为异矣然所谓半夜钟盖有处有之有处无之非谓呉中皆如此也
　　管子曰黄帝作五钟以正五声所以分五行也许氏辨钟为酒器而钟为乐钟考景钟咊钟其铭皆作钟不从童也惟寳咊钟作钟是知古者于此不一其书矣徐广车服仪制云角前世书记所不载而黄帝内传云女请制角二十四说文及晋书志通礼义纂亦云然又云请制旗帜以象云物铸钲铙以拟雹声鼓鼙以当雷霆皆女之所请而徐俭角赋以为帝会羣臣所作谓角者非也按周礼以鼖鼓军事六典乐録说者云蚩尤帅魑魅与黄帝战于涿鹿之野帝命吹角为龙吟御之马融又云出呉越谷俭黄帝会羣臣于泰山作清角之音似两凤双鸣二龙齐吟丹虵绕首雄虹带天横吹双角之实不过如此魏武北征乌丸越沙漠军士多思归于是减为中鸣尤更悲切故有长鸣中鸣吹角三部云晋庾翼与燕王书曰今致画长鸣角一双幡眊副是其遗制也
　　宋韦禹锡道州鼓角楼记云鼓角之制其来逺矣肇黄帝之御宇战蚩尤于涿野克壮乎虎旅取象乎龙吟尔后始备于卤簿嗣定于雅乐前征乌蛮之国遂寝于兠勒之曲后分熊轼之寄乃限于天骄之奏故有屹襄湖之峻雉敞云构之飞谯三吹之调切深七萃之师咸肃丕显乎威武底宁乎边鄙则知圣人备物制用其利博哉近世胡祭酒俨云画角之曲曹子建所作其词云为君难为臣难难又难其说甚新然不着出处诸书亦不见其事按陈氏乐书文献通考事物纪原最为博引亦不载其事韦禹锡此记徧徴鼓角前事可谓无遗曹植名人岂应遗漏胡氏此说似为无稽恐出俗口不载典册未可据也如近世传双陆为子建制洪迈双陆谱云世传为曹植制非乃知典册所不收者皆俗传之妄耳胡角者本以应胡笳之声后渐用之横吹有双角即胡乐也张骞入西域传其法惟得摩诃兠勒一曲李延年因胡曲更造新声二十八解乗舆以为武乐后汉以给边将魏晋以来二十八解不复具存其所用者唯黄鹄垄头出闗入闗出塞入塞折杨栁黄覃子赤之杨望行人十曲按魏晋之世有孙氏善旧曲宋识善击节唱和陈左善清歌列和善吹笛郝索善弹筝朱生善琵琶尤发新声故傅著书曰人若钦所闻而忽所见不亦异乎设此六人生于上世越今古而无俪何但于防牙同契哉唐乐所载有大横吹部小横吹部
　　白乐天觱篥诗翦削干芦挿寒竹九孔漏声五音足又云指防之下师授声含嚼之间天与气即今头管又牧童剥杨树皮卷成觱篥以竹为管而吹之亦有用桃皮者即所谓桃皮芦管之制古名管木其声应箫笳横吹之南蛮高丽之乐也广西苗用芦叶即芦笳芦管之类也觱篥本名悲篥声悲亦有以角为之以惊中国之马后乃以笳为首以竹为管所法者角音故曰角即今画角革角长五尺形如竹筒唐卤簿军中皆用之或竹木或皮
　　筝秦声傅曰蒙恬所造有弹筝搊筝卧筝高丽乐五筝见风俗通十二筝十三弦筝见唐乐志又宋文帝赐何承天银装筝唐清乐有云和筝又有轧筝古之善筝者郝索谢常桓伊何承天辛宣仲陆大喜见通考又索成宗伯夷善鼓筝见炖煌实录
　　古者造琴之法削以峄阳之桐成以檿桑之丝徽以丽水之金轸以昆山之玉虽成器在人而音含太古矣盖其制长三尺六寸六分象朞之日也广六寸象六合也有五象五行也腰广四寸象四时也前广后狭象尊卑也上圆下方象天地也徽十有三象十二律也余一以象闰也其形象凤而朱鸟南方之禽乐之主也五分其身以三为上二为下参天两地之义也司马迁曰其长八尺一寸正度也由是观之则三尺六寸六分中琴之度也八尺一寸大琴之度也至于弦之数先儒谓伏羲氏以五蔡邕以九孙登以一郭璞以二十七琴颂以十三雄谓陶唐氏加以二以为会君臣之恩桓谭以为文王加少宫少商二释知匠以为文王武王各加一以为文武是为七盖声不过五小者五法五行之数也中者十大者二十法十日之数也一则声或不备九则声或太多至于全之为二十七半之为十三皆出于七倍差溺于二变二少以应七始之数也
　　古琴惟夫子列子二様若太古琹或以一叚木为之并无肩腰惟加岳亦无焦尾安焦尾处则横坚木以承而夫子列子様亦皆肩垂而阔非若今耸而狭也惟此二様乃合古制近世云和様于岳之外刻作云头卷而下通身如一瓶状或以夫子様周遍皆作竹节様其异様不一皆非古制又于第四下安徽以求异曰此外国琴尤可笑也
　　斵琴名手自伯喈外隋则赵取利唐则雷霄雷盛雷珏雷文雷迅郭亮沈镣张钺金儒僧三慧宋则蔡睿朱仁霁卫忠正赵仁济马希仁马希先金渊金公路陈亨道马大夫梅四龚老林杲元则严古清施溪云施谷云施牧州见辍耕録
　　古琴有大琴中琴小琴颂琴一琴十三琴月琴素琴伏羲琴夫子琴灵开琴灵和琴见文献通考黄帝琴名清角见梁元纂要赵后琴名凤凰见西京杂记齐桓公琴名号钟楚庄王琴名绕梁司马相如及蔡琰琴皆名緑绮雄琴名清英蔡邕琴名焦尾谢庄琴名怡神李勉琴名寒玉石和志百衲见通考又响泉韵磬见国史补侍御尉迟君长乐冯端琴有荔枝见通考又有冰清春雷玉振黄鹄秋啸鸣玉琼响秋懐古南薫大雅松雪浮磬奔雷存古冠古渉深天球【赵子昂以大雅名堂松雪名斋当是二琴为所有耳】又混沌材玲珑玉万壑松雪夜冰玉涧鸣泉石上清泉秋塘寒玉九霄环佩已上俱见辍耕録又呉越有洗凡清絶二琴见洞天清禄集
　　集韵谓黄帝使素女鼓五十瑟帝悲不可禁命去其半定为二十五至秦俗恶薄有父子争瑟者又各分其半故当时名其器为筝又曰二器今皆十三实瑟之余制也吕氏古乐纪乃曰瞽瞍拌五之琴作以为十五之瑟命曰大章以祭上帝舜立仰延【疑乐官名】乃拌瞽瞍之所为瑟益之八以为二十三之瑟然则瑟之在古其规制更益亦屡矣
　　类说吕阿香戛圆腹圆腹者琵琶也今琵琶腹不甚圆恐当是阮也汉唐以来琵琶皆用拨而今手弹琵琶或曰自贞观中裴洛儿始当时谓之搯琵琶古琵琶用鹍鸡肋开元叚师用皮阮圆槽而十三柱也世以阮咸得名而黄庭坚摘阮歌云手挥琵琶送飞鸿身今亲见阮仲容则误以为仲容所作唐有五者如琵琶而小北国所出乐工裴神符初以手弹太宗悦甚后人习为搊琵琶元微之诗琵琶宫调八十一三调中弹不出贺懐智云琵琶有八十四调内黄钟太簇林钟宫声弹不出也今止二十八调也今琵琶四后周书武帝所弹五一名阮咸故今名阮又形圆如月一名月琴又有六角八角者皆四所谓酒徒鲍家四者或此又有三者直名曰三子非古雅乐也
　　枇杷见上林赋初无音周祗枇杷赋曰名同音器质异贞松则是与琵琶音相同也琵琶见阮咸传亦无音今人皆作平声然古人诗中琵字多作仄声用如白乐天金屑琵琶槽四弦不似琵琶声忽闻水上琵琶声朱史君断肠犹带琵琶皆读如被声今呉音读作弼音乃入声也
　　琵琶唐有搊琵琶大琵琶小琵琶秦汉琵琶扶南高丽龟兹踈勒有虵皮琵琶后魏宣武有屈茨琵琶唐天寳中宦者白秀正使西蜀得双鳯琵琶南齐武帝赐禇渊金缕柄银柱琵琶侯景使大乐令彭儁赍曲颈琵琶唐文宗朝内库有大忽雷琵琶小忽雷琵琶或云杨太真弹物唐史盛作六琵琶郑喜子进七琵琶北齐李搔李德忱造八琵琶
　　李商隠诗云锦瑟无端五十说者以为锦瑟者令狐丞相侍儿小名此篇皆寓言而不知五十所起刘昭释名箜篌云师延所作靡靡之乐盖空国之侯所作也叚安节乐府録云箜篌乃郑卫之音以其亡国之声故号空国之侯亦曰坎侯呉兢解题云汉武依琴造坎侯言坎坎应节后讹为箜篌予按史记封禅书云汉公孙卿为武帝言黄帝使素女鼓五十弦瑟云云于是武帝益召歌儿作二十五及箜篌应劭曰帝令乐人侯调始造此器前汉郊祀志备书此事言空侯瑟自此起顔师古不引劭所注然则二乐本始晓然可考虽刘呉博洽亦不深究且空元非国名其说尤穿凿也初学记太平御览编载乐事亦遗而不书庄子言鲁之调瑟二十五皆动盖此云续汉书云灵帝胡服作箜篌亦非也
　　缶土器可鼓盖中虚善容外圆善应中声之所自出而为立秋之音也易之比盈缶坎用缶离鼓缶诗之宛丘击缶乃三代以前上古之器想即今盎盆之类或曰形如覆盆以四杖击之或言唐尧时有击壤而歌者因使廓以糜防缶而鼓之理或然也庄周鼓盆而歌墨子吟缶齐景公鼓盆史记赵王为秦王击缶李斯以击瓮扣缶为秦声则其来久矣宋儒以为出于西戎不学之故也
　　笛有雅笛有羌笛有胡笛其形制所始旧说皆不同周礼笙师掌教箎或云汉武帝时丘仲始作笛又云起于羌人后汉马融所赋长笛空洞无底剡其上五孔一孔出其背正似今之尺八李善为之注云七孔长一尺四寸此乃今之横笛耳太常鼓吹部中谓之横吹非融之所赋者融赋云易京君明识音律故本四孔加以一君明所加孔后出是谓商声五音毕沈约宋书亦云京房借其五音周礼笙师注杜子春云乃今时所吹五空竹篴以融约所记论之则古不应有五孔则子春之说亦未为然今三礼图画亦横设而有五孔又不知出何典据也
　　马融笛赋云裁以当簻便易持李善注谓簻马防也裁笛以当马簻故便易持此谬说也笛安可为马防簻管也古人谓乐之管为簻故潘岳赋云脩簻内辟余箫外透裁以当簻者余器多裁众簻以成音此笛但裁以簻五音皆具当簻之工不假繁猥所以便而易持也箫管尔雅有防箫筊箫舜有韶箫前代有洞箫隋有歌箫唐乐图有十八管二十一管箫礼图有雅箫颂箫汉乐有短箫洞防记神女有鳯箫唐有防乐箫清乐箫教坊箫唱箫和箫女娲命娀陵作都良管陈氏乐书有孤竹管孙竹管隂竹管北国有芦管唐乐有七星管古又有双凤管唐史盛作太平管唐乐部有骆驼管跋膝管宋有拱辰管秦库有昭华管
　　小说载酒令遥望渔舟不隔尺八又明皇在仙宫以好吹尺八谪人间沈括云马融笛赋空洞无底剡其上五孔一孔出其背正似今之尺八杨用脩云六孔旁一孔加竹木足黄钟一均或谓之尺八管按容斋随笔载逸史开元末一狂僧住洛阳回寺一老僧令于空房内取尺八来乃笛也则尺八为笛明矣
　　前代乐饮酒酣必起自舞诗云屡舞仙仙是也宴乐必舞但不宜屡耳前代讥在屡舞不讥舞也汉武帝乐饮长沙定王舞是也魏晋以来尤重以舞相属谢安以属桓嗣是也近代以来此风絶矣宋孝武帝大明中以鞞拂杂舞合之钟石施于朝廷鹤舞马舞竹书穆天子传亦有之宋鲍照又有舞鹤赋此舞或时而有非乐府所统唐翔麟凤苑廐有蹀马俯仰腾跃皆合曲节朝会用乐则兼奏之
　　菩萨鬘词考杜阳编谓大中初女蛮国贡双龙犀明霞锦其国人危髻金冠璎珞被体故谓之菩萨鬘当时倡优遂制菩萨鬘曲文士亦往往声其词优者作女王曲音词宛畅传于乐部佛经戒律有香油涂髪华鬘被首白乐天蛮子朝诗花鬘抖擞龙蛇动是其证也今讹作蛮者非然此词李太白集已有则所云大中初贡者亦非也
　　傀儡子起乎汉祖平城之围陈平造木偶人运机闗舞埤堄间阏氏望见谓是生人虑冒顿必纳之遂退军史家但云秘计鄙其防下耳宋朝王韶开熙河之后亦以舞迓鼓使诸羌出观遂破鬼章此两得以为防也今元宵舞者是其遗制然舞之类亦颇多有大垂手小垂手字舞花舞马舞或象惊鸿或如飞燕婆娑舞态也曼延舞缀也舞曲有緑腰苏合香屈柘湖渭州围乳旋甘州等字舞以身亚地布成字也今庆夀锡燕排塲作天下太平字者是也花舞者着緑衣偃身合成花即今柘枝舞有花心者是也马舞者以拢马人着彩衫执鞭于床上舞躞蹀皆应节奏唐宴吐番蹀马之戏皆五色彩丝金具装于鞍上加驎首凤翅乐作马皆随音蹀足宛转中节北人大骇明皇之舞马亦其遗意尔
　　古之舞有帗舞羽舞皇舞旄舞干舞人舞野舞万舞周制也公莫舞即巾舞巴渝舞女舞鞞舞七鞶舞汉制也白纻舞幡舞扇舞晋制也城舞后周平齐制也万嵗舞师子舞霓裳舞坐部舞立部舞倾杯舞软舞徤舞叹舞唐制也
　　古之杂戏鱼龙曼延见汉书高絙凤皇安息见邺中记都卢寻橦丸剑吞刀履索吐火衡狭燕濯见西京赋跟挂腹旋见西都赋戏车山车兴雨动雷激水转石嗽雾扛鼎见李尤长乐观赋象人见西汉书怪兽舎利见后汉书紫鹿跂行巨象行乳见晋书跳铃掷剑见梁书魁礧子排闼瞠面打毬猨骑参军踏揺娘假妇苏葩蔵挟杂旋弄枪蹵瓶擎戴抝腰飞弹见唐世小说
  </div>
  <div class="pagination">
   <a href="说略_page5.html">
    上一页
   </a>
   <a href="说略.html">
    1
   </a>
   <a href="说略_page2.html">
    2
   </a>
   <a href="说略_page3.html">
    3
   </a>
   <a href="说略_page4.html">
    4
   </a>
   <a href="说略_page5.html">
    5
   </a>
   <span class="current-page">
    6
   </span>
   <a href="说略_page7.html">
    7
   </a>
   <a href="说略_page8.html">
    8
   </a>
   <a href="说略_page9.html">
    9
   </a>
   <a href="说略_page10.html">
    10
   </a>
   <a href="说略_page11.html">
    11
   </a>
   <span>
    ...
   </span>
   <a href="说略_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
