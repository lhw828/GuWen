<!DOCTYPE html>
<html>
<head>
    <meta charset="UTF-8">
    <title>喻林 - 第 119 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 119 页/共 195 页</h1>
    <div class="content">　　郁者不阳也周鼎着防令马履之为其不阳也不阳者亡国之俗也【吕氏春秋达郁】
　　齐宣王好射説人之谓己能射彊弓也其尝所用不过三石以示左右左右皆试引之中闗而止皆曰此不下九石非王其孰能用是宣王之情所用不过三石而终身自以为用九石岂不悲哉非直士其孰能不阿主世之直士其寡不胜众数也故乱国之主患存乎用三石为九石也【吕氏春秋壅塞】
　　严则下喑下喑则上聋聋喑不能相通何国之治也【説苑政理】
　　举袂覆目不见日月【焦氏易林坤之随】
　　葛藟蒙棘花不得实谗佞乱政使恩壅塞【焦氏易林师之中孚】视暗不明云蔽日光【焦氏易林蛊之比】
　　逺视无光不知青黄黈纩塞耳使君闇聋【焦氏易林噬嗑之蹇】日出阜东山蔽其明章甫荐履箕子徉狂【焦氏易林贲之屯】墙髙蔽目昆仑翳日【焦氏易林坎之豫】
　　初一割其耳目及其心腹厉测曰割其耳目中无外也【太经第六割】
　　次七紫蜺矞云朋围日其疾可割测曰紫蜺矞云不知刋也【太经第六割】
　　下不钳口上不塞耳则可有闻矣有钳之钳犹可解也无钳之钳难矣哉有塞之塞犹可除也无塞之塞其甚矣【申鉴杂言上】
　　今有谷生于千仞之冈其叶如云其榦如虹防于春夏不知秋冬沐之以芳雨畅之以薰风受天泽之宠而根蒙葺乎一壑其青松朱桂之树不得雨露而槁悴者三匝下有万章凋零在隂其孤兰与众英皆不得被乎阳春有牧者顿足于比陵之坡而盻之欲系则无修绳欲伐则无斧斤使山之草木离披偃蹇垂荣而待于幽焦萌而听于谷当是之时臣不知牧者之何所解也晋王曰是谷也必凋于岁寒奈春夏何意者其伐之乎牧者无斧柯请谋于樵苏【天禄阁外史一难】
　　夫云兴而日月闇云藏而日月明【王逸注楚辞九歌】
　　众伪蔽君如云雾之隐日使不可得见也【王逸注楚辞九思】日月无光云雾之所蔽人君昬乱佞邪之所惑【王逸注楚辞九思】
　　容隐奸邪若囊橐之盛物【前汉书注刑法志】
　　岂不郁陶而思君兮君之门以九重猛犬狺狺而迎吠兮闗梁闭而不通【文选宋玉九辩】
　　利眼临云不能垂照朗璞垢不能吐辉是以明哲之君时有蔽壅之累俊乂之臣屡抱后时之悲【文选陆机演连珠】妬妻不难破家乱臣不难破国一妻擅夫众妻皆乱一臣専君羣臣皆蔽【意林申子】
　　天明日明然后能照四方君明臣明然后能照万物域中四明故能久【太平御览天部下】
　　人主独立臣下双身养主之意阿主之心塞主之听蔽主之明【道德经指归巻十】
　　譬如咽塞病即能断命【大实积经巻一百一十二】
　　譬如日障蔽故其照不明【大智度论巻九十九】
　　福庆
　　云上于天需君子以饮食宴乐【易需】
　　六五或益之十朋之弗克违元吉【易损】
　　南有樛【音鸠】木葛藟【音垒】累【音雷】之乐只君子福履绥之　南有樛木葛藟荒之乐只君子福履将之　南有樛木葛藟萦【乌营反】之乐只君子福履成之【诗国风樛木】
　　螽【音终】斯羽诜诜【音莘】兮宜尔子孙振振【音真】兮　螽斯羽薨薨兮宜尔子孙绳绳兮　螽斯羽揖揖【音缉】兮宜尔子孙蛰蛰兮【诗国风螽斯】
　　终南何有有条有梅君子至止锦衣狐裘顔如渥丹其君也哉　终南何有有纪有堂君子至止黻衣绣裳佩玉将将寿考不忘【诗国风终南】
　　天保定尔以莫不兴如山如阜如冈如陵如川之方至以莫不增　如月之恒如日之升如南山之寿不骞【音牵】不崩如松柏之茂无不尔或承【诗小雅天保】
　　南山有台北山有莱乐只君子邦家之基　南山有桑北山有杨乐只君子邦家之光　南山有北山有李乐只君子民之父母　南山有栲【音考】北山有杻【音纽】乐只君子遐不眉寿　南山有枸【音矩】北山有楰【音庾】乐只君子遐不黄耉【诗小雅南山有台】
　　瞻彼洛矣维水泱泱【音秧】君子至止福禄如茨【诗小雅瞻彼洛矣】鸳鸯于飞毕之罗之君子万年福禄宜之　鸳鸯在梁戢其左翼君子万年宜其遐福　乗马在廐摧【音剉】之秣【音末】之君子万年福禄艾之　乗马在廐秣之摧之君子万年福禄绥之【诗小雅鸳鸯】
　　瞻彼旱麓榛楛【音戸】济济岂弟君子干禄岂弟　瑟彼玉瓒【才旱反】黄流在中岂弟君子福禄攸降【诗大雅旱麓】
　　莫莫葛藟施【音异】于条枚岂弟君子求福不回【诗大雅旱麓】瑟彼柞棫民所燎矣岂弟君子神所劳【去声】矣【诗大雅旱麓】有巻【音权】者阿飘风自南岂弟君子来游来歌以矢其音【诗大雅巻阿】
　　三寿作朋如冈如陵【诗颂閟宫】
　　以芬香之酒醴祭于祖妣则多得其福祜【郑氏笺诗载芟】瑟然众多而茂盛者是彼柞棫之木也此柞棫所以得茂者正以为民所熂燎而除其旁草矣旁无秽草故木得茂盛以兴得福者乃彼乐易君子也此君子所以得福者正以为神所劳来去其患害矣既无患害故多获福言神之劳来君子犹民之燎柞棫也【毛诗正义旱麓】
　　基同北辰久寿共南山长【隋书音乐下志】
　　国安于盘石寿于旗翼【旗读为箕荀子富国】
　　坤厚地德万物蕃息平康正直以绥大福【焦氏易林贲之履】至德之君祸不过隣【焦氏易林大壮之履】
　　赖生光木受福之祉【焦氏易林暌之益】
　　南山之阳华叶锵锵嘉乐君子为国宠光【焦氏易林巽之兊】酒食之赐一则为薄再则为厚如儒者之言五代皆一受命唯汉独再此则天命于汉厚也【王充论衡恢国篇】
　　天锡难老如岳之崇【文选陆士龙大将军燕诗】
　　冯衍爵铭曰富如江海寿配列真【李善注文选江赋】
　　瑞应
　　牧人乃梦众维鱼矣旐【音兆】维旟【音余】矣大人占之众维鱼矣实维丰年旐维旟矣室家溱溱【诗小雅无羊】
　　何谓四灵麟凤龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘以为畜故人情不失【礼记礼运】
　　戏九尾之禽囿栖三足之鸟鸣凤在林伙于黄帝之园有龙游川盈于孔甲之沼【晋书潘岳传】
　　周道方逺则鸑鷟鸣岐二南播德则麟驺呈瑞【宋书武帝中本纪】
　　语曰影从表瑞从德此其効焉【宋书宗室临川王传】
　　于是卿云似葢晨映姚乡甘露如珠朝华景寝芝房感德咸出铜池蓂荚伺辰无劳银箭【梁书元帝纪】
　　尧为人君一日十瑞宫中刍化为禾凤凰止于庭神龙见于宫沼厯草生堦宫禽五色乌化白神木生莲箑蒲生厨景星耀于天甘露降于地是为十瑞【述异记】
　　马图呈寳箓告灵【隋书音乐中志】
　　露甘泉白云郁河清【隋书音乐中志】
　　雄曰凤雌曰凰三代来至门庭周室至于山泽【吕氏春秋闻春解】
　　昔二皇凤凰至于庭三代至乎门周室至于泽德弥麤所至弥逺德弥精所至弥近【淮南子缪称训】
　　惟凤为能通天祉应地灵律五音览九德天下有道得凤象之一则凤过之得凤象之二则凤翔之得凤象之三则凤集之得凤象之四则凤春秋下之得凤象之五则凤没身居之【韩诗外传】
　　温山松柏常茂不落鸾凤所庇得共欢乐【焦氏易林需之坤】苍梧郁林道易利通元象齿寳贝南金为吾归功【焦氏易林比之噬嗑】
　　麒麟凤凰善政得祥隂阳和调国无灾殃【焦氏易林噬嗑之噬嗑】蓼萧露禳君子宠光鸣鸾噰噰福禄来同【焦氏易林晋之大有】景星照堂麟游凤翔仁施大行颂声作兴【焦氏易林损之坤】文山紫芝雍梁朱草生长和气王以为宝【焦氏易林涣之节】天下太平瑞应各异犹家人富殖物不同也或积米谷或藏布帛或畜牛马或长田宅夫乐米谷不爱布帛欢牛马不美田宅则谓米谷愈布帛牛马胜田宅矣【王充论衡宣汉篇】
　　青丘竒兽九尾之狐有道翔见出则衔书作瑞周文以标灵符【山海经海外东经图赞】
　　女牀之山有鸟焉其状如翟而五彩文名曰鸾鸟现则天下安宁【山海经西山经】
　　甝之虎仁而有猛其质载皓其文载炳应德而扰止我交境【山海经西山经图赞】
　　丹穴之山有鸟焉其状如鸡五采而文名曰凤凰首文曰德翼文曰义背文曰礼膺文曰仁腹文曰信是鸟也饮食自然自歌自舞见则天下安宁【山海经南山经】
　　夫周室非乏玉而须王母之环以为富也非俭膳而竭越裳之雉以充庖也所以贵之者诚以斯物为太平【抱朴子外篇诘鲍】
　　岳修贡兮川效珍吐金景兮歊【呼朝切】浮云【文选东都赋】葢蓂荚为难莳也故旷世而不觌惟我后能殖之以至和平方将数诸朝阶【文选东京赋】
　　頳茎素毳并柯共穗之瑞史不絶书栈山航海逾沙轶漠之贡府无虚月【文选顔延年曲水诗序】
　　王者不隐过则玉璧见【艺文类聚寳部璧】
　　鸾响凤仪可停属而须矣【艺文类聚水部浦表】
　　圣人受命瑞应先于河瑞应之至圣人杀龙龙不可杀皆感气君子得众人之助瑞应先见于陆瑞应之至君子发虵蛇不如龙陆不如河【太平御览地部陆】
　　德连木理仁挺芝草皓兽育薮丹鱼生沼矞云翔龙泽马于阜山图其石川形其寳莫黒匪乌三趾而来仪莫赤匪狐九尾而自扰嘉颖离合以防防醴泉涌流而浩浩【玉海祥瑞总瑞】
　　前世龙见不双芝生无二甘露一所今上嗣位以来八龙并出十一芝累生甘露流五县德盛故瑞繁也【玉海祥瑞动物】













　　喻林巻七十二
　　钦定四库全书
　　喻林巻七十三　　　　　明　徐元太　撰君道门【十三】
　　法天
　　效天之气以下教令天有运移之期隂阳之节也若赏以春夏刑以秋冬皆效天也【毛诗正义周颂谱】
　　敢问君何贵乎天道也孔子对曰贵其不已如日月西东相从而不已也是天道也【大戴礼记哀公问于孔子】
　　用天地为根本又用隂阳为端首犹如剑防以近柄处为根本以锋抄为端首【礼记正义礼运】
　　人君法效天气以降下政教之命效星辰运转于北极为昏媾姻亚效天之隂阳寒暑为刑狱赏罚【礼记正义礼运】立风树信立雷作威【乾坤凿度坤凿度下】
　　春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也【前汉书董仲舒传】
　　道教治世之梁肉刑宪乱世之药石故以教化比雨露名法方风霜【南齐书崔祖思传】
　　乾元以利贞为大非义则不动皇王以博施为功非类则不从故能始万物而化天下者也【魏书张普惠传】
　　如日方中天下说其盛明万物懐其光景【魏书赵黒阉官传】恩比春天威同夏日【北齐书文宣帝纪】
　　天地称其髙厚者万物得其容养焉四时着其寒暑者庻类资其忠信焉是以帝王者寛大象天地忠信则四时【周书黎景熙艺术传】
　　天之行广而无私其施厚而不徳其明久而不衰故圣王法之既以天为法动作有为必度于天【墨子法仪】
　　条风至则出轻繋去稽留明庻风至则正封疆修田畴清明风至则出币帛使诸侯景风至则爵有位赏有功凉风至则报地徳祀四郊阊阖风至则收县垂琴瑟不张不周风至则修宫室缮边城广莫风至则闭闗梁决刑罚【淮南子天文训】
　　太隂治春则欲行柔惠温凉太隂治夏则欲布施宣明太隂治秋则欲修备缮兵太隂治冬则欲猛毅刚彊【淮南子天文训】
　　明堂之制静而法凖动而法绳春治以规秋治以矩冬治以权夏治以衡是故燥湿寒暑以节至甘雨膏露以时降【淮南子时则训】
　　古得道者静而法天地动而顺日月喜怒而合四时呌呼而比雷霆音气不戾八风诎伸不获五度【淮南子兵畧训】春分而生秋分而成生之与成必得和之精故圣人之道寛而栗严而温柔而直猛而仁【淮南子汜论训】
　　天子处于郊亭则九卿趋大夫走坐者伏倚者齐当此之时明堂太庙悬冠解剑缓带而寝非郊亭大而庙堂狭小也至尊居之也天道之贵也非特天子之为尊也所在而众仰之夫蛰虫鹊巢皆向大一者至和在焉尔帝者诚能包禀道合至和则草木禽兽莫不被其泽矣而况兆民乎【淮南子汜论训】
　　天之道任阳不任隂王者之道任徳不任刑顺天也【春秋繁露执防】
　　事父者承意事君者仪志事天亦然【春秋繁露楚庄王】
</div>
    <div class="pagination">
<a href="喻林_page118.html">上一页</a><span>...</span><a href="喻林_page114.html">114</a><a href="喻林_page115.html">115</a><a href="喻林_page116.html">116</a><a href="喻林_page117.html">117</a><a href="喻林_page118.html">118</a><span class="current-page">119</span><a href="喻林_page120.html">120</a><a href="喻林_page121.html">121</a><a href="喻林_page122.html">122</a><a href="喻林_page123.html">123</a><a href="喻林_page124.html">124</a><span>...</span><a href="喻林_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
