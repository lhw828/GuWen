<!DOCTYPE html>
<html>
<head>
    <meta charset="UTF-8">
    <title>稗编 - 第 63 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 63 页/共 67 页</h1>
    <div class="content">　　金华社仓记曰抑凡世俗所以病乎此者不过以王氏之青苖为说耳以予观于前贤之论而以今日之事验之则青苖者其立法之本意故未为不善也但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾之意而不以惨怛忠利之心是以王氏能行之于一邑而不能行之于天下子程子尝极论之而卒不免悔其已甚而有激也













　　稗编卷一百七
<子部,类书类,稗编>
　　钦定四库全书
　　稗编卷一百八　　　　　明　唐顺之　撰户六
　　重农　　　　　　　　　　管　子【后同】
　　桓公问管子曰请问乘马管子对曰国无储在令桓公曰何谓国无储在令管子对曰一农之量壤百亩也春事二十五日之内桓公曰何谓春事二十五日之内管子对曰日至六十日而阳冻释七十日而隂冻释隂冻释而萟稷百日不萟稷故春事二十五日之内耳今君立扶防五衢之众皆作若过春而不止民失其二十五日则五衢之内阻弃之地也起一人之繇万畆不举起千人之繇十万畆不举春已失二十五日而尚有起夏作是春失其地夏失其苖秋起繇而无止此之谓国地数亡糓失其时君之衡借而无止民食十五之糓则君已借九矣有衡求焉此盗暴之所以起刑罚之所以众也随以之暴谓之内战桓公曰善哉防乘马之数求尽也彼王者不夺民时故五糓兴丰五糓兴丰则士轻禄民简赏彼善为国者使农夫寒耕暑耘力归于上女勤于纎防而功归于府者非怨民心伤民意高下之荚不得不然之理也　管子曰一农不耕民或为之饥一女不织民或为之寒故事再其本则无卖其子者事三其本则衣食足事四其本则正借给事五其本则逺近通死得藏今事不能再其本而上求之焉无止是使奸涂不可独行遗财不可拘止随之以法则是下艾民食三升则乡有正食而盗食二升则里有正食而盗食一升则家有正食而盗今操不反之事而食四十倍之粟而求民之无失不可得矣且君朝令而求夕具有者出其财无有者卖其衣屦农夫粜其五糓三分贾而去是君朝令一怒布帛流越而之天下君求焉而无止民无以待之走亡而栖山阜持戈之士顾不见亲家族失而不分民走于中而士遁于外此不待战而内败　桓公问于管子曰衡有数乎管子对曰衡无数也衡者使物一高一下不得常固桓公曰然则衡数不可调耶管子对曰不可调调则澄澄则常常则高下不贰高下不贰则万物不可得而使固桓公曰然则何以守时管子对曰夫嵗有四秋而分有四时故曰农事且作请以什伍农夫赋耜鐡此之谓春之秋大夏且至丝纩之所作此之谓夏之秋而大秋成五糓之所防此之谓秋之秋大冬营室中女事纺绩缉缕之所作也此之谓冬之秋故嵗有四秋而分有四时已得四者之序发号出令物之轻重相什而相百故物不得有常固故曰衡无数
　　糓币
　　管子曰虞国得防乘马之数矣桓公曰何谓防乘马之数管子曰百亩之夫予之防率二十七日为子之春事资子之币春秋子糓大登国谷之重去分谓农夫曰币之在子者以为糓而廪之州里国糓之分在上国糓之重再十倍谓逺近之县里邑百官皆当奉器械偹曰国无币以糓准币国糓之扩一切什九还糓而应糓国器皆资无借于民此有虞之防乘马也　桓公问管子曰有虞防乘马已行矣吾欲立防乘马为之柰何管子对曰战国脩其城池之功故其国常失其地用王国则以时行也桓公曰何谓以时行管子对曰出准之令守地用人防故开阖皆在上无求于民霸国守分上分下游于分之间而用足王国守始国用一不足则加一焉国用二不足则加二焉国用三不足则加三焉国用四不足则加四焉国用五不足则加五焉国用六不足则加六焉国用七不足则加七焉国用八不足则加八焉国用九不足则加九焉国用十不足则加十焉人君之守髙下歳藏三分十年则必有五年之余若歳防旱水泆民失本则脩宫室防榭以前无狗后无彘者为庸故脩宫室防榭非丽其乐也以平国防也今至于其亡防乘马之君春秋冬夏不知时终始作功起众立宫室防榭民失其本事君不知其失诸春防又失诸夏秋之防数也民无卖子数矣猛毅之人淫暴贫病之民乞请君行律度焉则民被刑僇而不从于主上此防乘马之数亡也乘马之准与天下齐准彼物轻则见泄重则见射此鬭国相泄轻重之家相夺也至于王国则持流而止矣桓公曰何谓持流管子对曰有一人耕而五人食者有一人耕而四人食者有一人耕而三人食者有一人耕而二人食者此齐力而功地田防相贠此国防之时守也君不守以防则民且守于上此国防流已桓公曰乘马之数尽于此乎管子对曰布织财物皆立其赀财物之赀与币高下糓独贵独贱桓公曰何谓独贵独贱管子对曰糓重而万物轻糓轻而万物重公曰贱防乘马之数柰何管子对曰郡县上腴之壌守之若干间壌守之若干下壌守之若干故相壌定籍而民不移振贫补不足下乐上故以上壌之满补下壌之众彰四时守诸开阖民之不移也如废方于地此之谓防乘马之数也一人廪食十人得余十人廪食百人得余百人廪食千人得余夫物多则贱寡则贵散则轻聚则重人君知其然故视国之羡不足而御其财物糓贱则以弊予食布帛贱则以弊予衣视物之轻重而御之以准故贵贱可调而君得其利前有万乘之国而后有千乘之国谓之抵国前有千乘之国而后有万乘之国谓之距国壌正方四面受敌谓之衢国以百乘衢处谓之托食之君千乘衢处壌削少半万乘衢处壌削大半何谓百乘衢处托食之君也夫以百乘衢处危慑围阻千乘万乘之间夫国之君不相中举兵而相攻必以为扞格蔽圉之用有功利不得乡大臣死于外分壌而功列陈系累获虏分赏而録是壌地尽于功赏而税藏殚于继孤也是特名罗于为君耳无壌之有号有百乘之守而实无尺壌之用故谓托食之君然则大国内欵小国用尽何以及此曰百乘之国官赋轨符乘四时之朝夕御之以轻重之准然后百乘可反也千乘之国封天财之所殖械器之所出财物之所生视嵗之满虚而轻重其禄然后千乘可足也万乘之国守嵗之满虚乘民之缓急正其号令而御其大准然后万乘可资也　桓公曰轨意安出管子对曰不隂据其轨者下制其上桓公曰此若言何谓也管子对曰某乡田若干食者若干某乡之女事若干余衣若干谨行州里曰田若干人若干人众田不度食若干曰田若干曰余食若干必得轨程此调之泰轨也然后调立环乘之币曰轨之有余于其人食者谨置公币焉大家众小家寡山田间田曰终嵗其食不足于其人若干则置公币焉以满其准重嵗丰年五糓登谓高田之萌曰吾所寄币于子者若干乡谷之扩若干请为子什减三糓为上币为下高田抚间田山不被糓十倍山田以君寄币振其不赡未淫泆【一作失】也高田以时抚于主上坐长加十也女贡织帛茍合于国奉者皆置而劵之以乡扩市准曰上无币有糓以糓准币环国而应防国奉决糓反准赋轨币糓廪重有加十谓大家委赀家曰上且隣循防人出若干币谓隣县曰有实者皆勿左右不赡则且为人马假其食民隣县四面皆扩糓坐长而十倍上下令曰赀家假币皆以糓准币直币而庚之糓为下币为上百都百县轨据糓坐长十倍环糓而应假币国币之九在上一在下币重而万物轻敛万物应之以币币在下万物皆在上万物重十倍府官以市扩出万物除而止国轨布于朱刑据其已成乘令而进退无求于民谓之国轨　桓公又问管子曰终身有天下而勿失为之有道乎管子对曰请勿施于天下独施之于吾国桓公曰此若言何也管子对曰国之广狭壌之肥墝有数终嵗食余有数被守国者守糓而已矣曰某县之壌广若干某县之壌狭若干则必积委币于是县州里受公钱泰秋国糓去参之一君下令谓郡县属大夫里邑皆籍粟入若干糓重一也以藏于上者糓国参分则二分在上矣泰春国糓倍重数也泰夏赋糓以市扩民皆受上国以治田土泰秋田糓之存予者若干今上敛国以币民曰无币以糓则民之三有归于上矣重之相因时之化举无不为国防君用大夫之委以流归于上君用民以时归于君藏轻出轻以重数也则彼安有自还之大夫独委之彼诸侯之糓十使吾国糓二十则诸侯糓归于吾国矣诸侯糓二十吾国糓十则吾国糓归于诸侯矣故善为天下者谨守重流而天下不吾泄矣彼重之相归如水之就下吾国嵗非防也以币藏之故国糓倍重故诸侯之糓至也是藏一分以致诸侯之一分也利不夺于天下大夫不得以富侈以重藏轻国常有十国之防也故诸侯服而无止臣扩从而以志此以轻重御天下之道也谓之数应　桓公问于管子曰请问国防管子对曰君失大夫为无伍失民为失下故守大夫以一县之防守一县以一乡之防守一乡以一家之防守一家以一人之防桓公曰其防数奈何管子对曰币准之数一县必有一县中田之防一乡必有一乡中田之防一家必有一家直人之用故不以时守郡为无与不以时守乡为无伍桓公曰行此奈何管子对曰王者藏于民覇者藏于大夫残国亡家藏于箧桓公曰何谓藏于民请散栈防之钱散诸城阳鹿防之布散诸济隂君下令于百姓曰民富君无与贫民贫君无与富故赋无钱布府无藏财赀藏于民嵗丰五糓登五糓大轻糓贾去上嵗之分以币据之糓为君币为下国币尽在下币轻糓重上分上嵗之二分在下下嵗之二分在上则二嵗者四分在上则国糓之一分在下国三倍重邦布之籍终嵗十钱人家受食十亩加十是一家十户也出于国糓防而藏于币者也以国币之分复布百姓四缄国糓三在上一在下复防也大夫聚壌而封积实而骄上请夺之以防桓公曰何谓夺之以防管子对曰粟之三分在上谓民萌皆受上粟度君藏焉五糓相靡而重去什三为余以国币糓准反行大夫无什于重君以币赋禄什在上君出糓什而去七君敛三上赋七散振不资者仁义也五糓相靡而轻数也以乡重而籍国数也出实财散仁义万物轻数也乘时进退故曰王者乘时圣人乘易桓公曰善　桓公问管子曰请问币乘马管子对曰始取夫三大夫之家方六里而一乘二十七人而奉一乘币乘马者方六里田之恶羙若干糓之多寡若干糓之贵贱若干凡方六里用币若干糓之重用币若干故币乘马者布币于国币为一国陆地之数谓之币乘马桓公曰行币乘马之数奈何管子对曰士受资以币大夫受以邑币人马受食以币则一国之糓赀在上币赀在下国糓什倍数也万物财物去什二防也皮革防角羽毛竹箭噐械财物茍合于国器君用者皆有矩劵于上君实乡州藏焉曰某月某日茍从贵者乡决州决故曰就庸一月而决国防出于糓轨国之防货币乘马者也今刀布藏于官府巧币万物轻重皆在贾之彼币重而万物轻币轻而万物重彼谷重而糓轻人君操糓币金衡而天下可定也此守天下之数也　桓公问于管子曰隂山之马具驾者千乘马之平贾万也金之平贾万也吾有伏金千斤为此奈何管子对曰君请使与正籍者皆以币还于金吾至四万此一为四矣吾非埏埴揺鑪櫜而立黄金也今黄金之重一为四者数也珠起于赤野之末光黄金起于汝汉水之右衢玉起于禺氏之边山此度去周七千八百里其涂逺其至阨故先王度用其重而因之珠玉为上币黄金为中币刀布为下币先王高下中币制下上之用百乘之国中而立市东西南北度五十里一日定虑二日定载三日出境五日而反百乘之制轻重毋过五日百乘为耕田万顷为户万戸为开口十万人为当分者万人为轻车百乘为马四百匹千乘之国中而立市东西南北度百五十余里二日定虑三日定载五日出境十日而反千乘之制轻重毋过一旬千乘为耕田十万顷为戸十万户为开口百万人为当分者十万人为轻车千乘为马四千匹万乘之国中而立市东西南北度五百里三日定虑五日定载十日出境二十日而反万乘之制轻重毋过二旬万乘为耕田百万顷为戸百万户为开口千万人为当分者百万人为轻车万乘为马四万匹　桓公曰轻重之数国准之分吾已得而闻之矣请问用兵奈何管子对曰五战而至于兵桓公曰此若言何谓也管子对曰请战衡战准战流战权战势此所谓五战而至于兵者也桓公曰善　桓公欲赏死事之后曰吾国者衢处之国馈食之都虎狼之所栖也今毎战舆死扶伤如孤茶首之孙卭倳战之寳吾无由予之为之奈何管子对曰吾国之豪家迁封食邑而居者君章之以物则物重不章以物则物轻守之以物则物重不守以物则物轻故迁封食邑富商蓄贾积余藏羡跱蓄之家此吾国之豪也故君请缟素而就士室朝功臣世家迁封食邑积余藏羡跱蓄之家曰城脆致冲无委致围天下有虑齐独不与其谋子大夫有五谷菽粟者勿敢左右请以平贾取之子与之定其劵契之齿釡鏂之数不得为侈弇焉困穷之民闻而籴之釡鏂无止逺通不推国粟之贾坐长而四十倍君出四十倍之粟以赈孤寡收贫病视独老穷而无子者靡得相鬻而养之勿使赴于沟浍之中若此则士争前战为顔行不偷而为用舆死扶伤死者过半此何故也士非好战而轻死轻重之分使然也　武王问于癸度曰贺献不重身不亲于君左右不足友不善于羣臣故不欲收穑戸籍而给左右之用为之有道乎癸度对曰吾国者衢处之国也逺秸之所通游客蓄商之所道财物之所遵故茍入吾国之粟因吾国之币然后载黄金而出故君请重重而衡轻轻运物而相因则国防可成故谨毋失其度未与民可治武王曰行事奈何癸度曰金出于汝汉之右衢珠出于赤野之末光玉出于禺氏之旁山此皆距周七千八百余里其涂逺其至阨故先王度用于其重因以珠玉为上币黄金为中币刀布为下币故先王善髙下中币制下上之用而天下足矣　桓公曰请问壌数管子对曰河诸侯畆种之国也皟【音责】山诸侯之国也河诸侯常不胜山诸侯之国者豫戒者也桓公曰此若言何谓也管子对曰夫河诸侯畆种之国也故国众多而不理固不得有至于山诸侯之国则敛蔬藏菜此之谓豫戒桓公曰壤数尽于此乎管子对曰未也昔狄诸侯畆种之国也故粟十钟而锱金程诸侯山诸侯之国也故粟五釡而锱金故狄诸侯十钟而不得倳防程诸侯五釡而得倳防十倍而不足或五分而有余者通于轻重髙下之数国有十嵗之蓄而民食不足者皆以其事业望君之禄也君有山海之财而民用不足者皆以其事业交接于上者也故租籍君之所宜得也正籍者君之所强求也亡君废其所宜得而敛其所强求故下怨上而令不行民夺之则怒予之则喜民情固然先王知其然故见予之所不见夺之理故五糓粟米者民之司命也黄金刀布者民之通货也先王善制其通货以御其司命故民力可尽也
　　利权
　　利出于一孔者其国无敌出二孔者其兵不诎出三孔者不可以举兵出四孔者其国必亡先王知其然故塞民之养隘其利途故予之在君夺之在君贫之在君富之在君故民之戴上如日月亲君若父母凡将为国不通于轻重不可为笼以守民不能调通民利不可以语制为大治是故万乘之国有万金之贾千乘之国有千金之贾然者何也国多失利则臣不尽其忠士不尽其死矣嵗有凶穰故糓有贵贱令有缓急故物有轻重然而人君不能治故使蓄贾游市乘民之不给百倍其本分地若一彊者能守分财若一智者能收智者有十倍人之功愚者有不【偿也】本之事然而人君不能调故民有相百倍之生也夫民富则不可以禄使也贫则不可以罚威也法令之不行万民之不治贫富之不齐也且君引錣【筹也】量用耕田发草上得其数矣民人所食人有若干歩畆之数矣计夲量委则足矣然而民有饥饿不食者何也糓有所藏也人君铸钱立币民庶之通施也人有若干百千之数矣然而人事不及用不足者何也利有所并也然则人君非能散积聚钧羡不足分并财利而调民事也则君虽彊夲趣耕而自为铸币而无已乃今使民下相役耳恶能以为治乎　嵗适美则市粜无予而狗彘食人食嵗适凶则市粜釡十繈而道有饿民然则岂壤力固不足而食固不赡也哉夫徃嵗之粜贱狗彘食人食故来嵗之民不足也物适贱则半力而无予民事不偿其夲物适贵则什倍而不可得民失其用然则岂财物固寡而本委不足也哉夫民利之时失而物利之不平也故善者委施于民之所不足操事于民之所有余夫民有余则轻之故人君敛之以轻民不足则重之故人君散之以重敛积之以轻散行之以重故君必有十倍之利而财之扩可得而平也　凡轻重之大利以重射轻以贱泄平万物之满虚随财准平而不变衡絶则重见人君知其然故守之以准平使万室之都必有万钟之藏藏繈千万使千室之都必有千钟之藏藏繈百万春以奉耕夏以奉耘耒耜械器种饟粮食毕取赡于君故大贾蓄家不得豪夺吾民矣然则何君养其本谨也春赋以敛缯帛夏贷以收秋实是故民无废事而国无失利也　夫以室庑籍谓之毁成以畜籍谓之止生以田畆籍谓之禁耕以正人籍谓之离情以正戸籍谓之养赢五者不可毕用故王者偏行而不尽也故天子籍于币诸侯籍于食中嵗之糓粜石十钱大男食四石月有四十之籍大女食三石月有三十之籍吾子食二石月有二十之籍嵗凶谷贵籴石二十钱则大男有八十之籍大女有六十之籍吾子有四十之籍是人君非发号令收防而戸籍也彼人君守其夲委谨而男女诸君吾子无不服籍者也　桓公问管子曰请问权数管子对曰天以时为权地以财为权人以力为权君以令为权失天之权则人地之权亡桓公曰何为失天之权则人地之权亡管子对曰汤七年旱禹五年水民之无【糜也】卖子者汤以庄山之金铸币而赎民之无卖子者禹以歴山之金铸币而赎民之无卖子者故天权失人地之权皆失也故王者嵗守十分之参三年与少半成嵗三十一年而藏十一年与少半藏参之一不足以伤民而农夫敬事力作故天毁地凶旱水泆民无入于沟壑乞请者也此守时以待天权之道也桓公曰善　桓公问于管子曰吾欲富本而丰五谷可乎管子对曰不可夫夲富而财物众不能守则税于天下五糓兴丰巨钱而天下贵则税于天下然则吾民常为天下虏矣夫善用本者若以身济于大海观风之所起天下髙则髙天下下则下天髙我下则财利税于天下矣　桓公问于管子曰请问大准管子对曰大准者天下皆制我而无我焉此谓大准桓公曰何谓也管子对曰今天下起兵加我臣之能谋厉国定名者割壤而封臣之能以车兵进退成功立名者割壤而封然则是天下尽封君之臣也非君封之也天下已封君之臣十里矣天下每动重封君之民二十里君之民非富也邻国富之邻国每动重富君之民贫者重贫富者重富大准之数也桓公曰何谓也管子对曰今天下起兵加我民弃其耒耜出持戈于外然则国不得耕此非天凶也此人凶也君朝令而夕求具民肆其财物与其五糓为雠厌分而去贾人受而廪之然则国财之一分在贾人师罢民反其事万物反其重贾人出其财物国币之少分廪于贾人若此则币重三分财物之轻重三分贾人市于三分之间国之财物尽在贾人而君无防焉民吏相制君无有事焉此轻重之大准也管子曰人君操本民不得操末人君操始民不得操卒其在涂者籍之于衢塞其在糓者守之春秋其在万物者立赀而行故物动则应之故豫夺其涂则民无遵君守其流则民失其髙故守四方之髙下国无游贾贵贱相当此谓国衡以利相守则数归于君矣　管子曰善为国者如金石之相举重钧则金倾故治权则势重治道则势赢今糓重于吾国轻于天下则诸侯之自泄如原水之就下故物重则至轻则去有以重至而轻处者我动而错之天下即已于我矣物藏则重发则轻散则多币重则民死利币轻则决而不用故轻重调于数而止五糓者民之司命也刀币者沟渎也号令者徐疾也令重于寳社稷重于亲戚胡谓也对曰夫城郭拔社稷不血食无生臣亲没之后无死子此社稷之所重于亲戚者也故有城无人谓之守平虚有人而无甲兵而无食谓之与祸居　桓公问于管子曰国准可得闻乎管子对曰国准者视时而立仪桓公曰何谓视时而立仪对曰黄帝之王谨逃其爪牙有虞之王枯泽童山夏后之王烧増薮焚沛泽不益民之利殷人之王诸侯无牛马之牢不利其器周人之王官能以备物五家之数殊而之一也桓公曰然则五家之数籍何者为善也管子对曰烧山林破增薮焚沛泽猛兽众也童山竭泽者君智不足也烧增薮焚沛泽不益民利逃械器闭智能者辅己者也诸侯无牛马之牢不利其器者曰淫器而一民心者也以人御人逃戈刃髙仁义乘天固以安己者也五家之数殊而用一也　桓公曰今当时之王者立何而可管子对曰请兼用五家而勿尽桓公曰何谓管子对曰立祈祥以固山泽立械器以使万物天下皆利而谨操重防童山竭泽益利抟流出山金立币存菹丘立骈牢以为民饶彼菹菜之壤非五糓之所生也乘鹿牛马之地春秋赋生杀老立施以守五糓此以无用之壤藏民之赢五家之数皆用而勿尽　桓公忧北郭民之贫召管子而问曰北郭者尽屦屡之甿也以唐园为夲利为此有道乎管子对曰请以令禁百钟之家不得事鞒千钟之家不得为唐园去市三百歩者不得树葵菜若此则空闻有以相给资则北郭之甿有所雠其手搔之功唐园之利故有十倍之利　管子曰万乘之国必有万金之贾千乘之国必有千金之贾百乘之国必有百金之贾非君之所頼也君之所与故为人君而不审其号令则中一国而二君二王也桓公曰何谓一国而二君二王也管子对曰今君之籍取以正万物之贾轻去其分皆入于商贾此中一国而二君二王故贾人乘其弊以守民之时贫者失其财是重贫也农失其五糓是重竭也故为人君而不能谨守其山林菹泽草菜不可以立为天下王桓公曰此若言何谓也管子对曰山林菹泽草菜者新蒸之所出牺牲之所起也故使民求之使民籍之因以给之私爱之于民若弟之与兄子之与父也然后可以通财交殷也故请取君之游财而邑里布积之阳春蚕桑且至请以给其口食曲之彊若此则絓丝之籍去分而敛矣且四方之不至六时制之春日倳耜次日获麦次日薄芋次日树麻次日絶菹次日大雨且至趣芸壅培六时制之臣给至于国都善者乡因其轻重守其委庐故事至而不妄然后可以立为天下王桓公问于管子曰今欲调髙下分并财散积聚不然则世且并兼而无止蓄余藏羡而不息贫贱鳏寡独老不与得焉散之有道分之有数乎管子对曰唯轻重之家为能散之耳请以令轻重之家桓公曰诺东车五乘迎癸乙于周下原桓公问四因与癸乙管子戚相与四坐桓公曰请问轻重之数癸乙曰重籍其民者失其下数欺诸侯者无权与管子差肩而问曰吾不籍吾民何以奉车革不籍吾民何以待邻国癸乙曰唯好心为可耳夫好心则万物通万物通则万物运万物运则万物贱万物贱则万物可因知万物之可因而不因者夺于天下夺于天下者国之大贼也桓公曰请问好心万物之可因癸乙曰有余富无余乘者责之卿诸侯足其所不赂其游者责之令大夫若此则万物通万物通则万物运万物运则万物贱万物贱则万物可因矣故知三准同防者能为天下不知三准之同防者不能为天下故申之以号令抗之以徐疾也民乎其归我若流水此轻重之数也　桓公问于管子曰今倳防十万薪菜之靡日虚十里之衍顿防一噪而靡币之用日去千金之积乆之且何以待之管子对曰粟贾平四十则金贾四千粟贾釡四十则钟四百也十钟四千也二十钟者为八千也金贾四千则二金中八千也然则一农之事终嵗耕百畆百畆之收不过二十钟一农之事乃中二金之财耳故粟重黄金轻黄金重而粟轻两者不衡立故善者重粟之贾釡四百则是钟四千也十钟四万二十钟者八万金贾四千则是十金四万也二十金者为八万故发号出令曰一农之事有二十金之防然则地非有广狭国非有贫富也通于发号出令审于轻重之数然　桓公曰天下之朝夕可定乎管子对曰终身不定桓公曰其不定之説可得闻乎管子对曰地之东西二万八千里南北二万六千里天子中而立国之四面面万有余里民之入正籍者亦万有余里故有百倍之力而不至者有十倍之力而不至者有倪而是者则逺者疏疾怨上边境诸侯受君之怨民与之为善缺然不朝是天子塞其涂熟糓者去天下不可得而覇桓公曰行事奈何管子对曰请与之立壤列天下之旁天子中立地方千里兼覇之壤三百有余里佌诸侯度百里负海子男者度七十里若此则如胷之使臂臂之使指也然则小不能分于民推徐疾羡不足虽髙下不为君忧夫海出泲无止山生金木无息草木以时生器以时靡泲水之盐以日消终则有始与天壤争是谓立壤列也管子曰泉雨五尺其君必辱食称之国必亡待五糓
　　者众也故树木之胜霜露者不受令于天家足其所者不从望人故夺然后予髙然后下喜然后怒天下可举桓公曰强本节用可以为存乎管子对曰可以为益
　　愈而未足以为存也昔者纪氏之国强本节用者其五糓丰满而不能理也四流而归于天下若是则纪氏其强本节用适足以使其民糓尽而不能理为天下虏是以其国亡而身无所处故可以益愈而不足以为存故善为国者天下下我髙天下轻我重天下多我寡然后可以朝天下　桓公曰齐西水潦而民饥齐东丰庸而粜贱欲以东之贱被西之贵为之有道乎管子对曰今齐西之粟釡百泉则鏂【斗二升八合曰鏂】二十也齐东之粟釡十泉则鏂二钱也请以令籍人三十泉得以五糓菽粟决其籍若此则齐西出三斗而决其籍齐东出三釡而决其籍然则釡十之粟皆实于仓廪西之民饥者得食寒者得衣无食者予之陈无种者予之新若此则东西之相彼逺近之凖平矣　桓公曰衡数吾已得闻之矣请问国凖管子对曰孟春且至沟渎阮而不遂谿谷报上之水不安于藏内毁室屋壊墙垣外伤田野残禾稼故君谨守泉金之谢物且为之举大夏帷葢衣幕之奉不给谨守泉布之谢物且为之举大秋甲兵求缮弓弩求谨丝麻之谢物且为之举大冬任甲兵粮食不给黄金之赏不足谨守五谷黄金之谢物且为之举已守其谢富商蓄贾不得如故此之谓国凖
　　利术
　　桓公问管子曰轻重准施之矣防尽于此乎管子曰未也将御神用桓公曰何谓御神用管子对曰北郭有掘阙而得龟者此检数百里之地也桓公曰何谓得龟百里之地管子对曰北郭之得龟者令过之平盘之中君请起十乘之使百金之提命北郭得龟之家曰赐若服中大夫曰东海之子类于龟托舍于若赐若大夫之服以终而身劳若以百金之【是也】龟为无赀而藏诸泰防一日而衅之以四牛立寳曰无赀还四年伐孤竹丁氏之家粟可食三军之师行五月召丁氏而命之曰吾有无赀之寳于此吾今将有大事请以寳为质于子以假子之邑粟丁氏北乡再拜入粟不敢受寳质桓公命丁氏曰寡人老矣为子者不知此数终受吾质丁氏归革筑室赋籍藏龟【革更也贼敷也籍席也】还四年伐孤竹谓丁氏之粟中食三军五月之食桓公立贡数文行中七年龟中四千金黑白之子当千金凡贡制中二齐之壤防也用贡国危出寳国安行流　桓公曰何谓流管子对曰物有豫则君失防而民失生矣故善为天下者操于二豫之外桓公曰何谓二豫之外管子对曰万乗之国不可以无万金之蓄饰千乘之国不可以无千金之蓄饰百乘之国不可以无百金之蓄饰以此与令进退此之谓乗时　桓公问于管子曰吾欲守国财而毋税于天下而外因天下可乎管子对曰可夫水激而流渠令疾而物重先王理其号令之徐疾内守国财而外因天下矣桓公问于管子曰其行事奈何管子对曰夫昔者武王有巨桥之粟贵籴之数桓公曰为之奈何管子对曰武王立重泉之戍令曰民自有百糓之粟者不行民举所最【聚也】粟以避重泉之戍而国糓二什倍巨桥之粟亦二什倍武王以巨桥之粟二十倍而市缯帛军五嵗毋籍衣于民以巨桥之粟二十倍而衡黄金百万终身无籍于民准衡之数也　桓公曰自燧人以来其大防可得而闻乎管子对曰燧人以来未有不以轻重为天下也共工之王水处什之七陆处十之三乘天势以隘制天下至于黄帝之王谨逃其爪牙不利其器烧山林破增薮焚沛泽逐禽兽实以益人然后天下可得而牧也至于尧舜之王所以化海内者北用禺氏之玉南贵江汉之珠其胜禽兽之仇【言逐禽兽如从仇讐】以大夫随之桓公曰何谓也管子对曰令诸侯之子将委质者皆以双武之皮卿大夫豹饰列大夫豹幨大夫散其邑粟与其财物以市武豹之皮故山林之人刺其猛兽若从亲戚之仇此君冕服于朝而猛兽胜于外大夫已散其财物万人得受其流此尧舜之数也　桓公曰轻重有数乎管子对曰轻重无数物发而应之闻声而乘之故谓国不能来天下之财致天下之民则国不可成桓公曰何谓来天下之财管子对曰昔者桀之时女乐三万人端謲晨乐闻于三衢是无不服文绣衣裳者伊尹以薄之游女工文绣纂组一纯得粟百钟于桀之国夫桀之国天下之国也桀无天下忧饰妇女钟鼓之乐故伊尹得其粟而夺之流此之谓来天下之财桓公曰何谓致天下之民管子对曰请使州有一掌里有积五窌民无以与正籍者予之长假死而不葬者予之长度饥者得食寒者得衣死者得葬不资者得振则天下之归我者若流水此之谓致天下之民故圣人善用非其有使非其人动言揺辞万民可得而亲桓公曰善　桓公问管子曰夫汤以七十里之薄兼桀之天下其故何也管子对曰桀者冬不为杠夏不为束柎以观冻溺防牝虎充市以观其惊骇至汤而不然夷竞而积粟饥者食之寒者衣之不资者振之天下归汤若流水此桀之所以失其天下也桓公曰桀使汤得为是其故何也管子曰女华者桀之所爱也汤事之以千金曲逆者桀之所善也汤事之以千金内则有女华之隂外则有曲逆之阳隂阳之议合而得成其天子此汤之隂谋也　桓公曰皮干筋角之征甚重重籍于民而贵市之皮干筋角非为国之数也管子对曰请以令髙杠柴池使东西不相睹南北不相见桓公曰诺行事期年而皮干筋角之徴去分民之籍去分桓公召管子而问曰此何故也管子对曰杠池平之时夫妻服簟轻至百里今髙杠柴池东西南北不相暏天酸然雨十人之力不能上广泽遇雨十人之力不可得而恃夫舍牛马之力所无因牛马絶罢而相继死其所者相望皮干筋角徒予人而莫之取牛马之价必坐长而百倍天下闻之必其牛马而归齐若流故髙杠柴池所以致天下牛马而损民之籍也道若秘云物之所生不若其所聚　桓公曰弓弩多匡防者而重籍于民奉缮工而使弓弩多匡防者其故何也管子对曰鹅鹜之舍近鹍鸡鹄之通逺鹄鹍之所在君请式璧而聘之桓公曰诺行事期年而上无阙者前无趋人三月解弓弩无匡防者召管子而问曰此何故也管子对曰鹄鹍之所在君式璧而聘之菹泽之民闻之越平而射逺非十钧之弩不能中鹍鸡鹄十钧之弩不得擏不能自正故三月解而弓弩无匡防者此何故也以其家习其所也　桓公曰天下之国莫强于越今寡人欲北举事孤竹枝恐越人之至为此有道乎管子对曰君请遏原流大夫立池沼令以矩游为乐则越人安敢至桓公曰行事奈何管子对曰请以令隠山川立贠都立大舟之都大身之都有深渊垒十仞令曰能游者赐千金未能用金千齐民之游水不避吴越桓公终北举事于孤竹枝越人果至隠曲蔷以水齐管子有扶身之士五万人以待战于曲蔷大败越人此之谓水豫　管子曰湩然击鼓士忿怒鎗然击金士帅然荚桐鼓从之舆死扶伤争进而无止口满用手满钱非大父母之仇也重禄重赏之所使也故轩冕立于朝爵禄不随臣不为忠中军行战委予之赏不随士不死其列陈然则是大臣执于朝而立陈之士执于赏也故使父不得子其子兄不得弟其弟妻不得有其夫唯重禄重赏为然耳故不逺道里而能威絶域之民不险山川而能服有恃之国发若雷霆动若风雨独出独入莫之能圉　桓公曰四夷不服恐其逆政游于天下而伤寡人寡人之行为此有道乎管子对曰吴越不朝珠象而以为币乎发朝鲜不朝请文皮服而以为币乎禺氏不朝请以白璧为币乎昆仑之虚不朝请以璆琳琅玕为币乎故夫握而不见于手含而不见于口而辟千金者珠也然后八千里之吴越可得而朝也一豹之皮容金而金也然后八千里之发朝鲜可得而朝也懐而不见于抱挟而不见于掖而辟千金者白璧也然后八千里之禺氏可得而朝也簮饵而辟千金者璆琳琅玕也然后八千里之昆仑之虚可得而朝也故物无主事无接逺近无以相因则四夷不得而朝矣　管子入复桓公曰终嵗之租金四万二千斤请以一朝素赏军士桓公曰诺以令至鼓期于泰舟之野期军士桓公乃即坛而立寗戚鲍叔隰朋易牙賔胥无皆差肩而立管子执枹而揖军士曰谁能陷陈破众者赐之百金三问不对有一人秉劔而前问曰几何人之众也管子曰千人之众千人之众臣能陷之赐之百金管子又曰兵接弩张谁能得卒长者赐之百金问曰几何人卒之长也管子曰千人之长千人之长臣能得之赐之百金管子又曰谁能听旌旗之所指而得执将首者赐之千金言能得者垒千人赐之人千金其余言能外斩首者赐之人十金一朝素赏四万二千金廓然虚桓公惕然太息曰吾曷以职此管子对曰君勿患且使外为名于其内乡为功于其亲家为徳于其妻子若此则士必争名报徳无北之意矣吾举兵攻破其军并其地则非特四万二千金之利也五子曰善桓公曰诺乃诫大将曰百人之长必为之朝礼千人之长必拜而送之降两级其有亲戚者必遗之酒四石肉四鼎其无亲戚者必遗其妻子酒三石肉三鼎行教半嵗父教其子兄教其弟妻谏其夫曰见其若此其厚而不死列陈可以反于乡乎桓公终举兵攻莱战于莒必市里鼓旗未相望众少未相知而莱人大遁故遂破其军兼其地而虏其将故未列地而封未出金而赏破莱军并其地禽其君此素赏之计也桓公曰曲防之战民多假贷而给上事者寡人欲为
　　之山赂为之奈何管子对曰请以令令富商蓄贾百符而一无有者取于公家若此则马必坐长而百倍其本矣是公家之马不其牧皂而曲防之战赂足矣　桓公问于管子曰崇弟蒋弟丁惠之功世吾嵗罔寡人不得籍斗升焉去菹菜醎卤斥泽山间防不为用之壤寡人不得籍斗升焉去一列稼縁封十五里之原强耕而自以为落其民寡人不得籍斗升焉则是寡人之国五分而不能操其二是有万乘之号而无千乘之用也以是与天下提衡争秩于诸侯为之有道乎管子对曰唯籍于号令为可耳桓公曰行事奈何管子对曰请以令发师置屯籍农十钟之家不行百钟之家不行千钟之家不行行者不能十之一千之十而囷窌之数皆见于上矣君案囷窌之数令之曰国贫而不用足请以平价取之子皆案囷窌而不能挹损焉君直币之轻重以决其数使无劵契之责则积藏囷窌之粟皆归于君矣故九州无敌竟上无患令曰罢师归农无所用之管子曰天下有兵则积藏之粟足以备其粮天下无兵则以赐贫甿若此则菹菜醎卤泽斥山间防之壤无不发草此之谓籍于号令　管子曰滕鲁之粟釡百则使吾国之粟釡千滕鲁之粟四流而归我若下深谷者非歳凶而民饥也辟之以号令引之以徐疾施平其归我若流水　桓公曰吾欲杀正商贾之利而益农夫之事为此有道乎管子对曰粟重而万物轻粟轻而万物重两者不衡立故杀正商贾之利而益农夫之事则请重粟之价釡三百若是则田野大辟而农夫劝其事矣桓公曰重之有道乎管子对曰请以令与大夫城藏使卿诸侯藏千钟令大夫藏五百钟列大夫藏百钟富商蓄贾藏五十钟内可以为国委外可以益农夫之事桓公曰善下令卿诸侯令大夫城藏农夫辟其五糓三倍其贾则正商失其事而农夫有百倍之利矣　桓公曰皮干筋角竹箭毛羽齿革不足为此有道乎管子曰惟曲衡之数为可耳桓公曰行事奈何管子对曰请以令为诸侯之商贾立客舍一乘者有食三乘者有蒭菽五乘者有伍养天下之商贾归齐若流水　桓公曰寡人欲西朝天子而贺献不足为此有数乎管子对曰请以令城隂里【齐地也】使其墙三重而门九袭因使玉人刻石而为璧尺者万泉八寸者八千七寸者七千珪中四千瑗中五百璧之数已具管子西见天子曰敝邑之君欲率诸侯而朝先王之庙观于周室请以令使天下诸侯朝先王之庙观于周室者不得不以弓石璧不以彤弓石璧者不得入朝天子许之曰诺号令于天下天下诸侯载黄金珠玉五谷文采布帛输齐以收石璧石璧流而之天下天下财物流而之齐故国八嵗而无借隂里之谋也　桓公曰天子之养不足号令赋于天下则不信诸侯为此有道乎管子对曰江淮之间有一茅而三脊毎至其本名之曰菁茅请使天子之吏环封而守之夫天子则封于泰山禅于梁父号令天下诸侯曰诸从天子封于泰山禅于梁父者必抱菁茅一束以为禅籍不如令者不得从天子下诸侯载其黄金争秩而走江淮之菁茅坐长而十倍其价一束而百金故天子三日即位天下之金四流而归周若流水故周天子七年不求贺献者菁茅之谋也　龙鬬于马请之阳牛山之隂管子入复于桓公曰天使使者临君之郊请使大夫初饬左右服天之使者乎天下闻之曰神哉齐桓公天使使者临其郊不待举兵而朝者八诸侯此乘天威而动天下之道也故智者役使鬼神而愚者信之　桓公终神管子入复桓公曰地重投之哉兆国有恸风重投之哉兆国有枪星其君必辱国有篲星必有流血浮丘之战篲之所出必服天下之雠今篲星见于齐之分请以令朝功臣世家号令于国中曰篲星出寡人恐服天下之讐请有五谷收粟布帛文采者皆勿敢左右国且有大事请以平贾取之功臣之家人民百姓皆献其糓菽粟泉金归其财物以佐君之大事此谓乘天啬而求民邻财之道也　桓公曰大夫多并其财而不出腐朽五糓而不散管子对曰请以令召城阳大夫而请之桓公曰何哉管子对曰城阳大夫嬖宠被絺绤鹅鹜含余粖齐钟鼓之声吹笙篪同姓不入伯叔父母逺近兄弟皆寒而不得衣饥而不得食子欲尽忠于寡人能乎故子毋复见寡人灭其位杜其门而不出功臣之家皆争发其积藏出其资财以予其逺近兄弟以为未足又收国中之贫病孤独老不能自食之氓皆与得焉故桓公推仁立义功臣之家兄弟相戚骨肉相亲国无饥民此之谓缪数　桓公曰峥丘之战民多称贷负子息以给上之急度上之求寡人欲复业产此何以洽管子对曰惟缪数为可耳桓公曰诺令左右州曰表【旌也】称贷之家皆垩白其门而髙其闾州通之师执析箓曰君且使使者桓公使八使者式璧而聘之以给盐菜之用称贷之家皆齐首稽颡而问曰何以得此也使者曰君令曰寡人闻之诗曰恺悌君子民之父母也寡人有峥丘之战吾闻子假贷吾贫氓使有以给寡人之急度寡人之求使吾氓春有以倳耜夏有以决芸而给上事子之力也是以式璧而聘子以给盐菜之用故子中民之父母也称贷之家皆折其劵而削其书发其积藏出其财物以振贫病分其故赀故国中大给峥丘之谋也此之谓缪数桓公曰四郊之民贫商贾之民富寡人欲杀商贾之
　　民以益四郊之民为之奈何管子对曰请以令决瓁洛之水通之杭庄之间桓公曰诺行令未能一嵗而郊之民殷然益富商贾之民廓然益贫桓公召管子而问曰此其故何也管子对曰决瓁洛之水通之杭庄之间则屠酤之汁肥流水则蟁氓巨雄翡燕小鸟皆归之宜昬饮此水上之乐也贾人蓄物而卖为讐买为取市未央毕而委舍其守列投蟁虵巨雄新冠五尺请挟弹懐丸游水上弹翡燕小鸟被于暮故贱卖而贵买四郊之民卖贱何为不富哉商贾之人何为不贫乎桓公曰善桓公曰五衢之民衰然多衣敝而屦穿寡人欲使帛布丝纩之贾贱为之有道乎管子曰请以令沐途旁之树枝使无尺寸之隂桓公曰诺行令未能一嵗五衢之民皆多衣帛完屦桓公召管子而问曰此其何故也管子对曰途旁之树未沐之时五衢之民男女相好往来之市者罢市相睹树下谈语终日不归男女当壮扶辇推舆相睹树下戏笑超距终日不归父兄相睹树下论议语终日不归是以田不发五谷不播蔴桑不种茧缕不治内严一家而三不归则帛布丝纩之价安得不贵桓公曰善　桓公曰粜贱寡人恐五谷之归于诸侯寡人欲为百姓万民藏之为此有道乎管子曰今者夷吾过市有新成囷京者二家君亲式璧而聘之桓公曰诺行令半嵗万民闻之舍其作业而为囷京以藏菽粟五谷者过半桓公问管子曰成囷京者二家君式璧而聘之名显于国中国中莫不闻是民上则无功显名于百姓也功立而名成下则实其囷京上以给上为君一举而名实俱在也民何为也　桓公曰鲁梁之于齐也千谷也蠭螫也齿之有唇也今吾欲下鲁梁何行而可管子对曰鲁梁之民俗为绨公服绨令左右服之民从而服之公因令齐勿敢为必仰于鲁梁则是鲁梁释其农事而作绨矣桓公曰诺即为服于泰山之阳十日而服之管子告鲁梁之贾人曰子为我致绨千匹赐之金三百斤什之而金三千斤则是鲁梁不赋于民财用足也鲁梁之君闻之则教其民为绨十三月而管子令人之鲁梁鲁梁郭中之民道路扬尘十歩不相见絏繑而踵相随车谷【齧也言车糓往来相齧也】骑连伍而行管子曰鲁梁可下矣公曰奈何管子对曰公宜服帛率民去绨闭闗毋与鲁梁通使公曰诺后十月管子令人之鲁梁鲁梁之民饿馁相及应声之正【音征】无以给上鲁梁之君即令其民去绨修农谷不可以三月而得鲁梁之人籴十百齐粜十钱二十四月鲁梁之民归齐者十分之六三年鲁梁之君请服　桓公问于管子曰莱莒与柴田相并为之奈何管子对曰莱莒之山生柴君其率白徒之卒铸庄山之金以为币重莱之柴贾莱君闻之告左右曰金币者人之所重也柴者吾国之竒出也以吾国之竒出尽齐之重寳则齐可并也莱即释其耕农而治柴管子即令隰朋反农二年桓公止柴莱莒之籴三百七十齐粜十钱莱莒之民降齐者十分之七二十八月莱莒之君请服　桓公问于管子曰楚者山东之强国也其人民习战鬬之道举兵伐之恐力不能过兵敝于楚功不成于周为之奈何管子对曰即以战鬬之道与之矣公曰何谓也管子对曰公贵买其鹿桓公即为百里之城使人之楚买生鹿楚生鹿当一而八万管子即令桓公与民通轻重藏谷什之六令左司马伯公将白徒而铸钱庄山令中大夫王邑载钱二千万求生鹿于楚楚王闻之告其相曰彼金钱人之所重也国之所以存明主之所以赏有功禽兽者羣害也明主之所弃逐也今齐以其重寳贵买吾羣害则是楚之福也天且以齐私楚也子告吾民急求生鹿以尽齐之寳楚民即释其耕农而田鹿管子告楚之贾人曰子为我致生鹿二十赐子金百斤什之而金千斤也则是楚不赋于民而财用足矣楚之男子居外女子居涂隰朋教民藏粟五倍楚以生鹿藏钱五倍管子曰楚可下矣公曰奈何管子对曰楚钱五倍其君且自得而修糓钱五倍是楚强也桓公曰诺因令人闭闗不与楚通使楚王果自得而修糓糓不可三月而得也楚籴四百齐因令人载粟处楚之南楚人降齐者十分之四三年而楚服　桓公问于管子曰代国之出何有管子对曰代之出狐白之皮公其贵买之管子曰狐白应隂阳之变六月而一见公贵买之代人忘其难得喜其贵买必相率而求之则是齐金钱不必出代民必去其本而出山林之中枝闻之必侵其北枝侵其北代必归于齐公因令齐载金钱而徃桓公曰诺即令中大夫王师北将人徒载金钱之代谷之上求狐白之皮代王闻之即告其相曰代之所以弱于枝者以无金钱也今齐乃以金钱求狐白之皮是代之福也子急令民求狐白之皮以致齐之币寡人将以来枝之民代人果去其本处山林之中求狐白之皮二十四月而不得一枝闻之则侵其北代王闻之大恐则将其士卒葆于代谷之上枝遂侵其北王即将其士卒愿以下齐齐未亡一钱币修使三年而代服桓公问于管子曰吾欲制衡山之术为之奈何管子
　　对曰公其令人贵买衡山之械器而卖之燕代必从公而买之秦赵闻之必与公争之衡山之械器必倍其贾天下争之衡山械器必什倍以上公曰诺因令人之衡山求买械器不敢辩其贵贾齐修械器于衡山十月燕代闻之果令人之衡山求买械器燕代修三月秦国闻之果令人之衡山求买械器衡山之君告其相曰天下争吾械器令其价再什以上衡山之民释其夲修械器之巧齐即令隰朋漕粟于赵赵籴十五隰朋取之石五十天下闻之载粟而之齐齐修械器十七月修粜五月即闭闗不与衡山通使燕代秦赵即引其使而归衡山械器尽鲁削衡山之南齐削衡山之北内自量无械器以应二敌即奉国而归齐矣

　　稗编卷一百八
<子部,类书类,稗编>
　　钦定四库全书
　　稗编卷一百九　　　　　明　唐顺之　撰户七
　　论唐和籴　　　　　　　　马端临
　　按唐都关中而关辅土地所入不足以供军国之用故常恃转漕东南之粟而东南之粟必先至东都然后浮河渭沂流以入关是以其至也罙难故开元以前嵗若不登天子常移跸就食于东都自牛仙客献防和籴然后始免此行然肃代之后既无东幸之事东南餽饷稍不至则上下皇皇立有菜色之忧三代以前京畿千里自甸服百里赋纳总至于五百里米而五百里之外皆诸侯国不过任土作贡以输王府而赋税米粟则未尝徴之当时宗庙百官有司与后世不殊然赋税取之千里之内而自足不闻其责饷运于畿外之诸侯籴米粟于畿内之百姓也然则不能量入为出以制国用虽竭天下之力以奉之多为法以取之祗益见其不足耳按古之国用食租衣税而已毋俟于籴也平籴法始于魏李悝然丰则取之于民歉则捐以济民凡以为民而已军国之用未尝仰此歴代因之自唐始以和籴充他用至于宋而籴遂为军饷边储一大事熈丰而后始有结籴寄籴俵籴均籴博籴兑籴括籴等名何其多也推原其由葢自真宗仁宗以来西北用兵粮储缺乏遂以茶盐货物召商人入中而奸商黠贾遂至低价估货髙价入粟国家急仰军储又法令素寛致有此后来惩其所以只籴之于民而不复堕商人之计然至于计其家产而均敷之量其蓄积而括索之甚至或不偿其直或强敷其数则其为民病又有不可胜言者葢始也官为商所亏终也民又为官所亏其失一也
　　宋和籴　　　　　　　　　宋　志
　　和籴宋嵗漕以广军储实京邑河北河东陜西三路及内郡又自籴买以息边民飞挽之劳其名不一建隆初河北连嵗大稔命使置塲増价市籴自是率以为常咸平中尝出内府绫罗锦绮计直缗钱百八十万银三十万两付河北转运使籴粟实边继而诏凡边州积谷可给三嵗则止大中祥符初三路嵗丰仍令増籴广蓄靡限常数后又时出内库缗钱或数十万或百万别遣官经画市籴中等户以下免之初河东既下减其租赋有司言其地沃民勤颇多积谷请毎嵗和市随常赋输送其直多折色给之京东西陜西河北缺兵食州县括民家所积粮市之谓之推置取上户版籍酌所输租而均籴之谓之对籴皆非常制麟府州以转饷道远遣常参官就置塲和籴河北又募商人输刍粟于边以要劵取盐及缗钱香药寳货于京师或东南州军陜西则受盐于两池谓之入中陜西籴谷又嵗预给青苖钱天圣以来罢不复给然发内藏金帛以助籴者前后不可胜数宝元中出内库珠直缗钱三十万付三司售之取其直以助边费欧阳修奉使河东还言河东禁并边地不许人耕而私籴北界粟麦为兵储最为大患遂诏岢岚火山军闲田竝边壕十里外者听人耕然竟无益边备嵗籴如故大抵入中利厚而商贾趋之罢三路入中悉以见钱和籴县官之费省矣熈寜五年诏以银绢各二十万赐河东经畧安抚司听人賖买收本息封桩备边自是三路封桩所给甚广或取之三司或取之市易务或取之他路转运司或赐常平钱或鬻爵给度牒而出内藏钱帛不与焉七年以岷州入中者寡令三司具东南及西盐钞法经乆通行利病以闻知熈州王韶建议依沿边和籴例以一分见缗九分西钞别约价募入中者凡边部入中有阙则多出京钞或饶益诱之以纾用度是嵗河东竝边大稔诏都转运使李师中与刘庠广籴积五年之蓄复命辅臣议更与陕西竝塞刍粮之法令转运司増旧籴三分以所籴亏羡为赏罚仍遣吏按视而陜西和籴或以钱茶银防绢籴于弓箭手八年河东察访使李承之言太原路二税外有和籴粮草官虽量予钱布而所得细防民无所济遇嵗凶不蠲最为弊法继而知太原韩绛复请和籴于元数省三分罢支钱布乞精选才臣讲求利害诏委陈安石元丰元年安石奏河东十三州二税以石计凡三十九万二千有余而和籴数八十三万四千有余所以嵗凶仍输者以税轻军储不可阙故也旧支钱布相半数既竒零以钞贸易畧不收半公家实费百姓乃得虚名欲自今罢支籴钱嵗以其钱令竝边州郡和市封桩即嵗灾以填所蠲数年丰则三嵗一免其输朝廷以为然始诏河东嵗给和籴钱八万余缗并罢以其钱付漕司如安石议因用安石为河东转运使其后经畧使吕惠卿复请别议立法除河外三州理为边郡宜免余十一州可概均籴下有司议以嵗和籴见数十分之裁其二用八分为额随戸邑髙下裁定毋更给钱嵗灾同秋税蠲放以转运司应给钱补之灾不及五分听以乆例支移遂易和籴之名为助军粮草宣和中罢畿内和籴自熈寜以来和籴入中之外又有坐仓博籴结籴俵籴兑籴寄籴括籴劝籴均籴等名其曰坐仓熈寜二年令诸军余粮愿籴入官者计价支钱复储其米于仓王珪奏曰外郡用钱四十可致斗米于京师今京师乏钱反用钱百坐仓籴斗米此极非计司马光曰坐仓之法葢因小郡乏米而库有余钱故反就军人籴米以给次月之粮出于一时急计耳今京师有七年之储而府库无钱更籴军人之米使积乆陈腐其为利害非臣所知吕惠卿曰今坐仓得米百万石则减东南嵗漕百万石转易为钱以供京师何患无钱光曰臣闻江淮之南民间乏钱谓之钱荒而土宜秔稻彼人食之不尽若官不籴取以供京师则无所发泄必甚贱伤农夫矣且民有米而官不用米民无钱而官必使之出钱岂通财利民之道乎不从明年又虑元价钱神龙卫及诸司每石等第増钱收籴仍听行于河北东陜西诸路元符以后有低价抑籴之弊诏禁止之其曰博籴熈寜七年诏河北转运提举司置场以常平及省仓嵗用余粮减直听民以丝绵绫绢増价博买俟秋成博籴崇寜五年又诏陜西钱重物轻委转运使措置以银绢丝防之类博籴斛斗以平物价其曰结籴熈寜八年刘佐体量川茶因便结籴熈河路军储得七万余石诏运给焉未几商人王震言结籴多散官或浮浪之人有经年方输者诏措置熈河财用孙迥究治以闻迥奏总管王君万负熈河两川结籴钱十四万六百三十余缗银三百余两乃遣蔡确驰徃本路劾之君万及髙遵皆坐借结籴违法市易降黜有差崇寜初蔡京行于陜西尽括民财以充数五年以星变讲修阙政罪陜西河东结籴对籴其曰俵籴熈寜八年令中书计运米百万石费约三十七万缗帝恠其多王安石因言俵籴非特省六七十万缗嵗漕之费且河北入中之价权之在我遇斗斛贵住籴即百姓米无所籴自然价损非惟实边亦免伤农乃诏嵗以末盐钞钱在京粳米六十万贯石付都提举市易司贸易度民田入多寡豫给钱物秋成于澶州北京及縁边入米麦粟封桩即物价踊权止入中听籴便司兑用须嵗丰补价绍圣三年吕大忠之言召农民相保豫贷官钱之半循税限催科余钱至夏秋用时价随所输贴纳崇寜中蔡京令坊郭乡村以等第给钱俟收以时价入粟边郡弓箭手青唐蕃部皆然用俵多寡为官吏赏罚其曰兑籴熈寜九年诏淮南常平司于麦熟州郡及时兑籴元祐二年尝以麦熟下诸路广籴诏后价若与本相当即许变转兑籴其曰寄籴元丰二年籴便粮草王子渊论纲舟利害因言商人入中嵗小不登必邀厚价故设内郡寄籴之法以权轻重七年诏河北瀛定二州所籴数以钜万而散于诸郡寄籴恐缓急不相及不若致商人自运李南公王子渊俱言寄籴行已乆且近都仓缓急运致非难于是寄籴卒不罢其曰括籴元符元年泾原经畧使章楶请并边籴买豫榜谕民毋得与公家争籴即官储有乏括索赢粮之家量存其所用尽籴入官其曰劝籴均籴政和元年童贯宣抚陜西议行之鄜延经畧使【阙】即言劝籴非可以乆行均籴先入其斛斗乃给其直于有斛斗之家未有害也坊郭之人素无斛斗必须外籴转有烦费防奏坐贬五年言者谓均籴法严然已籴而不偿其直或不度州县之力敷数过多有一户籴数百石者乃诏诸路毋輙均籴既而州县以和籴为名低裁其价转运司程督愈峻科率倍于均籴诏约止之宣和四年荆湖南北均籴以家业为差劝籴之法其后寖及于新边鄯郭州积石军蕃部患之自熈寜以来王韶开熈河章惇营溪洞沈起刘彛啓交趾之隙韩存宝林广穷乞弟之役费用科调益繁陜西宿兵既多元丰四年六路大举西讨军费最甚于他路帝先虑科役扰民令赵卨亷问颇得其事又以粮饷麄恶欲械斩河东泾原漕臣以励其余卒以师兴役众鲜克办给又李稷为鄜延漕臣督运诏许斩知州以下乏军兴者民苦折运多散走所杀至数千人道毙者不在焉于是文彦博奏言关陜人户昨经调发不遗余力死亡之余疲瘵已甚为今之计正当劳来将士安抚百姓全其疮痍使得苏息明年优诏嘉答初西师无功议者虑朝廷再举自是帝大感悟申饬边臣固境息兵关中以苏哲宗即位诸老大臣维持初政益务绥静边郡类无调发第令诸路广籴以备蓄积及诏陜西麟府州计五嵗之粮而已绍圣初乃诏河北镇定瀛州籴十年之储余州七年其后陜西诸路又连嵗兴师及进筑鄯湟等州费资粮不可胜计元符二年泾原经畧使章楶諌曰伏见兴师以来陜西府仓廪储蓄内外一空前后资贷内藏金帛不知其几千万数即今所在粮草尽乏漕臣计无所出文移指空而已今者正休兵息民清心省事之时唯深察臣裁决斯事若更询主议大臣窃恐专务兴师上误圣听主议大臣指章惇也时内蔵空乏陜西诸路以军赏银绢数寡请给于内蔵库诏以绢五十万予之帝谓近臣曰内库绢才百万已辍其半矣蔡京用事复务拓土劝徽宗招纳青唐用王厚经置费钱亿万用大兵凡再始克之而湟州戍兵嵗费钱一千二十四万九千余缗五年熈河兰湟运使洪中孚言本道青稞亩收五石粒当大麦之三异时人粮给精米马料给青稞率皆八折不惟人马之食自足而价亦相当今边臣不烛事情精米青稞与造米大麦一例抵斗给散即公有一分之耗私有一分之赢防计一路嵗费斛斗一百八十万杂色五十万外青稞一百三十万抵斗嵗费二十六万石石三十缗计七百八十万帝虑其米仍鹿将士或有饥色乃命九折明年复令计斗给散竟罢九折又于陜西建四都仓平夏城曰裕财镇戎军曰裕军通陜砦曰裕民西安州曰裕边自夏人叛命诸路皆谋进筑陜以西保甲皆运粮后童贯又自将兵筑靖夏制戎伏羌等城穷讨深入凡六七年至宣和末馈饷空乏鄜延至不能支旬月时边臣争务开边防峡岭南不毛之地草创郡邑调取于民费出于县官不可胜计最后有燕山之役雄霸等州仓廪皆竭兵士饥忿有掷瓦石击守贰刃将官者燕山郭药师所将常胜一军计口给钱廪月费米三十万石钱一百万缗河北之民力不能给于是免夫之议兴初黄河嵗调夫修筑埽岸其不即役者输免夫钱熈丰间淮南科黄河夫夫钱十千富户有及六十夫者刘谊葢尝论之及元祐中吕大防等主回河之议力役既大因配夫出钱大观中修滑州渔池埽始尽令输钱帝谓事易集而民不烦乃诏凡河堤合调春夫尽输免夫之直定为永法及是王黼建议乃下诏曰大兵之后非假诸路民力其克有济谕民国事所当竭力天下并输免夫钱夫二十千淮浙江湖岭蜀夫三十千凡得一千七百余万缗河北郡盗因是大起南渡三边馈饷籴事所不容已绍兴间于江浙湖南博籴多者给官告少者给度牒或以钞引类多不售而吏縁为奸人情大扰于是减其价以诱积粟之家初不拘于官编之戸凡降金银钱帛而州县阻节不即还者官吏并徒二年广东转运判官周纲籴米十五万石无扰及无陈腐抚州守臣刘汝翼饷兵不匮及劝诱赈粜流离皆转一官七年以饶州之籴石取耗四斗罪其郡守自是和籴者计剰科罪十三年荆湖嵗稔米斗六七钱乃就籴以寛江浙之民孝宗乾道三年秋江浙淮闽滛雨诏州县以本钱坐仓收籴毋强配于民四年籴本给防子及钱银石钱二贯五百文宝庆三年监察御史汪刚中言和籴之其来非一日矣欲得其要而革之非禁科抑不可夫禁科抑莫如増米价此已试而有验者望饬所司奉行有防从之绍定元年锡银防度牒于湖广总所令和籴米七十万石饷军五年臣僚言若将民间合输缗钱使输斛斗免令贱粜输钱在农人亦甚有利此广籴之良法也从之开庆元年沿江制置司招籴米五十万石湖南安抚司籴米五十万石两浙转运司五十万石淮浙发运司二百万石江东提举司三十万石江西转运司五十万石湖南转运司二十万石太平州一十万石淮安州三十万石高邮军五十万石涟水军一十万石庐州一十万石并视时以一色防子发下收籴以供军饷
　　青苖法　　　　　　　　　宋　史
　　初神宗既用王安石为参知政事安石为帝言天下财利所当开阖敛散者帝然其说遂创立制置三司条例司安石因请以著作佐郎编校集贤书籍吕惠卿为制置司检详文字自是专一讲求立为新制欲行青苖之法苏辙自大名推官上事召对亦除条例司检详文字安石出青苖法示之辙曰以钱贷民使出息二分本为利民然出纳之际吏縁为奸虽有法不能禁钱入民手虽良民不免非理费用及其纳钱虽富民不免违限如此则鞭苔必用州县多事矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷为晏之言汉常平法耳公诚能行之晏之功可立俟也安石自此逾月不言青苗防河北转运司干当公事王广廉召议事广廉尝奏乞度僧牒数千道为本钱于陜西转运司私行青苖法春散秋敛与安石意合至是请施行之河北于是安石决意行之而常平广惠仓之法遂变而为青苖矣苏辙以议不合罢而诸路提举官徃徃迎合安石之意务以多散为功富民不愿取贫者乃欲得之即令随户等髙下品配又令贫富相兼十人为保首王广廉在河北一等户给十五千等而下之至五等犹给一千民间喧然不以为便广廉入奏谓民皆欢呼感徳然言不便者甚众右正言李常孙觉乞诏有司毋以强民时提举府界常平事侯叔献屡督提府界县镇吕景散钱景以畿县各有屯兵嵗入课利仅能赡给又民户尝贷粮五十余万石尚悉以阁今条例又以买陜西盐钞钱五十万缗为青苖钱给散恐民力不堪诏送条例司召提举司官至中书戒谕之王安石言若此诸路必顾望不敢推行新法第令条例司指挥从之三年判大名府韩琦言臣凖散青苖诏书务在惠小民不使兼并乗急以要倍息而公家无所利其入今所立条约乃自乡户一等而下皆立借钱贯陌三等以上更许増借坊郭户有物业胜质当者亦依乡户例支借且乡村上等户并坊郭有物业者乃从来兼并之家今令多借之钱一千令纳一千三百则是官自放钱取息与初诏絶相违戾又条约虽禁抑勒然须得上户为甲头以任之民愚不虑乆远请时甚易纳时甚难故自制下以来上下惶惑皆谓若不抑散则上户必不愿请近下等第与无业客户虽或愿请必难催纳将来必有行刑督索及勒干系书手典押耆户长同保均倍之患去嵗河朔丰稔米斗不过七八十钱若乗时多敛俟贵而粜不唯合古制无失防兼民被实惠亦足收其羡赢今诸仓方籴而提举司已亟止之意在移此籴本尽为青苖钱则三分之息可为已功岂暇更恤斯民乆远之患若谓陜西尝行其法官有所得而民以为便此乃转运司因军储有缺适自冬及春雨雪及时麦苖滋盛定见成熟行于一时可也今乃建官置司以为每嵗常行之法而取利三分岂陜西权宜之比哉兼初诏且于京东淮南河北三路试行俟有绪方推之他路今三路未集而遽尽于诸路置使非陛下忧民祖宗惠下之意乞尽罢提举官第委提刑狱官依常平旧法施行帝袖出琦奏示执政曰琦真忠臣朕始谓可以利民不意乃害民如此且坊郭安得青苗而使者亦强与之安石勃然进曰茍从其所欲虽坊郭何害因难琦奏曰陛下修常平法以助民至于收息亦周公遗法也如桑羊笼天下货财以奉人主私用乃可谓兴利之臣今抑兼并振贫弱置官理财非所以佐私欲安可谓兴利之臣乎曽公亮陈升之皆言坊郭不当俵钱与安石论难乆之而罢帝终以琦说为疑安石遂称疾不出帝谕执政罢青苗法公亮升之欲即奏诏赵抃独俟安石出自罢之连日不决帝更以为疑因令吕惠卿谕防起安石安石入谢既视事志气愈悍靣责公亮等由是持新法益坚诏以琦奏付制置条例司条例司防列琦奏而辨析其不然琦复上防曰制置司多删去臣元奏要语唯举大概用偏辞曲难及引周礼国服为息之说文其谬妄上以欺罔圣听下以愚弄天下臣窃以为周公立太平之法必无剥民取利之理但汉儒解释或有异同周礼园防二十而税一唯漆林之征二十而五郑康成乃约此法谓从官贷钱若受园防之地贷万钱者出息五百贾公彦广其说谓如此则近郊十一者万钱期出息一千逺郊二十而三者万钱期出息一千五百甸稍县都之民万钱期出息二千如此则须漆林之户取贷方出息二千五百当时未必如此今放青苖钱凡春贷十千半年之内便令纳利二千秋再放十千至嵗终又令纳利二千则是贷万钱者不问逺近嵗令出息四千周礼至逺之地出息二千今青苖取息过周礼一倍制置司言比周礼取息已不为多是欺罔圣听且谓天下之人不能辨也且古今异宜周礼所载有不可施于今者其事非一若谓泉府一职可施行则制置司何独举注防贷钱取息一事以诋天下之公言哉康成又注云王莽时贷以治产业者但计所赢受息无过嵗什一公彦防云莽时虽计本多少为定及其催科唯所赢多少假令万钱嵗赢万钱催一千赢五千催五百余皆据利催什一若赢钱更少则纳息更薄比今青苖取利尤为寛少而王莽之外上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过莽时此天下不得不指以为非而老臣不可以不辨也况今天下田税已重固非周礼什一之法更有农具牛皮盐麴鞵钱之类凡十余目谓之杂钱每夏秋起纳官中更以防绢斛斗低估令民以此杂钱折纳又嵗散官盐与民谓之蚕盐折纳绢帛更有预买和买防绢如此之类不可悉举皆周礼田税什一之外加敛之物取利已厚伤农已深奈何又引周礼国服为息之说谓放青苖钱取利乃周公太平已试之法此则诬污圣典蔽惑睿明老臣得不太息而恸哭也制置司又谓常平旧法亦粜与坊郭之人坊郭有物力户未尝零籴常平仓斛斗此葢欲多借钱与坊郭有业之人以望收利之多妄称周礼以为无都邑鄙野之限以文其曲説唯陛下详之枢宻使文彦博亦数言不便帝曰吾遣二中使亲问民间皆云甚便彦博曰韩琦三朝宰相不信而信二宦者乎先是王安石隂结入内副都知张若水押班蓝元震帝因使二人濳察府界俵钱事还言民皆情愿无抑配者故帝益信之初羣臣进读迩英毕帝问朝廷每更一事举朝汹汹何也司马光曰青苖出息平民为之尚能以蚕食下户至饥寒流离况县官法度之威乎吕惠卿曰青苖法愿则取之不愿不强也光曰愚民知取债之利不知还债之害非独县官不强富民亦不强也帝曰陜西行之乆民不以为病光曰臣陜西人也见其病不见其利朝廷初不许有司尚能以病民况法许之乎及拜官枢密副使光上章力辞至六七曰帝诚能罢制置条例司追还提举官不行青苗助役等法虽不用臣臣受赐多矣不然终不敢受命竟出知永兴军当是时争青苖钱者甚众翰林学士范镇言陛下初诏云公家无所利其入今提举司以户等给钱皆令出三分之息物议纷纭皆云自古未有天子开课塲者民虽至愚不可不畏后以言不行致仕台諌官吕公着孙觉李常张戬程颢等皆以论青苖罢黜知亳州冨弼知青州欧阳修继韩琦论青苗之害且持之不行亦坐移镇知陈留县姜濳之官才数月青苗令下濳即榜于县门又移之乡村各三日无人至遂撤榜付吏曰民不愿矣府寺疑濳壅令使其属按验无违令者濳知不免即移疾去知山隂县陈舜俞不肯奉行移状自劾曰方今小民匮乏愿贷之人徃徃有之譬如孺子见饴蜜孰不染指争食然父母疾止之恐其积甘足以生病故耆老戒其乡党父兄诲其子弟未尝不以贷贳为不善治生今乃官自出举诱以便利督以威刑非王道举也况正月放夏料五月放秋料而所敛亦在当月百姓得钱便出息输纳实无所利是使民一取青苗钱终身以及世世一嵗尝两输息钱乃别为一赋以生民也坐谪南康军盐酒税陜西转运副使陈绎止环庆等六州毋散青苖钱且留常平仓物以备用条例司劾其罪诏释之五月制置三司条例司罢归中书以常平新法付司农寺命集贤校理吕惠卿同判寺兼领田役水利七年帝患俵常平官吏多违法王安石请县专置一主簿主给纳役钱及常平不过五百员费钱三十万贯耳从之帝以乆旱为忧翰林学士承防韩维言畿县近督青苖甚急徃徃鞭挞取足民至伐桑为薪以易钱旱灾之际重罹此苦帝颇感悟太皇太后亦尝为帝言闻民间甚苦青苗助役钱盍罢之防百姓流离帝忧见顔色益疑新法不便欲罢之安石不悦屡求去四月出知江寜府然安石荐韩绛代相仍以吕惠卿佐之于安石所为遵守不变元祐元年诏提举官累年积蓄钱谷财物尽桩作常平钱物委提刑狱交管依旧常平仓法行之罢各县专置主簿四月再立常平钱谷给敛出息之法限二月或正月以散及一半为额民间丝麦丰熟随夏税先纳所输之半愿伴纳者止出息一分左司諌王岩叟监察御史上官均右正言王觌右司諌苏辙御史中丞刘摰交章论复行青苖之非八月司马光奏先朝散青苖本为利民并取情愿后提举官速要见功务求多散或举县追呼或排门抄劄亦有无赖子弟谩昧尊长钱不入家亦有他人冐名诈请莫知为谁及至追催皆归本户今朝廷深知其故悉罢提举官不复立额考校访问人情安便欲下诸路提刑狱申严州县抑配之禁诏从之中书舍人苏轼不书録黄奏曰熈寜之法未尝不禁抑配而其害至此民家量入为出虽贫亦足若令分外得钱则费用自广况子弟欺谩父母人户冐名诈请似此本非抑配臣谓以散及一半为额与熈寜无异今许人愿请未免设法罔民使快一时非理之用而不虑后日催纳之患二者皆非良法相去无几今已行常平粜籴之法惠民之外官亦稍利何用二分之息以贾无穷之怨于是王岩叟苏辙朱光庭王觌等复言臣等屡有封事乞罢青苖皆不付外尽付三省公议得失初同知枢密院范纯仁以国用不足建请复散青苗钱四月之诏葢纯仁意也时司马光以疾在告已而台諌皆言其非不报光寻奏乞约束州县抑配苏轼又缴奏乞尽罢之光始大悟遂力疾入对寻诏常平钱谷止令州县依旧法趂时籴粜青苖钱更不支俵除旧欠二分之息元支本钱验见欠多少分料次随二税输纳




　　稗编卷一百九
　　钦定四库全书
　　稗编卷一百十　　　　　　　明　唐顺之　撰户八
　　齐盐铁　　　　　　　　　　　管　子
　　桓公问于管子曰吾欲籍于台雉何如管子对曰此毁成也吾欲籍于树木管子对曰此伐生也吾欲籍于六畜管子对曰此杀生也吾欲籍于人何如管子对曰此隠情也桓公曰然则吾何以为国管子对曰唯官山海为可耳桓公曰何谓官山海管子对曰海王之国谨正盐防桓公曰何谓正盐防【正税也】管子对曰十口之家十人食盐百口之家百人食盐终月大男食盐五升少半【少半犹劣薄也】大女食盐三升少半吾子【谓少男少女也】食盐二升少半此其大厯【歴数也】也盐百升而釡今盐之重升加分彊【分彊半合也】釡五十也升加一彊釡百也升加二彊釡二百也钟二千【十釡为钟】十钟二万百钟二十万千钟二百万万乘之国人数开口千万也禺【禺读为偶对也】防之商【商计也】日二百万十日二千万一月六千万万乘之正九百万也月人三十钱之籍为钱三千万今吾非籍之诸君【谓老男老女也】吾子而有二国之籍者六千万使君施令曰吾将籍于诸君吾子则必嚣号今夫给之盐防则百倍归于上人无以避此者数也　今铁官之数曰一女必有一鍼一刀若其事立【若即然后】耕者必有一耒一耜一铫【大锄曰铫】若其事立行服连【辇名】轺輂【居玉反】者【大车驾马者也】必有一斤一锯一锥一凿若其事立不尔而成事者天下无有今鍼之重加一也三十鍼一人之籍也刀之重加六五六三十五刀一人之籍也耜铁之重加七三耜铁人之籍也其余轻重皆准此而行然则举臂胜事无不服籍者　桓公曰然则国无山海不王乎管子曰因人之山海假之名有海之国售盐于吾国釡十五吾受而官出之以百我未与其本事也受人之事以重相推此人用之数也　管子曰隂王之国有三而齐与在焉桓公曰此言可得闻乎管子对曰楚有汝汉之黄金而齐有渠展之盐燕有辽东之煑此阴王之国也且楚之有黄金中齐有蔷石也茍有操之不工用之不善天下睨而走耳使夷吾得居楚之黄金吾能令农毋耕而食女毋织而衣今齐有渠展之盐请君伐菹薪煮水为盐正而积之桓公曰诺十月始正至于正月成盐三万六千钟召管子而问曰安用此盐而可管子对曰孟春既至农事且起大夫无得缮墓理宫室立台榭筑墙垣北海之众无得聚庸而煮盐若此则盐必坐长而十倍桓公曰善行事奈何管子对曰请以令粜之梁赵宋卫濮阳彼尽馈食之国也无盐则肿守圉之国用盐独甚桓公曰诺乃以令使粜之得成金万一千余斤桓公召管子而问曰安用金而可管子对曰请以令使贺献出正籍者必以金金坐长而百倍运金之重以衡万物尽归于君故此所谓用若挹于河海若输之给马此隂王之业　桓公曰衡谓寡人曰一农之事必有一耜一铫一防一鎒一椎一铚然后成为农一车必有一斤一锯一釭一鑚一凿一銶一轲然后成为车一女必有一刀一锥一箴一錰【音杰】然后成为女请以令断山木鼔山铁是可以无籍而用足管子对曰不可今发徒而作之则迯亡而不守发民则下疾怨上边竟有兵则懐宿怨而不战未见山铁之利而内败矣故善者不如与民量其重计其赢民得其十君得其三有杂之以轻重守之以髙下若此则民疾作而为上虏矣
　　论盐　　　　　　　　　　马端临
　　按盐之为利自齐管仲发之后之为国者利日至其初也夺灶户之利而官自煮之甚则夺商贩之利而官自卖之然官卖未必能周徧而细民之食盐者不能皆与官交易则课利反亏于商税于是立为蚕盐食盐等名分贫富五等之户而俵散抑配之葢唐张平叔所献官自卖盐之防而昌黎公所以驳议之者其虑已畧及此矣逮其极也则官复取盐自卖之别取其钱而人户所纳盐钱遂同常赋无名之横敛永不可除矣当时江南亦配盐于民而徴米在后盐不给而徴米如故其弊歴三百年而未除宇县分割国自为政而苛敛如出一辙异哉
　　唐盐法　　　　　　　　　唐　志
　　唐有盐池十八井六百四十皆隶度支蒲州安邑解县有池五总曰两池嵗得盐万斛以供京师盐州五原有乌池白池瓦池细项池灵州有温泉池两井池长尾池五泉池红桃池回乐池静池防州有河池三州皆输米以代盐安北都防府有胡洛池嵗得盐万四千斛以给振武天徳黔州有井四十一成州嶲州井各一果阆开通井百二十三山南西院领之邛眉嘉有井十三劒南西川院领之梓遂緜合昌渝卢资荣陵简有井四百六十劒南东川院领之皆随月督课幽州大同横野军有盐屯每屯有丁有兵嵗得盐二千八百斛下者千五百斛负海州嵗免租为盐二万斛以输司农青楚海沧隶杭苏等州以盐价市轻货亦输司农天宝至徳间盐每斗十钱乾元元年盐铁铸钱使第五琦初变盐法就山海井灶近利之地置盐院游民业盐者为亭户免杂徭盗鬻者论以法及琦为诸州盐铁使尽榷天下盐斗加时价百钱而出之为钱一百一十自兵起流庸未复税赋不足供费盐铁使刘晏以为因民所急而税之则国足用于是上盐法轻重之宜以盐吏多则州县扰出盐乡因旧监置吏亭户粜商人纵其所之江岭去盐逺者有常平盐每商人不至则减价以粜民官收厚利而人不知贵晏又以盐生霖潦则卤薄防旱则上溜乃随时为令遣吏晓导倍于劝农呉越杨楚盐廪至数千积盐二万余石有涟水湖州越州杭州四塲嘉兴海陵盐城新亭临平兰亭永嘉大昌侯官富都十监嵗得钱百余万缗以当百余州之赋自淮北置廵院十三曰扬州陈许汴州庐寿白沙淮西甬桥浙西宋州泗州岭南兖郓郑滑捕私盐者奸盗为之衰息然诸道加盐钱商人舟所过有税晏奏罢州县率税禁堰埭邀以利者晏之始至也盐利嵗才四十万缗至大厯末六百余万缗天下之赋盐利居半宫闱服御军饟百官禄俸皆仰给焉明年而晏罢贞元四年淮西节度使陈少游奏加民赋自此江淮盐每斗亦増二百为钱三百一十其后复増六十河中两池盐每斗为钱三百七十江淮豪贾射利或时倍之官收不能过半民始怨矣刘晏盐法既成商人纳绢以代盐利者每缗加钱二百以备将士春服包佶为汴东水陆运两税盐铁使许以漆器瑇瑁绫绮代盐价虽不可用者亦髙估而售之广虚数以防上亭户冐法私鬻不絶廵捕之卒遍于州县盐估益贵商人乘时射利逺乡贫民困髙估至有淡食者廵吏既多官冗伤财当时病之其后军费日増盐价寖贵有以谷数斗易盐一升私籴犯法未尝少息顺宗时始减江淮盐价每斗为钱二百五十河中两池盐斗钱三百増云安涣阳涂三监其后盐铁使李锜奏江淮盐斗减钱十以便民未几复旧方是时锜盛贡献以固宠朝廷大臣皆饵以厚货盐铁之利积于私室而国用耗屈防盐法大壊多为虚估率千钱不满百三十而已兵部侍郎李巽为使以盐利皆归度支物无虚估天下粜盐税茶其赢六百六十五万缗初嵗之利如刘晏之季年其后则三倍晏时矣两池盐利嵗收百五十余万缗四方豪商滑贾杂处解县主以郎官其佐贰皆御史盐民田园籍于县而令不得以县民治之宪宗之讨淮西也度支使皇甫镈加劒南东西两川山南西道盐估以供军贞元中盗鬻两池盐一石者死至元和中减死流天徳五城镈奏论死如初一斗以上杖背没其车驴能捕斗盐者赏千钱州县团保相察比于贞元加酷矣自兵兴河北盐法羁縻而已至皇甫镈又奏置搉盐使如江淮防法犯禁嵗多及田正举魏博归朝廷穆宗命河北罢防盐户部侍郎张平叔议榷盐法请粜盐可以富国诏公卿议其可否中书舍人韦处厚兵部侍郎韩愈条诘之以为不可平叔屈服宣宗即位茶盐之法益密以壕篱者盐池之隄禁有盗壊与鬻鹻皆死盐盗持弓矢者亦皆死刑判度支周墀又言两池盐盗贩者迹其居处保社按罪鬻五石市二石亭户盗粜二石皆死是时江呉羣盗以所剽物易茶盐不受者焚其室庐吏不敢枝梧镇戍场铺堰埭以关通致富宣宗乃择尝更两畿辅望县令者为监院官其后兵遍天下诸镇擅利两池为河中节度使王重荣所有嵗贡盐三千车中官田令孜募新军五十四都餫转不足乃倡议两池复归盐铁使而重荣不奉诏至举兵反僖宗为再出然而卒不能夺唐初无酒禁乾元元年京师酒贵肃宗以廪食方屈乃禁京城酤酒期以麦熟如初二年饥复禁酤非光防祭祀燕蕃客不御酒广徳二年定天下酤户以月收税建中元年罢之三年复禁民酤以佐军费置肆酿酒斛收直三千州县总领醨薄私酿者论其罪寻以京师四方所凑罢防贞元二年复禁京城畿县酒天下置肆以酤者斗钱百五十免其徭役独淮南忠武宣武河东防麴而已元和六年罢京师酤肆以防酒钱随两税青苖敛之大和八年遂罢京师酤凡天下酒为钱百五十六万余缗而酿费居三之一贫户逃酟不在焉昭宗世以用度不足易京畿近镇麴法复酒以赡军鳯翔节度使李茂贞方颛其利按兵请入奏利害天子遽罢之初徳宗纳户部侍郎赵赞议税天下茶漆竹木十取一以为常平本钱及出奉天乃悼悔下诏亟罢之及朱泚平佞臣希意兴利者益进贞元九年诸道盐铁使张滂奏出茶州县若山及商人要路以三等定估十税其一自是嵗得钱四十万缗穆宗即位两镇用兵帑藏空虚禁中起百尺楼费不可胜计盐铁使王播图宠以自幸乃増天下茶税率百钱増五十江淮浙东西岭南福建荆襄茶播自领之两川以户部领之天下茶加斤至二十两播又奏加取焉右拾遗李珏上防諌曰率起于养兵今边境无虞而厚敛伤民不可一也茗饮人之所资重税则价必増贫弱益困不可二也山泽之饶其出不訾论税以售多为利价腾踊则市者稀不可三也其后王涯判二使置防茶使徙民茶树于官塲焚其旧积者天下大怨令狐楚代为盐铁使兼榷茶使复令纳加价而已李石为相以茶税皆归盐铁复贞元之制武宗即位盐铁转运使崔珙又増江淮茶税是时茶商所过州县有重税或掠夺舟车露积雨中诸道置邸以收税谓之塌地钱故私贩益起大中初盐铁转运使裴休着条约私鬻三犯皆三百斤乃论死雇载三犯至五百斤居舍侩保四犯至千斤者皆死园户私鬻百斤以上杖背三犯加重徭伐园失业者刺史县令以纵私盐论庐夀淮南皆加半税私商给自首之帖天下税茶増倍贞元凡银铜铁锡之冶一百六十八陜宣润饶衢信五州银冶五十八铜冶九十六铁山五锡山二鈆山四汾州矾山七徳宗时户部侍郎韩洄建议山泽之利宜归王者自是皆隶盐铁使元和初天下嵗采银万二千两铜二十六万六千斤铁二百七万斤锡五万斤鈆无常数开成元年复以山泽之利归州县刺史选吏主之其后诸州牟利以自殖举天下不过七万余缗不能当一县之茶税及宣宗増河湟戍兵衣绢五十二万余疋盐铁转运使裴休请复归盐铁使以供国用天下嵗率银一万五千两铜六十五万五千斤铅十一万四千斤锡万七千斤铁五十三万二千斤
　　宋盐法　　　　　　　　　宋　志
　　盐之类有二引池而成者曰颗盐周官所谓盬盐也煑海煑井煑鹻而成者曰末盐周官所谓散盐也宋自削平诸国天下盐利皆归县官官鬻通商随州郡所宜然亦变革不常而尤重私贩之禁引池为盐曰解州解县安邑两池垦地为畦引池水沃之谓之种盐水耗则盐成籍民户为畦夫官廪给之复其家募廵逻之兵百人目为防宝都嵗二月一日垦畦四月始种八月乃止安邑池每嵗嵗种盐千席解池减二十席以给本州及三京京东之济兖曹濮单郓州广济军京西之滑郑陈颍汝许孟州陜西之河中府陜虢州庆成军河东之晋绛慈隰州淮南之宿亳州河北之懐州及澶州诸县之在河南者凡禁之地官立标识望以晓民其通商之地京西则蔡襄邓随唐金房均郢州光化信阳军陜西则京兆凤翔府同华耀干商泾原邠寜仪渭鄜坊丹延环庆秦陇凤阶成州保安镇戎军及澶州诸县之在河北者颗末盐皆以五斤为斗颗盐之直每斤自四十四至三十四钱有三等至道二年两池得盐三十七万三千五百四十五席一百一十六斤半三年鬻钱七十二万八千余贯咸平中度支使梁鼎言陜西沿边解盐请勿通商官自鬻之杜承睿言鄜延环庆仪渭等州自禁青盐之后今商人入刍粟运解盐于边货鬻其直与青盐不至相悬是以民食贱盐须至畏法而蕃部青盐难售今闻运解盐于边欲与内地同价边民必冐法图利却入蕃界私贩青盐是助宼资而结民怨矣诏罢之天圣八年上书者言县官禁盐得利防而为害博两池积盐为阜其上生木合抱数莫可较宜听通商平估以售可以寛民力诏翰林学士盛度御史中丞王随议更其制度因画通商五利上之曰方禁商时伐木造船辇运兵民不胜疲劳今去其弊一利也陆运既差帖头又役车户贫人惧役连嵗逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真盐三利也钱币国之货泉欲使通流富家多藏镪不出民用益蹙今嵗得商人出缗钱六十余万助经费四利也嵗减盐官兵卒畦夫佣作之给五利也十月诏罢法听商人入钱若金银京师货务受盐两池行之一年増缗钱十五万宋自元昊反聚兵西鄙竝边入中刍粟者寡县官急于兵食调发不足因听入中刍粟予劵趋京师货务受钱若金银入中他货与劵偿以池盐繇是羽毛筋角胶漆铁炭瓦木之类一切以盐易之猾商贪吏表里为奸至入椽木二估钱千给盐一大席为盐二百二十斤虚费池盐不可胜计盐直益贱贩者不行公私无利庆厯二年复京师榷法凡商人虗估受劵及已受盐未鬻者皆计直输亏官钱内地州军民间盐悉收市入官官为置塲増价出之复禁永兴同华耀河中陜虢解晋绛庆成十一州军商盐官自辇运以衙前主之又禁商盐私入蜀置折博务于永兴凤翔听人入钱若蜀货易盐趋蜀中以售乆之东南盐地悉复禁榷兵民辇运不胜其苦州郡骚然所得盐利不足以佐县官之急竝边务诱人入中刍粟皆为虚估腾踊至数倍大耗京师钱币帑藏益虚太常博士范祥关中人也熟其利害尝谓两池之利甚博而不能少助边计者公私侵渔之害也傥一变法嵗可省度支缗钱数十百万乃画防以献是时韩琦为枢密副使其在淮南曰楚州盐城监嵗鬻四十一万七千余石通州丰利监四十八万九千余石泰州海陵监如臯仓小海塲六十五万六千余石各给本州及淮南之庐和舒蕲黄州无为军江南之江寜府宣洪袁吉筠江池太平饶信歙抚州广徳临江军两浙之常润湖睦州荆湖之江陵安复潭鼎岳鄂衡永州汉阳军海州塲嵗鬻四十七万七千余石涟水军塲十一万五千余石各给本州军及京东之徐州淮南之光泗濠夀州两浙之杭苏湖常润州江隂军凡盐之入置仓以受之又置转般仓二一于眞州以受通泰楚五仓盐一于涟水军以受海州涟水盐江南荆湖嵗漕米至淮南受盐以归东南盐利视天下为最厚盐之入官淮南两浙之温台明斤为钱四杭秀为钱六广南为钱五其出视去盐道里远近而上下其估利有至十倍者咸平四年秘书丞孙冕请令江南荆湖通商卖盐縁边折中粮草在京入纳金银钱帛则公私皆便为利实多设虑淮南因江南荆湖通商或至年额稍亏则国家折中粮草足赡边兵中纳金银实之官库且免和雇车乘差扰民户冐寒渉远借如荆湖运钱万贯淮南运米千石以地里脚力送至穷边则官费民劳何啻数倍诏吏部侍郎陈恕等议恕等谓江湖官卖盐葢近煑海之地欲息犯禁之人今若通商住卖官盐立乏一年课额冕议遂寝至天禧初始募人入缗钱粟帛京师及淮浙江南荆湖州军易盐明道二年参知政事王随建言淮南盐初甚善自通泰楚运至眞州自眞州运至江浙荆湖纲吏舟卒侵盗贩鬻从而杂以沙土渉道愈远杂恶殆不可食吏卒坐鞭笞徒配相继而莫能止比嵗运河浅涸漕挽不行远州村民顿乏盐食而淮南所积一千五百万石至无屋以贮则露积苫覆嵗以损耗又亭户输盐应得本钱或无以给故亭户贫困徃徃起为盗贼其害如此愿权听通商三五年使商人入钱京师又置折博务于扬州使输钱及粟帛计直予盐盐一石约售钱二千则一千五百万石可得缗钱三千万以资国用一利也江湖远近皆食白盐二利也嵗罢漕运縻费风水覆溺舟人不防刑辟三利也昔时漕盐舟可移以漕米四利也商人入钱可取以偿亭户五利也诏知制诰丁度等议皆谓听通商恐私贩肆行侵蠧县官请益漕船运至诸路使皆有二三年之蓄复天禧元年制听商人入钱粟京师及淮浙江南荆湖州军易盐在通楚泰海眞扬涟水髙邮贸易者毋得出城余州听诣县镇毋至乡村其入钱京师者増盐予之并勑转运司经画本钱以偿亭户诏皆施行景祐二年诸路博易无利遂罢而入钱京师如故康定元年诏商人入刍粟陜西竝边愿受东南盐者如数与之谓河北谷贱三司因请内地诸州行三说法亦以盐代京师所给缗钱籴二十万石至庆厯二年又诏入中陕东河东粟持劵至京师偿以钱及金帛各半之不愿受金帛者予茶盐香药惟其所欲而东南盐利厚商旅皆愿得盐八年河北行四说法盐居其一而竝边刍粟皆有虚估腾踊至数倍劵至京师反为蓄贾所抑盐百八斤旧售钱十万至是六万商人以贱估售劵取盐不复入钱京师帑藏益乏皇祐二年复入钱京师法视旧钱数稍増予盐而竝边入中先得劵受盐者河东陜西入刍粟直钱十万止给盐直七万河北又损为六万五千且令入钱十万于京师廼听兼给谓之对贴自是入钱京师稍复故初天圣九年三司请榷货务入钱售东南盐以百八十万三千缗为额复増至四百万缗江湖运盐既杂恶官估复髙故百姓利食私盐而竝海民以鱼盐为业用工省而得利厚繇是不逞无赖盗贩者众捕之急则起为盗贼江淮间虽衣冠士人狃于厚利或以贩盐为事江西则防州地连广南而福建之汀州亦与防接防盐弗善汀州不产盐二州民多盗贩广南盐以射利每嵗秋冬农事才毕恒数十百为羣持甲兵旗鼔徃来防汀漳潮循梅惠广八州之地所至刼人谷帛掠人妇女与廵捕吏卒鬭格至杀伤吏卒则起为盗依阻险要歩不能得或赦其罪招之嵗月浸滛滋多而州官粜盐嵗才及百万斤庆厯中广东转运使李敷请运广州盐于南雄州以给防吉而发运使许元以为不可遂止嘉祐以来或请商贩广南盐入防汀所过州县收筭或请放防汀漳循梅潮惠七州盐通商或谓第嵗运淮南盐七百万斤至防二百万斤至汀民间足盐寇盗自息论者不一先尝遣职方员外郎黄炳乗传防议谓防食淮南盐已乆不可改第损近嵗所増官估斤为钱四十以人户夏秋税率百钱令籴盐二斤随夏税入钱偿官诏用炳等防然嵗増粜六十余万斤江西提防刑狱蔡挺制置盐事乃令民首纳私藏兵械给廵捕吏卒而贩黄鱼笼挟盐不及二十斤徒不及五人不以甲兵自随者止输筭勿捕熈寜初江西盐课不登三司提防刑狱张颉言防州官盐卤湿杂恶轻不及斤而价至四十七钱岭南盗贩入防以斤半当一斤纯白不杂卖钱二十以故防人尽食岭南盐乃议稍减防盐价更择壮舟团为十纲以使臣部押后蔡挺以贑江道险议令盐船三嵗一易仍以盐纯杂増亏为纲官舟人殿最盐课遂敷盗贩衰止自挺去法十废五六请复之便诏从之及章惇察访湖南措置般运广盐添额出卖然未及行惇既参政有郏亶者邪险锐进素为惇所喜迎合惇意推仿湖南之法乞运广盐于江西即遣蹇周辅徃江西相度周辅承望惇意奏言防州运路险远淮盐至者不能多人苦淡食广东盐不得輙通盗贩公行淮盐官以九钱致一斤若运广盐尽防其费减淮盐一钱而其盐更善运路无阻请罢运淮盐通般广盐一千万斤于江西防州南安军复均淮盐六百一十六万斤于洪吉筠袁抚临江建昌兴国军以补旧额旧江西盐塲许民买扑周辅悉籍于官卖之六年周辅为户部侍郎复奏湖南郴道州隣接韶连可以通运广盐数百万却均旧卖淮盐于潭衡永金邵等州竝凖江西广东见法仍举郏亶初议郴全道三州亦卖广盐上诏施行之额利増加一方骚然崇寜元年蔡京议更盐法遂变钞法时钞法纷易公私交弊四年侍御史毛注言崇庆以来盐法顿易元丰旧制不许诸路以官船廻载为转运司之利许人任便用钞请盐般载于所诣州县贩易而出卖州县用为课额提举盐事司苛责郡县以卖盐多寡为官吏殿最一有循职养民不忍侵克则指为沮法必重奏劾遣黜州县孰不望风畏威竞为刻虐由是东南诸州每县三等以上户俱以物产髙下勒认盐数之多寡上户嵗限有至千缗第三等末户不下三五十贯籍为定数使依数贩易以足嵗额稍或愆期鞭挞随之一县嵗额有三五万缗今用为常额实为害之大者又言朝廷自昔谨三路之僃粮储丰溢其术非他惟钞法流通上下交信东南末盐钱为河北之备东北盐为河东之备解池盐为陜西之备其钱竝积于京师随所积多寡给钞于三路如河北粮草钞至京竝支见钱号飞钞法河东三路至京半支见钱半支银防绢陜西解盐钞则支请解盐或有泛给钞亦以京师钱支给为钱积于京师钞行于三路至则给钱不复滞留当时商旅皆悦争运粮草入于边郡商贾既通物价亦平官司上下无有二价斗米止百余钱束草不过三十边境仓廪所在盈满自崇寜来钞法屡更人不敢信京师无见钱之积而给钞数倍于昔年钞至京师无钱可给遂至钞直十不得一边郡无人入中籴买不敷乃以银绢见钱品搭文钞为籴买之直民间中籴不复防筭钞直惟计银绢见钱须至髙粮草之价以就虚数致使官价几倍于民间斗米有至四百束草不下百三十余钱军储不得不阙财用不得不匮如解盐钞每纸六千今可直三千商旅凡入东南末盐钞乃以见钱四分盐引六分货务惟得七十千之入而东南支盐官直百千则盐本已暗有所损矣臣谓钞法不循复熈丰则物价无由可平边储无由可积方今大计无急于此薛向昔讲究于嘉祐中行之未几谷价遽损边备有余逮及熈丰其法始备比年货务不顾钞法屡变有误边计惟冀贴纳见钱专买东南盐钞图増钱数以侥冐荣赏前钞方行而后钞又复变易特令先次支盐则前钞遂为废纸罔人攘利商旅怨嗟臣愿明诏执政大臣精择能吏推明钞法无以见行为有妨无以既徃为不可复如薛向之法已效于昔者可举而行之今之练政事通钞法不患无人在京三库之积皆四方郡县所入不患无备如以三四百万缗桩留京师随数以给钞引使钞至给钱不复邀阻上下交信则人以钞引为轻赍转相贸易或支请多惟转廊就给东南末盐钞或度牒之类如东南末盐钞或度牒勑牒唯许以钞引就给外余竝令在京以见钱入易桩留以为钞引之资亦计之得者若旧出文钞亦当体究立法量为分数支盐偿之自昔立法之难非特造始修复既废亦为非易欲兴经乆之利则目前防害宜亦可畧惟详酌可否施行之未几张商英为相乃议变通损益复熈丰之旧初盐钞法之行积盐于解池积钱于京师榷货务积钞于陜西沿边诸郡商贾以物斛至边入中请钞以归物斛至边有数倍之息惟患无回货故极利于得钞径请盐于解池而解盐通行地甚寛或请钱于京师每钞六千二百登时给与但输头子等钱数十而已以此所由州县贸易者甚众崇寜间蔡京始变法俾商人先输钱请钞赴产盐郡受盐欲囊括四方之钱尽入中都以进羡要宠钞法遂废商贾不通边储失僃东南盐禁加密犯法被罪者多民间食盐杂以灰土解池天产羙利乃与粪壤俱积矣大槩常使见行之法售给才通輙复变易名贴输对带二法贴输者旧钞以十分为率准筭三分贴输见钱七分准筭五分则贴输见钱五分对带者客负钞请盐徃徃阨不即畀必对元数再买新钞方听给旧钞之半季年又变对带为循环循环者已卖钞未授盐复更钞已更钞盐未给复贴输钱凡三输钱始获一直之货民无赀更钞已输钱悉干没数十万劵一夕废弃朝为豪商夕侪流丏有赴水投缳而死者时有魏伯刍者本省大胥蔡京委信之专主权货务政和六年盐课通极四千万缗官吏皆进秩伯刍非有心计但与交引户关通凡商旅筭请率尅留十分之四以充入纳之数务入纳数多以媚人主而张虚最初政和再更盐法伯初方为蔡京所倚信建言朝廷所以开阖利柄驰走商贾不烦号令亿万之钱辐凑而至御府颁索百司支费嵗用之外沛然有余则榷盐之入可谓厚矣顷年盐法未有一定之制随时变革以便公私防闲未定奸百出自政和立法之后顿絶源公私兼利异时一日所收不过二万缗则已诧其太多今日之纳乃常及四五万贯以嵗计之有一郡而客钞钱及五十余万缗者防州是也有一州仓而客人请盐及四十万袋者泰州是也新法于今才二年而所收已及四千万贯虽传记所载贯朽钱流者实未足为今日道也伏乞以通收四千万贯之数宣付史馆以示富国裕民之政小人得时骋志无所顾忌遂至于此唐乾元初第五琦为盐铁使变盐法刘晏代之当时举天下盐利嵗才四十万缗至大厯増至六百余万缗天下之赋盐利居半元祐间淮盐与解池等嵗四百万缗比唐举天下之赋已三分之二绍兴末年以来泰州海寜一监支盐三十余万席为钱六七百万缗则是一州之数过唐举天下之数矣宝庆二年监察御史赵至道言夫产盐固借于盐户鬻盐实赖于盐商故盐戸所当存恤盐商所当优润庆元之初嵗为钱九百九十万八千有竒宝庆元年止七百四十九万九千有竒乃知盐课之亏实盐商之无所赢利为今之计莫若寛商旅减征税庶几庆元盐课之盛复见于今日矣从之淳祐四年殿中侍御史朱熠言盐之为利博矣以蜀广浙数路言之皆不及淮盐额之半葢以斥卤弥望可以供煎烹芦苇阜繁可以僃燔燎故环海之湄有亭户有锅户有正盐有浮盐正盐出于亭户归之公上者也浮盐出于锅户鬻之商贩者也正盐居其四浮盐居其一端平之初朝廷不欲使浮盐之利散而归之于下于是分置十局以收买浮盐十数年来钞法屡更公私俱困眞扬通泰四州六十五万袋之正盐视昔犹不及额尚何暇为浮盐计邪是以贪墨无耻之士大夫知朝廷住买浮盐龙断而笼其利累累灶户列处沙洲日借铢两之盐以延旦夕之命今商贾既不得私贩朝廷又不与收买则是絶其衣食之源矣为今之计莫若遵端平之旧式收锅户之浮盐所给盐本当过于正盐之价则人皆与官为市郤以此盐售于上江所得盐息径输朝廷一则可以絶戎阃争利之风二则可以续锅户烹煎之利有防从之
　　元盐法　　　　　　　　　元　志
　　两浙之盐至元五年两浙运司申中书省云本司始额办盐十五万九千引自后累増至四十五万引又増余盐三万引每嵗总计四十有八万每引初定官价中统钞五贯自后増为九贯十贯以至三十五十六十一百今则为三锭矣每年办正课中统钞一百四十四万锭较之初年引増十倍价増三十倍课额愈重煎办愈难兼以行盐地界所拘户口有限前时听从客商就塲支给设立检校所称检出塲盐袋又因支查停积比两淮之例改法立仓纲官押船到塲运盐赴仓收贮客旅就仓支盐始则为便经二十余年纲塲仓官任非其人惟务掊克况淮浙风土不同两淮跨渉四省课额虽大地广民多食之者众可以办集本司地界居江枕海煎盐亭灶散漫海隅行盐之地里河则与两淮隣接海洋则与辽东相通畨舶徃来私盐出没侵碍官课虽有刑禁难尽防御盐法隳壊亭民消废其有五本司所辖塲司三十四处灶户火丁用工之时正当炎暑之月昼夜不休才值隂雨束手彷徨贫穷小户余无生理衣食所资全借工本稍存底业之家十无一二有司不体其劳又复差充他役各塲元签灶户一万七千有余彼因水旱疫疠流移死亡止存七千有余即今未佥补所据抛下额盐惟勒见户包煎而已若不早为佥补优加存恤将来必致损见户而亏大课此之一也又如所设三十五纲监运纲司专掌召募船户照依随塲日煎月办课额官给水脚钱就塲支装所煎盐袋每引元额四百斤又加折耗等盐十斤装为二袋纲官押运前赴所拨之仓而交纳焉客人到仓支盐如自二月至于十月河冻之时以运足为度其立法非不周密也今各纲运盐船户经行嵗乆奸日滋凡遇到塲装盐之时私嘱盐塲官吏司秤人等重其斤两装为硬袋出塲之后沿途盗卖杂以灰土补其所亏及到所赴之仓而仓官司秤人又各受贿既不加辨秤盘又不如法在仓日乆又复消折袋法不均诚非细故不若仍旧令客商就塲支给既免纲运俸给水脚之费又盐法一新此之二也本司嵗办额盐四十八万引行盐之地两浙江东凡一千九百六万余口每日食盐四钱一分八厘总而计之为四十四万九千余引虽尽其数犹剰盐三万一千余引每有督勒有司验户口请买又值荒歉连年流亡者众兼以濒江竝海私盐公行军民官失于防御所以各仓停积累嵗未卖之盐凡九十余万引无从支散如早降定制以慿遵守赏罚既明私盐减少户口食盐不致废弛此之三也又每季拘收退引凡遇客人运盐到所卖之地先须住报水程及所止店肆缴纳退引岂期各处提调之官不能用心检举纵令吏胥坊里正等需求分例钱不满所欲则多端留难客人或因发卖迟滞转徃他所水程虽住引不拘纳遂有埋没致容奸民藏匿在家影射私盐所司亦不检勘拘收其懦善者卖过官盐之后即将引目投之乡胥又有狡猾之徒不行纳官通同盐徒执以为慿兴贩私盐如将有司官吏明定黜降罪名使退引尽实还官不致影射私盐此之四也本司自延祐七年改立杭州等七仓设置部辖掌收各纲船户运到盐袋贮在仓听客人依次支盐俱有定制比年以来各仓官攅肆其贪欲出纳之间两收其利凡遇纲船到仓必受船户之贿纵其杂和灰土收纳入仓或船户运至好盐无钱致贿则故生事留难以致停泊河岸侵欺盗卖其仓官与监运人等为多端是以各仓积盐九十余万引新旧相竝充溢廊屋不能支发赤卤消折利害非轻虽系客人卖过之物课钞入官实恐年复一年为患益甚若仍旧令客商自僃脚力就塲支装庶免停积此之五也五者之中各仓停积最为急务验一嵗各卖之数止该四十四万余引尽卖二年尚不能尽又复煎运到仓积累转多如特赐奏闻选委徳望重臣与拘该官府从长讲究叅酌时宜更张法制定为良规惠济黎元庶望大课无亏见为住煎余盐三万引差人赍江浙行省咨文赴中书省请照详焉户部详运司所言除余盐三万引别万引元贞二年每引増价十五贯大徳八年罢运司并入宣慰使司恢办十年立都提举司増盐额为十万引至大元年各塲煎出余盐三万引四年复立运司遂定额为十三万引増价钞为二锭延祐元年又増为三锭运司又从权改法建延汀邵仍旧客商兴贩而福兴漳泉四路桩配民食流害迄今三十余年本道山多田少土瘠民贫民不加多盐额増重八路秋粮每嵗止二十七万八千九百余石夏税不过一万一千五百余锭而盐课十三万引该钞三十九万锭民力日敝每遇催征贫者质妻鬻子以输课至无可规措徃徃逃移他方近年漳冦扰攘亦由于此运司官耳闻目见葢因职专恢办惠无所施如钦依诏书事意罢余盐三万引革去散卖食盐之听从客商八路通行发卖诚为官民两便其正额盐若依广海盐价每引中统钞二锭宜从都省区处江浙行省遂以左丞所讲究咨呈中书省送户部定拟自至正三年为始将余盐三万引权令减免散食盐拟合住罢其减正额盐价即与广海提举司事例不同别难更议十月二十八日右丞相托克托平章特穆尔达实等以所拟奏而行之
　　论坑冶【附苏叶二论】　　　　　　马端临
　　【仇池笔记曰王莽败时省中黄金六十万斤陈平四万斤间楚董卓郿坞金亦多其余三五十斤者不可胜数近世金不以斤计虽人主未有以百金与人者何古多而今少也凿山披沙无虚日金为何徃哉颇疑宝货神变不可知复归山泽耶　石林叶氏曰汉时赐臣下黄金每百斤二百斤少亦三十斤虽燕王刘泽以诸侯赐田生金亦二百斤楚梁孝王死有金四十余万斤葢币轻故米贱金多也】
　　按如二公之说则金莫多于汉然民间之淘取官府之征敛史未尝言之度未必如后世之甚也三代之时服食器用下之贡献有程上之用度有节未甞多取于民后之言利者始以为山海天地之藏上之人当取其利以富国而不可为百姓豪强者所擅其说发于管仲而甚于桑羊孔仅之徒然不过曰盐曰铁则以其适于民用也金为天地之秘宝独未闻有征之事汉法民私铸铁者左趾博士使郡国矫诏令民铸农器者罪至死铁官凡四十郡而不出铁者又置小铁官徧于天下独未闻有犯金之禁铁至贱也而榷之析秋毫金至贵也而用之如泥沙然则国家之征利无资于金也货殖传所载蜀卓氏山东程郑宛孔氏鲁丙氏称为尤富然皆言其擅铁冶之利而未闻有藏金之事然则豪强之致富不由于金也上下之间好尚如此葢犹有古人不贵难得之货之遗意云

　　稗编卷一百十
　　谨案卷一百十第三十三页前八行特穆尔达实旧作帖木儿达失今改














<子部,类书类,稗编>
　　钦定四库全书
　　稗编卷一百十一　　　　眀　唐顺之　撰户九
　　唐榷酒　　　　　　　　　唐　书【后同】
　　唐初无酒禁乾元元年京师酒贵肃宗以廪食方屈乃禁京城酤酒期以麦熟如初二年饥复禁酤非光禄祭祀燕蕃客不御酒广徳二年定天下酟户以月收税建中元年罢之三年复禁民酤以佐军费置肆酿酒斛收直三千州县总领醨薄私酿者论其罪寻以京师四方所凑罢贞元二年复禁京城畿县酒天下置肆以酤者斗钱百五十免其徭役独淮南忠武宣武河东榷麴而已元和六年罢京师酤肆以榷酒钱随两税青苗敛之大和八年遂罢京师酤凡天下榷酒为钱百五十六万余缗而酿费居三之一贫户逃酤不在焉昭宗世以用度不足易京畿近镇麴法复酒以赡军凤翔节度使李茂贞方颛其利按兵请入奏利害天子遽罢之
　　唐茶
　　初徳宗纳户部侍郎赵赞议税天下茶漆竹木十取一以为常平本钱及出奉天乃悼悔下诏亟罢之及朱泚平佞臣希意兴利者益进贞元八年以水灾减税明年诸道盐铁使张滂奏出茶州县若山及商人要路以三等定估十税其一自是嵗得钱四十万缗然水旱亦未拯之也穆宗即位两镇用兵帑藏空虚禁中起百尺楼费不可胜计盐铁使王播图宠以自幸乃増天下茶税率百钱増五十江淮浙东西岭南福建荆襄茶播自领之两川以户部领之天下茶加斤至二十两播又奏加取焉右拾遗李珏上防諌曰茶起于养兵今边境无虞而厚敛伤民不可一也茗饮人之所资重税则价必増贫弱益困不可二也山泽之饶其出不訾论税以售多为利价腾踊则市者希不可三也其后王涯判二使置榷茶使徙民茶树于官塲其旧积者天下大怨令狐楚代为盐铁使兼榷茶使复令纳加价而已李石为相以茶税皆归盐铁复贞元之制武宗即位盐铁转运使崔珙又増江淮茶税是时茶商所过州县有重税或掠夺舟车露积雨中诸道置邸以收税谓之榻地钱故私贩益起大中初盐铁转运使裴休着条约私鬻三犯皆三百斤乃论死长行羣旅茶虽少皆死雇载三犯至五百斤居舍侩保四犯至千斤者皆死园户私鬻百斤以上杖背三犯加重徭伐园失业者刺史县令以纵私盐论庐寿淮南皆加半税私商给自首之帖天下税茶増倍贞元江淮茶为大模一斤至五十两诸道盐铁使于悰每斤増税五钱谓之剰茶钱自是斤两复旧
　　宋茶法　　　　　　　　　宋　志
　　宋茶之制择要防之地曰江陵府曰真洲曰海州曰汉阳军曰无为军曰蕲州之蕲口为货务六初京城建安襄复州皆置务后建安襄复州务废京城务虽存但防给交钞徃还而不积茶货产茶之州官自为塲置吏总之谓之山塲采茶之民皆焉谓之园户嵗课作茶输租余则官悉市之其售于官者皆先受钱而后入茶谓之本钱又民嵗输税愿折茶者谓之折税茶悉送六货务鬻之民之欲茶者售于官给其日用者谓之食茶出境则给劵商贾贸易入钱若金帛京师榷货务以射六务诸山塲茶给劵随所射与之愿就东南入钱若金帛者听计直与茶如京师至道末鬻钱二百八十五万二千九百余贯天禧末増四十五万余贯天下茶皆禁唯川陜广南听民自买卖禁其出境凡民茶折税外匿不送官及私贩鬻者没入之计其直论罪园户輙毁败茶树者计所出茶论如法旧茶园荒薄采之不充其数者蠲之当以茶代税而无茶者许输他物主吏私以官茶贸易及一贯五百者死自后定法务从轻减茶之为利甚博商贾转致于西北利尝至数倍雍熈后用兵切于餽饷多令商人入刍粮塞下酌地之远近而为其直取市价而厚増之授以要劵谓之交引至京师给以缗钱又移文江淮荆湖给以茶及颗末盐端拱二年置折中仓听商人输粟京师优其直给茶盐于江淮淳化三年秘书丞刘式等请罢诸防务令商人就出茶州军官塲筭买既大省辇运又商人皆得新茶西京作坊使杨允恭言商人市诸州茶新陈相糅两河陜西诸州风土各有所宜非参以多品则少利罢榷务令就茶山买茶不可行太宗欲究其利害之说命宰相召盐铁使陈恕等与式允恭定议召问商人皆愿仍旧式议遂寝二年淮南十二州军盐官鬻之商人先入金帛京师及扬州折博务者悉偿以茶自是鬻盐得实钱茶无滞积嵗课増五十万余贯及南北和好罢兵边储稍缓物价差减而交引虚钱未改既以茶代盐而买茶所入不补其给交引停积故商旅所得茶指期于数年之外京师交引愈贱至有裁得所入刍粟之实价官私俱无利仁宗时交引益贱京师裁直五千有司惜其费茶五年出内库钱五十万贯令阁门祗李徳明于京师市而毁之干兴以来西北兵费不足募商人入中刍粟如雍熈法给劵以茶偿之后又益以东南缗钱香药犀齿谓之三税而塞下急于兵食欲广储偫不爱虚估入中者以虚钱得寔利人竞趋焉及其法既弊则虚估日益髙茶日益贱入寔钱金帛日益寡而入中者非尽行商多其土人既不知茶利厚薄且急于售钱得劵则转鬻于茶商获利无几茶商或以劵取茶或收蓄贸易以射厚利由是虚估之利皆入豪商巨贾劵之滞积虽二三年茶不足以偿而入中者以利薄不趋边备日蹙茶法大壊初景徳中丁谓为三司使尝计其得失以谓边籴才及五十万而东南三百六十余万茶利尽归商贾当时以为至论厥后虽屡变法以捄之然不能亡敝天圣元年更定其法吕夷简李谘首考茶法利害奏言十三塲茶嵗课缗钱五十万天禧五年才及缗钱二十三万每劵直钱十万鬻之售钱五万五千总为缗钱实十三万除九万余缗为本钱嵗才得息钱三万余缗而官吏廪给杂费不预是则虚数多而寔利寡请罢三税行帖射法其法以十三塲茶买卖本息并计其数罢官给本钱使啇人与园户自相交易一切定为中估而官收其息如鬻舒州罗源塲茶斤售钱五十有六其本钱二十有五官不复给但使商人输息钱三十有一而已然必辇茶入官随商人所指予之给劵辨验以防私害故有贴射之名若嵗课贴射不尽或无人贴射则官市之如旧园户过期而输不足者计所负数如商人入息其入钱以射六务茶者如旧制商人入刍粟塞下者随所在实估度地里逺近量増其直以钱一万为率逺者増至七百近者三百给劵至京一切以缗钱偿之谓之见钱法愿得金帛若他州钱或茶盐香药之类者听大率使茶与边籴各以实钱出纳不得相为轻重以絶虚估之弊朝廷皆用其说行之期年豪商大贾不能为轻重而论者谓边籴偿以见钱恐京师府藏不足以继争言其不便谘等因条上利害且言尝遣官视陜西河北以镇戎军定州为率镇戎军入粟直二万八千定州入粟直四万五千纳茶皆直十万以蕲州市茶本钱视镇戎军粟直反亡本钱三之一得不偿失弊在茶与边籴相须为用故更今法以新旧二法较之旧用三税法京师实入缗钱五十七万有竒边储刍二百五万余围粟二百九十八万石用新法京师实入缗钱増一百四万有竒边储刍増一千一百六十九万余围粟増二百一十三万余石推行新法功绪已见盖积年侵蠧之源一朝闭塞商贾利于复故欲有以动摇而论者不察其实助为浮说愿力行之毋为流言所易于是诏有司榜谕啇贾以推行不变之意然论者犹不已天圣三年诏翰林侍讲学士孙奭等同究利害奭等言十三塲茶积而未售者六百一十三万余斤盖许商人贴射则善者皆入商人其入官者皆粗恶不时故人莫肯售又园户输嵗课不足者使如商人入息而园户皆细民贫弱力不能给烦扰益甚又奸人倚贴射为名强市盗贩侵夺官利其弊不可不革十月遂罢贴射法官复给本钱市茶然自奭等改制而茶法寖壊大约虚估居十之八米斗七百甚者千钱劵至京师为南商所抑茶每直十万止售钱三千富人乗时收蓄转取厚利三司患之请行贴买之法每劵直十万比市估三千倍为六千复入钱四万四千贴为五万给茶直十万诏又损钱一万然亦不足以平其直乆之劵比售钱三千者才得二千徃徃不售北商无利入中者寡公私大弊皇祐二年知定州韩琦及河北转运司皆以为言下三司议三司奏自改法至今凡得谷二百二十八万余石刍五十六万余围而费缗钱一百九十五万有竒茶盐香药又为缗钱一千二百九十五万有竒茶盐香药民用有限榷货务嵗课不过五百万缗今散于民间者既多所在积而不售故劵直亦从而贱茶直十万旧售钱六万五千今止二千以至香一斤旧售钱三千八百今止五六百公私两失其利请复行见钱法一用景祐三年约束乃下诏曰比食货法壊刍粟价益倍县官之费日长啇贾不行豪富之家乗时牟利吏縁为奸自今有议者须究厥理审可施用若事已上而验问无状者寘之重罚是时虽改见钱法而京师积钱少恐不足以支入中之费帝又出内藏库钱帛百万以赐三司乆之入中者寖多京师帑藏益乏商人持劵以俟动弥嵗月至损其直以售于蓄贾之家言利者请出内藏库钱稍増价售之嵗可得遗利五十万缗既行而諌官范镇谓内藏库货务皆领县官岂有榷货务故稽商人而令内藏乗时射利伤体壊法莫斯为甚诏即罢之然自此并边虗估之复起至和三年河北提举籴便粮草薛向建议并边十七州军嵗计粟百八十万石为钱百六十万缗豆六十五万石刍三百七十万围并边租赋嵗可得粟豆刍五十万其余皆商人入中请罢并边入粟自京辇钱帛至河北专以见钱和籴时扬察为三司使请用其说因辇绢四十万匹当缗钱七十万又蓄见钱及择上等茶【阙】八总为缗钱百五十万储之京师而募商人入钱并边计其道里逺近优増其直以是偿之且省辇运之费唯入中刍豆计直偿以茶如旧行未数年论者谓辇运科析烦扰居民且商人入钱者少刍豆虚估益髙茶益贱诏翰林学士韩綘等即三司经度綘等言自改法以来边储有备商旅颇通未宜轻变唯辇运之费悉从官给而本路旧输税绢者毋得折为见钱入中刍豆罢勿给茶所在平其市估至京偿以银防绢自是茶法不复为边籴所须而通商之议起矣初官既茶民私蓄盗贩皆有禁腊茶之禁又严于他茶犯者其罪尤重凡告捕私茶皆有赏然约束愈密而冐禁愈繁嵗报刑辟不可胜数园户困于征取官司并縁侵扰因防罪戾至破产迯匿者嵗比有之又茶法屡变嵗课日削官茶所在陈积县官获利无几论者皆谓宜弛禁便先是天圣中有上书者言茶盐课亏帝谓执政曰茶盐民所食而强设法以禁之致犯者众顾经费尚广未能弛禁尔景祐中叶清臣上防曰山泽有产天资惠民兵食不克财臣兼利草芽木叶私不得专封园置吏随处立筦一切官禁人犯则刑既夺其资又加之罪黥流日报逾冐不悛诚有厚利重货能济国用圣仁恤隐矜赦非辜犹将弛禁缓刑为民除害度支费用甚大榷易所收甚薄刳剥园户资奉商人使朝廷有聚敛之名官曹滋虐滥之罚虚张名数刻蠧黎元建国以来法敝輙改载详改法之由非有为国之实皆商吏协计倒持利权幸在更张倍求其羡富人豪族坐以贾赢薄贩下估日皆朘削官私之际俱非逺防臣窃尝较计茶利所入以景祐元年为率除本钱外实收息钱五十九万余缗又天下所售食茶并本息嵗课亦祗及三十四万缗而茶商见通行六十五州军所收税钱已及五十七万缗若令天下通商秪收税钱自及数倍即榷务山塲及食茶之利尽可笼取又况不费度支之本不置易之官不兴辇运之劳不滥徒黥之辟臣意生民之弊有时而穷盛徳之事俟圣不惑议者谓卖有定率征税无彛凖通商之后必亏嵗计臣按管氏盐铁法计口受赋茶为人用与盐铁均必令天下通行以口定赋民获善利又去严刑口数出钱人不厌取景祐元年天下户千二十九万六千有竒丁二千六百二十万五千有竒三分其一为产茶州军内外郭乡又居五分之一丁赋钱三十村乡丁赋二十不产茶州军郭村乡如前计之又第损十钱嵗计已及缗钱四十万茶之利凡止九十余万缗通商收税且以三倍旧税为率可得一百七十余万缗更加口赋之入乃有二百一十余万缗或更于收税则例防加増益即所増至寡所聚逾厚比于官自易驱民就刑利病相须炳然可察时下三司议皆以为不可行至嘉祐中著作佐郎何鬲三班奉职王嘉麟又皆上书请罢给茶本钱纵园户货易而官收租钱与所在征筭归货务以偿边籴之费可以防利源而寛民力时富弼韩琦曾公亮执政决意向之力言于帝命韩琦陈升之即三司置局议之三司言茶课缗钱嵗当入二百二十四万八千嘉祐二年才及一百二十八万又募人入钱皆有虚数实为八十六万而三十九万有竒是为本钱才得子钱四十六万九千而辇运麋耗防失与官吏兵夫廪给杂费又不与焉至于园户输纳侵扰日甚小民趋利犯法刑辟益繁获利至少为甚大宜约至和以后一嵗之数以所得息钱均赋茶民恣其买卖所在收筭便诏从之初议弛禁因以三司嵗课均赋茶户凡为缗钱六十八万有竒使嵗输县官比输茶时其出几倍朝廷难之为损其半嵗输缗钱三十三万八千有竒谓之租钱与诸路本钱悉储以待边籴自是唯腊茶如旧余茶肆行天下矣论者犹谓朝廷志于恤人欲省刑罚其意良善然茶户困于输钱而商贾利薄贩鬻者少州县征税日蹙经费不充学士刘敞欧阳修颇论其事敞防大要以谓先时百姓之摘山者受钱于官而今也顾使之纳钱于官受纳之间利害百倍先时百姓冒法贩茶者被罚耳今悉均赋于民赋不时入刑亦及之是良民代冒法者受罪先时大商富贾为国懋迁而州郡收其税今大商富贾不行则税额不登且乏国用修言新法之行一利而有五害大畧与敞意同时朝廷方排众论而行之敞等虽言不听也自天圣以来茶法屡易嘉祐始行通商虽议者或以为不便而更法之意则主于优民熈寜四年神宗与大臣论茶法之弊文彦博王安石各论其故然于茶法未有所变及王韶建开湟之防委以经畧七年始遣三司干当公事李入蜀经画买茶于秦凤熈河博马而韶言西人颇以善马至边所嗜唯茶乏茶与市即诏趋杞据见茶计水陆运致又以银十万两帛二万五千度僧牒五百付之假常平及坊塲余钱以著作佐郎蒲宗闵同领其事初蜀之茶园皆民两税地不殖五谷唯宜种茶赋税一例折输盖为钱三百折输防绢皆一匹若为钱十则折输绵一两为钱二则折输草一围役钱亦视其赋民卖茶资衣食与农夫业田无异而税额总三十万被命经度廼即属诸州剙设官塲嵗増息为四十万而重禁榷之令于是蜀茶尽民始病焉
　　周钱布论【钱法附限民蓄钱】　　　　马端临【后同】
　　按周礼主财之官虽多而专掌钱布则惟外府泉府二官外府掌赍赐之出入泉府掌买卖之出入自王介甫以郑注国服为息之说行青苗误天下而后儒之解此语者或以息为生息之息或以息为休息之息然于义皆无所当盖古人创泉布之本意实取其流通縁货则或滞于民用而钱则无所不通而泉府一官最为便民滞则买之不时而欲买者则卖之无力者则賖贷与之盖先王视民如子洞察其隠防而多方济其缺乏仁政莫尚于此初非专为谋利取息设也不原其立官之本意而勦其一语以断天下大事可乎今买之于方滞之时卖之于欲买之际此与常平贱籴贵粜之意同泉府则以钱易货常平则以钱易粟其本意皆以利民非谋利也然后世常平之法转而为和籴且以其所储他用而不以济民则惟恐其数之不多利之不羡于是亦以理财之法视之矣【按后之为国者不能制民之产以均贫富而徒欲设法以限豪强兼并之徒限民名田犹云可也限民蓄钱不亦甚乎然买田者志于吞并故必须上之人立法以限其顷畆蓄钱者志于流通初不烦上之人立法以教其懋迁也今以钱重物轻之故立蓄钱之限然钱重物轻正藏镪逐利者之所乐闻也人弃我取谁无是心正不必设法禁以驱之徒开告讦之门而重为烦扰耳】
　　纪歴代钱制
　　按钱币之权当出于上则造钱币之司当归于一汉时常令民自铸钱及武帝则专令上林三官铸之而天下非三官钱不得行羣国前所铸钱皆废销输其铜三官然钱以铜铁铅锡而成而铜铁铅钖搬运重难是以歴代多即坑冶附近之所置监铸钱亦以钱之直日轻其用日广不容不多置监冶铸以供用中兴以来始转而为楮币夫钱重而直少则多置监以铸之可也楮轻而直多则就行都印造足矣今既有行在防子又有川引淮引湖防各自印造而其末也收换不行称提无防何哉盖置防子之初意本非即以防为钱盖以茶盐钞引之属视之而暂以权钱耳然钞引则所直者重而防子则止于一贯下至三百二百钞引只令啇人慿以取茶盐香货故必须分路防子则公私买卖支给无徃而不用且自一贯造至二百则是用之以代见钱矣又况以尺楮而代数斤之铜赍轻用重千里之逺数万之缗一夫之力克日可到则何必川自川淮自淮湖自湖而使后来或废或用号令反覆民听疑惑乎盖两淮荆湖所造朝廷初意欲暂用而即废而不知流落民间便同见镪所以后来收换生受只得再造遂愈多而愈贱亦是立法之初讲之不详故也
　　上书论钱弊　　　　　　　孔　觊
　　齐高帝建元四年奉朝请孔觊上书曰三呉国之关间比嵗被水潦而籴不贵是天下钱少非谷穰贱此不可不察也铸钱之在轻重屡更重钱患难用而难用为无累轻钱弊盗铸而盗铸为祸深人所盗铸严法不禁者由上铸钱惜铜爱工也惜铜爱工也者谓钱无用之器以通交易务欲令轻而数多使省工而易成不详虑其患也自汉铸五铢钱至宋文帝四百余年制度有废兴而不变五铢者其轻重可得货之宜也以为开置钱府方督贡金大兴镕铸钱重五铢一依汉法府库以实国用有储乃量俸禄薄赋税则家给人足顷盗铸新钱者皆效作剪凿不铸大钱也若官钱已布于人使严断剪凿小轻破缺无周郭者悉不得行官钱细小者称合铢两销以为大利贫良之人塞奸巧之路钱货既均逺近则一百姓乐业市道无争衣食滋殖矣时议者以为钱货转少宜更广铸重其铢两以防人奸上乃使诸州大市铜防上崩乃止
　　论钱楮　　　　　　　　　戴　埴
　　钱与楮犹权衡也有轻重则有低昻分毫之力不与焉盖钱与楮皆本无用可以贸有用之物则人用之使如古所谓粟易械器械器易粟有无以相易则何资于钱如古所谓治田百畆嵗用千五百之类小大粗足则何资于楮自物货难于阜通于是假圜法以流转故言钱则曰平凖所以见有是钱必有是物而后可凖平也钱易得则物价贵踊此汉唐以后议论也自商贾惮于般挈于是利交子之兑换故言楮则曰称提所以见有是楮必有是钱以称提之也楮多易得则金钱贵重此宋绍兴以后议论也平凖称提皆以权衡取义而低昻有在于轻重明矣陆贽谓钱多则轻必作法以敛之赵开谓楮多则轻必用钱以收之今日病在楮多不在钱少如欲钱与楮俱多则物益重矣且未有楮之时诸物皆贱楮愈多则物愈贵计以实钱犹増一倍盖古贸通有无止钱耳钱难得则以物售钱而钱重钱易得以钱售物而钱轻复添楮以佐钱则为贸通之用者愈多而物愈贵古人惟重本政谷粟桑麻及诸食用物本也钱末也楮又末之末桞宗元平衡曰増之铢两则俯反是则抑此称提大术也今日悉欲取法孝宗独楮币一事与孝宗议论相反何耶
　　元钞法【二条】　　　　　　　元　志
　　至正十年右丞相托克托欲更钞法乃防中书省枢密院御史台及集贤翰林两院官共议之先是左司都事武祺尝建言云钞法自世祖时已行之后除拨之料本倒易昏钞以布天下外有合支名目于寳钞总库料钞转拨所以钞法防通民受其利比年以来失祖宗元行钞法本意不与转拨故民间流转者少致伪钞滋多遂准其所言凡合支名目已于总库转支至是吏部尚书偰哲笃欲迎合丞相之意偰哲笃言更钞法以楮币一贯文省权铜钱一千文币为母而钱为子众人皆唯唯不敢出一语惟国子祭酒吕思诚独奋然曰中统至元自有母子上料为母下料为子比之达克达乞养汉人为子是终为汉人之子而已岂有故纸为父而以铜为过房児子者乎一坐皆笑思诚又曰钱钞用法以虚换实其致一也今厯代钱及至正钱中统钞及至元钞交钞分为五项若下民知之蔵其实而弃其虚恐非国之利也偰哲笃武祺又曰至元钞多伪故更之尔思诚曰至元钞非伪人为伪尔交钞若出亦有伪者矣且至元钞犹故戚也家之童稚皆识之矣交钞犹新戚也虽不敢不亲人未识也其伪滋多尔况祖宗成宪岂可轻改偰哲笃曰祖宗法亦可改矣思诚曰汝軰更法又欲上诬世皇是汝又欲与世皇争髙下也且自世皇以来诸帝皆谥曰孝改其成宪可谓孝乎武祺又欲钱钞兼行思诚曰钱钞兼行轻重不伦何者为母何者为子汝不通古今道听涂说何足以行徒以口舌取媚大臣可乎偰哲笃曰我等防既不可行公有何防思诚曰我有三字防曰行不得行不得又曰丞相勿听此言如向日开金口河成则归功汝等不成则归罪丞相矣托克托见其言直犹豫未决御史大夫特穆尔言曰吕祭酒言有是者有非者但不当坐庙堂髙声厉色若从其言此事终不行耶明日讽御史劾之思诚归卧不出遂定更钞之议而奏之下诏云朕闻帝王之治因时制宜损益之方在乎通变惟我世祖皇帝建元之初颁行中统交钞以钱为文虽鼓铸之规未遑而钱币兼行之意已具厥后印造至元寳钞以一当五名曰子母相权而钱实未用歴嵗滋乆钞法徧虚物价腾踊奸伪日萌民用匮乏爰询廷臣博采舆论佥谓拯必合更张其以中统交钞壹贯文省权铜钱一千文准至元寳钞二贯仍铸至正通寳钱与歴代铜钱并用以实钞法至元寳钞通行如故子母相权新旧相济上副世祖立法之初意十一年置寳泉提举司掌鼓铸至正通寳钱印造交钞令民间通用行之未乆物价腾涌价逾十倍又值海内大乱军储供给赏赐犒劳每日印造不可数计舟船装运轴轳相接文料之散满人间者无处无之昬软者不复行用京师料钞十锭易斗粟不可得既而所在郡县皆以物货相贸易公私所积之钞遂俱不行人视之若敝楮而国用由是遂乏矣
　　钞始于唐之飞钱宋之交防金之交钞其法以物为母钞为子子母相权而行即周官质剂之意也元初仿唐宋金之法有行用钞其制无文籍可考世祖中綂元年始造交钞以丝为本每银五十两易丝钞一千两诸物之直并从丝例是年十月又造中统元寳钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文每一贯同交钞一两两贯同白银一两又以文绫织为中綂银货其等有曰一两二两三两五两十两每一两同白银一两而银货盖未及行云五年设各路平凖库主平物价使相依凖不至低昻仍给钞一万二千锭本至元十二年添造厘钞其例有三曰二文三文五文初钞印用木为板十三年铸铜易之十五年以厘钞不便于民复命罢印然元寳交钞行之既乆物重钞轻二十四年遂改造至元钞自二贯至五文凡十有一等与中綂钞通行每一贯文当中綂钞五贯文依中綂之初随路设立官库贸易金银平凖钞法毎花银一两入库其价至元钞二贯出库二贯五分赤金一两入库二十贯出库二十贯五百文伪造钞者处死首告者赏钞五锭仍以犯人家产给之其法为最善至大二年武宗复以物重钞轻改造至大银钞自二两至二厘定为一十三等每一两凖至元钞五贯白银一两赤金一钱元之钞法至是盖三变矣大抵至元钞五倍于中綂至大钞又五倍于至元然未及期年仁宗即位以倍数太多轻重失宜遂有罢银钞之诏而中綂至元二钞终元之世盖常行焉凡钞之昏烂者至元二年委官就交钞库以新钞倒换除工墨三十文其贯伯分明防有破损者并令行用违者罪之所倒之钞每季各路就令纳课正官解赴省部焚毁行省者就焚之其制之大畧如此若钱自九府圜法行于成周歴代未尝或废元之交钞寳钞虽皆以钱为文而钱则弗之铸也
　　论元钞　　　　　　　　　草木子
</div>
    <div class="pagination">
<a href="稗编_page62.html">上一页</a><span>...</span><a href="稗编_page58.html">58</a><a href="稗编_page59.html">59</a><a href="稗编_page60.html">60</a><a href="稗编_page61.html">61</a><a href="稗编_page62.html">62</a><span class="current-page">63</span><a href="稗编_page64.html">64</a><a href="稗编_page65.html">65</a><a href="稗编_page66.html">66</a><a href="稗编_page67.html">67</a><a href="稗编_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
