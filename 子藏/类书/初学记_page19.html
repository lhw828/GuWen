<!DOCTYPE html>
<html>
<head>
    <meta charset="UTF-8">
    <title>初学记 - 第 19 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 19 页/共 84 页</h1>
    <div class="content">　【六名 五尉】《春秋地名》云：晋太卤、太原、太夏、太墟、晋阳、太康六名，其实一也。晋《太康地志》：并州部太原六郡，又有护匈奴中郎，左部、右部、中部、南部、北部五都尉。
　【蒿垣 苇泽】《春秋后语》曰：张孟谈谓赵襄子曰：臣闻董安于之在晋阳，公宫之垣皆荻蒿。《後魏书》云：石艾县有苇泽。
　【潜邱 涡水】《尔雅》曰：晋有潜邱。郭璞注云：在太原晋阳县。《水经注》曰：洞涡水出平乐县西北。
　【祁墓 介祠】《後汉书》云：晋阳有祁奚墓。又曰：晋阳有介子推祠。已上并州。
　【涑水 涤山】《水经注》云：涑川水在桑泉县界。晋《地道记》曰：雷首山一名涤山。
　【臼亭 虞坂】《左传》曰：公子重耳取臼亭。杜预注曰：河东解县有臼亭。《战国策》曰：骐骥驾盐车上虞坂。今按：在安邑县界。已上蒲州。
　【玉璧 天井】後魏大统四年，东道行台王思政表筑玉璧城。今按：在后山县西。《水经注》曰：天井水，经尧城西，流入汾水。
　【枣涧 桐乡】《水经注》曰：干枣涧水北出，入石人岭下南流，俗谓之扶苏水。《汉书》：武帝将幸缑氏，至左邑桐乡，在闻喜县界。已上绛州。
　【千亩 五城】《左传》曰：晋穆侯以条之役生太子，命之曰仇；其弟以千亩之战生，命之曰成师。《後魏书》云：晋州领五城郡是也。
　【襄陵 狐谷】後汉襄陵属河东郡。《水经注》曰：平河水出晋阳县西壶口山，东经狐谷亭。已上晋州。
　【漳川 冀浸】《周礼》曰：冀州其川曰漳。郑玄注云：出长安。《十三州志》曰：潞水出潞县，冀州之浸。
　【赤壤 黄山】《上党记》曰：高平赤壤，其地阻险，百姓不居。後魏《舆图风土记》曰：黄山在壶关县东。已上潞州。
　【舜泽 晋山】《墨子》曰：舜渔于雷泽，在护泽县西。後魏《舆图风土记》云：司马山在晋城县北。晋代祠此山，因以为名。
　【孟门 午台】《左传》曰：齐侯伐晋，入孟门，登太行。《十三州志》曰：太行山或曰孟门，盖其险厄。《水经注》曰：午台亭在晋城县界。已上泽州。
　【石室 铁骑】後魏《舆图风土记》曰：太原郡山有石室方丈，四壁文字篆书，人不能识。《十六国春秋》曰：石勒当生之时，北山上草木，变为铁骑形。
　【青谷 黄岩】《水经注》曰：清水源出武乡县西，名青谷水。又曰：黄岩水源出辽山县西黄冈下。已上宜州。
　【沤泽 汾关】《吕氏春秋》曰：大昭又名沤泽。《水经注》曰：鹤雀津，汾关名也，介休之西南，俗谓之雀鼠谷。
　【八门 六壁】《十六国春秋》云：刘元海遣将攻西河城，筑营自固。有八门，城高九尺。《後魏书》曰：太武帝讨胡贼于六壁。城有六面，因以为名。已上汾州。
　【紫川 黄谷】《水经注》曰：紫川水源出隰川县东紫谷也；黄栌水出隰川县东北黄栌谷。已上隰州。
　【夏屋 仙都】《史记》曰：赵襄子北登夏屋，诱代王。徐广注云：夏屋，山名。《水经注》曰：晋永嘉中，雁门百姓避乱入五台山，见仙人为之先丘，因而不反，寻访莫知所在。俗人以是山为仙都。已上代州。
　【三会 九原】《水经注》曰：三会水东流入滹沲水，在定襄县界。又云：三会水出九原县西，其山经九原城。
　【灵邱 圣阜】《後魏书》曰：天平二年置恒州，寄居秀容县城，领灵邱等八县。《水经注》曰：滹沲水东流圣人阜北。阜下有水，泉侧石上有手迹，西又有二脚迹。已上忻州。
　【苇州 梅岭】《十三州志》曰：代郡故城，卢植说初置筑时，方就板干，夜自移西南五十里大泽中，自设结苇为九门。于是就以为城，周旋七里。今按：在飞狐县界。《土地记》曰：卤地东州四十八里有梅岭焉。
　【莱水 笄山】《周礼》曰：莱州莱水。郑玄注：莱水出广昌。《史记》：赵襄子姊为代王夫人，襄子杀代王，遂兴兵平代地。其姊闻之，泣而呼天，磨笄自杀。代人怜之，号所死山为磨笄山。今按：在飞狐县界。已上蔚州。
　【如浑水 纥真山】《水经注》曰：如浑水。《水经》：方山又曰纥真山，夏积雪，鸟雀死者一日千数。
　【荧台 火井】《水经注》云：火山似火从地中出，故名荧台。又曰：火山上有火井。已上岚州。
　【壶山 风穴】《汉书》曰：壶口山在北屋东南。《水经注》曰：北屋县故城西十里有风山。其山有穴如轮，风气萧瑟，常不止。已上朔州。
　【永石 单于】晋《太康地记》曰：西河国，惠帝末陷于刘元海。至石勒时，置永石郡，後魏改为离石郡。《十六国春秋》云：离石，单于所徙之庭。已上石州。
　赋
　【後汉班叔皮《冀州赋》】夫何事于冀州，聊托公以游居；历九土而观风，亦哲人之所娱。望常山之嵯峨，登北岳而高游；建封坛于岱宗，瘗玄玉于此邱。遍五岳与四渎，观沧海以周流。
　箴
　【扬雄《并州箴》】雍别朔方，河水悠悠；北辟獯鬻，南界泾流。画兹朔土，正直幽方；自昔何为，莫不来王。清穆遐征，犬戎不享，爰藐伊德，侵阮上国。宣王命将，攘之泾北，宗幽罔识，日用爽磋。既不俎豆，又不干戈，犬戎作乱，弊于骊阿。太上曜德，其次曜兵，德兵俱颠，靡不悴荒。牧臣司并，敢告执纲。
　【《冀州箴》】洋洋冀州，鸿原大陆；岳阳是都，岛夷皮服。潺河流，夹以碣石；三后攸降，列为侯伯。降周之秦，赵魏是宅，冀制糜沸，泫如汤。更盛更衰，载从载衡；汉兴定制，改列蕃王。治不忘乱，安不遗危。牧臣司冀，敢告在兹。
　论
　【魏卢毓《冀州论》】冀州，天下之上国也。《尚书》何平叔邓玄茂谓其土产无珍，人生质朴，上古以来，无应仁贤之例，冀、徐、雍、豫、诸州也。卢释曰：除黄帝已前，未可备闻。略言唐虞已来，冀州乃圣贤之渊薮，帝王之宝地。东河以上，西河以来，南河以北，易水以南，膏壤千里，天地之所会，阴阳之所交，所谓神州也。
○ 河北道第五
叙事
　河北道者，禹贡冀州之域。舜置十二州，分冀州为幽州、并州，分青州为营州，而幽、冀、营等三州及兖州之北界，今并为河北道。（《汉书 天文志》曰：毕昴为冀州，尾箕为幽州分野。）南距河，东至海，北尽幽营。悉其地，河北本殷之旧都；（在卫州。）周灭殷，分其甸内为三国，邶、、卫是也。至卫懿公为狄所灭，其地属晋、赵、韩、魏三家分晋，而怀属魏。（《汉书 地理志》云：魏分晋得河内，即今怀州也。）自卫、相、洛、赵、贝、冀，北尽恒山，东至海，其地属赵。幽平已北东至海，属燕。州、邯郸为赵国。（《史记》：赵敬侯所都。）相州为邺，魏武帝、后赵石季龙、前燕慕容隽，自蓟徙，北齐文宣帝并都之。（幽州曰燕，召公之所封也；营州，前燕慕容都之。）
　事对
　【分晋 接燕】《汉书》曰：赵分晋有信都钜鹿清河。卢毓《冀州论》曰：冀州北接燕代。
　【南宫 北部】《汉书》曰：南宫县属信都国。许慎《说文》曰：冀州北部，以月朝作食为娄祭。已上冀州。
　【三台 九殿】陆《邺中记》曰：魏武于邺城西北立三台。中台名铜雀台，南名金兽台，北名水井台。又曰：石季龙自襄国至邺，二百里辄立一宫。宫有一夫人，侍婢数十。凡季龙所起内外大小殿九，台观行宫四十四所。
　【紫陌 赤桥】《水经注》曰：滏阳县有紫陌，浮图十里造生墓于此。《邺中记》曰：邺城东七里有赤桥之宫。已上相州。
　【轵县 苑乡】《史记》曰：秦昭襄伐魏，取轵县。《水经注》曰：丹水经苑乡之城。
　【平津 陆阜】《晋阳秋》曰：造河桥于富平津，即河阳津也。《水经注》曰：陆真阜南有皇母，马鸣二泉，东南合注于吴陂。已上怀州。
　【商墟 虞险】《史记》曰：成王伐管叔，以殷余人封康叔为卫君。居故商墟也。《北征道理簿》曰：垄头城，故虞国之险。湛水流其后，清水流其前。
　【苏岭 饧盆】《十道志》曰：苏门山一名苏岭，孙登所隐处也。又曰：饧盆水一名盆泉，源出县西北三十里。弯屈似盆，其味如醴。因以为名，已上卫州。
　【鸡泽 狗山】《左传》：襄公三年六月，会单顷公及诸侯，同盟于鸡泽。《汉经注》曰：狗山顶上有狗迹，今在临县西。
　【塘泉 研冢】《水经注》曰：水东北流，经广平县故城东，水积于大泽之中，为登泉。南北四十里，东西二十里，亦谓之黄塘泉。《邺中记》曰：邯郸城西南十里子岗上，有冢如研子形，俗谓之研子冢。已上州。
　【斥邱 平邑】《续汉书》曰：斥丘县属魏郡。《竹书》曰：晋烈公四年，赵城平邑。今在昌乐县东北。
　【沙鹿 石台】《左传》云：沙鹿崩。杜预注云：晋地也。元城东南有沙鹿山。郦善长《水经注》曰：武阳县城有一石台，大城门外又有故台，号曰武阳台。已上魏州。
　【蓼水 苏亭】《水经注》曰：蓼水出襄国。《汉书》曰：襄国有苏人亭。
　【百岩 千步】《州记》曰：龙岗县西北有百岩山。《水经注》曰：水一名漳水，俗名千步。已上邢州。
　【柏亭 槐水】《水经注》曰：水东经柏畅亭。今按：柏畅亭故城，在房子县西。又曰：槐水出黄石山，今在元氏县界。
　【石柱 碑】《水经注》曰：平房城南门，夹道有两石柱，翼路若阙焉。又曰：汉明帝北回，诏高邑于光武即民建石坛，立头碑。已上赵州。
　【善陆 清河】《汉书》：俞阝县，汉清河郡，王莽曰善陆。晋《地道记》曰：清河国，凡领清河等六县。
　【胥陵 甘泉】《汉书》东阳县属清河郡，王莽曰胥陵。《十三州志》曰：历城本周之甘泉西地。已上真州。
　【重丘 浮水】《左传》曰：诸侯同盟于重丘，今在聊城县东南。《水经注》云：浮水出聊城东北，泛则津注，耗则辍流。
　【堂邑 灵城】汉高祖封陈婴为堂邑侯。又曰：灵城属清河郡。已上博州。
　【胥国 宛乡】汉武帝封河间献王子让为胥侯。《水经注》云：浮水东北经高城县之宛乡城。今在盐城县界。
　【千童 百薄】应劭注《汉书》曰：千童县，灵帝改曰饶安。《水经注》：氵高河东北经富平故城北，分为二水：南水为长聚沟，东注海；北水谓百薄沟，东北注海。已上沧州。
　【马颊河 龙额县】《尔雅》云：九河名有马颊，上广下狭，状如马颊。汉平原郡领龙额县。
　【管辂冢 曼倩祠】《魏志》：平原县有管略冢。《汉书》：安德县有东方朔祠。已上德州。
　【新馆 舆亭】汉武帝封中山靖王子未央为新馆侯。《续汉书》：北新县东二十里有樊舆亭。
　【樊城 柏国】《汉书》曰：武帝封中山靖王子为樊舆侯。故城在清宛县东南。又曰：武帝时，赵敬肃王子然吉为柏陵侯。今清克县南有侯国故城。已上瀛州。
　【仙岩 天井】晋《太康地记》曰：行唐县西北有仙人岩。《水经注》曰：派水历天井泽南。
　【马观 鸿关】《水经注》曰：黑水东北有汉中山王故宫处，简文造钓台戏马之观。又曰：定水东流历山，俗谓是处为戏头，即《晋书》所谓鸿上关。已上定州。
　【轮井 核山】《水经注》曰：行唐城有大井若轮，水沸腾水测。又曰：派水北流，经大核山。
　【夫城 女庙】晋《太康地记》云：行唐县北二十里有如夫城。《水经注》曰：行唐城内北门东侧有玉女神庙。庙前碑云：赵武灵王营斯邑城。弥载水立，圣女发叹，百堵皆兴，不日而就。已上恒州。
　【宁台 历室】《史记》曰：燕昭王伐齐，得宝器，设祭于宁台。《战国策》曰：乐毅与燕惠王书曰：大吕陈于元东，故鼎反于历室。今并蓟州界。
　【仲理金 伯雍璧】《神仙传》曰：仲理居无终山中，含神丹，作黄金五千斤，以救百姓。《搜神记》曰：杨伯雍汲水作义浆，有一人就饮，以石遗之。伯雍种，遂生白璧，其处地可一顷，名曰玉田。已上幽州。
　【桑谷 刍溪】《水经注》曰：三城水，经伏陵山南，与石门水合，有桑谷之名，盖沿出桑溪故也。又曰：鲍邱水东南流，龙刍溪水注之。
　【三城 七渡】《水经注》曰：鲍邱水南流，合三城水。又曰：水经渔阳故城南，合七渡水。已上澶州。
　【阪泉 辔野】《史记》曰：轩辕及炎帝战于阪泉之野。《周书》曰：蚩尤逐二帝，争涿鹿之野。赤帝大惧，乃说黄帝，执蚩尤杀之于中冀，名之曰绝辔野。
　【覆釜 裂沟】後魏《舆图风土记》曰：潘城西北三里有历山，形似覆釜，因以为名。《水经注》曰：传言，昔时地裂，遂成沟壑，有水，俗谓之分家水。今之怀戎县东北有地裂。已上妫州。
　【剑石 刀岩】《水经注》曰：徐水东北经郎山西，众崖竟举若鸟翅，立石崭岩似剑。又曰：漆水南经藏刀山，层岩璧立，直上干霄。
　【穷鱼邱 巨马水】《竹书》曰：晋荀瑶伐中山穷鱼之邱。《水经注》曰：巨马即漆水。已上易州。
　【素河 黄洛】《水经注》曰：素河水出今皮县蓝山，南合新河。又曰：黄洛水出卢龙山。
　【玄水 蓝山】《水经注》曰：玄水出肥如县北玄溪。後魏《舆图风土记》曰：卢县西三十九里有蓝山。已上平州。
　【长谷 平川】《十六国春秋》曰：冯跋弟弘为乱，而跋惊死，弘葬之长谷陵。《水经注》曰：高平川水出西北平川。
　【狼河 龙苑】《魏氏土地记》曰：狼河，附黄龙城东北下。《十六国春秋》云：慕容熙光始三年，筑龙腾苑，起景云台。已上营州。
　箴
　【扬雄《幽州箴》】荡荡平川，惟冀之别，伊昔唐虞，实为平陆。周末荐臻，迫于獯鬻，六国擅权，燕赵本都。东限秽貊，爰及东胡。强秦北排，蒙公城疆，大汉初定，介狄之荒，元戎屡征，如风之腾，义兵涉漠，扰我边。既定且康，复古虞唐，盛不可图，衰不可忘。堤溃蚁穴，器漏臧亡，牧臣司幽，敢告待傍。
○ 陇右道第六
叙事
　陇右道者，禹贡雍州之域。（雍州自岐陇已北，为关内道；自陇而南，并得禹贡梁州之北地。为陇右道。）自陇而西，尽其地也。秦州有秦亭。秦之先非子。为周孝王养马于渭之间，孝王封之附庸邑于秦也。凉州，汉武威郡，故匈奴休屠王地也。前凉张轨，后凉吕光，北凉沮渠蒙逊并都之。甘州，汉张掖郡，故匈奴昆邪王地也。西秦乞伏乾归都之，子炽盘徙都于河州、肃州、汉酒泉郡。前凉张轨，西凉李，北凉沮渠蒙逊并都之。西州，汉车师国之高昌壁也。（昔汉武遗兵西讨，师旅顿弊。其中尤因者，因住焉。其地形高尚，人物昌盛，因名高昌也。）
　事对
　【天水 神泉】《汉书》曰：天水郡，武帝时置。《水经注》曰：渭州东南与神泉合也。
　【黑城 朱圉】《水经注》曰：黑水出黑城北，西南经黑城，西抵渭川。《水经注》：《尚书》：西倾朱圉鸟鼠，至于大华。已上秦州。
　【艾亭 荆谷】《汉书》曰：骑都尉居密艾亭。《水经注》曰：荆头川水，荆谷北流注渭川。
　【鸡聚 马溪】《汉书》曰：襄武县有五鸡聚。《水经注》曰：渭水东南流，经首阳县南，左则天马溪水，参差翼注。已上渭州。
　【百顷 四山】《三秦记》曰：仇池山号百顷。上有百顷池，壁立百仞，一人守道，万夫莫向。沈约《宋书》曰：杨盛袭位，分四山氐羌为二十部。已上成州。
　【马氐 狼种】应勋注《汉书》曰：武都郡，故白马羌氐也。《汉书》曰：参狼种，武都羌是也。已上武州。
　【临洮 望曲】《汉书》曰：临洮县属陇西郡。《水经注》曰：洮水东流，经甘根亭，历望曲。已上岷州。
　【洮水 垫江】《沙州记》曰：洮水出强台山。又曰：山东即洮水源，山南即垫江源。已上洮州。
　【积石 销铜】《尚书》曰：导河积石。《水经注》曰：离水北经销铜城西。
　【榆城 麻垒】《水经注》曰：离水东北经榆城，溪水注之。《秦州记》曰：χ罕城西有麻垒，垒中可容万众。已上河州。
　【燕崖 鹿塞】《仇池记》曰：武兴城下有燕子崖。《十三州志》曰：鹿塞在苍松县南十里，是也。
　【龟观 鸟城】《十六国春秋》曰：前凉张玄静时，右将军宋熙请取天龟观壤以为宅。《西河记》曰：姑臧匈奴，故曰盖藏城也。城不方，有头尾两翅，名盖鸟城。已上凉州。
　【柳谷 兰池】习凿齿《汉晋春秋》曰：大柳谷夜激波满溢，其声如雷。王隐《晋书》曰：兰池县属陇西郡。
</div>
    <div class="pagination">
<a href="初学记_page18.html">上一页</a><span>...</span><a href="初学记_page14.html">14</a><a href="初学记_page15.html">15</a><a href="初学记_page16.html">16</a><a href="初学记_page17.html">17</a><a href="初学记_page18.html">18</a><span class="current-page">19</span><a href="初学记_page20.html">20</a><a href="初学记_page21.html">21</a><a href="初学记_page22.html">22</a><a href="初学记_page23.html">23</a><a href="初学记_page24.html">24</a><span>...</span><a href="初学记_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
