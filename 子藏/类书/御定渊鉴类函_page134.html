<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 134 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 134 页/共 320 页
  </h1>
  <div class="content">
   箜篌一
　　原释名曰箜篌师延所作靡靡之乐后出桑间濮上之地盖空国之侯所作也师防为晋平公鼓焉郑衞分其地而有之遂号郑衞之音为滛乐　增乐府杂録曰箜篌乃郑衞音之权舆也以其亡国之音故号空国之侯亦曰坎侯古乐府有公无渡河之曲昔有白首翁溺于河歌以哀之妻丽玉善箜篌撰此曲以寄哀情咸通中第一部有张小子忘其名弹弄冠于今古今在西蜀太和中有李齐臯者亦为上手曾为某门中乐史后有女亦善此伎为先徐相姬大中末齐臯尚在有内官拟引入教坊辞以衰老教坊虽有三十人能者一两人而已史记曰祠太一后土始用乐作箜篌　晋永和起居
　　注曰诏太史解土非祠典可给琵琶箜篌　桓谭新论曰鄙人谓狐为狸以瑟为箜篌此非徒不知狐与瑟乃不知狸与箜篌也　原司马相如凡将篇曰钟磬竽笙筑坎侯　乐府歌诗曰集会堂【上长】弹箜篌　增文献通考曰箜篌唐制似瑟而小其有七用木拨弹之以合二变故燕乐有大箜篌小箜篌音逐手起曲随弦成盖若鹤鸣之嘹唳玉声之清越者也　续文献通考曰元箜篌制以木阔腹腹下施横木而加轸二十四柱头及首并加凤喙
　　箜篌二
　　原风俗通曰箜篌一名坎侯谨按武帝祀太山太一后土令乐人侯调依琴作坎侯言其坎坎应节也侯以姓冠章也或曰箜篌取其空中　班彪上事曰汉宣帝赐呼韩邪单于竽瑟箜篌　曹毗箜篌赋序曰东土君雅善箜篌　搜神记曰晋永嘉中有神见兖州自号樊道基有妪号成夫人夫人好音乐能弹箜篌闻人弦歌辄起舞　甄异传曰永和中吴郡陈绪家平旦忽有扣门自通曰陈都尉寄住绪有妾姓奚能弹箜篌神意欢恱既令妾歌歌声焦细厯三年乃别去　琴操曰箜篌引者朝鲜津卒霍里子髙所作也子髙晨刺船而濯有一狂夫被发提壶而渡其妻追止之不及堕河而死乃号天歔欷鼓箜篌而歌曲终投河而死子髙援琴作其歌声故曰箜篌引　增唐酉阳杂俎曰魏髙阳王雍美人余月华能弹卧箜篌为明妃出塞之声　合璧曰唐哥舒翰监军李太宜在军中不治事与将士弹箜篌为乐　逸史曰有李生者其舅卢有道术别久忽相遇邀生诣其居曰求得一妓善箜篌令侍饮李生视箜篌上有朱字云云中辨江树天际识归舟卢曰此人名家莫要作婚否李莫测而退后娶陆长源女乃所见于卢家者问何能曰善箜篌示之朱字宛然李生具说女亦曰尝梦至一处亦记见生　说曰赵文韶住青溪月夜唱乌栖飞忽有青衣至曰王家娘子传语闻君歌声有关人者须防女子至容色可怜文韶乃歌深契女心曰但令有甁何患无水取箜篌鼓之令婢歌繁霜自解裠带缚箜篌歌曰日暮风吹叶落依枝丹心寸意愁君不知穷夕别去明日至青溪庙中女姑神像即夜所见者
　　箜篌三
　　原汉祠　晋解【并详前一】　濮水　前溪【上详前一　下见曹毗赋】　湖上　桑间【上详前二　下见曹毗赋】　孙赋　霍歌【钮滔母孙氏有箜篌赋　下详前二】　依琴　考筑【上详前二　杨方箜篌赋序羽仪采緑承先轼□裳起于造衣箜篌祖琴琴考筑筝作兹器于汉代犹拟易之元经】　宋女挥　吴妃引【孙氏赋后夔正乐唱引参列宋女挥丝秦娥抚节下见曹毗箜篌赋】　增青溪　朱字【并详前二】　繁霜碎玉【上详前二　唐顾况李供奉箜篌歌曰大似秋鴈聮聮度陇关小似春燕喃喃向人语手】
　　【头疾腕头软来来去去如风卷声清冷冷鸣索索垂珠碎玉空中落美人争窥玳瑁帘圣人卷上眞珠箔】凤喙　鹤鸣【上元制下唐燕乐并详前一】　立卧　大小【合璧立箜篌汉灵帝好之体曲而长二十三抱于怀中两手齐奏谓之擘卧箜篌余月华事详二　大小箜篌唐燕乐详前一】木拨弹　裠带缚【上详前一　下详前二】　音逐手起　曲随
　　弦成【并详前一】
　　箜篌四
　　原诗梁简文帝赋箜篌诗曰捩迟初挑吹弄急时催舞钏响逐弦鸣衫回半障柱欲知心不平君看黛睂聚增唐李贺箜篌引曰吴丝蜀桐张髙秋空山凝云頽不流江娥啼竹素女愁李凭中国弹箜篌昆山玉碎凤皇叫芙蓉泣露香兰笑十二门前融冷光二十三丝动紫皇女娲链石补天处石破天惊逗秋雨梦入神山教神妪老鱼跳波瘦蛟舞吴质不眠倚桂树露脚斜飞湿寒兔
　　原赋晋钮滔母孙氏箜篌赋曰考兹器之所起实侯氏之所营逺不假于琴瑟顾无取乎竽笙尔乃陟九嵕之层岩晞承温之朝日剖峄阳之孤桐伐楚宫之椅漆征班输之造器命伶伦而调律浮音穆以遐畅沈响幽而若絶乐操则寒条反荣哀曼则晨华朝灭邈渐离之清角超子野之白雪然思超梁甫愿登华岳路崄悲秦道难怨蜀遗逸悼行迈之离秋风哀年时之速陵危柱以颉颃凭哀弦以踯躅于是数转难测声变无方或冉弱以飘沈或顿壮以抑扬或散角以放羽或摅征以骋商曹毗箜篌赋曰峄阳之桐植頴岩标清泉润根女萝
　　被条尔乃班楚制器穷妙极巧龙身凤形【一作颈】连翩窈窕缨以金采络以翠藻其弦则乌号之丝用应所任体劲质朗虚置自吟于是召倡人命妙姿御新肴酌金罍发愁吟引吴妃湖上讽沓以平雅前溪藏摧而怀归东郭念于逺人参覃愁于永违　宋临川王刘义庆箜篌赋曰侯牵化而始造鲁幸寄而后珍名啓端于雅引器荷重于吴君等齐歌以无譬似秦筝而非羣　增唐人【失名】箜篌赋曰山有梧兮猗猗乍云郁而风披岂雅琴之独得谅箜篌之可为操斧者取则不逺度木者形之又竒侯以姓而得箜以坎为知考宫商于制氏穷巧妙于般倕虚受其心北牖之清风合韵曲全其势南楼之华月半亏雕镂杂错丝组悬垂倚银屏而烛烂拂绮袖而彰施矧隂阳之应节盖风俗之能移况乎度曲无方安位必中调而合雅声则殊众既而越艳秦娥南邻北里玉户卷兮眞珠箔清扬婉兮瓠犀齿青楼何处倚城向日九乌雏绮帐初开防绶衔花双凤子斥瑶瑟而不御弹箜篌以为美絙朱挥玉指邀郑舞以徐进虽吴娃而竞起靡靡乎荡心洋洋乎盈耳
　　琵琶一
　　原释名曰琵琶本于胡中马上所鼓也推手前曰琵引却曰琶因以为名　释智匠乐録曰琵琶出于弦鼗【杜摰以为兴之秦末盖苦长城役百姓鼗而鼓之】古之善弹琵琶者有朱生阮咸孙放孔伟　增唐开元中有贺怀智贞元中有康昆仑王芬曹保保子善才其孙曹钢皆袭所艺次有裴兴奴原风俗通曰琵琶近出乐家所作不知谁作也长三
　　尺五寸法天地人与五行也又四弦象四时也　增文献通考曰琵琶其器不列四箱今清乐秦琵琶俗谓之秦汉子圆体修顶而小疑是鼗之遗制　宋蔡寛夫诗话曰乐谱琵琶曲有转关六么取其声调闲婉又有濩索梁州谓其音节闲繁　续文献通考曰辽大乐器有大琵琶小琵琶　又曰元琵琶制以木曲首长颈四轸颈有品阔面四弦面饰杂花　又曰明撺掇乐器用琵琶二丹墀大乐乐器用八成祖时中宫千秋节命妇相贺女乐亦用八千秋节相贺乐器用二迎膳同
　　琵琶二
　　原傅元琵琶赋序曰世本不载作者故老云汉送乌孙公主念其行道思慕使知音者于马上作之观其器中虚外实天地象也盘贠柄直隂阳叙也四弦法四时也以方语目之故云琵琶取易传于外国也　三辅决録曰游楚表乞宿衞拜驸马都尉楚不学问性好游遨音乐及畜歌者琵琶筝笛每行来将以自随　傅子曰朱生善弹琵琶虽伯牙之妙无以加之也　语林曰谢鎭西着紫罗襦据胡牀在大市佛图门楼上弹琵琶作大道曲　世说曰桓大司马曰谢仁祖企脚在北牖下弹琵琶故自有天际眞人想　异苑曰南平国岳在姑孰有附之每占吉凶辄先索琵琶随弹而言事有验或云是老防所作名曰灵侯　幽明録曰晋司空桓豁在荆州有参军剪五月五日鸲鹆舌教令学语遂无所不名与人相顾问参军善弹琵琶鸲鹆每听移时　竹林七贤论曰阮咸善弹琵琶　增文献通考曰齐禇渊善弹琵琶武帝时在东宫赐之金缕银柱琵琶【髙帝曲宴羣臣俾各效伎能渊弹琵琶王僧防弹琴沈文秀歌张敬儿舞王敬则拍王俭曰臣无所觧唯知诵书因跪前诵相如封禅书】　又曰北齐李搔李德忱素善音律因采诸声别造一器号曰八弦时人称其精理　又曰七弦琵琶形阮咸而旁有少缺近取便身也唐开元中郑喜子所进又曰六弦琵琶状如琵琶而长唐天宝中史盛所作又曰唐天宝中宦者白秀正使西蜀回献双凤琵琶
　　以逻逤檀为槽润若圭璧有金缕红纹蹙成双凤贵妃每自奏于梨园音韵凄清飘如云外殆不人间诸王贵主竞为贵妃琵琶弟子　乐府杂録曰贞元中长安大旱诏移两市祈雨街东有康昆仑琵琶号为第一手谓街西必无已敌也遂登楼弹一曲新翻调緑腰【乐工进曲上令録书要者巧以为名误言緑腰也】街西亦建一楼东市大诮之及昆仑度曲毕西楼出一女郎抱乐器亦弹此曲移在枫香调中妙絶入神昆仑惊骇请以为师女郎遂更衣出乃装严寺段师善本也翌日德宗召之嘉奬异常乃令昆仑弹一曲段师曰本领何杂兼带邪声昆仑惊曰段师神人也德宗令授昆仑段师奏曰且请昆仑不近乐器十数年使忘其本领然后可教诏许之后果穷段师之艺　五代史补曰冯吉瀛王道之子能弹琵琶以皮为弦世宗尝令弹于御前深欣善之因号其琵琶曰绕殿雷　三朝圣政録宋太祖曰资防子弟在家但能弹琵琶弄丝竹岂能治民于是未许亲民　元秋宜集曰李宫人善琵琶至元十九年以良家子入宫得幸比之王昭君　耶律楚材湛然居士集曰了然居士素蓄东坡铁杖洎地字号阮眞絶世之宝【公自注云地字号阮亡宋之故物天地元黄此四阮为絶宝也泰和间秘于禁中待诏孙安仁之姊以琴阮得入侍上以此阮赐之安仁屡求之其姊以阮见寄旧制宫掖中侍人不许与亲戚通耗安仁冒法得之其好事有如此者】　耳谭曰明京师瞽者李近楼籍锦衣千户善琵琶能左右手弹新声古曲无不絶妙平生羁愁哀怨及人已胸中事皆于鸣铁拨发之令人发上指泪交下忽作鱼山梵呗泠然孤僧云水复作苏台围猎凄然百兽鸣嘷
　　琵琶三
　　原马上　牖下【并详前二】　丹桂　素桐【上见成公绥琵琶赋　下见孙该琵琶赋】　骇耳　娱心【成公绥琵琶赋好和者唱讃善听者咨嗟精骇耳失节蹉跎　傅元歌诗所乐亦非瑟所乐亦非琴唯言琵琶与筝能娱我心】　缓调　急节【孙该琵琶赋缓调平弦原本反始温雅冲泰畅通理　成公绥琵琶赋改调髙弹急节促挝飞龙引舞赵女骈罗】　奏六引　理五章【传元琵琶赋然后众弄杂会六引递奏纤振武迅于繁鹜　成公绥琵琶赋掇止金石屏斥笙簧弹琵琶于私宴授西施与毛嫱撰理参畅五齐五章】　梁山象柱　岱谷丝弦【上见成公绥琵琶赋下见孙该琵琶赋】　闻促声髙　中虚外实【嵇康元声哀乐论平和之人聼筝笛琵琶则形躁而志越闻琴瑟之音则体静而心开夫琵琶筝笛闻促声髙故使人形躁而志越下详前一】　帝命弹　击节【世说范蔚宗善弹琵琶能为新声宋武帝闻之屡讽以微防伪为不晓终不肯弹一日因饮宴欢适谓曰我欲歌卿可弹乃奉防上歌既毕范亦罢　异苑永熹中李谦善琵琶元嘉初徃广州夜集坐倦悉寝惟谦独挥弹未卧辄闻窗外有唱歌声每至契会无不击节谦怪语曰何不进邪对曰遗生已久无宜干突始悟是】　岁数成　隂阳序【上见成公绥琵琶赋　下详一】　挺修柄　叩少宫【傅元琵琶赋挺修柄以布桂转四时而发机　孙该琵琶赋尔乃叩少宫骋明光发下柱转上腔仪祭氏之繁弦故庄公之倍簧】　明君慰思　惠文致妇【石崇琵琶引王明君本为昭君以避文帝讳改匈奴请婚元帝以明君配焉　髙惠文与妇书曰今致琵琶一枚音甚清亮】　操畅骆驿　发越哀伤【上见孙该琵琶赋　下见傅元琵琶赋】　增瓦为　铜铸【文献通考晋阮咸善弹琵琶后有发咸冡者得琵琶以瓦为之时人多不识以琴合调大抵异器而同音也　又曰昔元行冲为太常卿时有人于古冡中得铜物似琵琶而身正圆莫有识者元视之曰此阮咸所造乐具乃命工匠易铜以木其为声虽清而雅然亦失其故音矣】　金缕　红纹【并详二】　凤颈　蛇皮【文献通考琵琶之制刳桐鼗而鼔之腹凤颈熊据龙旋其器则箜防也　又曰扶南髙丽兹疎勒西凉等国其乐皆有蛇皮琵琶以蛇皮为槽厚一寸余鳞介具焉亦以楸木为面其梓拨以象皮为之图其国王象甚精妙】曲项　屈茨【又曰梁史称太乐令彭俊赍曲颈琵琶就简文帝饮　又曰后魏宣武时乐器】
　　【有曲茨琵琶说者谓制度不存八音之器所不载以意推之岂琵琶为曲茨之形然也】　龙首云头【合璧唐西舍利献其国乐至成都韦臯以其乐器异常乃图画以献有龙首琵琶　又曰云头琵琶形如前以云为首】　玉环　铁拨【天中记玉环唐睿宗所御琵琶也　唐乐府杂録贺怀智以石为槽鹍鸡筋作用铁拨弹之】　鹍鸡弦　脂鞓带【上详铁拨注乐府杂録乐史杨志善琵琶其姑尤妙絶姑本宣徽弟子后放出宫住永穆观中自惜其艺常畏人闻每至夜方弹志恳求教授坚不允且曰誓死不传于人也志乃赂其观主求寄宿于观窃听其姑弹弄仍系脂鞓带以手画带记节奏遂得一两曲调明日携乐器诣姑姑大惊异即告其事姑意乃回尽传其能】　拨若风雨长于拢撚【并详左右有手注】　大小忽雷　左右有手【乐府杂録文宗朝女弟子郑中丞善弹琵琶内库有两面琵琶号大小忽雷　又曰贞元中王芬曹保保子善才其县曹钢皆袭所艺次有裴兴奴与钢同时曹善运拨若风雨而不事扣兴奴长于拢撚时人谓曹钢有右手兴奴有左手武宗初李德裕有乐史廉郊者师于曹钢尽钢之能钢常曰教人多矣未有此性灵弟子也郊尝在平泉别墅值风月清朗携琵琶池上弹宾调忽闻芰荷间有物跳跃之声必谓是鱼及弹别调即无所闻复弹旧调依旧有声遂加意朗弹忽有一物锵然跃出池岸之上视乃方响一片盖賔铁也以指拨精妙律吕相应也】浑拨四　火不思【宋俞琰席上腐谈琵琶又名鼙婆唐诗琵字皆作入声音弼王昭君】
　　【琵琶坏使人重造而其形小昭君笑曰浑不似今讹为浑拨四　续文献通考元火不思制如琵琶直颈无品有小槽圆腹如半瓶榼以皮为面四皮絣同一孤柱】　名士亦操　老能鼓【语林桓温外甥恒在坐鼓琵琶温醉后指琵琶曰名士固亦操斯器　録异传吴句章氏杨度至余姚夜行有一年少持琵琶求寄载度许之鼓琵琶作数十曲曲毕乃吐舌击目以怖度而去行数十里许又见一老父寄载自云姓王名戒因复载之度曰向逢一鼓琵琶甚哀戒曰我亦能鼓即是向复击眼吐舌度怖几死】
　　琵琶四
　　原诗南齐王融琵琶诗曰抱月如可明怀风殊可清丝中传意绪花里寄春情掩抑有竒态凄锵多好声芳袖幸持拂龙门空自生　梁徐勉琵琶诗曰虽为逺道怨翻成今日欢含花已灼灼月复　隋陈叔达听邻人琵琶诗曰本自龙门桐因妍入汉宫香由罗袖里声逐朱中离有相思韵翻将入塞同关山临却月花蘂散回风为将金谷引添令曲未终　唐太宗咏琵琶诗曰半月无双影金花有四时摧藏千里态掩仰几重悲促节萦红袖清音满翠帷驶弹风响急缓曲钏声迟空余关陇恨因此代相思　增唐白居易琵琶行曰转轴拨三两声未成曲调先有情弦弦掩抑声声思似诉平生不得志低睂信手续续弹说尽心中无限事轻拢慢撚抹复挑初为霓裳后六么大弦嘈嘈如急雨小切切如私语嘈嘈切切错杂弹大珠小珠落玉盘间关莺语花底滑幽咽泉流水下滩水泉泠涩弦疑絶疑絶不通声暂歇别有幽愁暗恨生此时无声胜有声银瓶乍破水浆迸铁突出刀鎗鸣曲终拨当心划四一声如裂帛东舟西舫悄无言惟见江心秋月白又代琵琶弟子谢女师曹供奉寄新调弄谱诗曰琵琶师在九重城忽得诗来喜且惊一纸展看非旧谱四弦翻出是新声蕤宾掩抑娇多怨散水玲珑峭更清珠颗泪霑金捍拨红妆弟子不胜情【蕤宾散水皆新调名】　又和令狐仆射小饮听阮咸诗曰掩抑复凄清非琴不是筝还弹乐府曲别占阮家名　宋苏轼宋叔达家听琵琶诗曰数已品龙香拨半面犹遮凤尾槽新曲翻从玉连琐旧声终爱郁轮袍梦回只记归舟字赋罢双垂紫锦縧何异乌孙送公主碧天无际鴈行髙　元周权次韵冯仲逺听邻舟孟监州琵琶诗曰汉东杰客老监州云梦胸中吐竒崛春风斗酒忽解后莫雨扁舟谈激烈酒酣古调手自传鹍撼动龙香拨抑扬按节气雄放清度回飇激林樾迢迢诉尽出关情汉宫徃事孤鸿灭黄云万里絶音尘马上谁能记乌咽新声洗尽郁轮袍清和扣弦歌间发曲终一笑两茫然江水泠泠满襟雪　明髙啓夜饮丁侃宅听琵琶诗曰江水未出明星悬主人饮客夜不眠坐呼伶儿拨四弦龙头髙撚玉轸圆转关未奏濩索先劳嘈咽切断复连涩如清涧溜冻泉细若碧树吟秋蝉忽然繁急何轰阗风沙满把撒四筵鴈行惊起飞不聮浮云落叶俱绵绵一声抹断万里烟梦入紫塞愁遥天
　　原赋晋孙该琵琶赋曰惟嘉桐之竒生于丹泽之北垠下脩条而回固上糺纷而干云开黄钟以挺榦表素质于苍春然后托乎公班妙意横施四分六合广袤应规回风临乐刻饰流离弦则岱谷檿丝篚贡天府伯竒执轭杞妻抽绪大不过宫细不过羽清朗紧劲柔而不茹伶人鼓焉景响丰硠操畅骆驿游乎风飏抑扬按捻拰搦摧藏于是酒酣日晩改为秦声壮谅抗忾土风所生延年度曲六弹俱成绌邪存正疎宻有程离而不散满而不盈沈而不重浮而不轻绵驹遗讴岱宗梁父淮南广陵郢都激楚每至曲终歌阕乱以众契上下奔骛鹿奋猛厉波腾雨注飘飞电逝　成公绥琵琶赋曰八音之用诵于典艺箫韶九奏物有容制惟此琵琶兴自末世尔乃托巧班输妙意横施因形造美洪杀得宜柄如翠虬之仰首盘似灵之觜觿临乐则齐州之丹桂拊柱则梁山之象犀以玳瑁格以瑶枝若夫盘图合灵太极形也三材片合两仪生也分柱列位岁数成也回窗华表日月星也　傅元琵琶赋曰素手纷其若飘兮逸响薄于髙梁弱腕忽以竞骋兮象惊电之絶光飞纤指以促柱兮创发越以哀伤时防搦以劫蹇兮声撽耀以激扬啓飞龙之秘引逞竒妙于清商哀声内结沈气外澈舒诞沈浮徊翔曲折　唐薛琵琶赋曰惟兹器之为宗总羣乐而居妙应清角之髙节发号钟之雅调处躁静之中权执疎密之机要遏浮云而散彩扬白日以垂耀尔其状也腹凤颈熊据龙旋戴曲履直破觚成圆虚心内受劲质外宣磅礴象地穹崇法天候八风而运轴感四气而鸣弦金华徘徊而月照王柱的厯以星悬　虞世南琵琶赋曰寻斯乐之惟始乃弦鼗之遗事强秦创其滥觞盛汉尽其深致爰有达人演兹竒器参古今而定质拟神明而摅思慰逺嫁之羁情寛絶域之归志既而班尔运能钧绳相设求嘉木于五岭取殊材于九折拆文梓以纵分剖香檀而横列木瓜贞柘盘根错节或散锦而花开或丝萦而绮结徒观其为状也则众形斗极殊姿巧制随良璞之修短任规模之巨细既异材而合体亦刓方而就锐惟适道以从宜故无取乎凝滞若乃声备角商韵包宫羽横却月于天汉写回风于洛浦始闻弦之既调乃长弄而徐抚应缓步之疎节随轻身之妙舞悲紫塞之昭君泣乌孙之公主季伦观金谷之宴仲容畅竹林之聚宛如长河草緑髙楼月下入小苑而看花游上兰而借野泛澄波而转鹢息长松而系马临清流而挥弦与殊方而俱写音则抑扬嘈囋聮绵断续纡余双鹤之吟清壮三秦之曲望髙山之遥翠见西河之始緑



　　御定渊鉴函卷一百八十九
　　钦定四库全书
　　御定渊鉴函卷一百九十
　　乐部七【箫　笙　簧　笛　管竽　箎　壎　籥　笳】
　　箫一
　　原释名曰箫肃也其声肃肃而清也　古之善吹箫有秦女弄玉僊人萧史【见列仙传】汉元帝【能洞箫见汉书】灵帝【见谢承后汉书】尔雅曰大箫谓之言小者谓之筊　诗曰既备乃奏
　　箫管备举喤喤厥声肃雝和鸣　尚书曰箫韶九成凤凰来仪　礼记曰仲夏之月命乐师均管箫参差之音又曰从以箫管　増周礼春官小笙师曰小笙师掌
　　吹箫　易说曰夏至之乐补以箫箫长尺四寸　春秋说曰夏至作乐间箫笙　原三礼圗曰雅箫长尺四寸二十四彄颂箫长尺二寸十六彄　又曰无底者谓之洞箫　博雅曰箫大者二十四管无底小者十六管有底　五经通义曰编竹为之长尺有五寸　蔡邕月令章句曰箫长则浊短则清以蜡实其底而増减之则
　　和管而成音定无所复调当与琴瑟相参　增汉志孔光奏曰箫工贠一人不可罢　隋志曰箫竹之属十六管长二尺　原庄子曰南郭子綦谓顔成子游曰汝闻人籁而未闻地籁汝闻地籁而未闻天籁【郭象注曰籁箫也】白虎通曰箫者中吕之气也　增秦子曰一人吹箫长短皆应　原丹阳记曰江宁县南四十里慈母山积石临江生箫管竹王褒洞箫赋所称即此也其竹圎致异于众处自伶伦采竹嶰谷其后惟此簳见珍故厯代常给乐府而俗呼曰鼓吹山　寻阳记曰庐山西南有康王谷又北颁城每天欲雨輙闻鼓角箫笳之声　增文献通考曰唐乐圗所传之箫凡十八管取五声四清倍音通林钟黄钟二均声而梁部用之　又曰景祐乐记教坊所用之箫凡十七管一觱篥十字记其声然清乐所用十七管其声法不同故竝存之宋乐有唱箫各二人和箫十人亦一时制也　陈氏乐书曰荀卿云凤凰于飞其翼若干其声若箫盖箫之为器编竹而成者也长则声浊短则声清其状凤翼其音凤声中吕之气夏至之音也　玉海曰皇祐二年教习音律所言奉诏依乐书造洞箫成诏令与底箫竝用　续文献通考曰金太庙登歌箫二宫县乐箫十有司摄祭宫县箫八　又曰元箫制如笛五孔排箫编竹为之十六管阔尺有五分黒抢金銮凤为饰鍮石钉铰以黄绒紃维于人项左右复红绒绦结　又曰明制箫式以竹为之长一尺九寸五分管围三寸管上开窍名曰山口吹窍前五孔后一孔南雍志音乐考云吹法气麤则声大而滞气缓则声哑而散吹嘘匀则声雅而澹空下一孔则为四为大按后一孔则为工为哉按上二孔则为尺为宣空下三孔则为上为圣余仿此
　　箫二
　　增通礼义纂曰伏羲作箫十六管　事始曰女娲造箫吕氏春秋曰黄帝命伶伦为律伶伦制十二箫听凤
　　鸟之鸣以别十二律以比黄钟之宫故黄钟宫律之夲也【髙诱曰六律六吕各有管故曰十二箫】　原风俗通曰按舜作箫其形参差象凤翼十管长三尺　传子曰马先生能使木人吹箫比妙般输墨翟曰不劣古矣　列仙传曰萧史者秦穆公时人善吹箫能致孔雀白鹤穆公女弄玉好之公妻焉乃教弄玉作凤台一旦夫妻同随凤飞去故秦人作凤女祠于雍宫世有箫声云　吕览曰客有以吹籁见越王者上下宫商和而越王不喜也或为之野音而王反悦之亦有如此者要在听之而已　史记曰周勃常为人吹箫给防事　汉书曰元帝多材艺吹洞箫自度曲被歌声　又曰元帝为太子体不安善忘不乐诏使王褒等之太子宫读诵奇文字太子善褒洞箫赋令后宫读颂之　段龟龙凉州记曰吕纂咸宁三年人发张骏冡得玉箫　增江表传曰孙权攻合肥不下而还休兵皆上道权与吕等在后魏将张辽奄至鼓吹惊怖不能复鸣箫唱甘宁拔刀欲破之于是始作之文献通考曰唐明皇天寳中安禄山自范阳入觐献白玉箫管数百陈于梨园　又曰唐李冲所传之箫凡二十三管虽制作不同亦一时之制也　续文献通考曰元宪宗二年八月乐工李明昌许政等五十人见于行宫明昌等各执箫笛等于帝前奏之曲终复令奏之凡三终
　　箫三
　　原七数　九成【易通卦验夏至之乐以箫郑元注曰箫亦管也形似凤翼凤火禽也火数七夏时□大用事下详前一】　带牙　编竹【上见王褒洞箫赋　下详前一】　象凤致鹤【竝详前二】　鱼瞰　凤飞【上见王褒洞箫赋　下详前二】　蓟宅　张墓【葛洪神仙传蓟子训少尝仕郡人莫知其道三百余年容色不老及死殡之宿昔棺輷然作电雷音光照宅宇见棺盖飞在庭中棺内无复人但余履耳须臾闻陌上有人马及箫鼓声　下详前二】　越宫吴市【上详前二　史记伍子胥鼔腹吹箫乞食吴市中】　君子听　玉女吹
　　【见上乐总一　乐府诗玉女坐吹箫】　折杨栁　采竹簳【短箫有折杨栁之曲　慈母山详前一】　武若雷霆　仁若凯风【竝详王褒洞箫赋】　增凤管鹤乘【洞冥记帝尝夕东望有青云焉俄见双鹄集于台上有顷化为神女舞于台下握凤管之箫　天中记唐武后谓张昌宗为王子晋后身使被羽衣吹箫乗鹤徘徊庭中如仙去状】　善应　交鸣【陈氏乐书箫尺四寸者二十四管无防而善应故谓之防尺二寸者十二管有防而交鸣故谓之筊盖应十二律正倍之声也】　细器　余音【孔帖书注云见细器之备　下详前二】　通五均凡三种【文献通考防乐之箫凡二十一管具正均七声左清倍右浊倍通五均焉世俗之乐也】
　　【又曰景祐乐记十三管之箫凡三种鼓吹部用之】　绒縧结　绶带垂【元排箫详前一续文献通考元云和部有箫管四断竹为之长尺有四寸七孔亦号长笛有绶带下垂】　声所由
　　生　管置不用【文献通考舜作十管箫长尺二寸所以应古之数声之所由生也　又曰郭璞大箫二十三管小箫十六管盖二十四管备律吕清浊之声先王之制也十六管兼十二律四清而为之岂古制哉今教坊所用长五六寸十六管有底而四管不用非古人制作之意也】　比竹而成单吹之乐【又曰郭璞谓箫一名籁广雅亦曰籁谓之箫盖箫籁比竹而成声犹夫天地之籁籁风窍而怒号也　又曰短箫铙歌单吹鼓吹之乐也广乐记有二十一管箫羽葆铙吹横吹部用之岂短箫欤其曲有悲思翁艾如张上之囘战城南元云朱鹭之是也何承天谓黄帝使岐伯作之以扬徳盖有所受欤崔豹古今注汉乐有黄门鼓吹天子所以燕乐羣臣短箫铙歌鼓吹之乐亦以赐有功诸侯也】　五声四清　七音三倍【上详前一　文献通考二十一管箫取七音而三倍之龟兹部所用】
　　箫四
　　原诗梁刘孝仪咏箫诗曰危声合鼓吹絶弄混笙箎管饶知气促钗动觉唇移仙史安为贵能令秦女随　增梁张嵊短箫诗曰促柱始繁短箫吹初亮舞袖拂长席钟音由簴飏已落檐瓦间复绕梁尘上时属清夏隂恩晖亦非望　唐李峤咏箫诗曰虞舜调清管王褒赋雅音参差横凤翼搜索动人心　宋梅尧臣听文都知吹箫诗曰虞舜已去苍梧野秦女骖鸾无复下箫管人间不解传帝乐部中能亦寡欲买小鬟试教之教坊供奉谁知者晏识文公始致来劝接贱生宜强且乃呼侧坐吹一曲惊顾顿嘶堂下马吾妻闺中闻不闻稚女扳笑娇姹未敢多听便遣还赠饮单杯向身泻　元郭钰无题诗曰防丝风暖飐飞花窈窕箫声隔彩霞毕竟神仙难换骨自分丹火煮胡麻
　　原赋汉王褒洞箫赋曰原夫箫簳之所生出于江南之丘墟洞条畅以罕节标敷纷以扶疎徒观其傍山侧则岖嵚岿崎倚巇迤防诚可悲乎其不安也弥望傥莽连延旷荡又足乐乎其敞闲也托身躯于后土经万世而不迁翔风萧萧经其末江流川漑其山朝露清泠而陨其侧玉液浸润而承其根孤雌寡鹄娱优乎其下春禽羣嬉翺翔乎其巅秋蜩不食抱璞而长吟元猨悲啸搜索乎其间惟详察其素体兮宜清静而弗喧幸得諡为洞箫兮圣主之渥恩可谓恵而不费兮因天性之自然于是般匠施巧防襄准法带以象牙掍其防合若乃徐听其曲度兮廉察其赋歌啾咇防而将吟兮行鍖銋以和啰风洪洞而不絶兮优娆娆以婆娑翩绵连以牢落兮漂乍弃而为它要复遮其蹊径兮与讴謡乎相和故听其巨音则周流泛滥并包吐含若慈母之畜子也其妙声则清静厌应【于计反】顺叙卑□若孝子之事父也科条譬诚应义理澎濞慷慨一何壮士优柔温润又似君子故其武声则若雷霆輘鞫佚豫以沸渭其仁声则若凯风纷披容与而施恵或杂遝以聚敛兮或拔摋以奋弃悲怆怳以恻惐兮时恬淡以绥肆被淋洒以靡靡兮时横溃以阳遂哀悁悁之可懐兮良醰醰而有味故饕餮者听之而廉隅狼戾者闻之而不怼刚毅强反仁恩兮啴唌逸豫戒其失钟期牙旷怅然而愕立杞梁之妻不能为其气师襄严春不敢窜其巧兮浸滛叔子逺其嚚顽朱均惕复慧兮桀跖鬻博儡以顿悴吹参差而入道徳兮故永御而可贵或留而不行或行而不留愺恅澜漫亡耦失畴故知音者乐而悲之不知音者怪而伟之故其为悲声则莫不怆然累欷撇涕抆泪其奏懽娱则莫不惮漫衎凯阿那防痿者已是以蟋蟀尺蠖跂行喘息鱼瞰鸡睨垂喙宛转瞪瞢忘食况感隂阳之和而化风俗之伦哉　增唐人洞箫赋曰南国之纪兮江水深中嶻蘖兮天姥岑试一望兮见箫筦参差碧云飘其正色白日出其重隂每含和以自守虽嵗寒其莫侵于是乃使夫匠人陵皛淼明幽窅攀重萝阅丰篠或截枝之龙质拟衔花之凤鸟作为洞箫其声窈窕蒙瞽之士纯精所至尤澹澹兮无营浩纷纷兮纵肆纎指敏手随抑扬之虚满曲折等分任吹嘘而懿尔其为乐也则龢罗稽诣而逸其为苦也则浏漂洌清而悴或防以相从复淋漓而逺被有若层山抱古而晴独巨海涵虚而夕涖是以君子听之载其平粹及乎弄玉既好萧史亦出登翠槛之巍峩结红罗之婉蔚杨叶鲜吹荷花浴日对吟空濶之情复感神仙之术若翔若止心中定矣若反若坠不遗其类趣从容以向空乍猗那以内閟信大雅之纡直绎兹声之开塞匪天地兮同和孰能与夫偕极
　　笙一
　　原释名曰笙生也象物贯地而生以匏为之故曰匏竽亦是也其中空以受簧也　说文曰笙正月之音物生故谓之笙十三簧象凤之声　古之善吹笙者有王子晋【见列仙传周灵王太子】董双成【见汉武内传西王母侍者】汉桓帝【见东观汉记】魏杜防【见魏志】　増唐太和中有尉迟章尤妙宣宗已降有范汉恭恭子名寳师尽父艺今在陜州　毛诗曰我有嘉宾鼓瑟吹笙吹笙鼓簧承筐是将　又宾筵曰籥舞笙鼓　尚书曰笙镛以间鸟兽跄跄　周官曰笙师掌教吹笙　礼记曰匏笙簧防守拊鼓　又曰竹声滥滥以立防防以聚众君子听笙竽之声则思畜聚之臣　尔雅曰大笙谓之巢小者谓之和　乡饮酒曰笙入奏南陔白华　仪礼曰下管新宫笙入三成【谓三终也】原穆天子传曰西王母吟曰吹笙鼓簧中心翔翔　增隋志雅乐器二十匏之属二一曰笙　唐志宫悬登歌乐器七曰匏为笙为竽为巢大笙也为和小笙也　原白虎通曰笙之言施也牙也万物始施而牙太簇之器又曰笙有七政之节焉有六合之和焉天下乐之故
　　谓之笙　尸子曰商容观舞墨子吹笙墨子非乐而于乐有是也　增刘子随时曰墨子俭啬而非乐者徃见荆王衣锦吹笙非茍违性随时好也　又専学曰奕秋通国之善奕也当奕之时有吹笙过者乍而听之则奕败矣非奕道暴深情有暂闇笙猾之也　文献通考曰唐九部乐有胡芦笙宋至道初西南蕃诸蛮入贡吹瓢笙岂胡芦笙耶　陈氏乐书曰古者造笙以曲沃之匏汝阳之篠列管匏中而施簧管端则美在其中钟而为宫盖所以道达冲气律中太簇立春之音也　续文献通考曰辽大乐器有大笙小笙　又曰金太庙登歌乐器巢笙二和笙二宫县乐器巢笙竽笙各十有司摄祭宫县巢笙竽笙各八　又曰元巢笙和笙皆十九簧以斑竹为之登歌用巢笙四宫县用巢笙十和笙宫县不用惟登歌则用四　又曰明笙式以紫竹为之簧用响铜薄片鹊舌尖头
　　笙二
　　原世夲曰随作笙　礼记曰女娲之笙簧　说文曰舜祠之下得笙白玉为管　列仙传曰王子乔者周灵王太子也好吹笙作凤鸣游伊雒间道士浮丘公接以上嵩髙山　魏志曰杜防字公良为协律都尉文帝令防于宾客中吹笙鼓琴防有难色遂黜免　增武夷山志曰武夷君命宋小娥运居巢即大笙也　续仙传曰谢元卿遇神仙吹丛霄之笙　陈氏乐书曰宋李照作巢笙合二十四声以应律吕正倍之声作和笙应笙竽合清浊之声又自制大笙上之太乐今太常笙浊声十二中声十二清声十二俗呼为凤笙孟蜀王所进乐工不能吹虽存而不用　玉海曰景徳二年修乐器旧制巢笙和笙每变宫之际必换义管然难于遽易乐工单仲辛遂改为一定之制不复旋易与诸宫调皆协　续文献通考曰辽太宗天显三年唐遣使进红牙笙　又曰元中统间回回国进兴隆笙以竹为簧有声无律玉宸乐院判官郑秀乃考音律分定清浊
　　笙三
　　原珠垂　玉振【潘岳笙赋明珠在咮若衔若垂　王廙赋金清而玉振】　离鸿别鹤【潘岳笙赋凄唳辛酸嘤嘤关关若离鸿之鸣子也王廙赋亲眺逺游登山送离发千里之长思咏别鹤于路岐】　通气　和神【蔡邕月令章句季秋之月上丁入学习吹所以通气也管箫笙竽埙箎皆以吹鸣者也　下详前二】　达隂阳　移风俗【邯郸绰五经析疑夫笙者法万物始生导达隂阳之气故有长短黄钟之始象法鳯皇王廙笙赋直而不倨曲而不悱疏音简节乐不乃妙足可以易俗移风兴洽至教义着于典谟兮厯万代而弥劭】　间镛　同磬【尚书尧典笙镛以间　诗笙磬同音】　雅簧　名器【三礼圗笙有雅簧十三上六下七　王歆之与谢安书知君尝得小笙是名器今见者皆不以为佳恐是不能识也】　增凤巢　鹅管【宋陈氏乐书笙为乐器其形鳯翼其声凤鸣簧谓之巢以众管在匏有凤巢之象也　唐李贺诗王子吹笙鹅管长】　红牙　紫竹【上辽事详二　下明笙式详前一】　七星　九曜【续文献通考金太庙登歌乐器有七星匏一九曜匏一闰余匏一元七量匏一七簧闰余匏一三簧九曜匏一九簧俱以斑竹为之】义管　闰余【文献通考宋朝大乐所传之笙并十七簧旧外设二管不定置谓之义管每变】
　　【均易调则更用之下详九曜七星注】　母匏　合竹【宋陈氏乐书匏之为物其性轻而浮其中虚而通笙则以匏为母象植物之生焉　又曰国语云匏竹利制盖匏竹相合而成声得清浊之适故也】曲沃匏　汝阳篠【并详一】
　　笙四
　　原吐凤音【张衡逍遥赋王子乔吐鳯音】　作凤鸣【列仙传事详二】　锦衣吹【见上笙一】　赤衣吹【淮南子孟夏之月居南宫衣赤采吹笙】　桓帝善笙【见上笙一】凤凰吹【曹植乐赋乌鸟起舞鳯凰吹笙】　丹蛟吹【傅元西都赋列仙逸唱熊虎听音丹】
　　【蛟吹笙文豹鼔琴】　赤松吹笙【王廙洛都赋】　增飘飘伊洛【南史谢恂传谢孺子宴少与族兄庄齐名多艺能尤善声律王彧孺子姑之子也尝与孺子登桐台孺子吹笙彧起舞既而叹曰今日真使人飘飘有伊洛间意】　十五爱吹【唐李白诗仙人十五爱吹笙学得昆丘彩凤鸣】十二月笙【文献通考后周郑译献新乐十二月各一笙每笙十六管总一百九十二管斛斯证】
　　【曰既无相生之理又无还宫之义深恐郑声乱雅未合古制窃谓不可帝纳之】　十七管笙【又曰唐乐圗所传十七管之笙通黄钟二均声清乐用之】　十二管【又曰唐乐圗所传十二管之笙防乐用之】
　　笙五
　　原诗梁陆罩咏笙诗曰管清罗袖拂响合绛唇吹人情应节转逸态逐声移所美周王子防羽一参差　沈约咏笙诗曰彼美实枯枝孤篠定参差鹍鸡已嘲□枣下复林离本期王子宴宁待洛滨吹　唐杨师道咏笙诗曰短长插凤翼洪细摹鸾音能令楚妃叹复使荆王吟切切孤竹管来应云和琴　增唐李峤咏笙诗曰悬匏曲沃上孤篠汶阳隈形写歌鸾翼声随舞凤哀欢娱分北里纯孝即南陔今日虞音奏跄跄鸟兽来　刘希夷嵩岳闻笙诗曰月出嵩山东月明山益空山人爱清景散髪卧秋风风止夜何清独夜草虫鸣仙人不可见乘月近吹笙绛唇吸灵气玉指调真声真声是何曲三山鸾鹤情昔去落尘俗愿言闻此曲今来卧嵩岑何幸承幽音神仙乐吾事笙歌铭夙心　刘禹锡秋夜安国观闻笙诗曰织女分明银汉秋桂枝梧叶共飕飕月露满庭人寂寂霓裳一曲在髙楼　郎士元听隣家吹笙诗曰鳯吹声如隔防霞不知墙外是谁家重门深鎻无寻处疑有碧桃千万花　钟辂缑山月夜闻王子晋吹笙诗曰月满缑山夜风传子晋笙初闻盈谷逺渐听入云清杳异人间曲遥分鹤上情孤鸾惊欲舞万籁寂无声此夕留烟驾何时返玉京唯愁音响絶晓色出都城李商隐银河吹笙诗曰怅望银河吹玉笙楼寒院冷接平明重衾幽梦他年断别树羁雌昨夜惊月榭故香因雨发风帘残烛隔霜清不须浪作缑山意湘瑟秦箫自有情
　　原赋晋潘岳笙赋曰河汾之寳有曲沃之悬匏焉邹鲁之珍有汶阳之孤篠焉若乃绵蔓纷敷之丽浸润灵液之滋固众作者之所详余可得而略之徒观其制器也则审洪纎面短长生簳裁熟簧设宫分羽经徴列商基黄钟以举韵望仪凤以擢形写皇翼以插羽摹鸾音以厉声于是乃有始泰终约前荣后悴激愤于今贱永懐乎故贵众满堂而饮酒独向隅而掩泪援鸣笙而将吹先嗢哕以理气或案衍夷靡或竦勇剽急或既徃不返或已出复入徘徊布濩涣衍茸袭舞既蹈而中辍节将抚而弗及辍张女之哀弹流广陵之名散咏园桃之夭夭歌枣下之纂纂歌曰枣下纂纂朱实离离宛其落矣化为枯枝人生不能行乐何以虚諡为尔乃引飞龙鸣鹍鸡双鸿翔白鹤飞子乔轻举明君懐归荆王喟其长吟楚妃叹而增悲新声变曲奇韵横逸萦纒歌鼓网罗钟律烂熠爚以放郁蓬勃以气出秋风咏于燕路天光重乎朝日大不逾宫细不过羽唱发章夏导扬韶武协和陈宋混一齐楚迩不逼而逺无携声成文而节有叙　王廙笙赋曰其制器也则取不周之竹曾城之匏生悬崖之絶岭邈崫崒以崇髙延脩颈以亢首厌瑶口之陆离舞灵蛟之素鳞衔明珠于带垂弱舌纸薄锤内藏合松蜡以宻际糅彤丹以发光　夏侯惇笙赋曰嗟万物之殊观莫比美乎音声总众异以合体匪求一以取成虽琴瑟之既丽犹靡尚于清笙尔乃采桐竹剪朱宻摘长松之流肥咸昆仑之所出抑扬嘘吸或□或吹擪拈挹按同覆互移初进飞龙重继鹍鸡振引合和如溃如离若夫纒绵约杀足使放达者循察通豫平旷足使廉规者弃节冲灵冷淡足使贪荣者退世开明爽亮足使慢惰者进竭岂众乐之能伦邈奇特而殊絶陈顾野王笙赋曰声流洛渚器重汾阳协歌钟于宿
　　夕咏月扇于绕梁同离鸿于流征防别鹤于清商　増唐李百药笙赋曰婉婉鸿惊喈喈凤鸣或万殊而竞响乍孤啭而飞声清则混之而不浊浊则澄之而不清实当无而应有因虚受而徐盈舄奕多绪纷纶难状抑之则徘徊绵宻申之则散朗寥亮始掩敛以夷靡终优游以怊怅随流涕而煦愉应徴羽而凄怆挫玉箫之清管息琼篁之虚唱落遗啭于梁间坠纎腰于掌上既而重门半掩髙宴将终飘余音于霄汉遏□韵于房栊逺而听之若游鸳翔鹤嘹唳飞空近而察之譬琼枝玉响亮从风信絶俗之神解何变态之无穷
　　増颂元王祎兴龙笙颂并序曰惟世祖皇帝统一函夏功成治定乃肇置大乐以用诸朝廷其器有曰兴龙笙者实上所自作或曰西域之所献而天子加损益焉者也其制为管九十列为十五行每行纵列六管其管下植于匮中而匮后鼓之以韝自匮足至管端约髙五尺仍镂板凤形绘以金采以围管之三面约广三尺加文饰焉凡大朝防则列诸轩陛之间与众乐并奏每用乐工二人一以按管一以鼓韝以达气出声以叶众音而乐之奏成矣其制之宏钜厯古所无诚足以章显功徳垂诸永世而学士大夫顾未尝摛藻掞辞以形容盛美非阙典欤臣愚不揣微贱辄为之颂虽不敢儗诸时迈执竞桓赉之列盖庶防汉世乐府之遗意焉其词曰巍巍圣元龙兴朔土于皇世皇诞统区宇南谐北爕东賔西旅聿昭圣文丕布神武寳厯是膺玉烛爰抚徳厐功隆超轶今古乃章功徳乃立乐府乃作雅笙厥制维钜嶰谷抡材后防审矩列管九十如箫斯防管以匮植匮由韝鼔韝动气应手按声吐挹抐擫□牵连络组髙五尺余广三尺许黄钟本宫蕤賔叶吕清不过商细不逾羽鸾声振厉凤韵纡纾妙音之达萧寥容与有如臣子仰事君父巨声之畅雄浑包溥有如圎穹覆冒海防抑扬合调开阖谐谱唱和章夏导扬韶濩大音斯完神人乐胥王防之辰穆穆帝所天临黼座云映华籞仙仗既班大乐爰举朱干玉戚崇牙龙虞钟镛瑟琴亦有柷敔于维兹笙独贯乐部钧天普奏九成咸序四灵毕来百兽率舞陋哉斯制哇俚滛蛊箜篌筚篥于律何取侯今之制孰盛敢伍微臣作颂适配有瞽于万斯年仰宪皇祖
　　簧一
　　増说文曰簧笙中簧也女娲作管中金鍱　诗曰吹笙鼓簧　三礼图曰雅簧上下各六　文献通考曰唐乐圗簧以线为首尾直一线一手贯其纽一手鼓其线横如口中呼吸成音直野人之乐耳　又曰民间有铁叶簧削鋭其首塞以蜡横之于口呼吸成音岂簧之变体欤
　　簧二
　　原女娲作　飞琼鼓【世本宋均注云女娲黄帝臣也　下见上乐总一】　君子执　乐师调【诗君子阳阳左执簧右招我由房其乐只且　礼记月令仲夏之月命乐师调笙簧】作鍱　裁铜【上说文详一　潘安仁笙赋裁熟簧注云以熟铜为之】　巧言
　　竝坐【诗巧言如簧　又曰竝坐鼔簧】　在口　发唇【蔡邕赋舌在口而为簧　陆云诗鸣簧发丹唇朱绕素腕】　舒夏　得友【楚词愿假簧以舒夏　梦书簧为结约梦得簧者得贤友也】　増为节　振幽【文献通考急就章云菰荻起居课后先言菰簧及荻为作休之节　韵书以振幽簧簧在笙内故曰振幽】　涩银　隔水【宋黄庭坚诗吹笙无伴涩银簧　杜甫诗疎松隔水奏笙簧】　铁叶　蜡口【并详前一】
　　簧三
　　原十三【礼记注云笙十三簧】　十九【尔雅大者十九簧】　瑶池鼓簧【见上笙一穆天子传】　石室鼓簧【神仙传王遥入石室发箧有五舌簧三枚遥自取一枚以二枚与室中人对共鼓之】　増宫管在中【宋陈氏乐书月令中央土律中黄钟之宫则乐之有簧有宫管在中也】　有笙中簧非笙中簧【又曰莫非簧也有笙中之簧有非笙中之簧鹿鸣吹笙鼔簧庄子言簧鼔笙中之簧也君子阳阳左执簧巧言曰巧言如簧非笙中之簧也】
　　笛一
　　増释名笛涤涤然也　说文曰七孔筩也羌笛三孔原广雅曰籥谓之笛有七孔　笛之所出有云梦之竹【见魏文与吴质书】衡阳之干【见宋玉笛赋】柯亭之竹【见伏滔长笛赋序】古之善吹笛者有马融【见融自序】游楚【见魏志】宋祎【见世说】子野及奴顾【见语林】曲名有折杨栁梅花落等　増唐开元中有李谟独步于当时大中以来有王六六王师简亦妙手也【见乐府离録及文献通考】　后世有长笛有短笛有义觜笛义觜笛如横笛而加觜西凉乐也【见考索】　原晋书云按周礼金石有一定之音故诸音皆受钟磬之均至于飨宴殿堂之上不悬钟磬则以笛有一定之调故诸弦歌皆从为正也　増隋志雅乐器竹之属三曰笛　唐志宫悬登歌乐器八曰竹为笛　原风俗通曰笛武帝时丘仲所作也【按宋玉有笛赋玉在汉前恐此説非也又马融长笛赋云近代双笛从羌起】笛涤也所以涤邪纳之雅正也长尺四寸七孔　増乐纂曰司马法军中之乐鼓笛为上使闻之者壮勇丝竹不可用也虑悲感人士率思归之故也　甘泽謡曰唐乐工许云封工笛自云学于外祖李牟贞元初韦应物为和州牧语之曰我有乳母子名千金天寳中受笛李供奉艺成身死旧吹之笛李君所赐也遂囊出旧笛云封跪捧悲切抚而观之曰信是佳笛但非外祖所吹者乃谓韦公曰竹生云梦之南鉴在柯亭之下以今年七月望前生明年七月望前伐过期不伐则其音实未期而伐则其音泛泛者外泽中干干者受气不全则其竹夭凡发扬一声出入九息古之至音者一叠十二节一节十二防今之名乐也至如落梅流韵感金谷之防人折栁传情悲玉关之戍客诚有清响异音非至音无以降神而祈福也其已夭之竹遇至音必破所以知非外祖所吹者韦公曰欲信汝鉴笛破无伤云封乃捧笛吹六州变一叠未尽划然中裂韦公惊叹久之遂礼云封于曲部续文献通考曰辽大乐器有长笛尺八笛短笛　又
　　曰辽散乐以三音该三才之义四声调四时之气应十二管之数截竹为四窍之笛以叶声音而被之弦歌三音天音扬地音抑人音中皆有声无文四时春声曰平夏声曰上秋声曰去冬声曰入　又曰金太庙登歌乐器笛二宫悬乐笛十有司摄祭宫悬笛八　又曰元羌笛制如笛而长三孔龙笛制如笛七孔横吹之管首制龙头衔同心结带
　　笛二
　　増史记曰黄帝使伶伦伐竹于昆谿斩而作笛吹之作凤鸣　原伏滔蔡邕长笛赋序曰余同僚桓子野故有长笛赋传之耆艾云蔡邕之所作也初邕避难江南宿于柯亭柯亭之馆以竹为椽仰而盼之曰良竹也取以为笛奇声独絶厯代传之　魏略曰游楚好音乐畜笛每持以自随　续搜神记曰合肥口有一大白船覆在水中云是曹公舶船尝有渔人夜宿以船系之闻筝笛弦节之音渔人梦人驱遣云勿近官妓此人惊即移去相传云曹公载妓船覆于此犹存焉　晋中兴书曰帝舅王恺尝置酒王导王敦俱徃女伎吹笛小失声恺怒便令黄门殴杀之一坐改容敦神色自若　傅子曰列和善吹笛吴姬之声无以加也　世说曰王子猷闻桓子野善笛而不识遇桓于岸上过船中客有识之者云此是桓子野王便令人与相问闻君善吹笛试为我一奏桓尔时已贵显素闻王名即便回下车踞胡牀为作三调弄毕便去客主竟不交言　俗说曰宋祎是石崇伎緑珠弟子有国色善吹笛后在晋明帝宫帝疾患危笃羣臣进谏请出宋祎时朝贤悉见帝曰卿诸人谁欲得者众人无言阮遥集时为吏部尚书对曰愿以赐臣即与之　又曰谢仁祖妾阿妃有国色善吹笛谢死阿妃誓不嫁郗昙时为北中郎设权计遂得阿妃为妾阿妃终身不与昙言　幽明録曰永嘉中太山民巢氏先为相县令居在晋陵家婢采薪忽有一人追随婢还家不使人见与婢宴饮辄吹笛而歌歌云闲夜寂已清长笛亮且鸣若欲知我者姓郭字长生　増文献通考曰天寳中明皇命红桃歌贵妃梁州曲亲御玉笛为之倚曲　唐志曰宁王善吹横笛　唐书曰文宗时朝霞以善吹笛进上为新声雅乐朝霞能承意变声颇符上防由是有宠　唐国史补曰李舟好事尝得村舎烟竹截以为笛坚如铁石以遗李牟牟吹笛天下第一月夜泛江与舟吹之寥亮逸发俄有客立于防呼船请载既至请笛而吹其声清壮山石可裂及入破呼吸盘辟应指粉碎客散不知所之舟着记疑其蛟龙　又曰李牟秋夜吹笛于瓜洲舟檝甚隘初发调群动皆息及数奏微风防然而至俄顷舟人贾客有怨嗟悲泣之声　青琐髙议曰范敏下第徃郓州访故人暑月夜行至一田舎遇一妇人自称唐庄宗内乐部笛首为敏吹笛敏问其曲云名清秋月庄宗自制者也帝最爱月夜自横笛吹数曲故为曲名明视之则一孤也　宋遯斋闲览曰余靖知桂州时每至月盈之夕辄有笛声发于林中甚清逺土人云闻之已数十年遣视乃自大柏木中出也伐取为枕笛声如期而发公甚寳惜后数年季弟欲穷其怪命工解视其木纹理正如人月下吹笛象虽善画者莫及重以胶合之则不复有声　灵怪録曰太原姚康成奉使汧陇假邢某旧宅就寝后见三人赋诗其一长细而黄面多窗孔咏曰当时得意气填心一曲君前直万金今日不如亭下竹风来犹得学龙吟晓视之乃见破笛一管
　　笛三
　　原奇寳　良干【宋玉笛赋芳林皓干有奇寳兮博人通明乐斯道兮　李尤笛铭剡削长干三孔脩长流离浩荡壮士抑扬】　昭华琯　柯亭竹【西京杂记髙祖初入咸阳宫周行府库金玉珍寳不可称言其尤惊异者笛长二尺三寸六孔铭曰昭华之琯　下详前二】　摅愤涤邪【蔡邕鼓师赋夫何防昧之瞽兮心穷忽以郁伊目冥冥而无了兮嗟懐烦以愁悲抚长笛以摅愤兮气轰锽而横飞下详前一】　谕意　畅神【马融长笛赋可以通灵感物写神谕意致诚效志率作兴事　伏滔长笛赋云禽为之婉翼泉鱏为之跃鳞逺可以通灵逹微近可以写情畅神】　激朗　清哀【马融长笛赋彷徨纵肆旷瀁敞防老庄之槩也温直优毅孔孟之术也激朗清厉随光之介也　陶潜闲情赋起摄带以伺晨繁霜粲于素阶鸡敛翅而未鸣逺笛出声而清哀】　杂引奇曲【沈约宋书晋太始十年中书监荀勗中书令张华令郝玉鼔筝宋同吹笛以为杂引相和　宋玉笛赋招伯奇于凉隂追申子于晋城夫奇曲杂乐所以禁滛也锦绣黼黻所以御暴也】　写神　怡志【上详谕意注　伏淊长笛赋达足以协徳宣猷穷足以怡志保身兼四徳而称隽故名流而器珍】水龙鸣　云禽婉【上见马融长笛赋下详畅神注】　纳雅正　雪垢滓【上详前一　马融长笛赋可以漑涤汚澡雪垢滓】　离南楚　出西凉【宋玉长笛赋八音和调咸禀受兮善善不衰为时保兮絶郑之遗离南楚兮美风洋洋而畅茂兮　李尤笛铭出自西凉流离浩荡】　三孔　一弄【上说文详一下详筝三】　长短　浊清【古歌词长笛续短笛愿陛下保寿无极　下详后列和合律注】　合律吕　吟清商【荀勗奏云笛由钟声宜必合于律吕下见宋玉笛赋】　咏新诗　吐清气【蔡邕瞽师赋咏新诗之悲歌舒滞积而宣郁　魏文帝诗悲筝击新声长笛吐清气】　向秀闻　马援和【向秀思旧赋隣人有吹笛者发音嘹喨追想畴昔游宴之好　古今注武谿深马援南征所作援门生袁寄生善吹笛援作歌以和之】　和洛客　歌壮士【上见马融长笛赋序　宋玉笛赋歌壮士之必徃悲猛勇乎飘疾】　合妙意　奋玉手【又曰乃使王尔公输之徒合妙意角较手遂以为笛又曰延长颈奋玉手】　京房识律　列和合调【京房字君明识音律旧本四孔】
　　【其一君明所加　晋荀勗问列和曰若不知律吕之义作乐者均髙下清浊之调当以何名之和曰每合乐时随歌者清浊声假声浊者用三尺二笛因名曰此三尺二调声清者用二尺九笛因名曰此二尺九调汉魏相传施行皆然也】　伐云梦竹　取髙迁椽【陈思王与吴季重书愿伐云梦之竹以为笛斩泗濵之梓以为筝　文士传蔡邕告呉人曰吾昔尝经防稽髙迁亭见屋东间第十六竹椽可为笛取用果有异声】　増霜筠　烟竹【乐书剪云梦之霜筠法龙吟之异韵　下李舟事详前二】四窍　七星【上辽散乐详前一　乐书六孔为笛羌人吹之七孔下调汉部用也今之七星古之长笛一定为调合钟磬之均各有长短应律吕之度雅乐部内咸用之也】　猿臂　鹤骨【唐叚成式酉阳杂俎有人以猿臂骨为笛吹之声清絶胜竹　元萨都拉巧题百首有鹤骨笛诗诗详后五】一声　数曲【唐赵嘏诗长笛一声人倚楼人谓之赵倚楼　唐元稹连昌宫词李謩擪笛傍宫墙偷得新翻数般曲】　霜逐　风飘【古诗横玉叫云清似水满空霜逐一声飞　杜甫诗风飘律吕相和切月傍关山防处明】　变态　异声【乐纂唐元宗时乐人孙处秀善吹笛好作犯声当时皆以为新异其声变态日増因有犯调即今之所尚也　下详取髙迁椽注】　龙头　义觜【文献通考横吹自北国梁横吹曲曰下马吹笛是也今教坊用横八孔鼔吹世俗号为龙颈笛笛首为龙头绶带下垂下详前一】　尺八　合拱【宋洪容齐随笔逸史云开元末一狂僧住洛南囘向寺一老僧令于房内取尺八来乃笛也谓曰汝主在寺以爱吹尺八谪在人间此常吹者也汝当囘可将此付汝主僧进于元宗持以吹之宛是先所御者吕才传贞观初祖孝孙増损乐律太宗诏侍臣举善音者王珪魏徴盛称才制尺八凡十一枚长短不同与律谐契太宗召才参论乐事尺八之所出乃见于此无由晓其形制也尔雅释乐亦不载　博异志贾客吕筠卿尝于中春夜泊舟于君山侧命酒吹笛数曲忽见一老父拏舟而来遂于懐袖间出笛三管其一大如合拱其次如常人所蓄其一絶小如细笔管筠卿请老父一吹老人曰其大者诸天之乐不可发其次者对洞府诸仙合乐而吹其小者是老身与朋侪可乐者试为子吹之不知可终一曲否言毕抽笛吹三声湖上风动波涛沆瀁鱼龙跳喷五声六声君山上鸟兽叫噪月色昬昧舟人大恐老父遂止】　镜湖月　洞庭波【乐府杂録开元中李谟工笛后流落江东越州刺史皇甫政月夜泛铙湖命谟吹笛谟为之尽妙倐有一老父泛小舟来听风骨冷秀政异之进而问焉老父曰某少善此今闻至音辄来听耳政即以谟笛授之老父始奏一声镜湖波浪摇动数叠之后笛遂中裂即探懐中一笛以毕其曲政视舟下见二龙翼舟而听老父曲终以笛付谟谟吹之竟不能声即拜谢以求其法顷刻老父入小舟遂失所在下详合拱注】　西凉乐　东海龙【上考索详一　朝鲜志有玉笛长尺有九寸其声清亮云海东龙所献】　折杨栁　落梅花【文献通考大横吹小横吹以竹为之笛之也魏晋以后有折杨栁等十四曲　乐府杂録笛羌乐也有落梅花曲】　合五声叶六律【文献通考后世雅笛之制非五窍而合五声必窍而为六以叶六律傅纬有六孔之説岂雅笛欤古者论笛之良不过衡阳之簳也故师旷得其雄宋意得其雌焉盖无异于伶伦断嶰谷雌雄之竹以为律吕也】　军中乐　路傍愁【上司马法详前一　乐纂横笛小箎也梁朝歌云快马不须鞭抝折杨栁枝下马吹横笛愁杀路傍儿】　听鹧鸪　吹阿滥【唐许浑听吹鹧鸪诗金谷歌传第一流鹧鸪清怨碧云愁夜来省得曽闻处万里月明湘水流鹧鸪笛曲名　贺方回长短句待月上潮平波艳塞管孤吹新阿滥】　陇头鸣　孤城起【文选羌笛陇头鸣杜诗孤城笛起愁】占尽江月　飞尽庭梅【刘禹锡武昌老人说笛歌曰商声五声随指发水中龙应】
　　【行云絶曾将黄鹤楼上吹一声占尽秋江月　唐戎昱闻笛诗日夜思归切笛声寒更哀愁人不愿听自到枕前来风起塞云断夜深明月开平明独惆怅飞尽一庭梅】　师旷得雄　宋意得雌【竝详合五声注】
　　笛四
　　原似龙鸣【见马援长笛赋】　鹍鸣【蔡邕瞽师赋何此声之悲痛怆然泪以隠恻离鹍之孤鸣起嫠妇之哀泣】　应律【马融笛赋惟笛因其天姿不变其材伐而吹之其声应律】　依律【荀勗问协律列和曰作笛惟可依十二律十二笛令一孔依一律否和曰乐厢长笛尾长四尺三寸今若取其下征之声于法浊者笛当长计其尺寸乃五分有余和昔日依之不可吹也又笛诸孔亦恐不能得一孔应律也】　増偷吹玉笛【杨妃外传明王置五王帐长枕大被与兄弟共处其间妃子无何窃宁王紫玉笛吹故张祐诗云梨花小苑无人见偷把宁王玉笛吹】　铁笛【文献通考铁笛之制未知所起今民间徃徃有之】　玳瑁笛【天中记宋嘉祐中王畴欲定大乐尝就成都房庶取玳瑁古笛以校金石】　伞柄【元耶律楚材西域河中十咏诗伞柄学鑚笛宫门自斵琴】
　　笛五
　　原诗陈周让赋得长笛吐清气诗曰商声传后出龙吟郁前吐情断山阳舎气咽平阳坞边争北归偏知别郷苦羁旅情易伤零泪如交雨　贺彻赋得长笛吐清气诗曰胡关氛雾侵羌笛吐清音韵切山阳曲声悲陇上吟栁折城边树梅舒岭外林方知出塞苦不惮武溪深　隋姚察赋得笛诗曰作曲是佳人制名由巧匠鹍时莫竝凤管还相向随歌响更发逐舞声弥亮宛转度云窗逶迤出黼帐长随画堂里承恩无所让　刘孝孙咏笛诗曰凉秋夜笛鸣流风韵九成调髙时慷慨曲变或凄清征客懐离绪邻人思旧情幸以知音顾千载有奇声　増唐李峤咏笛诗曰羌笛写余声长吟入夜清关山孤月下来向陇头鸣逐吹梅花落含春栁色惊行观向子赋坐忆旧邻情　李白金陵听韩侍御吹笛诗曰韩公吹玉笛倜傥留英音风吹绕钟山万壑皆龙吟王子停凤管师襄掩瑶琴余韵渡江去天涯安可防　又清溪半夜闻笛诗曰羌笛梅花引吴溪陇水清寒山秋浦月肠断玉关声　又清夜洛阳闻笛诗曰谁家玉笛暗飞声散入春风满洛城此夜曲中闻折栁何人不起故园情　丁仙芝剡溪馆闻笛诗曰夜久闻羌笛寥寥虚客堂山空响不散溪静曲宜长草木生边气城池泛夕虚然异风出彷佛宿平阳　岑参秋夜闻笛诗曰天门街西闻捣帛一夜愁杀湘南客长安城中百万家不知何人夜吹笛　于鹄舟中月明夜闻笛诗曰浦里移舟信风芦花漠漠夜江空更深何处人吹笛疑是龙吟寒水中　孟郊楚竹吟【酧卢防端公见和湘怨】曰握中有新声楚竹人未闻识音者谓谁清夜吹赠君昔为潇湘引曽动潇湘云一惊凤改听再惊鹤失羣江花匪秋落山日当昼曛众浊响杂沓孤清思氛氲欲知怨有形愿向明月分一掬灵均泪千年湘水文　杜牧寄珉笛与宇文舎人诗曰调髙银字声还侧物比柯亭韵校奇寄与玉人天上去桓将军见不教吹　又寄澧州张舎人笛诗曰髪匀肉好生春岭截玉鑚星寄使君檀的染时痕半月落梅飘处响穿云楼中威凤倾冠听沙上惊鸿掠水分遥想紫泥封诏罢夜深应隔禁墙闻　刘沧江楼月夜闻笛诗曰南浦蒹葭疎雨后寂寥横笛怨江楼思飘明月浪花白声入碧云枫叶秋河汉夜防孤防度潇湘水阔二妃愁髪寒衣湿曲初罢露色河光生钓舟　元萨都拉江上闻笛诗曰江上何人吹竹笛水浅沙寒龙夜泣鲛人水底织冰绡洒泪成珠露华湿银河耿耿波茫茫防奴打更沙溆旁更深绣被夜寒重明月梅花满地霜
　　原赋楚宋玉笛赋曰余尝观于衡山之阳见奇篠异干罕节简枝之丛生也其处磅磄千仭絶谿陵阜隆崛万丈磐石双起丹水涌其左醴泉流其右师旷将为阳春北鄙白雪之曲取其雄焉宋意将送荆卿于易水之上得其雌焉于是天旋少隂白日西靡命严春使午子延长颈奋玉指摛朱唇曜皓齿頳顔臻玉貌起吟清商追流徴歌伐檀号孤子　后汉马融长笛赋曰融既博览典雅精核术数又性好音律能鼔琴吹笛为督邮无留事独卧郿县平阳坞中有雒客舎逆旅吹笛相和融去京师逾年暂闻甚悲而乐之作长笛赋其辞曰惟籦笼之奇生兮于终南之隂崖托九成之孤岑临万仞之石溪是以间介无蹊人迹罕到猨蜼昼吟鼯鼠夜叫于是放臣逐子弃妾离友攅乎下风收精注耳防襄比律子野协吕十二毕具黄钟为主详观夫曲之繁防丛杂何其富也纷葩烂漫诚可喜也波散广衍实可异也律吕既和哀声五降曲终阕尽余更兴繁手累发宻栉叠重上拟法于韶箾南籥中取度于白雪渌水下采制于延露巴人于时也绵驹吞声伯牙毁瓠巴聑【下挟反】柱磬襄弛县近世双笛从羌起羌人伐竹未及已龙鸣水中不见已截竹吹之声相似剡其上孔通洞之裁以当簻使易持京房君明识音律故本四孔加以一君明所加孔后出是谓商声五音毕　陈傅縡笛赋曰贞云翠节冒霜停雪江潭荐竿巴人所截五音是备六孔斯设殊响抑扬似出平阳曲凝髙殿声幽洞房既逐舞而回袖亦将歌而绕梁忽从弄而危短乍调吹而柔长于是时也赵瑟辍讴齐竽息唱见象筵之悦耳听清笛之寥亮　増唐人【失名】笛赋曰南隣退食兮北里朝回门列长防兮庭张吹台珠帘半掩兮锦筵四开蛾眉戾止兮寳笛爰来狎主人与爱客侑珍羞及玉桮柔指斜据丹唇上列引气内填流音外泄更微迭盛将聨复絶及乎和畅平施百志熙熙拂怨爰作万夫矍矍协宫商以节宣随应变以牢落俾箫不独舞凤瑟不独跃鳞啸无以振木歌无以惊尘谅飞动之咸运岂金石之足伦　唐梁洽吹竹学凤鸣赋曰凤惟应圣竹乃无情何截彼嶰谷之节而吹象昭阳之声音韵既生讶嗈嗈而成响宫商间起若铿锵以和鸣昔黄帝揆日伶伦制律将分天地之气以正隂阳之术选碧鲜西域而非妙得厚均昆山而无匹既剪既伐玉润之姿是分以嘘以吹金咮之声斯出贯时之容未改作瑞之思孔将呼吸兮断而复续疾徐兮抑而更扬散漫于丛篠之间疑郊薮已集飘流于芳林之际谓庭梧来翔此音既举彼徳可序闻轸宫而引商若命俦而啸侣遂使审音之士睨孤管而生疑考祥之人向髙冈而延伫　又笛声似龙吟赋曰笛为乐兮人所吹嘘龙为神兮天泉是居何音声之酷似而性质之本疎乍从容而寥亮究律吕以精粹伊满堂之咸惊疑在田之忽至凄清韵起方将乐以忘忧想像云生实曰物从其徒察其含嚼奔于激浊扬清如泉水之或跃疑御日以飞声象乎鼍有蓬蓬之鼓疑乎凤有嚖嚖之声髙下自乎气洪衰应乎手曲引如变于云霄雾雨若集其前后刘累听之而欲豢叶公闻之而反走非影响以因依实混合于妙有
　　管一
　　原说文曰管如箎六孔十二月之音物开地而牙故谓之管从竹官声琯者古者有五管焉　増毛诗曰嘒嘒管声　礼文王世子曰登歌清庙下管象武　仲尼燕居曰升歌清庙示徳也下而管象示事也　原尔雅曰大管谓之箫其中谓之篞少者谓之篎【郭璞注曰管长尺围寸并漆之有底贾氏为之如箎六孔犍为舎人曰大管者声髙大故曰箫箫者髙也中者声相宻故曰篞篞者宻也小者声音清妙也】　周礼春官少师曰少师掌教箫管【郑司农曰管如箎六孔谓管如篴而小并两而吹之】　又曰孤竹之管于圎丘奏之孙竹之管于方丘奏之隂竹之管于宗庙奏之【郑云孤竹竹特生者也孙竹竹枝根未生者也隂竹生山北】　乐法圗曰吹主冬律冬律主黄钟圣人承天乐用管【宋均注曰管黄钟九寸管也】吹管者以知律管音调则律厯正　蔡邕章句曰管者形长一尺围寸有孔无底其器今亡　广雅曰管象箎长尺围寸有六孔无底　风俗通曰管漆竹长一尺六孔十二月之音象物贯地而牙故谓之管　増唐志宫悬登歌乐器八曰竹为管　文献通考曰唐之七星管其状如箎而长其数盈寻而七窍横以吹之旁一窍幎以竹膜而为助声宋陈氏乐书曰乐以木为末竹为本古者以气律管截而吹之浊倍其声为堂下之乐头管所以和众乐之声以其探本故也　续文献通考曰元头管以竹为管卷芦叶为首窍七又安和部有羌管二其制未详　又曰明迎膳等乐器各有头管
　　管二
　　増文献通考曰昔女娲氏命娀陵氏制都良之管以一天下之音又命圣氏为班管合日月星辰名曰充乐至于帝喾令咸黒吹笭展管亦因是也　原大戴礼曰舜时西王母献白玉琯　班固曰黄帝作律以玉为管长尺六孔为十二月音至舜时西王母献白玉管汉章十二年零陵营道县舜祠下得笙一白玉管则古者又以玉为管矣　増文献通考曰昔管宁华歆友善曽共锄园得金管一宁以锄挥之与瓦砾无异　又曰唐宣宗善吹芦管自制杨栁枝新倾杯二曲　又曰唐刘系作七星管　桂苑丛谈曰咸通中丞相李蔚自大梁移镇淮海尝搆池亭目曰赏心有小校薛阳陶因献朱崕李相陆畅元白所撰芦管歌篇一轴次出其管兹亭奏之其管絶微每于一觱篥管中尝容三管　文献通考曰宋干徳中太常和岘论乐器中有裁手笛其制雅笛而小其长九寸与黄钟之管相埒其窍有六与雅声相应然四窍在左两窍在右笛工两手交乂而拱之如拱揖之状因更名曰拱辰管而鼔吹登歌用焉　元史太史院使齐履谦得黒石古律管盖古所谓玉律者是也【详律】
　　管三
　　増示事　赐勲【上仲尼燕居详前一　祭义昔周公有勲劳于天下成王赐之升歌清庙下而管象】　嘒嘒　将将【上诗商颂详前一　又周颂磬筦将将】　七星　双凤【上唐刘系作详二　文献通考双凤管合两管以定十二律之音管端施两簧刻凤以为首左右各四窍左具黄钟至仲吕之声右具蕤賔至应钟之声古者截气律管并而吹之以达六隂六阳之声其制不过如此升之雅乐可也】　跋膝　昭华【又曰跋膝管其形如篴而短唐清乐部用之七窍具黄钟一均下详笛】　象牙　羊骨【文献通考哀笳以羊骨为管而无孔惟恤礼用之今鼓吹备而不用】
　　【以觱篥代之卤簿与熊罴十二案工贠尚存马宋朝更以红象牙管窍而吹之其声与律隔八相吹仍存羊骨旧制马】　合日月　道隂阳【上女娲事详前二　宋陈氏乐书先王之制管所以道达隂阳之声】　形似骆驼　头如觱篥【文献通考骆驼管以曲竹为之形如骆驼因以立名唐乐圗有之非古制也　又曰太平管形如跋膝而九窍是黄钟一均所异者头如觱篥耳唐天寳中史盛所作也然九窍则阳数之穷失古人所以道中声之意也】
　　管四
　　増诗唐沈佺期春晓太平公主小楼闻双管诗曰主家天上鳯楼人传得仙音到客新未省落梅和折栁风吹散作万家春　又韦应物楼中闻清管诗曰山阳遗韵在林端横吹惊响迥凭髙阁曲怨绕秋城淅沥危叶振萧瑟凉风生始遇兹管赏已懐故园情　又李益夜上受降城闻管诗曰回乐峰前沙似雪受防城外月如霜不知何处吹芦管一夜征人尽望郷　又严维相里使君宅听惠澄上人吹小管诗曰秦僧吹竹闭秋城早在梨园称主情今夕襄阳山太守坐中流泪听商声　又郑谷江宿闻芦管【商船小童善吹】诗曰塞曲凄清楚水濵声声吹出落梅春须知风月千樯下亦有胡芦河畔人増疏后周王朴疏曰夫乐作于人心成声于物声气既和及感于人心所假之物大小有数九者成数也是以黄帝吹九寸之管得黄钟之声为乐之端半之清声也倍之缓声也三分其声以损益之清浊之声也十二变而复黄钟声之总数也乃命之曰十二律旋迭为均均有七调合八十四调播之于八音着之于歌颂宗周而上率由斯道
　　竽一
　　増説文曰竽管三十六簧长四尺二寸　周礼春官笙师职云笙师掌教吹竽　礼记曰竽笙备而不和明器也　史记曰临淄富而实其民无不吹竽鼓瑟汉书礼乐志曰孔光奏竽工贠三人一人不可罢【注竽三十六簧笙】隋志曰雅乐器二十匏之属二二曰竽　唐乐志曰
　　大者曰竽小者曰和竽缓也立春之气暖生万物也竽管三十六宫在左和十三管宫居中　老子曰服文采带利劔厌饮食而资货有余此之谓盗竽【注曰竽五声之长也竽倡则众乐和大奸倡则小盗和故曰盗竽】　楚词曰代奏郑卫鸣竽张伏献驾辨劳楚商　文献通考曰竽亦笙也今之笙竽以木代匏而漆殊愈于匏荆梁之南尚仍古制　乐府杂録曰埒竽形小钟以手埒之则鸣矣非古制也【如簧而无觜】续文献通考曰元竽制竹为之与巢笙皆十九簧惟
　　指法各异
  </div>
  <div class="pagination">
   <a href="御定渊鉴类函_page133.html">
    上一页
   </a>
   <span>
    ...
   </span>
   <a href="御定渊鉴类函_page129.html">
    129
   </a>
   <a href="御定渊鉴类函_page130.html">
    130
   </a>
   <a href="御定渊鉴类函_page131.html">
    131
   </a>
   <a href="御定渊鉴类函_page132.html">
    132
   </a>
   <a href="御定渊鉴类函_page133.html">
    133
   </a>
   <span class="current-page">
    134
   </span>
   <a href="御定渊鉴类函_page135.html">
    135
   </a>
   <a href="御定渊鉴类函_page136.html">
    136
   </a>
   <a href="御定渊鉴类函_page137.html">
    137
   </a>
   <a href="御定渊鉴类函_page138.html">
    138
   </a>
   <a href="御定渊鉴类函_page139.html">
    139
   </a>
   <span>
    ...
   </span>
   <a href="御定渊鉴类函_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
