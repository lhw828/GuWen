<!DOCTYPE html>
<html>
<head>
    <meta charset="UTF-8">
    <title>册府元龟 - 第 449 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 449 页/共 736 页</h1>
    <div class="content">    景明二年六月考诸州刺史加以黜陟。
    永平四年十二月诏曰：进善退恶治之通规三载考察政之明典正始二年以来於今未考功过难齐宁无降从景明三年至永平四年通考以闻大保领太尉侍中高阳王雍以帝颁考陟之法上。表曰：窃惟三载考绩百王通典今任事上中者三年一阶散官上第者四载登一级闲冗之官本非虚置，或以贤能而进或因累勤而举如其无能不应忝兹高选或任官外戍远使绝域或催督逋县察简州镇皆是散官以充剧使及於考陟排同闲伍窃据散官之人非是皆劣称事之辈未必皆贤而考闲以多年课烦以少岁上乖天泽之均下生不等之苦。又寻景明之格无折考之文正始之奏有与夺之级明参差之考非圣慈之心改典易常乃有司之意。又寻考级之奏委於任事之手涉议科勤绝於散官之笔遂使在事者得展自勤之能散辈者独绝披襟之所抑以上下之闲限以旨格之判致使近侍禁职抱屈之辞禁卫武夫怀时员外常侍镇远将军刘扌立考课之科明黜降之法甚有条贯不申之恨欲克平四海何以获诸。又散官在直一玷成尤御使失差毫即坐徽纟墨所逮未以事闲优之节庆之赉不以禄位加赏罚殿之犯未殊任事考陟之机推年不等臣闻君举必书书而不法後代何观诗云：王事靡不遑启处。又曰：，岂不怀归畏此简书依依杨柳以叙治兵之役霏霏雨雪。又申振旅之勤。若折往来日月便是采薇之诗废犬杜之歌罢。又任事之官吉凶请假定省扫拜动历十旬或因患重请告动取经岁征役在途勤泰百倍苦乐之势非任事之伦在家私闲非理务之日论优语剧先宜折之武人扌上格者为羽林次格者为虎贲下格者为直从或累纪征戍靡所不涉或带甲连年负重千里或经战损伤或年老衰竭今试以本格责其如初有爽於先退阶夺级此便责以不衰理未通也。又蕃使之人必抽朝彦或历千馀或履危万里发有死亡之忧咸怀不返之戚魂骨奉忠以尸将命先朝赏格酬以爵品今朝改式止及阶劳折以代考有乖使望非所以奖励皇华而敦崇四牡者也。复寻正始之格後任事上中者三年一阶前任事上中者六年进一级三年一考自古通经今以前六年一阶简无亻替犯倍年成级以此推之明以代考新除一日同г阶荣下第之人因上涉上第之士由而退臣。又见簿尉资品本官流外刊诸明令行之已久然近为里巷多盗以其威轻不肃欲进品清流以厌奸宄甄琛启云：为法者施而观之不便则改窃谓斯言有可采用圣慈昭鉴更高宰尉之秩今考格始宣怀怨者臣窃观之亦谓不可有光国典改之何难帝乃引雍共论时务徐州刺史萧宝寅。又论曰：方今守令厥任非轻及考课悉以六载为程既而限满代选复经六年而叙是则岁周十二年始得一阶於东西两省文武闲职公府散佐无事冗官或数旬方应一直或弦朔止於朝及其考日更得四年为限是则一纪之内便登三级彼以实劳剧任而迁贵之路至难此以散位虚名而陟之方甚易何内外之相悬令厚薄之如是其後尚书右仆射郭祚。又奏曰：谨按前後考格虽班天下如臣愚短犹有未悟今顿定职人迁转由复超越阶级者即须量折景明初考格五年者得一阶半正始中故尚书中山王英奏考格被旨但可止满三周为限不得计残年之勤。又去年中以前二制不同奏请裁决旨云：黜陟之体自依旧来常断今未审旧来之旨为从景明之断为从正始之限景明考法东西两省文武闲官悉为三等考同任事而前尚书卢昶奏上第之人三年转半阶今之考格复分为九等前後不同参差无准诏曰：考在上中者得以前有六年以上迁一阶三年已上迁半阶残年悉除考在上下者得以前六年已上迁半阶不满者除其得以後考在上下者三年迁一阶散官从卢昶所奏祚。又奏言考察令公清独著德绩超伦而无负殿者为上上一殿为上中二殿为上下累计八殿品降至九未审今诸曹府寺凡考在事公清然才非独著绩行称务而德非超伦能粗可而守平堪任或人用小劣处官济事并全无负殿之徒为依何第景明三年以来至今十有一载准限而判三应退今既通考未审为十年之中通其殿最积以为第随前後年断各自除其善恶而为降。且负注之章数成殿为差此条以寡为最多戾为殿未审取何行是寡亻替何坐为多戾结累品次复有几等诸文按失里应杖十者为一负罪依律亻替过随负计十年之中三经四眚赦前之罪不问轻重皆蒙宥免或为御史所弹案验未周遇赦复任者未审记殿复除与不诏曰：独著超伦及才备寡咎皆谓文武兼上上之极言耳自此已降犹有八等随才为次今文已具其积负累殿及守平得济皆含在其中何容别疑也。所云：通考者据听多年之言至於黜陟之体自依旧来年断何足复请其罚赎已决之殿固非免限遇赦免罪唯记其殿者除之。
    延昌二年将大考百僚员外常侍领三公郎崔鸿以考令於体例不通乃建议曰：窃惟王者为官求才使人以器黜陟幽明扬清激浊故绩效能官才必称位者朝夕进年岁数迁岂拘一阶半级关以常僚等位者哉！二汉已降大和已前苟必官须此人人称此职或超腾峻陟数岁而至公卿或长兼试守称允而不迁进者披卷则人人如是举目则朝贵皆然故能时收名士之誉国号丰贤之美窃见景明以来考格三年成一考一考转一阶贵贱内外万有馀人自非犯罪不问贤愚莫不上中才与不肖比肩同转虽有善政如龚黄儒学如王郑才史如班马文章如张蔡得一分一寸必为常流所攀选曹亦抑为一不曾甄别琴瑟不调改而更张虽明旨已行犹宜消息宣武不从。
    孝明孝昌元年二月诏曰：劝善黜恶经国茂典其令每岁一终郡守列令长刺史列守相以定考课辨其能否。若有滥谬以考功失衷论。
    隋文帝开皇六年二月制刺史二佐每岁暮更入朝上考课卢昌衡为徐州总管长史甚有能名吏部尚书苏威考之曰：德为人表行为士则论者以为美谈仁寿中秦州总管录事参军房彦谦尝因朝集时左仆射高定考课彦谦谓曰：书称三载考绩黜陟幽明唐虞以降代有其法黜陟合理褒贬无亏便是进必得贤退皆不肖如或舛谬法乃虚设比见诸州考扌交执见不同进退多少参差不类况复爱憎肆意致乖平坦清介孤直未必高第卑讠舀巧官翻居上等直为真伪混淆是非瞀乱宰贵既不精练斟酌取舍曾经驱使者多以蒙职复成未历台省者皆为不知被退而。又四方悬远难可详悉唯量人数半破半成徒计官员之少多莫顾善恶之众寡欲求允当其道无由明公鉴达幽微平心遇物今所考较必无阿枉脱有前件数事未审何以裁之惟愿远布耳目精加采访褒秋毫之善贬纤介之恶非直有光至治亦足标奖贤能词气侃然观者属目为之动容深见嗟赏因历问河西陇右官人景行彦谦对之如响顾谓诸州总管刺史曰：与公言不如独与秦州考使语後数日言於帝帝弗能用。
    炀帝大业二年七月制百官不得计考增级必有德行功能显著者擢之。
    五年正月诏曰：太守每岁上属官景迹。
    是年为颍川郡丞敬肃朝东都帝令司隶大夫薛道衡为天下郡官之状肃曰：心如铁石老而弥笃。
    唐高祖武德二年二月帝亲阅群臣考绩以李纲孙伏伽为上帝初受禅以舞人安叱奴为散骑侍郎纲上疏论谏伏伽亦谏赏献琵琶弓箭者及请择正人为太子诸王师友皆言词激切故皆陟其考第以旌赏之。
    太宗贞观元年二月诏刺史县令已下官人。若能使婚姻及时鳏寡数少量准户口增多以进考第如其劝导乖方失於配耦准户口减少以附殿失。
    三年尚书右仆射房玄龄及侍中王掌内外官考治书侍御史权万纪奏其不平追按勘问王不伏举按帝付侯君集推问秘书监魏徵奏称必不可推鞫。且玄龄王国家重臣俱以忠直任使其所考者既多或一人两人不当终非有阿私。若即推绳此事更不可信任何以堪当重委假令错缪有实未足亏损国家穷鞫。若虚失委大臣之体。且万纪比来常在考堂必有乖违足得论正当时鉴见切无陈说身不得考方始纠弹徒发在上怒非是诚心为国无益於上有损於下所惜伤於理体不敢有所阿为遂释不问。
    六年监察御史马周上疏曰：臣切见流内九品已上令有等第而自比年入多者不过中上未有得上上以上考者臣谓令设九等正考当今之官必不施之於异代也。纵朝廷实无好人犹应於见任之内比较其尤善者以为上第岂容朝廷之士遂无堪上上之考者朝廷独知贬一恶人可以惩恶不知褒一善人足以劝善臣谓宜每年选天下政术尤最者一二人为上上其次为上中其次为上下则中人以上可以自劝。
    十一年正月十三日敕散位一切以门荫结阶品然後依劳进叙凡入仕之後迁代则以四考为限四考中中进年劳一阶每一考中上进一阶一考上下进二阶五品已上非特恩刺史无进阶之令（唐制考课之法有德义清慎公平恪勤各一善自近侍至於镇防并据一事目为之最凡二十七焉一最以上有四善为上上一最以上有三善或无最而有四善为上中一最以上有三善或无最而有二善为上下一最以上有一善或无最而有二善为中上一最以上或无最而有一善为中中职事粗理善最弗闻为中下爱憎任情处断乖理为下上背公向私职务废阙为下中居官讠舀诈及贪浊有状为下下。若於善最之外别有可嘉尚及罪虽成殿情状可矜或虽不成殿而情状可责者省较之日皆听考官临事量定诸州县官人抚育有方户口增益者各准见户为十分论每加一分刺史县令各进考一等增户口谓课丁率一丁同一户法增不课口者每五口同一丁例其有破除者得相折其郡户不满六千县户不满五百者各准五千五百户法为分。若抚养乖方户口减损者各准增户法亦每减一分降一等课谓及不课并准上文其劝课田农能使丰阻者亦准见地分为十分论每加二分各进考一等此谓永业口分之外别能垦起公私荒田者其有不加劝课以致减损者课为永业口分之内有荒废者每损一分降考一等。若数处有功并应进考者并听累加如此处分从之）。
    高宗上元二年大理寺丞狄仁杰考中上考使尚书左仆射刘仁轨以新任不录大理卿张文称独知理司之要仁轨大惊问公断几何狱文曰：岁竟凡断一万七千八百人仁轨乃擢为上下考。
    三年金州刺史滕王元婴颇纵骄逸动作无度高宗与书戒之极为至切。又敕之曰：朕以王骨肉至亲不能致王於理今书王下下考以鬼王心。
    开耀元年十一月二十三日诏县令有声绩可称先进考员外郎侍御史京兆河南判司及自馀清望官先於县令简择中宗神龙中御史中丞卢怀慎上疏曰：臣闻孔子曰：为邦百年可以胜残去杀。又曰：苟有用我者期月已可三年有成故书云：三载考绩较其功也。子产贤者也。其为政尚累年而化成况其常材乎！切见比来州县官佐下车布政在任多者一二年少者三五月遽即迁除不论考课或历时未改便倾耳而听企踵而睹争求冒进不顾廉耻亦何暇宣风布化求瘼恤人哉！户口流散百姓凋敝职为此也。何则人知吏之不久则不从其吏吏知迁之不遥。又不尽其能偷安苟。且脂韦而已。又古之为吏者长子孙仓氏庾氏即其後也。臣请都督刺史上佐两畿县令等在任未经四考不许言迁除察其课效尤异或锡以车裘或就加禄秩或降使临问并玺书慰勉。若公卿有阙则擢以劝能政绩无闻祗犯贪暴者放归田里以明赏罚致理救弊莫过於此（刘秩为左监门录事参军论曰：昔周公使伯禽治鲁三年而後报政周公曰：何迟伯禽曰：变其礼易其俗难所以迟太公治於齐三月而後报政周公曰：何疾曰：因其俗简其礼易所以疾故孔子论之曰：齐一变至於鲁鲁一变至於道由是而言劳不甚者理不极功不积者泽不深故尧舜三年而考绩三考而黜陟所以能尽其智术也。近古人情敦庞未淳乎！尧舜礼正乐和未愈於虞夏官贤吏能未称於殷周或一年而考或四考黜陟或比年而巡狩或岁时更迁或旬月升擢令长今日既上明日部内有犯名义者即坐之不其谬欤）。
    玄宗开元三年正月五日敕内外官考未满所司预补替人名为守阙特宜禁断纵後有阙所由不得令上。
    六月制每年十月委当道按察使校量理行殿最从第一等至五等奏闻校考使乃吏部长官总详覆诸州亦比类定为五等奏闻上等为最下等为殿中间三等以次定优劣改转日凭为降县令每年选举人内准前条访择补置在任有术一任申使状有两请兼户口复业带上考者选日优与内官其使状有一请兼带上考者满日不限选数听集优与处分刺史第一等量与京官。若要在州未可除改者紫微黄门简勘闻奏当加优赏京官不曾任州县官者不得拟为台省官吏部铨选委任尤重比虽守职务在循常既限之以选劳或失之於求事选日拔擢一二千人不须限以资次必须究其声实不得妄相汲引自古乡举里选实课人之淑慝其明经进士擢第者每年委州长官访察行业修谨书判可观者三选听集并诸色选人者。若有乡闾无景行及书判全弱选数纵深亦不在送限崇化致理必在得人奖善劝能义资师古皆有烦滥未闻革循名责实其道不行为人择官人蠹犹在既复政理不可因循须加简勘以正颓弊。
    四年四月七日制选人既得比铨注过谢了皆不及考遂使每一年选人即虚破一年阙在於公私俱不利便自今已後官人初上年宜听通计年终已来满二百日许其成考仍进迁考例至来年考时并较永为常式。
    十一月制曰：抚字之道在於县令不许出使多不得上考每年选补皆不就此官。若不优矜何以劝奖其县令在任户口增益界内丰稔清勤著称赋役均平者先与上考不在当州考额之限也。
    五年正月行幸东都敕行幸所经州宜令紫微黄门察访刺史上佐政术定作三等奏闻仍令於具负内简上中下刺史上佐有称职者条录奏闻将随才录用。
    六年二月制曰：与我共理惟良二千石久於其政然後化成承前以来颇多侥亻幸但因入考即有改转自今已後非灼然应黜陟者更无迁易敦此风俗革其苟。且。又旧例别驾皆是诸亲近年以来颇多馀色先授者未能顿辍已後自循旧制去冬有因计入朝不可更令却往过考事了并量事叙用。
    十一年二月敕朱紫贵品皆据考劳人臣事君忠无二节至如泛阶氵及义取半分岂独清官遍得减考自今已後泛加阶应入五品以十六考为定入三品以三十考为定其有明贤宿德及异迹殊状虽不逄泛阶或因迁改之次年考与节限同者咸以名闻仍为永例。
    十四年御史大夫崔隐甫充较外官考事旧例皆委参问经春未定隐甫召天下朝集使一时集省中一日较考便毕时人伏其敏断。
    十七年三月左丞相张说知京官考特注其子中书舍人曰：父教子忠古之善训祁奚举午义不务私至如润色王言章施帝道载参坟典例绝常功恭闻前烈尤难以任岂以嫌疑敢挠纲纪考以上下十八年敕京官考满带禄选有本司要籍奏留请不用阙者选数不须与成劳。
    二十二年八月制曰：朕忧於理人委在牧宰虽已分命仍未尽诚如闻刺史新除所莅不过数月即营入计无心在州政教阙如朝寄安在自今已後刺史到任皆不得当年入考。若声绩稍著奖拔未迟何处不安自彰汲汲其县令差使先亦禁断比闻在远犹自故违宜委诸道采访申明处分勿使如此。
    二十五年十二月命诸道采访使考课官人善绩三年一奏永为常式其两任声实相副者为进名闻二十七年二月制曰：古者三载考绩黜陟幽明允叶大猷以劝天下比来诸道所通善状但优仕进之辈与为选调之资责实循名或乖古义自今日已後诸道使更不须通善状每至三年朕当自择使臣观察风俗有清白政理著闻者当别择用。
    二十八年三月一日制曰：先是内外六品已下应补授官四考满待替为满是日制令以岁为满不待替县令知仓库供奉伎术及充纲领等不在此限至其年十二月十六日诏内外六品已下官依旧待替其无替者五考满後停。
    天宝二年八月五日考功奏准考课令考前事不满二百日不合成考者事谓都论在任日至考时有二百日即成考请假停务并不合破日比来多不会令文以为不入曹局即不为事因此破考臣等参量但请俸禄即同事请假不满百日停务不至解免事雪却上其考并不合破。若有停务逾年不可更请禄料兼与成考敕旨从之。
    三年正月制曰：凡诸郡县仍令太守县令劝课农桑先处分太守县令在任有增减户口成分者所由司量为殿最自今已後太守县令廉能勾当租庸每年加数成分者特赐一中上考如二载之内皆有成分所司录奏超资与处分。
    八年正月二十三日敕所较内外官考准令京官正月三十日进单数二月三十日进挟名外官二月三十日进单数三月三十日进挟名自今已後并了日一时挟名奏不须更进单数。
    六月七日吏部侍郎李彭年奏准例出身已来并合简覆中间已叙五品勘责皆有所凭今重简寻恐为烦扰如曾经勘责叙成者请从五品已後勘简其五品已前但勘考数足即为进叙敕旨依。
    十二年十月制曰：循名责实所以激群吏也。惩恶劝善所以务至公也。苟黜陟之非当何考课之足徵其内外文武官员外同正员并判试不务者既无别效兼有多年比年因循或与进考据额既标节限缘此遂多逾越致令课最者见弃无功者获奖劝之门殊非允当自今已後并不在进考之例其内外官初效亦不在与限台省官考各委长官比类才能功课褒不得一例申送俾侥竞息心功能励节。
    十三载二月制曰：三载黜陟百王令典殿最之迹廉问攸归欲更别遣使臣虑有烦扰今载宜委本道采访使具官人善恶奏闻以申劝沮。
    肃宗乾元二年二月御制。《郭子》仪李光弼苗晋卿李麟李辅国考辞。
    代宗宝应元年十月吏部奏准今年五月诏州县官自今已後宜令三考一替者今数州申解疑三考後为复待替到为复便勒停请处分者今望令已校三考官待替到如替人不到请校四考後停。
    三年正月考功奏请立京外察按京察连御史台分察使外察连诸道观察使各访察官吏善恶其功过稍大事当奏闻者使司按成便奏每年九月三十日以前具状报考功其功过虽小理堪惩劝者按成即报考功至考较日参验事迹以为殿最。
    闰月考功奏内外员外官等除合在定数外准敕并任其所既不入曹无凭简考比来或有申者即与见在同奏简勘之时成破不一文案混杂条流未明臣等商量望请自今已後内外文武员外同正及试官除合在任外一切不在申较之限并听从授日计考准中中例叙用从之。
    永泰元年正月制曰：刺史县令与朕分忧凋瘵之人切须抚字一夫不获情甚纳隍有能招缉逃亡平均赋税增多户口广辟田畴清节有闻课效尤著者宜委所在节度观察具名闻奏即令按覆超资擢授其有理无能政迹涉赃私必当重加贬夺永为殿累中外寮吏各其职无或旷官克副朕意。
    大历元年十一月制曰：国以人为本人以农为业顷由师旅征税殷繁编户流离田畴荒废永言牧宰政切亲人其刺史县令宜以招缉户口垦田多少用为殿最每年终委本道观察节度等使按覆奏闻如课绩尤异当加超擢或政理无闻必科贬。
    八年十月敕中书舍人常衮谏议大夫杜亚起居郎刘湾左补阙李翰考吏部选人判。
    十三年正月制曰：捉获造伪及光火强盗等贼合上考者本州府当申刑部。
    ●卷六百三十六
    ○铨选部　考课第二
    唐德宗建中二年六月门下侍郎平章事卢杞奏准六典中书舍人给事中充监中外官考使重其事也。今者有知考使无监考使伏望依前置监中外官考使依奏。
    贞元元年九月以刑部尚书关播吏部侍郎班宏为校内外官考使。
    十二月制六品以下本州申中上考者纳钱一千文市笔墨朱胶等者元置五分生利吏部奏见用有馀自今以後其外官考钱并请勒停依奏。
    二年九月考功奏校京官外官考使准旧例差定闻奏敕其校考使宜停其考课付所司准式校定。
    三年五月敕以停减天下官员其停官计日成考两考准旧成资准常式两考以下至来年五月三十日处分。
    四年正月一日制户口增加田畴广辟者长吏加一阶县令减选优与处分其额内官勿更注拟见任者三考勒停。
    五年正月司勋员外郎判考功赵宗儒复行贬考之令自至德已来考绩失实朝官刺史悉以中上考褒之善恶不别及是右司郎中独孤良器殿中侍御史杜伦各以过犯免官尚书右丞裴郁御史中丞卢亻召考之中上宗儒抗令。又贬良器及伦考居中中。又秘书少监郑云逵考其同官孙昌裔入上下宗儒覆按其考降入中上以云逵褒进失中考之中以儆之。又刺史其课效考之中上者不过五十人馀贬入中中褒贬稍明人知戒惧帝善之迁考功郎中。
    六年六月三日考功奏准天宝七载六月敕内外官初考无赴上日末考不具得替便注破不在校限。
    是月。又奏诸使下兼宪官及检校郎官并诸色官充职掌者并仰本使每年具在使功课兼具考第申省。
    十一月制守宰之任弊在数更自今刺史县令以四考为限。
    七年八月考功奏准考课令诸司官皆据每年功过行能定其考第及准开元天宝以前敕朝官每司有中上考亦有中中考自三十年来诸司并一例申中上考。且课绩之义不合雷同事久因循恐废朝典自今以後诸司朝官皆须据每年功过行能仍比类格文定其降以书考第不得一例申中上考应诸司长官书考不当三品已上具御牒上中书门下四品以下依格令各准所失轻重考。
    是月考功奏准诸司官皆据功过定其考等自至德後一切悉申中上考今请覆其能否以定降从之自谏议大夫给事中郎官有书中中考者尚书左丞赵退翁言前荐果州刺史韦诞坐赃废请降其考校考使吏部尚书刘滋以退翁能言其过奏中上考。
    十二月校外官考使奏准考课令三品以上及同中书门下平章事并奏取裁注云：亲王及大都督亦同伏详此文则职位崇重考绩褒贬有司皆合上奏今缘诸州刺史大都督府长史及上中下都督都护等有带节度观察使者方镇既崇名礼当异每岁考绩亦请奏裁其非节度观察州府长官有带台省官者请不在此限。
    八年七月右仆射崔宁书兵部侍郎刘乃上下考刑部侍郎兼京官校考使班宏正议曰：今夷荒靖难专在节度尺籍伍符不校省司夫上多虚美之名下开趋竞之路上行阿容下必朋党因削去之乃谢之曰：乃虽不敏敢掠一美以徼二罪乎！
    十月以刑部尚书刘滋为校外官考使吏部侍郎杜黄裳为校京官考使给事中李选宜监京官考中书舍人郑瑜宜监外官考。
    九年七月制县令以四考为限无替者宜至五考。
    十年二月刑部奏准建中元年正月十七日敕诸州府五品以上正员及额内上佐宜四考停其左降官不在此限者五品左降官既不许停禄料六品以下未复资已经四考者未量移间其禄料伏望亦许准给敕下禄料宜准天宝六载七月十四日敕处分馀依常式。
    宪宗元和十四年十一月考功奏自今以後应注考状但直言某色行能某色异政某色树置某色劳效推断某色狱纠举某色事便书善恶不得更有虚美闲言其中以下考亦各言事状并不得失於褒贬如违据所失轻重准令降书考官考。又奏自今以後其有政能卓异清苦绝伦者不在止於上下考限依奏。又奏据宝应二年敕御史台分察使及诸道观察使访察官吏善恶功过稍大事当奏闻者每年九月三十日具状报考功功过虽小理当惩劝者按成即报考功至校日参验事迹以为殿最伏以近日功过都不牒报今後诸司不申报者州府本判官便与下考在京诸司追节级科处本判官校课日量事大小黜陟敕旨从之。
    穆宗元和十五年正月即位十二月尚书考功员外郎权判郎中事李渤校定京官考请行黜上言曰：宰臣萧亻免文昌崔植等当陛下君临之初首任宰相安危理乱决在此时况陛下思天下和平敬大臣礼功故未有昵比左右侈满自贤之心而宰相之权宰相之事陛下一以付之实宣化理千载一遇之时也。此时。若失恐更无时而亻免等上不能推至公明诚陈先王道德以谐君心。又不能正色匪躬振举旧法复百司之本则教化不立矣。臣闻政之废兴在於赏罚亻免等作相已来未闻奖一人德义举守官奉公者使天下在官之徒有所劝。又不能黜一人职事不理持禄养交者使尸禄之徒有所惧如此则刑法不立矣。邪正莫辨混然无章教化不行赏罚不设天下之事复何望哉！一昨陛下畋游幸骊山宰相与翰林学士是陛下股肱心腹宜皆知之亻免等不能先事未形忘躯恳谏而使陛下有忽谏之名流於史册是陷君於过也。孔子曰：所谓大臣者以道事君不可则止。若亻免等言不行计不从须奉身疾退不宜尸素於化源进退戾也。何所避辞其萧亻免文昌崔植三人并翰林学士杜元[A13C]等并请赐考中下御史大夫李绛左散骑常侍张惟素右散骑常侍李益等谏幸骊山郑覃等谏畋游是皆恐陛下行幸道途渐远自此恣情无度。又思马有衔橛不测之变风寒生疾之忧急奏无所诣国玺委妇人中幸之手纟等能率御史继以两省官大谏於朝有恳激事君之礼可以诫无言者其李纟张惟素李益三人请赐上下考外特与迁官以彰陛下优忠赏谏之美其崔元略冠供奉官之首合考上下缘与于上下考于以犯赃处死准令须降请赐考中中大理卿许季同任使于韦道冲韦正牧皆以犯赃或左降或处死合考中下然顷陷刘辟之乱弃家归朝忠节明著今宜以功补过请赐考中中少府监裴通职事修举合考中上以其请追封所生母而舍嫡母是明罔於君幽欺其先请赐考中下伏以昔者宰夫入寝擅饮师旷李调今愚臣守官请书宰相翰林学士下考上优圣运下振颓纲故臣惧不言之为罪不惧言之为罪也。今其三品官考伏缘限在今月内进取先具如前其四品已下官绩具条流闻奏状入留中不下未几渤以坠马伤足请告中书门下帖刑部郎中冯宿权判考功宿以宰臣及三品已下官故事内校遂别封以进翰林学士职居内署事莫得知请依尚书上考谏官御史亦请仍旧并书中上考乃与李渤所奏异矣。国朝考课令凡校考以一年善恶为上下郎中校京官四品以下得随事黜三品以上通名清望官每岁进名内定不在有司渤虽欲振举官业然事无故实。又通举佗年事以定褒贬不达者以为朝廷盛事帝虽甚怒而宰相等引过救解然後得免焉寻出为处州刺史。
    长庆元年正月制自今郡守恪奉诏条清廉可纪四考与转。
    李渤为考功员外郎穆宗初书宰相等下考长庆元年五月贬渤为处州刺史渤既请书宰臣等下考时人以宰辅旷官不上疏陈列而越职钓奇非尽事君之道至是杜元[A13C]等奏渤卖直沽名动多狂躁遂出之。
    文宗太和元年正月敕诸道节度观察使去任日宜具交割状仍限新人到任一月日分析闻奏并报中书门下据新旧状磨勘闻奏以凭殿最。
    二年十月吏部侍郎杨嗣复李宗闵书员外杨虞卿考上下至是左仆射平章事王播判云：据杨员外课绩事有司准敕见今推穷并未申奏其间得失须候圣裁遽此直书岂为至敬所书考待进止。
    六年七月敕今後诸州五品长为推知者推知正授通计六考满停其勒留官未满六考停给课料者准此给。
    七年七月中书门下奏应诸州刺史除授序迁须凭显效。若非责实无以劝人近者受代归朝皆望超擢在郡理绩无繇尽知或自陈制置事条固难取信或别求本道荐状多是犭旬情将明典章在名实伏请自今以後刺史得替待去郡一个月後委知州上佐及录事参军各下诸县取耆老百姓等状如有兴利除害惠及生人廉洁奉公肃清风教者各具事实申本道观察使简勘得实具以事条录奏不得更为文饰其文状仍与观察判官连署如事无可称者不在荐限仍望委度支盐铁分巡院周访察各申报本使录事如除授後访知所举不实观察判官分巡院及知州上佐等并停见任一二年不得叙用如缘在郡赃私事发别议处分其观察使奉取进止所冀吏皆禀法人获安迁擢之时更无滥授制从之。
    八月制考课之法前王所重盖以综吏理励精政途名实苟违将何沮劝宜准故事置内外知考使兼令中书舍人给事中各一人监考。
    九月以吏部尚书令狐楚为校内官考使中书舍人崔郸为监内官考使以兵部尚书王起为校外官考使以给事中高铢为监外官考使行旧典也。
    开成四年六月河阳节度使李执方奏管内县令有才经一考已替者失考绩黜陟之义请无犯者留至三考从之。
    宣宗会昌六年五月制刺史交代之时非因灾大郡走失七百户已上小郡走失百户已上者三年不得录使兼不得更与理人官增加一千户已上者与超资迁改仍令观察使审勘诣实闻奏如涉虚妄本判官重加惩责。
    太中元年正月制曰：守宰亲人职当抚字三载考绩著在格言贞元之中频有明诏县令五考方得改移近者因循都不遵守诸州或得三考畿府罕及二年以此字人。若为成政道途郡吏有迎送之劳乡里庶民无苏息之望自今须满三十六个月永为常式。
    六年七月考功奏近年诸州府及百司官长所书考第寮属并不得知黜之间莫辨当否自今以後书考後但请勒各牒於本司本州悬於本司本州之门三日其外县官则当日下县如有黜不当便任敷陈其考第须便改正然後申省如勘覆之後事无乖谬则论告之人亦必惩殿。又准考课令凡官人申考状不得过两纸刺史县令至於赋税毕集判断不滞户口无逃散田亩守常额差科均平廨宇修饰馆驿如法道路开通如此之类皆是寻常职分不合计课自今已後但云：所勾当常行公事并无败阙即得准职分无失及开田招户辨狱雪冤及新制置之事则任录其事繇申上亦须简要不得繁多。又近年以来刺史皆自录课绩申省矜者则张皇其事谦退者则缄默不言自今以後其巡内刺史请并委本道观察使定其考第然後录申本州不得自录课绩申省。又州府申官人覆得冤狱书殊考者其元推官人多不惩殿或云：书下考至时。又不提举请自今以後书辨狱官人殊考日便须书元推官下考如元推官自以为屈任经廉使及台省陈论其官人先有殿犯官长断云：至书考日与下考者如至时不举其本州判官当书下考其所申到下考省司校其所犯如与令式相符便校定申奏至敕下後并须各牒州府。又近日诸州府所申令录课绩至两考三考以後并须重具从前功课申省以冀褒省司或简勘不精便有侥亻幸自今以後不得取更具从前功绩申上。又近日诸州府所申考解皆不指言善最或漫称考秩或广说门资既耻令文实为繁弊自今以後如有此色并请准令降其考第。又准考课令在中上以上每进一等加禄一季中中者守本禄中下以上每退一等夺禄一季准令以此惩劝事在必行近年以来与夺几废或有申请之处则言无本色可支徒挂簿书竟无给与今案仓库令支给粮禄皆以当处正仓{公儿}无仓之处则申省随近有处支给。又无者听以税物及和籴屯收等物充令式昭然不合隳废自今以後每省司校考毕符牒到州後仰当时便具降与夺事繇申请如违令式不举明者其所繇官请夺俸禄一季其已去任官进夺禄事并请准令式处分。又准考课令官人因加户内及劝田农并缘馀功进考者於後事。若不实纵经恩宥其考皆从追改追改之事近皆不行自今以後并请准令式处分其因此得官者仍请追夺。又诸道所申考解从前十月二十五日到都省都省开拆郎官押尾後至十一月末方到本司开拆多时情故可见自今以後伏请准南曹及礼部举选解例直送当司开拆。又从前以来应得考之人并给考牒以为凭据近年考使容易给牒不一或一人考牒数处请给或数年之後方始请来自今以後校考敕下其得殊考及上考人省司便据人数一时与修写考牒请准吏部告身及礼部春官牒每人各出钱收赎其得殊考者出一千文上考者出五百文其钱便充写考牒纸笔杂用以前件事条等或出於令文或附以近敕酌情揣事不至乖张谨并条例进上伏乞宣付中书门下请更参详苟俾至公乞赐收采仍请三年一度准举选格例修定颁下敕考功所条流校考功事颇谓详悉唯一件难便允从近日俗尚矜能人少廉耻。若榜门许其论告则自此必长纷争当否之间固有公议其一件宜落下馀依奏。
    懿宗咸通四年正月大赦节文邦伯之任郡守之官比遣颁条当求共理近，或不终年限非时多议替移其政未成在理难责自此委中书待其三考方可再迁免吏民迎送之劳表能否降之道除烦就省无尚於斯。
    十四年考功员外郎王徽以旧例考簿上中下字朱书吏缘为奸多有揩改请以黑书从之。
    昭宗天元年四月制刺史县令有劝课农桑招复户口一倍已上於前者委本道观察使条件奏闻当加进陟如贪堕不理害及於人者速使停替。
    後唐明宗天成元年十月吏部侍郎卢文纪上言请内外文武臣寮每岁有司明定考校将相乞回御笔以行黜陟流下中书门下商量宰臣奏请施行从之是月尚书考功条奏格例如後一准考课令诸内外文武官九品以上每年当司长官考其属官应考者皆具录一年功过行能议其优劣定九等考第京官九月三十日已前校定外官去京一千五百里内八月三十日已前校定三千里内七月三十日已前校定五千里内五月三十日已前校定七千里内三月三十日已前校定万里内正月三十日已前校定本州定讫京官十月一日送簿外官朝集使送限十月二十五日已前到京考後功过并入来年无长官次官考县令已下及关镇戍官岳渎令并州考津非隶监者亦州考一准考课令诸每年考簿集日考司校勘色别为簿具言功过京官三品已上及同中书门下三品并平章事奏裁（亲王及五大都督府亦同）四品已下及馀外官并使人量定闻奏上考下考奏单数仍略状进中考并单名录奏一准考课令诸每年尚书省诸司得州牧刺史县令政有殊功异行及祥瑞灾蝗户口赋役增减当界丰俭盗贼多少并录送考司一准考课令诸官人景迹功过应附考者皆须实录其前任有犯私罪断在今任者同见任法即改任应计前任日为考者功过并附其状不得过两纸州县长官须言户口田地者不得过三纸注考正之最一最已上有四善为上上一最已上有三善或无最而有四善为上中一最已上有二善或无最而有三善为上下一最已上有一善或无最而有二善为中上一最已上或无最而有一善为中中职事粗理善最不闻为中下爱憎任情处断乖理为下上背公向私职务废阙为下中居官讠舀诈及贪浊有状之类为下下。若於善最之外别有可嘉及罪虽成殿而情状可矜或虽不成殿而情状可责者省校之日皆听考官临时量定一准考课令诸官人因加户口及劝课农桑并缘馀功进考者於後事。若不实纵经恩降皆从追改一准式校京官考限来年正月内外官考限二月内者所司至三月内申奏了毕伏以书校内外官考课逐年申送考簿各有程期近年已来诸道州府及在京诸司所送考解多是稽违自今後所申送考簿如违格限二十日不到其本判官并录事参军伏请各罚一百直本典勾官请委本道科责如违一月日已上不申到者本判官伏请罚二百直录事参军量殿一选本典勾官请委本道重加惩断在京诸司如违格限不关牒到者其本行人吏牒报御史台请行追勘决责一准格应所使阙县令计日成四考馀官计日成三考阙今後州县官等并许终三十个月成三考自上官後至年终但满一百八十日便与成头考次二年即须两考满足如头考第二考全足即许计日成尾考方与三十个月事理合同如过月限无替人到准上条处分者伏以每年书校官员考课格限则显有旧条授上则难为定制但以每月之内皆有除移今准格。且以六月内上为准一应申校内外六品已下赴选官员考课准格自上任後但满一百八十日便与成头考年终非书考时须至来年准格书校时并申两考如六月已前直至正月到任者自上任日至校考时头考日足即为後功过并入来年如至书校时头考欠日未成资考亦至来年准格书校时并申两考如六月已後至年终上者并至准格日收计一考有剩日不在重使之限一应经考後合收次年以一周岁为限如未满一年停替者但及二百四十日与成如欠一日不在收计限一应收尾考但经考後至去任时得及二百日与成如欠日不在收计限如过月限无替人到并准上条处分一应申校内外赴选官员考课头考须具到任年月日自上以来功过第二考须具经考已後课绩不得重叠计功其末考须具得替年月日比类申降一应申校内外六品以下官员考第以去京地里远近逐年书校申送考解各有程期今後应内外赴选官员考第既准格依限逐年比校即不合更将州府及本司考牒为据其有已前罢任官员不计年限考第未经省校者如有州府及本司考词考牒全备者欲据在任年月日简勘省司给与牒知如在任之时州府及本司向来元不曾校给牒只於牒繇历子内批出考数者欲与简勘解繇历子内不竖过犯称在任日并无公事遗阙证验分明亦据在官年月日给与牒知如简勘无凭者不在给牒之限其今年各准格赴集选人便合请给省校考牒直至南曹受纳告亦给已并许经所司投状简勘出给其考牒。又准格须奏下当年内出给如隔年者不在行使之限如或实有事故年内请给故难请自今後当年奏下敕考许至来年内请给如更违格限请一年与殿一选如至三年外不请给者所司不在出给之限其已前校奏下内外赴选官员考课其间有未曾请给考牒者并合投状请给以备选曹磨勘如将来选人今任考第依前故违格条不经省司勘校给牒及已曾奏校下敕考不曾给考牒者南曹不在简勘判成之限一应申校内外官员考课文解须依格限到省如申发後其间或有非时事故停任省司无以得知请委本判官并录事参军专切提举具事繇申省以凭点简录奏一准故事校考旧条内外官员并校之时诸道差朝集使应考内即差中书舍人给事中监考伏自校勘不行往例全废自今後省校之时伏请中书门下选差清望官两员监校内外官员考课便同点简申奏其合经过中书门下两省准例各供宣黄请守旧规以为永制一应繇校内外官寮考课如有过犯便降书下考如在任之日於常课之外别有异绩可称比之上下考如诸道州府及在京诸司固违格条不具录在任事绩功过依限比校申牒到省其本判官并录事参军及在京诸司本行并请准前殿罚一应诸司诸色流外职掌人等准令本司量其行能功过立四等考第而勉进之今状请准新定格内条件逐年依限投状各具在职功过书校考第简勘录奏应诸司令史及勒留官丁忧不计有官无官并一百日後举追如愿终丧不在追限除丁忧年一考不附奏次年便许选数赴集其丁忧人仍牒考功及南曹终丧者计三年忧诸色选人使上考减选其下考并合殿选并注令录铨曹勘验只凭考功报简多有差错今请每年考功申校上考及下考敕下後请具单名牒门下省及申三铨关报南曹以凭勘会并须九月已前报毕敕旨从之。
    三年四月祠部郎中王承弁请明书两班考课显示惩劝时两班考绩虚有其名皆以恪勤匪懈清慎明著为词久无其实承弁虽奏终不改定。
    长兴四年五月中书奏准天成元年五月二十七日敕诸使府两税徵科详断刑狱校官吏考课合是观察判官专判其一州诸县徵官纠辖提举合是录事参军本职今後观察判官录事参军较量所属州县官吏据每年徵科程限刑狱断遣户口增减据州县申报仔细磨勘诣实然後於本官牒内据事件收竖如官吏考课一一事实其判官录事参军候考满日并与酬奖别加职任如考课不实亦行殿罚如有水旱灾伤处许奏听敕旨从之。
    末帝清泰二年四月宰臣张延朗奏州县官徵科赏罚例县令录事参军正官一年依限徵科了绝加阶二年依限与试衔三年总及限与服色如摄令一年内了绝仍摄二年三年内总及限与真命主簿一年二年如县令条三年总了别任使本判官一年加阶二年改试衔三年转官本曹官省限内了绝与试衔转官诸节级三年内总了绝与赏钱三十千其赏罚依天成四年五月五日敕从之。
    九月尚书考功上言今年五月中翰林学士程逊所上封事内请自宰相百执事外镇节度使刺史应系公事官逐年书考较其优劣以前件考课究寻台阁深远岁年。若议兴行宜凭往制具繇中书门下宰臣判设官分职各有所司本司自合将条格故实详参更简寻远敕条奏定为悠久缘本司公事遂简寻。《唐书》六典会要考课令书考第从之。
    三年五月右街使兼判尚书考功郝琼上言去年五月诏中外官员自宰臣节度使已下并逐年书考课计官员千馀当司人吏四人二人赴官。又公用不足乞依三铨例当司归司官逐月交赐纸笔粮钱诏考功人吏两人依三铨例给及春冬衣两分诸司不得为例。
    晋高祖天福二年正月敕外官内官陈力实关於共理或出或处藉才难执於常规近睹朝臣偶除外任三年替罢之後再来拟官之时不计新职之勤劳惟循旧官之资历比藉济翻成滞淹宜别立於规绳贵各期於激励宜今後应朝臣中有藉材特除外任者秩满无遗阙将来拟官之时在外一任同在朝一任进其就便自求外职及不是特达选任者不在此限。
    六年五月诏曰：王者行考绩之文重为政之本。若存功课自有旌酬或仗钺守方著安民之术或剖符刺部彰恤物之仁凡著政声悉闻朝听迩者数州百姓举留本部长官遂涉道途径趋京阙皆陈善治并述公清或指使而方来或感激而自至劳烦行役妨废耕耘言念苦辛倍深轸悯今後岳牧善政委ヘ二官条件奏陈必当旌别勤劳审详课最如不愆於名实固无[A092]於渥恩。
    少帝开运元年八月诏曰：向者朝廷无事经费尚多今则师旅方兴支赡尤广必资国力以济军需近以四海灾伤频年饥馑赋租减少亏悬帑藏不充公私重困今岁三时不害百用成所在流民渐闻归业商旅之人稍众山泽之利咸通郡邑徵科自然容易务场课额必有增盈较量之间断可知矣。牧宰之任选擢非轻至於阜俗康民丰财益国乃为本职固合用心苟能一一躬亲孜孜临莅必绝滞凝之事兼除侥亻幸之门副我忧勤显尔政绩将求课最须设科条况藩侯郡守等皆是良臣各膺重委尽倾诚恪以奉国朝式当倚注之时宜示劝惩之道应天下诸州各以系省钱秋夏徵科为帐籍一季一奏一年赋税及限更委在任一年次年。又不稽逋听三周年为满三年皆得办事即与别议陟迁如或才到任所课绩不前亦当即时罢替其间灾之地须明具敷陈审其虚真别有处分於戏朕缵承大业于兹三年虔奉基局不敢失坠兢兢业业。若履春冰小信未孚咎徵斯降旱蝗相继连岁为灾兵革未宁四方多事下惭黔首仰愧苍穹所赖将相公卿元戎郡守或先朝宿旧或当代英贤送往事居始终如一分忧共治诚节弥坚倚赖既深倾输亦至必能为国尽忠临事公勤不更假於指纵固自知其陈力凡百有位宜体朕怀。
    汉隐帝乾二年太子中允侯仁宝上言诸州府长吏劝课农桑随户人力胜栽莳桑枣小户岁十本至二十本中户三十至四十大户五十至一百如能广栽不限本数种讫本县令佐亲省之计数得替时交与受代者仍於历子内批书省司以为考课。
    三年七月敕亲人之任务在安民经国之规必资徵赋至於招添户口增长税租减选加阶优有处分劝能行赏显降敕文迩来论课绩者甚多较虚实则未当外州批上历子南曹磨勘解繇空收招到编民莫见新添税额盖有拆居耕种各立户名或是避税逃移并未归业所以虚添农户无益官租考课涉名未尽其善宜令吏部南曹自今後及已前应有令佐招添点简出户口据数须本处户合徵税赋物数目於解繇历子内一一开坐批书方得准天福八年三月十日敕条施行如不合前後敕例不在施行之限。
    周太祖广顺二年十二月二十八日敕节文其有省校考牒如是奏下後满三年不请给者宜令考功准先降敕文不在出给之限。
    三年三月十四日敕起今後诸州府更有供申考簿违格限申到者本判官并录事参军各罚五十直其录事参军仍殿一选本勾押官典委本州并行科断如违程限一月已上不申到者仍令尚书考功催促候供申到考帐依例施行所有科罚准前处分。若是校考过时即与次年依格奏校。
    是月尚书考功上言当司所纳诸道考课文帐准格每年十月二十五日已前考帐到京如违格限本处官吏各行殿罚其凤翔府自广顺元年十月节度移文为考帐全不详认格条遂申中书门下请勘今凤翔府称违格限二十馀日已决罚官典申到考帐当司准格违限不收敕凤翔考帐违限本府各以科徵其考帐省司特与考校起今後诸州府更有违限者本判官录事参军各罚五十直录事参军殿中选典押本处科断仍令省司依时催促。若校考过时即与次年校奏馀依前後格敕指挥。又敕州县官或特敕除授或非时有故停任员缺除官到任者缘赴任不拘期限申发考帐之时但满一周年便与依例书校一考申省如书校时少欠日月即与次年附帐申校不得漏落考第姓名如或有违罪本道书考官吏。
    显德五年闰七月尚书考功奏奉新敕起今年正月一日後授官并以三周年为月限闰月不在其内者当司所书校内外六品下赴选官员考第今後以一周年校成一考如欠日不在计限满三周年校成三考如考满後未有替人在任更一周年与成第四考如欠日不在计限兼逐年须具到任年月日自上已来课绩功过第二考须具经考後课绩不得重叠计功其未考须具得替年月日比类降自今年正月一日已前授官到任者欲准格例三十个月书校三考今年正月一日後来授官到任者准新敕三周年为月限每一周年书校一考闰月不在其内所有诸道州府校考申发考帐及当司校奏各依前後格敕施行应诸司诸色流内出身人等准格并须待附申考近年不经奏考便至参选颇启亻幸门应在司见役人等自今後逐年起六月初一日後正身於所司投状请申校劳考省司据状却牒本司勘会补奏年月日敕甲头姓名见掌案分公事牒报省司将元状检勘同即与准例申校仍自此後须逐年九月已前校奏了毕不在更与隔年并书之限其考牒本无绫纸书写敕例今後每年奏下逐人给省牒一纸使大张纸书不在使绫纸及并年都给限据省校敕之日有公事在外差出不虚即本司杂事须具在职功过及出外事繇牒报考功不得有妨逐年书校如不与申牒其杂事令史量情科决仍殿一选如无故自不经省投状请奏校不在论诉之限者当司缘新敕促期限虑恐校考迟违今後应合校考人请起自五月一日正身投状限十日毕至七月三十日已前校奏了毕馀依元格施行从之。
    ●卷六百三十七
    ○铨选部　公望平直振举公望
    铨衡剧地总九流所以辩进官材翊赞邦治降自汉人委授弥重莫不妙选明识登用能臣故有负高亮之姿振清正之望鉴择髦俊动叶於至公抑退浮华靡私於贵势俾时材各其用天下共称其平诗云：靖恭尔位好是正直其是之谓与。
    魏贾诩为尚书典选举多选旧名以为令仆论者以此多诩。
    崔琰字季清忠高亮雅识经远端方直道正色於朝魏氏初载委授铨衡总齐清议十有馀年文武群才多所明拔朝廷归高天下称平。
    毛字孝先太祖为丞相为东曹掾与崔琰并典选举用皆清正之士虽於时有盛名而行不繇本者终莫得进务以俭率人繇是天下之士莫不以廉节自励虽贵宠之臣舆服不敢过度太祖叹曰：用人如此使天下人自治吾复何为哉！文帝为五官将亲自诣属所亲眷答曰：老臣以能守职幸得免戾今所说人非迁次是以不敢奉命大军还邺议所并省请谒不行时人惮之咸欲省东曹乃共白曰：旧西曹为上东曹为次宜省东曹太祖知其情令曰：日出於东月盛於东凡人言方亦复先东何以省东曹迁右军师魏国初建拜尚书仆射复典选举（先贤行状曰：雅亮公正在官清恪其典选举拔贞实斥华伪进逊行抑阿党诸宰官治民功绩不著而私财丰足者皆免黜停废久不选用于时四海翕然莫不励行至乃长吏还者垢面羸衣尝乘柴车军吏入府朝服徒行人拟壶餮之洁家象濯缨之操贵者无秽欲之累贱者绝奸货之求吏洁於上俗移於下民到于今称之）袁侃历选部郎中号为清平。
    晋李重与李毅同为吏部郎时王戎为尚书重以清尚见称毅淹通有智识虽二人操异然俱处要职戎以识会代之各得其所。
</div>
    <div class="pagination">
<a href="册府元龟_page448.html">上一页</a><span>...</span><a href="册府元龟_page444.html">444</a><a href="册府元龟_page445.html">445</a><a href="册府元龟_page446.html">446</a><a href="册府元龟_page447.html">447</a><a href="册府元龟_page448.html">448</a><span class="current-page">449</span><a href="册府元龟_page450.html">450</a><a href="册府元龟_page451.html">451</a><a href="册府元龟_page452.html">452</a><a href="册府元龟_page453.html">453</a><a href="册府元龟_page454.html">454</a><span>...</span><a href="册府元龟_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
