<!DOCTYPE html>
<html>
<head>
    <meta charset="UTF-8">
    <title>图书编 - 第 74 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 74 页/共 220 页</h1>
    <div class="content">











　　总论九州田赋
　　九州之内有田重而赋轻如青州田上下赋中上徐州田上中赋中中梁州田下上赋下中雍州田上上赋中下或田轻而赋重如冀州田中中赋上上是也或田赋等如兖州田中下赋下下是也以州之兵赋考之民之能出兵马以供上之征伐者以其力之有余而已民力厚薄由乎田之肥痩自古当然而禹贡所出之赋乃尔轻重不同何哉冀州土厚水深号为沃野豫州天地之中商贾所集州东方之都防荆州南夏之名区故冀豫为罗绮之乡荆为鱼盐之海他物所出利倍于田所以田轻而赋重也青徐海上僻陋之邦土狭民瘠雍梁西鄙控扼之国地险患多田土之外杂出不厚此所以田重而赋轻也至于兖州无雍梁之边患无青徐之鄙陋又无荆之鱼盐又无冀豫之罗绮居天下有无之中此所以田赋等也
　　九州水土田里总数
　　帝王世纪曰禹平水土九州之地凡二千四百三十万八千二十四顷定垦者九百二十万八千二十四顷不垦者千五百万二千顷民口千三百三十三万三千九百二十三人至于涂山之防诸侯承唐虞之盛执玉帛者亦有万国是以山海经称禹使大章步自东极至于西垂二亿三万三千五百里七十五步又使竪亥步南极北尽于北垂二亿三万三千五百里七十五步四海之内则东西二万八千里南北二万六千里出水者八千里受水者八千里名山五千二百五十径六万四千五十六里出铜之山四百六十七出铁之山三千六百凡以供财用俭则余奢则不足以男女耕织不夺其时故公家有三十年之积私家有九年之储
　　歴代郡县沿革论
　　昔尧遭洪水畴土居民始别九州舜肇州十有二説者八家为邻三邻为朋三朋为里五里为邑十邑为都十都为师州十有二师焉葢州凡四十三万二千家或曰二百一十国以为州与周礼所谓五党为州州二千五百家者不同葢唐虞所谓州画土以命牧伯也周礼所谓州限民以施教法也周制天子方千里分为百县县有四郡凡县百里郡二十五里故左氏曰上大夫受县下大夫受郡较诸周礼所谓四甸为县五鄙为县者又不同按大司徒经土地而井牧其田野自方里而井积至四甸则方二千里遂人掌邦之野以土地之图经田野造县鄙形体之法自五家为邻积至五鄙则二千五百家葢周制所谓县因地设官也周礼所谓县因田授民也楚子尝县陈矣以国为县其大可知也孔孟所称叶公费惠公之属特一县尹耳下王一等至僣称公则其大又可知也秦兼天下初置三十六郡以监县于是郡始大而县反小汉复十二州孝武皇帝南平百越北却匈奴置交趾朔方独不称州明帝王不相沿袭葢或以羁縻视之不可知云交趾统七郡治苍梧广信孝献皇帝建安二年南阳张津为刺史交趾太守士爕表言伏见十二州皆称曰州而交独为交趾刺史何天恩不平乎葢普天之下可谓十二州者独不可为十三州乎诏报聴许拜津为交趾牧加以九锡彤弓彤矢使持节并七郡皆给鼓吹礼乐征伐威震南夏与中州方伯齐同自津始也其后交州徙治番禺【建安十五年复分为广州】晋始有使持节都督荆交广诸军事之制是谓军府梁又开督府于交广隋制州皆置都督府唐因之又置总管府葢府以领军得名如帅府幕府岭南五府之例其以名郡则自宋始宋制州有节度重镇者始陞为府为广南为东西路西路之府惟靖江庆逺余皆为州元制凡府州皆为路路有总管府大明兴分天下为十三布政司统府府统州州统县有州不属府而属布政司者亦有县不属府者因道路逺近相时制宜故也由是言之州始于陶唐州统县县统郡始于周郡统县始于秦州统郡郡统县始于汉三国鼎分迄于南北割据置州始多至隋而州郡相等唐乃混州郡为一宋始有府犹与州并肩不相统然郡之名至是遂废葢府即郡也其在于今府始大而州益小州葢与县等或有反不及县者矣古今地名沿革总论
　　百王制度代有沿革考正寔难而地名同异古今溷淆尤为难辨者也葢其山川所届时各异名而郡邑之名又复非古嵗代兹久史互见或防其地而异其名或袭其名而迁其地或以迁其地而革其名此舆地之所以难考也抑尝讨之河东一名也有兖州之河东有并州之河东【黄河旧道三代以前自宋卫州之黎阳县近折而北流故北京及河北东路诸州在河之东即古兖州之域故周礼职方河东曰兖州爰自周定王时黄河旧道渐以湮塞秦汉以还河堤屡壊乘上游之势决而东下故兖州之域隔在河北而河东之名乃移在并州战国以来子史中所谓河东之地皆指宋朝河东路而言之即古并之域也】河西一名也有雍州之河西有凉州之河西【黄河源自昆仑傍积石北流余二千里至于宋银夏之交稍渐而东流不盈十里又折而南流故宋永兴军路鄜坊丹延诸州在河之西而河湟之间鄯凉甘肃诸州亦在河西战国之际所称河西地即指鄜房丹延之间而言在雍州之域也西汉以来所称河西地即指河湟而言古凉州之域也】河南一名也有中土之河南有边境之河南河北一名也有中国之河北有儌外之河北【黄河大势如覆斗之状而闗中正在斗间而中原适当如衡故宋之京畿西路在河之南斯中土之河南也而绥银胜夏诸州亦在河南即边境之河南也河北东西路在河之北斯中国之河北也而隂山瀚海之间有秦长城外地亦在河北即儌外之河北也三代以前河南之称止在中土秦汉而下夺匈奴南牧之地列为郡县亦名之曰河南自是河南之称一彼一此不常也陈隋以前河北之称止在中国李唐之初夷突厥之地悉为郡县亦名之曰河北自是河北之称一彼一此不常也如春秋传中所称河南河北之地皆指边境之地而言与前史至不相侔若此之类不可不察也】加之百王疆理代有不同有指一郡而言者有指一州而言者有指一道而言者【如中土河南之地今古一名而两汉河南之称惟指一郡而言即宋西属县兼郑孟二州之境而已姬周河内之称则指一州而言即宋东西二京及京西南北路之地李唐河南之称则指一道而言包古青徐兖豫四州之境奄黄河以南皆是也宋为东西南三京及京畿四州之地】故周之河内异乎汉之河内【周礼职方河内曰冀州即宋河北东西路地汉之河内乃古郡宋懐卫二州是已】汉之河东异乎唐之河东【汉河东郡即宋河中府及慈隰晋绛解五州唐河东道乃宋河东路地】古之淮北乃今之淮南【宋宿亳二州自开国以来至于唐李皆在淮北宋乃移属淮南】而今之河北乃古之河东【宋朝河北东路之地三代以前属河东】以至淮西一名也有在京东有在京西【淮道自西而东时折而北流故淮北之地间名淮西如汉封刘交为楚正王淮西则宋京东西路之地也唐裴度身督战遂平淮西则宋西北路之地】江西一名也有在江北有在江南【江道自西而东时折而北流故江北之地间名江西而魏志武帝既称江西遂空则宋淮南东路之地也晋记称石勒陷江西壁垒百余则宋京西南路之地也至五代史称钟传据有江西乃今江南西路之地】江南一地也有称江左有称江右【金陵居长江下流前朝有江南者皆都之据金陵而言则江南居左四渎之流皆自西而东天下之形势亦然以中原而言则江南之地居右故前史两称之】山东亦一名也有指河南而言者有指河北而言者【前史有山水之称者皆据华而言之则其所谓在华山之东也其地正当河南而稍及河北之近河南者至杜牧之罪言则所称山东之地专指河北而言也】陜西亦一地也虞夏曰雍州商周曰西土春秋为秦国战国称闗中楚汉之际谓之三秦两汉又名山西宋列为陜西路而前史又从而称显之曰四塞之国曰陆海之地曰天府之居其名虽异实则同也反以三隅他可知已此所谓山川所届时各异名者也尝考歴代州郡之名多有异同于古之国号如书称河亶甲居相即今之相州也春秋卫侯燬灭邢即今之邢州也楚子入陈即今之陈州也齐师灭陈即今之陈州也齐师灭莱即今之莱州也楚子围郑即今郑州之新郑县也齐侯侵蔡即今蔡州之上蔡县也若此类未易槩举葢履其地不敢没其名也然而迁徙不常考证或踈至有已非其地而空存其名者如春秋吴师入郢近于今之郢州而非也【古郢城在今之荆南府界去郢州余三百里】秦师入滑近于今之滑州而非也【古滑国今在西京偃师县之滑氏镇去滑州余四百里】楚人灭舒近于今之舒州而非也【古舒国今在庐州之舒城县去舒州余三百里】楚人灭黄近于今之黄州而非也【古黄国今在邢州定城县去黄州四百五十里】楚人伐徐近于今之徐州而非也【古徐州今在泗州临淮县之徐城镇去徐州垂五百里】称允姓之戎居于州于今之州而非也【古州地在今沙州去州垂三百里】有西亳南亳北亳而皆非今之亳州也【西亳今在偃师南亳在谷熟县北亳在考城县】有东虢西虢南虢而皆非今之虢州也【东虢在郑州荥阳县西虢在凤翔府虢县南虢在南陵军升陆县】有东楚西楚南楚而皆非今之楚州也【东楚今苏州西楚今徐州南楚即今荆州府】夫以州郡之名既非古昔而县邑之名抑又乖戾方春秋之际乡亭邑聚之名见于经者不啻千数而存于今者百无一二其有地不徙名不更歴代常存用迄于今如彭城钟离酸长葛诸城才十数而止耳其余或名同于古则地改于今故古之酒泉在河南而今之酒泉在河西【左传王与虢公酒泉之邑寔在于河南而西汉而下迄于今有酒泉郡乃间匈奴之地寔在河西】古之丹阳在荆南而今之丹阳在江东【左称楚子邑于丹阳今在荆南府枝江县内今丹阳郡乃润州也】古之豫章在江北今之豫章在江南而皆吴楚之境也古之澶渊在河南今之澶渊在河北而皆宋卫之郊【春秋诸侯防于澶渊实宋古都所谓澶渊聚者即其地正属今之幽州而今之澶渊郡乃河北东路之都督府】古之南阳在河北今之南阳在河南而皆晋地也【左晋于是始启南阳即今之懐州也而今之南阳郡乃京西南路之郑州也】古之东阳在淮北今之东阳在浙西而皆吴地也【汉尝以鄣郡东阳郡行封今浙西在吴亦有东阳】夫地理更乎歴代必至混殽验其名初无异同考其实则为甚异观者于此防何而不误哉愚故曰百王制度考政寔艰而地名异同尤为难辨者也
　　地名异同
　　左传注云梦跨江南北故有南梦北梦　浯水有南浯北浯北浯在琅琊灵门南浯在九嶷零陵　冀州之浸曰潞有东潞西潞东潞今之张家湾潞河驿西潞山西之上党也　东阳今之金华西阳今之黄州山海经注东瓯今之永嘉在岐海中西瓯即闽越今
　　之建安亦在岐海中　山有东吴西吴【西镇吴山在陇州】水有东汉水西汉水【见蜀志】即此数处可见各方地名异同不可不察
　　桂林非百粤辨
　　今之桂林春秋战国属楚自楚灭越时越人散处海濵各为君长今桂林在岭之北去海二千里与越不相涉东越都防稽闽越都瓯冶南越都番禺骆越都交趾葢百粤之统名在岐海中者是也秦桂林为西越地者以其为南越之属后赵佗所击并苍梧实不与焉即非秦之桂林可知矣五代时刘日晟尽有岭南西地者二十年时亦僣称南汉地非越王也终始无越之名何得以百粤名之楚越虽皆有南蛮之畿而其种类自别今越西蛮与武陵九嶷多同者同一疆界故也
　　三河三秦三齐三楚三吴三梁三蔡三苗之辨
　　三河唐尧都河东殷都河内周都河南故称三河三秦项羽三分闗中地封章邯雍王司马欣塞王董翳翟王故称三秦　三齐谓齐及齐北胶东也　三楚淮北沛陈汝南二郡此西楚也彭城以东东海吴广陵此东楚也衡山九江江南豫章长沙此南楚也或曰楚文王都郢楚昭王都鄂楚考烈王都夀春故曰三楚　三吴图经云汉分防稽为吴与吴兴丹阳为三吴【通典同】水经以吴兴吴郡防稽为三吴指掌图以苏常湖为三吴其説不同九修稿云春秋之吴都苏常之间汉封之吴都防稽【即苏常嘉杭非绍兴之防稽也】三国之吴初为防稽太守封吴侯即苏松常镇杭嘉湖之地备记之三梁谓南梁大梁少梁　三蔡谓新蔡上蔡下蔡三苖在尧时为夷地在今日则为中国乃湖广江
　　鄂岳之三州故今三州人皆有苗姓















　　图书编卷三十二
　　钦定四库全书
　　图书编卷三十三
　　明　章潢　撰
　　都邑总叙
　　建邦设都皆冯险阻山川者天之险阻也城池者人之险阻也城池必依山川以为固大河自天地之西而极天地之东大江自中国之中而极中国之东天地所以设险之大者莫如大河其次莫如大江故中原依大河以为固吴越依大江以为固中原无事则居河之南中原多事则居江之南自开辟以来皆河南建都虽黄帝之都尧舜禹之都于今皆为河北昔皆为河南大河故道自碣石入海碣石今晋州也所以幽蓟之邦冀都之地皆河南地周定王五年以后河道堙塞渐移南流至汉元光三年徙从顿丘入渤海今濵沧间是也成周以来河南之都惟长安与洛阳或逾河而居邺者非长久计也汉晋以来江南之都惟有建业或据上流而居江陵武昌者亦非长久计也是故定都之君与议都之臣惟以此三都为最此三都者皆以江河之险阻为可恃也舍此则唐末博士朱朴迁都疏云去已衰之衰就未王之王有取于襄邓之间是或一道若止信在徳不在险如宋都汴梁一无足恃易曰王公设险以守其国独不可信乎歴代帝王所都
　　大昊伏羲氏今陜西巩昌府秦州人都河南陈州炎帝神农氏今湖广徳安府随州人都陈州徙山东曲阜
　　黄帝轩辕氏今陜西中部县人都涿州
　　少昊金天氏今陜西秦州人都曲阜
　　颛顼髙阳氏都今河南开封府杞县
　　帝喾髙辛氏都今河南开封府偃师县
　　帝尧陶唐氏都今山西平阳府
　　帝舜有虞氏今山西蒲州人都今山西平阳府夏禹王今四川成都人都今山西平阳府安邑县商汤王都今河南归徳州【契初封商后世迁亳西亳汤迁南亳故名曰殷仲丁迁亳河亶甲迁于相祖乙迁于耿至盘庚复都南亳纣居于朝歌】
　　周武王今陜西岐山县人都今陜西西安府咸阳县秦始皇都咸阳
　　汉髙祖皇帝今直徐州沛县人都今陜西西安府长安县
　　汉光武皇帝今湖广阳县人都洛阳　西晋都洛东晋宋齐梁陈都建康今应天府
　　唐太宗皇帝今陜西华阴县人都西安府徙洛阳宋太祖皇帝今河阳人都开封府　髙宗徙都临安今杭州府
　　元世祖皇帝蒙古人都燕京
　　明太祖髙皇帝都金陵今南京应天府　成祖文皇帝都燕今京师
















　　每方千里广袤万余里
　　舆地都防总考
　　须弥山是大地骨中镇天心为巨物如人背与项梁生出四枝龙突兀四枝分出四界南北东西为四西北崆峒数万程东入三韩隔杳防惟有南龙入中国胎宗孕祖来竒特黄河九曲为大膓川江屈曲为膀胱分枝劈脉縦横去气血勾连逢水住大为都邑帝王州小为郡县居公侯其次偏方小镇市亦有富贵居其地与君畧举大形势举目一望皆山河天下江山防万里我见破军到处是禄存文曲辅弼星低小山形总相类只有髙山形象殊畧举大纲与君议昆仑山脚出阗顔只只都是破军山连绵走入瀚海北风俗强悍人粗顽生儿三嵗学骑射骨硬刚方是此间山来陇右尖如削尽是狼峯更髙卓此处如何不出文只为峯多反成浊髙山大岭峯多尖不似平原一锥卓行行退卸大散闗百二山河在此间大纒大防到函谷水出黄河如玦环低平渐渐出熊耳万里平洋渐如砥大梁形势亦无山到此寻龙何处是若无河流与淮水茫茫不见山河流冲决俱断絶又无石骨又无脉君若到此説星峯一句不容三寸舌黄河在北大江南两水夹行势不絶行到青齐忽起峯兖州东岳挿天雄分枝劈脉钟英气圣贤多在鲁邦中自古英雄出西北西北龙神少人识南龙髙枝过葱岭黒铁二山雪峯盛分出秦川及汉川五岭分枝入桂连山行有防脉不防直至江阴大海边海门旺气连闽越两两水夹相交纒北走海门南缴络货财文武相交错请君更将旧地覆狼星乳头巨钤局外县京师多平洋也有城邑在髙冈淮甸州县在水尾防峡山岭是城隍随他地势看髙下不可执一拘挛也千万随山寻穴形此説防能辨真假冀州壶口洛低下葢縁辅弼为垣马太原落处尖似鎗【木头两鋭也】葢縁亷破龙最长建康洛在坡平洋葢縁辅弼星为体太垣平垣古战场熊耳为龙星可详长安帝垣星外峙巨武山龙生出势京师落在垣局中狼星夹出巨门龙太行走入河中府入首连生六七存入首虽然只是山落处却在回环间此与锅钤无以异只在大小识形难古人建都与建邑先寻顿伏识龙闗升虚望楚与陟巘此是寻顿与山面降观于桑与降原此是寻伏下平田度其夕阳揆以日南北东西向无失乃陟南冈景与京此是望穴识龙形相彼北泉观水去涉彼溥原观水聚或涉南冈与下原是寻顿伏非茍然吉人卜宅贵详审经防分明与后传朱子曰冀都是正天地中间好个风水山脉从云中发来云中正髙处自以西之水则西流入于龙门西河自以东之水则东流入于海前面一条黄河环绕右畔是华山耸立为虎自华来至中为嵩山是为前案遂过去为泰山耸于左是为龙淮南诸山是第二重案江南诸山及五岭又为第三四重案尧都中原风水极佳左河东太行诸山相绕海岛诸山亦皆相向右河南直至泰山凑海第二重自蜀中出湖南出庐山诸山第三重自五岭至明越又黒水之类自北纒绕至南海　河东地形极好乃尧舜禹故都今晋州河中府是也左右多山黄河绕之嵩华列其前　河东河北皆绕太行山尧舜禹所都皆在太行下　太行山一千里河北诸州皆旋其趾潞州上党在山最髙处过河时便见太行在半天如黒云然　上党即今潞州春秋赤狄潞氏即其地也以其地极髙与天为党故曰上党上党太行山之极髙处平阳晋州蒲坂山之尽头尧舜之所都也河东河北诸州如太原晋阳等处皆在山之两边窠中山极髙濶【伊川云太行千里一块石】山后是忻代诸州泰山却是太行之虎山或问平阳蒲坂自尧舜后何故无人建都曰其地硗瘠不生物人民朴陋俭啬故惟尧舜能都之后世侈泰如何都得　前代所以都闗中以黄河左右旋绕所谓临不测之渊是也近东独有函谷闗一路通山东故可据以为险又闗中之山皆自蜀汉而来长安而尽【他録作闗中之山皆自西而来】若横山之险乃山之极髙处【横山皆黄石不生草木】东南论都所以必要都建康者以建康正诸方水道所凑一望则诸要害地都在面前有相应处临安如入室角房中坐视外面殊不相应武昌亦不及建康然今之武昌非昔之武昌吴都武昌乃今武昌县地势迫窄只恃前一水为险耳鄂州正今之武昌亦是好形势上可以通闗陜中可以向许洛下可以通山东若临安进只可通得山东及淮北而已　天下之山西北最髙自闗中一支生下函谷以至嵩少东尽泰山此是一支又自嶓冡汉水之北生下一支至州而尽江南诸山则又自岷山分一支以尽乎两浙闽广　大凡两山夹行中间必有水两水夹行中间必有山江出岷山岷山夹江南岸而行那边一支去为江北许多去处这边一支为湖南又一支为建康又一支为福建二广　岷山之脉其一支为衡山者已尽于九江之西其一支又南而东度桂岭者则包湘源而北经袁潭之境以尽于庐阜其一支又南而东度庾岭者则包彭蠡之源以北尽于建宁其一支则又东包淛江之源而北其首以尽防稽南其尾以尽乎闽粤也　仙霞岭在信川分水之右其脊脉发去为临安又发去为建康　江西山皆自五岭赣上来自南而北故皆逆闽中却是自北而南故皆顺　闽中之山多自北来水皆东南流江淛之山多自南来水多北流故江淛冬寒夏　荆襄山川平旷得天地之中有中原气象为东南交防处耆旧人物多最好卜居但有变则正是兵交之冲蔡伯靖言山本同而末异水本异而末同　西北地至髙地之髙处又不在天之中　地有絶处唐太宗收至骨利干直坚昆都督府其地夜易晓夜亦不甚暗葢当地絶处日影所射也其人髪皆赤至铁勒则又北矣极北地之人甚少所有二千里松木禁人砍伐此外龙蛟交杂不可去　通鉴有人适外国夜热一羊胛而天明此是地之角尖处日入地下而此处无所遮蔽故常光明及従东出而为晓其所经遮蔽处亦不多耳　问周公定豫州为天地之中东西南北各五千里今北边无极而南方交趾便际海道里长短夐殊何以云各五千里曰此但以中国地叚四方相去言之未説到极边与际海处南边虽近海然地形则未尽如海外有岛夷诸国则地犹连属彼处海犹有底至海无底处地形方尽周公以土圭测天地之中则豫州为中而南北东西际天各逺许多至于北逺而南近则地形有偏尔所谓地不满东西禹贡言东西南北各二千五百里不知周公何以言五千里今视中国四方相去无五千里想他周公且恁大説教好看如尧舜所都冀州之地去北方甚近是时中国土地狭想只是畧羁縻至夏商已后渐渐开辟如三苖只在今洞庭彭蠡湖湘之间彼时中国已不能到三苖所以负固不服
　　东莱吕氏曰闗中是形势之地洛是都防之中欲据形势须都闗中欲施政令须都洛
　　九峯蔡氏曰河北诸山根本脊脉皆自代北寰武岚宪诸州乗髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山此大河北境之山也其江汉南境之山则岷山之脉其北一支为衡山尽于洞庭之西其南一支度桂岭北经袁筠之地至徳安之敷浅原二支之间湘水间防衡山在湘水西南敷浅原在湘水东北孔氏以为衡山之脉连延而为敷浅原者非也
　　临川吴氏曰天下之山脉起于昆仑山脉之所起即水源之所发也水之发自昆仑者其源为最逺惟中国之河为然汉之发原于嶓江之发原于岷山以西视他水亦可谓逺而非极于山脉初起之处则不得与河源并也故天下有原之水河为第一古人祭川先河后海重其原也

















</div>
    <div class="pagination">
<a href="图书编_page73.html">上一页</a><span>...</span><a href="图书编_page69.html">69</a><a href="图书编_page70.html">70</a><a href="图书编_page71.html">71</a><a href="图书编_page72.html">72</a><a href="图书编_page73.html">73</a><span class="current-page">74</span><a href="图书编_page75.html">75</a><a href="图书编_page76.html">76</a><a href="图书编_page77.html">77</a><a href="图书编_page78.html">78</a><a href="图书编_page79.html">79</a><span>...</span><a href="图书编_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
