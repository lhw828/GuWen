<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 209 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 209 页/共 320 页
  </h1>
  <div class="content">
   对问二
　　原咨访【呉志阚泽字徳润每朝廷大议经典所疑辄咨访之】　清问【书】　増明敏【人物志宋梁颢每进对词辨明敏】　夙具【献征録明世宗朝梁材为户部尚书永嘉张孚敬新贵用事尝以意气挫折公卿一日于朝堂厉声语云梁大用某处粮草当办则应曰诺某处折银当发复应曰诺永嘉意其黯黯弗了也既而侦之则无弗夙具者乃叹曰渠果若是办】　失次【唐书乔琳同中书门下平章事琳年髙且瞆每进对失次所言不厌帝防】　祈恩【宋史刘随上言比年庻官侥幸请托或对见之际涕泗祈恩】







　　御定渊鉴函卷二百九十七
　　钦定四库全书
　　御定渊鉴函卷二百九十八
　　人部五十七【说　辩附】
　　说一
　　増孟子曰说大人则藐之勿视其巍巍然　谷子捭阖篇曰诸言法阳之者皆曰始言善以始其事诸言法隂之者皆曰终言恶以终为谋　又揣篇曰揣情者必以其甚喜之时徃而极其欲也其有欲也不能隠其情必以其甚惧之时徃而极其恶也其有恶也不得隠其情　韩非说难曰凡说之难在知所说之心可以吾说当之所说出于为名髙者也而说之以厚利则见下节而遇卑贱必弃逺矣所说出于厚利者也而说之以名髙则见无心而逺事情必不收矣所说实为厚利而显为名髙者也而说之以名髙则阳收其身而实疏之若说之以厚利则隂用其言而显弃其身此之不可不知也　又曰夫龙之为虫也可扰狎而也然其喉
　　下有逆鳞径尺人有撄之则必杀人人主亦有逆鳞说之者能无撄人主之逆鳞则几矣　太史公曰天道恢恢岂不大哉谈言微中亦可以解纷　汉书艺文志曰从横家者流盖出于行人之官孔子曰诵诗三百不能专对虽多亦奚以为又曰使乎使乎言其当权事制宜受命而不受辞此其所长也及邪人为之则上诈谖而弃其信　晋陆机文赋曰说炜华而谲诳
　　说二
　　原左传曰晋侯秦伯围郑佚之狐言于郑伯曰国危矣若使烛之武见秦君师必退烛之武夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻夫晋何厌之有既东封郑又欲肆其西封若不阙秦将焉取之阙秦以利晋惟君圗之秦伯恱与郑人盟　又曰晋郤缺言于赵宣子曰日卫不睦故取其地今已睦矣可以归之叛而不讨何以示威服而弗柔何以示懐非威非懐何以示徳无徳何以主盟子为正卿以主诸侯而不务徳将若之何宣子恱之　又曰呉伐楚入郢申包胥如秦乞师曰呉为封豕长蛇荐食上国虐始于楚寡君失守社稷越在草莽使下臣告急曰夷徳无厌若邻于君疆场之患也逮呉之未定也君其取分焉若以君灵抚之世以事秦立依于庭墙而哭日夜不絶声勺饮不入口七日秦师乃出　又曰楚子飨鲁昭公于新台好以大屈既而悔之防启疆闻之见公公语之拜贺公曰何贺对曰齐与晋越欲此久矣寡君无适与也而传诸君君其御备三邻慎守寳矣敢不贺乎公惧乃反之战国防曰范睢谓秦王曰大王之国北有甘泉谷口
　　南泾渭右陇蜀左关坂战车千乘奋击百万以秦卒之勇车之多以当诸侯譬若放韩卢而逐狡兔也今反闭关不敢窥兵于山东者是穰侯为秦谋不忠大王之计有失也　又曰秦惠王以女为燕太子妇燕文公卒齐王因燕丧攻取十城苏秦说齐王再拜而贺仰而吊齐王曰何庆吊相随之速也对曰人之饥所以不食乌喙者以为虽充肠而与死同患夫燕虽弱小强秦之壻也王利其十城而与秦为仇以招天下精兵此食乌喙之也王曰然则奈何对曰王能听臣莫如归燕城卑辞以谢之秦知王以已之故归燕地必徳王燕无故得十城燕亦徳王是王弃强仇而立厚交也齐王大恱乃归燕城　又曰齐王谓赵使者谅毅曰赵豹平原君数欺弄寡人赵能杀此两人则可若不能杀请率诸侯受命邯郸城下谅毅曰赵豹平原君亲寡君之母弟也犹大王之有华阳君泾阳君大王以孝悌闻于天下衣服之便于体膳羞之慊于口未尝不分舆马衣裘无非大王之服御者今受大王之严令以报敝邑之君不敢弗行无乃伤华阳君泾阳君之心乎　又曰齐欲伐魏魏使人谓淳于髠曰齐欲伐魏能解魏患惟先生也敝邑有寳璧二双文马二驷请致之先生淳于髠诺入说齐王曰楚齐之仇敌也魏齐之与国也夫伐与国使仇敌制其余弊名丑而实危为王不取也齐王曰善乃不伐魏　又曰赵且伐燕苏代谓惠王曰今者来过川蜯方出曝而鹬啄之曰今日不雨明日不雨蜯将为脯蜯亦谓鹬曰今日不出明日不出必见死鹬两者不肯相舍渔者得而并禽之今赵且伐燕燕赵互相交兵恐强秦之为渔父也惠王曰善乃止　又曰昭阳为楚伐魏移兵攻齐陈轸为齐王使见昭阳曰今子贵矣王非置两令尹也臣窃为公譬之可乎楚有祠者赐其舍人酒一巵舍人相谓曰数人饮之不足一人饮之有余请画蛇先成者饮酒一人蛇先成乃左手持巵右手画蛇曰吾能为足为足未成一人之蛇成夺其巵曰蛇故无足子安能为之足遂饮其酒画蛇足者终亡其酒今公攻魏杀将得八城又移师欲攻齐齐畏公甚公以是名足矣官之上非可重也战无不胜而不知止者身且死爵且偃犹为蛇足也昭阳以为然解军而归　又曰卫客事魏王三年不得见乃见梧丘先生许之以百金先生曰诺乃见魏王曰臣恐王事秦之晩也夫人于事已者过急于事人者过缓今王于事已者缓安能急于事人卫客事王三年不得见臣以是知王缓也魏王趋见卫客又曰苏秦为赵合从说韩王曰夫以韩卒之勇披坚
　　甲带利劔一人当百不足云也夫以韩卒之劲与王之贤乃欲事秦为天下笑无过此者大王事秦秦必求宜阳成臯今兹効之明年又求之予之则无地以给不予则弃前功而受后祸大王之地有尽而秦之求无厌以有尽之地而应无已之求鄙语曰宁为鸡口无为牛后今西面交臂而事秦何异牛后乎韩王勃然作色曰寡人虽不肖必不能事秦　又曰秦王与中期争论不胜秦王大怒中期徐行而去人为中期说秦王曰此悍人也适遇明君故也遇桀纣必杀之矣王因弗罪　史记曰李斯说秦王曰自孝公以来秦之乗胜役诸侯盖六世矣今诸侯服秦譬若郡县夫以秦之强大王之贤由灶上埽除足以灭诸侯成帝业矣今怠而弗急就诸侯复强相聚约从虽有黄帝之贤弗能并也秦王听其计又曰李左车说成安君陈余曰臣闻韩信渉西河虏
　　魏王禽夏说新喋血阏与今乃辅以张耳议欲以下赵此乗胜而逺鬭其锋不可当臣闻千里餽粮士有饥色今井陉之道车不得方轨不得成列其势粮食必在其后愿足下假臣竒兵三万人从间道絶其辎重彼前不得鬭退不得还吾竒兵絶其后野无所掠不至十日两将之头可致麾下　又曰郦食其说齐王曰王知天下所归乎齐王曰天下何归曰归汉何以言之曰汉王与项王戮力西向击秦约先入咸阳者王之项王负约不与而王之汉中又迁杀义帝汉王闻之起蜀汉之兵责杀义帝之罪降城即以侯其将得赂即以分其士蜀汉之粟方船而下项羽有背约之名杀义帝之负于人之功无所记于人之罪无所忘天下之士归于汉王可坐而防今已据敖仓之粟塞成臯之险守白马之津杜太行之坂距飞狐之口天下后服者先亡王疾下汉王齐国社稷可得而保不下汉王危亡可立而待齐王乃听郦生　汉书曰项羽击陈留外黄外黄不下数月乃降羽悉令男子十四五以上诣城东欲坑之外黄令舍人儿年十三徃说羽曰彭越强刼外黄外黄恐故降待大王大王至又皆坑之百姓岂有所归心哉从此以东梁地十余城皆恐莫肯下矣羽然其言　又曰赵王与张耳陈余北略地燕界赵王为燕军所获燕留之欲与分地赵有厮养卒乃走燕壁问曰知臣何欲燕将曰若欲得王耳曰君知张耳陈余何人也燕将曰贤人也曰其志何欲燕将曰欲得其王耳赵卒笑曰君未知两人所欲也夫武臣张耳陈余杖马棰下赵数十城亦各欲南面而王夫臣之与主岂可同日道哉两人亦欲分赵而王时未可耳今两人名为求王实欲燕杀之此两人分赵而王夫以一赵尚易燕况以两王左提右挈而责杀王灭燕易矣燕乃归赵王　史记曰髙祖使陆生赐尉佗印为南越王陆生进说佗曰足下中国人亲戚昆弟坟墓在真定今反天性弃冠带欲以区区之越与天子抗衡祸且及身也汉使一偏将将十万众临越则越杀王降汉如反覆手耳　东观汉记曰隗嚣聘平陵方望为军师望说嚣曰足下欲承天顺民辅汉而起今立者乃在南阳王莽尚据长安虽欲以汉为名其实无所受命将何以见信于众宜急立髙庙称臣奉祠所谓神道设教求助民神者也嚣从其言　又曰隗嚣将王元说嚣曰昔更始西都四方响应天下喁喁谓之太平一旦败壊今南有子阳北有文伯江湖海岱王公十数而欲牵儒生之说弃千乗之基计之不可者也今天水完富士马最强北取西河东收三辅案秦旧迹表里山河元请以一丸泥为大王东封函谷关此万世一时也嚣然其计　又曰功曹李熊说公孙述曰蜀地沃野千里土穰膏果实所生无谷而饱战士不下百万见利则出兵而畧地无利则坚守而力农东下汉水以窥秦地南顺江流以震荆扬所谓用天因地成功之资今名号未定志士狐疑宜即大位使逺人有所依归述遂自立为天子　又曰邓禹闻上安集河北即杖防北渡追及于邺禹进曰三辅假号徃徃羣聚皆庸人崛起志在财币非有忠良明智深虑逺圗尊主安民者也明公虽建蕃辅之功犹恐无所成立于今之计莫如延揽英雄务恱民心立髙祖之业救万民之命以公而虑天下不足定也上大恱　范后汉书曰袁绍奔冀州董卓购募绍伍琼说卓曰袁绍不逹大体恐惧出奔非有他志今急购之势必为变袁氏树恩四世门生故吏遍于天下若收豪杰以聚徒众英雄因之而起则山东非公之有也不如赦之必无患矣卓以为然　又曰曹公军至新野傅防说刘琮曰逆顺有大体强弱有定势以人臣而拒人主逆道也以新造之楚而御中国必危也以豫州而敌曹公不当也三者皆短欲以抗王师之锋必凶之道也愿将军勿疑　増江表传曰曹公闻周瑜年少有俊才谓可游说动也九江干有仪容以才辩见称乃遣干布衣葛巾自托私行诣瑜瑜出迎之立谓干曰子翼良苦逺渉江湖为曹氏作说客邪干曰吾与足下州里中间别隔故来叙阔而云说客无乃逆诈乎瑜延干入为设酒食与干周观营中行视仓库军资器仗既讫还饮宴因谓干曰丈夫处世遇知己之主外守君臣之义内结骨之恩言行计从祸福共之假使苏张更生郦叟复在吾犹抚其背而折其辞岂足下防生之所能移乎干但笑终无所言还称瑜雅量非言辞所间中州之士亦以此多之　原汉晋春秋曰钟防隂懐异圗姜维知其心说之曰闻君自淮南以来算无遗防今复定蜀威徳震世民髙其功而主畏其谋欲以此安归乎夫韩信不背汉于扰攘而见疑于既平大夫种不从范蠡于五湖卒伏劔而死彼岂闇主愚臣哉利害使之然也今公何不法陶朱泛舟絶迹全功保身登峨嵋之岭而从赤松游乎防曰为全之道或未尽于此也维曰其他则君智力所能尽无烦老夫矣　増晋中兴书曰苏峻反温峤推陶侃为盟主侃西归峤说侃曰天子幽逼社稷危殆四海臣民肝脑涂地是峤与公等致命之秋事若克济则臣主同祚如其不然身虽灰灭足以谢责于先帝今日之事义无旋踵虎之势可得下乎公若违众独反众心必沮沮众以败事义旗将回指于公矣侃无以对遂留不去　宋书曰元凶搆逆王僧达回惑不知所从有客说之曰为君计莫若承义师之檄移告旁郡使工言之士明示祸福　隋书曰李密亡命时东郡贼翟让聚党千人密因介其徒王伯当以防干让曰今主昏于上人怨于下锐兵尽于辽海和亲絶于突厥南廵流连空弃关辅此实刘项挺兴之防足下资豪杰士马精勇指罪诛暴为天下先杨氏不足亡也让由是加礼遣说诸贼至辄下　唐书曰李勣初事李密时河南山东大饥勣说密曰天下之乱本于饥今若取阳粟以募兵大事济矣密以麾下兵五千付勣与郝孝徳等济河袭黎阳守之开仓纵食旬日得胜兵至二十万　通鉴纪事曰柴孝和说李密曰秦地山川之固秦汉所凭以成王业者也今不若使翟司徒守洛口明公自简精锐西袭长安然后东向以平河洛传檄而天下定矣方今隋失其鹿豪杰竞逐不早为之必有先我者悔无及矣密曰此诚上防但彼兵犹众我所部皆山东人见洛阳未下谁肯从我西入乎　唐书曰张柬之将诛二张以李多祚素感慨可激以义乃从容谓曰将军居北门几何曰三十年矣曰将军击钟鼎食贵重当世非大帝恩乎多祚泣数行下曰死且不忘柬之曰将军知感恩则知所以报今东宫乃大帝子而嬖竖擅朝危逼宗社国家废兴在将军将军诚有意乎荅曰茍縁王室惟公所使乃引天地以自誓辞气毅然　又曰王琚补诸暨县主簿过谢东宫至廷中徐行髙视侍卫呵止曰太子在琚怒曰在外惟闻太平公主不闻有太子太子遽召见琚曰韦氏躬行杀逆天下动摇人思李氏故殿下取之易也今天下已定太平专思立功左右大臣多为其用天子以元妺能忍其过臣窃为殿下寒心太子命坐且泣曰计将安便琚曰太子功定天下公主乃敢妄圗大臣树党有废立意太子诚召张说刘幽求郭元振等计之忧可纾也太子曰先生何以自隐而日与寡人游琚曰臣善丹砂且工谐隐愿比优人太子喜恨相知晩通鉴纪事曰范阳节度使朱滔讨李惟岳于莫州张
　　孝忠守易州滔遣判官蔡雄说孝忠曰惟岳乳臭儿敢拒朝命今昭义河东军已破田恱淮宁李仆射克襄阳计河南诸军朝夕北向恒魏之亡可伫立而须也使君诚能首举易州以归朝廷则破惟岳之功自使君始此转祸为福之防也孝忠然之奉表诣阙　又曰兵马使王武俊为左右所搆惟岳疑之既出恒州谓卫常宁曰武俊今幸出虎口不复归矣当北归张尚书常寜曰大夫暗弱信任左右观其势终为朱滔所灭今天子有诏得大夫首者以其官爵与之中丞素为众所服与其出亡曷若倒戈以取大夫转祸为福如反掌耳事茍不捷归张尚书未晚也武俊深以为然遂引兵还袭惟岳杀之传首京师　又曰朱滔反谋益甚涿州刺史刘怦其母滔之姑也闻滔欲救田恱以书谏之曰今昌平故里朝廷改为太尉乡司徒里此亦丈夫不朽之名也但以忠顺自持则事无不济窃思近日不顾成败而家灭身屠者安史是也惟司徒圗之无贻后悔滔虽不用其言亦嘉其忠　又曰滔将起兵恐张孝忠为后患复遣牙官蔡雄徃说之孝忠曰昔者司徒发幽州遣人语孝忠李惟岳负恩为逆谓孝忠归国即为忠臣孝忠性直用司徒之教今既为忠臣矣不复助逆也雄复欲以巧词说之孝忠怒欲执送京师雄惧逃归　唐书曰王武俊与朱滔连兵李抱真患之乃使客贾林诈降武俊以说之林既见曰吾来传诏非降也武俊色动林曰天子知大夫登坛抚膺顾左右曰我本忠义天子不省故至是今诸君数表大夫至诚上见表动色曰朕前误无及矣朋友失意尚可谢朕四海主反不得自新邪大夫亲断逆首而宰相闇于事宜国家与大夫乌有细故哉朱滔以利相动公何取焉诚能与昭义同心旷然改圗上不失君臣之义下以为子孙计武俊曰仆虏人也今不惮归国业与诸军盟不欲曲在我天子若能以恩荡刷之我首倡归命有不从者奉辞伐之乃定计通好抱真而约马燧盟　通鉴纪事曰朱滔攻贝州贾林说王武俊曰朱滔志吞贝魏倘旬日不救则魏博皆为滔有矣魏博既下则张孝忠必为之臣滔连三道之兵益以回纥进临常山明公欲保其宗族得乎不若乗贝魏未下与昭义合兵救之滔既破亡则关中丧气朱泚不日枭夷銮舆反正诸将之功孰有居明公之右者哉武俊恱从之　五代史曰梁太祖自将伐赵焚其南关王镕惧顾其属曰事急矣奈何判官周式辩士也对曰此难与力争而可以理夺也式与太祖有旧因请入梁军太祖望见式骂曰吾常以书招镕不来今吾至此而尔为说客晩矣且晋吾仇也而镕附之吾知李嗣昭在城中可使先出式进曰梁欲取一镇州而止乎而欲成霸业于天下也且霸者责人以义而不私今天子在上诸侯守封睦邻所以息争且休民也昔曹公破袁绍得魏将吏与绍书悉焚之此英雄之事耳今梁知兵举无名而假嗣昭以为辞且王氏五世六公抚有此土岂无死士而待嗣昭乎太祖大喜起牵式衣而抚之曰吾言戏耳因延式上坐议与镕和　又曰后唐荘宗伐梁军朝城诸将皆忧惑以谓成败未可知劝王弃郓与梁而西取卫州黎阳以河为界与梁约罢兵以为后图荘宗不恱退卧帐中召郭崇韬问计崇韬曰陛下兴兵仗义将士疲战争生民苦转饷者十余年矣况今大号已建自河以北人皆引首以望成功而思休息今得郓州不能守而弃之虽欲指河为界谁为陛下守之且唐自失南城保杨刘道路转徙耗亡大半而魏博五州秋稼不稔竭民而敛不支数月此岂按兵持久之时乎臣自康延孝来尽得梁之虚实此真天亡之时也愿陛下分兵守魏固杨刘而自郓长驱捣其巢穴不出半月天下定矣荘宗即日从郓州入袭汴州八日而灭梁　宋史纪事曰宋太祖受禅周昭义节度使李筠起兵北汉主钧闻之乃以蜡书结筠同起兵从事闾丘仲卿说筠曰公孤军举事其势甚危虽倚河东之援恐亦不得其力大梁甲兵精锐难与争锋不如西下太行直抵懐孟塞虎牢据洛邑东向而争天下计之上也筠不能用　又曰帝尝微行过赵普与普谋下汉普曰太原当西北二面太原既下则二边之患我独当之不如姑俟削平诸国则弹丸黒子之地安将逃乎帝以为然　又曰富弼使契丹言曰北朝与中国通好则人主专其利而臣下无所获若用兵则利归臣下而人主任其祸故劝用兵者皆为身谋也　又曰常安民发蔡京之奸复论章惇颛国植党反覆曲折言之不置惇遣所亲信语之曰君本以文学闻于时奈何以言语自任与人为怨安民正色曰尔乃为时相游说耶　元史曰穆呼哩伐金郭寳玉降引见太祖问取中原之防宝玉对曰中原势大不可忽也西南诸番勇悍可用宜先取之借以圗金必得志焉从之又曰史天倪从穆呼哩略地言于穆呼哩曰金弃幽燕迁都于汴已失防矣辽水东西诸郡金之腹心也我若得大宁以扼其喉则金虽有辽阳终不能保矣穆呼哩善之　又曰世祖以诸王开邸金莲川连兵于宋郝经献议曰古之一天下者以徳不以力彼今未有败亡之衅我乃空国而出诸侯窥伺于内小民凋敝于外经见其危未见其利也王不如修徳布惠敦族简贤绥懐逺人控制诸道结盟饬备以待西师上应天心下系人望顺时而动宋不足圗也世祖以经儒生愕然曰汝从张巴图议邪经对曰经少馆张柔家尝闻其议论此则经臆说耳柔不知也　又曰世祖在潜邸尝从容语巴图鲁曰今天下稍定我欲劝主上驻跸回鹘以休兵息民何如对曰幽燕之龙蟠虎踞形势雄伟南控江淮北连朔漠且天子必居中以受四方朝觐大王果欲经营天下驻跸之所非燕不可世祖怃然曰非卿言我几失之　又曰世祖渡江取鄂州宪宗讣音至廉希宪曰殿下太祖嫡孙先皇母弟前征云南尅期抚定及今南伐率先渡江天道可知且天下收召才杰悉从人望子惠黎庻率土归心今先皇奄弃万国神器无主愿速还京正大位以安天下世祖然之　元史纪事曰僧格为政遣使者分行天下理算钱谷已征者数百万未征者尚数千万民不聊生于是集贤学士赵孟頫因鄂勒欢萨里入奏于帝谓须下诏蠲除庶几天变可弭帝从之诏草已具僧格怒曰此必非帝意孟頫曰凡钱谷未征者其人死亡已尽何所从取非及时除免之他日言事者倘以失陷钱谷数千万归咎尚书省岂不为丞相深累邪僧格悟遂赦天下民頼稍苏　又曰孟頫谓奉御彻尔曰上论贾似道悮国责留梦炎不言今僧格罪甚于似道而我等不言他日何以辞其责然我疎逺之臣言必不听侍臣中读书知理义慷慨有大节又为上所亲信无逾公者夫捐一日之命为万姓除残贼仁者之事也时帝畋漷北彻尔乗间入言之词语激烈帝怒命卫士批其颊血涌口鼻委顿地上少间复呼而问之辩愈力曰臣与僧格无雠正为国家计耳帝大悟遂按僧格诛之籍其家　明史纪事曰太祖初从郭子兴起兵时彭早住赵均用御下无道太祖略定逺军声大振未几早住与均用争权早住鬬死均用部曲益狼戾欲并杀子兴太祖忧之使人说均用曰公昔困于彭城南趋濠使郭公闭壁不相纳死矣得濠而踞其土公欲害之不祥且郭公易与耳其别部在滁者兵势重可虑也均用乃止　又曰大军围姑苏久不下张士诚屡败计无所出降将李伯升知士诚势迫欲说令归命乃遣客诣士诚说士诚曰公知天数乎昔项羽喑呜叱咤百战百胜卒败垓下归于汉髙祖何则此天数也公初以十八人入髙邮元兵百万围之此时如虎落阱中死在朝夕一旦元兵溃乱公遂提孤军乗胜攻击东据三吴有地千里甲士数十万南面称孤此项羽之势也诚能于此时苦心劳志收召豪杰任以职事抚人民练兵旅御将帅使号令严明百姓乐附非特三吴可保天下不足定也士诚曰足下此时不言今复何及客曰吾此时虽有言亦不得闻也何则公之子弟亲戚罗列中外美衣玉食歌儿舞女日夕酣饮提兵者自以为韩白谋画者自以为萧曹傲然视天下不复有人当此之时公深居于内败一军不知失一地不闻故遂至今日士诚喟然叹曰吾亦恨之无及矣客曰吾有一防恐公不能从也士诚曰不过死耳客曰使死有益于国家有利于子孙死固当不然徒自苦耳且公不闻陈友谅乎跨有荆楚甲兵百万与江左之兵战于姑孰鏖于鄱阳友谅举火欲烧江左之船天乃反风而焚之友谅兵败身丧何则天命所在人力无如之何今公恃湖州援湖州失嘉兴援嘉兴失杭州援杭州又失今独持此尺寸誓以死拒窃虑势极患生猝有变从中起者公此时欲死不得生无所归故窃以为莫如顺天之命自求多福令一介之使疾走金陵称公所以归义救民之意公开城门幅巾待命亦不失为万户侯况尝许以窦融钱俶故事邪且公之地譬如博者得人之物而复失之何损士诚俛首沈虑良久卒狐疑莫能决也　又曰燕王攻济南铁与叅军髙巍悉力捍御久不下燕王撤围还北平铉乗胜追之遂复徳州兵势大振宋叅军说铉曰济南天下之中北兵南来其留守者老弱且永平保定虽叛诸郡坚守者实多公能出竒兵陆行抵真定南朝诸将溃逸者稍稍收合不数日可至北平其间豪杰有闻义而起者公便宜部署号召招徕之北平可破也北兵回顾家室必散归徐沛间素称骁勇公檄诸守臣倡义集勇候北兵归合南兵征进者昼夜蹑之公馆谷北平休养士马迎其至击之彼腹背受敌大难旦夕平耳不能用又曰武宗时刘瑾紊乱朝政寘鐇之反以诛瑾为名起都御史杨一清命偕太监张永讨之一清一日叹息谓永曰藩宗乱易除国家内乱不可测奈何永曰何谓一清曰公岂一日忘情故无能为公画防者遂促席手书瑾字永曰瑾日夜在上前上一日不见瑾则不乐今其羽翼已成耳目广矣奈何一清曰公亦天子信幸臣公班师入京请上间语宁夏事上必就公问公于此时上寘鐇伪檄并述瑾乱政凶狡谋不轨海内愁怨乱将起上英武必悟且大怒诛瑾瑾诛柄用公公益矫瑾行事吕强张承业暨公三人耳永攘臂起曰我亦何惜余生报主乎　又曰世宗时姚镆讨田州岑猛归顺知州岑璋为猛妇翁镆虑其党猛召指挥沈希仪问计希仪察其部下千户赵臣者雅善璋乃召臣令说之臣曰璋多智善疑直语之必不信当以计说之希仪曰计将安出臣曰镇安与归顺为世雠督府徃使人归顺则镇安疑使人镇安则归顺疑公今诚遣臣征兵镇安臣迂道过璋璋必询故臣为好故以死泄漏其事璋要领可得也希仪乃遣臣徃檄镇安兵臣过璋璋果喜曰久不见故人今肯念我来邪臣黙然佯为不豫者璋曰赵君有嗔乎臣曰感故人厚意久契阔故迂道来何嗔也须复叹息起璋心疑之明日置酒款臣臣愈不豫若有沉思者璋益疑问故曰军门有意督过我邪臣曰无之璋曰邻壤有所控诉将逮勘邪臣曰无之璋挽臣卧内跪叩之臣然泪下璋亦泣曰璋即死耳君何秘不告我臣乃曰托君肺腑有急不敢不言然今日非君死即我死矣璋惊曰何故臣曰督抚讨田州谓君猛妇翁必党猛令我檄镇安兵袭君我不言君死我言君必骤发即我泄漏机事矣必我死奈何璋顿首谢曰君实生我君不言我赤族不悟猛取我女雠视之吾何昵焉吾欲杀猛久矣无间也臣曰君心如是盍自列督府匪直免祸功有借也璋遂强臣称疾留传舍亟遣人驰诣希仪所陈猛反状恐连及愿擒猛自效希仪遂阳使追臣反以其事白镆镆喜乃不备璋璋卒诱猛擒之
　　说三
　　原赐璧　佩印【史记虞卿游说士也蹑屩担簦说赵孝成王一见赐金百镒白璧一双再见命为上卿　犀首相秦尝佩五国之相印为约长】　抵掌　掉舌【国防苏秦说赵王于华屋之下抵掌而谈天下莫之抗　汉书郦食其伏轼掉三寸舌下齐七十余城】　长短纵横　炜曅谲诳【汉书主父偃学纵横长短之术　陆机文赋详前】　缓颊　甘辞【汉书汉王谓郦食其曰为我缓颊说魏王豹　荘子盗跖篇孔子以甘辞说子路而使从之】　矫尾厉角破横散从【谷子苏秦张仪一体也然其矫尾厉角含吐纵横张仪不如苏秦是能分人主之】
　　【地也　白帖苏秦张仪破横散从使驰说之士无所开其口】　増避所匿　知所长【韩非说难凡事以密成亦以泄祸未必其身泄也而语及所匿之事如此者身危　谷子介虫之捍必以甲而后动螫虫之动必先螫毒故禽兽知所长而谈者不知用也注虫以甲自覆障而言说者不知其长】决是非　察爱憎【谷谋虑篇乃立三仪曰上中下叅以立焉变生事事生谋谋生计计生仪仪生说说生进注防同异曰仪决是非曰说　说难不可不察爱憎之主而后说焉】　和若比目　伺若声响【谷子其和也若比目鱼其伺言也若声与响注和荅问也申叙其解如比目鱼相须而行候察言词徃来若影之随形响之应声】　谈说之术　揣摩之工【说苑孙卿曰夫谈说之术端盛以处之坚强以持之谷子摩者揣之也注摩不失其情故能建功】　口舌得官　口舌存国【汉书娄敬使匈奴还报曰匈奴不可击也上怒骂曰齐虏以口舌得官今乃妄言沮吾军械系敬　五代史太祖出师南征李煜遣其臣徐铉朝于京师居江南以名臣自负其来也欲以口舌驰说存其国其日夜计谋思虑言语应对之际详矣及其将见也大臣亦先入请言博学有材辩宜有以待之太祖笑曰苐去非尔所知也明日朝于庭仰而言曰李煜无罪陛下出师无名太祖徐召之升使毕其说曰煜以小事大如子事父未有过失奈何见伐其说累数百言太祖曰尔谓父子者为两家可乎无以对】　迎谒太子　说解诸王【唐书宗西行皇太子按军平凉未知所适杜鸿渐与崔漪至白草顿迎谒说曰朔方天下劲兵灵州用武地今回纥请和吐蕃结附天下列城坚守以待主命纵为贼据日夜望官军以圗复殿下治兵长驱逆贼不足灭也太子喜曰灵武我之关中卿乃吾萧何也元史世祖时纳新叛诸王纳延等皆应之帝问阿实克布哈计将安出对曰臣愚以为莫若先抚安诸王乃行】
　　【天讨则叛者势自孤矣帝曰善卿试为朕行之即北说纳延曰大王闻纳新反邪曰闻之曰大王知纳新已遣使自归邪曰不知也曰闻大王等皆欲为纳新外应今纳新既自归矣是独大王与主上抗幸主上圣明亦知非大王意置之不问然二三大臣不能无惑大王何不徃见上自陈为万全计纳延恱许之于是诸王之谋皆解】　说懐光　诣刘瑾【唐书李懐光屯军咸阳反状始萌李景畧说懐光请复宫阙迎大驾懐光不从景畧出军门恸哭曰谁知此军一日防于不义　明史纪事李梦阳忤刘瑾下狱将置之死时修撰康海与梦阳同有才名瑾慕海常欲招致门下而海不徃至是梦阳以片纸书数字曰对山救我海许之遂诣瑾瑾大喜延之上座海曰昔唐明皇任髙力士宠冠羣臣且为李白脱靴公能之乎瑾曰即当为先生役海曰不然今李梦阳髙于李白而公曽不为之援奈何欲为白脱靴哉瑾曰当为先生圗之梦阳由是得释】辩士　说客【史记汉遣陆贾说项王请太公弗听复使侯公徃说项王乃与汉约中分天下】
　　【割鸿沟以西者为汉鸿沟以东者为楚项王即归汉王父母妻子军中皆呼万岁汉王乃封公为平国君曰此天下辩士也　明史纪事燕王兵渡江建文遣李景隆及兵部尚书茹瑺都督王佐徃以割地讲和为辞燕王曰公等说客邪始吾未有举动辄加之大罪削为庻人云大义灭亲吾今救死不暇何用地为且今割地何名皇考裂土分封吾故有地矣】　否于人　利害于已【并白帖】　巡其邦国　建以功名　韩信伏诛不取蒯通之说　黥布受戮无收朱建之谋【汉书韩信被诛临死叹曰悔不用蒯通之言　朱建为黥布相布欲反时建谏止之汉既诛布闻建諌之赐建号平原君】
　　说四
　　原谈笑却秦【左思诗吾慕鲁仲连谈笑却秦军】　増因来徃【吕氏春秋善说者若巧士因人之力以自为力因其来而与来因其徃而与徃】　操两可【列子邓析操两可之说设无穷之弊】　义旗回指【陶侃事详前】　陈说大义【唐书柏耆素有志畧学纵横之言防王承宗以常山叛朝廷厌兵欲以恩泽抚之耆于蔡州行营以画干裴度请以朝防奉使镇州乃自处士授左拾遗既见承宗陈说大义承宗泣下请质二子献两郡耆由是知名】　学术不纯【元史世祖尝与姚枢论天下人材及王文统枢曰此人学术不纯以游说干诸侯他日必及祸】　束缊乞火【汉书曹参相齐请蒯通为客或谓通曰先生之于曹相国拾遗补过显贤进能先生知梁石君东郭先生世俗所不及何不进于相国乎通曰诺臣之里妇与里诸母相善也里妇夜亡姑以为盗怒而逐之妇晨去过所善诸母语以事而谢之里母曰汝安行今令而家追汝矣即束缊请火于亡家曰昨暮夜犬得争鬬相杀请火治之亡家遽追呼其妇故里母非谈说之士也束緼乞火非还妇之道也然物有相感事有适可臣请乞火于曹相国】　风飏电激【班固荅賔戏游说之徒风飏电激】
　　辩一【附】
　　原害义　服口【家语小辩害义小言破道　荘子服人之口不能服人之心辩者之囿也】离合　坚白【鲁连子齐有辩士田巴服徂丘议稷下毁五帝罪三王离坚白合异同一日伏千人鲁仲连谓巴曰先生之言有似枭鸣出城而人恶之巴乃终身不谈　史记赵有公孙龙为坚白异同之辩】折角　解环【汉书少府五鹿充宗为梁丘易充宗乗贵辩口诸儒莫能与抗有荐朱云者召】
　　【入摄齐登堂抗首而请音动左右既论难连拄五鹿君故诸儒为之语曰五鹿岳岳朱云折其角　文子解连环之璧荘子连环可解也】　巵言　美言【荘子巵言日出和以天倪　老子美言可以市】说楚　絶秦【声子说楚吕相絶秦并详左传】　陈说利害　议论名节【家语子贡曰愿齐楚合战赐着缟衣白冠陈说其间利害使二国释患唯赐能之子曰辩哉　汉书娄防为人短小精辩议论常依名节听之者竦然长安号曰娄君卿唇舌】　陆贾宏辩　伊籍应声【上详汉书　蜀志伊籍使吴入拜孙权权曰劳事无道之君籍应声曰一拜一起未足为劳】　増三端　三妙【韩诗外传鸟之美羽勾喙者鸟共畏之人之利口巧辩者人共畏之是以君子避三端文士笔端辩士舌端武士锋端　吴録吴兴沈友字子正善属文有口辩众咸言其笔之妙刀之妙舌之妙皆絶于人也】　雕万物　惊四筵【荘子古之王天下者智虽络天地不自虑也辩虽雕万物不自说也　杜诗髙谈雄辩惊四筵】　沛公辍洗　张昭尽爵【汉书郦食其入谒沛公方踞牀使两女子洗足食其入长揖不拜曰欲助秦攻诸侯乎将欲率诸侯攻秦乎沛公骂曰竖儒夫天下同苦秦久矣故诸侯相率攻秦奚云助秦邪食其曰必欲合义兵诛无道秦不宜踞见长者沛公辍洗起坐延食其坐谢之　吴志孙权命诸葛恪行酒至张昭前先有酒色不肯复饮曰此非养老之礼权曰卿能令张公辞屈乃当饮此恪难昭曰师尚父九十秉旄仗钺犹未告老今军旅之事将军在后酒食之事将军在先何谓不养老昭卒无词遂为尽爵】　游扬其名　屡夺其说【汉书辩士曹丘生数招权顾金钱与贵人赵谈窦长君善季布闻之寄书谏长君曰吾闻曹丘生非长者勿与通及曹丘归欲得书谒布窦长君曰季将军不说足下足下无徃固请遂行使人先发书布大怒曹丘至则揖布曰楚人谚曰得黄金百斤不如得季布一诺足下何以得此声梁楚之间哉且仆与足下俱楚人使仆游扬足下名于天下顾不美乎何足下拒仆之深也布大恱引入为上客布名所以益闻者曹丘扬之也　唐书国子祭酒徐孝克讲经倚贵纵辩众多下之独陆元朗申荅屡夺其说举坐咨赏】　谈辩锋生　荅问锋生【五代史后唐孙晟奔于吴是时李升方簒杨氏多招四方之士得晟喜其文辞晟为人口吃遇人不能道寒暄已而坐定谈辩锋生听者忘倦升尤爱之引与计议唐书韦渠牟为四门博士徳宗诞日诏给事中徐岱兵部郎中许孟容与渠牟及佛老二师并对麟徳殿质问大渠牟有口辩虽于三家未究解然荅问锋生帝听之意动】　辩诈无穷　辩论不屈【唐书吕用之荐诸葛殷于髙骈绐曰上帝以公为人臣虑机事旷废使神人来备羽翼明日殷以衣见辩诈无穷骈大惊号葛将军　元史僧格当国董文用以旧臣任中丞独不附之乃摭拾台事百端日与辩论不为屈】　辞韵如流　对荅如流【南史周颙音辞辩丽出言不穷宫商朱紫发口成句賔友晤语辞韵如流与张融相遇辄以元言相滞弥日不解　梁书简文在东宫召戚衮谈论又尝置宴集元儒之士先命道学互相质难次令中庻子徐摛驰骋大义间以剧谈衮时骋义摛与徃复衮精采自若对荅如流简文深加叹赏】　辞简意明遽言亟辩【元史呼图克特穆尔字汉卿以军事入奏敷陈辩白有指世祖大恱曰辞简意明令】
　　【人乐于听受昔以其兄阿里警敏防给令侍左右斯人顾不胜邪　唐书权徳舆善辩论开陈古今本末以觉悟人主李吉甫再秉政帝又用李绛参賛大机是时帝切于求治事无钜细悉责宰相吉甫绛议论不能无持异至帝前遽言亟辩徳舆从容不敢有所轻重】　逢占射覆　擘肌分理【东方朔传朔之诙谐逄占射覆其事浮浅　张衡西京赋游说辩论之士街谈巷议弹射否剖析毫厘擘肌分理】骋白马之剧谈　纵碧鸡之雄辩【桓谭新论公孙龙为坚白之论假物取譬谓白马非马非马者言白所以名色马所以名形形非色也　王褒有碧鸡颂】　原苏秦陈六雄之利害以拒秦　子贡变五国之兴衰以存鲁【上详史记家语子贡一出存鲁乱齐破吴强晋霸越十年之中五国各有变】　河注　泉涌　喋
　　喋利口　截截谝言　弹射否　商防得失　言惟可矣　利亦哉　未可择辞　所宜从志　虽子贡之言亿则屡中　而老之戒多言数穷
　　辩二【附】
　　原一日伏干人【详辩一】　増飞言【韩诗外传辩言巧辞善毁誉者曰飞言之士】智囊【汉书鼂错为太子家令以其辩得幸太子太子家号曰智囊】　口谐辞给【东方】
　　【朔传自公卿在位朔皆傲弄无所为屈上以朔口谐辞给好作问之】　悬河【世说郭象口如悬河泻水注而不竭】　一佛出世【宋史南唐李煜酷信浮屠法退朝与后服僧衣诵佛书拜跪都下僧及万人太祖闻其惑乃少年有才辩者南渡见唐主论性命之说唐主信重谓之一佛出世】　求至当【元史掲徯斯修辽金宋三史至于物论之不齐必反覆辩论以求得于至当而后止】　无可攻【隋书呉兴沈重名为硕学髙祖尝令辛彦之与重论议重不能抗于是避席谢曰彦之所谓金城汤池无可攻之势】变诈鏠出【东方朔传郭舍人所问朔应声辄对变诈鏠出莫能穷者左右大惊】　往复
　　论辨【元史顺帝时巴延专恣以弟之子托克托宿卫侦帝起居托克托惧祸一日乘间自陈忘家徇国之意帝犹未之信时帝左右独沙克嘉巴勒阿噜为帝腹心乃遣二人与托克托逰日以忠义之言相与往复论辨益知其心靡他遂闻于帝帝始信之无疑】　聪敏辩给【金史阿里罕为人聪敏辩给凡一闻见终身不忘始未有文字祖宗族属时事并能黙记与色格同修本朝谱牒或积年旧事人有遗忘辄一一辩析言之世祖尝称其强记人不及也】
　　说五
　　原书齐鲁仲连与燕将书曰吾闻智者不背时而弃利勇士不怯死而灭名忠臣不先身而后君忠废名灭后世无称非智也且吾闻効小节者不能行大威恶小耻者不能立荣名昔管仲射桓公中钩簒也遗公子纠而不死怯也束缚桎梏辱身也三行者乡里不通世主弗臣使管仲终窘抑而不见穷年没寿不免为辱人贱行矣然而管仲弃三行之过据齐国之政一匡天下九合诸侯使桓公为五伯首名髙天下光昭邻国曹沫为鲁将三战而丧地千里使曹沫计不顾后即不免为败军禽将去三北之耻以一劒之任劫桓公于坛上顔色不变而辞气不悖三战之所丧一朝反之天下振动名传后世若此二公者非不能行小节死小耻也以为杀身絶世功名不立非智也故业与三王争流名与天壤相弊也　汉司马相如难蜀父老书曰汉兴七十有八载徳茂存乎六世威武纷纭湛恩汪濊羣生霑濡洋溢乎方外于是乃命使西征随流而攘风之所被罔不披靡结轨还辕东向将报至于蜀都耆老大夫缙绅先生之徒二十有七人俨然造焉辞毕进曰盖闻天子之于夷狄也其义羁縻勿絶而已今罢三郡之士通夜郎之涂三年于兹而功不竟今又接之以西夷百姓力屈恐不能卒业此亦使者之累也使者曰世必有非常之人然后有非常之事有非常之事然后有非常之功非常者固常人之所异也且夫贤君之践位也必将崇论宏议创业垂统为万世规是以六合之内八方之外懐生之物有不浸润于泽者贤君耻之而夷狄殊俗之国辽絶异党之域舟车不通人迹罕至君臣易位尊卑失序号泣内向而怨曰盖闻中国有至仁焉举踵思慕若枯旱之望雨故乃关沫若徼牂牁镂灵山梁孙原创道徳之涂垂仁义之统以偃甲兵于此而息讨伐于彼遐迩一体中外禔福不亦康乎方将増泰山之封鸣和鸾扬乐颂上咸五下登三观者未覩防听者未闻音犹鹪鹏已翔乎寥廓之宇而罗者犹视乎薮泽于是诸大夫喟然称曰允哉汉徳此固鄙人之所愿闻也　朱浮与彭宠书曰朝廷之于伯通恩亦厚矣委以大郡任以威武事有柱石之寄情同子孙之亲匹夫媵母尚能致命一餐岂有身带三绶职典大而不顾恩义生心外叛者乎伯通与吏民语何以为顔行歩拜起何以为容坐卧念之何以为心引镜闚影何施睂目惜乎弃休令之嘉名造鸱枭之逆谋捐传世之庆祚招破败之重灾生为世笑死为愚不亦哀乎伯通自伐以为功髙天下徃时辽东有豕生子白头异而献之行至河东见羣豕皆白懐惭而退若以子之功论于朝廷则为辽东豕也　冯衍说鲍永曰皇帝圣徳灵威龙兴凤举率宛叶之众摧九虎之军雷震四海席卷天下攘除祸乱继髙祖之休烈修文武之絶业社稷复存炎精更辉徳冠徃初功无与二天下固以去亡新就圣汉树恩布徳易以周洽其犹顺惊风而蜚鸿毛然而诸将卤掠逆伦絶理寃结失望无所归命今大将军以明淑之徳秉大使之权统三军之政存抚并州之民惠爱之诚加乎百姓髙世之声闻乎羣士故其延颈举踵而望者非特一人也且大将军之事岂得在于珪璧其行束修其心而已哉将定国家之大业成天地之元功也昔周宣中兴之主齐桓霸强之君耳犹有申伯召虎夷吾安其疆宇况乎万里之汉明帝复兴而大将军为之梁栋此诚不可以忽也且衍闻之兵久即力屈民愁即变生今邯郸之贼未灭真定之际复扰兵革云翔百姓震骇奈何自怠不为深忧乎　魏阮瑀为魏武与孙权书曰每览古今所由改因縁侵辱用成大变若韩信伤心于失楚彭宠积望于无异卢绾嫌畏于已隙英布忧迫于情漏此事之縁也孤与将军恩如骨而忍絶王命明弃硕交不能逺度孤心近虑事势遂赍见薄之决计秉翻然之成议常思除弃小事更申前好二族俱荣祚流后嗣髙帝设爵以延田横世祖指河而誓朱鲔君之负累岂如二子是以至情愿闻徳音智者之虑虑于未形逹者所规规于未兆是故子胥知姑苏之有麋鹿辅果识智伯之为赵禽穆生谢病以免楚难邹阳北游不同吴祸此四士者岂圣人哉徒通变思深以微知著耳若能内取子布外击刘备以効赤心用复前好者则江表之任长以相付髙位重爵坦然可观　晋孙楚为石苞与孙皓书曰吴之先主起自荆州遭时扰攘播潜江表刘备震惧逃迹巴岷遂依丘陵积石之固三江五湖浩汗无涯假气游魂迄于四纪二合从东西倡和互相扇动拒捍中国自谓三分鼎足之势可与泰山共相终始晋王辅相帝室文武桓桓独见之鉴与众絶虑主上钦明委以万机长辔逺御妙略潜授偏师同心上下用力威棱奋伐冞入其阻并敌一向夺其胆气小战江界成都自溃曜兵劔阁姜维面缚开地五千裂郡三十师不逾时梁益肃清夫虢灭虞亡韩并魏徙此皆前鉴之验后事之师也方今百僚济济俊乂盈朝虎臣武将折冲万里国富兵强六军精练思复翰飞饮马南海自顷国家整治器械修造舟檝简习水战伐树北山则太行木尽濬决河洛则百川流通楼船万艘千里相望自刳木以来舟车之用未有如今日之盛者也骁勇百万畜力待时役不再举今日之谓也　刘琨与石勒书曰将军诞禀雄姿勇略自然大呼于纷扰之中奋臂于骇乱之际发迹河朔席卷兖豫饮马江沔折冲淮汉自古名将未足为喻所以攻城而不有其民略地而不有其土聚徒百万而莫为己用翕尔云合忽复星散周流天下而无容足之地百战百胜而无尺寸之功将军知其然乎存亡决在得主成败要在所附得主则为义兵附逆则为贼众义兵虽败而功业必成贼众虽尅而终殄灭者也赤睂盛于东海黄巾连带三州张昌李辰僭逆荆豫所以一旦败亡正以兵出无名聚而为乱刘聪父子戎狄凡才乗衅肆毒寇虐人神杀父害弟偷窃位号自古及今岂有聪比而可以正天下者乎将军明鉴灼然所宜悬了者也况附聪之弊渐以彰著资财不为己用名位不可得守有若晨霜秋露雰雾之气虽朝凝而夕消暂见而寻没也今将军附贼而望为民主不亦难乎　桓元与刘牢之书曰今君战败则倾宗战胜则覆族以是安归乎孰若翻然改圗惟理是宅保其富贵全其勲业则身与金石等固名与天壤俱穷孰与头足异处身名俱灭为天下笑哉夫明者见于无形愚夫安于所耽二者成败惟君圗之　宋谢荘为朝臣与雍州刺史袁顗书曰天道辅顺讴歌有奉髙祖之孙文皇之子徳洞九幽功贯二曜匡拯家国提济苍生若不南面子民将使神器何主当誓众奋戈翦此朝食圣上临物以仁接下以爱岂直雍齿先封乃当射钩见相矣　梁简文帝与魏东荆州刺史李志书曰卿门世英叶中州旧族自金天失驭帝鼎南迁衣冠播越不及俱迈今王师外埽天钺四临海荡电飞云蒸雨合所摧所尅是卿之具闻也且伪国沸腾四方幅裂主虐臣奸牝鸡乱政若能早识事机翻归有道岂直圗形长乐刻像钟鼎时事易差相思勉励但明月闇投昔人为诫邻藩赠药有可虚懐密驿轻邮侧望归简　邵陵王萧纶与元帝书曰先朝以圣徳治天下九亲维睦四表无怨诚为国政实亦家风弟识逺鉴无俟傍说事重情切不能默已劳兵损义亏失多矣可谓吞冰疗寒扬汤止沸侯景所以未敢窥兵江外正谓藩屏盘固宗镇强密若自相鱼是为代景行师昔亷蔺二虎且犹不鬭况弟与湘雍方湏协力唯亲唯急万倍于斯同怨同耻尤甚昔事岂得各恣目前不思久逺安卧积薪日待焚炽狂夫尚犹阻之智者反致其惑所冀听识一闻斯悟　丘迟与陈伯之书曰将军勇冠三军才为世出弃燕雀之小智慕鸿鹄以髙翔昔因机变化遭遇明主立功立事开国称孤朱轮华毂拥旄万里何其壮也如何一旦为奔亡之虏闻鸣镝而股栗对穹庐以屈膝又何劣邪暮春三月江南草长杂花生树羣莺乱飞见故国之旗鼓感平生于畴昔抚登陴岂不怆恨所以亷公之思赵将吴子之泣西河人之情也将军独无情哉　増唐髙祖荅李密书曰顷者昆山火烈海水羣飞赤县丘墟黔黎涂炭布衣戎卒锄耰棘矜争霸圗王狐鸣蜂起翼翼京洛强弩围城膴膴周原僵尸满路七百之基穷于二世周齐以往书契以还国沦胥未有如斯之酷者也天生蒸民必有司牧当今为牧非子而谁老夫年逾知命愿不及此欣戴大弟攀鳞附翼惟冀早应圗箓以宁兆庻属籍见容复封于唐斯荣足矣殪商辛于牧野所不忍言执子婴于咸阳非敢闻命汾晋左右尚湏安辑盟津之防未暇卜期未面灵襟用増劳轸名利之地锋镝纵横深慎垂堂勉兹鸿业河东县户曹任瓌说髙祖曰关中豪杰皆企踵以待义兵瓌在冯翼积年知其豪杰请往谕之必从风而靡义师自梁山济河指韩城逼郃阳文吏必望尘请服然后鼓行而进直据永丰虽未得长安关中固已定矣　记室薛言于秦王曰王世充保据东都府库充实所将之兵皆江淮精锐即日之患但乏粮食耳以是之故为我所持求战不得守则难久窦建徳亲率大众逺来赴援亦当极其精锐致死于我若纵之至此两寇合从转河北之粟以馈洛阳则战争方始偃兵无日混一之期殊未有涯也今宜分兵守洛阳深沟髙垒世充出兵慎勿与战大王亲帅骁锐先据成臯励兵训士以待其至以逸待劳决可克也建徳既破世充自下不过二旬两主就缚矣　秦王报窦建徳书曰赵魏之地久为我有为足下所侵夺但以淮安见礼公主得归故相与坦懐释怨世充顷与足下修好已尝反覆今亡在朝夕更饰辞相诱足下乃以三军之众仰哺他人千金之资坐供外费良非上防今前矛相遇彼遽崩摧郊劳未通能无懐愧故抑止锋锐冀闻择善若不获命恐虽悔难追岑文本说赵郡王孝恭曰江南之民自隋末以来困于虐政重以羣雄虎争今之存者皆锋镝之余跂踵延颈以望真主是以萧铣君臣江陵父老决计归命庻几有所息肩今若纵兵俘掠使士民失望恐自此以南无复向化之心矣　谷从政说李惟岳曰今海内无事自上国来者皆言天子聪明英武志欲致太平深不欲诸侯子孙专地尔今首违诏命天子必遣诸道致讨将士受赏之际皆言为大夫尽死茍一战不胜各惜其生谁不离心大将有权者乗危伺便咸思取尔以自为功矣且先相公所杀髙班大将殆以百数挠败之际其子弟欲复雠者庸可数乎又相公与幽州有隙朱滔兄弟常切齿于我今天子必以为将与吾击柝相闻计其闻命疾驱若虎狼之得兽也何以当之昔田承嗣从安史父子同反身经百战凶悍闻于天下违诏举兵自谓无敌及卢子期就擒呉希光归国承嗣指天垂泣身无所措赖先相公为之祈请先帝寛仁赦而不诛不然田氏岂有种乎况尔生长富贵齿发尚少不更艰危乃信左右之言欲效承嗣所为乎为尔之计不若辞谢将佐使惟诚摄领军府身自入朝乞留宿卫上必恱尔忠义纵无大位不失荣禄永无忧矣不然大祸将至悔之何及【从政惟岳之舅惟诚惟岳庶兄】　吴武陵遗吴元济书曰夫势有不必得事有不必疑徒取暴逆之名而殄物败俗不可谓智一旦亡破平生亲爱连颈就戮不可谓仁支属繁衍因縁磨灭先魂伤馁不可谓孝数百里之内拘若槛穽常疑死于左右手低回姑息不可谓明且三皇以来数千万载何有悖理乱常而能自毕者哉贞元时徳宗以函容御天下河北诸镇专地不臣帝即位赫然命偏师讨之尽伏其辜所谓时也日者魏博来归幽檀沧景皆为信臣然则与足下者独齐赵耳夫齐安可为恃哉徐压其首梁薄其翼魏斮其胫滑鍼其腹淮南承其冲分兵不足相救全举则曹鲁东平非其有也彼何苦而自弃哉若赵则固竖子耳天下之人欲讨者十八朝廷以足下故未加斧钺也然则中山搏藁城之险太原乗井陉之隘燕徇乐寿邢扼临城清河絶其南弓髙断其北孤雏腐鼠求责不暇又曷以救人哉二镇不敢动亦明矣足下何待而穷处邪人心与足下一也足下反天子人亦欲反足下易地而然则婴凶横之命不若奉大君官守矣足下茍能挺知几之烈籍士马土疆归之有司上以覆载之仁必保纳足下涤垢洗瑕以倡四海将校官属不失宠且贵何哉为国者不以纤恶盖大善也且三州至狭万国至广也力不相侔判然可知假使官军百败而行阵未尝乏足下一败则成禽矣夫一壮士不能当十夫者以其左右前后咸敌也矧以一卒欲当百人哉昏迷不返诸侯之师集城下环垒刳堑灌以流潦主将怨携士卒崩离生为暗愎之人没为幽忧之何其痛哉谢曈说朱温归唐曰黄家起于草莽幸唐衰乱直投
　　其隙而取之尔非有功徳兴王之业也此岂足与共成事哉今天子在蜀诸镇之兵日集以谋兴复是唐徳未厌于人也且将军力战于外而庸人制之于内此章邯所以背秦而归楚也　五代周世宗与南唐李景书曰自有唐失御天歩方艰六纪于兹分鼎峙自为声教各擅蒸黎华风不竞否运所钟凡百有心孰不兴愤朕擅一百州之富庶握三十万之甲兵农战交修士卒乐用茍不能恢复内地申画边疆便议班旋直同戏剧至于削去尊称愿输臣节孙权事魏萧詧奉周古也虽然今则不取但存帝号何爽岁寒倘坚事大之心必不迫人于险　宋范仲淹荅赵元昊书曰伏以先大王归向朝廷心如金石我真宗皇帝命为同姓待以骨之亲封为夏王履此山河之大旌旗车服降天子一等恩信隆厚始终如一朝聘之使往来如家牛马驼羊之产金银缯帛之货交受其利不可胜纪塞垣之下逾三十年有耕无战禾黍云合甲胄尘委养生葬死各终天年使蕃汉之民为尧舜之俗此真宗皇帝之至化亦先大王之至功也自先大王薨大王嗣守其国爵命崇重一如先大王昨者大王以本国众多之情推立大位诚不获让理有未安而遣行人告于天子又遣行人归其旌节朝廷中外莫不惊愤请行人戮于都市皇帝念先帝岁寒之本意故夏王忠顺之大功岂一朝之失而遂絶之乃不杀而还一年以来疆事纷起耕者废耒织者废杼边界萧然岂独汉民之劳邪使战守之人死伤相枕哭泣相闻仁人为之流涕志士为之扼腕天子遣仲淹经度西事而命之曰有征无战不杀非辜王者之兵也仲淹拜手稽首敢不夙夜于懐至边之日见诸将帅多务小功不为大畧甚未副天子之意且蕃兵战死者非有罪也忠于大王耳汉兵战死者非有罪也忠于天子耳使忠孝之人肝脑涂地积累怨魄为妖为灾仲淹与招讨太尉夏公经畧枢密韩公尝议其事莫若通问于大王计而决之重人命也大王如能以爱民为意礼下朝廷复其王爵承先大王之志天下孰不称其贤哉大王从之则上下同其美利生民之患几乎息矣　明太祖与汉江西行省丞相胡廷瑞书曰郑仁杰至言足下有效顺之机此足下之明达也又恐分散所部属之他将此足下之过虑也吾起兵十年竒才英士得之四方其有能审天时料事几挺然委身而来者盖其意亦欲立功当世垂名后裔大丈夫相遇磊磊落落一笑契合洞见肺腑故尝推赤心以待之随其材而任使兵少则益之以兵位卑则隆之以爵财乏则厚之以赏此吾待将士之心也安肯散其部属负人来归之心哉陈氏诸将如赵普胜骁勇善战以疑见僇猜忌若此事竟何成近有龙江之役长张梁彭指挥诸人来防视吾诸将恩均义一无有所间况足下不劳一卒以完城来归者邪得失之机间不容发其早为之计　太祖与元将库库特穆尔书曰阁下以兴复为名提兵河北古人朝聘徃来不过将道诚意今汪河去而不返是所拘者少所失者大也阁下地非不远兵非不多所虑者张思道操刃于潼关李思齐抗衡于秦陇俞宝畜变于肘腋王信生衅于近郊阁下自以功成安如泰山坐使羣雄连结祸机一发首尾莫救此深为阁下惜所以数遣使人奉书凟听者是予欲尽一得之愚于阁下阁下何为自矜倘能遣使刻日将命以汪河钱祯等还岂惟不失前盟亦可取信天下如其不然我则命襄阳之师经唐邓之郊北趋嵩汝以安陆沔阳之兵掠徳安向信息使安丰濠泗之将自陈汝捣汴梁徐邳之军取济宁淮安之众约王信海道舟师防俞宝同入山东此时阁下之境必至土崩瓦解是又开我南国之兵端为彼后日之战祸阁下其审思之毋贻后悔　髙巍为建文帝上书燕王曰巍樗栎之材遨游山野经史自娱窃慕鲁仲连之为人喜与人排难解纷名世而不朽也今大王与朝廷有隙张皇三军抗御六师不知其何出在朝诸臣文者智筹武者勇奋执言仗义以顺讨逆殆无不胜之理巍不忍兵连祸稔挺身开说以为逞纤芥之积忿而覆百万之生灵岂仁智之为哉昔周公遭流言居东土以俟成王之悟大王诚解护卫甲兵释骨猜忌之疑塞谗贼离间之口大王宁不比隆于周公乎虑不及此遂檄逺迩大兴甲兵袭疆宇任事者得借口以为殿下假诛左班文臣实欲效汉呉王倡七国诛鼂错为名恐一旦奸雄豪杰鸠集无赖因时乗隙率众突起而横击之万一有失大王获罪先帝矣况朝廷以天下无限之师大王以一国有限之众应之大王同心之士大约不过三十万大王与我圣天子义则君臣亲则骨尚生离间之疑况三十万异姓之士可保终身困迫而死于殿下乎每念大王帝室最近之亲何至如此未尝不洒泣流涕也若大王信巍言上表谢罪按甲休兵朝廷寛宥再修亲好天意顺人心和太祖在天之灵亦安矣况大丧未终毒兴师旅其与泰伯夷齐求仁让国之义不大径庭矣乎虽大王有清夷朝廷之心天下不无簒夺嫡统之议幸而事成固中大王之计万世公论以大王为何如万一蹉跌于斯时也追复恳款之愚其可得欤愿大王熟思而审处焉


　　御定渊鉴函卷二百九十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百九十九
　　人部五十八【嘲戏】
　　嘲戏一
　　原诗曰善戏谑兮不爲虐兮　増论语孔子曰前言戏之耳　礼儒行孔子曰今众人之命儒也妄常以儒相诟病哀公闻此言也言加信行加义终没吾世不敢以儒爲戏　魏文帝典论曰文人相轻自古而然夫人善于自见而文非一体鲜能备善是以各以所长相轻所短里语曰家有敝帚享之千金斯不自见之患也　晋左思蜀都赋曰飬交都邑结俦附党剧谈戏论扼腕抵掌　齐孔稚珪北山移文曰南岳献嘲北陇腾笑列壑争讥攒峯竦诮慨游子之我欺悲无人以赴吊　宋程子遗书曰戏谑不唯害事兼亦志爲气所动不戏谑是持志之一端　张横渠东铭曰戏言出于思也戏动作于谋也发于声见于四支谓非己心不明也欲他人已
　　从不能也
　　嘲戏二
　　原左传曰晋人或以广队不能进楚人惎之脱扃少进马还又惎之拔斾投衡乃出顾曰吾不如大国之数奔也　晏子春秋曰晏子短小使楚楚人爲小门于大门侧而延晏子晏子不入曰使狗国者从狗门入今臣使楚不当从狗门入王曰齐无人耶对曰临淄张成帷挥汗成雨何爲无人但贤者使贤王不肖者使不肖王婴不肖故使王尔　又曰晏子使楚楚王谓左右曰晏婴习辞者也吾欲伤之若坐定防一人来及婴坐左右防人至王问何爲者曰齐人坐盗王视晏子曰齐人善盗乎晏子对曰婴闻橘逾淮北则爲枳叶徒相似其实味不同水土异也今此人生于齐不爲盗入楚则盗得无楚之水土使爲盗耶王笑曰寡人反取病焉　孔丛子曰平原君与子髙饮强子髙酒曰昔有遗谚尧舜千钟孔子百觚子路嗑嗑尚饮十榼古之贤圣无不能饮也吾子何辞焉子髙曰以穿所闻贤圣以道德兼人未闻以饮也平原君曰即如先生言则此言何出子髙曰出于嗜酒者盖其劝励探戏之辞非实然也平原君忻然曰吾弗戏子无所闻此雅言也　汉书曰东方朔自公卿在位皆傲弄无所爲屈上以朔口谐辞给尝问朔曰先生视朕何如主也对曰自唐虞之隆成康之际未足以逾当世伏观陛下功德陈五帝之上在三王之右非若此而已诚得天下贤士公卿在位咸得其人矣若以召公爲丞相孔丘爲御史大夫太公爲将军毕公髙拾遗于后卞庄子爲卫尉臯陶爲大理后稷爲司农伊尹爲少傅子贡使外国顔闵爲博士子夏爲太常孙叔敖爲诸侯相子产爲郡守王子庆忌爲期门上乃大笑续汉书曰边韶字孝先以文学知名敎授数百人韶
　　口辨曽昼假卧弟子嘲之曰边孝先腹便便懒读书但欲眠韶濳闻之应时对曰边爲姓孝爲字腹便便五经笥但欲眠思经事寐与周公通梦静与孔子同意师而可嘲出何典记　魏文帝典论曰孔融气体髙妙有过人者然不能持论理不胜辞至于杂以嘲戏及其所善扬班俦也　蜀志曰张裕饶先主嘲之曰昔吾居涿县特多毛姓东西南北皆诸毛也涿令称曰诸毛绕涿居乎裕即荅曰昔有作上党潞长迁爲涿令者去官还家时人与书欲署潞则失涿署涿则失潞乃署曰潞涿君先主无故裕云此也　又曰蜀遣邓芝使呉孙权谓芝曰若天下太平二主分理不亦乐乎芝对曰夫天无二日土无二王如并魏之后大王未深识天命则战争方始耳权大笑曰君之诚欵乃当尔耶　魏略曰丁谧父斐字文侯初随太祖太祖以斐乡里特饶爱之太祖征呉斐随行以家牛羸困私易官牛坐免官太祖调斐曰文侯印绶何在斐知见戏对曰以易饼太祖大笑谓左右曰东曹毛数白此家欲我重治我非不知此人不清良也譬如人家有盗狗而善捕防盗虽有小损而完我囊贮遂复斐官如初　又曰太祖请同防调王朗曰不能効君昔在防稽折秔米饭也朗仰而叹曰如朗昔者未可折而折如明公今日可折而不折　呉志曰蜀张奉使孙权以姓名调阚泽泽不能答薛综下行酒因劝云蜀者何也有犬爲独无犬爲蜀横目句身虫入其腹奉曰不当复说君呉耶综应声曰无口爲天有口爲呉君临万天子之都于是众坐喜笑而奉无以对　典略曰魏文帝尝赐刘桢廓落带其后欲借取以爲像因书调桢云夫物因人爲贵故在贱者之手不御至尊之侧今虽取之勿嫌其不反也桢答曰闻荆山之璞曜元后之宝隋侯之珠烛众女之好南垠之金登窈窕之首丰貂之尾缀侍臣之帻此四寳者伏朽石之下潜污泥之中而扬光千载之上皆亦未能初接于至尊也贵者所御贱者所先也故夏屋初成而大匠先立其下嘉禾始熟而农夫先尝其粒恨桢所带无他妙饰若实殊异尚可纳也　江表传曰孙权以郑泉爲中曰卿好于众中面陈或失礼敬宁不畏龙鳞乎对曰臣闻君明臣直朝廷上下无讳实恃洪恩不畏龙鳞后侍宴权欲怖之命提出有司治罪泉临出屡顾权呼还笑曰卿言不畏龙鳞何以临出而顾乎对曰实恃恩覆无忧至死但当出閤不能不顾耳　诸葛恪别传曰孙权尝防见蜀使费祎逆敕羣臣使至伏食勿起祎至权爲辍食而羣下不起祎调之曰鳯凰来翔麒麟吐哺驴骡无知伏食如故恪答曰爰植梧桐以待鳯凰有何燕雀自称来翔何不弹射使还故乡　王隐晋书曰武帝问郄诜卿自以爲何如诜对曰臣举贤良对策爲天下第一犹桂林之一枝若昆山之片玉帝笑侍中奏免诜诏曰吾与戏耳　文士传曰据嘲沙门于法龙曰今大晋广天下爲家何不全髪肤去袈裟舍故服被绮罗入沧浪濯清波随太阳耀春华而独上违父母之恩下失夫妇之匹虽受布施之名而有乞丐之实乎　语林曰晋孝武好与虞啸父饮酒醉拜不能起帝呼人扶啸父答曰臣位未及扶醉未及乱非分之赐所不敢当帝美之勅疏取语于是爲风俗人相嘲调辄云好语疏取又曰辛恭静见司马太傅问卿何处人答曰西人太傅应声戏之曰在西颇见王母不答曰在西乃不见西王母过东已见东王公太傅大悦　世说曰邓艾口吃语称艾艾晋文王戏之曰卿云艾艾爲是几艾邓答曰鳯兮鳯兮故是一鳯　又曰司马太傅斋中坐天明月净叹以爲佳谢景重答曰意谓不如有微云防缀太傅因戏谢曰卿居心不净乃复欲滓秽太清邪　又曰荀鸣鹤陆士龙俱防张茂先坐陆曰云间陆士龙荀曰日下荀鸣鹤陆曰既开青云覩白雉何不张尔弓彀尔矢荀答曰本谓是云龙骙骙乃是山鹿野麋兽微弩强是以发迟　又曰诸葛瑾爲豫州谓别驾云小儿知谈卿可与语别驾唤恪咄咄君恪因嘲之豫州乱矣何咄咄之有答曰君明臣贤未闻其乱恪复曰唐尧在上四凶在下答曰岂惟四凶亦有丹朱　顾凯之家传曰凯之见谢万因论神仙谓曰仙者之乘或羊或鹿使君当乘何物邪万曰居家者遇物斯乘卿辈即辕中客也　语林曰刘道真于河侧自牵船见一老妪采稆刘调之曰女子何不调机利杼而采稆女答曰丈夫何不跨马挥鞭而牵船　又曰道真尝与一人共柈中食见一妪将二儿过竝青衣调之曰青羊将两羔妪答曰两猪共一槽　又曰许元度将弟出都防诸人钦迟之既见乃甚痴便欲嘲弃之元度爲之作賔主相对真长叹曰元度爲弟防施十重铁歩障　又曰钟雅语祖士言我汝颍之士利如锥卿燕代之士钝如槌祖曰以我钝槌打尔利锥钟曰自有神锥何可得打祖曰既有神锥亦有神槌　晋中兴书曰刁彞于桓温坐嘲韩博曰君是韩卢后博误曰卿是韩卢后温笑曰刁以君姓韩故相问耳他自姓刁那得是韩卢后博曰明公未之思耳短尾者则爲刁也一坐推叹焉　世说曰庾元规语周伯仁曰诸人皆以君方乐周曰乐毅邪庾曰乐令耳周曰何乃刻画无盐以搪突西施邪　又曰桓南郡出射有刘参军与周参军同赌垂成惟少一破刘谓周曰卿此起不破我当相挞周曰何至受卿挞刘曰伯禽之贵尚不免挞而况于卿　又曰谢太傅始有东山之志桓公见药中有逺志问谢此药又名小草何以一物二称谢未即答郝参军答曰处则爲逺志出则爲小草谢公殊有愧色　増山堂肆考曰魏周泰爲新城太守司马宣王使钟毓嘲之曰君释登宰府三十六日拥旄盖守兵马郡乞儿乘小车一何驶乎泰曰君名公之子少有文采故守吏职猕猴骑土牛一何迟乎众賔咸悦　世说曰桓南郡与殷荆州语次因作了语顾恺之曰火烧平原无遗燎桓曰白布纒棺旒旐殷曰投鱼深渊放飞鸟次复作危语桓曰矛头淅米劒头炊殷曰百歳老翁攀枯枝顾曰井上辘轳卧婴儿殷有一参军在坐云盲人骑瞎马夜半临深池殷曰咄咄逼人盖仲堪眇目故也山堂肆考曰崔豹字正熊郡将姓陈者问正熊曰君
　　去崔杼几世答曰如明府之去陈恒　原沈约宋书曰何承天除著作时年已老诸佐竝名家年少荀伯子嘲之常呼爲妳母承天曰卿当云鳯皇将九子妳母何言邪　又曰刘义基封营道侯凡鄙无识始兴王濬谓义基曰陆士衡诗曰营道无烈心其义若何义基答曰下官初不识士衡何忽见苦　増人物志曰丘灵鞠尝诣禇彦回彦回不起曰比脚疾不复能起灵鞠曰脚疾亦是大事公爲一代鼎臣不可复爲覆餗　事文聚曰宋孝武狎侮羣臣短长肥瘦各有比拟多者谓之羊顔师伯缺齿号曰齴刘秀之俭吝呼爲老悭宗灵秀体肥每集防于坐赐器服饮食欲其占谢倾踣以爲欢王元谟太原人亦受老伧之目　又曰后魏元孚爲太保尚书令性机辩好酒貌短而秃周文帝偏所眷顾尝于室内置酒十瓶瓶容一斛瓶上皆加防欲以戏孚孚见喜曰吾兄弟辈甚无礼何爲窃入王家匡坐相对宜早还宅因持酒归文帝抚掌大笑　又曰北齐卢思道聘陈设宴聨句作诗先唱者讥北人云榆生欲饱汉草长不肥骡北人食榆故云思道即续之曰共甑分炊饭同铛异煮鱼谓南人同炊异也　山堂肆考曰齐世有席毘嗤鄙文学嘲刘逖曰君文如朝菌须防之翫岂比吾千丈松刘答曰既有寒木又发春花可乎席不能屈　又曰长孙无忌嘲欧阳询曰耸膊成山字埋肩畏出头谁令麟阁上画此一猕猴询应声曰索头连背暖漫裆畏肚寒只縁心浑浑所以面团团太宗笑曰询殊不畏皇后耶　事文聚曰李白开元中谒宰相封一板上题云海上钓鼇客李白相问曰先生临沧海钓巨鼇以何物爲钩线曰风浪逸其情乾坤维其志虹霓爲丝明月爲钩又曰以何物爲饵曰以天下无义气丈夫爲饵丞相悚然　通鉴纪事曰德宗时宣武节度使刘洽等军破淄青魏博之兵于徐州于是李纳遣其将王温防魏博共攻徐州上爲发朔方兵五千人以唐朝臣将之与刘洽等共救之时朔方兵资装不至旗服弊恶宣武人嗤之曰乞子能破贼乎朝臣以其言激怒士卒且曰都綂有令先破贼营者营中物悉与之士皆愤怒争奋遂渉水横击之斩首数千级尽得其辎重乃谓宣武人曰乞子之功孰与宋多宣武人皆慙　山堂肆考曰贾岛狂狷行薄裴晋公于兴化作池亭岛爲诗嘲之曰破却千家作一池不栽桃李种蔷薇蔷薇花谢秋风起荆棘满庭君始知人皆恶其不逊　又曰皮日休赋龟诗嘲归氏子曰硬骨残形知几秋尸骸终是不风流顽皮死后钻应徧都爲平生不出头归氏子嘲日休云八片尖皮砌作毬水中浸了火中揉一团闲气如常在惹踢招拳卒未休　唐书曰浑瑊年十一善射随父释之防秋朔方节度使张齐丘戏曰与乳媪俱来邪是歳立跳荡功　又曰李藩爲秘书郎时王仲舒与同舍郎韦成季吕洞日置酒相乐慕藩名强致之仲舒等爲俳説廋语相狎昵藩一见谢不往曰吾与终日不晓所语何哉　又曰郑綮善诗其语多俳谐故使落调世共号郑五歇后体及昭宗用爲相宗戚诣庆綮搔首曰歇后郑五作宰相时事可知矣　山堂肆考曰南唐冦豹谢观同在崔裔相公门下豹辞去公爲设祖席席上多蝇观戏豹曰青蝇被扇扇离席豹见户上白圗即答曰白遭钉钉在门　五代史曰晋军破燕执刘仁恭守光与其妻子南走沧州田家擒之送幽州晋王方大飨军士引见守光戏之曰主人何避客之遽邪　又曰后唐孙晟奔于呉李昪以爲右仆射与冯延已竝爲相晟轻延已爲人尝曰金椀玉杯而盛狗屎可乎　事文聚曰杨大年亿尝与客碁石资政中立自外至坐于一隅大年因诵贾谊鵩鸟赋戏之曰止于坐隅貌甚闲暇石遽答曰口不能言请对以臆　又曰杨文公尝戒其门人爲文宜避俗语既而公作表云伏惟陛下德迈九皇门人郑戬遽请于公曰未审何时得卖生菜于是公大笑而易之　又曰盛文肃公丰肌大腹而眉目清秀丁晋公疎痩如削二公皆浙人也竝以文辞知名于时梅学士询性喜焚香其在官所每晨起将视事必焚香两炉以公服罩之出则两防郁然浓香满室有窦文賔者五代汉相正固之孙也以名家子有文行爲馆职而不喜修饰经时未尝沐浴时人爲之语曰盛肥丁瘦梅香窦臭也　又曰晏元献公少年性豪俊所延賔客一时名士多出其门爲南京留守幕下王琪张亢最爲上客亢体肥大琪目爲牛琪最骨立亢目爲猴二人以此自相讥诮琪尝嘲亢曰张亢触墙成八字亢应声曰王琪望月叫三声一坐爲之大笑　山堂肆考曰鲁宗道直龙圗阁时济阳丁公方用事一日鲁以公事造其第盘辟之际丁即曰学士拜时衫窣地鲁应声曰侍中宴处幕漫天时丁有异心神悸胆衂殆不能支　又曰宋景文修唐史好以艰深之辞文浅易之説欧阳公思有以训之一日大书其壁曰宵寐匪祯札闼洪休宋见之曰非夜梦不祥题门大吉邪何必求异如此欧公曰李靖传云震霆无暇掩聪亦是此也景文慙而改之　又曰王介甫多思而善凿时出一新説已而悟其非也则又出一説以解之尝与刘贡父共食辍筯而问曰孔子不撤姜食何也贡父曰本草生姜食多损智道非明民将以愚之孔子以道敎人者也故不撤姜食所以愚之也介甫欣然而笑乆之乃悟其戏已也　又曰欧阳永叔在政府以诗寄汝隂处士常秩曰笑杀汝隂常处士十年骑马聴朝鸡既而王介甫秉政以右正言直史馆召秩秩遂起有无名子改前诗曰昔日汝隂常处士却来马上朝鸡秩旧治春秋着讲解十卷自谓圣人之意尽在是矣介甫不好春秋秩遂置其所学熙宁六年两河荒歉诏令青苖本钱权行倚阁介甫戏秩曰公之春秋亦倚阁乎　人物志曰刘贡父善戏尝与王汾同在馆中汾病口吃贡父赞曰恐是昌家又疑非未闻雄名只有艾气　又曰贡父尝造王介甫有客献策决梁山泊可得溉田万顷但湏得贮水之地介甫沉思者乆之贡父抗声曰此甚不难介甫欣然问之曰别穿一梁山泊则足以贮此水矣　山堂肆考曰宋王观恃才放诞陆子履慎黙于事无可否观尝少之然二人极相善观尝寝疾子履徃候之观以方防包裹坐帐中子履笑曰体中小不佳何至是所谓王三惜命也观厉声曰王三惜命何如陆四括囊　又曰王介性轻率人谓其有风疾出守湖州王荆公以诗送之曰呉兴太守美如何栁恽诗才未足多遥想郡人迎下担白苹洲渚正沧波其意以水值风即起波也介悟其意遂和十篇盛气而诵于荆公其一曰呉兴太守美如何太守从来恶祝鮀生若不爲上柱国死时犹合代阎罗荆公笑曰阎罗王见阙请速赴任　事文聚曰元丰中髙丽遣一僧入贡颇辩慧杨次公接伴一日出令曰要两古人姓名争一物僧曰张良邓禹争一伞良曰良伞禹曰禹伞次公曰许由鼂错争一葫芦由曰由葫芦错曰错葫芦　又曰刘攽嘲王觌云汝何故见卖觌曰卖汝直甚分文攽早朝王汾戏之曰紫宸殿下频呼汝攽答曰寒食原头屡见君【宋制常朝知班吏多云班班谓之唤班汾音焚】　山堂肆考曰陈少卿亚善诗滑稽尤甚尝与蔡君谟防于僧舍君谟题诗屏间曰陈亚有心终是恶亚即索笔对曰蔡襄无口便成衰　又曰郭忠恕嘲司业聂崇义曰近贵全爲瞆攀龙只是聋虽然三个耳其奈不成聪崇义即答云勿笑有三耳全胜蓄二心　又曰陆伯麟侧室育子友人陆象翁以启戏贺之曰犯帘前禁寻灶下盟玉虽种于蓝田珠将还于合浦移夜半鹭鸶之歩几度惊惶得天上麒麟之儿这回喝采既可续诗书礼乐之脉深嗅得油盐酱醋之香　又曰西清诗话李义山杂纂品目数十盖以文滑稽者其一曰杀风景谓清泉濯足花下晒禈背山起楼烧琴煑鹤对花啜茶松下喝道晏元献罢相守颍以惠山泉烹日注置酒赋诗曰稽山新茗绿如烟静挈都蓝煑惠泉未向人间杀风景更持醪醑醉花前又王荆公居金陵大漕蒋之奇夜谒公于蒋山驺唱甚都公取松下喝道语作诗戏之曰扶衰南陌望长楸灯火如星满地流但怪传呼杀风景岂知禅客夜相投　又曰东坡尝与刘贡父言某与舍弟习制科时日享三白食之甚美不复信世间有八珍也贡父问三白之説坡言是一撮盐一碟生萝卜一盌饭贡父大笑乆之以简招坡吃皛饭坡不复省忆云贡父读书多必有出处比至赴食见案上所设惟芦卜盐饭而已始悟贡父以三白爲戏将去云明日可见过当具毳饭贡父虽知其爲戏且不知毳饭所设何物迨往谈论过午不设食贡父饥甚索饭坡云少待如此者再三贡父曰饥不可忍矣坡徐曰盐也毛芦菔也毛饭也毛非毳饭而何贡父捧腹曰固知君必报东门之役然虑不及此坡始命进食而去至今俗呼无曰毛　又曰尤延之与杨诚斋爲金石交延之一日言有一经句请秘监对曰杨氏爲我诚斋应声曰尤物移人　又曰诚斋戏呼延之爲蝤蛑延之呼杨爲羊一日食羊肠延之曰秘监锦心綉肠亦爲人所食杨笑吟曰有肠可食何湏恨犹胜无肠可食人世称蟹爲无肠公子一坐大笑　又曰西涯李公喜谑居政府时庶吉士进见公曰今日诸君试属一对云庭前花始放众哂其易各思一语应之曰总不如阁下李先生众一笑而散　又曰陆式斋大参留滞署最久其迁职方也西涯时爲学士戏语之曰先生其知几乎曷爲又入职方也式斋应声曰太史非附热者奈何只管翰林邪闻者以爲善谑
　　嘲戏三
　　原题驴面　觅鹦父【呉志诸葛瑾字子瑜面长似驴呉王权使题驴面上曰诸葛子瑜瑾子恪请益两字曰之驴权即以驴赐恪　恪侍权坐有白头鸟集殿前恪曰白头翁张昭年老疑恪戏之因曰恪欺陛下未有鸟名白头翁请覔白头母恪曰鸟有鹦母请覔鹦父】　天子无戏　先祖相讥【吕氏春秋成王援梧叶以爲珪授唐叔虞曰此封汝虞以告周公公请封王曰与虞戏尔公曰天子无戏言于是遂封虞于唐　晋书贾充尝宴朝士庾纯后至谓曰君行常在人前今何在后纯曰有市井事不了是以来后纯之先曽爲五伯者之先曽爲市魁者故此相讥】　戏偃　靳万【上见论语左传宋万归宋宋公靳之曰始吾敬子今子鲁囚也吾不敬子矣万病之遂弑宋公注戏而相狎曰靳】
　　玩人　侮予【书玩人防德　诗今此下民或敢侮予】　士女相谑　前后相讥【上见诗　世説孙绰好讥调与习凿齿共行绰在前顾谓习曰沙之汰之瓦砾在后习曰簸之之糠粃在前】　狎侮　矜庄【书狎侮君子罔以尽其心　郑诗笺君子之德有张有弛不常矜庄故有戏谑之云耳】　増肉谱　瘿相【唐书李守素署天策府仓曹参军通姓氏学世号肉谱虞世南与论人物始言江左山东尚相酬对至北地则笑而不答叹曰肉谱可畏许敬宗曰仓曹此名岂雅目邪世南曰昔任彦升通经时称五经笥今以仓曹爲人物志可乎　宋史王钦若状貎短小项有附疣时人目爲瘿相】　乞马　移鱼【长庆集白乐天就裴晋公乞马裴赠以一马戏爲诗曰君若有心求逸足我还留意在明珠盖用爱妾换马事白即答云安石风流无奈何欲将赤骥换娇娥不辞便送东山去临老无人与唱歌　山堂肆考宋李章姑苏人赴隣人集主人素鄙既进其主人前一鱼特大章即请于主人曰毎见人书苏字不同其鱼字合在左边是合在右边是主人曰古人作字不拘一体移易从便也章即引手取鱼示众云领主人指挥今日左边之鱼亦合从便移过右边一座辍饮大笑】　惊蝴蝶　碧鹳雀【北齐书魏收字伯起折节读书以文章显然素性轻薄人号爲惊蝴蝶　唐书润州刺史韦诜有女择配参军裴寛帏其族使观之寛时衣碧瘠而长既入族人皆笑呼爲碧鹳雀】　沐猴冠　麒麟楦【汉书项羽思东归曰富贵不归故乡如衣绣夜行耳韩生退曰人言楚人沐猴而冠果然羽闻之烹韩生按沐猴猕猴也虽着衣冠心不人久之即欲褫去以喻楚人之性暴躁也　唐书杨烱每呼朝士爲麒麟楦或问之答曰今假弄麒麟者必修饰其形覆之驴上厐然异物及去其皮还是驴耳无德而朱紫何以异是】　被冻蝇　着热狗【又曰苏味道王方庆同爲凤阁侍郎或问张元一曰二子孰贤答曰苏如九月得霜鹰王如十月被冻蝇或问其故曰得霜鹰俊健被冻蝇顽钝也　山堂肆考唐狄梁公谓卢献曰足下配马乃作驴献曰中劈明公成二犬仁杰曰狄字火旁非犬也献曰犬边有火乃着热狗也】眼小　耳大【濳确书宋太祖尝与赵普言及桑维翰普曰维翰爱钱上曰茍用其长当防其短措大眼孔小赐与十万贯则塞破屋子矣　事文聚唐节度使李忠臣奏对德宗谓曰卿耳长大贵人也忠臣曰臣闻驴耳甚大龙耳即小臣耳虽大乃驴耳也上悦之】　李趋儿　章得象【山堂肆考唐姚岘好滑稽有文学仆射姚南仲廉察陜郡以岘爲宗忽一日有人投刺云李过庭南仲云过庭之名甚新未知谁家子弟左右皆曰不知问岘知之乎岘曰恐是李趋儿南仲久方悟而大笑　归田録章郇公得象与石资政中立素相友善而石喜谈谐常戏章云昔时有戴松牛韩干马而今有章得象也】　石学士　辛太公【事文聚石曼卿善戏谑尝出马惊堕地从吏遽扶掖升鞍曼卿曰赖我是石学士若瓦学士岂不跌碎乎　山堂肆考辛郁字太公弱冠遇太宗于行所上问何人对曰辛太公上曰何如旧太公郁曰旧太公八十始遇文王臣今年适十八已遇陛下过之逺矣上遂命直史馆】　真神童真郭【见闻録明肃宗朝刑部赵尚书乃费阁老同年也毎投谒费书年晩生同馆屠公应埈曰赵老真神童问何故云费鵞湖二十作状元最少今渠称年晩生非神童而何相对抚掌　事文聚政和间殿试何爲状元潘良贵次之皆年少有风貎而第三人郭孝友颇古怪唱名日呵出御街观者皆曰状元真何郎榜眼真潘郎第三人真郭郎也】　三旨相公　七字舍人【宋史王珪在神宗时自执政至宰相凡十六年无所建明当时目爲三旨相公以其上殿进呈云取圣旨上可否讫云领圣旨退谕禀事者已得圣旨也　吕溱字济叔开敏善议论一时名辈皆推许然自贵重接賔客不过数语时目爲七字舍人云】　土地卷来　河神扶出【山堂肆考王知训帅宣州性贪婪因入觐赐宴伶人戏作緑衣大面如或问何爲者答曰吾宣州土地也问何故来此曰王知训入觐和地皮卷来故得至此事文聚苏东坡滑稽帖王状元未第时醉堕河爲水神扶出曰公有三百千料钱若死于此何处消破明年遂登第士久不第者亦效之阳醉落河河神亦扶出士大喜曰我料钱几何神曰吾不知也但三百瓮黄虀无处消破耳】　效颦　安防【襄阳记刘季和性爱香常如厠还辄过香炉上主簿张坦曰人名公作俗人不虚也季和曰荀令君至人家坐席三日香坦曰丑妇效颦见者必走公欲某遁去邪季和大笑　事文聚张逸知成都僧文鉴求见时华阳簿张唐辅同在客次唐辅欲搔首方脱乌巾睥睨文鉴置于其首文鉴大怒诉于张公公问其故唐辅曰某方头痒取下幞头无处顿放见大师头闲遂权顿少时不意其怒也】挥蝇　餧驴【唐书元稹爲江陵士曹与监军崔潭峻善潭峻归朝献稹歌诗乃以爲祠部郎】
　　【中知制诰朝论鄙之会同僚食于阁下有青蝇集其上中书舍人武儒衡以扇挥之曰适从何来遽集于此同僚皆失色儒衡意气自若　事文聚齐地多寒春深未莩甲方立春有村老挈苜蓿一筐以馈艾子且曰此物初生谨先以荐艾子喜曰烦汝致新然我享之后次及何人曰献公罢即割以餧驴也】　大见揶揄　复知寒暑【世説罗友在桓温府以家贫乞禄温谓其诞肆许而不用后同府有得郡者温爲席送别友至独后问之答曰昨奉教旨首旦出门于中路逢一大见揶揄云我只见汝送人作郡不见人送汝作郡民始怖终惭不觉淹缓温虽笑其滑稽而心颇愧焉后以爲防阳太守　陈书徐陵使魏魏人授馆宴賔是日甚热主客魏收嘲陵曰今日之热当因徐常侍来陵即答曰昔王肃至此爲魏始制礼仪今我来聘使卿复知寒暑大慙】　喙长手重　口正心邪【山堂肆考唐陆余庆善论事而短于判时人嘲之曰陆君説事喙长三尺判事手重千斤　唐书髙祖尝嘲苏世长曰卿何名长而意之短口正而心之邪耶世长曰名长意短诚如圣旨口正心邪不敢奉诏】　活剥生吞　逆取顺守【容斋随笔唐李义府诗镂月爲歌扇裁云作舞衣同时人张懐庆窃爲已作各増两字生情镂月爲歌扇出性裁云作舞衣故当时有活剥生吞之诮山堂肆考宋呉敏字元中在辟雍时试经义五篇尽用王氏字説据援精博蔡京爲进呈特免过省以爲学説之劝及作相请复春秋科反攻王氏徐择之爲左相语人曰元中此举虽汤武不能过客不觧择之曰逆取而顺守元中甚不平】　杜园贾谊热熟顔回【事文聚陈和叔爲举子通率少检后举制科骤爲质朴时号热熟顔回时孔仲举对制防言天下有可叹息恸哭者旣而被斥和叔曰孔生真杜园贾谊也王平甫闻之曰杜园贾谊好对热熟顔回】落水三公　堕车仆射【齐书司徒褚渊送湘州刺史王僧虔阁道壊坠水仆射王】
　　【俭尝牛惊跌下车谢超宗抚掌笑戏曰落水三公堕车仆射】　子云之解客嘲　孟坚之答賔戏【本白帖详前下同】　钟雅有利锥之戏　士龙有白雉之嘲　孝先昼寝弟子兴便腹之嘲　言偃歌仲尼发割鸡之戏
　　嘲戏四
　　原谑浪【见诗】　旁狎【礼不旁狎】　启宠【书无启宠纳侮】　好弄【左传夷吾弱不好弄】　増于思【左传宋城华元爲植廵功城者讴曰睅其目皤其腹弃甲而复于思于思弃甲复来】朱儒【左传臧纥救鄫侵邾败于狐骀国人曰朱儒朱儒使我败于邾】　禁脔【晋书谢混少有】
　　【羙誉元帝爲晋陵公主求壻谓王珣曰子壻但如刘眞长王子敬便足如王处仲桓元子诚可才小富贵便豫人家事珣对曰谢混不及眞长不减子敬帝曰如此便足未几帝崩袁崧欲以女妻混珣曰卿莫近禁脔混后果尚主初元帝鎭建康时公私窘罄毎得一防以爲珍羙而项上一脔尤美羣下未敢食辄以荐帝于时呼爲禁脔故珣因以爲戏】　和鼓【宋史曹利用掌枢府冯宠自恣而张士逊居其间未尝有是非之言时目之爲和鼓】　待汤【见闻録明李西涯在政府宴会试贡士若干人酒数行俱起辞公曰且止有塲中题愿商之东面而征西夷怨南面而征北狄怨诸君亦知所以然乎众思颇久未解公笑曰无他只是待汤耳】度撰【湘山野録盛文甫撰张文节神道碑石参政中立急问曰谁撰盛卒曰度撰满堂大笑】
　　虀赋【事文聚范文正公少时作虀赋其警句云陶家瓮内淹成碧緑青黄措大口中嚼出宫商角征】策结【见闻録明二编脩谒李西涯西涯曰近有一防题两翰林九年考满推擢何官二君笑云防破】
　　【未有先有一防结执事事也执事责也愚生何有焉公大笑即日奏补宫坊】　园外狼【归田録石中立天禧中爲贠外郎时西域献狮子畜于御苑日给羊肉十五觔石率同僚往观或曰吾辈忝与郎曹反不及一兽石曰汝何不知分彼乃苑中狮子吾曹园外狼耳安可竝耶】　秃角犀【唐书杜悰出入将相厚自奉养未尝荐进幽隐佑之素风衰矣故时号爲秃角犀】　造榜天【又曰僖宗时陆扆举进士时方迁幸六月牓出后爲翰林学士中书舍人毎甚暑他学士辄戏曰造榜天也以讥扆进非其时】　没字碑【五代史后唐豆卢革罢相任圜与安重诲郑珏孔循议择当爲相者圜意属李琪他日明宗问谁可相者重诲以崔协对圜前争曰重诲未谙朝廷人物天下皆知崔协不识文字而虚有仪表号爲没字碑臣以陛下误加采擢比不知书以臣一人取笑足矣相位有几岂容更益笑端】　刘棉花【明史记事刘吉在内阁人呼爲刘棉花谓其愈弹愈起也】　姜制之【山堂肆考苏子瞻与姜濳同坐濳字至之先举令曰坐中各要一物是药名乃指子瞻曰君药名也问之曰子苏子子瞻应声曰君亦药名也非半夏即是厚朴姜请其故曰非半夏厚朴何故曰姜制之】　解事仆射【唐书髙宗时戴至德爲尚书右仆射刘仁轨爲左人有所诉率优容之至德乃诘究本末由是当时多称仁轨号爲解事仆射尝更日听讼有妪诣省至德已牒妪乃复取曰初以爲解事仆射今乃非至德笑还之】　汗淋学士【事文聚王平甫学士躯干魁硕盛夏入馆下马流汗浃衣刘贡父曰君眞所谓汗淋学士也】　相公问否【山堂肆考宋盛度体丰肥一日自前殿趋出宰相在后盛初不知忽见即欲趋避行百余歩乃得直舍隐于其中石中立见其喘甚问之盛告其故石曰相公问否盛曰不问别去十余歩乃悟骂曰奴乃以我爲牛】　卿自难记【人物志唐许敬宗性轻傲见人多忘之或谓其不聪曰卿自难记若遇曹刘沈谢暗中摹索亦可识也】　寻常百姓【山堂肆考宋杨德建号湖隂先生丹阳陈辅毎清明上塜即过先生居清谈终日率以爲常题一絶于门曰北山松粉未飘花白下风清日脚斜身是旧时王谢燕一年一度到君家杨吟赏久之曽称于王荆公公笑曰此正戏君爲寻常百姓耳杨亦大笑】　狎侮寮友【宋史王曽与杨亿同爲侍从亿善谈谑凡寮友无不狎侮至与曽言则曰吾不敢以戏也】　刑于寡妻【南齐书谢朓初告王敬则反状谢妻是敬则女常懐刀欲报谢谢不敢相见及爲吏部郎谢自叙谦挹沈昭畧谓之曰卿人地之羙无愧此职但恨今日刑于寡妻耳】　许爲长史【宋书太祖尝面许张融长史敕竟不下张乗一马甚瘦太祖见之问曰卿马何瘦给粟多少张曰日给一石上曰食粟不少何瘦如此张曰臣许而不与明日即除司徒长史】
　　嘲戏五
　　原诗晋李充嘲友人诗曰同好齐欢爱纒绵一何深子既识我情我亦知子心燕婉歴年歳和乐如瑟琴良辰不我俱中阔似商参尔隔北山阳我分南川隂嘉防罔克从积思安可任目想妍丽姿耳存清媚音修昼兴永念遥夜独悲吟逝将寻行役言别涕沾愿示降玉趾一顾重千金　増韩愈调张籍诗曰李杜文章在光焰万丈长不知羣儿愚那用故谤伤蚍蜉撼大树可笑不自量伊我生其后举颈遥相望夜梦多见之昼思反微茫徒观斧凿痕不瞩治水航想当施手时巨刄磨天扬垠崖划崩豁乾坤摆雷硠惟此两夫子家居率荒凉帝欲长吟哦故遣起且僵翦翎送笼中使看百鸟翔平生千万篇金薤垂琳琅仙官敕六丁雷电下取将流落人间者太山一豪芒我愿生两翅捕逐出八荒精诚忽交通百怪入我肠刺手拔鲸牙举瓢酌天浆腾身跨汗漫不着织女襄顾语地上友经营无太忙乞君飞霞佩与我髙颉颃
　　原文汉东方朔答客难曰苏秦张仪一当万乘之主而身都卿相之位泽及后世今子大夫修先王之术慕圣人之义自以爲智能海内无双然悉力尽忠以事圣帝旷日持乆官不过侍郎位不过执防意者尚有遗行耶东方先生仰而应曰苏秦张仪之时周室大壊诸侯不朝力政争权相擒以兵得士者强失士者亡故説得行焉今则不然圣帝流德天下震慴诸侯賔服安于覆盂动犹运掌贤不肖何以异哉尊天之道顺地之理物无不得其所故绥之则安动之则苦尊之则爲将卑之则爲虏抗之则在青云之上抑之则在深渊之下虽欲尽节效情安知前后使苏秦张仪与仆竝生于今之世曽不得掌故安敢望侍郎乎　扬雄解嘲曰客嘲扬子曰吾闻上世之士人纲人纪析人之珪儋人之爵纡青拖紫朱丹其毂今吾子幸得遭盛明之世处不讳之朝歴金门上玉堂有日矣曽不能画一奇出一策上説人主下谈公卿顾黙而作太元五千文深者入黄泉髙者出苍天大者含元气纎者入无伦然位不过侍郎擢才给事黄门意者元得无尚白乎何爲官之拓落也扬子笑而应之曰客徒欲朱丹吾毂不知一跌将赤吾之族也往者周网解结羣鹿争佚士亡常君国无定臣得士者富失士者贫今大汉左东海右渠搜前番禺后椒涂散以礼乐风以诗书天下之士雷动而云合鱼鳞杂袭咸营于八区家家自以爲稷契人人自以爲臯陶戴纚垂缨而谈者皆拟于阿衡五尺童子羞比晏婴与夷吾旦握权则爲卿相夕失势则爲匹夫譬若江湖之涯渤海之岛乘鴈集不爲之多双鳬飞不爲之少向使上世之士处乎今世策非甲科行非孝亷举非方正又安得青紫且吾闻之也攫拏者亡黙黙者存位极者宗危自守者身全是故知元知黙守道之极爰清爰静游神之廷惟寂惟漠守德之宅世异事变人道不殊彼我易时未知何如故有造萧何律于唐虞之世则谬矣有作叔孙通仪于夏殷之时则惑矣有建娄敬之策于成周之世则悖矣有谈范蔡之説于金张许史之间则狂矣夫萧规而曹随留侯画策陈平出奇功若泰山响若阺隤虽其人胆智哉亦会其时之可爲也故爲可爲于可爲之时则从爲不可爲于不可爲之时则凶　后汉班固賔戏曰太上有立德其次有立功是以圣治世栖栖遑遑孔席不防墨突不黔由此言之取舍者昔人之上务著作者前烈之余事耳今吾子幸游帝王之世躬带绂冕之服卒不能摅首尾奋翼鳞使见之者景骇闻之者响震徒枕经籍纡体衡门潜神黙记亘以年歳然而器不贾于当已用不效于一世虽驰辩如涛波摛藻如春华犹无益于殿最也主人曰若賔之言斯所谓见势利之华闇道德之实守穾奥之荧烛未仰天庭而覩白日也曩者王涂芜秽周失其驭侯伯方轨战国横骛当此之时搦朽磨钝铅刀皆能一断商鞅挟三策以钻孝公李斯奋时务而要始皇彼皆蹑风尘之防履颠沛之势朝爲荣华夕而憔悴福不盈眦祸溢于世且功不可以虚成名不可以僞立韩设辩而徼君吕行诈以贾国説难既遒其身乃囚秦货既贵厥宗亦坠方今大汉洒埽羣秽夷险芟荒廓帝纮恢皇纲基隆于羲农规广于黄唐其君天下也炎之如日威之如神凾之如海飬之如春譬犹夫草木之殖山林鱼鸟之毓川泽参天地而施化岂云人事之厚薄哉賔曰若夫鞅斯之伦既闻命矣敢问上古之士处身行道辅世成名可述于后者黙而已乎主人曰何爲其然也昔者咎繇谟虞箕子访周言通帝王谋合圣神殷説梦发于傅岩周望兆动于渭濵皆俟命而神交匪词言之所信故能建必然之策展无穷之勲也若乃牙旷清耳于管弦离娄眇目于毫分逄防絶技于弧矢班输摧巧于斧斤仆亦不任厠技于彼列故宻尔自娯于斯文　崔骃达防曰或说已曰今子韬韥六经服膺道术歴世而游髙谈有日然下不歩卿相之庭上不登王公之门进不党于赞已退不渎于庸人师友道德合符曩真盖髙树靡隂独木不林随时之宜道贵从凡答曰有是信乎子茍欲免吾以世路不知其跌而失吾之度也昔尧含慼而皐陶谟髙祖叹而子房虑祸不散而曹绛奋结不解而陈平权及策合道从克乱弭冲乃将铭昆吾之冶勒景襄之钟今圣上之育斯民也朴以皇质雕以唐文六合怡怡比屋爲仁夫君子非不欲仕也耻夸毗以求举非不欲室也恶登墙而楼处叫呼鬻悬旌自表非随和之宝也曝智曜世回以干禄非仲尼之道也　崔寔答讥曰客有讥夫人之享天爵而应睿也必将振民毓德弭难济时故或阶媵以纳説或桎梏而不辞或击角以自或飬老以待期及其规合策从勲绩克章拨乱夷险九合一匡圣人大宝唯斯爲光今子游精太清潜思九元励节缥霄抗志浮云口愿甘而尝苦身乐逸而长勤志求贵而永卑情好富而困贫慕荣名而失厚思虑劳乎形神答曰子徒休彼綉衣不知嘉遁之独肥也且麟隐于遐荒不纡机穽之路凤翔于寥廓故节髙而可慕李斯奋激果失其度胥种遂功身乃无处观夫人之进趋也不揣已而干禄不揆时而要防或遭否而不遇或智小而谋大纎芒毫末祸亟无外荣速激电辱必弥世故曰爱饵衔钩悔在鸾刀披文食豢乃启其毛若夫守恬履静澹尔无求沈缗濬壑栖息髙丘虽无炎炎之乐亦无灼灼之忧余窃嘉兹庶遵厥猷　蔡邕释诲曰务世公子诲于华颠胡老曰今夫子生清穆之世禀醇和之器覃思典籍韫韥六经安贫乐贱与世无营曽不能登天庭叙伦埽六合之秽慝清宇宙之埃尘小子惑焉胡老曰若公子所谓覩暧昧之利而忘昭晰之害专必成之功而忽蹉跌之败也智者骋诈辨者驰説武夫奋略战士讲鋭雷骇风驰雾散云披连衡者六印磊落合从者骈组流离据巧蹈机以忘其危夫花离蒂而萎条去榦而枯女冶容而滛士背道而辜人毁其满神疾其邪利端始萌害渐亦芽贪夫殉财夸者死权瞻仰世事体躁心烦暝谦盈之效迷损益之数骋驽骀于修路慕麒麟而増驱卑俯乎外戚之门乞助乎近贵之誉愿荣未副从而颠踣九河盈溢非一曲所防带甲百万非一勇所抗今子责匹夫以清宇宙庸可以水旱而累尧汤乎是以君子推防达着寻端究绪履霜知冰践露知暑　魏陈琳应讥曰客有讥余者云闻君子动作周旋无所茍而已矣今主君钟隂阳之美总圣贤之风固非世人所能及然遭狼肆虐社稷陨倾既不能抗节服义与主存亡而背枉违难耀兹武功徒独震扑山东剥落元元结疑本朝假拒羣奸使已防噂沓之谤而他人受讨贼之勲捐功弃力以德取怨贱文德而贵武勇任权谲而背旧章无乃非至德之纯美而有阙于后人哉主人曰是何言也夫兵之设亦乆矣所以威不轨而惩淫慝也夫申鸣违父乐羊食子季友鸠兄周公戮弟犹忍而行之王事所不得已也而况将避防慝之嫌弃社稷之难爱暂劳之民忘永康之乐此庸夫犹所不爲何有冠世之士哉昔洪水滔天泛滥中国伯禹治之过门而不入率万方之民致力乎沟洫及至箫韶九成百兽率舞垂拱无爲而天下晏如夫岂前好勤而后媮乐乎盖以彼劳求斯逸也夫世治责人以礼世乱考人以功斯各一时之宜故有论战阵之权于清庙之堂者狂矣陈爼豆之器于城濮之墟者则悖矣是以达人君子必相时以立功必揆宜以处事孝灵既防宦官放祸栋臣残酷宫室焚火主君乃芟凶族夷恶丑荡涤朝奸清澄守职也既乃卓爲封蛇幽鸩帝后强以簒国非力所讨违而去之宜也是故天赞人和无思不至用能合师百万若运诸掌也今以寛爲宇仁义爲庐若地之载如天之焘故当其闻管籥之声则恐民之病也见羽毛之美则惧士之劳也察稼穑之不时则推民之匮也临台观之崇髙则恤役之病也是以虚心恭已取人之谟辟四门广谏路贵谠言贱巧僞虑不专行功不擅美咨事若不及求諐恐不闻用能使贤智者尽其策勇敢者竭其身故举无遗阙而风烈宿宣也　増曹植释愁文曰予以愁惨行吟路边形容枯悴忧心如醉有元灵先生见而问之曰子将何疾以至于斯答曰吾所病者愁也先生曰愁是何物而能病子乎愁之爲物惟恍惟惚不召自来推之弗徃寻之不知其际握之不盈一掌寂寂长夜或羣或党去来无方乱我精爽其来也难退其去也易追临餐困于哽咽烦寃毒于酸嘶加之以粉饰不泽饮之以兼肴不肥温之以金石不消麾之以神膏不希授之以巧笑不悦乐之以丝竹増悲医和絶思而无措先生岂能爲我蓍龟乎先生作色而言曰子徒辨子之愁形未知子愁所由而生我独爲子言其发矣方今大道既隐子生末季沉溺流俗惑名位濯缨弹冠趦趄荣贵坐不安席食不终味遑遑汲汲或憔或悴所欲者名所殉者利良由华薄凋损正气吾将赠子以无爲之药给子以淡薄之汤刺子以虚之鍼炙子以淳朴之方安子以恢廓之宇坐子以寂寞之牀使王乔与子遨游而逝黄公与子咏歌而行庄子与子具飬神之撰老与子致爱性之方趣僻路以栖迹乘轻云以翺翔于是精骇魄散改心回趣愿纳至言仰崇元度众愁忽然不辞而去宋苏轼补龙山文曰丙子重九客有言桓温龙山之会风吹孟嘉防落温遣孙盛嘲之嘉作解嘲文辞超卓四坐叹服恨今世不见此文予乃戏爲补之曰征西天府重九令节驾言龙山燕凯羣壶歌雅奏缓带轻帢胡爲中觞一笑粲发楩楠竞秀榆柳独脱骥騄交骛驽蹇先蹶楚狂醉乱陨防莫觉戎服囚首枯颅茁发维明将军度量闳达容此下士颠倒冠袜宰夫扬觯兕觥举罸请歌相防以侑此爵【右嘲】吾闻君子蹈常履素晦明风雨不改其度平生丘壑散发箕踞坠车天全颠沛何惧腰适忘带足适忘履不知有我防复奚数流水莫系浮云暂寓飘然随风非去非取我冠明月被服宝璐不缨而结不簪而附歌诗宁择请歌相防罸此陋人俾出童羖【右解嘲】
　　増书唐王绩答刺史杜松之书曰承欲相招讲礼闻命惊笑不能己巳岂明公前眷或徒与下走相知不熟也下走意疎体放弃俗遗名爲日乆矣渊明对酒非复礼义能拘叔夜携琴惟以烟霞自怡登山临水邈矣忘归谈虚语元忽焉终夜僻居南渚时来北山兄弟以俗外相期乡闾以狂生见待歌去来之作不觉情亲咏招隠之诗惟忧兴尽帷天席地友月朋风新年则柏叶爲樽仲秋则菊花盈把罗含宅内自有幽兰数丛孙绰庭前空对长松一树髙吟朗啸挈榼携壶直与同志者爲羣不知老之将至欲令复整理簪履修束精神揖让君之门低昻刺史之坐逺谈糟粕近弃醇醪必不能矣亦将恐刍狗贻梦栎社见嘲去矣君侯无与吾事　明屠隆与莫秋水书曰足下骚雅领防烟月总管一踏呉土通都若狂奔走足下江南花事行盛湖边青雀陌上紫骝过从必众一花一石履綦何处不到题咏何处不徧窃恐山灵大妒足下夜半以鬼物盗公防笔夺公绣肠令足下腹不复记奇字口不复吐佳言憨然臃肿向人饮啖而已岂不令屠生拊掌称大快哉









　　御定渊鉴函卷二百九十九
　　钦定四库全书
　　御定渊鉴函卷三百
　　人部五十九【别】
　　别一
　　原毛诗曰出宿于泲饮饯于祢　増又曰佻兮达兮在城阙兮一日不见如三月兮　原礼记曰嫁女之家三夜不息烛思相离也【详礼】　楚辞序曰离别也骚愁也言已放逐离别中心愁思也　又楚辞曰悲莫悲兮生别离乐莫乐兮新相知　又曰憭栗兮若在逺行登山临水兮送将归　又曰超北梁兮永辞送美人兮南浦
　　别二
　　原毛诗曰韩侯出祖出宿于屠显父饯之清酒百壶増又曰燕燕于飞差池其羽之子于归逺送于野瞻望弗及泣涕如雨　又曰我送舅氏曰至渭阳　原家语曰孔子去周而老子送之曰吾闻富贵者送之以财仁者送之以言吾虽不能富贵而窃仁者之号请送子以
　　言乎凡当世之聪明深察而近于死者好议人者也博辩闳大而危其身者好发人之恶者也孔子曰敬受敎増左传曰郑六卿饯韩宣子于郊宣子曰二三子请
　　赋诗起亦以知郑志子赋野有蔓草子产赋羔裘子太叔赋褰裳子游赋风雨子旗赋有女同车子柳赋箨兮宣子喜曰二三子以君命贶起赋不出郑志二三君子皆数世之主也　原呉越春秋曰句践伐呉乃命国中与之诀而国人悲哀皆作离别之声　又曰句践入臣于呉群臣送至浙水上临水祖道大夫种爲祝句践举杯垂涕　吕氏春秋曰呉起行魏武侯送之与起相辞曰何以治西河对曰以忠信　増史记曰呉起少时家累千金游仕不遂破其家乡党笑之起杀其谤己者三十余人而东出卫郭门外与其母诀齧臂而盟曰起不爲卿相不复入卫　原孔丛子曰子髙游赵平原君客有邹文季节者与相友善及将还鲁文节送行三宿临别文节流涕交頥子髙徒抗手而已分背就路其徒问曰先生与二子善彼有恋恋之心凄怆流涕而先生厉声髙揖无乃非亲亲之谓乎子髙曰始吾谓二子丈夫尔乃今知其妇人也人岂鹿豕也哉而常羣聚乎广州记曰尉佗筑台以朝朔望构起华馆以送陆贾汉书曰窦皇后弟广国曰姊去我西时与我诀于传舍中沐我　又曰武帝幸平阳公主家卫子夫得幸主因奏子夫送入宫子夫上车主拊其背曰去矣即贵愿无相忘　又曰李广利将兵击匈奴丞相爲祖道至渭桥又曰疏广与兄子受竝爲皇太子师傅广遂上疏乞
　　骸骨上许之公卿大夫故人邑子遂爲设祖道供帐东都门外送者车数百两辞诀去或叹息爲之下泣【详太子太傅】　又曰成帝遣定陶王之国王辞去上与相对泣而诀　谷永与叚防宗书曰朋友以言赠行万里之外以身爲本　东观汉记曰光武遣冯异讨赤眉车驾送至河南赐以乘舆七尺具劔敕异曰念自修整无爲郡县所苦异顿首受命　又曰陈遵爲大司农防军使匈奴过辞于王丹丹谓遵曰俱遭世反覆唯我二人爲天地所遗今子当之絶域无以相赠赠子以不拜遂揖而别又曰东平王苍与诸王朝京师月余还帝临送归宫
　　凄然懐思乃遣使手诏诸国曰辞别之后独坐不乐因就车归伏轼而吟瞻望永懐实劳我心诵及采菽以増叹息　又曰肃宗遣诸王归国帝特留东平王苍赐以秘书列圗道术秘方至八月饮酎毕有司复奏遣苍乃许之手诏赐苍曰骨肉与天性诚不以逺近亲疎然数见顔色情重昔时中心恋恋恻然不能言于是车驾祖送流涕而诀复赐乘舆服御珍宝鞍马钱布以亿万计谢承后汉书曰范丹与王奂亲善奂爲汉阳太守丹
　　于道候别之奂曰行路仓卒非陈阔之所可共到前亭宿息以叙分隔丹曰今子逺适千里防面无期如其相追将有慕贵之讥矣便起告违拂衣而去奂瞻望弗及丹长逝不顾　呉志曰鲁肃代周瑜过吕防酒酣防问肃曰君受重任与闗羽爲邻将何计略以备不虞肃应曰临时施宜因爲画五策肃于是越席就之拊其背曰吕子明吾不知卿才略所及至于此也遂拜防母结友而别　又曰刘繇亡于豫章孙防命太史慈安抚之左右皆曰慈必北去不还策曰子义舍我当复与谁饯送阊门扼腕别曰何时能还答曰不过六十日果如期而反　呉录曰孙权祖朱桓桓奉觞曰臣当逺去愿一捋陛下无所恨权凭几前席桓进捋曰臣今日可谓捋虎须者权大笑　蜀志曰宗豫聘呉孙权捉豫手涕泣而别曰君每衔命结二国之好今君年长孤亦老矣恐不复相见　魏志曰曹休爲镇南将军假节都督军事车驾临送下舆执手而别　管辂别传曰诸葛乐与辂别戒以二言曰卿性乐酒虽温克然不可保宁当节之卿有水镜之才所见者妙祸如膏火不可不慎持卿散才以游于云汉之间不忧不富贵也辂曰酒不可极才不可尽吾欲持酒以礼持才以愚何患之有邪许迈别传曰迈好飬生遣妻归家东游采药于桐庐山欲断谷以山近人不得专一移入临安自以无复返乃改名逺游书与妇别　语林曰有人诣谢公别谢公流涕此人了不悲既去左右曰向客殊自宻云谢公曰非徒宻云乃自旱雷尔　世説曰阮籍嫂尝归家籍相见与别人或讥之籍曰礼岂爲我辈设邪　増晋中兴书曰王澄尝之荆州送者倾邑所别处树上有鹊巢澄便脱衣着犊鼻上树探鹊卵弄之傍若无人　文士传曰张翰到京师时齐王冏擅权翰谓同郡顾荣曰天下纷纷未己夫有四海之名者求退难吾本山林间人无望于时去矣子善以明防前以智虑后荣捉其手怆然叹曰吾亦思采南山蕨饮三江水耳翰遂称疾径归　原沈约宋书曰张敷音仪详缓与人别执手曰念相闻余响乆之不絶　世説曰张敷从彭城还傅亮下船与别张不起授手着舫户外傅遂不执手熟视张面云柤故是梨终不臧者便去　宋书曰殷仲文还姑孰祖送倾朝桓谦要参军王同行答曰饯离送别必在有情下官与殷风马不接无縁扈从谦贵其言　増后魏书曰南安王祯爲镇北大将军相州刺史帝饯祯华林都亭诏左右赋诗不能者竝射帝送祯下阶流涕而别人物志曰眭夸髙尚不仕与崔浩爲莫逆交浩爲司徒奏徴爲中郎州郡逼遣入京与浩相见惟饮酒谈叙平生不及世利浩投诏书于懐夸曰何足以此劳国士也吾便将别浩以夸所乘骡内廐中夸遂托乡人输租者谬爲御车出闗　又曰隋杨素将西征诣牛别送至中门素曰大将逺征何送之近揖而退素曰奇章公其愚不可及【封奇章郡公】　唐书曰魏元忠爲尚书右仆射当朝用事羣臣莫敢望谒告上冢诏宰相诸司长官祖道上东门赐锦袍给千及还帝幸白马寺迎劳之又曰明皇东廵泰山宋璟爲留守帝将发谓曰卿国
　　元老别方歴时宜有嘉谋以遗朕璟因一一极言手制答曰所进当书之座右出入观省以诫终身　又曰安禄山反帝召哥舒翰爲元帅率兵二十万守潼闗天子御勤政楼临送诏翰以军行过门毋下百官郊饯旌旗亘二百里　又曰阳城左迁国子司业时有薛约者狂而直言事得罪州吏捕迹得之城家城坐吏于门引约饮食讫歩至都外与别帝恶城党有罪出爲道州刺史既行太学诸生何蕃等皆泣涕立石纪德　又曰昭宗反正韩偓爲功臣位侍郎学士朱全忠至贬濮州司马帝执其手流涕曰我左右无人矣　五代史曰韩熙载北海将家子也初与李谷相善明宗时熙载南奔呉谷送至正阳酒酣临诀熙载谓谷曰江左用吾爲相当长驱以定中原谷曰中国用吾爲相取江南如探囊中物尔　宋史曰太宗时赵普罢相出爲武胜军节度检校太尉兼侍中帝作诗饯之普奉而泣曰陛下赐臣诗当刻石与臣朽骨同泉下帝爲之动容翌日谓宰相曰普有功国家朕昔与游今齿髪衰矣不容烦以枢务择善地处之因诗以导意普感激泣下朕亦爲之堕泪宋琪对曰昨日普至中书执御诗涕泣谓臣曰此生余年无阶上答庶希来世得效犬马力今复闻宣谕君臣始终之分可谓两全　又曰普复相三上表致仕太宗赐手诏曰俟首涂有日当就第与卿爲别　山堂肆考曰东坡出知杭州道由南京陈后山时爲徐州敎授告徐守孙觉愿徃一见而觉不之许乃托疾谒告来南京送别同舟东下至宿而后归爲刘安世所弹　又曰理宗时魏了翁被命出视师诏书如张浚故事陛辞御书唐严武诗及鹤山书院四大字赐之　金史曰呼兰一名文大定初改武定军节度使奉朝请上赐常御绦服佩刀而遣之谓文曰朕无兄弟见卿往外郡恻然伤懐又曰伯玉以疾求补外除宁海军节度使以其弟太府监玮爲同知宣徽院事伯玉朝辞上曰卿旧臣今补外宁不恻然东莱濒海风物亦佳卿到必得调飬朕用卿弟在近密如见卿也　元史曰世祖出王秦中召许衡爲京兆提学秦人新脱于兵欲学无师闻衡来人人莫不喜幸来学郡县皆建学校民大化之世祖南行乃还河内学者攀留之不得从送之临潼而归　又曰王磐以资德大夫致仕太子闻其去召入宫赐食慰问良乆行之日公卿百官皆设宴以饯明日皇太子赐宴圣安寺百官出送丽泽门外搢绅以爲荣　又曰世祖诏起廉希宪爲北京行省平章政事将行肩舆入辞赐坐帝曰昔在先朝卿深识机事每以帝道启朕及鄂汉班师屡陈天命朕心不忘丞相卿实宜爲顾退托耳辽霅户不下数万诸王国壻分地所在彼皆素知卿能故命卿徃体朕此意　又曰成宗以皇孙奉诏抚军北边肃酒以饯伯顔曰公去何以敎我伯顔举所酌酒曰可慎者惟此与女色耳　又曰李孟爲翰林学士知制诰请告归仁宗劳饯之曰事就速还毋乆留孤朕望　又曰泰定间呉澄爲平章政事移疾不出左丞许师敬奉防赐宴国史院仍致朝廷勉留之意宴罢即出城登舟去中书闻之遣官驿追不及而还言于帝曰呉澄国之名儒朝之旧徳今请老而归不忍重劳之宜有所褒异又曰台哈布哈上气节不随俗浮沉太平爲台臣劾去相位台哈布哈独饯送都门外太平曰公且止勿以我累公台哈布哈曰士爲知己死宁畏祸邪后虽爲时相摈斥人莫不韪之　明史纪事曰孝宗朝都御史戴以老病乞骸骨不许属刘大夏一从防上谓卿何亟求去不敢对大夏爲言实病上曰主人留客坚客且爲强留独不能爲朕留邪且天下尚未平何忍舍朕去然者乆之与大夏皆叩头泣出谓大夏曰死此官矣又曰武宗时杨廷和与刘忠直讲既罢上谓刘瑾曰
　　经筵讲官耳何多词瑾曰二人当令南京去乃皆迁侍郎时南部侍郎无缺皆添注虽陞实逺之也忠谓廷和曰此行湏别瑾否廷和曰瑾所爲如此不可再见之人知必以我等交瑾矣忠深然之廷和乃以蜀锦辞瑾瑾曰刘先生不足我邪遂厚廷和而疎忠　又曰瑾逮刘大夏以李东阳觧乃与潘蕃同戍广西焦芳曰是送二人归也遂发甘肃卫大夏雇骡车出都门观者如堵所在罢市父老涕泣有焚香宻祷愿大夏生还者
　　别三
　　原宿济　饯郿【上详别一　诗申伯言迈王饯于郿】　浮云　零雨【上见李陵赠苏武诗　下见孙楚陟阳侯祖道诗】　牵衣　总辔【魏文帝见挽船士兄弟辞别诗舍我故乡客将适万里道妻子牵衣袂落泪沾怀抱　陆机赴洛诗总辔登长路呜咽辞宻亲永叹遵北渚遗思结南津】　参辰　栝【上见李陵赠苏武诗　陆机爲顾彦先赠妇诗形影参商乖音信旷不达离合岂非常譬彼与栝】　送南浦　造北林【楚辞余交手兮连行送美人兮南浦　曹植离友诗日匿景兮天微隂经迥路兮造北林】　北馆　东城【汉武帝与秦卓子侯家诏春时子侯于北馆与家别　陆机赠冯文罴诗夙驾出东城送子临河曲登楼望峻坂时逝一何速】　白云黄鹄【穆天子传天子觞西王母瑶池之上王母謡曰白云在天山川间之　下见苏武赠李陵诗】北路　南津【曹彪答东阿王诗盘径难怀抱停驾与君诀即车登北路永叹寻先辙　陆云】
　　【答兄机诗悠逺途可极别怨会何长南津有絶济北渚有河梁】　二凫　双鸾【上见苏武别李陵诗　嵇康赠秀才入军诗双鸾匿景曜戢翼太山西单雌偏独游哀吟伤生离】　兰圃　桃馆【嵇康赠秀才入军诗息徒兰圃秣马华山郢人逝矣谁与尽言　荆州圗记襄阳县南陆道六里有桃林馆是饯行送归之处】　东津　西渚【郦道元注水经寿春县城东爲长瀬津津侧有才堂此亭迎送所泊也　戴逵离兴赋挟鸣琴于林下理纎纶于长浦回饯行以越江送伊人于西渚】　四鸟三荆【家语孔子在卫晨兴顔回侍闻有哭声甚哀顔回曰此哭声非独哀死又悲生离也孔子曰何】
　　【以知之对曰回闻桓山之鸟生四子羽翼旣成将分离悲鸣以相送哀声有于此　呉均续齐谐记京兆人田眞兄弟三人共分财各居堂前有一株紫荆甚茂共议破爲三待明截之忽一夕树即枮死眞见之惊谓诸弟曰木同株当分析便憔悴况兄弟孔怀而可离异是人不如树木也兄弟相感更合】　秣马理棹【徐干哀别赋秣余马以候济兮心怅恨而内营仰深沈之晻蔼兮重増悲以伤情　王彪之与诸兄弟方山别诗脂车总驰轮泛舟理飞棹丝染墨悲叹路岐杨感悼】　飞鹄　翔鸿【乐府飞鹄行念与君离别气絶不能言各言重自爱逺道归来难杜摰赠母丘荆州诗鹄飞举万里一翀蜚昊苍翔髙志难得离鸿失所望】　云乖　雨絶【张载述怀诗跋渉山川千里告辞杨子哭岐墨氏感丝云乖雨絶心乎怆而　郭璞诗君如秋日云妾似突中烟髙下理自殊一乖雨絶天】　翔凫　离鹤【上见苏武别李陵诗　曹植诗双鹤俱遨游相候东海傍雄飞窜北翔雌逝赴南湘弃我交颈欢离别各一方】　归云征　惊风散【李充送许从诗来若迅风欢逝如归云征离合理之常聚散安足惊　枣腆赠石崇诗翕如翔云防忽若惊风散分给怀离析对乐増累叹】　发轸　弭棹【陆机赠冯文罴诗发轸清洛汭驱马大河隂分索古所悲志士多苦心　谢灵运从宋公戏马台集送孔令诗归客逐海隅脱冠谢朝列弭棹泊桂渚指景待乐阕】　结辙　扬舲【范广泉征虏亭饯王少傅诗挂冠东门阎归谒西唐足结辙尘髙衢祖供悬长麓孔法生征虏亭祖王少傅诗若人鉴殆辱解绂归舲眞感属神虑髙兴袭天情】　凄心　结念【卞裕诗余弟适东迈眷恋将乖情离别信吾事凄心相纚婴　谢灵运送雷次宗诗符瑞守边楚感念凄城壕志苦离念结情伤日月滔】　援琴击筑【蔡邕琴操商陵牧子娶妻五年无子父母将欲爲改娶妻闻中夜惊起倚户悲啸牧子闻怅然援琴而鼓之痛恩爱之永离叹别鹤以舒情故曰别鹤操史记燕太子送荆轲入秦賔客知其事者皆白衣冠以送之至易水上旣祖道髙渐离爲之击筑】　陟阳候　临川亭【孙楚有西征官属于陟阳候祖道诗见后　荀雍临川亭诗目极依春路披怀良辰明发戒徒御临流饯归人】　即长衢陵髙阜【上见孙楚诗　卞裕送桓竟陵诗翰城将孰寄怀人应斯莅饯行陵髙阜怡衿睦景气】隔山河　阂丘谷【孙楚之冯翊祖道诗举翮抚三秦抗我三里目念当隔山河执觞怀】
　　【惨毒　郭愔与从弟别诗乖索易爲久寻离觉月促辽落隔修途窈窕阂丘谷】　征虏亭　领军府【范广泉征虏亭饯王少傅诗韩卿辞辇路踈傅知殆辱素德烛光尘元轨芳前觉　谢琨送二王在领军府集诗苦哉逺征人将乖萃余室明窗通朝晖丝竹盛萧瑟】　一日三月　二载千秋【上详别一　下见李陵与苏武诗】　掩欢绪　起离端【宋孝武帝幸中兴堂饯江夏王诗送行怅川逝离酌偶歳隂隂云掩欢绪江山起别心　谢琨送二王在领军府集诗乐酒辍今辰离端起来日】　赠策　送钱【左传士防将归晋秦大夫绕朝赠之以防防马鞕也　史记髙祖以吏繇咸阳吏皆送奉钱三而萧何独以五】　涉淇　宿泲【诗送子渉淇下详别一】风流云散　离羣索居【文风流云散一别如雨　礼记子夏曰吾离羣而索居亦已久矣】　増离梦　别魂【江淹别赋知离梦之踯躅意别魂之飞扬】　分　挥袂【杜诗不堪垂老还对欲分唐诗分涂长林侧挥袂万始亭】　　行色　羁心【庄子桞下惠谓孔子曰阙然数日不见车马有行色将微徃见跖邪　杜诗行色秋将晩交情老更亲　唐诗羁心何处尽谓羁客之心也】　岐言　离声【梁任昉诗岐言未及申谓临岐之语也　宋胡直孺别刘直诗我无健笔翻三峡君有长才肃五兵同是行人更分手不堪风树作离声】　云雨散东西流【唐诗不言云雨散各自东西流】　断蓬　蔓草【唐诗今日暂同芳菊酒明】
　　【朝应作断蓬飞又旣伤蔓草别】　　别比邻　遣爱妾【元史胡长孺字汲仲婺州人晩寓武林一旦具酒食与比邻别云将返故乡门人有识其意者问曰先生精神不衰何爲遽欲观化乎长孺曰精神与死生初无相渉也　太平清话秦少游将赴杭倅时有妾边朝华以其妨学道割爱去之】　上块坂　过虎溪【人物志汉郭泰游京师当还乡里送车千乘李膺在焉众人皆诣大槐客舍而别独膺与林宗共载乘薄笨车上大槐坂观者引领望之眇若松乔之在霄汉也　事文聚逺法师居庐阜三十余年影不出山迹不入俗送客不过虎溪陶元亮陆修静皆有道之士逺师尝送此二人与语道合不觉过虎溪因相与大笑今世传三笑圗】　送客亭　销魂桥【李白诗天下伤心处劳劳送客亭春风知别苦不遣桞条青劳劳亭在江寜县古送别之所　天寳遗事长安东灞陵有桥迎来送徃皆至此人呼爲销魂桥李白词年年桞色防陵伤别】　宿前亭　送江浒【范丹送王奂事详别二　桞子厚送河东薛存义序薛存义将行桞子载于爼崇酒于觞追而送于江之浒且告之曰凡吏于土非以役民而已使司平于我也】　一身去国　千里分岐【桞子厚别弟宗一诗零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟　又别刘梦得诗去国十年同赴难湘江千里又分岐】　原气怨结而不畅　涕满泣而横流【竝本白帖下同】　送荆轲于易水饯疏广于东门【竝详别二】　别行子于东门啜其泣矣
　　送美人于南浦伤如之何
  </div>
  <div class="pagination">
   <a href="御定渊鉴类函_page208.html">
    上一页
   </a>
   <span>
    ...
   </span>
   <a href="御定渊鉴类函_page204.html">
    204
   </a>
   <a href="御定渊鉴类函_page205.html">
    205
   </a>
   <a href="御定渊鉴类函_page206.html">
    206
   </a>
   <a href="御定渊鉴类函_page207.html">
    207
   </a>
   <a href="御定渊鉴类函_page208.html">
    208
   </a>
   <span class="current-page">
    209
   </span>
   <a href="御定渊鉴类函_page210.html">
    210
   </a>
   <a href="御定渊鉴类函_page211.html">
    211
   </a>
   <a href="御定渊鉴类函_page212.html">
    212
   </a>
   <a href="御定渊鉴类函_page213.html">
    213
   </a>
   <a href="御定渊鉴类函_page214.html">
    214
   </a>
   <span>
    ...
   </span>
   <a href="御定渊鉴类函_page210.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
