<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 47 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 47 页/共 331 页
  </h1>
  <div class="content">
   七皆台
　　御史台四
　　【元宪台通纪续集】
　　序。国朝前至元五年戊辰，立御史台。后至元二年丙子，作《宪台通纪》。凡建官定制，品秩之增崇，司属之存革，员额之损益，莫不备载。至于累朝诏诰训辞，昭揭于篇，焕若星日。每一启诵，如亲承威颜，如面受戒饰，俾有位者，竦然而敬心生。故是书之作，非徒专事纪载，于风纪是有助云。后十有五年，台臣议，以掾史唐惟明，摭故府事迹，自丙子已后，仿前凡例，有合载者，作续集以补之。乃至正十二年，正月二十九日，入言于上，有旨命御史中丞臣琪，治书侍御史臣秉彝，经历臣马马硕理，都事臣庄文昭，陈敬伯等，重加参订，以南台脏罚钞，付浙西宪司锓梓，分赐内外台察，及诸道肃政使者。于是属玄叙其卷端，玄乃拜手言曰：昔者世祖皇帝，建号纪元，再九年而宪台立，距今八十有五年，而《宪台通纪》一再作矣。我元亿万年，无疆惟休。是集之续，未有纪极也。虽然，祖宗建台之良法，惟其所操者约，所执者中，故国治之久，台纲之重，相为无穷。夫台臣持三尺之法，而定天下之正邪；御史绾方寸之章，而论天下之利病，归于一是而已。周立政有常伯，常任准人。所谓准人者，执法之官也。准于天下之物，未赏任其重也，而天下之物，必于此取正焉。知是道也，则知建台之初意，而可以得是书之纲领矣。是书之作，御史大夫也先帖木儿搠思监，中丞朵儿只，侍御史撒几孙，秦从德，治书悟良哈台，咸协议云。是年壬辰二月，翰林学士承旨，荣禄大夫，知制诰兼修国史，欧阳玄撰。至正十二年，正月二十九日，也可怯薛第三日，嘉禧殿里，有时分，速古儿赤哈麻，朵烈帖木儿云，都赤朵儿只，殿中燕赤不花等，有来众台官每商量了，朵儿只中丞，杜秉彝治书，马马硕理经历，陈敬伯都事，蒙古必赤月鲁帖木儿等奏：《宪台通纪》一书，本为台察沿革而设，其初未甚详备。至元后二年，台臣乃始奏请编进成书，自至元五年，立御史台以来，凡建官定制，诰命训饰，与夫品秩升崇，衙门存革，官联姓氏，莫不备载，粲然可观。自时厥后，十又五年。圣天子方隆治化，法度修明，纪纲振举，视世皇初立台察以来，事例繁简，虽若不同，而其立经陈纪之文，推诚纳谏之美，有光前烈。然而卷册浩繁，散无统纪。若不再加编集，无以垂示将来。乃命采缉成书，凡一十五卷。名曰《宪台通纪》。续集俺商量来，台官内教张琪中丞，杜秉彝治书，马马硕理经历，庄文昭、陈敬伯都事，一同提调较勘定。于南台脏罚钱内，应付工本纸，教浙西廉访司，开板印造完备，散与内外台察。廉访司呵，怎生奏呵，那般者，么道圣旨了也，钦此。风宪亲问，至元四年，正月初一日，钦奉诏书内一款：节该内外监察御史，各道廉访司官，一应公事职所当为者，往往委官追问，中间事有轻重未便，今后必须亲问，钦此。命脱脱为御史大夫。至元四年，四月初八日，本台官奏：如今监察御史文书里说，昨前监察御史每文书里说有，为脱脱中丞，经年每日与汪家奴，沙剌班，近侍上位。有汪家奴，沙剌班两个，位列三台，职居一品。脱脱中丞，今升做一品职事。说有奉圣旨，你每题说的哏，是我后的回说也者。有圣旨来，如今监察御史每又说有，脱脱中丞，志正器宏，德高望重，合再上位根底题说，升一品的职事。说有上位根前奏，教添与名分说有。俺众人商量来，脱脱中丞，台里哏行的是来。如今可怜见呵，撒迪大夫替头里教台里做大夫的，上位识者奉圣旨。我也那般寻思着来，恁哏题说的是，那般者，么道圣旨了也。当日教火者秃满迭儿，太皇太后前启呵，那般者，么道传懿旨来，钦此。褒赠台臣。至元四年，十二月初二日，本台官奏：俺根底监察御史文书里说，金紫光禄大夫，御史大夫帖木儿不花，至元四年八月十三日薨谢。窍惟我国家世德元，崇加恤典，自有敌事。故大夫帖木儿不花在宪台，首振宏纲，为上毗倚，为下瞻依。如良金美玉，实惟稀世之珍。比仪凤祥麟，端若嘉时之瑞。忠清秋历，德论春融。一旦云亡，百司增慨，谥典赠官，勒碑作传。岂宜待清，伏望特加表著，用笃忠贞，且以为天下后世劝。说有俺商量来，依着监察御史说将来的行，与省家文书，教行呵，怎生奏呵，那般者，么道圣旨了也。当月十二日，教火者当住太皇太后前启呵，那般者，么道传懿旨来，钦此。类申事故官员。至元五年，正月初七日，本台官奏：监察御史文书里，俺根底说，台察是朝廷耳目，纪纲所用，官员必由材德可称，廉能兼备，政绩昭著，行无玷瑕的人材，得与是选。或有到任之间，丁忧患病，或因侍亲迁葬，关亲回避等项事故，乃还不望进用，所在有司，既不申闻，廉访司官，又不荐扬，使其终身沉滞，不能上闻，甚负国家选辟贤能美意。今后风宪，为前项事因还家，不希进用的官员，在外廉访司，在京监察御史，每季类申宪台，即与甄录。其被声迹所黜，非犯脏私，并刑狱枉错等重事，亦宜取其所长，转达都省，验其资品区用。这般行呵，人材无所遗弃。遍行取勘，为例遵守。么道说有俺商量来，依着监察御史说来的。两台各道廉访司遍行文书呵。怎生奏呵，奉圣旨那般者。么道当日教火者当住，太皇太后前启呵，那般者，么道传懿旨来，钦此。脏诬风宪。至元五年，四月初九日，本台官奏：俺根底监察御史文书里说，刑者辅治之具，用之欲其得中，轻则失之宽纵，重则至于惨酷，二者皆非弼教之义。风宪官吏取受，比之常人加等。断罪流远，籍没家产，俱有定例。果其真犯，死有馀辜。比年以来，各处有司，贪纵之徒，脏污狼藉。宪司所至之处，或方受状，或方取问，巧生奸计，以钱物置之床榻之间，以金珠投之户牖之下，彼宪司官，岂能早见预防，谓之有失钤束。致使而然，因而黜退，遂使奸计得逞。彼有司之所犯，轻者罢役，重者追夺。乃以脏诬宪司，自脱解危。及事发之后，止坐以不应。所谓失之宽纵者此也。今后若有如此所犯，其宪司官，能自举觉，就便取问明白，议拟移牒总司，反坐脏罪。其分司官，不得因而遽回，以妨巡历。既自举明其事，难坐有失钤束，宜纵宪台闻奏，遍行各处，以励中外，庶小人之计无以自行，风宪之气少伸。么道俺商量来，依监察御史每说的，遍行中外。为例遵守呵，怎生奏呵，奉圣旨那般者。么道圣旨了也。当日教火者秃满迭儿，太皇太皇前启呵，那般者，么道传懿旨来，钦此。照刷银冶提举司文卷。至元五年四月，御史台监察御史呈：照得宣德等处银冶提举司，系五品衙门。管辖提领所一十馀处。每处设官不下二三员，行使九品印信，治在僻野山场，专为召募人民，采取矿炭，炼银办课。若不按临，照刷文案，于事未便。近因巡历蔚州等处，人民告称上项提领，所将采炼洞冶去处，抽分过矿炭，部领无籍之徒，十数成群，又将兴贩细民，每驮重取钱物。及接受民讼，起灭事端，其冶场官司，赖以不曾照刷文案。妄此所为，若便取问，正是办课时月。又所办课额，不见有无增羡。为此，看详宣德云州等处，银冶等场提举司，并各提领所文卷，与檀景铁冶，采金提举司，即系一体，拟合炉终，于审囚月分，就便照刷相应，具呈照详，得此，呈奉中书省付。送户部呈。议得上项事理，合准监察御史所言，炉终照刷相应，宜从都省付御史台，照会本部依上施行，具呈照详。得此，都省准拟。守郡分司。至元六年，正月二十日，本台官奏：监察御史俺根底文书里说，各道宪司，每岁支郡分司出于外，而守郡应有印信衙门，又摘廉使一员照刷文卷，其馀首领官吏，并不与闻。刷卷之际，事干会议，移文总司，待其回文，然后处决。跬步之内，反复文繁。其馀专行之事，总司既不干与。妄生彼此，傍观坐视。面是背非，政事乖戾。官府不和，恒由此出。今后莫若除支郡分司外，将置司去处应有公事，令守司官员一同按刷首领官书卷，庶绝彼此之分，亦无文繁之弊。官府和睦，政事流行。体统归一，纪纲不紊。么道俺商量来，依着监察御史每说的行，与两台各道文书行呵，怎生奏呵，奉圣旨那般者。么道当月二十七日，教火者秃满迭儿，太皇太后前启呵。那般者，么道传懿旨来。钦此。命也先迭木儿为御史大夫制。至元六年二月十六日，本台官特奉圣旨：脱脱替头里岭北省平章。也先帖木儿教做大夫者。么道圣旨了也，钦此。
　　宴会。至元六年二月二十七日，本台官奏：俺根底南台与将文书来。监察御史互相纠言，挟妓饮酒的说有。俺商量来，监察御史，职专体察，肃清风俗。朝廷得失，军民利病，是他每合说的勾当。有他每不思职分，互相纠言，于台察体统上好生不厮似。有将这的每黜罢了。今后两台各道廉访司，除圣节正旦，迎接诏书外，其馀一切宴会，依着内台例，不许呼唤歌妓，为例遵守呵，怎生奏呵，奉圣旨那般者。么道当日教火者秃满迭儿，太皇太后前启呵。那般者，么道传懿旨来，钦此。复遵旧制。至元六年，四月二十五日，本台官奏：俺根底众监察御史文书里说，近年每遇问事并一切事务，辄令监察御史同往，甚失台宪旧规。又兼西南两台，各设御史，分治台务。迩者，行台按治去处，亦复遣内宪御史行事，是行台之任渐轻，内台之任益扰。宜遵旧制，以复成规。合闻奏举。行的，说有俺商量来，依着监察御史每说来的行。与省家文书，教做例呵。怎生奏呵。奉圣旨那般者，么道圣旨了也。当月二十六日。众台官，太皇太后前启呵。那般者，么道懿旨了也，钦此。
　　公田折价。至元六年，七月初七日，钦奉诏书，内一款：节该官员职田，近年以来，多占户计，添答价直，多收子粒，病民为甚。今后除广东，广西，海北三道，每石折收，不过中统钞贰锭。其馀去处，照依时直，多者不过壹锭。其滥设庄官头目，截日革去。拘该有司，依例追徵。多馀取要者，以坐脏论罪。钦此。作新风宪制。至元六年，八月初一日，钦奉圣旨：中书省，枢密院，御史台，行中书省，行枢密院，行御史台，官人每根底，宣慰司，肃政廉访司，转运司，官人每根底，管民官，管军官，应内外诸司大小官吏人等，宣谕的圣旨：洪惟世祖皇帝，有天下以来，设置台宪，膺耳目之寄。纠劾奸贪，肃清风化，审理冤滞，刷磨案牍，乃纲纪之成规，宜忠良之振翼。今命怯薛官，宣徽院使别理怯不花，岭北省平章也先帖木儿，并为御史大夫，振举台纲。凡军民士庶，诸色户计，所司失于抚字，致使困若；或冤滞不理，官吏侵盗，脏污不法；及朝廷得失，军民利病，仰监察御史，肃政廉访司，用心纠言，可采则行，不可则止，并无罪责。凡风宪行事，其间诸王驸马，不捡谁，休入去侵扰沮坏者。又内外勾当里行的，并近侍人等，做了罪过，巧使见识，欲逭官刑，教上来者台察官休问，他每自问。公道似这般，今后不捡谁休奏者，传来的圣旨有呵，休行者，别了的人每要罪过者，这般宣谕了呵。风纪之司，恃此妄行，宁不知惧？所有合行事理，款陈于后：一，立御史台，行御史台，弹劾中书省枢密院以下，内外诸司官吏，奸邪非违。刷磨案牍，审理冤滞，并依旧制。一，各道廉访司官，期于照刷尽心，按治有法。俾一道肃清，乃为称职。若或苛细，暗于大体，仰巡行监察御史，具实纠呈。书吏奏差，役专案牍。若不守成宪，败坏风纪，从司官就便黜退。行能无取者，不许申贡。未补人数，许在籍听候，挨次取补。不得于置司处守阙。一，监察御史，肃政廉访司，察出诸衙门公事，除行省官，首领官，盐茶转运司官，首领官，申台。其馀合追问者，所司毋得占不发，违者究治。一，设官分职，各有攸司。今后诸衙门，不得奏委。监察御史，肃政廉访司，一同追问公事，收捕盗贼等事。一，监察御史，各道廉访司，按临去处，照刷审理，务要尽心，毋使冤滥。仍督责有司，须要公事办集，钱粮成就，奉行不至者，黜退。一，曾经监察御史，廉访司纠问，犯脏断革官吏人等，无得摭拾。脏污元问元言官吏，果有冤抑，在内赴御史台，在外赴行台陈诉，违者仰监察御史纠察究治。革后称冤，并仰革拨。一，诸诉讼人等，先从本管官司，自下而上陈告，或理断不当，迁延不决，在内经由省部，在外赴行省宣慰司陈诉。违者，监察御史，肃政廉访司，纠察治罪。一，凶徒恶党，累曾经断之人，事非干己，风闻公事，妄构饰词，论告官吏，沮坏官府，仰监察御史，肃政廉访司，并行究治。一，蒙古、汉人学校，为育材之地，农桑乃衣食之本。水利水害，尤切于民。近年以来，有司官府，失于提调。以致学校废驰，农桑阙误，水利不便。今后仰所司提调正官用心勉劝，务要有成，毋为文具。监察御史，肃政廉访司，常加觉察。一，比年以来，内外举人，殊无事实。臧否混淆，难于去取。自今伊始，监察御史，廉访司，应保廉能最官，及五事全备，有异政可任风宪者。须具著明实迹，并复察官姓名，结具申呈，以备擢用。但犯脏私，连坐举官，所举得人，量加升擢。一，钦惟世祖皇帝，临御以来，励精求治，事有不便于国，害及于民者，许诸人上书言事，可采者量加旌赏，言不可采者，并无罪责，载诸简册，其于激引言路，可谓极矣。今后监察御史，廉访司官，并依世祖皇帝旧制，极言所见，毋旷厥职。诸告言官吏，取受不公不法等事，须候本宗公事结绝，及自身上干净了，方许陈告。诸衙门不得受理，违者许监察御史，廉访司纠治。廉访司首领官，果有违枉，毋得互相讦举，违者从巡行监察御史，具实纠察，风宪不许复用。其馀该载不尽事理，并依世祖皇帝立御史台以来，累降圣旨事意施行。勉励台察。至元六年，九月初七日，别理怯不花，怯薛第一日，三疙疸纳钵里有时分，哈麻殿中传奉圣旨：昨前为顶住的上头，监察御史，动文书有来恁奏呵，不曾教行。有为那上头，监察御史纳了印，辞职了。么道如今我好生寻思呵，是监察御史合做的勾当有，今后监察御史言人呵，无实迹的勾当休说者。世祖皇帝，行来的圣旨，监察御史题说的是呵。行也者，不是呵，那里肯损着他每。么道圣旨有来。如今玉枢虎儿吐华等，监察御史依旧还职，但凡题说的言语休爱惜，依先例题说者，么道传圣旨来，钦此。重惜名爵。至元六年，九月十九日，本台官特奉圣旨：近来殿中经历做了么道，便做监司。有司有似这般呵，选法的勾当不厮似有。殿中经历名分，想望的人多有，从今后行了多时的散官，他每到的教做监司，月日浅短的，教做副使，委付者，么道圣旨有来，钦此。命伯撒里为御史大夫制。至元六年，十一月初一日，本台官特奉圣旨：河南省平章伯撒里，教别里怯不花替头里做为头大夫者，么道圣旨了也，钦此。添行台官禄米。至正元年，正月初一日，钦奉诏书内一款：节该行省，行台，宣慰司等官，既无职田，何以养赡，除俸钱外，每月量给禄米。一品者拾硕，二品者捌硕，三品者陆硕，四品五品者肆硕，六品以下贰硕，于所在官粮内支给。无粮去处，每硕折中统钞贰拾伍贯。命亦怜真班为御史大夫制。至正元年正月初二日，本台官特奉圣旨：教南台中丞亦怜真班、也先帖木儿替头里做大夫，委付者，么道圣旨了也，钦此。不许连衔署事。至正元年，正月初七日，本台官奏：监察御史文书里说有，置官风纪，朝廷寄耳目之司；给印同文，柄用表威权之重。洪惟我世祖皇帝，肇建官制，中外立三台，分廉访司为二十二道。欲其振扬风采，而肃清民俗也。然三台设御史七十有四人，各有印信，执法之象，上应太微。政所以示职任之尊，而临事得以自便也。夫何近年以来，或选非才，浸讹旧典，劾一官则众人共署，保一人则阖院同佥；议论之间，高下其事；一堂之内，自相矛盾。因而乖争凌犯，并及其人。至于机事不密，则又互相弹纠，执罗诬罔，靡所不为。殊失朝廷建官之意，大伤风宪用人之公。今后监察御史，除分省出巡守院，得以同事外，凡弹劾、保举、建言，及其馀一切章疏，既各有印信，不许连衔并署，以昭体统之大，而著礼分之宜，以彰司宪之严，而增纪纲之气。登是职者，彼此相规，人人自勉，庶几有以合朝廷初设台察之旧制，公道幸甚。的说有俺商量来，依着监察御史每说来的教行呵。怎生奏呵，那般者，么道圣旨了也，钦此。
　　监烧昏钞官不许差除。至正元年，二月二十四日，中书省官，本台官奏：在先在京烧毁昏钞，省台委官监烧。其间因著别差使，并其余处聚会，误了烧钞的上头。至顺二年，至元三年，二次奏奉圣旨，省台已委烧钞官，除圣节贺正，迎接诏书外，其余圣旨御香，并各寺院里聚会，都不教去，推事故不聚会烧钞的，教要罪过来。如睚今自泰三年到今，追补下的昏钞，至元折中统壹拾玖万玖阡馀锭。前后十有馀年，累次委官监烧。或推托事故，或营求差除，或虚使司属人等，相约聚会日期，迁延畏避，俱不烧毁。因而耽误，以致钞法涩滞，奸弊滋生。似这般怠慢不整治呵，如何中？有俺和台官每一处商量来，今后省台官烧毁各季并积年昏钞，除圣节贺正，诏书妨务一日，其馀圣旨御香，并各寺院里聚会等，俱不许妨务，及不得推托事故不聚。经营差除，须要每日赴库，检闸烧毁过钞数。五日一次，登答开呈，直候烧毁了毕，方许还职。本烧钞未毕，诸衙门不得差除。虽经别除，不得之任。虽有差遣，亦不得承受。似这般不行遵守，违犯的要罪过黜罢，其馀行省、宣慰司、廉访司，烧钞去处，都这般教行呵。怎生奏呵，奉圣旨那般者，钦此。下名御史审囚烧钞。至正元年，二月二十四日，本台官奏：审囚烧钞，是重勾当。有俺众人商量来，今后教下名御史审囚烧钞呵。怎生奏呵，那般者，么道圣旨了也，钦此。御史职专体察。至正元年，三月十三日，本台官传奉圣旨：省，院，台，宗正府，翰林院官一处，将丑汉的勾当问者，么道传了圣旨来。立台呵，为体察的上头立著。有来依前例，教他每问俺体察呵，怎生么道奏呵，奉圣旨审囚去呵。监察御史一处，不去那甚么，圣旨有呵。台官又奏，审囚去的，是体问的事，有这勾当里一处问事呵，初间的事有，倘或有差错呵，教谁体察有。则教他每问了的，后头教俺体察的，圣旨知道也者。么道奏呵，那般者，么道圣旨了也，钦此。不许越道辩明。至正元年，七月十一日，本台官奏：监察御史文书里说，近年以来，被劾官吏，或因脏滥不法，或因杂进不应，轻则黜退，重则追夺。其间实迹著明者有之，快一时之意，饰词毁败者，亦有之。既而言官升转，众论不服，遂与辩明既多，是非淆乱。其当辩者，固足以伸公论。其不当辩者，亦以公论行之。执简纷纭，台纲安在？今后元系行台及各道廉访司弹劾追问者，必须经由本台本道辩明。其各道廉访司官吏被劾者，亦必须本道体覆声迹，御史辩明，然后各处伸论。庶几事实不紊，曲直易明。蒙古色目官员辩明者，汉人官员体覆。汉人辩明者，蒙古色目体覆。辩明体覆，既得其实，明示改正。辩明体覆，不得其实，亦合明示其误。如此，则守职益谨，纪纲益重。弹劾者不敢以轻，辩明者必合于公论，奸邪者不可以侥幸矣。宜从宪台闻奏，为例遵守。说有俺商量来，监察御史每说的厮似的一般有。今后蒙古色目官人每，辩明的人呵，汉人官人每体察者。汉人官人辩明的人呵，蒙古色目官人每体察者。么道做例者，两台各道廉访司里，行将文书去教行呵。怎生奏呵，那般者，么道圣旨了也，钦此。御史不许再任。至正元年，十二月十八日，本台官奏：监察御史呈，近年以来，曾任内台监察御史人员，以后复擢是职。初任之人，见事可言，或有顾忌。以为是职，后可复得，必迁延岁月，以待后日尽言，往往流为废职。今后莫若曾任内台御史者，不必复除是职，如此，则初任人员，无有后日之望。则必见事力陈，公道幸甚。么道说有俺商量来。御史之设，肃清风纪，绳纠奸邪，实要且重。若令复任，揆诸宪体，有所未宜，合准所言。今后曾任御史者，不许复职，其有选衙门选用御史不相应者，本台回奏。其于纲纪似为便益，为例遵守呵。怎生奏呵，那般者，么道圣旨了也，钦此。命也先帖木儿为御史大夫制。至正元年，十二月二十二日，本台官特奉圣旨：枢密院知院也先帖木儿，教亦怜真班替头里做大夫者。么道圣旨了也，钦此。审囚官不许别除。至正二年，四月，中书省付：至正二年，四月初九日，中书省官奏：京师四方辐辏，词讼繁多，有司系囚，时常盈狱。比者五府审囚，官吏托故不聚。久禁囚人，明正其罪者，百无一二。死于囹圄者，十有八九。致使凶顽恶少之徒，不知警畏。狱囚淹延，实在于此。俺商量来，今后五府审囚官，除圣节正旦，拜贺表章，迎接诏书外，自至正二年夏季孟月为始，审理当年春季罪囚。每日早聚晚散，参考审理。应禁囚徒，若大情已定，脏验明白，轻者即与决，重者就催有司，疾早依例结案。不出季分，须要遍历审理，勿得推称小节不完，故延其事。仍于季月二十日已里，先行呈省，催差次季官员教替。都省凭此，付院，台、宗正府等衙门，随即差官，依上接审，毋以限逼为辞。故留合录囚徒，续具审过，已未断罪囚，起数开呈，又已委五府官审理未毕，不许别除。虽有除授，不许之任。亦不得别行差占，违者挨问究治呵。怎生奏呵，奉圣旨那般者，钦此。作新风宪制。至正三年，三月十二日，钦奉圣旨，谕中书省，枢密院，内外百司官吏人等：世祖皇帝，立御史台，膺耳目之寄，振肃纪纲，表正官府，绳纠奸贪，审理冤滞，考覆文牍，咨询民隐。由朝廷以及万方，清风俗而正宪度，治道所系，委任匪轻。今命御史大夫伯撒里，御史大夫也先帖木儿，首振台纲，作新风宪。中外之臣，恪守成规，毋旷厥职。其有不公不法，蠹政害民者，监察御史，肃政廉访司，纠按。事效著明，别加升擢。若乃循私受贿，释败宪纲加重论罪，已有定制，声迹不佳，即听注代。风宪追问之际，诸王附马，并各衙门，及近侍人员，毋得侵扰沮坏。继自今以往，风纪臣僚，其遵守成宪，务在必行，毋为文具。合行事理，条列于后。在内御史台，弹劾中书省，枢密院等，内外百司，奸邪非违。在外行御史台，廉访司，弹劾行中书省，宣慰司，以下诸司官吏，奸邪非违。凡察出诸衙门公事，除行省官，首领官，茶盐运司官，首领官申台。其馀合追问者，所司即便发遣，务在明于分守，以振宪纲。监察御史，廉访司官，举荐廉能官员，可任风宪者，须具德望才能，施于有政，迹效昭著，惠利及民。其实保结举明，移文同僚覆察，备具举察官姓名，呈台登薄，以备选擢。毋涉泛滥。内外监察御史，今后守省，体覆声迹，不过九月初旬，必须遍历事毕，方许回还。各道分司，以时巡历，所务咨询，民庶利病，举察官吏贪廉。今后每岁须以八月中出巡，次年四月中还司，仍具出巡还司日期申台。夏季审囚，不过六月初旬。重囚催督有司，疾早依式结案。轻囚即与决。具审断过，起数开申。如托故愆期，及巡历未遍，事应结绝而以小节故延其事，从监察御史体察纠劾，书吏断罪黜退。分巡书吏奏差，回避元籍，先役处所。学校育材之地，农桑衣食之本。水利水害，民政之先务也。有司官府，不能举职，以致废驰。仰监察御史，肃政廉访司，所至之处，勉励觉察，务臻成效，母事虚文。风宪官，无故不得擅自离职。其已除官员，验治装月日，地里远近，须要到任。如果必合回避，具实申台。妄称事故回还，及违期不即赴任者，风宪毋得录用。纠言官吏，已有成宪。今后事在赦前，罪既遇原，不在纠劾之限。其风宪官吏，罪迹明白，并听纠察。设官分职，各有攸司。御史台官，监察御史，肃政廉访司，肃清风化，辩理冤滞，体覆体察，建言纠劾，乃其职也，今后不许与各衙门追问公事，监捕盗贼。曾经监察史，廉访司纠问责断之人，不得挟雠摭拾，言告元问官吏。果有称冤事理，在内赴御史台，在外赴行台陈告。别行委官归问，实有冤抑，随时改正。元问官吏，量事轻重究治。若元问是实，加等断罪。其馀风宪，合行事理，并依世祖皇帝立御史台以来，累降圣旨条画施行。辩明不覆察。至正三年，四月初六日，本台官奏：在先监察御史动文书弹劾的人行，辩明改正呵，无覆察的文书呵，休教奏者。么道奏着，有来俺商量来。似这般行呵，事上窒碍的一般有，今后监察御史辩明改正的文书，俺看了是实呵，不著覆察。依前例教行呵，怎生奏呵，那般者。么道圣旨了也，钦此。分捡奏事。至正三年，七月十五日，本台官特奉圣旨：监察御史，并廉访司官，不捡甚么勾当题说呵，恁台官分捡者。合我根底奏的奏者，合结绝的恁结绝者，么道圣旨了也，钦此。分巡日期。至正四年，三月十九日，本台官奏：南台咨，海北道廉访司申，元统三年，七月十八日奏，准云南、广、海地面，多系烟瘴，官吏出巡，十月初间分巡，次年二月末旬还司。至正三年，七月初二日，钦奉圣旨，各道分司，每岁须以八月中出巡，次年四月中还司。理合申禀，么道说将来，有俺商量来。云南、广、海等处，烟瘴地面的上头，分司出去的，依着在先旧例教行。别个各处廉访司分司出去的限次，依至正三年开来的圣旨行呵，怎生奏呵，那般者，么道圣旨了也，钦此。命也先帖木儿，帖睦尔达实并为御史大夫制。至正四年，八月三十日，也可怯薛第三日。兴圣殿东鹿顶殿里，有时分，对云：都赤蛮子殿中，卜颜不花，俺都剌蛮，阿鲁秃右丞相，太平平章，冯侍御，臧普治书等，也先帖木儿大夫根底，特奉圣旨，伯撒里根底。与了太保名分。如今也先帖木儿你做为头大夫者，么道有圣旨呵。也先帖木儿大夫奏：奴婢年幼，事上不省的，上位可怜见，着自从台里第二大夫名分，委付的。其间自己不能的意思么道，想着有来。如今上位将奴婢这般。可怜见台里教为头委付呵。大勾当里有窒碍的一般可怜见呵，伯撒里大夫，从前出气力，得好名儿的人有，教他依旧为头。也先帖木儿做第二，与上位出气力，么道奏呵，奉圣旨。自从台里委付你，到今这几年我心得安有，休推辞者，么道圣旨了也。又帖睦尔达实平章根底，特奉圣旨，也先帖木儿替头里做大夫者，么道圣旨了也，钦此。加授散官。至正四年，十一月初四日，中书省付，至正四年九月十八日，阿鲁图右丞相根底，将奉圣旨：节该台大夫也先帖木儿根底，与开府仪同三司散官，帖睦尔达实根底，与银青荣禄大夫散官者。么道圣旨了也，钦此。又至正四年，九月二十七日，中书省官奏：教也先帖木儿大夫，帖睦尔达实大夫，两个知经筵呵，怎生奏呵，奉圣旨那般者，钦此。不拘资格。至正五年三月，中书省付，至正五年，二月二十四日中书省官奏：俺根底御史台官，备著监察御史文书里呈。爵禄者，乃励名节之器。铨衡者，实赏罚之权。今乃限以资格，其人亦恐难其选也。今后省院台选用，悉遵旧制，不限资格，惟务得人。度材而任职，量能而授官。如是则贤否无并进之患，而朝廷有得人之实。么道呈文书的上头，教吏部定拟呵。积劳升转，自有常规，简拔贤材，难拘资格。合准监察御史所言，除省院台选用人员，不在超越之限，其馀有选衙门，悉遵定制的说有。俺商量来，省院台选用好人，依先例不限资格，其馀有选法衙门，依部家定拟来的行呵。怎生奏呵，奉圣旨那般者，钦此。不拘月日。至正五年四月，中书省付，御史台呈，至正四十二月二十一日，本台官奏：监察御史呈，检会到至元新格内一款：诸职官随朝三十个月为满。在外三周岁为任满。钱谷之日，各以得代为任满。吏员须以九十个月方许出职。由职官转补者，同职官例。若未及任满，本管官司，不得动公文，越例保升。果才干不凡有事迹可考者，从御史台察举。其非常选所拘，若急阙人材职相应者，临时定夺，钦此。除钦遵外，近自元统年间诏旨，天下节该，并依世祖皇帝定制，伏睹圣朝，奄有四海。爰立省部台院，总握机务。至于钱粮选法，礼乐刑政，纠劾不法，一切军国重事，靡不关系。所设官吏，若非才德兼茂者，难膺斯任，实要且重。比之其他衙门，大不相侔。世祖皇帝，酌古准今，已有成宪。其用人之际，虽有月日定规，然奖才俊，未尝惜爵。何也？省院台衙门，掾译史吏员人内，果有才器不凡，行能昭著者，不以月日所拘，使之显达，以备将来之用。所任之才，往往可考，行之百年。近因铨衡之官，本救一时之弊，更易良法，一概将内外大小诸衙门，未换授人员，无论贤否大小，俱以九十个月为满，方许出职。是以弃才能而尚年劳，舍英俊而数月日。考之古今，实有任用之盛典。以此参详，今后选用人员，果有才干不凡，行能超异者，其中书省，枢密院，御史台，六部，察院，掾译史，并遵旧制。或以不拘月日选擢，或以近及两考选取。如此，则贤才不滞于下，后进得达于上。缘系为例事理，宜从宪台闻奏，具呈中书省施行。公道幸甚。么道说有，又南台家为这事，咨将文书来有，俺商量来，省院台掌管重事，有如今行与省家文书，这三个衙门，蒙古必赤掾史，通事，知印，宣使。但是勾当里行的人每，内将他每好的月日，到两考的勾当里委用呵。怎生奏呵，奉圣旨那般者，钦此。除外，具呈照详，送据吏部呈，议得御史台奏准。省，院，台，这三个衙门，蒙古必赤掾史，通事，知印，宣使但是勾当里行的人每，将他每好的月日，到两考勾当里委用，以此参详，即系宪台奏准圣旨事理。如蒙准呈，宜从都省钦依闻奏相应，具呈照详。得此。至正五年，四月初一日，中书省官奏：俺根底，御史台官，备著监察御史文书奏了。省，院，台，蒙古必赤掾史，通事，知印，宣使，但是勾当里行的人每，内将他每好的月日，到两考的勾当里委付。么道呈文书的上头，教吏部定拟呵，依着台家奏来的教行的说有，依部家定拟来的行呵。怎生奏呵，奉圣旨那般者，钦此。作新风宪制。至正五年，七月二十五日，钦奉圣旨：惟我世祖皇帝，混一区宇，设官分职，各有攸司。爰立御史台，表率百官，澄清庶务，宣明教化，纠劾奸贪，治道所系，委任非轻。虽尝颁示戒谕，尚虑司民政者者，失于抚治，居风宪者，怠于纠察。今特命开府仪同三司也先帖木儿，银青荣禄大夫帖睦尔达实，并为御史大夫，振肃台纲，作新风纪，布告中外。凡在官守，遵我宪度，恪共乃职，期于政肃民安，令行禁止。敢有欺公玩法，怙势蠹政者，宁不知惧？所有申明，及合行事理，条列于后：在内御史台，纠劾中书省，枢密院，以下百司。在外行御史台，廉访司，弹劾行中书省。以下诸衙门，奸邪非违。务在明于务守，以振宪纲。内外大小官员，不公不法，监察御史，廉访司官，有能尽心体究者，量加优擢，其或情败法，不守宪章，纠弹黜退。内外诸司，各有攸职。风宪之任。专以纠察。非奉特旨，诸衙门不得奏委，监察御史，肃政廉访司官，一同追问公事。举善荐贤，为治之要。今后监察御史，肃政廉访司官，每岁各举所知职官一员，称其才器，堪充何职，以凭擢用。须开著明政绩，不得泛言其善。不如所举，或犯脏私，其元举之官，斟酌轻重黜降。怀才抱德，隐晦不仕者，亦听荐扬。风宪官吏，不先正己，何以责人。凡在台察，并宜公勤奉职，廉慎律身，无参清要。严行约束吏属，毋令擅作威福，废驰纲纪，各道廉访司官等，公务勤堕，行止臧否，监察御史每岁出巡所至之处，体覆声迹，例应随即呈报，以凭黜陟。如或毁誉失真，善恶不实，违期不行申报，元体覆官，并仰黜退。内外大小官吏，若犯贪污，不公不法等事，其父兄子孙弟侄，事不相干，罪不相及者，不许因而一概纠劾。各道分司，以时巡历，已有定制。务在审决狱囚，刷磨按牍，咨询民隐，按劾非违。今后须要依期出还，毋旷厥职。曾经监察御史，廉访司纠问责断之人，不得摭拾告言元问官吏，果有冤抑，在内御史台，在外行御史台，依例陈诉。其或虚诬，罪宜加重。台察一应合行追问事理，中间诸人毋得侵扰沮坏，犯者以违制论。该载不尽，风宪合行事理，并依世祖皇帝立御史台以来，累降圣旨条画施行。命太平为御史大夫制。至正五年，十月初二日，阿鲁图怯薛第二日，明仁殿里，有时分，也先帖木儿大夫，朵儿只殿中有来，教太平做御史大夫者，么道圣旨了也，钦此。不许奏委追问。至正六年，正月二十九日，本台官奏：省官每俺根底与将文书来，为颜伯只鲁坚，禁地里贼人入丢了的上头，省台也可鲁忽赤里差人教问去者。么道说将来有，在先行来的，作新风宪圣旨，诸衙门问呈呵，不得奏委监察御史，廉访司官，同追问公事。么道开读了圣旨有来，俺商量来，依着在先已了的圣旨，如今台里不教差人，教他每问了呵。俺专差监察御史牒审呵。怎生奏呵，奉圣旨那般者，钦此。
　　命亦怜真班为御史大夫制。至正六年，七月初八日，本台官特奉圣旨：教亦怜真班，也先帖木儿替头里做台大夫者，么道圣旨了也，钦此。作新风宪制。至正六年，八月十一日，钦奉圣旨：谕中书省，枢密院，御史台，暨内外大小百司：昔我世祖皇帝，临御天下，治具毕张。谟猷宏远，爰立御史台，以司纠劾，肃清风化。列圣相承，恪守成规，罔敢或坠。朕自即位以来，于兹有年，日夕警惕，重惟祖宗致治之勤，台察耳目之寄，已赏戒饰中外，凡在庶官，各共乃职，俾吾民咸享有生之乐。尚虑诸司，失于奉行，风纪怠于纠察。夙夜轸念，罔释于怀。今命知枢密院事亦怜真班，宣徽院使太平，并为御史大夫，首振台纲，作新风宪。尔内外大小官吏，敢有释我彝宪，病我黎元，贪墨不公，怙势玩法，纠问之际，沮坏风纪者，事无巨细，悉加纠劾。务彰善以瘅恶，毋吐刚而茹柔。期于纲维振扬，庶政修举，副朕寄托之意焉。若或恃此妄行，宁不知惧？所有具载，不尽事务，并依世祖皇帝，与累朝已降圣旨条画施行。故兹戒谕，想宜知悉。隔越行私。至正六年，十月十一日，本台官奏：风宪宏纲内一款。至正二十一年五月，内外台监察御史每，有保举人员，多不呈台。今后凡保举官吏，及草泽之士，并须指陈实迹，呈台定夺。不得擅行公文于各道提刑按察司，及诸衙门，保举委用。其诸衙门，亦不得承受所责。公道开明，仕途清肃，无倚公济私之弊。俺商量来，今后依旧例，监察御史，廉访司官，内外各衙门里，休行移保举的文书者。若不呈台，车取便径直保举呵，将他每见行的勾当里黜退了，风宪再不录用。各衙门如承受保举的文书呵，首领官吏依不应例断罪呵。怎生奏呵，奉圣旨各衙门如承受保举的文书呵，首领官吏依不应例罪呵。怎生奏呵，奉圣旨那般者，钦此。照刷内史府文卷。至正六年十二月，中书省付，至正六年，十二月初九日，中书省官奏：世祖皇帝时分，设立御史台衙门，将但凡有印信衙门文卷，监察御史照刷有来。这里的，并斡耳朵思内史府衙门文卷，监察御史不曾照刷的上头，委付来的人每勾当里不用心，将衙门的事务好生怠慢有。监察御史建言，合照刷么道说来。俺众人商量来，如今行与御史台文书，今后将这里的，并斡耳朵思内史府，及司属衙门文卷，依着其馀衙门例，教监察御史照刷呵。怎生奏词，奉圣旨那般者，钦此。御前开拆。至正七年，正月初五日，本台官奏，监察御史文书里说，钦惟世祖皇帝，立御史台，以为耳目之寄，纪纲之托，不为不重，设监察御史三十员。振扬中外，纠劾奸邪。事关机密重事，许从上听，取自圣裁，实我皇元累朝之令典，载在方册，昭然有考。若以监察御史，所言重事，令台臣开视，然后闻奏，不惟上下之情不通，恐负世祖皇帝始设谏官之美意。如蒙闻奏，今后监察御史所言机密重事，必合上听者，遵依世祖皇帝旧制，仍复御前开拆，公道幸甚，么道说有，俺商量来，监察御史题说的是的一般有。皇帝开读的诏书上，并依世祖皇帝旧制，行的其间，御前开拆，关系机密重情有。今后若有御前开拆的文书呵，御前开拆呵。怎生奏呵，奉圣旨，监察御史每题说的是。有关系国家重事，依世祖皇帝旧制，咱每前面开也者。除这的外，弹劾人的文书，并其馀的勾当有呵，恁台官分捡着可行的奏者，不可行的休奏者。么道圣旨了也，钦此。改除审囚烧钞御史，至正七年，正月初七日，本台官奏监察御史文书里说，法有未通，官难遵守。事涉非便，理宜更张。照得审囚烧钞，未毕虽经改除，不得之任。切详改除官员，或风宪除充省部，或省部除充风宪。新除衙门，职任果与同署，官不相妨碍。犹或庶几，中间倘有干系。上司司属，既已听蒙圣旨，钦受别除，若复勒令，依前列坐同署，上下礼体所拘，不惟使人彼各不安，其于事实未便。今后已委审囚烧钞官员未毕，除各衙门差占，听依旧例。如果钦蒙改除，拟合别行差委，庶几不致妨碍，于事便益。如蒙闻奏，遵守相应。么道说有，俺商量来，监察御史每题说的是的一般有。监察御史每审囚烧钞，其间休教推称缘故者，别勾当里委付了呵。随即俺他替头里，别差委监察御史呵。怎生奏呵，奉圣旨那般者，钦此。
　　命纳麟为御史大夫制。至正七年，三月十四日，本台官特奉圣旨：南台大夫纳麟，教做内台左大夫，疾忙教铺马里上来者，么道圣旨了也，钦此。掾吏毋言官长。至正七年，三月二十四日，本台官奏：监察御史文书里说，礼分之端既明，风俗之本自厚。切见幕职，及为掾吏者，多与同僚官长议论不同，常怀仇怨。及居风宪御史，车取诬言已前官长。冤屈莫伸，是非难辩，每每有此。今后尝为幕职及掾吏者，不得妄言已前同僚官长，庶革浇薄之风，以厚教化之本，么道说有，俺商量来，依着监察御史题说的教行呵。怎生奏呵，奉圣旨那般者，钦此。书吏声迹。至正七年，三月二十四日，本台官奏：俺商量来，三台察院书吏，各道廉记司书吏，奏差人等，监察御史，廉访司官，将他每声迹了的，或因事黜退了的，却随即辩明；依旧还役行呵，勾当里好生窒碍有。今后声迹及因事黜退了的，风宪里再休用呵，怎生奏呵，奉圣旨那般者，钦此。分捡奏事，至正七年，四月十九日，本台官特奉圣旨：监察御史题说的文书，台官每不看过。径直我根底教听读有。今后监察御史，不捡甚么题说的文书有呵，恁台官每先看过，合奏的我根底奏者，不合奏的恁结绝者，么道圣旨了也，钦此。命朵儿只为御史大夫制。至正七年，五月初三日，本台官特奉圣旨：江浙省丞相朵儿只，做御史台右大夫者，么道圣旨了也，钦此。纠言辩明。至正七年，五月二十七日，本台官奏：监察御史文书里说，切惟御史之官，以言为责。言之可采，允自宸衷，言不可采，并不加罪。此列圣不易之规，谏官世守之法。事涉追问，照刷书吏司文之言关机密。纠弹不与，不惟漏泄是防，实乃体统所系，使书名于纸背，尤宪式之所无。凡开洗涤之门，诚虑吏民之枉，或尤辩者之滥，良宜分捡以行。一概置之不论，冤者何由得雪。且人之冤抑，宁有尊卑？今吏人不许辩明，是微者独无冤抑，岂理也哉！今后莫若令监察御史，廉访司官，凡纠言辩明，无分有司，风宪官吏，及相该官长奸恶，必合纠言者，开具实迹。纠言冤抑，必合辩明者，详察情状辩明。言官除坐罪之条，书吏去与事之弊。庶几是非公而黜陟平，言路通而纲纪正。如蒙闻奏，公道幸甚。么道说将来有，俺商量来，依着监察御史每题说来的教行呵。怎生奏呵，奉圣旨。为这的每上头题说的言语不厮似呵，伤他每呵，如何中？将无罪过的好人入罪，言的每根底是的不说。倚恃著泛滥言呵，咱每怎么分捡，奖进好人，黜退歹人呵。这的是整治百姓繁要的勾当有。今后寻走欠著诬枉将好人每入罪，说的人每根底，恁将御史每言来的是的不是的，分捡了奏呵。轻重的我识也者，其余依着监察御史每题说的行者。么道圣旨了也，钦此。越道弹劾。至正七年，正月二十三日，特奉圣旨：内台行台廉访司官，各有按治地面。越道言人呵，不厮似有。今后果有合言的人呵，将各自按治的地面里人言者，越道休言者，于国便民的勾当有呵，休分捡题说者，么道圣旨了也，钦此。毋言赦前事。至正七年，六月二十一日，本台官特奉圣旨：赦前的旧勾当休言者，么道行了诏事来。后头再说的上头，大勾当里好生窒碍有。若这般言呵，在后多人如何取信，整治勾当难有。如今恁行台各道廉访司里，行将文书去，诏书已前的旧事休言者。果实做贼说谎的勾当有呵，依体例言者。么道圣旨了也，钦此。作新风宪制。至正七年，七月十七日，钦奉圣旨，谕中书省以下，内外诸衙门官吏：惟我世祖皇帝，继天立极，迈德庇人，致俗化于和平，拯生灵于涂炭，立中书省，总理庶务；建御史台，纠按百司。犹股肱耳目之相资，规矩准绳之相正。列圣世守垂九十年，功存于人，泽流于后，肆予小子，获缵鸿基。念祖宗创业之艰难，思古今守成之不易。惧德弗嗣，罔敢怠荒。然以长于深宫之中，暗于经国之务，弗精委任，遽隳纪纲。系狱之囚，冤抑莫释。在位之士，奸恶犹存。耕桑废于田庐，风俗趋于浇薄。重以和平未洽，灾荐臻，水旱连年，盗贼时起，富民被掠，农人阻饥，得非股肱，失于维持。无乃风纪怠于纠察，缅求其故，咎实在予。今命金紫光禄大夫，江浙等处行中书省左丞相朵儿只，银青荣禄大夫、江南诸道行御史台御史大夫纳麟，为御史大夫，振举台纲，澄清天下。同心协力，弼成治功。期于贤才登庸，奸恶屏息，风俗淳厚，中外治安。以尽汝事上之诚，式副朕责成之意。所有宪台，作新事宜，条列于后：三台中丞以下官员，监察御史，廉访司官，凡利害可以典除，军民休戚，切于时政者，皆职分之所当言，各宜尽心敷陈，以备采择。御史台，置建言簿，考其在任久近，所言事大而且多剀切，忠尽者升擢。监察御史，体覆廉访司官声迹，往往失于轻忽。今后所至之处，一一咨询，置司去处，再加访问。所闻善恶皆同，又考覆踪迹，以验人言，必得其实。然后随其声迹善恶，开具呈台。其或失于询访，独见偏听，致使毁誉乱真，善恶失实者，元体覆官，并依旧制黜退。廉访分司，凡有会议公事，议拟未当者，总司驳回，再行追问。行过文案，总司参照检举，果有差错，随即改正。此旧章，行之有素。比年以来，分司官多饰非自是，恶人规正。总司官复因循顾忌，不即拟决，以致公事差错，为弊多端。犯者分总司官，从巡历监察御史纠呈，书吏就便黜退。御史台，擢用监察御史，廉访司官，必选历练老成，有学有识之士为之。膺是选者，亦当洗心涤虑，公是公非，官吏奸贪，毋惜尽言。善良冤抑，须为辩理。务要纠必当罪，辩必当冤，以称朕求治之意。如纠弗当纠，妄构无稽之语；辩弗当辩，强为饰非之词。考验得实，风宪毋得再用。监察御史，廉访司，审理罪囚，凡遇贼仗，证验明白，轻者随即发落，重者督并有司。疾早结案。母以小节，故延其事，以致非理死损。事毕，具审断起数呈台，以考勤惰。有司官将应断罪囚，托故淹禁者，监察御史，廉访司究治。诸禁囚，枷锁监收，钦食治疗，具有成法。近年有司，失于奉行。畏风宪之审录，恶上司之驳问。往往将病囚，不即治疗，无粮者弗与饮食，甚者托以患病，其实抑死狱中。使为恶者，失正其罪；冤抑者，含恨九泉。监察御史，廉访司严加究治。近年水旱荐臻，郡县失治，盗贼切发，百姓被害。有司不即申报，或申报不即收捕，虚文会合，贼东已西。兵弗教阅，器不坚利，忽遇贼兵，反为所胜。仰监察御史，廉访司，多方设法，督并有司，务要盗息，毋事虚文。弓手专一捕盗巡防。近年以来，本管官员，及过往使客，往往差占，有防巡捕。违者，监察御史，廉访司究治。廉访司，亦不得多馀占使迎送，违者，监察御史体察。军官所获俘馘，申报不实，或临事失机，致贼猖獗，及无功妄称有功欺诳，觊见爵赏；或将所部功赏，增感隐漏，以致有功解体，侥幸得计，监察御史，廉访司，严加纠治。和顾和卖，对物两平支价，形于诏旨屡矣，有司失于奉行。亏价强买，或不给其直，或令百姓输钱，有同差税者。生民困苦，殆不能堪。监察御史，廉访司，严加督并。亏价者，贴还其价；未还者，另还其直；输钱者，追给其主就徵。当该官吏，其减价私买民物者，严加究治。立台置司去处，尤宜严禁吏属，不得亏直买物，分付公私，犯者加等断罪。失于钤束者，监察御史体察。诸职田扰民，虽屡禁治，贪婪者尚循旧辙多取。或令百姓虚包，致使吾民重因，无所控诉。监察御史，廉访司，严加究治。廉访司官多收者，监察御史体察。比年诸衙门，给驿泛滥，以致站户屡佥屡亡。中书省，枢密院，并应给驿衙门，凡起铺马，每季具起数行移御史台，行省，行院等衙门。行移行御史台，宣慰司，元帅府，王传，茶盐运司，万户府，及路府州诸衙门。行移廉访司，内有不应者，随即究治。虽有旧章，多不遵守。今后宜从实检举，泛滥者，须当重治。御史台，行御史台，廉访司，给驿尤宜撙节，以苏吾民。在内八道，从巡历监察御史，取其每秀给驿起数申台；在外十四道，从行台巡历监察御史，依上取具开申本台，移咨御史台。每上下半年，验给驿不应者，依例究治。各道廉访司书吏奏差，名役虽微，所关甚重。比年保举无法，取补失宜。每道籍记百有馀名，少亦不下四五十名，往往请托官府，坏乱纪纲。今后廉访司，不许再行籍记牒发。俟补尽此等，遇有阙，方许依例保举，体覆录用。见役书吏奏差，不得牒发邻道守补。三台典吏，亦俟各道书吏有阙，然后发补。内外察院书吏，亦不得似前预贡。每道书吏，除职官教官八名外，路吏三名，台典吏三名，奏差二名，补用不得跃越。庶几人有定志，吏无冗员。廉访司严行遵守，违者当该正官，首领官，从监察御史纠呈，书吏就便断黜。内外大小诸衙门，掾吏人等，取要新人会钱，所司已尝禁约。比闻不知悔过，取要愈多，仰事俯育，何自而出。今后与者黜罢，见役取者以不枉法论。监察御史，廉访司，常加体察。廉访司约束不严，从监察御史纠呈，犯人就便究治。察院，廉访司，书吏，被劾黜退者，不得于宣慰司、元帅府衙门收补。已有旧章，近年多不奉行。违者，虽有历过月日，追俸还官。当该正官，首领官吏，依例治罪。监察御史，廉访司，常加纠察。诸被问官不得推称事故，擅自赴上。近侍人员，不得朦胧题奏宣唤。诸衙门不得推称有碍见掌公事。闻奏，占不令取问。被问之人，不得摭拾元问，累朝具有禁例。比年违之者众，犯者以违制论。农桑学校，王政之本。不才守令，往往忽之，以致人材废驰，农事不，乡无善俗，野有饿殍，殊失朕育材富民之意。监察御史，廉访司，常加勉励，仍督有司，务臻实效，毋事虚文。常平仓，谷贱增价以，谷贵减价以。乃平之良规，裕民之善政。如有本不敷去处，三台，并各道廉访司，今后但有追到脏罚，接续拨付，以充本，庶几实惠及民。尚德者教化之所先，求贤者邦家之大本。永言兹道，梦寐劳怀。而浇薄之风，趋竞不息，幽栖之士，寂寞无闻。天下有隐居行义，才德高远，晦迹丘园，不求闻达者，监察御史，廉访司，独员保举，覆察申台呈省，以备擢用。该载不尽，合行事理，照依世祖皇帝。立御史台以来，累朝圣旨条画事意施行。纠言。至正七年，十二月二十四日，本台官特奉圣旨：在前一个衙门里，厮该来的首领官吏人等，为行事中间差的上头，后来风宪里行呵，记雠动文书，纠言旧官长的，禁了来。在后御史每言着，却教纠言有。我寻思来，薛禅持帝圣旨，俺每有的不是也说呵，是求言纳谏的勾当。有首领官吏人等，不教言在前厮该着的官长，是厚风教的事有，与求言纳谏的勾当，不厮似有。如今恁遍行文书，教禁了者。么道圣旨了也，钦此。
卷之二千八百八
卷之二千八百八
　　八灰梅
　　总叙
　　【周礼】
　　《笾人》：馈食之笾，其实干。注：，梅干也。
　　【礼记】
　　《内则》：桃诸，梅诸。
　　【山海经】
　　《中山经》《中次九经》：踞山，其木多梅。
　　【镇江志】
　　梅有白，有红，花皆五出。其实，有圆消梅，葱管消梅，金定梅，苦梅。未熟曰青梅，熟曰黄梅。惟千叶者花而不实。
　　【悦生随抄】
　　卉木皆盛春气而后发生者，以木旺于寅卯然也。独梅开以冬，其故何哉？盖东方动以生风，风生木，故曲直作酸，则酸者木之性，唯梅之味最酸，乃得气之正，方水为之母，以生之则易感，故梅先众木而花。
　　【瓮牖闲评】
　　《玉篇云》：与梅同。《字说》云：用作羹，和异味而合之，如媒也。然则梅李字亦可作李矣。
　　【陆佃俾雅】
　　梅，一名，杏类也。其实酢，子赤者材坚，子白才者材脆。华在果子华中尤香，俗云梅华优于香，桃华优于色。故天下之美有不得而兼者多矣。若荔枝无好华，牡丹无美实，亦其类也。《记曰》：夔其穷与，梅先桃李而华。女失婚姻之时，则感已之不如，亦梅花虽先桃李，然其著实乃更在后则婚姻之年或未慊也。故诗人以兴焉。诗曰：“有梅，其实七兮”，“有梅其实三兮”，有梅，顷筐既之，则婚姻尤晚矣。得及男女之时而已。盖始于季秋，终仲春者，婚姻之时也。三十而娶，二十而嫁者，男女之时也。《周南》婚姻以时。《召南》则男女得以及时而已。且及者，汲汲之词，此其所以浅迫而为《召南》。然则鲁卫之政，兄弟也；周召之化，其父子欤诗曰：墓门有梅，有鹗萃止。“言”墓门之隧，既非梅之所宜生，而鹗之为物，食葚，而甘之以自美。非梅之所能养而美之者也。犹之陈陀无良，师傅养成其质。以至于不义。且鹗所鸣，民有祸。则恶加于万民之譬也。今江湘二浙四五月之间，梅俗黄落，则水润土溽，础壁皆汗，蒸郁成雨。其霏如雾，谓之梅雨，沾衣服，皆败。故自江以南，三月雨谓之迎梅，五月雨谓之送梅。转淮而北则否。亦梅至北方多变而成杏。故人有不识梅者，地气使然也。《传曰》：五月有落梅风，江淮以为信风，亦华信风之类。贾思勰曰：按梅华早而白，杏华晚而红，梅实小而酸，杏实大而甜。梅可以调鼎，杏则不任此用。世人或不能辨，言梅杏为一物，此则北人不识梅也。《诗》曰：终南何有？有条有梅。君子至止，锦衣狐裘，条，柚也。盖柚渡淮而为枳，梅变而成杏。今终南之所生，有条、有梅。而材实成焉。则山之所以美化乃在乎此。以譬则人君之道化也。《书》曰：若作酒醴，尔惟麴蘖，若作和羹，尔惟盐梅。盖造而始之者，麦蘖也；调而成之者，盐梅也。高宗之于傅说，始命之曰，用汝作砺，言命汝作此而已，所谓格则庸之者也。终命之曰。尔惟麴蘖，尔惟盐梅，则其所以待之厚矣。盖麴蘖所以作酒故也，盐梅所以作和羹故也。《七命》云以秋橙，酢以春梅。正言春梅者，春实尚青，解酢故也。《淮南子》注曰：一梅不足为百人酸，喻少不能有所信。故曰：金重于羽者，岂谓一钧金与一舆羽之谓哉。旧说大庾岭上梅，南枝落北枝始华，故文。二人向阳为从，向阴为比。士之趋向，不可不慎也。
　　【事类蒙求】
　　屈原作《离骚》取众芳草，独不及梅。杨诚斋《和梅诗》序：楚骚远取江篱杜若，而近全梅，岂偶遗之哉？鲁苍山诗：少陵忘却浑闲事，更有离骚忘却梅。
　　【事类合璧】
　　梅之来久矣，考之前载，其始见于炎帝之经，至于《诗》《书》靡不称述。自是以来，汉见于上林花，魏见于曹林，晋见于江南，南北朝宋见于含章宫，梁见于扬州法曹解舍，隋又见于罗浮松林间。花之名始著见于墨客骚人之手者不一。下逮李唐而至于本朝，其赋咏何多也。然其品类亦甚蕃，有非一言之所能尽。虽其间谱之者不一而足，亦不过随所得而为之，是岂一人两耳目所可得而遍及耶？以见天地之大，造物之巧，穷之而不可胜穷也。物皆然，况梅乎？君子谓：水陆草木之花可爱者甚众。而梅也独先天下而春，是故首及之。
　　【老学庵笔记】
　　宋初尚《文选》，当时文人专意此书，故梅必称驿使。至庆历后，恶其陈腐，姑一洗之。
　　【齐民要术】
　　种梅杏
　　尔雅曰：梅，也。时英梅也。郭璞注曰：梅似杏，实醋。英梅，未闻。《广志》曰：蜀名梅为，大如雁子，梅杏皆可以为油脯。黄梅以熟作之。《诗义疏》云：梅，杏类也，树及叶皆如杏而黑耳。实赤于杏而醋，亦可生啖也。煮而曝干为苏，置羹齑中，又可含以香口。亦密藏而食。《西京杂记》曰：侯梅、朱梅、同心梅、紫蒂梅、胭脂梅、丽枝梅。
　　早梅
　　【范石湖梅谱】
　　早梅花胜直脚梅，吴中春晚，二月始烂熳。独此品于冬至前已开，故得早名。钱塘湖上亦有一种尤开早。余尝重阳日亲折之，有“横枝对菊开”之句。行都卖花者争先为奇，冬初折未开枝置浴室中，薰蒸令拆，强名早梅，终琐碎无香。余顷守桂林，立春梅已过，元夕则尝青子，皆非风土之正。杜子美诗云：“梅蕊腊前破，梅花年后多”。惟冬春之交，正是花时耳。
　　【曾造类说】
　　王沂公曾布衣以所业投吕文穆公蒙正，有早梅诗云：“雪中未问和羹事，且向百花头上开”。文穆曰：“此生已安排作状元宰相矣！”后皆然。
　　【石林燕语】
　　宋朝状元为相者四人：吕文穆公，王文正公，李文定公，宋元宪公。文穆登第十二年拜相，文正二十一年，文定二十九年，元宪二十七年。文正、文定皆再入，而文穆三入为尤盛。初文正行卷，见薛简肃公其首篇《早梅》云：“如今未说和羹事，且向百花头上开。”简肃读之喜曰：“足下殆将作状元了，做宰相耶？”
　　【马明叟实宾绿】
　　五代僧齐己，善于风雅。郑谷任袁，齐已一日携所为诗往渴之中有《早梅》云：“前村深雪里，昨夜数枝开”。谷笑曰：“数枝非早也，未若一枝为佳”。齐已跃然叩地设拜。
　　【王剡录】
　　《早梅花赋》：韵胜群卉，花称早梅，禀天质之至美，凌岁寒而独开。标致甚高，敛孤芳而静吐；阳和未动，搀春色以先回。原夫尤物之生，英姿特异，方隆冬之届候，属祈寒之鼎，至瞻远岫兮无色，盼丛条兮失翠。彼美仙姿琼，存幽致。春风万里，报南国之佳人；香艳一枝，富东君之妙意，观夫离类绝俗，含新吐奇，妙有江山之兴，萧然风露之姿。气韵雅甚，精神远而。雪满南枝，想梁园之未赋；春生寒谷，鄙邹律之潜吹。其时掩冉半开，娉婷一笑，绚红日以朝映，耿青灯之夜照。何郎秀句，不足以咏其妍；徐熙淡墨，不足以传其妙。城隅璀璨，遥瞻妍女之殊；月下横斜，乍识鲛人之燎。至若霜岛寒霁，江村晚晴，竹外烟袅，松间雪清。恼远客以魂断，悦幽人之眼明。语其能则洁而无滓，穷其用则大而难名。倘遇兵尘，可止三军之渴；如逢鼎味，堪调一相之羹。譬夫豪杰之士，岂流俗之能移；节义之夫，虽厄穷而愈厉。时当摇落之后，气极严凝之际。兹梅也，排风日而迥出，傲霜雪而独丽。色靡竟于阳春，志可期于晚岁。所以兴动钱塘之老，妙语增新；香贻陇首之人，芳期远契。彼清露兮，被三径之菊；彼光风兮，泛九畹之兰。欹红蕖于夏永，破丹杏于春寒。丽质鲜妍，则比我已远；高情潇洒而方兹实难。塞曲悲凉，望作南楼之弄。诗魂飞动，尚留东阁之观。于是倚槛痴神巡檐，搔首，眷落英之着袂，折粉香而在手。吾方破闷析醒于此焉，信花中之未有。
　　【唐谢燮诗】
　　迎春故早发，独自不疑寒。畏落众花后，无人别意看。
　　【杜工部集】
　　《和裴迪登蜀州东亭送客逢早梅相忆见寄》：东阁官梅动诗兴，还如何逊在扬州。起得称情。此时对雪遥相忆，送客逢春可自由。幸不折来伤岁暮，若为看去乱乡愁。亦宛娈沉著江边一树垂垂发，朝夕催人自白头。梦弼曰：何逊尝为广陵记室。按集有《扬州早梅诗》。葛常之语《韵阳秋》云：杜诗“东阁官梅动诗兴，还如何逊在扬州”。按《逊传》，无扬州事，而《逊集》亦无扬州梅花诗。但有《早梅》诗云：“免围标物字，惊时最是梅。衔霜当路发，映雪凝寒开。枝横却月观，花绕凌风台。应知早飘落，故逐上春来。杜公前诗乃逢早梅而作，故用何逊事。又“朝洒长门泣，夕驱临邛杯。应知早飘落，故逐上春来”却月、凌风，皆扬州台观名尔。近时有妄人，假东坡名，作《老杜事实》一编，无一事有据。至谓逊作扬州法曹，解舍有梅一株，吟咏其下。岂不误学者？
　　【韩昌黎集】
　　《春雪间早梅》：“间”或作“映”。梅将雪共春，彩艳不相因。逐吹能争密，排枝巧妒新。谁令香满座，独使净无尘。芳意饶呈瑞，寒光助照人。玲珑开已遍，点缀坐来频。那是俱疑似，须知两逼真。荧煌初乱眼，浩荡忽迷神。未许夏华比，从将王树亲。“从将”或作“将从”。孙曰：杨雄《甘泉赋》：翠玉树之青葱兮，璧马犀之磷立扁。先期迎献岁，韩曰：《楚词》：献岁发春。更伴占兹辰。或作晨。愿得长辉映，轻微敢自珍。微或作严。
　　【柳宗元集】
　　早梅发高树，迥映楚天碧。朔吹风票夜香，风票与飘同。繁霜滋晓白。欲为万里赠，杳杳山水隔。寒英坐销落，何用慰远客。
　　【戎昱诗】
　　一树寒梅白玉条，临村路傍溪桥。应缘近水花先发，疑是经春雪未销。
　　【李义山诗】
　　《酬崔八早梅有赠兼示之作》：知访寒梅过野塘，久留金勒为回肠。谢郎衣袖初翻雪，荀令薰炉更换香。何处拂鹏资蝶粉，几时涂额藉蜂黄。维摩一室虽多病，亦要天花作道场。
　　【许浑郢州集】
　　《闻薛先辈陪大夫看早梅因寄》：涧梅寒正发，莫信笛中吹。素艳雪凝树，清香风满枝。折惊山鸟散，携任野蜂随。今日从公醉，何人倒接离。
　　【吴融诗】
　　《灵池县见早梅》：时太尉中书令京兆公奉诏讨蜀，余在幕中。小图晴日见寒梅，一寸乡心万里。春日落时抛笠泽，战尘飞处上琴台。栖身未识登龙地，落笔元非倚马材。待勒燕然归未得，雪枝南畔少徘徊。
　　【罗邺诗】
　　《早梅》：缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，且要东风晚始生。
　　【崔道融诗】
　　《对早梅寄友人二首》：忆得前年君寄诗，海边三见早梅词。与君犹是海边客，又见早梅花发时。忆得去年有遗恨，花前未醉到无花。清芳一夜月通白，先脱寒衣送酒家。
　　【李绅诗】
　　《早梅》：早梅花满枝枝发，东风报春春未彻。紫萼迎风玉珠裂，杨柳未黄莺结舌。委素飘香照新月，桥边一树伤离别。游荡行人莫攀折，不竞江南艳阳节。任落东风伴春雪。
　　【元微之诗】
　　《赋得春雪映早梅》：飞舞先春雪，因依上早梅。一枝方渐笑，六出已同开。积素光逾密，真花节暗催。抟风飘不散，见忽偏摧。郢曲琴空奏，羌音笛自哀。今朝两成咏，翻挟昔人材。
　　【方玄英诗】
　　《胡中丞早梅》：不独闲花不共时，一株寒艳尚参差。凌晨未喷含霜朵，应候先开亚水枝。芬郁合将兰并茂，凝明应与雪相知。谢公吟赏愁飘落，可得更拈长笛吹。
　　【陆凯诗】
　　《寄早梅》：折梅逢驿使，寄与陇头人。江南无所有，聊赠一枝春。
　　【僧齐己诗】
　　《早梅》：万木冻欲折，孤根暖独回。前村深雪里，昨夜一枝开。风递幽香出，禽窥素艳来。明年如应律，先发映春台。
　　【朱庆馀诗】
　　天然根性异，万物尽难陪。自古承春早，严冬对雪开。艳寒宜雨露，香冷隔尘埃。堪把依松竹，良涂一处栽。
　　【张舜民郴行录】
　　《舟行湘岸见早梅盛开》：江上篱边见早梅，天寒地暖数枝开。为怜北客漂流远，偷报东君信息回。香气轻于新酿熟，襟怀重似故人来。舟中莫问无兼有，急急呼儿贳酒杯。
　　【梅圣俞诗】
　　《早梅》：江南近腊时，梅亚雪中枝。一夜欲开尽，百花犹未知。人心空共惜，天意不教迟。莫迓无浓艳，芳筵最好吹。《依韵僧圆觉早梅》：江南自寒苦，花不与时同。清向三冬足，香传一国中，云湖藏旧市，雪树认新丰。未有亏冰素，随妆入汉宫。
　　【李跨鳌集】
　　《次韵子温早梅》：霜多未叶太孤寒，欲向春前倒树开。莫道东风无意在，馀香看即度墙来。《早梅》寂寞玄崖宅有神，冷香寒色漏天真。感深暖日常为力，杰出飞霜恐后春。千里故人何以寄，一枝幽意望谁亲。孤标若值芳华苑，羞与妖红碧树邻。
　　【邵子击壤集】
　　《和商洛章子厚长官早梅》：只应王母专经巧，剪碎天边乱白云。无限清香与清艳，樽前饮享尽输君。梅覆春溪水山，梅花烂熳水潺。南秦地暖开仍早，北至春初已数番。群芳万品递相催，若说高标独有梅。会得东君无别意，为怜清淡使先开。霜扶清节高高起，风驾寒香远远留。太守多情客多感，金樽倒尽是良筹。《和商守宋郎中早梅》：山南地似岭南温，腊月梅开已浃辰。耻与百花争俗罢，独殊群艳占先春。角中飘去凄于骨，笛里吹来妙入神。秀额妆残黏素粉，画梁歌暖起轻尘。宰君惜艳献州牧，太守分香及野人。手把数枝重叠嗅，忍教芳酒不濡唇。
　　【王安石临川集】
　　《次韵》：次道忆太平州宅早梅次道，宋敏求也。参知政事绶之子，常为太平州。欧公诸人皆有送行诗。太梁春费宝刀催，宋之问《立春日侍宴赋剪彩花诗》：今年春色早，应为剪刀催。不似湖阴有早梅。王灰举兵至湖阴，晋明帝微行视，其营垒，由是乐府有《湖阴曲》，即今太平州是也。韩亻屋诗：中宵忽见动葭灰，料得南枝有早梅。今日盘中着剪彩，当时花下就传杯。梁园文《梅诗》：定须还剪彩，学作两三枝。散粉成初蝶，剪彩作新梅。杜诗：传杯不放杯纷纷自向江城落，杳杳难随驿使来。知忆旧游还想见，西南枝上月徘徊。曹子建诗：明月照高楼，流光正徘徊。白诗：西园飞盖处，依旧月徘徊。
　　【苏魏公集】
　　《和签判郡圃早梅》：绿萼丹跗炫素光，东园先见一枝芳。凌晨露点铅胡粉，满槛风飘水麝香。味入和羹来傅野，声随边角动渔阳。山亭最好通宵赏，微雪相辉映月廊。
　　【强祠部集】
　　《次韵公胜早梅》：昨夜寒梅忽一枝，早如常岁合开时。欲冬天地恩先及，未雪园林色易知。世眼已教容易赏，晓风何用再三吹。若论霜菊无多晚，只此春葩苦较迟。
　　【黄庭坚豫章集】
　　《次韵中玉早梅》：二首按蕊争先公不嗔，知公家有似梅人。何时各得自由去，相逐扬州作好春。《庄子》曰：见似人者而喜。老杜诗：东阁官梅动诗兴，还如何逊在扬州。此时对雪遥相忆，送客逢春可自由。乐天诗：好作开成第二春。折得寒香不露机，小窗斜日两三枝。罗帷翠幕深调护，已被游蜂圣得知。此诗亦以戏中玉之歌舞者，李贺《将进酒》曰：罗韩绣幕围春风。《汉书?张汤传》：调护之尤厚。退之《盆池诗》：夜半青蛙圣得知。《谢送早梅》二首簸船结缆北风嗔，霜落千林憔悴人。欲问江南近消息，喜君贻我一枝春。探请东君第一机，水边风日笑横枝。鸳鸯浮弄婵娟影，白鹭窥鱼凝不知。
　　【杨龟山集】
　　《用前韵和早梅》：二首楚国春归早，寒梅处处开。月和清艳冷，天与靓妆来。东阁诗魂动，南枝岁律回。萧然冰雪态，无处觅轻埃。星驭经行处，梅花忽已开。只款春信早，先拥使旌来。嫩萼红初破，寒柯绿未回。凌霜半含月，皎皎绝纤埃。
　　【陆游剑南续藁】
　　《早梅绝句》：东坞梅初动，香来托意深。明知在篱外，行到却难寻。
　　【陈默堂集】
  </div>
  <div class="pagination">
   <a href="永乐大典残卷_page46.html">
    上一页
   </a>
   <span>
    ...
   </span>
   <a href="永乐大典残卷_page42.html">
    42
   </a>
   <a href="永乐大典残卷_page43.html">
    43
   </a>
   <a href="永乐大典残卷_page44.html">
    44
   </a>
   <a href="永乐大典残卷_page45.html">
    45
   </a>
   <a href="永乐大典残卷_page46.html">
    46
   </a>
   <span class="current-page">
    47
   </span>
   <a href="永乐大典残卷_page48.html">
    48
   </a>
   <a href="永乐大典残卷_page49.html">
    49
   </a>
   <a href="永乐大典残卷_page50.html">
    50
   </a>
   <a href="永乐大典残卷_page51.html">
    51
   </a>
   <a href="永乐大典残卷_page52.html">
    52
   </a>
   <span>
    ...
   </span>
   <a href="永乐大典残卷_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
