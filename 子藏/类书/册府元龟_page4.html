<!DOCTYPE html>
<html>
<head>
    <meta charset="UTF-8">
    <title>册府元龟 - 第 4 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 4 页/共 736 页</h1>
    <div class="content">明帝讳字元仲。
齐王讳芳字兰卿。
高贵乡公讳髦字彦士。
陈留王讳奂字景明初为尝道乡公名璜甘露五年五月己丑高贵乡公卒皇太后立之诏曰：古者人君之为名字难犯而易讳今尝道乡公讳字甚难避其令朝臣博议改易列奏遂改之。
晋武帝讳炎字安世。
惠帝讳衷字正度。
怀帝讳炽字丰美。
愍帝讳邺字彦旗建兴元年即位改建邺为建康改邺为临漳。
元帝讳睿字景文。
明帝讳绍字道畿。
成帝讳衍字世根。
康帝讳岳字世同。
穆帝讳聃字彭子。
哀帝讳丕字千龄。
简文帝讳昱字道万。
孝武帝讳曜字昌明。
安帝讳德宗字德宗。
恭帝讳德文字德文。
後魏道武帝讳。
明元帝讳嗣。
太武帝讳焘。
文成帝讳。
献文帝讳弘。
孝文帝讳宏。
宣武帝讳恪。
孝明帝讳诩。
孝庄帝讳子攸。
前废帝（亦曰：节闵）讳恭字修业。
後废帝讳朗字仲哲。
孝武帝（亦曰：出帝）讳循字孝则。
西魏文帝讳宝炬。
废帝讳钦。
恭帝讳廓。
後周愍帝讳觉字陀罗尼。
明帝讳毓小名统万突太祖长子太祖临夏州生帝统万城因以名焉。
武帝讳邕字祢罗{穴}。
宣帝讳ど。
静帝讳阐初名衍。
隋高祖讳坚小名那逻延。
易帝讳广一名英小字阿{麻女}长寿元年立为皇太子改广川县为长河县。
恭帝讳侑。
唐高祖讳渊。
太宗讳世民幼时有相者云：未年二十当济世安民高祖以为神阴采济世安民之义遂以名焉武德九年立为皇太子令曰：依礼二名义不偏讳尼父达圣非无前指近代以来曲为节制两字兼避废阙已多率意而行有违经诰今宜依据礼典务从简约仰效先哲垂法将来其官号人名及公私文籍有世及民两字不连读者并不须避至高宗即位乃改民部为户部以避之。
高宗讳治即位初有司请改治书侍御史为御史中丞诸州治中为司马治礼郎为奉礼郎帝以贞观时不废先帝二字不许有司奏曰：先帝二名礼不偏讳上既单名臣子不敢指斥从之。
显庆五年正月壬寅诏曰：孔宣设教正名为首戴圣贻范嫌名不讳比见钞写古典至於朕名或缺其点画或随便改换恐六籍雅言会意多爽九流通义指事全违诚非立书之本意自今以後缮写旧典文字并宜使成不须随义改易。
中宗讳显仪凤二年十月封英王改名哲圣历元年册为皇太子复名显神龙元年正月即位改显政殿为昭庆殿显德殿为章德殿显圣侯庙为昭圣侯庙睿宗讳旦初名旭轮总章二年封冀王单名轮永淳三年始改名旦。
玄宗讳隆基先天二年正月诏改隆州为阆州自馀州县等名有与皇帝名同者便令所司改定至宝历元年正月太常寺礼院上言玄宗庙讳准故事祧迁後不当更讳制可之。
肃宗讳亨初名嗣开元十五年改名浚二十三年改名二十八年改名绍有献书者言宋太子名恶其声类天宝三载。又改名亨。
代宗讳豫初名ㄈ乾元元年十月立为皇太子因降诞日豫州奏百姓李氏有嘉禾生及是册礼肃宗诏改名豫宝应元年即位改豫州为蔡州泗州宿豫县改为宿迁县兖州方与县改为鱼台县洪州豫章县改为锺陵县豫宁县改为武宁县古州乐豫县改为乐山县。
德宗讳适大历十四年即位改括州为处州括苍县为丽水县。
顺宗讳诵宪宗元和二年八月刑部奏改律卷第八为斗竞律（咸通十二年分司侍御史李进状曰：臣准西台牒及金部称奉六月二十七日敕内园院郝景全事奏状内讼字音与庙讳同奉敕罚臣一季俸者右臣官位至卑得蒙罚俸屈与不屈不合有以事至分明别关理体。若便隐默恐负圣时愿陛下宽其罪戾使得尽言臣前奏状称准敕因事告事旁讼他人是咸通十一年十月十三日敕语臣状中具有准敕字非臣自撰辞句臣谨按礼不讳嫌名。又按职制律诸犯庙讳嫌名不坐注云：谓。若禹与雨疏云：谓声同而字异注疏重复至易分晓伏惟睿文英武明德至仁大圣广孝皇帝陛下明过帝尧孝逾大舜岂自发制敕而不避讳哉！故是审量礼律以为无妨耳即引陛下敕文而言不敢擅有移改不谓内园使有此论奏也。臣之罚俸实为小屈然今者非敢诉此罚俸也。实以从来制敕及百官表奏曾有避嫌名例而因臣致罚即旧章自此有援引敕格者亦须委曲迥避便成讹弊臣今已罚俸不合上闻臣闻赵充国为将不嫌伐一时事以为汉家後法魏徵为相不存形迹以致贞观太平臣虽未及将相忝为陛下持宪之臣，岂可以论俸为嫌而使国家敕命有误也。且顺宗庙讳万国仪刑诚不可同於小事愿陛下留意察纳别下明敕使自後章奏遵礼律处分则天下幸甚敕寻免所罚）。
宪宗讳纯初名淳贞元二十一年册为皇太子始更之永贞元年即位改桂州纯化县为慕化县蒙州纯义县为正义县。又改淳州为睦州还淳县为清溪县横州淳风县为从化县淳于姓改为于以音与帝同名故也。古者不讳嫌名禹与雨丘与{艹区}临文不讳文王名昌武王名发周《诗》曰：克昌厥後。又曰：一之日发鲁庄公名同春秋曰：同盟于幽襄公名午《书》曰：陈侯午卒之类是也。古今时变故广避焉。
穆宗讳（同于真宗）初名宥元和七年立为皇太子始更之十五年即位改常岳为镇岳常州为镇州定州常阳县为曲阳县常王房子孙为氵氐王房。
敬宗讳湛。
文宗讳昂初名涵即位更之。
武宗讳炎初名会昌六年三月制曰：王者照临万名岂尚于难知敬顺五行理宜避于胜伏徵诸前史义实炳然昔炎汉之兴雒傍去水所都名号犹乃避之况我国家祚昌土德，岂可以王气胜于君名所以宪宗继明之初贵以舍水必有{宀具}数协于祯祥汉宣帝柔服北夷弘其祖业功德之盛侔於周宣御历十年乃从美称朕远追大汉之事近禀圣祖之谋爰择嘉名式遵令典庶承天意永保鸿休宜改名为炎仍令所司择日分命宰臣告天地宗庙其旧名中外奏章不得更有迥避告报遐迩咸遂闻知。
宣宗讳忱初名怡即位更之。
懿宗讳ㄘ初名温大中十三年八月立为皇太子始更之。
僖宗讳儇初封晋王名俨咸通十四年七月立为皇太子乃更之。
昭宗讳敏初名杰龙纪元年十一月辛亥将有事於圜丘始更之。
哀帝讳祝初封辉王名祚天元年八月立为皇太子监国乃更之即位先是太常寺有止鼓两字乐器上字犯御名中书门下奏臣等谨按故事汉室以北山改郡盖为文皇国朝以复姓称于实缘宪祖或易建康之县或更昭穆之音皆因践祚之初合举避行之典按《尔雅》释乐篇鼓谓之止谓之{甄}今者陛下肇承丕祚始值迁都凡厥惟新式叶正始窃详《尔雅》肇亦训始臣等商量望改为肇从之。
後唐庄宗讳存勖。
明宗讳初名嗣源天成元年六月敕曰：古者酌礼以制名惧废於物难犯而易避贵便於时况徵彼二名抑有前例以太宗文皇帝自登宝位不改旧称时即臣有世南官有民部靡闻曲避止禁连呼朕猥以眇躬于人上止遵圣范非敢自尊应文书内所有二字但不连称不得迥避如是臣下之名不欲与君亲同字者任自改更务从私便庶体朕怀。
二年正月制曰：王者敬宗祧统临寰宇必顺体元之典特新制义之文朕以眇躬获承丕构袭三百年之休运继二十圣之耿光驭朽纳隍夕惕之心罔怠法天师古日跻之道惟勤今则载戢干戈混同书轨荷玄穹之卷佑契兆庶之乐推简玉泥金非敢期於薄德耕田凿井诚有慕於前王将陈享谒之仪即备郊丘之礼宜更称谓永耀简编今改为凡在中外宜体朕怀宣记百寮称贺兼差官告郊庙社稷（清泰二年五月中书门下奏准天成元年正月十六日敕本朝列圣及四庙讳近日中外表疏偏旁文字皆阙点画凡当出讳止避正呼傥迥避於偏旁则亏阙於文字宜从朴素庶便公私凡庙讳但迥避正文其偏旁文字不在减少点画今定州节度使杨坛檀州金坛县等名酌情制义并请改之其表章文案偏旁字阙点画凡臣寮名涉偏旁亦请改之诏曰：偏旁文字音韵悬殊止避正呼不宜全改杨坛宜赐名光远其馀依奏）。
愍帝讳从厚小字菩萨奴。
末帝讳从珂清泰二年中书言御名上一字与诸王相连太宗玄宗故事人臣诸王合避相联字单名从之。
晋高祖讳敬塘少帝天福七年敕应殿名及州县名职名等有与高祖讳犯者悉改之明堂为宣德殿唐州为沁州思唐州为思化州密州附唐县为胶西县蔚州兴唐县为灵山县博州堂邑为河滨高唐为济城定州唐县为博陵莫州唐兴为宜州真定府行唐为永昌堂阳为蒲泽彭州唐化为彭山蜀州唐兴为乡城道州延唐为延喜福州福唐为南台寿州盛唐为来化鄂州唐年为临江杭州钱唐为钱江唐山为横山台州唐兴为台兴随州唐城为汉东代州唐林为广武汉州金堂为汉城合州石镜为仙览复州竟陵为景陵中书政事堂为厅堂後官诸房头为录事馀并为主事所有诸邑人姓名犯者并改。又改陕府甘棠驿为通津驿。
少帝讳重荣。
汉高祖本名知远即位初前州节度使折从远改名从。
阮乾元年敕曰：朕膺景命肇启鸿图当建号之初宜举正名之典夫名以制义义以出礼礼以体政政以养民载考格言抑有彝训顾性寡昧敢忘率循但君父之名贵於易避臣子之敬难以斥尊苟触类以妨言必迂文而害理况宗庙方建祀匪遥祝嘏将期於正辞称谓所宜於稽古爰从改革庶叶典章凡百臣寮当体朕意今改名故兹札示想宜知悉。
少帝讳承。
周太祖讳威广顺元年正月即位相州张彦成澶州李洪义侍卫步军指挥使曹英前陈州刺史马令琮庆州刺史郭彦钦皆以名下一字与御名同改为成义英琮钦。
二月泾州节度使史康懿言臣名下一字与御名同改之。
三月诏邓州军额改为武胜军灵武属郡宜改为环州避御名也。
八月环州刺史雷彦洪以名下一字犯御名改之。
十二月御史台奏唐景三年改左右屯卫大将军为威卫。又唐高宗名治其时改治书御史为御史中丞诸州治中为司马盖臣子上书合避名也。请诸卫中旧是屯卫者复旧名从之。
世宗讳荣。
●卷四
○帝王部　运历
昔郯子述五代之官纪盖有伦矣。稽之於易本其世数乃知庖牺之王正得天统共工继起位非其序少昊之衰九黎乱德颛顼始复建重黎之官以司天地其後三苗干纪二官咸废尧命羲和以纂其业授时定岁众功允治既而授舜曰：天之历数在尔躬舜亦以命禹三代之际牲服殊典汉绍周世议论累叶讫於中兴始定厥制魏晋而下南北迭起而天禄永终实在中夏至或徵诸儒之说集盈庭之言敷引异辙氵公袭相戾及夫循五德终始之传叶三统因革之义颁正朔立制度咸推历而更王居正而惟叙者矣。
太昊帝庖牺氏继天而王为百王先首德始於木故为太昊帝。
炎帝神农氏继庖牺氏以火承木故为炎帝。
黄帝轩辕氏继神农氏火生土故为土德。
少昊氏黄帝之子青阳也。继轩辕氏土生金故为金德天下号曰：金天氏。
颛顼高阳氏继少昊氏金生水故为水德天下号曰：高阳氏。
帝喾高辛氏青阳玄嚣之孙也。继高阳氏水生木故为木德。
帝尧陶唐氏封於唐盖高辛氏衰天下归之木生火故为火德。
帝舜有虞氏尧礻以天下（礻曰：禅让字也。）火生土故为土德伯禹夏后氏虞舜嬗以天下土生金故为金德故夏后氏尚黑（以建寅之月为正物生黑色）戎事乘骊（戎兵也。马黑色曰：骊《尔雅》曰：来牝骊牡玄）牲用玄（玄黑类也。）。
汤伐桀践天子位乃改正朔服色尚白朝会以昼金生水故为水德天下号曰：商後曰：殷（初契封商汤居殷而受命故二号）故殷人尚白（以建丑之月为正物萌白色）戎事乘翰（翰白马也。）牲用白。
周武王伐纣践天子位水生木故为木德号曰：周室故周人尚赤（以建子之月为正物萌色赤）戎事乘原（原骊马白腹）牲用も（も赤类）。
烈王二年周太史儋见秦献公曰：始周与秦国合合而别别五百载复合（周始与秦俱黄帝後是合也。至周孝王封非子为附庸是别也。别後五百载谓自秦仲至孝公︹大周显王致文武胙于孝公复与之亲是复合也。）合十七岁而霸王者出焉（从此後十七年而秦昭王立武王昭王皆霸至始皇而王天下）。
汉高祖起沛旗帜皆赤繇所杀蛇白帝子所杀者赤帝子故也。既代秦继周木生火故为火德。
文帝时鲁人公孙臣上《书》曰：始秦得水及汉受之推终始传则汉当土德土德之应黄龙见宜改正朔服色上黄时丞相张苍好律历以为汉乃水德是时河决金是其符也。年始冬十月色外黑内赤（十月阴气在外故外黑阳气尚伏在地故内赤也，或曰：十月百草外黑内赤也。）与德相应公孙臣言非是罢之明年黄龙见成纪（天水之县也。）文帝召公孙臣拜为博士与诸生申明土德草改历服色事自汉兴之初庶事草创唯一叔孙通略定朝廷之仪。若乃正朔服色郊望之事数世犹未章焉至於孝文始以夏郊而张苍据水德公孙臣贾谊更以为土德卒不能明武帝太初元年五月正历以正月为岁首色尚黄数用五儿宽司马迁等犹从臣谊之言（公孙臣贾谊）服色数度遂顺黄德彼以五德之传从所不胜（五帝相承代尝以金木水火相胜之法。若火灭金便以火代金）秦在水德故谓汉据土而克之刘向父子以为帝出于震故庖牺氏始受木德其後以母传子终则复始自神农黄帝下历唐虞三代而汉得火焉故高祖始起神母夜号著赤帝之符旗章遂赤自得天统矣。（向父子虽有此议时不施行至光武乃用火德耳）。
後汉光武建武二年正月始正火德色尚赤（汉初土德色尚黄至此始明火德旗帜尚赤服色，於是乃正）。
魏文帝以汉延康元年十一月受禅给事中博士苏林董巴上。表曰：魏之氏族出自颛顼与舜同祖舜以土德承尧之火今魏亦以土德承汉之火於行运合於尧舜授受之次遂改延康元年为黄初元年议改正朔易服色殊徽号承土行十二月幸雒阳以夏数得天故即用夏正而服色尚黄。又诏以汉火行也。火忌水故雒去水而加佳魏於行次为土土水之壮也。水得土而乃流土得水而柔故除佳加水变雒为洛明帝景初元年春正月壬辰山荏县言黄龙见，於是有司奏以为魏得地统宜以建丑之月为正三月定历改年为孟夏四月（初文皇帝即位以受禅於汉因循汉正朔弗改帝在东宫著论以为五帝三王礼不相袭正朔自宜改变以明受命之运及即位优游者久之史官复著言宜改乃诏三公特进九卿中郎将大夫博士议郎千石六百石博议议者，或不同帝据古典甲子诏曰：夫太极运三辰五星於上元气转三统五行於下登周旋终则。又始故仲尼作春秋三微之月每月称王以明三正迭相为首今推三统之次魏得地统当以建丑之月为正月考之群议厥义章矣。其改青龙五年三月为景初元年四月）服色尚黄牺牲用白戎事乘黑首白马建太赤之朝会建大白之改太和历曰：景初历其春夏秋冬孟仲季月虽与正岁不同至於郊祀迎气礻勺祠尝巡狩田分至启闭班宣时令中气早晚敬授民事皆以正岁斗建为历数之序（初高堂隆以为改正朔易服色殊徽号异器械自古帝王所以神明其政变民耳目故三春称王明三统也，於是敷演旧章奏而改焉帝从其议改青龙五年春三月为景初元年孟夏四月服色尚黄牺牲用白从地正也。）。
齐王芳以景初三年即位十二月诏曰：烈祖皇帝以正月弃背天下臣子永惟忌日之哀其复用夏正虽违先帝通三统之义斯亦礼制所繇变改也。又夏正於数为得天正其以建寅之月为正始元年正月以建丑月为後十二月。
晋武帝以太始元年即位二年九月群公奏唐尧舜禹不以易祚改制至於汤武各推行数宣尼答为邦之问则曰：行夏之时辂冕之制通为百代之言盖期於从政济治不系於行运也。今大晋继三皇之踪踵舜禹之迹应天从民受禅有魏宜一用前代正朔服色皆如有虞遵唐故事於义为弘奏可（史臣曰：晋为金行服色尚赤考之天道其违甚矣。）。
元帝以丁丑岁称晋王置宗庙使郭璞筮之云：享二百年自丁丑至禅代之岁年在庚申为一百四岁然丁丑始系西晋庚申终入宋年所馀惟一百有二岁耳璞盖以百二之期促故婉而倒之为二百也。（习凿齿临终上疏曰：臣每谓皇晋宜越魏继汉不应以魏後为三恪而身微官卑无繇上达怀抱愚情三十馀年今沉沦重疾性命难保遂长怀此当与之朽烂区区之情切所悼惜谨力疾著论一篇写上如左愿陛下考寻古义求经常之表超然远览不以臣微贱废言其所论曰：或问魏武帝功盖中夏文帝受禅於汉而吾子谓汉终有晋岂实理乎！。且魏之见废晋道亦病晋之臣子宁可以同此言哉！答曰：此乃所以尊晋也。但绝节赴曲非尝所悲见殊心异虽奇莫察请为子言焉昔汉氏失御九州残隔三国乘间鼎峙数世干戈日寻流血百载虽各有偏平而其实乱也。宣皇帝势逼当年力制魏氏蠖屈从时遂羁戎役晦明掩耀龙潜下位亻免首重足鞠躬屏息道有不容之难躬蹈履霜之险可谓危矣。魏武既亡大难获免始南擒孟达东荡海隅西抑劲蜀旋抚诸夏摧吴人入侵之锋扫曹爽见忌之党植灵根以跨中岳树群才以翼子弟命世之志既恢非常之业亦固景文继之灵武冠世克伐贰违以定厥庸席卷梁益奄征西极功格皇天勋侔古烈丰规显祚故以灼如也。至於武皇遂并︹吴混一宇宙清四海同轨二汉除三国之大害静汉末之交争开九域之蒙晦定千载之盛功者皆司马氏也。而推魏继汉以晋承魏比义唐虞自纯臣，岂不惜哉！今。若以魏有代王之德则其道不足有静乱之功则孙刘鼎立道不足则不可谓制当年当年不制於魏则魏未曾为天下之主王道不足於曹则曹未始为一日之王矣。昔共工霸九州秦政奄平区夏鞭挞华戎专总六合犹不见序於帝王沦没於战国何况暂制数州之人威行境内而已便可推为一代者乎！苟以晋尝事魏惧伤皇德拘惜禅名谓不可割则惑之甚者也。何者隗嚣据陇公孙帝蜀蜀陇之人虽服其役取之大义於彼何有。且吴楚争号周室未亡子文延陵不见贬绝宣皇帝官魏逼於性命举非择木何亏德美禅代之义不同尧舜较实定名必彰於後人各有心事胡可掩定空虚之魏以屈於己孰。若仗义而以贬魏哉！夫命世之人正情遇物假之际会必兼义勇宣皇祖考立功于汉世笃尔劳思报亦深魏武超越志在倾主德不素积义险冰薄宣帝与之情将何重虽形屈当年意申百世降心全已愤慨於下非道服北面有纯臣之节毕命曹氏忘济世之功者也。夫成业者系於所为不系所藉立功者言其所济不言所起是故汉高禀命於怀王刘氏乘毙於亡秦超二伪以远嗣不论近而计功考五德於帝典不疑道於力政季无承楚之号汉有继周之业取之既美而已德亦重故也。凡天下事有可借喻於古以晓於今定之往昔而足为来证者当阳秋之时吴楚二国皆僭号之王也。若使楚庄推鄢郢以尊有德阖闾举三江以奉命世命世之君有德之主或藉之以应天或抚之而光宅彼必自系於周室不推吴楚以为代明矣。况积勋累功静乱宁众数之所录众之所与不资於燕哙之授不赖於因藉之力长辔庙堂吴蜀两毙运奇二纪而平定天下服魏武之所不能臣荡累叶之所不能除者哉！自汉末鼎沸五六十年吴魏犯顺而强蜀人仗正而弱三家不能相一万姓旷而无主夫有定天下之大功为天下之所推孰如见推於ウ人受尊於微弱配天而为帝方驾於三代岂比亻免首於曹氏侧足於不正即情而论实取之而无惭何与诡事而伪开乱於将来者乎！是故故旧之恩可封魏後三恪之数不宜见列以晋承汉功实显然正名当事情体亦厌。又何为虚尊不正之魏而亏我道于大通哉！昔周人咏祖宗之德追述剪商之功仲尼明大孝之道高称配天之义然后稷勤於所职聿来未以翦商异於司马氏仕乎！曹族三宗之寓於魏世矣。且夫魏自君之道不正则三祖臣魏之义未尽义未尽故假涂以运高略道不正故君臣之节有殊。然则弘道不以辅魏而无逆取之嫌高拱不劳汗马而有静乱之功者盖勋足以王四海义可以登天位虽我德惭於有周而彼道异於殷商故也。今子不疑共工之不得列於帝王不嫌汉之系周而不系秦何至於一魏犹疑滞而不化哉！夫欲尊其君而不知推之於尧舜之道欲重其国而反厝之於不胜之地岂君子之高义。若犹未悟请，於是止矣。）。
後魏天兴元年十二月诏百司议定行次尚书崔玄伯等奏从土德服色尚黄数用五未祖辰腊牺牲用白五郊立气宣赞时令敬授民时行夏之正（时有司奏国家继黄帝之後宜为土德故神兽如牛牛上畜。又黄色显曜其符也，於是始从土德天兴中李先之子密问於先曰：子今为魏臣将复事他主也。先告曰：未也。国家政化长远不可卒穷自皇始至齐受禅实五百馀载矣。）孝文太和十四年八月诏曰：丘泽初制配尚宜定五德相袭分叙有常然异同之论著於往汉未详之说疑在今史群官百辟可议其所应必令合衷以成万代之式中书监高闾议以为帝王之祚百代可知运代相承书传可稽虽祚命有长短德政有优劣至於受终严祖殷荐上帝其致一也。故敢述其前载举其大略臣闻居尊据极允应明命者莫不以中原为正统神州为帝宅苟位当名全化迹流洽则不专以世数为予夺善恶为是非故尧舜禅揖一身异尚魏晋相代纪运少殊桀纣至虐不废承历之叙厉惠至昏不阙周晋之禄计五德之论始自刘向一时之议三家致别故张苍以汉为水德贾谊公孙臣以为土德刘向以为火德以为水德者正以当有水溢之应则不推运代相承之数也。以为土德者则以亡秦继历相即为次不推逆顺之异也。以为火德者悬证赤帝斩蛇之符弃秦之暴越恶承善不以世次为正也。故以周为火德自兹厥後乃以为常魏承汉火生土故魏为土德晋承魏土生金故晋为金德赵承晋金生水故赵为水德燕承赵水生木故燕为木德秦承燕木生火故秦为火德秦之未灭皇魏未克神州秦氏既亡大魏称制玄朔故平文之庙始称太祖以明受命之证如周在岐之阳。若继晋则晋亡已久。若弃秦则中原有寄推此而言承秦之理事为明验故以魏承秦魏为土德。又五纬表验黄星曜彩考氏定实合德轩辕承土祖未事为著矣。又秦赵及燕虽非明圣各正号赤县统有中土郊天祀地肆类咸秩明刑制礼不失旧章奄岱逾河境被淮汉非。若龌龊边方僭拟之属远如孙权刘备近。若刘裕道成事系蛮夷非关中夏伏惟圣朝德配天地道被四海承乾统历功侔百王光格同於唐虞享祚流於周汉正位中境奄有万方今。若并弃三家远承晋氏则蔑中原正次之实存之无损於此而有成於彼废之无益於今而有伤於事臣愚以为宜色尚黄定为土德。又前代之君明贤之史皆因其可褒褒之可贬贬之今议者偏据可绝之义而不录可全之理所论事大垂之万叶宜并集中衤必群儒人人别议择其所长於理为悉衤必书丞臣李彪著作郎崔光等议以为尚书闾议继近秦氏臣职掌国籍颇览前书惜此正次慨彼非绪取仰推帝始远寻百王魏虽建国君民兆朕振古祖黄制朔绵迹有因成此帝业神元为首案神元晋武往来和好至於桓穆雒京破亡二帝志摧聪勒思存晋氏每助刘琨申威并冀是以晋室衔扶救之仁越石深代王之请平文太祖抗衡苻石终平燕氏大造中区是则司马祚终於郏辱阝而元氏受命于代盖自周之灭及汉正号几六十年著符尚赤後虽张贾殊议暂疑而卒从火德以继周氏排虐嬴以比共工蔑暴项而同吴广近蠲谬伪远即神正。若此之明也。宁使白蛇徒斩雕空结哉！自有晋倾沦暨登国肇号亦几六十馀载物色旗帜率多取黑是。又自然合应玄同汉始。且秦并天下革创法度汉仍其制少所变易犹仰推五运竟踵隆姬而况刘石苻燕世业促褊纲纪弗立魏接其弊自有彝典，岂可易汉之承木舍晋而为土耶夫皇统崇极承运至重必当推协天绪考审正次不杂以僭窃参之强狡神元既晋武同世桓穆与怀愍接时晋室之沦平文治太庙号太祖抑亦有繇绍晋金德孰曰：不可而欲次兹伪僭，岂非惑乎！臣所以惜之惟垂察纳诏令群官议之十五年正月侍中司空长乐王穆亮侍中尚书左仆射平原王陆侍中吏部尚书中山王王元孙侍中尚书驸马都尉南平王冯诞散骑常侍都曹尚书新秦侯游明根散骑常侍南部令邓侍祖秘书中散李恺尚书左丞郭祚右丞霸城子卫庆中书侍郎封琳中书郎泰昌子崔挺中书侍郎贾元寿等言臣等受敕共议中书监高闾秘书丞李彪等二人所议皇魏行次尚书高闾以石承晋为水德燕承石为木德以秦承燕为火德大魏次秦为土德皆以地据中夏以为得统之徵皇魏建号事接秦末晋既灭亡天命在我故因中原有寄即而承之彪等据神元皇帝与晋武并时桓穆二帝仍修旧好始自平文逮于太祖抗衡秦赵终平慕容晋祚终於秦方大魏兴于朔据汉并秦承周之义以皇魏承晋为水德二家之论大略如此臣等谨共参论伏惟皇魏世王玄朔下迄魏晋赵秦二燕虽地据中华德祚微浅并获推叙于理未惬。又国家积德修长道光万载彪等职主东观详究图史所据之理其志难夺今欲从彪等所议宜承晋为水德诏曰：越近承远情所未安然考次推时颇亦难继朝贤所议岂朕能有违夺便可依为水德祖申辰腊後周闵帝元年春正月辛丑即天王位是日魏槐里献赤雀百官奏议云：帝王之兴必更正朔明受之於天革民视听也。逮乎！尼父稽诸阴阳云：行夏之时後王所不易今魏历告终周室受命以木乘水实当行录正用夏时式遵圣道惟文王诞玄气之祥有黑水之识服色乌制曰：可。
隋高祖受禅召崔仲方与高议正朔服色事仲方曰：晋为金行後魏为水周为木皇家以火承木得天之统。又圣躬载诞之初有赤光之瑞车服旗牲并宜用赤。又劝帝除六官请依汉魏之旧帝皆从之开府卢贲奏改周代旗帜更为嘉名其青龙驺虞朱雀玄武千秋万岁之旗皆贲所创也。
</div>
    <div class="pagination">
<a href="册府元龟_page3.html">上一页</a><a href="册府元龟.html">1</a><a href="册府元龟_page2.html">2</a><a href="册府元龟_page3.html">3</a><span class="current-page">4</span><a href="册府元龟_page5.html">5</a><a href="册府元龟_page6.html">6</a><a href="册府元龟_page7.html">7</a><a href="册府元龟_page8.html">8</a><a href="册府元龟_page9.html">9</a><span>...</span><a href="册府元龟_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
