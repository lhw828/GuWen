<!DOCTYPE html>
<html>
<head>
    <meta charset="UTF-8">
    <title>骈志 - 第 54 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 54 页/共 67 页</h1>
    <div class="content">　　杂阿含经有龟被野于所包藏六而不出野干怒而舍去佛告诸比丘当如龟藏六自藏六根魔不得便法句经昔有道人河边学道但念六尘心无宁息
　　龟从河出水狗将噉龟龟缩头尾四脚藏于甲中狗不能得便狗去还出便得入水道人因悟我不及龟放恣六情不知死至
　　虎导
　　鹿随
　　符瑞志宋元嘉二十五年白虎见蜀郡二赤虎导前又瑞应图白虎者义兽也一名驺虞王者徳至禽
　　兽泽洞幽则见
　　五代史永平三年五月驺虞见璧山有二鹿随之
　　见则天下大穰
　　见则天下大风
　　山海经钦山有兽焉其状如豚而有牙其名曰当康其鸣自呌见则天下大穰　泰器之山观水出焉西流注于流沙是多文鳐鱼状如鲤鱼鱼身而鸟翼苍文而白首赤喙尝行西海游于东海以夜飞其音如鸾鸡其味酸甘食之已狂见则天下大穰　玉山有兽焉其状如犬而豹文其角如牛其名曰狡其音如吠犬见则其国大穰
　　又几山有兽焉其状如彘黄身白头白尾名曰闻见则天下大风　少咸之山有兽焉其状如犬而人面善投见人则笑其名山其行如风见则天下大风
　　见则天下大水
　　见则天下大旱
　　山海经空桑之山有兽焉其状如牛而虎文其音如钦其名曰軨軨其呜自呌见则天下大水　犲山有兽焉其状如夸父而彘毛其音如呼见则天下大水剡山有兽焉其状如彘而人面黄身而赤尾其名
　　曰合窳其音如婴儿是兽也食人亦食虫蛇见则天下大水　阳山多化蛇其状如人面而豺身鸟翼而蛇行其音如叱呼见则其邑大水　敖岸之山有兽焉其状如白鹿而四角名曰夫诸见则其邑大水长右之山有兽焉其状如禺而四耳其名长右其音如吟见则其郡县大水　崇吾之山有鸟焉其状如鳬而一翼一目相得而飞名曰蛮蛮见则天下大水玉山有鸟焉其状如翟而赤名曰胜遇是食鱼其
　　音如録见则其国大水　邽山蒙水出焉南流注于洋水其中多黄贝蠃鱼鱼身而鸟翼音如鸳鸯见则其邑大水
　　又姑逢之山有兽焉其状如狐而有翼其音如鸿鴈若呜曰獙獙见则天下大旱　独山末涂之水出焉而东流注于沔其中多螩防其状如黄蛇鱼翼出入有光见则其邑大旱　女烝之山膏水出焉而西注于鬲水其中多薄鱼其状如鳣鱼而一目其音如欧见则天下大旱　子桐之山子桐之水出焉而西流注于余如之泽其中多鱼其状如鱼而鸟翼出入有光其音如鸳鸯见则天下大旱　崦嵫之山有鸟焉其状如鸮而人面蜼身犬尾其名自号也见则其邑大旱　錞于母逢之山浴水出焉有大蛇赤首白身其音如牛见则其邑大旱　太华之山有蛇焉名曰肥六足四翼见则天下大旱　浑夕之山有蛇一首两身名曰肥遗见则其国大旱
　　触邪兽
　　饲邪兽
　　述异记獬豸者一角之羊也性知人有罪臯陶治狱其罪疑者令羊触之　又唐长庆中陇上出异兽如猴腰尾皆长色青迅猛见蕃人即捕而食之遇汉人则否
　　神异经穷其兽似牛而色狸尾长曵地其声似狗狗头人形钩爪锯牙逢忠信之人齧而食之逢奸邪者则擒禽兽而饲之【穷其当作穷竒】
　　除凶
　　蠲忿
　　梁祚魏国统云西南夷土有异犀三角夜行如大炬火照数千歩或时解脱则藏于深宻之处不欲令人见之王者贵其异以为簪能消除凶逆
　　杜阳编懿宗周昌公主出降带蠲忿犀其犀圆如弹丸入土不朽烂带之令人蠲忿怒
　　御兵
　　御凶
　　山海经中曲之山有兽焉其状如马而白身黑尾一角虎牙爪音如鼓音其名曰駮是食虎豹可以御兵虢山其鸟多寓状如防而鸟翼其音如羊可以御兵騩山正囘之水出焉而北流注于河其中多飞鱼
　　其状如豚而赤文服之不畏雷可以御兵　少室之山休水出焉而北流注于洛其中多防鱼状如蜼而长距足白而对食者无蛊疾可以御兵
　　又隂山有兽焉其状如狸而白首名曰天狗其音如橊橊可以御凶　英鞮之山涴水出焉而北注于陵羊之泽是多冉遗之鱼鱼身蛇首六足其目如马耳食之使人不眯可以御凶　讲山有木焉名曰帝屋叶状如椒反伤赤实可以御凶【反伤刺下勾也】
　　辟尘
　　试毒
　　本草李司封宗易尝言石驸马保吉知陈州其州廨一皆新之每毁旧屋则坐于下风尘自分去人皆惊怪之盖其所服辟尘犀也　岭表录异辟尘犀为妇簪梳尘不着髪
　　抱朴子通天犀有白理如线者以盛米置羣鸡中鸡欲往啄米至辄惊却故南人名为骇鸡犀得其角一尺以上刻为鱼而衔以入水水常为开方三尺可得气息水中以其角为义导者试煑毒药为汤以义导搅之皆生白沫无复毒物则无沫起也　北户录注通天犀置大雾重露下终不沾濡又堪辨毒或中毒箭刺于疮中立愈盖犀食百毒棘刺故也　南越志海中出离水犀似牛其出入有光水为之开
　　旧唐书拂防国一名大秦有鸟似鹅其毛緑色常在王边倚枕上坐每进食有毒其鸟輙鸣
　　双双合体
　　蛩蛩假足
　　山海经云南海之外有二青兽相并名曰双双【注云言体合为一也公羊传双双而俱至】
　　説苑孔子曰北方有兽其名曰蟨前足防后足兎是兽也甚矣其爱蛩蛩巨虚也食得甘草必齧以遗蛩蛩巨虚蛩蛩巨虚见人将来必负蟨以走蟨非性之爱蛩蛩巨虚也为其假足之故也二兽者亦非性之爱蟨也为其得甘草而遗之故也
　　血堪染鞾
　　猩猩血可染罽
　　本草宋建武中安西县主簿韦文礼进雌雄二头帝曰吾闻能负千钧若既力如此何能致之彼土人丁銮进曰见人喜笑则上唇掩其目人以钉钉着额上任其奔驰死而取之髪极长血堪染鞾其毛一似猕猴人面红赤色作人言马声善知生死饮其血使人见鬼帝闻而欣然命工图之华阳国志永昌郡有猩猩能言其血可以染朱罽色鲜不黯
　　狮能御象
　　狮能伏虎
　　宋书宗慤字元干随檀和之伐林邑入象浦林邑王范阳迈倾国来拒以兵装被象前后无际慤曰吾闻狮子威服百兽乃制其形与象相御象果惊奔众因溃散遂克林邑收其异宝杂物不可胜计
　　洛阳伽蓝记元魏波斯国献狮子永安末始逹京师庄帝谓侍中李彧曰朕闻虎见狮子必伏可覔试之于是诏近山郡县捕虎以进巩县山阳并进二虎一豹见狮子悉瞑目不敢仰视园中素有一育熊性甚驯善帝令取试之虞人牵育熊至闻狮子气惊怖跳踉曵鎻而起帝大笑　旧説狮子虎见之而伏豹见之而瞑熊见之而跃
　　象胆随四时
　　蚺胆随三旬
　　类苑淳化中上苑一象毙太宗命取胆不获徐曰当在前左足果得之问其故曰象胆随四时在足今方春故知之
　　酉阳杂俎蚺蛇胆上旬近头中旬在心下旬近尾又朝野佥载云五月五日取时胆两柱相去五六尺系蛇头尾以杖于腹下来去扣之胆即聚以刀刲取药封放之不死复更取看肋下有痕即放
　　木代象牙
　　木代犀角
　　南越志象牙长一丈余脱其牙则深藏之削木代之可得不尔穷其主得乃已
　　抱朴子犀岁一解角藏于山中人以木如其角代之犀不觉后年輙复解　酉阳杂俎云波斯国谓象牙为白暗犀角为黒暗
　　象泣子
　　猿求子
　　酉阳杂俎象性允识见其子皮必泣　又蒋子万机论云象见子皮无逺近必泣
　　南史齐鱼复侯子响为萧顺之所杀武帝出景阳山见一猿奋掷悲鸣问后堂丞此猿何意答曰猿子前日堕崖致死其母求之不见故耳上因忆子响欷良久不自胜顺之慙惧以忧卒
　　飞兎日行三万里
　　騕褭行万五千里
　　瑞应图曰飞兎者神马之名也日行三万里禹治水勤劳厯年救民之害天应其徳而至
　　应劭曰古有骏马名騕褭赤喙黑身一日行万五千里
　　马名黄耳
　　犬名黄耳
　　穆天子传注魏时鲜卑献千里马白色而两耳黄名曰黄耳
　　述异记陆机少时颇好游猎在呉豪盛客献快犬名曰黄耳机后仕洛常将自随此犬黠慧能解人语又常借人三百里外犬识路自还一日至家机羇旅京师久无家问机戏语犬曰我家絶无书信汝能赍书驰还取消息否犬喜揺尾作声应之
　　絶尘
　　絶影
　　西京杂记文帝自代还有良马九匹一名絶尘魏书曰曹公所乘马名絶影
　　汉文帝九逸
　　唐太宗十骥
　　西京杂记文帝自代还有良马九匹皆天下之骏马也一名浮云一名赤电一名絶羣一名逸骠一名紫鷰骝一名緑螭骢一名龙子一名麟驹一名絶尘号为九逸有来宣能御代王号为王良俱还代邸囘纥传唐太宗时东骨利干国产良马首似槖驼筋骼壮大日中驰数百里太宗时来其大酋因使者献之帝取其异者号十骥皆为美名曰腾霜白曰皎雪骢曰凝露骢曰悬光骢曰决波騟曰飞霞骠曰发电赤曰流金曰翔麟紫曰奔虹赤厚礼其使
　　昭陵六马
　　大宛六马
　　金石録太宗六马其一曰拳毛騧黄马黒喙平刘黑闼时所乘赞曰月精按辔天驷横行弧矢载戢氛埃廓清其二曰什伐赤纯赤色平世充建徳时所乘赞曰瀍涧未静斧钺伸威朱汗骋足青旌凯归其三曰白蹄乌纯黒色四蹄俱白平薛仁杲时所乘赞曰倚天长剑追风骏足耸辔平陇囘鞍定蜀其四曰特勒骠黄白色喙防黑色平宋金刚时所乘赞曰应策腾空承声半汉入险摧敌危济难其五曰飒露紫紫鷰骝平东都时所乘赞曰紫鷰超跃骨腾神骏气詟三川威凌八阵其六曰【阙】驱苍白杂色平窦建徳时所乘赞曰足轻雪影神发天机策兹飞练定我戎衣潼闗之役备体流汗
　　纪异録天宝中大宛国进汗血马六疋一曰红叱拨二曰紫叱拨三曰青叱拨四曰黄叱拨五曰丁香叱拨六曰桃花叱拨上乃制名一曰红玉辇二曰紫玉辇三曰平山辇四曰陵云辇五曰飞香辇六曰百花辇复命图于瑶光殿乃改为观骥殿
　　刘先主的卢
　　庾元规的颅
　　世语曰刘备屯樊城刘表曾请备宴防蒯越蔡瑁欲因防取备备觉之伪如厠潜遁出所乘马名的卢骑的卢走渡襄阳城西檀溪水中溺不得出备急曰的卢今日厄矣可努力的卢乃一踊三丈遂得过乘桴渡河中流而追者至以表意谢之曰何去之速乎晋书庾亮字元规美姿容初亮所乘马有的卢殷浩以为不利于主劝亮卖之亮曰曷有已之不安而移之于人浩慙而退　傅乘舆马赋曰往日刘备之初降也太祖赐之骢马使自至厩选之厯名马以百数莫可意者次至下厩有的颅马委弃莫视痩瘁骨立备抚而取之众莫不笑之马超破苏氏坞坞中有骏马百余匹自超以下俱争取肥好者而将军厐徳独取一騧马形观既丑众亦笑之其后刘备奔于荆州马超战于渭南逸足电发追不可逮众乃服焉
　　五花乘
　　九花虬
　　名画要録开元内廐有飞黄照夜浮云五花之乘又唐六典云外牧岁进良马印以五花飞凤之字杜阳编代宗命御马九花虬并紫玉鞭辔以赐郭子仪马身被九花文号九花虬上往日东幸观猎于田不觉日暮忽顾谓侍臣曰行宫去此几里奏曰四十里上令速鞭恐阂夜而九花虬绥然如三五里而已
　　忽雷驳
　　望云骓
　　酉阳杂俎秦叔宝所乘马号忽雷驳常饮以酒每于月明中试能竪越三领黑氊及胡公卒嘶鸣不食而死
　　国史补徳宗幸梁御马号望云骓驾还饲以一品料暇日牵而视之至必长鸣四顾若感恩状后老死飞龙廐中贵戚画为图
　　东夷濊国献果下马
　　汉乐浪郡出果下马
　　魏志濊国果下马汉桓时献之【注云高三尺乘之可于果树下行】又汉书昌邑王贺召皇太后果下马乘之
　　述异记汉乐浪郡出果下马高三尺　又北史尉景有果下马文襄求之不与曰土相扶为墙人相扶为王一马亦不得畜而索也
　　千里马
　　千里牛
　　续博物志肃宗时有告保定太守反者令李泌乘千里马往按之千里马宁逺所献发拳紫色状如八骏乘者必衣裘冒絮似胡儿抱持早发扶风初驰三十里则皆旁侧跳三十里外乃坠然而去唯闻耳傍风声飞前蹄之土过辰时逹保定申时归奏事
　　晋书茍晞见朝政日乱惧祸及已而多所交结每得珍物即遗都下亲贵兖州去洛五百里恐不鲜美募得千里牛每遣信旦发暮还
　　马四岁二齿
　　牛四岁四齿
　　酉阳杂俎马四岁两齿至二十岁齿尽平
　　酉阳杂俎牛三岁二齿四岁四齿五岁六齿以后每一年接脊一节
　　六角牛
　　四耳牛
</div>
    <div class="pagination">
<a href="骈志_page53.html">上一页</a><span>...</span><a href="骈志_page49.html">49</a><a href="骈志_page50.html">50</a><a href="骈志_page51.html">51</a><a href="骈志_page52.html">52</a><a href="骈志_page53.html">53</a><span class="current-page">54</span><a href="骈志_page55.html">55</a><a href="骈志_page56.html">56</a><a href="骈志_page57.html">57</a><a href="骈志_page58.html">58</a><a href="骈志_page59.html">59</a><span>...</span><a href="骈志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
