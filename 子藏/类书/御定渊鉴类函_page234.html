<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 234 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 234 页/共 320 页</h1>
    <div class="content">
　　御定渊鉴类函卷三百四十二
　　钦定四库全书
　　御定渊鉴类函卷三百四十三
　　居处部四【观　阙　仙阙附禁衞　驰道附】
　　观一
　　原释名曰观者于上观望也　増又注曰观观也周置两观以表宫门其上可居登之可以逺观故谓之观礼阍人疏曰鲁有三门雉门有两观为中门天子五门雉门亦为中门有两观　封禅仪曰泰山东南有山名日观鸡一鸣时见日始出长三丈秦观者望见长安呉观者望见会稽周观者望见齐　司马相如上林赋曰登龙台掩细栁【注张楫曰龙台观在丰水西北近渭郭璞曰细栁观在昆明池南】　又曰蹷石闗歴封峦过鳷鹊望露寒【注张楫曰此四观建元中作在云阳宫甘泉山外】　雄校猎赋曰先置乎白杨之南【注服防曰白杨观名】原汉宫殿名曰长安有临仙观渭桥观仙人观霸昌观兰池观平乐观九华观豫章观三章观昆明观走马观华光观封峦观走狗观天梯观瑶台观防渠观相思观
　　长平观宜春观华池观射熊观迎风观露寒观　陆机洛阳地记曰宫中有临髙陵云宣曲广望阆风万世修龄总章听讼凡九观皆髙十六七丈以云母着窗里日曜之炜炜有光辉　増又曰洛阳南宫有承风观洛阳北宫有增喜观洛阳城外有宣阳千秋鸿城泉城威石楼等观　晋潘岳闗中记曰柘观虎圈观昆明观上阊观朗池观走马观又阳禄观玺观则阳观阴观徳观并在上林苑中　原华延儁洛阳记曰洛阳城十八观皆施元槛铁笼疏云母幌　华山记曰南岭东岩北面有二小山一山有双石竪生号曰石门一山石孤崖特秀上有客观陟之逺者眺千里　増阮胜之州记曰子县有子宫宫中有元珠观　建康宫阙簿曰洛宫中有元览观东汜观清览观髙平观竹松观见亲观髙乐观凌云观章台观宣曲观万年观　韦述东京记曰东京紫微宫有一柱观　芜史曰宫城门左右垜楼二垜楼登门两斜庑十二门阙上两观　宫殿额名曰大仙都有曲流观
　　观二
　　増关尹传曰尹喜结草为楼精思至道周康王闻拜为大夫以可观望故号此宅为关令草楼观即观之始也埤史曰周穆王好神仙召尹轨杜仲居终南山尹真
　　人草楼因号观由是奉神仙之地皆名曰观　左传曰卫侯梦于北宫见人登昆吾之观　公羊传曰子家驹曰诸侯僭于天子大夫僭于诸侯久矣昭公曰吾何僭哉子家驹曰设两观乗大路天子之礼也　原列子曰岱舆山上台观皆金玉仙圣飞相来往　史记曰公孙卿谓武帝曰仙人好楼居于是上令长安作飞亷桂观甘泉则作延寿观　増三辅黄圗曰武帝起鳷鹊观神明观集灵观阳禄观　又曰上林有豫章观武帝造在昆明池中亦曰昆明观　又曰武帝作迎风观于甘泉山后加露寒储胥二观建元中作石关封峦鳷鹊观原汉书曰甘露二年冬十二月上幸萯阳宫属玉观又曰孝成皇帝元帝太子也生甲观画堂　増汉书应劭注曰明帝永平五年至长安迎取飞亷铜马至上西门外名平乐观　汉书曰和帝永元十三年帝幸东观览书林阅书籍博选艺术之士以充其官　又曰窦章好学有文章与马融崔瑗同好更相推荐永初中学者称东观为老氏藏书室道家蓬莱山太仆邓康荐章入东观为校书郎　洛阳宫殿名曰南宫有东观汉氏圗籍所在有石渠石室延阁广内蓄之于外府又有御史掌兰台秘书及麒麟天禄二阁藏于内禁桓帝延熹二年始置秘监官秩六百石掌典书籍古今文字考古今同异属太常　纲目曰灵帝光和五年起百尺观　蜀志曰李辅为牙门将讨破羌虏筑平羌观于秦亭　原魏志曰明帝置崇文观徴善属文者以充之　増又曰明帝青龙二年大治洛阳宫筑总章观建翔凤于其上使八方才人宫女尚书居之引谷水过九龙殿前玉井绮栏水转百戏　晋载记曰刘曜立太学于长乐宫东宫简百姓年二十五以下十三以上五百人选朝贤宿儒明经笃学以教之命起酆明观于西宫　舆地志曰石虎起灵台九殿宫女十有八等又女妓三千为卤簿皆着紫阳巾蜀锦袴银缕带五纹织成靴游于戏马观晋书张骏传曰境内渐平使其将杨宣率众越流沙
　　伐兹鄯善于是西域并降鄯善王元孟献女号曰羙人立賔遐观以处之　又晋书曰孝武帝讲孝经于通天观仆射谢安侍座尚书陆纳侍讲黄门侍郎谢石吏部侍郎袁宏执经丹阳尹王绲读句论者荣之　纲目曰晋孝武帝寜康三年秦置听讼观　南史曰明帝泰始六年立总明观召学士以充之置东观祭酒一人学士二十人分为儒道文史隂阳五部学言隂阳者遂无其人　渚宫故事曰刘宋临川王义庆在镇于罗公洲立观甚大而惟一柱号一柱观　北史曰周明帝尚学艺内有崇文之观外重成均之职握素懐铅重席觧頥之士间出于朝廷员冠方领执经负笈之士着録于京邑　又曰周武帝建通道观　防要曰唐永徽二年七月详定明堂门阙制度三年六月有司奏方垣四门去堂歩数准太庙南门仍立四门八观依太庙别各安三门施元阃四角造三重巍阙　唐书百官志曰御史大夫正百官班序迟明列于两观　又曰唐髙宗干封元年兖州置紫云仙鹤万嵗三观　纲目曰唐武宗防昌三年筑望仙观于禁中　宋史曰真宗祥符七年诏以祥符门新建观宜以元符为名　御制资善堂序曰祥符九年以御制元符观颂刻石天禧元年与宰相临幸歴览观中丹灶药金寳器之品　禁扁曰金以幽州为中都汴为南京有西凉观黄兴观
　　观三
　　増飞云　栖霞【隋有飞云观栖霞观】　凌霄　齐云【魏志明帝作凌霄观　陈后主令采木湘洲拟造正寝栰至牛渚矶尽没既而渔人见栰于海上复起齐云观国人歌曰齐云观冦来无际畔】　通天　丽日【建康宫阙簿通天观在县北东五里一百歩旧台城内　六朝有丽日观】临春　望秋【北齐有临春观望秋观】　青梧　白鹤【西京杂记五柞宫有】
　　【青梧观观前有三梧树树下有石麒麟二枚刋其脇为文字是秦始皇墓上物也　南康府城西北有白鹤观】走马　射熊【并详汉宫殿名】　戏马　御龙【天中记石虎有戏马观　三十】
　　【六国有御龙观】　凉风　明月【后魏有凉风观　舆地志齐文忠太子治园圃有明月观】迎风　凭云【上详汉宫殿名　玉海后魏有凭云观】　西凉　东明【金史汴京有西凉观　魏书髙祖十五年议改律令于东明观亲折疑狱】　望仙　通真【唐武宗纪防昌三年夏作望仙观于禁中　隋有通真观】　宣武　崇文【晋武帝纪泰始九年十一月丁酉临宣武观大阅诸军　北史周有崇文观】　风凉　露寒【后魏书天兴三年起风凉观　下详汉宫殿名】　千秋　万年【上详陆机洛阳地记下详建康宫阙名】　常临听讼别创纪勲【晋刑法志光武中兴留心庶狱常临聼讼躬决疑事明帝即位常临聼讼观録洛阳】
　　【诸狱　五代史魏赏彭阳之功别创纪勲之观】　平乐角觝　大壮阅武【西域传元康二年乌孙元贵靡愿复尚汉公主天子自临平乐观防匈奴使者外国君长大角觝设乐而遣之　陈纪宣帝太建十一年幸大壮观阅武】
　　观四
　　増望髙唐【宋玉赋昔者楚襄王与宋玉游于云梦之台望髙唐之观】　陈虎旅【西京赋陈虎旅于飞亷正垒壁于上兰注飞亷上兰二观名】　马融三入【晋华峤曰刘向父子世典史籍马融博通三入东观】　踵成汉书【曹世叔妻班昭兄固着汉书其八表及天文志未竟而卒和帝诏就东观藏书阁踵而成之】　读未见书【后汉书黄香传元和元年肃宗诏诣东观读未见书】起百尺【后汉书灵帝起百尺观于河梁道】　圗形像【又曰髙彪除郎中校书东观后】
　　【迁黄门令画彪形像以劝学者】　平乐讲武【何武传曰灵帝讲武于平乐观】　长乐祖饯【髙彪传灵帝时京兆第五永为都督御史督幽州百官大防祖饯于长乐观】　始构鸠巢【魏志曰明帝作凌霄观始构有鸠巢其上侍中髙堂隆曰起观而鸠巢不得乆居之象】　临沧分别【舆地志丹阳秣陵新亭陇有逺望楼又名劳劳楼宋改临沧观行人送别之所】　商飚赐宴【建康宫阙簿齐武帝筑商飚观九日赐宴羣臣】　庐山第一【南康府白鹤观宋为承天观记云庐山峰峦之竒秀岩壑之怪邃林泉之荗羙为江南第一而此观复为庐山第一】
　　观五
　　原诗陈江总侍宴元武观诗曰诘晓三春暮新雨百花朝新宫移渡汉天驷动行镳斾转苍龙阙尘飞饮马桥翠观迎斜照丹楼望落潮鸟声云里出树影浪中揺歌吟奉天咏未必待闻韶　増唐崔国辅奉和华清观应制诗曰天子蕊珠宫楼台碧落通豫游皆汗漫髙处即崆峒云物三光里君臣一气中道言何所説寳厯自无穷　杜甫玉台观诗曰浩刼因王造平台访古游彩云萧史驻文字鲁恭留宫阙通羣帝乾坤到十洲人传有笙鹤时过北山头　又曰中天积翠玉台遥上帝髙居绛节朝遂有冯夷来撃鼓始知嬴女善吹箫江光隠见鼋鼍窟石势参差乌鹊桥更有红顔生羽翰便应黄髪老渔樵　王维奉和圣制登降圣观应制诗曰凤扆朝碧落龙圗耀金镜维岳降二臣戴天临万姓山川八校满井邑三农竟比户皆可封谁家不相庆林疎逺村出野旷寒山静帝城云里深渭水天邉映喜气含风景颂声溢歌咏端拱能任贤弥章圣君圣　元虞集雪岩楼观诗曰髙阁丹青起中天紫翠分窗当太白雪门俯九疑云伐木山人去吹箫帝子闻尘中归未得春思转纷纷　揭傒斯题先天观圗诗曰闻説先天观重重絶壁环鸟啼青嶂里花落白云间樵子能长啸居人识大还洞门无处认惟有水潺湲
　　原赋后汉崔骃大将军临洛观赋曰濵曲洛而立观营髙壤而作庐处崇显以闲敞超絶邻而特居列阿阁以环匝表髙台而起楼歩辇道以周流临轩槛以观鱼于是迎夏之首末春之垂桃枝夭夭杨栁猗猗既乃日垂西阳中曜内光弛衔纵防逸如奔飏　李尤平乐观赋曰乃设平乐之显观章秘玮之竒珍习禁武以讲防厌不羁之遐邻徒观平乐之制郁崔嵬以离娄赫岩岩其崟纷电影以盘纡弥平原之博敞处金商之维陬大厦累而鳞次承岧嶤之翠楼过洞房之转闼歴金环之华铺南切洛濵北陵仓山池泱漭果林榛榛天马沛艾鬛尾布分尔乃太和隆平万国肃清殊方重译絶域造庭四表交防抱珍逺并杂遝归谊集于春正翫屈竒之神怪显逸才之防武百僚于时各命所主方曲既设秘戏连叙逍遥俯仰节以鼗鼔戏车髙橦驰骋百马连翩九仞离合上下或以驰骋覆车颠倒乌获扛鼎千钧若羽吞刃吐火燕跃鸟跱陵髙履索踊跃旋舞飞丸跳劒沸渭回扰巴渝隈一逾肩相受有仙驾雀其形蚴蚪骑驴驰射狐兔惊走侏儒巨人戏谑为耦禽鹿六駮白象朱首鱼龙曼延防□山阜螭蟾蜍挈琴鼓缶　又东观赋曰敷华实于雍堂集干质于东观东观之艺孽孽洋洋上承重阁下属周廊歩西蕃以徙倚好緑树之成行歴东崖之敞座庇蔽芾之甘棠前望云台后匝徳阳道无隠而不显书无阙而不陈览三代而采宜包郁郁之周文　魏曹植游观赋曰静闲居而无事将游目以自娱登北观而启路渉云路之飞除从熊罴之武士荷长防而先驱罢若云归防如雾聚车不及廻尘不获举奋袂成风挥汗如雨　又临观赋曰登髙墉兮望四泽临长流兮送逺客春风畅兮气通灵草含干兮木交茎丘陵窟兮松柏青南园薆兮果戴荣乐时物之逸豫悲予志之长违叹东山以遡勤歌式防以咏归进无路以効公退无隠以营私俯无鳞以游遁仰无翼以翻飞原铭后汉李尤东观铭曰周氏旧区皇汉实循房闼内布疏绮外陈升降三除贯启七门是谓东观书籍林林列侯雅治掌艺文
　　増箴后汉崔子玉东观箴曰洋洋东观古之史官左书君行右记其言辛尹顾访文武明宣倚相见寳荆国以安
　　阙一
　　原广雅曰象魏阙也　増尔雅曰观谓之阙　原释名曰阙阙也在门两傍中央阙然为道也　増古今注曰阙观也古者毎门树两观宇其前所以标表宫门也其上可居登之则可逺观人臣至此则思其所阙其上皆丹垩土其下皆画云气仙灵竒禽怪兽以示四方苍龙白虎朱雀元武并画其形　説卦传曰艮为门阙　易注曰治之见于象者为治象书治象之法者为象魏两观之垂治象者为魏阙　原周官曰太宰以正月悬治法于象魏　増百官志曰公车令一人掌宫南阙门凡吏民上章四方贡献及徴诣公车者　原史记曰建章宫东凤阙髙二十丈　増汉书曰牂牱郡有桂蒲阙原三辅旧事曰未央宫东有苍龙阙北有元武阙　増庙记曰嶕峣阙在圎阙门外三百歩所谓阊阖之外别风嶕峣是也　三秦记曰柏梁台有铜凤因名凤阙原关中记曰未央宫东有青龙阙北有元武阙汉书所谓北阙者也建章宫圎阙临北道凤在上故曰凤阙也阊阖门外东有折风阙一名朗风阙　増洛阳故宫名曰有朱雀白虎苍龙阙北阙南宫阙也东观记曰北阙铁柱门即斯阙也今阊阖门外夹建巨阙以应天宿门前水南道右置登闻鼓以纳諌　西京记曰东都城有阊阖阙在映日堂东隔城之上阙北及南皆有观象台女史仰观之所　揽辔集曰宫阙门户纯用青琉璃瓦辍耕録曰宫城正南崇天门两斜庑十二阙
　　仙阙【附】
　　原史记曰蓬莱方丈瀛洲此三山在海中诸仙人不死药皆在焉黄金银为阙　増拾遗记曰昆仑山第九层山形渐小下有芝田蕙圃皆数百顷羣仙种耨焉傍有瑶台各广千歩皆五色玉为台基最下层有流精阙直上四千丈东有风云雨师阙　原神异经曰东南有石井其方百丈上有二石阙挟东南面上有蹲熊有榜着穴题曰地戸　又曰东北大荒中有金阙髙百丈上有明月珠径三寸光照千里中有金阶西北入两阙中名天门　十洲记曰昆仑山有水精阙
　　阙二
　　増左传曰庄公二十一年郑伯享王于阙西辟　原又曰哀公三年司铎火逾公宫季桓子至命藏象魏曰旧章不可忘【象魏门阙也法令悬之故谓其书为象魏也】　列女传曰卫灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马今蘧伯玉卫之贤大夫也敬于事上必不闇昧废礼是以知之公使人视之果伯玉也　礼记曰昔仲尼与于蜡賔事毕出游于观之上喟然而叹仲尼之叹盖叹鲁也【郑注观阙也】　増史记曰秦孝公筑冀阙临渭水上在咸阳西四十里　又曰东海郡朐县始皇立石海上以为东阙　又曰髙祖八年萧何造未央宫立东阙北阙【注云未央宫殿虽南面而上书奏事谒见之徒皆诣北阙公车司马门在焉是则以北阙为正门而又有东门东阙至于西门无门阙盖何初立未央宫以压胜之术理宜然也】　原应劭汉宫仪曰髙祖既登帝位鲖阳固始细阳嵗遣鸡鸣歌士常讴于阙下　汉宫典职曰偃师去宫三十五里望朱雀阙其上郁朴与天连　増三辅旧事曰建章东起别风阙乗髙以望逺又于宫门北起圎阙上有铜凤凰　庙记曰凤凰阙汉武帝造髙七十丈五尺一名别风阙　原魏志曰明帝作凌霄阙　蜀志曰谯周尝问杜琼曰昔周徴君羣以为当涂者魏也其义何也琼荅曰魏阙名也当涂言髙圣人取类言尔王隠晋书曰汉末博士炖煌侯瑾善内学语弟子曰
　　凉州城西有泉水当竭当有双阙起于上魏嘉平中武威太守起学舍筑阙于此　増又曰孙氏无阙大晋南都亦不暇立门阙遂废　原山谦之丹阳记曰大兴中议者皆言汉司徒许彧墓阙可徙施之王茂弗欲后陪乗出宣阳门南望牛头山两峰曰天阙也岂烦改作帝然之　増宋书曰孝武大明七年博望梁山立双阙南史曰天监七年作神龙仁兽阙于端门大司马门
　　外诏曰昔晋氏青盖日不暇给而两观莫筑悬法无所今礼盛化光役务简便可营建象阙以表旧章于是选匠量功镌石为阙穷极壮丽冠絶古今竒禽异羽莫不毕备　又曰武帝雅好辞赋献文章于南阙者相望奉勅与陆倕等各制新阙铭　唐书曰贞观二十年司空元龄及将作大匠立徳大营北阙　金史曰泰和六年诏建昭烈武成王庙于阙之右　金圗经曰金主亮徙汴筑巨阙于南城之南曰太庙标曰衍庆之宫　元史曰世祖十一年正月朔宫阙告成帝始御正殿受皇太子诸王百官朝贺
　　仙阙【附】
　　増水经曰昔大禹凿以通水两山相对望之若阙伊水歴其间北流故谓之伊阙陆机云洛有四阙斯其一焉东岩西岭并镌石开轩髙甍架峰西侧灵岩下泉流东注入于伊水　十洲记曰昆仑山有三角一正东有墉城金台玉楼相鲜有流精之阙西王母所治也　又曰昆仑山上有金台玉阙亦元气之所合天帝之居住处原瀬乡记曰老子庙前有两石阙大阙髙九尺八寸
　　下三重石墌阙邉各有子阙　邓徳明南康记曰南康县归义山去县七百里下有石城髙数丈逺望嵯峨灵阙腾空故老谓之神阙　増类书曰谢自然欲求师或谓蓬莱去弱水三十万里不可到天台有司马子防身居赤城名在凤阙
　　阙三
　　増白虎　苍龙【并详洛阳故宫记】　青龙　朱雀【上详闗中记下详洛阳故宫记】　百常　双立【七命表以百常之阙圜以万雉之墉　鲁灵光殿赋崇墉冈连以岭属朱阙岩岩以双立】　王母治　天帝居【并详十洲三岛记】　栖金爵建铜凤【西都赋设璧门之凤阙上觚　棱而栖金爵　下详三辅旧事】布宪　逹聪【陆倕石阙铭云经礼垂布宪之文　傅毅反都赋因龙门以畅化开伊阙以逹聪】　流云霭　元气合【顔延年直东宫诗流云霭青阙皓日鉴丹宫　下详十洲三岛记】　晨霞弄　曙色分【元稹长安道诗晨霞出没弄丹阙　权徳舆早朝寄所知诗曙色渐分双阙下】　龙车峻辇路移【郑愔早朝诗瑞阙龙车峻　郭汭温泉宫即事诗辇路移双阙】
　　阙四
　　原心在魏阙【文子曰老子云身处江海之上心在魏阙之下】　増贝阙【楚辞曰鱼鳞屋兮龙堂紫贝阙兮珠宫】　华阙【西都赋曰树中天之华阙丰冠山之朱堂】　熛阙【甘泉赋曰左欃枪而右元冥兮前熛阙而后应门】　长安双阙【古歌云长安城西有双阙上有双铜雀一鸣五谷生再鸣五谷熟】
　　阙五
　　原诗陈江总咏双阙诗曰象阙连驰道天宇照方疏刻凤栖清汉图龙入紫虚屡逢膏露洒防遇祥烟初竞言百尺丽寜方万丈余　増唐蒋防蕃臣恋魏阙诗曰剖竹随皇命分忧镇大蕃恩波懐魏阙献纳望天阍政奉南风顺心依北极尊梦魂通玉陛动息寄朱轩直以蒸黎念思陈政化源如何子牟意今古道斯存　包何阙下芙蓉诗曰一人理国政升平万里呈祥颂圣明天上河从阙下过江南花向殿前生庆云垂防开难落湛露为珠满不倾更对乐悬张簨簴歌工欲奏采莲声　郑谷阙下春日诗曰建昌宫殿紫云飘春漏迟迟下绛霄绮陌暖风嘶去马粉廊初日照趋朝花经宿雨香难舍莺在豪家语更娇秦楚年年有离别挥鞭拂袖灞陵桥明蔡羽过阙诗曰虎阙沉沉列校屯龙池滚滚涌泉
　　温灯前御栁迎春舞雪后宫莺近午喧尽道紫霞随玉辇遥瞻仙斾下彤轩万年枝傍长生殿重海歌中祝至尊　郑琰春晓望阙诗曰鱼藻门前晓角残日斜鳷鹊露华金舆欲动宣宫使银锁初开拥侍官辽左羽书东海沸秦京烽火陇云寒汉庭何日无封事不许书生防治安　髙启晩登南冈望都邑宫阙诗曰落日登髙望帝畿龙蟠山下见龙飞云霄双阙开黄道烟树三宫接翠防沙苑马闲秋猎罢天街车鬬晩朝归明朝欲献升平颂还逐仙班入琐闱　又曰秦金不厌气佳哉紫盖黄旂此日开残雪已消鳷鹊观浮云不隠凤凰台山如雒下层层出江自巴中渺来六代衣冠总尘土幸逢昌运莫兴哀　又阙下朝诗曰月明立傍御沟桥半启宫门未放朝驺吏忽传丞相至火城如昼晓寒销原赋魏繁钦建章凤阙赋曰筑双凤之崇阙表大路以遐通上规圜以穹隆下矩折而绳直长楹森以骈停修桷揭以舒翼象元圃之层楼肖华盖之丽天当蒸暑之暖赫歩北楹而周旋鹪鹏振而不及岂归雁之能翔抗神凤以甄甍似虞庭之锵锵栌六翮以抚跱俟髙风之清凉华钟金兽列在南廷嘉树蓊薆竒鸟哀鸣台榭临池万种千名周櫩辇道屈绕纡萦
　　原铭后汉李尤阙铭曰皇上尊严万姓载依国都攸处建设端闱表树两观双阙巍巍　梁陆倕石阙铭曰昔舜格文祖禹至神宗周变商俗汤黜夏政虽革命殊乎因袭揖譲异于干戈而晷纬冥合天人启基克明克俊大庇生民其揆一也在齐之季昏虐君临威侮五行怠弃三正蹐地无归瞻乌靡托我皇帝拯之乃操斗极把钩陈翼百神禔万福指麾而四海隆平下车而天下大定以为象阙之制其来已逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河廷紫贝苍龙武之制铜雀铁凤之下或以聼穷省寃或以布治悬法或表正王居或光崇帝里晋氏寖弱宋厯威夷礼经旧典寂寥无记鸿规盛烈堙没罕称乃假双阙于牛头托逺圗于博望有欺耳目无补宪章惟帝建国正位辨方周营洛涘汉启岐梁居因盛业文以化光爰有象阙是惟旧章青盖南洎黄旗东指悬法无闻藏书不纪大人造物龙徳休否建此百常兴兹双起伟哉偃蹇壮矣巍巍傍映重叠上连翠微布教方显挟日初晖悬书有附委箧如归原表梁沈约上建阙表曰恭惟哲后旧章必修眇瞩前王复古为贵伏惟陛下欣咨故实率由令典昔王有晋经创江左邦训莫厘逺圗多缺万雉之外两观弗兴空指南峰悬法无所世歴三代年将二百非所以经世成务垂业后昆天徳圎应宪章自逺宜诏匠人建兹象阙俯借爱礼之心以申子来之愿式表端闱仪型万国使观风而至复闻正嵗之典遐想之士少寄懐古之目
　　禁卫一
　　増周礼曰阍寺掌王宫中门之禁【注王有五门】　又曰阍人掌守王之宫门以时启闭　又曰宫正以时比官府次舍【注诸居守舍以诸仗直庐也】　后汉书曰衞尉掌宫门屯兵宫衞士于垣下为区庐【区庐今仗宿屋也】　又曰虎贲中郎将比二千石本注曰主虎贲宿卫　又曰凡居宫中者皆有口籍于门之所属宫名两字为铁印文符案省符乃纳之汉官仪曰公车司马掌殿门司马夜徼廵宫中及阙
　　下凡徴召皆总领之令秩六百石【注防贤才达奏章】　唐书曰司门郎中员外各一人掌门关出入之籍凡有召者降墨勅勘铜木然后入监尉　元史曰世祖至元二十八年建宫城南面周庐以居宿卫之士　又元贞二年各城门以蒙古军列卫及周桥南置戍楼以警昏旦　又曰至治元年东内皇城建宿衞屋居二十五楹命五卫内摘军二百五十人居之以备禁卫　仪衞志曰承天门内则左右衞挟门队列东西廊下外则左右骁尉挟门队列东西廊下天子升黄路黄门侍郎靖发銮驾动警跸鼓传音驾出承天门　又曰百官就文武列于两观监察御史立于东西朝堂甎道以莅之平时传防毕内开门监察御史领百官入夹阶监门校尉执门籍曰唱籍序班于通干观象门南入宣政门朝堂置左右引驾三衞六十人　明武宗实録曰旧制皇城外红铺七十二座铺设官军十人夜廵铜铃七十八长安门初更遣军人一一揺振环城廵警歴西安东安北安三门俱防长安左门而止毎十铃以兵部火牌一面后复造木牌五十六面付五门验发铃收铃之数　六典曰城门郎掌京城皇城宫殿诸门之节奉其管钥而出纳之师古曰卫侯有八屯司马主卫士徼廵宿卫毎面各二司马秩比二千石故谓公门外为司马门　北辕集曰金殿门外衞士三百人分两傍立尽戴金花防锦袍宣政门外直至外廊皆甲士青縚甲居左旗执黄龙红縚甲居右旗执红龙
　　禁衞二
　　原战国防曰赵左师触龙言于太后曰臣贱息舒祺最少愿补黒衣之阙以衞王宫　史记曰楚穆王使潘崇掌环列之尹宫衞之官列兵而环王宫也　増又曰秦法羣臣侍殿上者无得持尺寸之兵诸郎中执兵皆陈殿下非有诏召不得上　又曰秦始皇时置酒而天雨陛楯者皆沍寒优旃见而哀之谓之曰汝欲休乎陛楯者皆曰幸甚旃曰我即呼汝疾应居顷之殿上上寿呼万嵗旃临槛大呼曰陛楯郎郎曰诺优旃曰汝虽长幸雨立我虽短幸休居于是始皇使陛楯者得半相代又曰皇帝入未央宫有谒者十人持防衞端门　汉书曰霍光自上官谋后出入自慎引见言事者先露索然后召见萧望之不肯　又曰严延年为御史大夫劾大司农田延年持兵干属车大司农自讼不干事下御史中丞谴责延年何不移书宫门禁止大司农而令得出入宫门于是覆劾延年防内罪人法死【注故事有所劾奏并移宫门禁止不得入】　又曰元帝令从官给事司马门中者得为大父母父母兄弟通籍【注云从官者虎贲羽林太官医官也】　又曰石显欲取信于上尝使诸公先奏恐漏尽宫门闭请召吏开门上许之显故投夜还称诏开门入后果有上书言显专命矫制夜开门天子笑以书示显显因讼曰陛下过任小臣羣下无不嫉妒事类此非一后有谮显者不信也唐书曰段志元与宇文士及勒兵衞章武门太宗夜使至二将军士及披户纳使志元拒之使者示诏曰夜不能辨太宗叹曰真将军周亚夫何以加　又曰太宗勤劳庶政其司门式曰无门籍者有急奏令监司与仗家引对不得关碍防壅蔽也
　　禁衞三
　　原爪牙　管键【诗祈父予王之爪牙胡转予于防靡所止居　周礼司门掌授管键以启闭国门】　列兵　索客【上详序事　左传闭门而索客谓搜索奸人也】　掌屯兵比次舍【上详汉书下详周礼】　申警　露索【申宫警备注申勅宫中令备也　下详序事】　除籍　宿衞【上详序事　子虚赋幸得宿卫十年有余时从出游游于后园】　八次　七兵【周礼夕击而比授八次次主宿卫庐也文选周庐千列衞尉七兵设在兰锜】阍寺　阍人【阍寺掌王宫中门之禁注王有五门　掌守王之宫门以时启闭阍者礼曰守门之贱者也古者不使刑人守门】　干掫　周衞【行夜　出入周衞之中】　环卫警卫　为郎失防　令妻止宿【王嘉字翁仲为郎坐户殿门失防免注云户止也时有防入而嘉失之不执也　下详序事】　昼廵夜鼛　设服离卫【昼三廵夜三鼛鼛古刀反击守鼔　楚公子围设服离卫注设服离卫陈守卫也】　从官令通籍太子不下车【上详序事　太子梁王至司马门不下车张释之为公车令追止劾不敬】　补黒衣之阙　厌承明之庐【汉武睗严助书】　限以内外不可逾也　察其出入何莫由斯　増应门击柝　鼓人上堂【后汉书薛君韩诗章句人君退朝入于私宫后妃御见有度应门击柝　鼓人上堂退返宴处体安志明】画虎　持防【地官志虎门路寝门也王视朝画虎以明勇猛　周勃传皇帝入未央宫有谒者十人持防卫端门】　掌籍　挟队【百官志司门郎中掌门关出入之籍　下详仪卫志】　晨昏　奉管钥【六典京城皇城宫殿诸门其晨昏击鼓之节而启闭之　又城门郎掌京城皇城宫殿诸门之节奉其管钥而出纳之开则先外而后内阖则先内而后外所以重宫禁尊皇后也】重宫禁　尊皇后【详上】　先酉后戍　后申先子【六典凡皇城宫城阖门之钥先酉而出后戍而入开门之钥后丑而出夜尽而入　又京城阖门之钥后申而出先子而入开门之钥后子而出先卯而入盖非其时而命启闭则诸阁覆奏奉防合符而开阖之】　介胄执钺披户纳使【仪卫志太和中有司奏命将征讨有大功献馘俘兵部尚书介胄执钺于旌门中】
　　【下详序事】　掌开阖　防壅蔽【百官志门下省城门郎四人掌京城宫殿诸门开阖之节武徳五年置门仆八百人番上送管钥　顔真卿太宗勤劳庶政其司门式曰无门籍者有急奏令监司与仗家引对不得关碍防壅蔽也】　保氏守闱　郎中执兵【地官师氏守中门保氏守王闱门　下详序事】　铜鱼　墨勅　铁印　文符【俱详序事】　昼题时刻　夜题更筹【防要景云二年勅南衙北门及诸门进状及降墨勅皆昼题时刻夜题更筹】　拒关不纳　置酒引见【上详序事　东方朔上书令待诏公车武帝置酒宣室引见董君朔陛防殿下辟而前上更置酒北宫引董君从东司马门入司马门更名东郊门以偃从此入门交防于内】　优旃呼陛楯　王僚侍长铍【上详序事　专诸传王僚使兵陈自宫至光之门户阶陛左右皆王僚之亲戚也夹立侍皆持长铍】　黄绫红绢　花帽锦袍【玉海绍兴中更定其制入禁卫黄绫八角殿门黄绢方宫门黄绢圎皇城门黄绢长三年更宫门号以绯红绢方皇城门以绯红绢圎　下详北辕集】　依柱　散手【北辕集外廊皆银枪左掖门入皆金枪人依一柱以立凡门屋皆青队执弓矢人数各有差　揽辔集宣明门内庭中立衞士二百许人贴金凤双幞头团花红锦衫散手立】　循檐各列　周庐宿衞【揽辔集入至仁和殿阁下有甲士东西御廊循檐各列东立者红茸甲金纒竿枪黄旗画青龙西立者碧茸甲金纒竿枪白旗画黄龙至殿下皆然惟立于门下者锦袍弓矢殿两阶杂列　下详元史】　警昏旦　备禁衞【俱详元史】　校尉执籍　宰相下马【上详仪防志　震泽长语唐宋禁中亦许乗马明制自两长安门东西华门下马歩趋虽宰相重臣亦然】
　　禁衞四
　　増诗元杨载送林季羽入京宿衞诗曰青云自致身磊落见斯人卷衮辞苍麓垂缨侍紫宸漏残珠阁晓香暖玉炉春傥厌承明事归来衣锦新
　　驰道【附】
　　原太子絶【武帝为太子诏急召太子太子出龙楼门不敢絶驰道西至直城门得絶乃度上迟之具状对上悦后乃着令令太子得絶驰道】　丞相行【鲍宣为司校尉比司直丞相孔光四时幸园陵官属以令行驰道中宣出逢之使吏钩止丞相掾没入其车摧辱宰相事下御史中丞至司官欲捕从事闭门不纳宣坐拒闭使者无人臣礼大不敬】　没车马【翟方进迁丞相司直从上甘泉行驰道中司校尉陈庆劾奏没入车马】　坐主守【魏曹植尝乗车马行驰道中开司马门出太祖怒公车令坐死由是重诸侯科禁】　増青松　金椎【贾山曰秦驰道之防道广五十歩三文而植厚筑其外隐以金椎树以青松】　公主被呵　家使属吏【江充逢馆陶长公主行驰道中呵问后从上甘泉逢太子家使乗车马行驰道中充以属吏】　扶风先治道　京兆坐发民【王防守右扶风武帝过宫舘驰道修治供帐办黄覇守京兆尹坐发民治驰道不先以闻】左入　右出【陆机洛阳记宫门及城中大道皆分作三中央御道两边筑土墙高四尺余外】
　　【分之惟公卿尚书章服道从中道凡人皆行左右左入右出夹道种榆槐】　飞甍　植柳【谢元晖鼔吹曲飞甍夹驰道垂杨防御沟　隋大业元年发淮南民十余万开防沟自山阳至杨子江渠广四十歩傍皆筑御道植以栁】　榆槐夹　琉璃覆【上详前陆机洛阳记揽辔集门中驰道甚阔两傍有沟上植柳廊脊皆覆以青琉璃瓦】　辇下建宅　门外植柳【宋开寳九年诏于朱雀门外驰道之右建大第甲于辇下既成名曰礼贤以待钱俶　金史地里志大定四年命于都门外夹道从行植柳各百里】　辟道　达衢【元史本田忠良奏曰太庙前驰道非礼也即勅中书辟道　又曰门外驰道达齐化门通衢】



　　御定渊鉴类函卷三百四十三
　　钦定四库全书
　　御定渊鉴类函卷三百四十四
　　居处部五【门　坊】
　　门一
　　原释名曰门扪也言在外为人所扪摸障衞也　尔雅曰閍谓之门正门谓之应门　许慎説文曰门从二户象形也　又曰阊阖天门也楚人名门曰阊阖　又曰阎里中门也阓市外门也　周礼曰司门掌授管键以启闭国门讥其出入　增又曰阍人掌守王宫中门之禁　又曰师氏居虎门之左司王朝【注虎门路寝门也门画虎以明勇猛】又曰天子有九门法阳九之义宫门有五法五行外
　　门有四法四时合为九门一曰闗门二曰逺郊门三曰近郊门四曰国门五曰臯门六曰库门七曰雉门八曰应门九曰路门皆从外而数诸侯七门一曰闗门二曰逺郊门三曰近郊门四曰国门五曰臯门六曰应门七曰路门鲁以周公之故雉门兼天子应门制库门兼天
　　子臯门制　原又曰掌舍掌王会同之舍设梐枑再重设车宫辕门为坛壝宫防门【筑坛起土壝为宫则以防为门】为帷宫设旌门无宫则供人门【无宫陈列周衞则立长人以为门车宫帷宫注详宫殿白帖中】增又曰太史闰月诏王居门终月　又曰季秋之月田猎置罘罗罔毕翳餧兽之药毋出九门　又曰门尹除祭　又曰春官司常祭祀各建其旗防同賔客亦如置旌门　原易曰重门击柝以待暴客盖取诸豫　又曰艮为门阙　增书曰询于四岳辟四门　又曰賔于四门四门穆穆　又曰逆子钊于南门之外二人雀弁执惠立于毕门之内　又曰王出在应门之内太保率西方诸侯入应门左毕公率东方诸侯入应门右　原毛诗曰衡门之下可以栖迟诗义问曰衡一本作横门上无屋谓之衡门　又曰廼立臯门臯门有伉廼立应门应门将将　又毛苌诗注曰王之正门曰应门郭门曰臯门　礼记曰大夫士出入君门由闑右不践阈凡与客入者每门譲于客客至于寝门则主人请入为席主人入门而右客入门而左　郑元礼记注曰臯门库门雉门应门路门天子门也【天子五门臯雉库应路鲁有库雉路则诸侯三门】应劭汉书注曰内至禁省为殿门外出大道为掖门【掖者言在司马门之傍掖】　增后汉书百官志曰城门校尉一人秩比二千石掌洛阳城门十二所司马一人千石主兵城门每门候一人六百石其正南一门曰平城门北宫门属衞尉其余上西门雍门广阳门津门小苑门开阳门耗门中东门上东门谷门夏门凡十二门　又曰衞尉卿掌宫门衞士宫中徼巡事宫掖门宫掖门每门司马一人秩比千石南宫南屯司马主平城门苍龙司马主东门朱雀司马主南掖门元武司马主元武门北屯司马主北门东明司马主东门朔平司马主北门凡七门　　又礼志曰皇太子加元服设文武官门外位于顺天门外道东西賔賛入立于太极门东西面元正以诸州贡物陈于太极门东　又曰仲冬之月讲武于都外建旗和门如方色都墠之中及四角皆建五彩牙旗　　风俗通曰闬城外郭内之里门也【闬扞也言为人藩屏以扞难也】　原三辅黄图曰东都有章城门直城门洛城门　增又曰长安城东出南头第一门曰霸城门民见门色青名曰青城门或曰青门庙记亦曰青绮门东出第二门曰清明门一曰借田门以门内有借田仓一曰凯门汉宫疏第二门名城东门东出北头第一门曰宣平门民间所谓东都门其郭门亦曰东郭南出东头第一门曰覆盎门又号杜门其南有下杜城故名下杜门南出第二门曰安门亦曰鼎路门南出第三门曰西安门一曰便门即平门也西出南头第一门曰章城门亦曰光毕门又曰便门西出南头第二门曰直城门亦曰龙楼门西出北头第一门曰雍门本名西城门其水北入函里民名曰函里门北出东头第一门曰洛城门又曰髙门又名鹳雀台门第二门曰防城门北出西头第一门曰横门城门皆有掌侯掌侯时谨启闭也　原汉宫殿名曰长安有宣平门覆盎门万秋门横门东都有宣徳门礼成门青绮门章义门仁寿门□石门寿城门　增汉宫殿疏曰洛阳有泰夏阊阖万春苍龙千秋景福永巷丙舍鸿都含华不老章台濯龙定鼎之门　原洛阳故宫记曰洛阳有上西门广阳门津门小苑门开阳门中东门上东门司马门北阙门元武门南掖门北掖门东掖门西掖门止车门南端门金门九龙门白虎门春兴门青琐门金商门云龙门神武门宜秋门　增洛阳宫名曰洛阳有飞龙含章建礼广懐明礼阊阖南止车北止车东西止车西华神虎金镐神仙却非含徳九华宜秋之门　汉官仪曰辟雍四门外有水节观者门外皆有桥观者水外故云圜桥门也　汉典职曰尚书郎主作文起草昼夜更直于建礼门内　水经注曰魏武封于邺城有七门南曰鳯阳门中曰中阳门次曰广阳门东曰建春门北曰广徳门次曰廏门西曰金明门一曰白门鳯阳三台洞开髙三十五丈　又曰广莫门汉之谷门也建春门即上东门也阊阖门即上西门也　汉宫纪曰上西门所以不纯白者汉家厄于戎故以丹缕之南直千秋门又宫门也又一水自千秋门南流经神虎门下对云龙门又南经通徳门又于洛阳南宫起太极殿于崇徳殿之故处改雉门为阊阖门　原晋宫阁名曰洛阳有大夏门长春门朱明门青阳门　增陆机洛阳记曰太子宫在大宫东薄室内中有承华门　原古今地记曰河南有鼎门九鼎所定　增西京记曰大福殿重楼连阁绵亘西殿有走马楼长百余步楼下即九仙门　又曰太极殿日月楼有日月华门　六典曰京城左河华右龙坻前终南后九嵕南面三门中曰明徳左曰启夏右曰安化东面三门中曰春明北曰通化南曰延兴西面三门中曰金光北曰开逺南曰延平　又曰东都城南面三门中曰定鼎左曰长安右曰厚载东南三门中曰建春南曰永通北曰上东北面二门东曰安喜西曰徽安皇城在西北隅南面三门中曰端门左曰左掖门右曰右掖门南面一门曰賔耀西面二门南曰丽景北曰宣耀东城在皇城之东东宣仁南承福皇宫南三门曰应天兴教光政其内曰承元门上阳宫东面二门南提象门北星躔门　玉海曰宋东京旧城南门曰朱雀崇明东门曰丽正望春西门曰宜秋阊阖北门曰景龙安逺天波祥符五年作保康门于朱雀门东新城南门曰南薫普济宣化广利安上东门曰上善通津朝阳寅賔西门曰顺天大通开逺金耀咸丰北门曰通天景阳永泰安肃西京宫城南三门中曰五鳯东曰兴教西曰光政东一门曰苍龙西一门曰金虎北一门曰拱宸京城南三门中曰定鼎东曰长夏西曰厚载东三门曰罗门建春上东西一门曰闗门北二门曰安喜徽安宫城东西有夹城东二门曰賔耀启明西二门曰金柜干通皇城南三门曰端门左右掖东一门曰宣化西三门曰丽景开化应福　又曰祥符七年建南京城门曰重熙颁庆东二门曰延和昭仁西二门曰顺城囘銮南一门曰崇礼北一门曰静安中有隔城有门二曰承庆祥辉又曰庆歴二年建北城中门曰顺豫东曰省风西曰
　　展义东一门曰东安西一门曰西安顺豫门内东西各一门曰左右保成班瑞殿前东西门二曰凝祥丽泽时巡殿前东西二门曰景清景和　又曰绍兴二年新作行宫城门名南曰丽正北曰和宁　禁扁曰辽以幽州为南京有元和门南端门万春门千秋门鳯凰门　又曰南京析津府城方三十六里崇三丈衡广一丈五尺敌楼战橹具八门东曰安东迎春南曰开阳丹鳯西曰显西清普北曰通天拱辰大内在西南隅东曰宣和南曰大内内门曰宣教外三门曰南端左掖右掖皇城西门曰显西设而不开北曰子北　王沂公上契丹事曰度卢沟河六十里至幽州号曰燕子城就罗郭西南为之正南曰启夏东曰宣和　大金国志曰都城四围凡七十五里城门十二每一面分三门其正门四傍又设两门正东曰宣耀阳春施仁正西曰灏华丽泽彰义正南曰丰宜景风端阳正北曰通元会城崇智此四城十二门也　又曰宫城四围凡九里三十步自天津桥之北曰宣阳门内城之南门也中门绘龙两偏绘鳯用金钉钉上有重楼制度宏大三门并立中门惟车驾出入乃开两偏双只日开一门　揽辔集曰循东西御廊北行将至宫城廊即东转又百许间其西亦有三门　又曰宫城之前廊东西各二百余间分为三节节为一门又曰门内有左右翔龙门及日华月华门　又曰前
　　殿曰大安左右掖门内殿东廊曰敷徳门又西曰会通门北曰承明门又北曰昭庆门东曰集禧门其东西门左右嘉会门其北曰宣明门则常朝后殿门北曰仁政门常朝之所也　元大都京城门名正南曰丽正左曰文明右曰顺成正东曰崇仁东之南曰齐化东之北曰光熙正西曰和义西之南曰平则西之北曰肃清北之西曰健徳北之东曰安贞宫城正南曰崇天左曰星拱右曰云从东曰东华西曰西华北曰厚载大内前宫正门曰大明左曰日精右曰月华西有麟瑞东有鳯仪寳云东北向曰嘉庆西北向曰景福大内延春在寳云之后左曰懿范南对嘉庆右曰嘉则南对景福东曰景耀西曰清灏兴圣宫正门曰兴圣左曰明华右曰肃章宣则在延灏之北庆在凝晖之北隆宫正门曰光景左曰崇华右曰膺福青阳在翥鳯之北明晖在骖龙之北又曰大都宫南丽正门内千步廊可七百步建櫺星
　　门　辍耕録曰隆福殿在大内之西兴圣之前南红门东西红门宫各一缭以甎垣南红门一东红门一后红门一　又曰厚载门北为御苑外周围红门十有五内苑红门五御苑红门四此两垣之内也　明皇城门名城门凡六曰大明门长安门长安右门东安门西安门北安门俗呼厚载门仍元旧也紫禁凡六曰承天门端门午门即俗所云五鳯楼也东曰左掖门西曰右掖门再东曰东华门西曰西华门北曰元武门　春明梦余録曰午门之内有皇极门政门归极门会极门云台门后左门后右门景运门隆宗门乾清门日精门月华门龙光门鳯彩门景和门隆福门端则门基化门崇仁门顺徳门咸和门麟趾门千婴门嘉徳门苍震门广和门大成门遵义门仁荡门义平门百子门螽斯门天一门顺贞门崇本门徽音门闗雎门寳善门莲花门思善门慈宁门　宫殿额名曰南城中路曰永聚门昭祥门端拱门昭徳门重华门广爱门咸熙门肃雍门康和门丽春门其东长街曰广顺门中和门景华门宣明门洪庆门景和门其西长街曰兴善门丽景门长春门清华门髙明门集祥门　又曰大仙都殿嘉靖二十八年建有大道门清虚门　野获编曰南内禁垣之巽隅亦有首门二门以及两掖门即景泰时禁锢英宗处所称小南城是也　古和稿曰西宫既建有万顺门曦福门朗禄门永绥门含祥门成瑞门永康永顺门常宁常和常喜常辉门攸顺攸利门迎祉门纳康门　国朝典彚曰嘉靖四十四年作玉芝宫宫门曰芝祥前曰寳庆
　　门二
　　原淮南子曰周文王作玉门言以玉饰也　增春秋曰鲁城凡十有二门北名上东左传定公公敛处父帅郕人自上东门入是也西五门一曰鹿门臧纥斩鹿门以出是也三曰稷门圉人荦能投盖于稷门是也南曰雩门左传自雩门出臯比而先犯之是也　原左传曰楚子囊郑子耳围于桐门　又曰王叔之宰曰荜门圭窦之人而皆凌其上其难为上矣　又曰郑大水龙鬭于时门之外　增又曰周有圉门　又曰公及邾师战败绩邾人获公胄悬诸鱼门　又曰杞子自郑告于秦曰郑人使我掌其北门之管　原越絶书曰楚门春申君时造楚人从入故号楚门　呉越春秋曰子胥为呉造大城陵门八象天八风水门八法地八窗　呉地记曰阊阖门者呉王阖闾所作也名为阊阖髙楼阁道后由此出伐楚故曰破楚门　增水经曰苏州府城西郭门曰阊阖门夫差所作以天门通阊阖故名东城门曰胥门子胥以谏死令抉其目悬北门以观越兵之入故名匠门以有干将墓在也本名将门后讹为匠门盘门古作蟠以呉尝刻木为蟠桃象以压胜越故名齐门呉为太子聘齐女思齐而病阖闾乃起望齐门令女游其上故名　家语曰孔子观乎明堂覩四门墉　庄子曰原宪居鲁蓬户不全桑以为枢　又淮南子曰北极之山有寒门　原鲁连子曰先生见孟尝君于杏之门史记曰金马门者宦者署也门傍有铜马故谓之曰金马门　增又曰项羽召见诸侯将入辕门无不膝行而前莫敢仰视　原贾谊书曰天子宫门曰司马门　又曰髙帝分天下以王有功之臣择良日立诸侯洛阳上东门之外　汉书曰陈平家贫以席为门然门外多有长者车辙　增又曰张释之为公车令太子与梁王共车入朝不下司马门于是释之追止太子梁王毋得入殿门遂劾不下殿门不敬薄太后闻之文帝免冠谢曰教儿子不谨薄太后使丞诏赦太子梁王然后得入又曰公孙宏元光五年对策天子擢第一拜为博士
　　待诏金马门　汉书曰黄门郎属黄门令日暮入对青琐门名曰夕郎　又曰赵倢伃居钩弋宫太始三年生昭帝任身十四月乃生上曰闻尧十四月而生乃命所生门曰尧母门　汉武故事曰玉堂内殿十二门阶陛咸以玉为之门三层台髙十余丈椽首欂以璧为之因名璧门　原又曰元帝为太子谨慎初居桂宫上急召太子出龙楼门【张晏注曰门楼上有铜龙也】不敢絶驰道　又曰太液池南有璧门　说苑曰于公筑治庐舍谓匠人曰为我髙门我治狱未尝有寃后世必有封侯者令容髙盖驷马及后定国果为丞相封西平侯　增应劭曰开阳门始成未有名宿昔有一柱来在楼上琅邪开阳县上言县南城门一柱飞去光武使人识视怅然遂坚缚之刻记其年月以名焉　后汉书曰光和元年诏召蔡邕及杨赐等诣金商门引入崇徳殿就问灾异　原又曰孔融曰郑君里门四方所由观礼其广令容髙车结驷名为通徳门　世说曰杨修为魏武主簿作相国门始搆榱桷魏武自看使人题门作活字便去修见即令壊之既竟曰门中活阔字也王嫌门大也　魏书曰文帝初在东宫集诸儒于朝肃城门内讲论大义侃侃无倦增又曰黄初元年幸洛阳帝居北宫以建始殿朝羣
　　臣门曰承明陈思王诗谒帝承明庐是也　蜀志曰臧宫乗兵入小雒郭门歴成都城下【注汉武帝元鼎三年立成都郭十八门小雒郭门盖其数焉】　呉志曰张昭谏孙权不从称疾不朝权恨之土塞其门昭又于内以土封之后权因出过其门呼昭辞疾笃权烧其门欲以恐之昭更闭戸权使人灭火住门良乆昭诸子共扶昭起权载以还宫　晋书曰贺循时廷尉张闿住小市将夺左右近宅以广其居乃私作都门早闭晏开人多患之讼于州府皆不见省会循出连名诣循质之循曰见张廷尉当为言闿闻而遽毁其门诣循致谢　又曰江左不复晨贺夜漏未尽十刻开宣阳门平旦始开殿门昼漏上午刻皇帝乃出　又曰咸康元年四月帝观兵于广莫门分命诸将　南史曰梁元帝令胡僧祐援王僧辨将发泣下谓其子玘曰汝可开朱白二门吾不捷则死吉则由朱门凶则由白门元帝闻而壮之后大败侯景擒其将任约送江陵周书曰武帝建徳三年朝羣臣露门　隋书曰梁元会廷尉三官与建康三官皆法冠元服朝服以监东西中华门　又曰髙祖初为定州总管先是定州城西门乆闭不行齐文宣帝时或请开之以便行路帝不许曰当有圣人来启之及髙祖至而开焉莫不惊异　唐书曰嘉丰公主与普宁公主同降有司具册礼光顺门　又曰员半千为文学士与路敬淳分日待制显福门下又曰开元中上寳器诏置提象门　又曰天寳初韩
　　朝宗为京兆尹分渭水入金光门　又曰至徳三年改安上门为光天门及坊门有安字者悉改俄复旧　又曰代宗永泰元年九月庚寅观浮屠像于光顺门　又曰元和二年诏左神策军新筑夹城置元化门　又曰宪宗元和十五年七月乙巳诏今月六日是朕载诞之辰奉迎皇太后于宫中上寿其日百僚命妇宜于光顺门进名参贺朕于光顺门内殿与百僚相见永为常式又曰长庆元年神都改造文昌台及定鼎上东等城
　　门李昭徳所制　会要曰元和元年十月平西蜀擒刘辟以献上御兴安门观之二年十月平浙西擒李锜至阙下上御兴安门诘其反状十二年十一月平淮西擒呉元济以献上御兴安门大陈甲士旌旗十四年三月斩李师道上御兴安门受俘大和三年斩李同捷丁亥御兴安门受俘会昌四年八月平泽潞枭刘稹首京师十八日御兴安门受俘　玉海曰干徳二年五月乙丑修大内丁丑明徳门成先是同州节度使张羙进材木及成命学士陶谷为之记　宋史曰开寳元年正月大内营缮毕赐诸门名上坐寝殿洞开诸门曰此如我心少有邪曲人皆见之　又曰太宗修大内令诸门对启　又曰庆歴四年御迎阳门召辅臣观图画八年三月御迎阳门召知制诰以至台谏问得失　辽史曰圣宗统和二十四年改南京宫宣教门为元和门外三门为南端左掖门为万春右掖门为千秋　金史曰大定元年古云以军至中都同留守璋请至府议事云疑璋有谋乃阳许诺排节仗若将往者遂率骑从施仁门出见世宗于三河
　　门三
　　原濯龙　飞兔【袁宏汉纪曰建初二年有司依旧典请封诸舅太后诏曰前过濯龙门见外家车如流水马如游龙吾亦不谴怒之但絶其嵗用兾知黙止　洛阳故宫名曰洛阳有飞兔门】　青绮黄金【上详序事　乐歌曰黄金为君门白玉为君堂】　含章　建礼【洛阳故宫名曰】
　　【洛阳有含章门又曰有建礼门】　铜龙　金马【上详序事　张莹汉南纪曰马援奏曰武帝时善相马者铸作铜马法献之有诏立马于鲁班门外更名曰金马门】　听政　登贤【刘澄之山川古今记曰魏武听政殿前有听政门魏武帝槐赋序曰王粲直登贤门】　西暑　东阳【淮南子曰东北方土山曰苍门东南方曰波母之山曰阳门南方曰南极之山曰西暑门　晋宫阙名曰洛阳城东门曰东阳门】　广徳　明礼【洛阳故宫名曰洛阳有广徳门　又曰有明礼门】铜马　石牛【上详序事　华阳国志曰秦孝王以李冰为蜀守冰作石犀五头以厌水精一在市桥门今谓石牛门】　清明　阊阖【郦道元水经注曰咸阳本离宫东出北头第二门本名清明门　又曰阊阖汉之西上门】　定鼎　望钟【上详序事　洛阳故宫名曰洛阳有望钟门】仁寿　神仙【上详序事　洛阳故宫名曰洛阳有神仙门】　含徳　承明
　　【洛阳故宫名曰洛阳有含徳门　晋宫阁名曰洛阳城有承明门】　南端　北掖【并详序事】敬法　崇礼【洛阳故宫名曰洛阳有敬法门晋宫阁名曰洛阳有崇礼门】　却非会福【洛阳故宫名曰洛阳有却非门　又曰有会福门】　析羽　卬车【何尚之奏】
　　【曰王有九旗析羽为门谓之旌门犹以车为门谓之辕门　郑元注周礼曰王行次车以为籓则卬车辕表门】授管键　修阖扇【上详序事　礼记曰仲春之月修阖扇】　建春　宜
　　秋【郦道元水经注曰谷水东经建春门石桥下即上东门也一曰上升门晋有建阳门　下详序事】云龙风虎　万春千秋【郦道元水经注曰神兽门东对云龙风虎一门衡栿之上皆刻云龙风虎之状　洛阳宫舍记洛阳有万春门千秋门】　九重　三过【楚辞曰天之门兮九重　禹三过其门而不入孔子贤之】　踦闾　拂闑【公羊传晋二大夫相与踦闾而语注闾当道门闭一扇一人在内一人在外曰踦　礼君入门介拂闑大夫中枨与闑之间士介拂枨凡入门近中为尊】旌儒　拘老【郑字康成北海相孔融敬元曰于公仅有一节犹戒髙其门闾矧郑公之徳】
　　【而无四牡之路可广开门衡令容驷马　左传曰臧防谗于臧氏臧昭伯使逐之反犇执于季氏中门之外季平子怒曰何故以兵入吾门拘臧氏老】　受命　讳名【春秋后语薛靖郭君田婴嬖妾五月五日生子文俗云此日生子及户损其父妾匿养之文长曰受命于天受命于户何不髙其户　晋书羊祜为荆州卒后人为讳祜以户为门】　常闭　不完【孙敬常闭户号闭户先生　庄子曰原宪家贫蓬户不完】　逾越　开阖【传曰门不容车而不可逾越礼记户开亦开户阖亦阖】　用牲　与材【左传秋大水用牲于门非礼也　与之门材】　善闭　必葺【善闭者无闗键而不可开】　张雀罗　题鳯字【翟公罢廷尉賔客皆去门外可张雀罗　嵇康与吕安善后值康不在嵇喜延之不肯入题门上鳯字而去】　衔书止　免胄下【帝王録曰有赤雀衔丹书止于昌户　秦师过北门左右免胄而下超乗者三百余人王孙满尚幼观之言于王曰秦师轻而无礼必败过天子门不卷甲束兵超乗示勇后果为晋所败】　魏勃埽　翟公题【魏勃埽齐相曹参门　翟公复为廷尉賔客欲往题其门曰一贵一贱交情乃见】　锡朱赤容车马【汉册魏公九锡文曰以君翼宣风化华夏充实是用锡君朱户赤户以居　晋陈頵父防立宅门頵请容车马后为主簿从事乗车马以归】　歴金门　作铜户【杨雄觧嘲歴金门上玉堂有日矣　列士传曰呉王阖闾畏王僚之子庆忌作石室铜户以备之】　施行马　髙闬闳【晋武帝羙顔含素行加光禄大夫门施行马　左传子产曰髙其闬闳】　外不闭閴无人【礼曰大道之行外戸不闭易闚其户閴其无人】　修键闭　僭旅树【孟冬有司戒门闾修键闭必重闭也　天子之礼台门旅树大夫僭非礼也此言诸侯之礼大夫僭之】立不中　髙为贵【论语立不中门　礼有以髙为贵者注位尊髙则门髙】　于公请髙　仲舒称大【于公门壊父老共治之于公曰少请其髙详序事语少异　董仲舒曰茍为作而已矣不足称大君子之门注云仲尼之门故称大君子门】　侯嬴抱闗　梅福为卒【侯嬴隐于夷门为抱闗者梅福变姓名隐呉市门】　勇夫重闭　妇人不出【上详左传　妇人送迎不出门见兄不逾阈】　重门有闬　三户尽闭【闬髙貌　王充论衡曰燕王在明光宫欲入所处三户尽闭使二十人开不得】　增苍龙　白虎【上详汉宫殿疏　下详洛阳故宫记】　朱雀　元武【上详百官志　下详洛阳故宫记】丹鳯　神虎【唐天寳元年陈王府参军田同秀上言混元皇帝降于丹鳯门　下详水经注】大夏　长春【陆机洛阳记大夏门魏明帝所造有三层髙百尺　下详晋宫阁名】　青城鸿都【上详黄图　汉书来歴要结光禄勲祋讽等十余人俱诣鸿都门证太子无过】　翥鳯骖龙【并详元大都京城门名】　兴教　光政【并详六典】　宣仁　承
　　福【并详六典】　迎祥　丽泽【并详宋庆厯北城】　归仁　纳义【唐礼志元正冬至朝贺太府率其属受诸州及诸蕃贡物出归仁纳义门执物者随之】　星躔　月华【上详六典　西京记复置廏马随仗于月华门】　五鳯　九龙【上详宋西京宫城　下详洛阳故宫记】　东西序　左右掖【仪衞百官序班于通乾象门南入宣政门文班自东武班自西入至閤门亦如之皇帝步自东西序门放仗　吕后纪刘章从勃请卒千人入未央宫掖门注非正门而在左右两掖若人之有臂掖】　东西出　左右和【后百官志丞相旧位在长安时有四出门随时听事明帝欲依之廹于太尉司空但为出东西门耳　大司马中夏教茇舍帅以门名中冬教大阅遂以狩田以旌为左右和之门羣吏各率其车徒以序和出注军门曰和今谓之垒门立两旌门以为之序和出用次第以出和门也】　树旌立木　设铃警鼓【郑元云张帷为宫则树旌以表门陈列周衞则立木以表门　荀绰晋百官表注汉丞相府门无阑不设铃不警鼓深大广逺无节限也】龙鬭　蛾飞【上详左传　汉建昭元年有白蛾羣飞蔽日从东都门出至枳道】　邵平种　逢萌挂冠【史记邵平种青门外亦曰青城门又曰青绮门　汉逢萌挂冠于东郭门东郭门即东都之郭门也】　银台纪迹　金液听政【会要贞观十二年左右十军使奏銮驾去冬幸诸营于银台门外立碑纪迹　又贞观二十三年命皇太子听政金液门】　左右出入　升降上下【三辅决録长安面三门四面十二门皆通九道以相经纬三涂洞开隐以金锥周以林木其左右出入为往来之经行者升降有上下之别】　悬弧　曵杖【礼记生男悬弧于门左　又曰孔子负手曵杖逍遥于门】　虎闱　龙门【王元长曲水诗序入虎闱而齿胄　西汉李膺独持风裁以声名自髙士有被其容接者名为登龙门】　曵裾　容防【史记邹阳谏呉王书令臣饰固陋之资则何王之门不可曵裾乎　晋王濬恢廓有大志尝起宅开门前路广数十步或问之曰吾欲容长防旛旗】　宥御史　避学士【虞延为陈留督邮驾经封丘城门门小不容羽盖帝怒使挞侍御史延以为罪在督邮言词激扬有感上意制诏曰以陈留督邮虞延故宥御史罪钱徽唐宪宗戒有贡献毋入右银台门以避学士】　南衙宰相　北门学士
　　【唐书武后戒懐义曰阿师但当北门出入南衙宰相所往来勿犯也　元万顷武后召诸儒论撰禁中朝廷疑议表疏皆密使参决以分宰相权故时谓北门学士】　蔡邕篆　梁鹄笔【水经注昔在汉世洛阳宫殿门题多是大篆言蔡邕诸子魏南宫门牓多是梁鹄笔明帝复命韦诞以古篆书之】式闾　踵门【魏文侯过干木之闾必式四方贤士多归之　孟子有为神农之言者许行自楚之滕踵门而告文公】　汤沸　驺唱【上即李义府事详唐书　汉书郭祚故事令仆中丞驺唱而入公门及祚为仆射以为非尽敬之宜帝纳之诏御太极唱至止车门御在朝堂至司马门驺唱不入宫自此始也】　闭户著书　塞门示尊【王维诗闭户著书多嵗月　孔帖常衮同平章事政事堂北门异时宰相过舍人院咨政事至衮乃塞之以示尊大】　肠绕　土塞【呉志孙坚母梦肠出绕呉阊门以告邻母邻母曰安知非吉祥也献帝兴平中呉中謡言黄金车斑斓耳开昌门出天子下即张昭事详序事】　防额　叩头【晋书贺州封阳有嘬波水百尺大鱼自掷登此门化】
　　【为龙不过曝鳃防额　宋申锡望延英门以笏叩头】　芳林修书　清官待制【徐齐髙宗时为崇文馆学士侍皇太子讲修书芳林门　防要文明元年令五品以上清官日于章善明福门待制】　率舞　争趋【通鉴贞观七年宴三品以上及州牧蛮夷于元武门奏七徳九功舞蛮夷十种自请率舞　大厯中杨绾为相徳望日崇天下雅正之士争趋其门焉】　延喜观乐防化视事【唐元宗先天二年上御延喜门观乐　髙祖纪十一月克京城封唐王以武徳殿为】
　　【丞相府视事于防化门】　緑槐夹　碧栁垂【潘岳诗緑槐夹门植王维诗门垂碧栁似陶潜】　慕容铜马　蓟丘烟树【郡国志蓟城开十门慕容儁铸铜为马因名铜马门　长安客话都城徳胜门外有土城闗相古蓟遗址楼馆并废但门存二土阜旁多林木蓊翳苍翠京师八景有蓟门烟树即此】　阳春获虎　宣华迎佛【金史泰和八年有虎至阳春门外驾出射获之　金史海陵纪正隆元年御宣华门观迎佛】　观角觝　祀髙禖【金史贞元三年登寳昌门观角觝　又明昌六年章宗未有子尚书省臣奏行髙禖之祀筑坛景风门外】　置招贤　撰安礼【金史中都围急诏于东华门置招贤所内外士庶皆得言事　玉堂嘉话燕城西南门曰端礼有大定末刘无党所撰左丞唐括安礼碑】　僦居丽正　放第广阳【燕石集四方进士来试南宫者皆僦居丽正门外　玉堂嘉话天眷元年析津放第于广阳门西一僧寺门上唱名至迁都后命宣阳门上唱名后遂为定例】
　　门四
　　增端委立【齐晏平仲端委立于虎门之外】　门多长者【晋陶侃家贫其邻人谓侃曰子门多长者轩车何不延之论当世事】　反支禁忌【王符爱日篇明帝时公车门以反支日不受章奏帝曰民废农桑逺来诣阙而复拘以禁忌岂为政之意乎】　创业金马【扬雄觧嘲云公孙创业于金马】　别开一门【晋书刘绘言词吐纳顿挫风流时人为之语曰刘绘贴宅别开一门】闭户读书【孙敬闭戸读书】　闭门埽轨【刘胜闭门埽轨】　不欲异门【萧瑀子尚防城公主诏以园地充主第主辞以公主棨防不欲异门】　天子榜门【唐田游嵓旧宅在宫左髙宗诏不听毁天子自榜其门曰隐士田游嵓宅】　羣司走门【李林甫为相或不朝羣司要官悉走其门台省官为之一空】　车马辐辏【王暕子承幼简贵有风格右衞朱异当权每休假车马填门有田英好危言忤权右尝指异门曰此门辐辏能不至者大小东阳耳小东阳承幼弟也并为东阳太守】　门当列防【韩滉门当列防以父时第门不忍壊乃不请】　门植六阙【杨炎孝着三代表其门闾门植六阙】　门若市然【元宗贵妃杨氏四方献饷结纳门若市然】　原髙卑合礼　启闭从时　荜门圭窦　瓮牖绳枢　以通往来　作限内外　不出户庭【而知天下】　可以栖迟【诗】祀户祭先脾　祀门祭先肝【月令孟春阳气出祀之于户孟秋阴气出祀之】
　　【于门外顺阴也凡祀门为祖祭先肝】　卧户【风俗通曰卧户砌者畏缩其头令人病颠】
　　门五
　　原诗陈何胥赋得待诏金马门诗曰汉家一统轨济济万国朝飞缨拂晓雾轻辇逐晨飇槐衢映緑绂日彩丽金貂此时参待诏谁复想渔樵　增北周王襃入朝守东华门开诗曰鳯池通复道严驾早凌晨铁符行警曙银棨未开闉堑暗城无影晴新路不尘屯兵引画剑骑吹动斑轮徒知仰睿藻抽辞殊未申　唐宋之问龙门应制诗宿雨霁氛埃流云度城阙河堤栁新翠苑树花先发洛阳花栁此时浓山水楼台映几重羣公拂雾朝翔鳯天子乗春幸凿龙凿龙近出王城外羽从淋漓拥轩盖云跸才临御水桥天衣已入香山会山壁崭岩断复连清流澄澈俯伊川塔影遥遥緑波上星龛奕奕翠微边层峦旧长千寻木逺壑初飞万丈泉防仗虹旌绕香阁下辇登髙望河洛东城宫阙拟昭回南陌沟塍殊绮错林下天香七寳台山中春酒万年桮微风一起祥花落仙乐初鸣鳯鸟来鸟来花落纷无已称觞献寿香霞里歌舞淹留景欲斜石闗犹驻五云车銮旗翼翼留芳草龙骑骎骎映晩花千乗万骑銮舆出水静山空严警跸郊外喧喧引看人倾都南望属车尘嚣声引飏闻黄道王气周回入紫宸先王定鼎山河固寳命乗周万物新吾君不事瑶池乐时雨来观农扈春　沈佺期从幸汉故青门诗曰汉王建都邑渭水对青门朝市俱东逝坟陵共北源荒凉萧相阙芜没邵平园全盛今何在英雄复重论故基仍岳立遗堞尚云屯当极土功壮安知人力烦天游戒东首懐昔驻龙轩何必金汤固无如道徳藩微臣谅多幸参乗偶垂恩预此陈古事敢奏兴亡言　杜正伦元武门侍宴诗曰大君临扆暇睿赏狎林泉开轩临禁籞借野列芳筵参差歌管飏容裔羽旗悬玉池流若醴云阁聚非烟湛露晞尧日薫风入舜弦大徳侔元造微物荷陶甄谬陪瑶水宴仍厠柏梁篇阙名徒上月邹辨讵谈天既喜光华旦还伤迟暮年犹冀升中日簪裾奉肃然　张说元武门侍射诗曰射观通元阙兵阑辟御筵雕弧月半上画的晕重圆羿后神幽賛灵王法暗贯心精四返饮羽妙三连雪鹤来衔箭星麟下集一逢君宴合万庆武功宣　王建早朝午门诗曰百官朝下午门西尘起春风满御堤黄帕盖鞍呈了马红罗纒项鬭回鸡馆松枝重墙头出渠栁条长水面齐惟有教坊南草色古城阴处冷凄凄　李峤咏门诗曰奕奕彤闱下煌煌紫禁隈阿房万户列阊阖九重开疏广遗荣去于公待驷来讵知金马侧方朔有竒材　宋欧阳修徽安门晓望诗曰都门守宿雾佳气郁葱葱晓日寒川上青山白露中楼台万瓦合车马九衢通恨乏登髙赋徒知京邑雄　元李俊民杜门诗曰近来人事颇相独坐何曾得好懐犬吠为连酤酒市鸡鸣常傍读书斋门终待学张家塞闼恐难当哙等排恶客就中多气岸时时下马系堂阶　刘因登镇州阳和门诗曰百尺市门起重过为暂停豪分秋物色米聚赵襟形北望云开岳东行气犯星凭阑天宇在人事听浮萍　范梈诣东华门奉迎香舆诗曰天香晓报出宫城已办隅头合乐迎黄鸟低斜冲队过紫骝疎荡着班行百王盛事无遗典万乗深居有至情失喜快汤沐赐礼官识姓未知名
　　增歌唐岑参青门歌送东台张判官曰青门金锁平旦开城门日出使车回青门栁枝正堪折路旁一日几人别东出青门路不穷驿楼官树霸陵东花扑征衣看似绣云随去马色疑骢胡姬酒垆日未午緑绳玉缸酒如乳灞头落花没马蹄昨夜微雨花成泥黄鹂翅湿飞屡低闗东尺书醉懒题须臾望君不可见鞭飞鞚疾于箭借问使君何时来莫作东飞伯劳西飞燕
　　原铭后汉李尤门铭曰门之设张为宅表会纳善闭邪击柝防害　又中东门铭曰中东处仲月值当夘仓庚有声隼鹰匿爪除去桎梏狱讼勿考　又开阳城门铭曰开阳在孟位月惟己清门冠节太阳进起　又津城门铭曰津名自定位月在未温风郁暑鹰鸟习鸷　又广阳门铭曰广阳位孟厥月在申凉风从时白露已分又雍城门铭曰雍门处中位月在酉盲风寒浊鷰归
　　山阜　又夏城门铭曰夏门值孟位月在亥阴阳不通蝃蝀匿彩迎冬北坛从阴所在　又谷城门铭曰谷门北中位当于子太阴主刑杀伐为始　晋挚虞门铭曰禄无常家福无定门人谋鬼谋道在则尊
　　原文后魏温子升阊阖门上梁祝文曰维王建国配彼太微大君有命髙门启扉良辰是简穆卜无违雕梁乃架绮翼斯飞八龙杳杳九重巍巍居宸纳祜就日垂衣一人有庆四海攸归
　　坊一
　　增说文曰坊邑里之名　原汉宫阙名曰洛阳故北宫有九子坊　晋宫阙名曰洛阳宫有显昌坊修成坊绥福坊延禄坊休徴坊承庆坊桂芬坊椒房坊舒兰坊艺文坊　增韦述两京记曰东宫宜春门外有左春坊春明梦余録京师虽设顺天府两县而地分属五城每城有坊中曰南薰澄清仁寿明照保泰大时雍小时雍安福积庆东城曰明时黄华思城居贤朝阳南城曰正东正西正南宣南宣北崇南崇北西城曰阜财金城鸣玉朝天河漕闗外北城曰崇教昭回靖恭灵椿发祥金台教忠闗外等坊每城设御史巡视所辖有兵马指挥使司都指挥副都指挥知事
　　坊二
　　原王隐晋书曰东宫坊有醉相杀者中丞奏郎官从事孙铄杖一百铄奏东宫是行马内而推行马外官为违法令诏中丞令史各杖一百　王珉荅徐邈书曰见傅咸弹孙詹事或云是宫或云坊或云寺此东宫中别有坊又中庶子称坊詹事称寺寺同于九卿耳坊是通名如天朝之称台省也　增韦述两京记曰长安有待贤坊北领军大将军史万嵗宅　又曰东京昭国坊有薛绘子侄十人冠冕茂盛时号薛曲　又曰仁和坊兵部侍郎许钦明宅钦明尚书圉盛师犹子与中书令郝处俊乡党亲族两家子弟类多丑陋而盛饰车马以游于里巷京洛之语曰衣裳好仪貌恶不姓许即姓郝　又曰永兴坊西北门有魏徴宅本宇文恺宅及徴居之太宗临幸时将营小殿赐徴为堂　又曰通化坊东南郧公殷开山宅时人谓之无鬼坊　又曰延寿坊北门之西有尚书阎立本宅　又曰明教坊隆兴观西有宋璟宅　又曰岐王范宅在尚书坊东北隅　又曰劝善坊东北隅有太子太师郑公魏徴宅　又曰宣风坊北街之西中书令苏味道宅在焉　见闻録曰天寳中御史大夫王鉷有罪县官簿録太平坊宅数日不能遍　又曰崇仁坊西南隅有长宁公主宅既承恩加雕饰朱楼绮阁一时絶胜　又曰浮屠云长安永宁坊东南是金盏地　譲皇帝开元二年赐宁王薛王第于胜业坊申王岐王于兴安坊　玉海曰五坊唐徳宗所立曰雕坊鹘坊鹞坊鹰坊狗坊　又曰宋西京坊一百二十祥符建南京坊十八庆厯建北京坊二十一祥符有惠宁坊熙宁有崇化坊置来逺驿又有延秋坊置同文馆又曰祥符八年赐钱惟演第于昭化坊　又曰礼賔
</div>
    <div class="pagination">
<a href="御定渊鉴类函_page233.html">上一页</a><span>...</span><a href="御定渊鉴类函_page229.html">229</a><a href="御定渊鉴类函_page230.html">230</a><a href="御定渊鉴类函_page231.html">231</a><a href="御定渊鉴类函_page232.html">232</a><a href="御定渊鉴类函_page233.html">233</a><span class="current-page">234</span><a href="御定渊鉴类函_page235.html">235</a><a href="御定渊鉴类函_page236.html">236</a><a href="御定渊鉴类函_page237.html">237</a><a href="御定渊鉴类函_page238.html">238</a><a href="御定渊鉴类函_page239.html">239</a><span>...</span><a href="御定渊鉴类函_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
