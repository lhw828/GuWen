<!DOCTYPE html>
<html>
<head>
    <meta charset="UTF-8">
    <title>清稗类钞 - 第 229 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 229 页/共 432 页</h1>
    <div class="content">
　　猫作人言新城王文简公之后裔，咸丰时尚繁盛，旧第犹在。有一猫，能作人言。一日，猫眠于榻，或问其能言否，猫对云：「我能言，何关汝事！」遂不见。

　　江西某总戎署有两猫对谈，为总戎所偶见，欲擒之。一猫跃上屋去，独擒其一，曰：「我活十二年，恐人惊怪不敢言。公能恕我，即大德也。」遂放之。

　　道光时，某公子官笔帖式，爱猫，常畜十余只.一日，其夫人呼婢，不应，忽窗外有代唤者，声甚异。公子出视，寂无人，惟一狸奴踞窗上，回视公子，有笑容。骇告众人，令同视之，因问：「适间唤人者汝耶？」猫曰：「然。」众乃大哗，以为不祥，弃之。

　　永野亭黄门之戚串家有猫，忽作人言，大骇，缚而挞之，求其故。猫曰：「猫无有不能言者，但犯忌，故不敢耳。若牝猫，则未有能言者。」因再缚牡猫挞之，果亦作人言求免，其家人始信而纵之。

　　光、宣间，通州郭季庭家居，闻州人某畜一通灵老猫，能为人语，初不信，试往觇之。甫至门，即闻猫呼曰：「郭季庭，不信猫能作人语乎？」郭大骇，因就询之。猫自云寿已千余，辽、金时事，犹昨日也，郭问何所服食，长寿乃尔，猫云：「吾于人间物，所嗜惟酒耳。」郭因取佳酿与共酬酢，饮乃无算，以此遂成莫逆交。

　　白鼠作画道光戊申十一月，闽县某广文为其妇写照，纸墨笔砚，紫红绀绿，已具备矣。偶如厕，复归房，则遥见一书生与一大白鼠对语.某不敢入，窥于门后。白鼠润毫伸纸，走笔乱画，书生点首，遂搁笔，鼠与书生倏不见。某怖甚，呼家人，入视，则一幅战事图也。图中有大城一，四面众山环抱，城下死尸无数，河水殷红，一黄马褂红领花翎者方策骑，手提人头三，血犹涔涔然。某夙知术数，见之，大哭不已，知乱事即在目前。因焚其图，挈眷遁海岛.越二年，果有粤寇于金田、花洲、六川、博白、白沙石诸地，同日发难.鼠供蜈蚣食成都周副将兆熊，尝于咸丰时剿粤寇而自戕。其官副将时，署有蜈蚣食鼠一事，至奇。某岁，署之后园土有血迹者数日，闻家人言之，初不信。一夕，自往觇，则见众鼠奔赴有火光处，匍匐不动，为隐身而头大斗许之蜈蚣所啮，啮其血至尽者，可十余，余二鼠乃舁鼠尸去。蜈蚣隐，二鼠复为之掩土。如是者，前后十余日。周以告幕僚，偕之往观者二夕，无所见。乃于一日日当午，命人发土觇之，掘三尺许，得石板，以十余人起之，下深窅，长广各五尺许，又下则有坑，旁通一穴。乃依穴掘之三丈余，见蜈蚣，则身长五尺余也，遂击毙而焚之。

　　鼠建楼阁盐城有何姓者，其家主人自以子为本命肖鼠也，乃不畜猫，见鼠，辄禁人捕。久之，鼠大蕃息，日跳梁出入，不畏人。又久之，屋主死，屋改售他姓，恶鼠之横，畜猫，鼠稍戢，顾其猫不数日辄死，如是者数。家置饭盂，以饲猫也，偶检之，有阿芙蓉气，乃知猫为所毒也。又数失钗珥等件，姑妇相疑，不能安居，乃迁去。

　　至是而屋遂更历数姓，最后梁姓者，以贱价得其屋。不半载，会夏雨涨溢，水积庭中深尺许，有鼠数十百余，首尾相衔，自南接北，如桥然。末后一大鼠长六七寸，徐步之而过，入东廊壁下。雨止，梁以沸汤沃之，啾啾有声，良久不动。发之，中有楼阁二层，以竹箸为柱，榱桷之属悉备，延袤八九尺，宽亦可三四尺许，玲珑工巧。地上铺木片，藉以鸟毛细草，皆妥贴如人为者。中间最宽，有大鼠死其中。所获鼠盈石。其家毁壁以示人，惟观一次，需数十钱，一日观者数百。有往观者，云完整者才十之三四，其余殆皆鼠为沸汤所浇，跳荡致毁矣。其邻人云，梁所得首饰尚多，然秘而不言。

　　鼠建冢开封负郭之居，有郑姓者，其家有大鼠，长盈尺，时出啮物，猫不敢捕。后以机获之，击毙，弃于园，是夜闻园中羣鼠啾啾有声，质明视之，成一冢，广轮二尺许，其侧且植一小树。

　　雄鸡生卵康熙甲戌十二月，松江吴南林中翰家雄鸡生卵，大如鸽蛋，壳甚坚厚。以椎椎破之，亦具黄白，白如凝脂不散，黄带赤色。

　　鸡作人言乾隆乙丑，昆山之黄渡有劳姓家，畜一雄鸡，忽作人言云：「大家要活命。」其家以为妖而杀之。未几，以讼狱破家。

　　鸦报喜康熙某科乡试，华亭董含出闱后，返里。一日，忽有羣鸦数千头，飞绕其居宅，晓夜屯宿，声喳喳，驱之不去。家人咸以为不祥，村夫辈且谓鸦噪主凶征也。如是者五日，及捷报至，鸦始散，人言亦息，羣又言其为报喜也。

　　鸦为神兵湖南之清浪滩有伏波庙，庙多鸦，行舟过，辄飞布空中，行十余里始绝.舟人以饭颗或豆腐干等物抛以饲之，鸦能俯仰啄食，或飞集桅樯蓬背，哑哑乞食。舟人谓之为神兵，不敢慢也。

　　蛇祟妇长沙李浣士，十二三岁时，读书村塾。塾师性方正，子妇忽遭魔魅，百计驱之，屡为所侮，殊沮丧。一日，有游僧过，请治之。布坛设法，忽见有物如带状，旋舞室中，速如奔电，十数人持梃击之，均不能近，其物亦若求出不得者。僧云：「此蛇妖也。」急持禁咒，其物遂隐，妇亦寻愈。僧云：「再来当不可治。」师因徙宅避之。数月，果来，据妇不去。师郁恨以死，家亦不振，而其妇卒无恙。

　　蛇血滴银币瑞安蒋叔南，幼时习闻乡人不经之传说，云蛇类中有双尾四脚者，名曰顺，捕之，用真金刀刺取其两尾之血，分滴于两银币，合置一处，经七日夜，用其一，入夜，自能飞回。东外谷石佛寺僧某因借某姓所畜之顺，取血过多，致死，因以涉讼.光绪壬寅春，叔南之尊人谋筑室于三折瀑下之龙游洞，方铺土筑基，基中有一石横卧，重可五六百斤，集数工，移而之他。石下之土，其色异他处，中有小穴，工人剖而视之，则一双尾四脚蛇在焉，其色金黄，极美丽。诸工大喜悦，以为顺也，如获至宝，捕而置诸茶桶，急携以报叔南，且致贺云：「君家大福，天锡至宝，取血滴银，一生吃着不尽矣。」叔南开桶，覩厥状，亦大奇异。蛇之双尾如燕翦，长可四寸许，其全体共长尺余，澄黄光耀，目为之炫。时有一温岭人张姓者，业装裱，并能符箓，素与叔南善，闻之，走告刺血之法，俟旭日东升时，焚香祷祝，且画符五道，焚于蛇之四围，蛇果伏不动。乃以金针刺其尾，取血分滴二银币上，合置一处。经七日，分置各室，未见回复，旋分置于两屉中，亦不验，乃知俗传之妄。

　　鳖宝纳人臂中世传西域贾人能识宝，以有鳖宝也。某巨公在伊犂，曾见其人，知其法。其法，遇鳖宝，与之约，相随十年或八年。其物大若豆，喜食物，亦与之约，每日食血若干厘，不及分也。黎明，即以小刀划臂，纳之臂中，自此即能识宝，过期，物自去矣。

　　虾蟆作雹某官尝参喇嘛章嘉师，适雨雹，问雹何以成，师漫应曰：「虾蟆所作耳。」某意其诞.师曰：「姑志之，异日见之，当信耳。」后某以事西出嘉峪关，天昏，欲雨，止野庙中，见土人聚观河上，问何故，曰：「视虾蟆作雹。」某顿忆师语，近观之，见虾蟆千万，衔岸土少许，复饮水河中，已，张口岸上，口中皆雹也，大者成大雹，小者成小雹，须臾吐之，风卷而去。

　　蝎王挟暴风以至河南之禹州盛产蝎，以可为袪疯之药，汉口人辄往购之。人仅一度，逾此，则往往遇害。蝎产于山，有王长其羣，王大而最毒。同治末，粤寇乱粗定，鄂商至禹采蝎者益多，恒致巨富。有某者颇疑之，逾年复来，止于旅舍，满载欲归.是夜二鼓，忽暴风至，沙石为飞，蝎直扑旅馆，坏垣而入，土人羣谓蝎王至矣。某大震，急以巨缸自覆，藏其中。蝎王绕缸三匝，乃出，风沙亦骤止。羣起视之，缸已瓦解，某已殪于其中，若被火者。

　　蜘蛛戏弄海舶马耳山瞰海州城，有蜘蛛宅焉，不知几何年物也。亦往来云台、伊芦、大伊诸山，人往往见之。或如寒月嵌霄，倏忽上下，大小不常，盖其珠也。间游于海，戏弄海舶。或离水升空，已复在水，而舶中器具略不摇撼，人亦习之。嘉庆时，有吴某经其地，见西林黝黑一障，而光可鉴.渐近，觉沙石扑面，急伏地，乃闻骤风怒雹，浮身而过.及起视西林，黑光东矣。人曰：「此蜘蛛过也。」视吴面，则色如傅靛，洗之乃去，而水不加蓝.又海州城内常有大风寒晦，而城外暄旭，草木不摇，或亦以为蜘蛛所为也。

　　蝶吊德文庄丧太常寺署有蝶，色褐，有一翅微缺，人皆以老道称之。偶飞来，或伸手祝之曰：「老道，吾辈欲一见颜色，请少住。」蝶即飞落手中。若人有戏之之意，祝之，不往也。德文庄公官大宗伯，兼管太常寺甚久，蝶常往来院中。文庄卒，蝶忽旋转于殡宫前，意若来吊者，依依不置，久之乃去。

　　大老妖光绪甲午三月，京师宣武门外南下洼陶然亭畔苇潭中，忽有怪声如牛鸣，其声呜呜然，人名之曰大老妖。福文慎公锟时为步军统领，调兵穷搜，莫得端倪。内务府召僧道设坛讽经以禳之，越数月，始寂然。张豫荃有诗咏之云：「右安城门当昼晴，野畦浅水芦苇平。忽有怪物如牛鸣，路人千万皆闻声。喧传远近草木腥，街衢入夜无人行。或图其状如鲛鲸，似虎摇尾龙转睛。巨鳞修鬣腹彭亨，罔两罔象莫识名，日午健儿敲铜钲，戈矛森立车冲輣.击以巨炮雷霆訇，如临大敌心怦怦。登刀蹈火道侣迎，敕召六甲与六丁。呼星唤鬼与怪争，怪殊不惧反自矜。若鸣得意声无停，健儿咋舌双目瞠。拖泥带水如履冰，道人执剑走野亭。护身符咒嗟无灵，我亦随众来郊垧.凤城景物争春荣，麦芒渐绿柳眼青。轻风转蕙晚照明，莺歌燕舞调凤笙。万人如海身伶仃，枳篱薤陇侧耳听。鸣蛙噪蚓集众蝇，心知其诞笑语倾.嗟哉危坐高官形，柳阴歧路支凉棚。藉资弹压列众兵，更欲纷调神机营.举国若狂谁使令，解人难索系我情。石言蛇鬬传所称，妖不自作由人兴.见怪不怪真典型，诸公衮衮来槐厅.纷披宫锦带雀翎，口蜜腹剑利是征。误人家国倾人城，此真怪物是咎征。灾祥在德天所凭，反德为乱妖灾生。嘻嘻出出闻于庭，我欲射之弓阴弸。梼杌饕餮服上刑，天为一笑河为清。人妖既除邦乃宁，物妖有象禹鼎呈。何至妖异喧神京，无乃小怪作大惊.」

　　徐远心驱怪长山徐远心，明诸生也。明亡，弃儒访道，稍稍学勅勒之术，远近多耳其名。某邑有巨公，具币款书致诚，招之以骑.徐问召某何意，仆辞以不知，谓第嘱小人务屈降临耳。徐乃行。至则设盛宴，礼遇甚恭，然终不道其所以致迎之旨。徐问曰：「实欲何为？」主人辄言无他也，但劝酒。未几，日暮矣，邀徐饮于园.园中竹树蒙翳，杂花丛丛，半没草莱中。抵一阁，覆板上悬蛛错缀，大小上下，不可以数。酒数行，天色曛黑，命烛复饮。徐辞不胜酒，主人即罢酒呼茶，诸仆仓皇撤具，尽纳阁之左室几上。茶啜未半，主人托故竟去。仆便持烛引宿于左室，烛置案，遽返身去，颇草草。徐疑或携幞被来伴，久之，殊杳，即自起，扃户寝。窗外月光入室，夜鸟秋虫，一时啾唧，怛然不成寝。顷之，板上橐橐似踏蹴声，甚厉，俄下护梯，俄近寝门.徐骇，毛发猬立，急引被覆首，而门已豁然开.徐展被角微伺之，则有物兽首人身，毛周其体，长如马鬐，深黑色，牙粲羣峯，目炯双炬。及几，伏餂器中残肴，舌一过，连数器，辄如扫。已而，趋近榻，嗅徐被。徐骤起，翻被羃怪头，按之狂喊。怪出不意，惊脱，启外户，窜去。徐披衣起遁，则园门外扃，不可出，缘墙而走，择短垣踰之，则马厩也。厩人惊，徐告以故，就乞宿。将旦，主人使伺徐，失所在，大骇，已而得之厩中。徐出，大恨，怒曰：「我不惯作驱怪术，君遣我，又秘不一言，我橐中蓄如意钩一，又不送达寝所，是死我也。」主人谢曰：「拟即相告，虑君难之，初亦不知橐有藏钩，幸宥十死。」徐终怏怏，索骑归，自是而怪遂绝.主人宴集园中，辄笑向客曰：「我不忘徐生功也。」

　　孔兴训见物于鄱阳湖康熙时，南安守孔兴训，曲阜圣裔也。一日，渡鄱阳湖，见有物，长可数里，身有两翼，自空飞入湖，黑质黄文，掉尾波上，行数里，犹彷佛于水中见之。时风日晴霁，舟亦无恙。

　　汤文正木主镇祟蒋泽山孝廉尝至崇明县勷校试卷，事毕，观于文庙，见两庑先儒中汤文正公之位阙焉，问之学官，学官曰：「此地旧有五通神为祟，民间被五通之祟者，辄向学署门斗言明，将文正之位私自请去，供奉于家，则自去，相沿如此。吾侪职司学校，每十余日，必来审视，如文正之位久而不归，则向门斗催取而已，不能禁止也。」泽山，名学溥，光绪时之海宁人。

　　律毕香徽州有怪，能与人应答，善盗财物，妇女微有姿色，皆被淫。当其来，如梦魇然。或询其名，曰：「我律毕香也。」郡守患之，遣使乞张真人符箓，然仍不能绝也。

　　山魈池州于某善吹笛，家居山中，夜必擫笛数弄。一夕，方抚节间，忽见人影在窗，惊视，有物蹲屋脊，绝似人而氄毛被其体.知为怪，不敢逐，听之，良久自去。明日不复吹，物仍至，坐屋脊下顾，意态甚恶，须臾跳而下，将搏人。于畏之，复取笛吹，欲止，则物即前扑，遂不敢止。天明物去。于大苦之，乃以重金招猎户二人，荷鎗为卫.其友武孝廉某好勇，闻之，亦来一觇其异。是夜，于与一猎人居室中，孝廉偕一人匿门外。二鼓，物又至，于故吹笛诱之。室中猎人举鎗一击，物堕墙。孝廉猝起砍之，物负痛一跃，孝廉几为之仆，血溅满地，自是不复至。此物皖之山中常见之，土人不敢犯，呼为山魈，实狒狒、蜼、狙之属也。

　　或曰，岭南所在有之，状为独足反踵，手足三歧。其牝好傅脂粉。于大树空中作巢，有木屏风，帐幔、食物甚备。南人山行者，多持铅粉及钱以自随.雄者谓之山公，必求金钱.遇雌者，谓之山姑，必求脂粉。与之者则相随而更为之保护.有人夜行山中，宿大树下，见山姑，以脂粉与之，山姑曰：「安卧无虑也。」中夜，有二虎欲至其所，山姑抚虎曰：「斑子，我客在，宜速去。」二虎遂去。

　　山魈掷石由陕州至三门，中有仄径，旅行之舆夫必齐声吶喊，疾趋而过.盖山上时有人抛石，零星如雨，不吶喊，必中其颅.回首视之，略无人影。石积河边盈尺，累之，俨然城郭，殆山魈所为耶？

　　瓮平余姚时有瓮平为祟，其至人家也，辄与妇女合。及去，则毛落枕席间矣。

　　秧哥塔什乌什万山中有白石峯，皎然玉立，如淡妆美人，翘首有所盼。问之土人，曰：「此秧哥塔什也。」回语妇人曰秧哥，石曰塔什。相传乾隆间，兆文毅公惠平西域时，有某部酋子被俘入关，其妻思之，日伫立山头，以望其返，后遂化为石也。


　　《清稗类钞》明智类  雅量类

　　明智类傅青主知子将死傅青主征君山善草书，一日醉后，偶作草书，书毕偃卧，书置几上，子眉潜以己书易之。傅醒见之，叹曰：「我昨醉后偶书，今起视之，中气已绝，殆将死矣。」眉亟白其事，山曰：「然则汝不食麦矣。」后果然。

　　邵薪传知死贤于生常熟邵薪传刑部灯，顺治壬辰进士，尝言向子平未是达人，既知富不如贫，贵不如贱，便应知死贤于生。

　　计甫草知了一生或问计甫草暇日何以自娱，计云：「赋诗弹碁，俱增恶业，但能日诵《楞严经》两卷，便足了一生事。」

　　林视公卜真宅鄞县林视公岳隆，为侍御祖述子，少宰栋隆兄，家世贵盛，而超旷自喜。尝预为生藏，每春秋佳日，必命仆荷榼相随，自携一卷诗，日造饮其所。人过问之，林笑答曰：「卜吾真宅，爱此寂居。游云翩翩，古今无期。」

　　融和满汉顺、康间，有以融和满汉直陈于殿试策中者，溧阳马章民世俊所对策有云：「臣尤有进者，唐贞观时，天子问山东、关中之同异，而其大臣曰：「王者以天下为家，不宜示同异于天下。」裴度既平蔡，即用蔡人为牙兵，曰蔡人即吾人。今天下遐迩倾心，车书同轨，而犹分满人汉人之名，恐亦非全盛之世所宜也。」宜兴储遯庵方庆所对策有云：「陛下既为天下主，即当收天下才供天下用，一有偏重于其间，臣恐汉人有所顾忌，满人无以取信于天下矣。」

　　魏文毅请鄂督移荆州康熙甲辰，吴三桂定云南，使镇之。魏文毅公裔介上疏，请命湖广总督自武昌移驻荆州，从之。及三桂反，湖南州县俱陷，卒不得以只轮匹马躏及荆湘，人以是服文毅之先见也。

　　查容知吴三桂欲叛吴三桂之未叛也，幕有查容，敬礼倍至。查察其有异志，久欲去之。一日，与宴，伪为醉后失仪状，不告而出。濒行，题一诗于壁，有「将军有酒能投辖，壮士闻鸡已出关」句，三桂亟遣材官往追，查策骑直前，提材官掷之于地曰：「乃公终不为汝留也。」材官归报，三桂大怒，遣人杀之，微服间道乃免。容，字渐江，一字韬荒，海宁人。

　　颜修来知生死颜修来，名光敏，字逊甫，曲阜人，官吏部郎中。嗜读书，善鼓琴，精骑射，躭山水，好友，勤于睦族，年四十卒。生平不信浮屠、星命之说，尝言躯体犹炭，神气犹火也。火传于炭，然后能为功，炭当风则易烬，扇之则立烬，置密室覆以灰则后烬，然则谓人可长生者妄也，谓死有时，不可先不可后者亦妄也。

　　圣祖机警圣祖登极，甫八龄，时鳌拜当国，势甚张，以帝幼，肆行无忌。帝日选小奄之强有力者，令习布库以为戏。布库，满语也，相鬬赌力。拜入奏事，不之避也。拜更以帝弱且好弄，心益坦然。一日入内，帝令布库擒之，十数小奄立执拜，遂伏诛.陈圆圆知吴三桂必败平西王吴三桂之妾陈圆圆，逆知三桂必败，出家峨眉山， 「 在四川嘉定府峨眉县.」 其妆阁在云南五华山华国寺后，曾留影一帧而去。

　　刘玄初为吴三桂画策蜀人刘玄初客吴三桂幕，康熙癸丑，平南王尚可喜、靖南王耿精忠皆疏请解职东归，三桂世子应熊使人致意于三桂。三桂命玄初拟草，玄初曰：「上久思调王，特难启口，王疏朝上而夕调矣。」三桂怒，出玄初为盐井提举.贵州变，三桂驻兵松滋，三月不进，玄初上启曰：「愚计此时当直捣黄龙而痛饮矣，乃阻兵不进，河上逍遥，坐失机宜，以待四方之兵集，愚不知其为何说也。意者王特送诸大臣入朝，为王请乎？诸大臣救死不暇，乌能为王请也！若曰待世子归乎？愚以为朝廷宁失四海，决不令世子返国也。夫弱者与强者鬬，弱者利于乘捷，而强者利于角力；富者与贫者讼，贫者乐于速结，而富者乐于持久。今云南一隅之地，不足当东南一郡，而吴越之财货，山陕之武勇，皆云翔猬集于荆襄江汉之间，乃按兵不举，思与久持，是何异弱者与强者角力，而贫者与富者竞财也。噫！惟望天早生圣人以靖中华耳。」三桂不答。

　　天然和尚知萧墙之祸广州海云寺林峦秀蔚，为海山佛国之佳境。明末，僧今湛主之。鼎革后，天然和尚主讲焉。平南王尚可喜镇粤时，为之广寺田，铸佛像，土木之盛，近代罕有，遂为海邦上剎.天然即曾起辛，明末以名孝廉教授乡里，知时事不可为，披剃出家，父母姊妹咸为僧尼，人多异之。及国变，缙绅父老多遁迹空门，天然为之汲引，世人始服其先见焉。可喜仰慕高踪，礼聘至邸，一宿即告归.或问之，曰：「平南具佛性，而无定力，游豫多忍，萧墙之祸不旋踵矣，遑计其它耶！」后悉如其言。

　　南征小校以计惊贼康熙乙卯，大兵讨吴三桂，涿州有小校从军行。校初入伍，无他技，惟善烹饪，遂留为军士具食。一日，爇饭初熟，贼刦营入，众奔溃。校以饭囊系马后，囊蒸马背，马咆哮，转入贼队，贼将惊惧，因转败为胜，大破贼众。主将嘉之，拔为队长，后累功至护军参领.费武襄防黩武穷兵之渐费武襄公以国戚封伯爵，大兵征噶尔丹，出为抚远大将军。康熙丁丑，既奏凯，众欲露布扬功绩，费不谓然。其疏惟言「兵至某处迷道，某处败绩，某处绝粮，此行屡蹈危机，皆臣失算之故。今凭借圣天子洪福，徼幸成功，实非意料所及」。幕客皆咎其失体，费曰：「天子深居九重，如见策勋太易，必至好大喜功，士卒劳瘁，不可不使上闻之，庶异日无穷兵黩武之患也。」人皆慑服。

　　毛稚黄自相审矣有客荐相者陈生于毛稚黄，谓其术比许负。毛曰：「贫贱吾所自有，富贵本非所望。夭寿不贰，修身俟之。仆自相审矣，故无烦此公饶舌也。」

　　王丹麓谓天幸德我王丹麓年踰四十，益困，其妇语之曰：「同学少年皆不贱，奈何夫子独长贫？」王曰：「昊庐少詹有言，贫者上天所设以待学者之清俸。金陵吴介兹亦言，天以贫德人。今处俦类之中，天幸德我，特颁清俸，义难独享，愿以共卿。」妇曰：「君意良厚，但不知何日俸满耳。」

　　乔文衣悟人世升沈内邱乔文衣司城钵官京师时，尝于夜半过午门，踽踽独行。万籁俱寂，猛思日中百亿生灵，今归何处，乃悟人世升沈，如此而已。

　　罗瑕公看春夏光景上元罗瑕公孚尹尝云：「楼居受用天气，看春夏过接处，光景绝微。」

　　陆丽京善思误书陆丽京诵读明敏，善思误书，尝阅《韩非子》，至「一从而成危」句，曰：「是一徙而成邑也。」后令他人覆射，无一合者，惟其弟左右为（土戚）中之。

　　任待庵悟盗金者为裴爱康熙时，安西估魏丙贸卉布于上海，夜就逆旅醉卧，风雨大作，失橐金三百两。时上海令为萧山任待庵辰旦，素善谳，而是狱乃不能定。因诣城隍庙祷之，请神以实告，乃留捕之随往者，使待命于神寝宫.入夜，捕梦寝官有幼妇出，右手抱细女，左手挈衣与之，及接视，则裙襕也。归以告令。令俯首再三，仰而言曰：「赐衣而得裙襕，非衣也。非衣者，裴也。岂有裴姓其人者耶？」捕叩头曰：「似也。闾左有裴爱，无赖也，不事家人生产作业，而僦旅舍旁以居，得出入于舍，此当是也。」任曰：「然。然则其抱细女者抑可知矣。夫细女，爱女耳。吾闻纳音之数，阳姓从左，今左非衣而右爱女，其为裴爱无可疑者。」遂收裴，拷之，得实。

</div>
    <div class="pagination">
<a href="清稗类钞_page228.html">上一页</a><span>...</span><a href="清稗类钞_page224.html">224</a><a href="清稗类钞_page225.html">225</a><a href="清稗类钞_page226.html">226</a><a href="清稗类钞_page227.html">227</a><a href="清稗类钞_page228.html">228</a><span class="current-page">229</span><a href="清稗类钞_page230.html">230</a><a href="清稗类钞_page231.html">231</a><a href="清稗类钞_page232.html">232</a><a href="清稗类钞_page233.html">233</a><a href="清稗类钞_page234.html">234</a><span>...</span><a href="清稗类钞_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
