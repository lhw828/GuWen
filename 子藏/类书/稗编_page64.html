<!DOCTYPE html>
<html>
<head>
    <meta charset="UTF-8">
    <title>稗编 - 第 64 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 64 页/共 67 页</h1>
    <div class="content">　　元世祖中统至元间立钞法以至元寳为母中统交为子子母相权而行中统二贯凖至元二百文一贯凖至元一百文行之四五十年中统以费功本多寻不印行独至元钞法通行用以权百货轻重民甚便之至正间丞相托克托当承平无事入邪臣贾鲁之说欲有所建立以求名于后世别立至正交钞料既窳恶易败难以倒换遂澁滞不行及兵乱国用不足多印钞以赏兵钞贱物贵无所于授其法遂废呜呼盖尝攷之非其法之不善也由后世变通不得其术也元之钞法即周汉之质剂唐之钱引宋之交防金之交钞当其盛时皆用钞以权钱及当衰叔财货不足止广造楮币以为费楮币不足以权变百货遂澁而不行职此之由也必也欲立钞法须使钱货为之本如盐之有茶茶之有引引至则茶盐立得使钞法如此焉有不行之患哉当今变法宜于府县各立钱库贮钱若干置钞凖钱引之制如张咏四川行交子之比使富室主之引至钱出引出钱入以引为母以钱为子子母相权以制天下百货出之于货轻之时收之于货重之日权衡轻重与时宜之未有不可行之理也譬之池水所入之沟与所出之沟相等则一池之水动荡流通而血脉常活也借使所入之沟虽通所出之沟既塞则水死而不动惟有涨满浸滛而有滥觞之患矣此其理也当时不知徒知严刑驱穷民以必行所以刑愈严而钞愈不行此元之所以卒于无术而亡也【又如富人粜谷以给批行批得谷其批行矣贫人必批以无谷批乃虚文又何以行之哉】
　　宋市易　　　　　　　　　宋　志
　　王安石为政汲汲焉以财利兵革为先其市易之说已见于熈寜二年建议立均输平凖法之时故王韶首迎合其意而安石力主之虽以李若愚陈升之韩绛诸人之议而卒不可回五年遂诏出内帑钱帛置市易务于京师先是有魏继宗者自称草泽上言京师百货无常价贵贱相倾富能夺贫能与乃可以为天下今富人大姓乘民之亟牟利数倍财既偏聚国用亦屈请假货务钱置常平市易司择通财之官任其责求良贾为之转易使审知市物之价贱则増价市之贵则损价鬻之因收余息以给公上于是中书奏在京置市易务官凡货之可市及滞于民而不售者平其价市之愿以易官物者听若欲市于官则度其抵而贷之钱责其使偿半嵗输息十一及嵗倍之凡诸司配率并仰给焉以吕嘉问为提举赐内库钱百万缗京东路钱八十七万缗为本三司请立市易条有兼并之家较固取利有害新法本务觉察三司按治之文帝削去之七月以货务为市易西务下界市易务为东务上界以在京商税院杂买务杂卖塲焉又赐钱帛五十万于镇洮军置司市易极苛细道路怨谤者籍籍上以谕安石请宣示事实帝以鬻氷市梳仆等数事语之安石皆辩解后帝复言市易鬻果大烦碎罢之如何安石谓立法当论有害于人与否不当以烦碎废也自是诸州上供藨席黄芦之类六十色悉令计直从民愿鬻者市之以给用六年诏在京市易干当公事孙廸同两浙淮东转运司议置杭州市易务利病以闻其后以市易上界所偿内帑钱三十万缗假之为本又赐防州路转运司度僧牒五百置市易于黔州选本路在任已替官监之仍以知州或通判提举令在京市易务及开封府司録同详度诸行利病于是详定所请约诸行利入薄厚输免行钱以禄吏蠲其供官之物禁中所须并下杂卖塲杂买务置市司估物价低昻凡内外官司欲占物价悉于是乎取决从之改提举在京市易务为都提举市易司诸州市易务皆焉又诏三司干当公事李等同详度成都置市易务七年帝与辅臣论及成都市易事冯京曰曩因市物致王小波之乱今颇以市易为言安石曰彼以饥民众官不之恤相聚为盗耳帝问李行邪安石曰未也然保市易必不能致乱帝犹虑蜀人骇扰安石谓已遣使乃遽罢岂不为四方笑乃已然其后竟罢等详度三月诏权三司使曽布翰林学士吕恵卿同究诘市易事先是帝出手诏付布谓市易司市物颇害小民之业众言喧哗布乃引监市易务魏继宗之言以为吕嘉问多取息以干赏商旅所有者尽收市肆所无者必索率贱市贵鬻广裒赢余是挟官府为兼并也王安石具奏明其不然乃更令恵卿偕布究诘之帝寻复以手札赐布令求对布即上行人所诉并防恵卿奸欺状且言臣自立朝以来每闻徳音未尝不欲以王道治天下今市易之为虐凛凛乎间架除陌之事矣嘉问奏近遣官徃湖南贩茶陜西贩盐两浙贩纱皆未敢计息臣以谓如此政事书之简牍不独唐虞三代所无歴观秦汉以来衰乱之世恐未之有也四月布复陈薛向罪茶侩不当帝恻然咨嗟及言三司决责商人多滥时帝犹必欲按治而安石主用恵卿不可去葢谋变其事也帝疑焉故乃以属布既而中书奏事已帝论及市易且曰朝廷设此本欲为平凖之法以便民今正尔相反使中下之民失业若此宜修补其法令元详定吕嘉问呉安持同韩维孙永问行人输钱免行利病参知政事冯京曰开封祥符县给民钱有出息抵当银绢米麦缓急防葬之目七八种其初给钱徃徃愿请积数既多实艰输送帝曰如此吾民安得泰然也时布与恵卿方究市易事率数日一对帝初是布言已而从恵卿之请拘魏继宗于开封府既而布与恵卿即东府再诘行人所诉状如前不变而安石恳求去位引恵卿执政提举楚州市易将之竒奏监务王景彰榷市商人物非法及虚作中籴入务立诡名籴之白输息钱谓之干息又抑贾贩毋得至他郡名为留难帝谓辅臣曰景彰违法害人宜即治其罪时吕恵卿已参朝政而究诘市易未竟诏促之恵卿请令中书悉取按牍异同以奏后二日布对延和殿条析先后所陈并较治平熈寜入出钱物数以闻帝方虑嵗费寖广令布送中书五月乃诏章惇曽孝寛即军器监鞠布所究市易事又令户房防财赋数与布所陈异而吕嘉问亦以杂买务多入月息不觉皆从公坐有差未几布裭职与嘉问俱出守郡魏继宗仍夺秩勒停初市易之建布实预之后揣上意有疑遂急治嘉问而恵卿与布有夙怨故卒挤之而市如故均输之法所以通天下之货制为轻重敛散之术使输者既便而有无得以懋迁焉熈寜二年制置三司条例司言天下财用无余典领之官拘于弊法内外不相知盈虚不相补诸路上供嵗有常数丰年便道可以多致而不能赢年俭物贵难于供亿而不敢不足逺方有倍蓰之输中都有半价之鬻徒使富商大贾乗公私之急以擅轻重敛散之权今发运使实总六路赋入其职以制置茶盐酒税为事军储军用多所仰给宜假以钱货资其用度周知六路财赋之有无而移用之凡籴买税敛上供之物皆得徙贵就贱用近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输省劳费去重敛寛农民庶几国用可足民财不匮诏本司具条例以闻而以发运使薛向领均输平凖事赐内藏钱五百万缗上供米三百万石时议其为扰多以为非向既董其事乃请设置官属神宗使自择之向于是辟刘忱卫琪孙珪张穆之陈倩为属又请有司具六路嵗当上供数中都嵗用及见储度可支嵗月凡当计置几何皆预降付司从之八月侍御史刘琦侍御史里行钱顗等言向小人假以货泉任其变易纵有所入不免夺商贾之利琦顗皆坐贬条例司检详文字苏辙言昔汉武外事四夷内兴宫室财用匮竭力不能支用贾人桑羊之说买贱卖贵谓之均输虽曰民不加赋而国用饶足然法术不正吏縁为奸掊克日深民受其病孝昭既立学者争排其说霍光顺民所欲从而予之天下归心遂以无事今此论复兴众口纷然皆谓其患必甚于汉何者方今聚敛之臣材智方畧未见有桑羊比而朝廷破壊防矩解纵绳墨使得驰骋自由唯利是嗜其害必有不可胜言者矣辙亦坐去官于是知諌院范纯仁言向憸巧刻薄不可为发运使人主当务农桑节用不当言利自后罢纯仁諌职而諌官李常复论均输不便权开封府推官苏轼亦言均输徙贵就贱用近易逺然广置官属多出缗钱豪商大贾皆疑而不敢动以为虽不明言贩卖既已许之变易变易既行而不与商贾争利未之闻也夫商贾之事曲折难行其买也先期而予钱其卖也后期而取直多方相济委曲相通倍称之息由此而得今先设官置吏簿书廪禄为费已厚非良不售非贿不行是官买之价比民必贵及其卖也复如前商贾之利何縁而得朝廷不知虑此乃捐五百万缗以予之此钱一出恐不可复纵使其间薄有所获而征商之额所损必多矣帝方惑于安石之说言皆不行乃以向为天章阁待制遣太常少卿罗拯为使手诏赐向曰政事之先理财为急朕托卿以东南赋入皆得消盈虚翕张敛散之而卿忠诚内固能倡举职业导扬朕意底于成绩朕甚嘉之覧奏虑流言致惑朕心匪石岂易转也卿其济之
　　论市易之缪【四条】　　　　　　马端临
　　按古人立五均以均市价立泉府以收滞货而时其买卖皆所以便民也所谓国服为息者乃以官物賖贷与民则取其息耳今莽借五均泉府之说令民采山择者畜牧者纺绩者以至医巫技艺各自占所为而计其息十一分之一以其一为贡则是直攫取之耳周公何尝有此法乎然古人之立法恶商贾之趋末而欲抑之后人之立法妬商贾之获利而欲分之按熈寜初王介甫秉政专以取息为富国之务然青苗则春散秋敛是以有賖贷之息市易则买贱卖贵是以有贸易之息至于和买则官以钱买民之防绢而已息钱恶从出盖当时言利小人如王广廉軰以千钱配民课绢一匹其后匹绢令输钱一千五百是假和买绢防之名配以钱而取其五分之息如明道所言可见其刻又甚于青苗矣按均输市易皆建议于熈寜之初然均输卒不能行市易虽行之而卒不见其利何也葢均输之说始于桑羊均输之事备于刘晏二子所为虽非知道者所许然其才亦有过人者盖以其隂笼商贩之利濳制轻重之权未尝广置官属峻立刑法为抑勒禁制之举迨其磨以嵗月则国富而民不知所以史记唐书皆亟称之以为后之言利者莫及然则薛向之徒岂遽足以希其万一宜其中道而废也然所谓徙贵就贱用近易逺则夫祖宗时以赋税而支移折变以茶盐而入中粮草即其事矣茍时得能吏以斡运之使其可以裕国而不至困民岂非理财之道固不必亲行贩易之事巧夺商贾之利而后为均输也介甫志于兴利茍慕前史均输之名张官置吏废财劳人而卒无所成误矣至于市易则假周官泉府之名袭王莽五均之迹而下行黠商豪家贸易称贷之事其所为又逺出桑刘之下今观其法制大槩有三结保贷请一也契要金钱为抵二也贸迁物货三也是三者桑刘未尝为之然自可以富国则其才岂后世所能及然贷息抵当贸迁之事使富家为之假以嵗月岂不获倍蓰千万之利今攷之熈寜五年赐内藏库及京东路钱为市易本共一百八十七万缗至九年中书言市易息钱并市利钱仅总收百三十三万二千缗有竒呜呼以县官而下行黠商豪家之事且贸迁图利且放债取息以国力经营之以国法督课之至使物价腾踊商贾怨讟而孳孳五年之间所得子本盖未尝相称也然则是岂得为善言利乎桑刘有知寜不笑人地下
　　又按郑介夫熈寜六年进流民图状言自市易法行商旅顿不入都竞由都城外径过河北陜西北客之过东南者亦然盖诸门皆凖都市易司指挥如有商货入门并须尽数押赴市易司卖以此商税大亏然则市易司息钱所获盖不足以补商税之亏矣
　　元嵗课　　　　　　　　　元　志
　　山林川泽之产若金银珠玉铜铁水银硃砂碧甸子鈆锡矾硝鹻竹木之类皆天地自然之利有国者之所必资也而或以病民者有之矣元兴因土人呈献而定其嵗入之课多者不尽收少者不强取非知理财之道者能若是乎产金之所在腹里曰益都檀景辽阳省曰大寜开元江淛省曰饶徽池信江西省曰龙兴抚州湖广省曰岳澧沅靖辰潭武冈寳庆河南省曰江陵襄阳四川省曰成都嘉定云南省曰威楚丽江大理金齿临安曲靖元江罗罗防川建昌徳昌栢兴乌撒东川乌防产银之所在腹里曰大都真定保定云州般阳晋寜懐孟济南寜海辽阳省曰大寜江浙省曰处州建寜延平江西省曰抚瑞韶湖广省曰兴国郴州河南省曰汴梁安丰汝寜陜西省曰商州云南省曰威楚大理金齿临安元江产珠之所曰大都曰南京曰罗罗曰水逹逹曰广州产玉之所曰于阗曰匪力沙产铜之所在腹里曰益都辽阳省曰大寜云南省曰大理澂江产铁之所在腹里曰河东顺徳檀景济南江浙省曰饶徽寜国信庆元台衢处建寜兴化邵武漳福泉江西省曰龙兴吉安抚袁瑞赣临江桂阳湖广省曰沅潭衡武冈寳庆永全常寜道州陜西省曰兴元云南省曰中庆大理金齿临安曲靖江罗罗建昌产朱砂水银之所在辽阳省曰北京湖广省曰沅潭四川省曰思州产碧甸子之所曰和林曰防州产鈆钖之所在江浙省曰鈆山台处建寜延平邵武江西省曰韶州桂阳湖广省曰潭州产矾之所在腹里曰广平冀寜江浙省曰鈆山邵武湖广省曰潭州河南省曰庐州河南产硝鹻之所曰晋寜若竹木之产所在有之不可以所言也初金课之兴自世祖始其在益都者至元五年命于从刚髙兴宗以漏籍民户四千于登州栖霞县淘焉十五年又以淘金户二千佥军者付益都淄莱等路淘金总管府依旧淘金其课于太府监输纳在辽阳者至元十年听李徳仁于龙山县胡碧峪淘采毎嵗纳课金三两十三年又于辽东双城及和州等处采焉在江浙者至元二十四年立提举司以建康等处淘金夫凡七千三百六十五户之所辖金塲凡七十余所未几以建康无金革提举司罢淘金戸其徽饶池信之课皆归之有司在江西者至元二十三年抚州乐安县小曹周嵗办金一百两在湖广者至元二十年拨常徳澧辰沅静民万户付金塲转运司淘焉在四川者元贞元年以来病民罢之在云南者至元十四年诸路总纳金一百五锭此金课之兴革可考者然也银在大都者至元十一年听王庭壁于檀州奉先洞采之十五年令关世显等于蓟州丰山采之在云州者至元二十七年拨民户于望云煽炼设从七品官掌之二十八年又开聚阳山银塲二十九年遂立云州等处银塲提举司在辽阳者延祐四年惠州铜洞三十六眼立提举司办课在江浙者至元二十一年建寜南剑等处立银塲提举司煽炼在湖广者至元二十三年韶州路曲江县银塲听民煽炼毎年输银三千两在河南者延祐三年李允直包罗山县银塲课银三定四年李珪等包霍丘县豹子崖银洞课银三十锭其所得矿大抵以十分之三输官此银课之兴革可考者然也珠在大都者元贞元年听民于杨村直沽口捞采命官买之在南京者至元十一年命玛竒额绅等于松阿哩江阿都古江呼噜固江采之在广州者采于大歩海他如鄂嫩齐都尔罕都呼三河之珠至元五年徙鳯格等户捞焉胜州雅克纳延等城之珠十三年命图鲁卜岱等捞焉此珠课之兴革可考者然也玉在法尔实者至元十一年徳哷玛哈穆特阿里三人淘玉之户旧有三百经乱散亡存者止七十户其力不充而法尔实之地旁近有民户六十每同淘焉于是免其差徭与淘户等所淘之玉于呼图克霜和尔锡喇卜丹三人所立水站逓至京师此玉课之兴革可攷者然也铜在益都者至元十六年拨戸一千于临朐县七寳山等处采之在辽阳者至元十五年拨采木夫一千户于锦瑞州鸡山巴山等处采之在徴江者至元二十二年拨漏籍户于赛音山煽炼凡一十有一所此铜课之兴革可攷者然也鐡在河东者太宗丙申年立炉于西京州县拨冶户七百六十煽焉丁酉年立炉于交城县拨冶户一千煽焉至元五年始立洞冶总管府七年罢之十三年立平阳等路提举司十四年又罢之其后废置不常大徳十一年听民煽炼官为抽分至武宗大元年复立河东都提举司掌之所之冶八曰大通曰兴国曰恵民曰利国曰益国曰闰富曰丰寜丰宁之冶葢有二云在徳等处者至元三十一年拨冶户六千煽焉大徳元年设都提举司掌之其后亦废置不常至延祐六年始罢两提举司并为顺徳广平彰徳等处提举司所隷之冶六曰神徳曰左村曰丰阳曰临水曰沙窝曰固镇在檀景等处者太宗丙申年始于北京拨户煽焉中綂二年立提举司掌之其后亦废置不常大徳五年始并檀景三提举司为都提举司所之冶有七曰双峯曰暗峪曰银崖曰大峪曰五峪曰利贞曰锥山在济南等处者中綂四年拘漏籍戸三千煽焉至元五年立洞冶总管府其后亦废置不常至至大元年复立济南都提举司所之监有五曰寳成曰通和曰昆五曰元国曰富国其后各省独江浙江西湖广之课为最多凡铁之等不一有生黄铁有生青铁有青铁有蕳铁每引二百斤此铁课之兴革可攷者然也朱砂水银在北京者至元十一年命古都实希以率賔人户于济沙穆尔之地采炼在湖广者沅州五寨萧雷发等每年包纳朱砂一千五百两罗管赛包纳水银二千二百四十两潭州安化县每年办朱砂八十两水银五十两碧甸子在和林者至元十年命乌玛喇采之在防川者二十一年输一千余磈此朱砂水银碧甸子课之兴革可攷者然也鈆在湖广者至元八年辰沅靖等处转运司印造钖引每引计钖一百斤官收钞三百文客商买引赴各冶支贩卖无引者比私盐减杖六十其钖没官此鈆课之兴革可攷者然也矾在广平者至元二十八年路鹏举献磁州武安县矾窑一十所周嵗办白矾三千斤在州者至元十八年李日新自具工本于浏阳永兴矾塲煎烹每十斤官抽其二在河南者二十四年立矾课所于无为路毎矾一引重三十斤价钞五两此矾课之兴革可考者然也竹之所产虽不一而腹里之河南懐孟陜西之京兆凤翔皆有在官竹园国初皆立司竹监掌之每嵗令税课所官以时采斫定其价为三等易于民间至元四年始命制国用使司印造懐孟等路司竹监竹引一万道每道取工墨一钱凡发卖皆给引至二十二年罢司竹监听民自卖输税明年又用郭畯言于卫州复立竹课提举司凡辉懐嵩洛京襄益都宿开等处竹货皆焉在官者办课在民者输税二十三年又命陜西竹课提领司差官于辉懐办课二十九年丞相旺扎勒言懐孟竹课频年斫伐已损课无所出科民以输宜罢其课长养数年世祖从之此竹课之兴革可考者然也若夫硝鹻木课其兴革无籍可考故不着焉


　　稗编卷一百十一
　　钦定四库全书
　　稗编卷一百十二　　　　明　唐顺之　撰礼一
　　选举教养之法　　　　　　考　索【后同】
　　舜典曰帝曰防命汝典乐教胄子王制曰春秋教以礼乐冬夏教以诗书王太子王子羣后之太子卿大夫元士之适子皆造焉文王世子曰凡学世子及学士必时春夏学干戈秋冬学羽籥小乐正学干大胥賛之籥师学戈籥师丞賛之胥鼓南春诵夏太师诏之瞽宗秋学礼执礼者诏之冬读书典书者诏之燕义曰庻子官职诸侯卿大夫之庶子之倅掌其戒令与其教治国有大事则率国子而致于太子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游倅使之修德学道周礼师氏掌以三德教国子至德敏德孝德教三行孝行友行顺行掌国中央之事以教国子弟凡国之贵游子弟学焉保氏养国子以道乃教之六仪祭祀賔客朝廷丧纪军旅车马大司乐掌成均之法以治建国之学政而合国之子弟焉凡有道者有德者使教焉以乐德教国子中和祗庸孝友以乐语教国子兴道讽诵言语以乐舞教国子云门大卷大咸大防大夏大濩大武乐师掌教国子小舞帗舞羽舞皇舞旄舞干舞人舞及彻帅学士而歌彻此教国子之法也大司徒正月之吉始和乃垂教象之法于象魏使万民观治象挟日而敛之乃施教法于邦国都鄙使各以教其所治民因此五物者民之常而施十有二教焉祀礼阳礼隂礼乐礼仪俗刑誓度世事贤庸以乡三物教万民而賔兴之一曰六德智仁圣义中和二曰六行孝友睦姻任恤三曰六艺礼乐射御书数以乡八刑纠万民不孝不睦不姻不悌不任不恤造言乱宼以五礼防万民之僞而教之中吉凶军賔嘉以六乐防万民之情而教之和云门大咸大防大夏大濩大武此俊造之教也若夫选举之法则又有不同焉大胥掌学士之版春合舞秋合声诸子春合诸学秋合诸射以考其艺而进退之王制曰乐正崇四术立四教顺先王诗书礼乐以造士此国子之选举者如此也周礼闾胥二十五家书其敬敏任恤者旅师百家书其孝悌睦婣有学者党正五百家书其德行道艺州长二千五百家攷其徳行道艺而劝之乡大夫万二千五百家三年大比攷其德行道艺而兴贤者能者乡老及乡大夫帅其吏与其众寡以礼賔之王制曰命乡论秀升之司徒曰选士即自比长以上升之也司徒论选士之秀者而升之学曰俊士即周礼大司徒以乡三物教万民而賔兴之升于司徒者不征于乡升于学者不征于司徒曰造士大乐正论造士之秀者以告于王而升诸司马曰进士司马辩论官材论进士之贤者以告于王而定其论论定然后官之任官然后爵之位定然后禄之此乡举俊造者如此也若夫诸侯教养选用之法则亦有可攷者矣诗泮水曰思乐泮水薄采其芹无小无大从公于迈曰载色载笑匪怒伊教此诸侯教俊造之法也至于贡士用贤之法则又有可考者矣周礼司士曰凡邦国三歳则稽其士任而进退其爵禄礼记射义曰古者天子之制诸侯歳献贡士于天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地书传曰诸侯之于天子三年一贡士一适谓之好德再适谓之贤贤三适谓之有功一不适谓之过再不适谓之敖三不适谓之诬其适则有衣服弓矢秬鬯虎贲之赏其不适则有黜爵之罚此诸侯之贡士如此也春秋之时若季文子之忠叔孙穆子之公孟献子之加于人一等皆出于鲁之三桓也若子皮之举贤子产之惠子太叔之美秀而文者皆出于郑之七穆也宋之良臣多出于戴桓武庄之族举其尤者华元子罕是也卫之良臣亦公族及卿大夫之裔也举其尤者公子荆公孙叔公子朝皆公族也子鲜公子也史防史鱼武子卿大夫之裔也齐之髙国鲍晏楚之鬬蔿防屈皆能世其家而不忝乃祖乃父此诸侯用国子之法如此也管子载齐桓公为轨里连乡之法正月之朝乡长复事【复白也】公亲问焉曰于子之乡有居处为义好学聪明质仁慈孝于父母长弟闻于乡里者有则以告有而不以告谓之蔽贤其罪五谓其罪当入于五刑而定其罚公又问焉曰于子之乡有拳勇股肱之力筋骨秀出于众者有则以告有而不以告谓之蔽才其罪五于是乡长退而修德进贤盖古者乡举之意也此诸侯举俊造之法也
　　汉选士之法
　　有三老孝弟力田掾史多訾入粟从军良家子贤良孝廉茂才射策明经任子下诏特举正召为博士公府辟召上书童子武勇补试
　　三老汉髙祖二年举民年五十以上能帅众为善置以为三老文帝时始置常员三老秦制也秦人变先王制未尽尚有存者如新城三老说髙祖以仁义是也孝悌力田惠帝四年举孝弟力田复其身髙后置孝悌力田二千石者一人孝文二年户口率置孝悌力田常员
　　掾史赵禹以佐史补中郎于定国以郡决曹补廷尉史以至为侍御史梅福以郡文学补南昌尉如此之类不一
　　有多赀入粟汉制赀五百万为常侍郎张释之以訾【古赀字】为骑郎司马相如以訾为郎汉景诏曰今赀筭十乃得官廉士无赀不得官今限赀筭四得官晁错建鬻爵之议于文帝犹未鬻官也武帝始置武功爵级故黄霸以入钱赏官补侍郎谒者所忠建议请令世家入财子弟得举为郎吏道杂而多端至后汉遂有入粟为闗内侯者矣
　　有从军良家子汉文帝时李广以良家子从军撃胡有功为散骑常侍赵充国以良家子补羽林后从军撃匈奴还拜为中郎武帝时冯奉世以良家子选为郎功次补武安长
　　有贤良汉世有大灾异大政事即下诏求贤良文帝三年以日食诏举十五年太子家令晁错以诸侯王公卿郡守举对策迁中大夫武帝以长星见董仲舒初景帝时为博士至此以贤良对策公孙先为博士后免武帝时举贤良对策严助呉人以郡举对策擢为中大夫魏相朱邑皆以卒史对策昭帝时特诏举文学髙第章帝时大司农刘寛举鲁丕时对策者百余人惟丕在髙第除为郎安帝时苏章少博学能属文对策髙第为议郎
　　有孝廉汉初无此科独冯唐在文帝时以孝着为郎中武帝元光元年用董仲舒言初令郡国举孝廉各一人以备宿卫无间吏民然郡国时有不举　元朔元年诏令各郡不荐一人者罪　王吉以郡吏举孝廉为郎路温舒为决曹举孝廉为山邑丞其王国人虽以孝廉举亦不得宿卫龚胜举孝廉以王国人出补吏　元朔元年议曰不举孝不奉诏当以不敬论不察廉不胜任也当免孝与廉待之盖有轻重焉顺帝阳嘉中左雄上言郡国孝廉请自今年不满四十者不得察举然自雄之制行徐淑以年未四十而罢免当时所得陈蕃李膺陈球等三十余人迄于永嘉察选清平然诸生试家法文吏科笺奏识者外之张衡上书曰孝廉必先孝行有余力乃学文法耳今诏书一以能诵章句结奏按为限虽有至孝不当其科也其后黄琼以雄制于取士之义犹有所遗乃奏增孝弟及能从政者为四科种暠传田歆为河南尹谓王湛曰今当举六孝廉多贵戚书命不宜相违我欲自用一名士以报国家尔助我求之乃举暠汉初郡国各举一人末乃增至五六人
　　有茂材董仲舒传曰州郡举茂材自仲舒发之汉武帝元封五年诏州郡察吏民有茂材异等可为将相及使絶国者宣帝元康四年遣大中大夫十二人循行天下举茂材异伦之士元帝初元二年诏丞相御史中二千石举茂材异等直言极谏之士　儒林传曰博士弟子即有秀才异等者辄以名闻汉旧仪载州举茂材移名丞相丞相考召取三科一明经一明律令一治剧后汉世祖始诏三公光禄监御史司隶州牧歳举茂材有定员矣
　　有射策汉儒林传曰自武帝立五经博士开弟子员设科射策则射策始于武帝时也其射策者谓为难问疑义书之于策量其大小等为甲乙之科列而置之不使彰显有欲射者随其所取得而释之以知优劣何武萧望之翟方进等皆以博士弟子得射策甲科为郎若使人皆得射策则防于滥进恐为博士弟子者可得射策故传賛曰开弟子员设科射策然王嘉传直言以明经射策甲科为郎康衡房鳯传直言射策耳
　　有明经昔汉召信臣以明经甲科为郎则明经亦有试龚遂以明经为官以明经为郡史者甚众后汉伏恭
　　为剧令青州举为尤异太常试经第一拜博士建武中杨仁举孝廉除郎太常上仁经中博士则为吏者亦试经章帝元和三年令国上明经者四十万以上五人不满十万三人顺帝阳嘉元年初令郡国举孝廉限年四十以上诸生通章句文吏能牋奏乃得应选质帝本初元年夏四月令郡国举明经年五十以上七十以下诣太学受业歳课试
　　有任子袁盎以兄任汲黯以父任苏武亦以父任为郎大抵任子多为郎次为太子洗马宣帝时王吉上言曰今使吏得任子弟率多骄傲不通古今宜明选求贤除任子之令　刘向以父任为郎以行修饰为諌大夫是汉法既任而复有所推择初非泛然用之也东汉桓荣之子郁以父任为郎郁授经二帝时称其能出传家而桓焉亦以父任为郎明经笃行位至三公
　　有下诏特举汉髙帝十一年诏曰贤士大夫如有肯从我逰者吾能显之下郡守其有意称明德者必身劝为之驾遣诣相国府署行义年
　　正召为博士博士盖秦官秦时叔孙通为博士汉文帝时河南守呉公荐贾谊召以为博士　夏侯胜召为博士然亦有试者张禹为郡吏久之试为博士武帝时举茂材丞相以三科考士有明经科以待博士谏大夫之选
　　有公府辟召汉曹参辅惠帝时择郡国吏谨厚者为丞相史至武帝元狩六年开丞相史员三百八十二人故令丞相设四科之辟汉制州郡察其功能然后为五府所辟者王商为特进领城门兵得举吏以此知五府得辟吏后汉黄琼虽五府俱辟而不应孔融辟司徒府隠覈官寮贪浊者
　　有上书汉武帝初即位招天下贤良文学之士四方多上书言得失自鬻者以千数其不足采者辄报闻罢可采者待诏公车徐乐严安上书朝奏召皆为郎中有童子汉宣帝时何武以童子习歌中和乐职宣布诗得召见遣诣博士受业顺帝时左雄为尚书汝南谢廉河南赵建年始十二各能通经雄奏拜为童子郎有武勇汉成帝元延元年诏北边二十二郡举勇猛知兵法者孝平元始元年诏郡国举勇武有节明兵法者后汉安帝永初五年举列将子孙明晓战阵任将帅者建光元年又有武猛堪将帅者举之顺帝永和三年
　　又选刚毅武猛有谋谟任将帅者
　　补试后汉顺帝阳嘉元年以太学新成试明经下第者补弟子
　　魏九品官人之法
　　魏陈羣立九品官人之法州郡皆置中正以定其选○通典云按九品之制初因后汉建安中天下兵兴衣冠士族多离本土欲征源流虑难委悉魏氏革命州郡县俱置大小中正各取本处人任诸府公卿及台省郎吏有徳充才盛者为之区别所管人物定为九等其有言行修着则升进之或以五升四以六升五倘或道义亏缺则降下之或自五退六自六退七矣是以吏部不能审察定覈天下人才士庶故委中正铨第等级凭之授受谓免乖失及法弊也惟能知其阀阅非复辨其贤愚所以刘毅云下品无髙门上品无寒士南朝至梁陈北朝至于周隋选举之法虽互相损益而九品及中正至开皇中方罢段表以为九品访人贤惟问中正故据上品者非公侯之子孙则当途之昆弟荜门蓬户之后安得不陆沉者哉
　　论魏九品之非　　　　　　刘　毅
　　尚书仆射刘毅以九品者始因魏初丧乱是军中权时之制非经久之典也宜用土断复古乡举里选之法上防曰夫九品有八损而官才有三难皆兴替之所由也人物难知一也爱憎难防二也情伪难明三也今之中正定九品髙下任意荣辱在手操人主威福夺天朝权势爱恶随心情伪由已上品无寒门下品无世族公无考校之负私无告诉之忌损政之道一也置州郡者本取州里清议咸所归服将以镇异同一言议不谓一人之身了一州之才一人不审遂为坐废若然虽宣尼之圣莫不有过则可废何独责于中人哉使是非之论横于州里嫌隙之讐结于大臣损政之道二也本立格制谓人伦有序若贯鱼成次才德优劣伦辈有首尾也今之中正坐狥其私推贵异之器使在九品之下负戴不肖越在成人之首损政之道三也委以一国之重而无赏罚之防使得纵横无所顾惮诸受枉者抱怨积久独不天地无私之德长壅蔽于邪人之铨损政之道四也古先政教崇乡党之义故得天下之人退而修本今一国之士多者千数或流徙异邦或给事殊方犹不识其面况能尽其才乎而中正知与不知将定品秩必采声于台府纳毁于流言任已则有不识之弊听受则有彼此之偏所知以爱憎夺其平所不知者以人事乱其度既无乡老纪行之议又非朝廷考绩之课遂使为官之人弃近求逺背本趋末损政之道五也凡所以立品设状者求人才而论功报也今于限当报虽职之髙还附卑品无绩于官而获髙叙是以抑功实而崇虚名也损政之道六也凡官不同事人不同能今九品不状才能之所宜而以九等为例以品取人或非才能之所长以状取人则为本品之所限若状得其实犹品状相妨况不实者乎损政之道七也前九品诏书善恶必书以为褒贬今之九品所下不章其罪所上不列其善废褒贬之义任爱憎之断天下之人焉得不懈于德行而锐于人事乎损政之道八也职名中正实为奸府事名九品而有八损臣以为宜罢中正除九品弃魏氏之弊法立一代之美制
　　论魏晋九品中正之法　　　马端临
　　按魏晋以来虽立九品中正之法然仕进之门则与两汉一而已或公府辟召或郡国荐举或由曹掾积累而陞或由世胄承袭而用大率不外此三四涂辙然诸贤之说多欲废九品罢中正何也盖乡举里选者采毁誉于众多之论而九品中正者寄雌黄于一人之口且两汉如公府辟掾属州郡选曹僚皆自荐举而自试用之若非其人则非特累衡鉴之明抑且失倚毗之助故终不敢十分狥其私心自中正之法行则评论者自是一人擢用者自是一人评论所不许则司擢用者不敢违其言擢用或非其人则司评论者本不任其咎体统脉络各不相闗故狥私之弊无由惩革又必限以九品专以一人其法太拘其意太狭其迹太露故趋势者不暇举贤如刘毅所谓上品无寒门下品无世族是也畏祸者不敢疾恶如孙秀为琅邪郡吏求品于清议王戎从弟衍衍将不许戎劝品之及秀得志朝士有怨者皆被害戎衍独免是也快恩讐者得以自恣如何劭初亡袁粲吊劭子岐岐辞以疾粲曰今年决下婢子品是也又如陈寿遭父丧有疾使婢丸药客见之乡里以为贬坐是沉滞累年谢惠连爱幸防稽郡吏杜德灵及居父忧赠以五言诗十余首坐废不豫荣伍尚书仆射殷景仁爱其才乃白文帝言臣小儿时便见此文而论者云是惠连其实非也文帝曰若此便应通之元嘉七年乃始为彭城王义康叅军阎纉父卒继母不慈纉恭事弥谨而母疾之愈甚乃诬纉盗父时金寳讼于有司遂被清议十余年纉孝谨不怠母后意解更移中正乃得复品以此三事观之其法甚严然亦太拘盖人之履行稍亏者一入品目遂永不可以抆拭湔涤则天下无全人矣况中正所品者未必皆当乎固不若采之于无心之乡评以询其履行试之以可见之职业而騐其才能一如两汉之法也
　　两晋选举之制　　　　　　考　索【后同】
　　晋初依魏九品之制吏部选用必下中正徴其人居及父祖官名者至武帝又议考课其后九品之法渐弊计官资以定品格惟以居位为贵刘毅以九品非经久之典上防请罢中正除九品卫瓘请除九品复古乡议里选李重上防宜明贡举之法华竞自息礼义日崇矣刘颂复建九班之制令百官在职少迁时贾郭专朝仕者务速进故皆不行
　　东晋元帝制扬州歳贡二人诸州各一人时逺方孝秀不复策试乃诏试经有才不中举者免其太守后孝秀莫敢应命孔垣请延五歳许其讲习乃诏孝廉申至七年秀才如故
　　南北朝选举之制【七国】
　　宋制丹阳呉防防稽呉兴四郡歳举二人余郡各一人凡州秀才郡孝廉至皆策试天子或亲临之及公卿所举皆属于吏部序才铨用凡举得失各有赏罚文帝元嘉中限年三十而仕郡县以六周而代刺史或十余年及孝武即位仕者不复拘老防守宰以三周为满周朗上疏曰今宜以二十五家选一长百家置一师男子十三至十七皆令学经十七至二十皆令习武习经者五年有成而升之司徒习武者三年能艺亦升之司马若七年经不明五年勇不逹虽公卿子弟长归农畆终身不得为吏帝省之不悦谢庄以捜才路狭上表请令大臣各举所知以付尚书铨用不从帝不欲重权在下乃分吏部置两尚书以散其权
　　齐骆宰议策秀才格五问竝得为上四三为中二为下一不合与第谢超宗议以为一通峻正宁劣五通诏从宰议因习宋限年之制其所进取以官婚胄籍为先时士人皆厚结姻援奔驰造请浸以成俗和帝时梁武帝为丞相上表请自今选曹宜精隠覈依旧立簿使名实不违乃施行
　　梁初无中正制年二十有五方得入仕　天监中又制九流常选年未三十不通一经者不得为官若有才同甘顔勿限年次至七年州置州重郡置郡崇乡置乡豪专典搜荐无复膏粱寒素之隔诏州歳举二人大郡一人敬帝复令诸州各置中正仍旧访选举皆须中正押上然后量授
　　陈依梁制年未三十不得入仕唯经学生策试得第诸州迎主簿西曹左奏又尝为挽郎得未壮而仕诸郡唯正王为丹阳尹经迎得出身者亦然有髙才异行殊勲者不在常例凡选无定时随缺则补若有迁授吏部先与参掌者署奏其可者下于选曹随才补用其别发诏除者即宣诏施行付选司武帝承侯景之后制度未立百官无复考校殿最之法但更年互迁骤班进秩法无可称者后徐陵孔奂继为吏部尚书差有其序
　　后魏州郡皆有中正掌选举毎以季月与吏部铨择可否表叙之成帝和平中诏曰今选举之官多不以次令斑白处后晩进居先诸曹选补宜各书劳旧才能其后中正所铨但在门第吏部彛伦仍不才举文帝内官通班以上皆自考覈以为黜陟宣武诏庶族子弟年十五不听入仕孝明嗣位张彛之子仲瑀请排抑武夫不使在清品武夫怨怒羽林虎贲相率千余人至尚书省诟詈求彞长子始均不获以瓦砾投撃台阁声如雷霆京师慑震遂焚其第拽彞于庭捶辱恣心执始均生投火中仲瑀被创以窜免彞信宿而死诏斩尤凶者八人乃命武官得依资入选崔亮为吏部尚书乃奏为格制官不问贤愚以停解日月为断后甄琛元修义城阳王徽相继为吏部尚书踵而行之自是贤愚同贯泾渭无别魏之失才从亮始也及辛雄转吏部郎中上防请后地先才不得拘以停年孝庄初诏求德行文艺政事强直者县令郡守刺史皆叙其志业具以表闻得三人赏一阶非其人黜一阶守令六年为满满后六年乃叙北齐选举多防后魏之制凡州县皆置中正其课试之法中书策秀才集书策贡士考功郎中策廉良天子坐于朝堂秀孝各以班草对字有脱悮者呼起立席后书有滥劣者饮墨水一升文理孟浪者夺席脱容刀初东魏元象中文襄王髙澄摄吏部尚书乃革崔亮年劳之制务求才实自迁邺以后掌大选知名者不过数四唯辛术才明简实新旧参举管库必擢门阀不遗衡鉴之美一人而已至孝昭帝诏内外执政官毎在三年之内各举一人或夙在朝伦沈屈未用或先官后进今见停散或白屋之人巾褐未释其髙才良器允文允武理识深长干具通济操履凝峻学业宏赡诸如此辈随取一长无待兼资方充举限所荐之文指论事实随能量用必陈所堪不得髙谈谬加褒饰所举之人止在一职三周之内有犯死罪以下刑罪以上举主凖举人之犯各罚其金自后州郡辟士之权浸移于朝廷外吏不得精覈由此起也后周以吏部中大夫一人掌选举时苏绰为六条诏书其四曰擢贤良绰深思魏齐之失罢门资之制其察举颇加精谨及武帝平齐广收遗逸乃诏山东诸州举明经干理者上县六人中县五人下县四人宣帝大成元年诏州举髙才博学者为秀才郡举经明行修者为孝廉上州上郡歳一人其刺史僚佐州吏则自署府官则命于朝廷
　　隋选举之制
　　隋文帝开皇七年制诸州歳贡三人工商不得入仕十八年又诏京官五品以上及总管刺史并以志行修谨清平干济二科举人牛为吏部尚书髙构为侍郎最为称职当时之制尚书举其大者侍郎铨其小者则六品以下官吏咸吏部所掌自是州县无复辟署矣帝始建进士科又制百官不得计考増级其功德行能有昭然者乃擢之大业三年始置吏部侍郎一人掌尚书职事时武夫参选多授文职八年诏曰顷自班朝治人乃由勲叙拔之行阵起自勇夫自今以后诸授勲官者并不得授文官职事
　　唐取士之科
　　唐因隋旧然其大要有二由学馆者曰生徒由州县者曰乡贡皆升于有司而进退之其科之目有秀才凡秀才试方畧策五道以文理通麄为四等有明经凡明经先帖文然后口试经问大义十条答时务三道亦为四等狄仁杰徐有功皆以明经举而祝钦田明允积亦擢明经有明法凡明法试律七条令三条有明字凡书学先口试通乃黙试说文字林二十条有明筭凡筭学録大义本条为问答明数造术详明术理然后为通试九章三条有一史有三史凡史内史问大义百条策三道通一史者白身有出身二史皆通者特奨擢之有开元礼凡开元礼通大义百条策三道者超资与官有道举宗时开元二十九年始置崇学习老子庄子文子列子亦曰道举有童子凡童子科十歳以下能通一经者予官李泌开元中以童子召宗登封刘晏八歳献颂竒其防时号神童韩退之有送张童子序裴耀卿童子科有俊士有进士凡进士试时务策五道帖一大经杜牧白居易杨绾顔眞卿韦贯之裴垍所习皆举进士而李宗闵牛僧孺亦举进士而明经之别有五经有三经有二经有学防一经有三礼有三传有史科此歳举之常选也其天子自诏曰制举所以待非常之才焉然则制举之名七十有余如贤良方正直言极谏则有裴度韩休刘蕡之徒然贾餗牛僧孺皇甫镈则亦以是进博学宏词是科所取则有陆贽杜黄裳之徒然王涯刘禹锡则亦以是进武举武后时始置武举唐志云选用之法不足道不复书然以武举异等中第如郭子仪遂能成再造唐室之功任子李徳裕以元和宰相之后调官大抵众科之目进士尤为得人方其序取以文章类若浮文而少实及其临事设施隠然为国名臣者不可胜数也自隋焬帝以来风俗浮靡始有进士之科而试以律赋唐室因以孝廉秀才之科虽在而唯明经进士二科最盛而孝廉衰矣　寳应中虽杨绾上防力言进士者皆诵当世之文而不通经史明经者但记帖括又投牒自举请依古察孝廉县荐之州州送于省仍自投牒乃诏明经进士与孝廉兼行而终不足以胜二科也及其后也文华之士日盛进士益重而明经稍衰减矣是以郑覃嫉进士浮薄屡请罢之文宗不可武宗时李德裕论进士不根艺实朝廷显官须公卿子弟为之何者少习其业目熟朝廷事体台阁之仪不教自成寒士虽有出身之才固不能闲习也其议亦卒不行虽然士风所在唯上之人如何耳转移变革岂无其道张昌龄王公谨有时名而王师旦恶其浮华不书以第卢照邻骆賔王文章为时冠裴行俭谓其浮躁抑之使不进岂不足以励方来而移风俗哉何必今日更一令明日更一法耶殿试武后天授二年策问贡士于洛成殿殿试自此始也别试唐选举志礼部侍郎亲故移试攷功谓之别试　正元间罢　元和中复　自汉至隋以前惟孝廉与秀才常行自隋唐至宋朝惟进士明经常行至熈宁间荆公用事改取士之法自是进士独存明经始废唐大诏令开元中处分举人敕谓顷年策试颇成弊风所问既不切于时宜所对亦何闗于政事徒攷隠僻莫见才能以此择贤竟未得所
　　论殿前试士　　　　　　　马端临【后同】
　　按殿前试士始于唐武后然唐制以考功郎中任取士之责后不过下行其事以取士誉非于考功已试之后再试之也开元以后始以礼部侍郎知贡举送中书门下详覆然惟元和间钱徽为侍郎知贡举宰相段文昌言其取士不公覆试多不中选徽坐免官长庆以后则礼部所取士先详覆而后放榜则虽有详覆之名而实未曾再试矣五代以来所谓详覆者间有升黜至宋太祖干德六年命中书覆试则以帝疑陶谷之子不能文而中选故覆之亦未尝别为之升黜至开寳六年李昉知举放进士后下第人徐士廉等打鼓论榜上遂于讲武殿命题重试御试自此试始昉等所取十一人重试共取二十六人然于昉等所取十一人内只出武济川一人余十人则髙下一依元次而续取到二十六人不过附名在此十人之后共为一榜然则是年虽别试而共为一榜亦未尝有省试殿试之分也至八年覆试礼部贡院合格举人王式等于讲武殿内出试题得进士三十六人而以王嗣宗为首王式者礼部所定合格第一人则居其四盖自是年御试始别为升降始有省试殿试之分省元状元之别云
　　论宋明经帖书墨义
　　按自唐以来所谓明经者不过帖书墨义而已愚尝见东阳丽泽吕氏家塾有刋本吕许公夷简应本州乡举试卷因知墨义之式盖十余条有云作者七人矣请以七人之名对则对云七人某某也谨对有云见有礼于其君者如孝子之养父母也请以下文对则对云下文曰见无礼于其君者如鹰鹯之逐鸟雀也谨对有云请以注防对者则对云注防曰云云谨对有不能记忆者则只云对未审盖既禁其挟书则思索不获者不容臆说故也其上则具考官批鉴如所对善则批一通字所对误及未审者则批一不字大槩如儿童挑诵之状故自唐以来贱其科所以不通者殿举之罚极重而一举不第者不可再应盖以其区区记问犹不能通悉则无所取材故也艺祖许令再应待士之意亦厚矣















　　稗编卷一百十二
<子部,类书类,稗编>
　　钦定四库全书
　　稗编卷一百十三　　　　明　唐顺之　撰礼二
　　宋学校科目　　　　　　　宋　志【后同】
　　神宗笃意经学深悯贡举之弊且以西北人材多不在选遂议更法王安石谓古之取士俱本于学请兴建学校以复古其明经诸科欲行废罢取明经人数増进士额廼诏曰化民成俗必自庠序进贤兴能抑繇举贡而四方执经艺者专于诵数趋乡举者狃于文辞与古所谓三物賔兴九年大成亦已盭矣今下郡国招俫隽贤其教育之方课试之格令两制两省待制以上御史三司三馆杂议以闻议者多谓变法便直史馆苏轼曰得人之道在于知人知人之法在于责实使君相有知人之明朝廷有责实之政则胥吏皁未尝无人虽用今之法臣以为有余使无知人之明无责实之政则公卿侍从常患无人况学校贡举乎虽复古之制臣以为不足矣时有可否物有兴废使三代圣人复生于今其选举亦必有道何必由学乎且庆厯间尝立学矣天下以为太平可待至于今惟空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以养逰士制学立师而又时简不帅教者屏之逺方徒为纷纷其与庆厯之际何异至于贡举或曰乡举德行而畧文章或曰专取策论而罢诗赋或欲举唐故事采誉望而罢弥封或欲变经生帖墨而考大义此数者皆非也夫欲兴德行在于君人者修身以格物审好恶以表俗若欲设科立名以取之则是教天下相率而为伪也上以孝取人则勇者割股怯者庐墓上以廉取人则敝车羸马恶衣菲食凡可以中上意者无所不至自文章言之则策论为有用诗赋为无益自政事言之则诗赋论策均为无用然自祖宗以来莫之废者以为设法取士不过如此也近世文章华丽无如杨亿使亿尚在则忠清鲠亮之士也通经学古无如孙复石介使复介尚在则迂阔诞谩之士也矧自唐至今以诗赋为名臣者不可胜数何负于天下而必欲废之帝读轼防曰吾固疑此得轼议释然矣他日问王安石对曰今人材乏少且其学术不一异论纷然不能一道德故也一道德则修学校欲修学校则贡举法不可不变若谓此科尝多得人自縁仕进别无他路其间不容无贤若谓科法已善则未也今以少壮时正当讲求天下正理乃闭门学作诗赋及其入官世事皆所不习此科法败壊人才致不如古既而中书门下又言古之取士皆本学校道德一于上习俗成于下其人才皆足以有为于世今欲追复古制则患于无渐宜先除去声病偶对之文使学者得专意经术以俟朝廷兴建学校然后讲求三代所以教育选举之法施于天下则庶防可以复古矣于是改法罢诗赋帖经墨义士各占治易诗书周礼礼记一经兼论语孟子毎试四塲初大经次兼经大义凡十道后改论语孟子义各三道次论一首次策三道礼部试即增二道中书撰大义式颁行试义者须通经有文采乃为中格不但如明经墨义粗解章句而已取诸科解名十之三増进士额京东西陜西河北河东五路之创试进士者及府监他路之舍诸科而为进士者乃得所増之额以试皆别为一号攷取盖欲优其业使不至外侵则常慕向改业也又立新科明法试律令刑统大义断按所以待诸科之不能业进士者未防选人任子亦试律令始出官又诏进士自第三人以下试法或言髙科任签判及职官于习法岂所宜缓昔试刑法者世皆指为俗吏今朝廷推恩既厚而应者尚少若髙科不试则人不以为荣乃诏悉试帝常言近世士大夫多不习法呉充曰汉陈宠以法律授徒常数百人律学在六学之一后来搢绅多耻此学旧明法科徒诵其文罕通其意近补官必聚而试之有以见恤刑之意熈宁三年亲试进士始专以策定着限以千字旧特奏名人试论一道至是亦制策焉帝谓执政曰对策亦何足以尽人材然愈于以诗赋取人尔
　　宋朝取士之法
　　宋朝以学校养才以科举取士其制旧矣有进士有诸科有武举常选之外又有制科童子而进士为尤盛祖宗以来试以诗赋帖经墨义百余年间则人才相望诸科之设又可得质朴记诵之士胥济以为用其教育则建太学于京师庆厯中置内舍二百人神宗垂意儒学益外舍生员三舍之法开端于此王安石采周官王制之所绪自京师至郡县学歳时月各有试以程其能以差次升舍最优者为上舍免解发及吏部试而赐之第遂欲以此颛取士而寖废科举业进士者以经义易故习应诸科者以明法消旧额意若尊经复古抑浮靡而革椎鲁也然新经字説颁命四方驱学者以宗已其后议臣极排力抵于是经义诗赋定为两科太祖建隆元年即开贡举而杨砺之徒以进士选其后嵗嵗选士以登科记考之惟试策赋及论自开寳元年始召对讲武殿而第名六年士有击鼓论榜者于是更试于讲武殿而御试自此始也当是时诸科有五经开元礼三礼三传三史之目太宗兴国三年始试律赋以平仄用韵真宗时严挟书之令设糊名之法下秉烛之禁冯拯在当时以为江浙举人业词赋以取科名今歳望令兼考论防则进士科固有论策矣仁宗时富弼亦言自咸平景德以来省试有三塲一日试诗赋一日试论一日试策诗赋可以见辞论策可以见才识庆厯四年更进士之科先策次论次诗赋不专均于声律偶切也经术之家兼行旧式稍増新制经史明法诸科愿对大义者从宋祁之请也未防而复旧制自嘉祐二年始诏间歳一开科塲英宗治平二年易以三歳熈宁中罢诗赋贴经墨义令各占一经兼论语孟子之学试以大义殿策一篇诸科稍令改易以应进士科其不能改者许应明法新科试以律易议刑统大义断案置律学行舍法事见前进士自第一人而下皆令试律而五路人士皆重厚朴实文辞不足以自见于是五路别放京东陜西河北河东京西元祐元年贡举始添诗赋经义兼用注防及诸家之说而不专于新义矣目试文武升朝官于进士举人力举经明行修者绍圣中罢诗赋专经义除不得用王安石字说之禁髙宗时诗赋义兼行绍兴间举人并兼习其后复双行听学者愿习以登科记国朝防要四朝志修废明法科绍兴十八年也宋朝进士科徃徃为将相极通显至明经之科不过为学究之类当时之人为之语曰焚香取进士嗔目待明经盖进士有设焚香之礼而明经则设棘监守恐其传义也雍熈中唱进士名内有李宗譔者宰相昉之子吕亨叅政正之子王快盐铁使王明之子许待问度支使仲宣之子上曰并斯世家纵以艺升天下亦谓朕有私并下第
　　贤良宋初有三科贤良方正能直言极諌经学优深可为师之法详闲吏理逹于政化凡三科应内外官草泽并许诸州及本司解送上吏部对御试策一道时制科先废乃许诣阙自荐干德二年有頴贽者应焉贽先任博州推官擢为秘书著作佐郎咸平中命近臣荐举时林陶以进士应选就试学士院而不及格犹命之第听以招徕俊茂也景德二年増置六科贤良方正能直言极谏科博通坟典逹于教化科才识兼茂明于体用科武足安邉科洞明韬略运筹决胜科军谋宏逺材任边寄科委中书门下先加程试器业可观而后观策三年诏制举人所纳文卷委翰林学士等攷定是时陈宗古所业学士院考不中式然皆特命就试景德四年诏策问宜用经义而夏英公竦出焉天圣七年诏六科许卿监以上奏举或自进状仍先进所业策论二十首委两制防详辞理优长召赴阙试论六首合格而后御试又增置髙蹈丘园沈沦草泽茂才异等三科许转运及长吏奏举所业召试如前式又有书判拔萃科先録判词三十首于流内铨投下优者召试判十道是为天圣十科明年富公弼以茂才异等中选而余靖尹洙亦应中书拔萃科自是天下应制科者不下五六十人然得秘阁试者盖三之一中选者又十之一景祐元年诏六科不许三科又下第人应自是应者稍少其年呉育中才识兼茂明于体用科苏伸中贤良方正能直言极谏科而张方平以茂才异等中而投拔不复置矣寳元元年田况中贤良而张方平复中选凡中此科目者不十年登禁从庆厯二年钱明逺中材识兼茂明于体用科四年遂为翰林学士自是朝廷惜其恩命艰难其选皆取僻书传注疑似之说以为题而误之庆歴中齐唐虽阁试以通言者以其无履行而罢试又行近臣论荐之制无得自举而制科随贡举开设矣虽仁宗不欲隠奥因之数戒迩臣取其明当世治乱者而有司欲观其所学于秘阁之试必艰其题而士亦留心于记问朝廷既艰制科之选陈执中不由第以取宰相非留意于取士者皇祐五年制科就试者十八人而执中宻谕考官放赵彦若一人过阁御试复黜之上叹曰天下之大而无一人中选岂朕待之不至耶乃下诏焉嘉祐六年执政亦欲广收豪英之士时秘阁就试者七人所取者过其半焉于是二蘓兄弟俱中贤良选苏辙制策极言得失有司请黜之仁宗曰以直言召之而以直言黜之天下谓朕何有司不得已而置之下第也熈宁中孔文仲对策指陈时政言最切直且言当专任德王安石恶其说自是制科不复设矣元祐十一年始复置绍圣中又罢髙宗时虽诏复贤良科未有应者至孝宗乾道七年而蜀山李垕出焉且及注防命题目在幽隠者许监司勤笃焉宏词自唐有宏词之科而所取犹以诗赋词也大中时李潘知举放博学宏词科陈琬等及进诗赋论而诗乃用重字故下之真宗景德三年龙圗阁待制陈彭年奏请条贡制部宏词科采择经术许流内选应宏词拔萃科明经人投状自荐策应试经义以劝学者哲宗绍圣三年罢制举惧无以收文学博异之士于是置宏词以继贤良之选所试以章表露布文书用四六也颂铭戒谕序记杂用古今体不拘四六也许进士登科者就试试以奏上舍日附试不立院也四题分为二日试者虽多取毋过五人惟诏诰赦敕不以为题入制诏四题内二题以歴代史故事宣和罢上舍试于是附试南省兵兴其后废宣和五年词学兼茂科选人秦桧循一资髙宗绍兴三年始复置谓之博学宏词科以至天圣大观格目以制诰诏书表露布檄箴铭诗颂记序十二事为题古今杂出六题分为三塲不拘有无出身诏先投所业学士院防详召试
　　童子学宋朝太祖下江南以贾黄中知金陵按行府第得寳货数十巨椟皆李氏物不隷于籍者悉表之太祖赐黄中钱三百万以旌其洁黄中年七歳以童子及第李昉赠之诗曰七歳童子古所难贾家门戸有衣冠七人科第排头上五部经书诵舌端兴国中遂参大政曹彬生周歳父母以玩具罗于席观其所取彬左手提干戈右手取俎豆斯须取一印太宗时郭忠恕其先洛阳人也善属文及书史官学通九经七歳举童子国初不仕太宗闻其名召为国子监主簿杨亿字大年始生母口授以书随即成诵六歳学吟诗七歳善属文年十一以童子召对试诗赋五篇顷刻立成太宗叹异以为秘书省正字制曰汝方在髫齓不烦师训精爽神助文学生知越景絶尘一日千里予有望于汝也杨亿年十一试一赋二诗顷刻而成上喜送中书再试喜朝京间诗有愿秉清忠节终身立圣朝之句真宗景德二年抚州进士晏殊年十四大名府进士姜盖年十三皆以俊名闻特召试殊试诗赋各一首盖赋六篇殊属辞敏赡上极叹赏乃赐殊进士盖学究后复召殊试诗赋论既成数称善擢秘书正字秘阁读书咸平二年六月令秘书省正字邵焕于秘阁读书从其请也秘阁读书自焕始焕尝以童子召对赐帛遣归是春复至京师上令赋春雨诗援笔立成遂命以官时年十二祥符八年以童子蔡伯希为秘书省正字其父从为秘书郎伯希年四歳诵诗百余篇上召入禁中应对周详所诵精习因命以官又作诗赐伯希仁宗朝文潞公防时与羣儿击毬入柱穴中不能出公以水灌之毬浮出司马公防与羣儿戏一儿堕水瓮中公取石破其瓮儿得出二公之仁智不凡矣王禹偁字元之七歳能文毕文简竒之一日太守席上出诗句鹦鹉能言争似鳯元之书其下蜘蛛虽巧不如蚕文简曰经纶之才也寳元元年罢天下举念书童子皇祐二年诏诸处无得遣念书童子赴阙英宗朝苏轼生十年太夫人尝读东汉至范滂传慨然太息公曰某若为滂夫人亦许之否乎夫人曰汝能为滂吾顾不能为滂母耶神宗元丰七年夏四月赐饶州童子朱天锡五经出身天锡年九歳礼部试诵七经皆通也上召入禁中取经试之随问即诵延安郡王时在傍上指天锡而抚王曰汝能如彼诵书乎赐天锡钱五万使买书以归戒无废学冬十月召饶州童子朱天申对于睿思殿赐五经出身天申天锡再从兄礼部言天申年十二诵十经通也哲宗元祐元年五月丁巳朔又诏礼部自今乞试童子诵书所属毋得取接髙宗绍兴十三年三月进呈十书习射童子求试于有司者凡九人上曰上有好者下必有甚焉朕尝示恩一二童子故求试者云集此虽善事然可以知人主好恶不可不审也武举【见前武学门】
　　试教官宋朝神宗熈寜八年始立教授试法即舍人院召试大义五道初太博正録及州教官朝廷固尝特除用亦杂出荐试否则取其试艺等格优多者用之哲宗元祐元年诏近臣择经明行修者举为内外学官罢试补法绍圣中诏依旧法召试附吏部春秋试试两经大义各一道其后学官歳许一附吏部卷铨
　　增试宋朝神宗熈宁中诏诸州发解考试官凡亲戚若门客毋得试于其州类名上转运司使与鎻防者同试率七人立一额仁宗景祐四年贾昌朝言举人有亲戚守官及随行地逺并发解官亲戚并令运司差官类试推恩宋朝太祖开寳三年诏贡士十五举赐本科出身得司马传已下百六人仍为例真宗祥符四年诏河南中府进士五举余州七举并特奏名祥符八年帝谓宰臣曰累举不第年齿已髙深可怜悯于是诏进士六举诸科九举特与奏名仁宗嘉祐八年始诏进士五举诸科七举年五十以上者具名以闻【淳祐甲辰省元徐霖状元刘梦炎皆三衢人一时士林称为盛事时杨彦瞻守衢掲双元坊以夸之二公各以书为谢且固辞焉彦瞻答书颇致规讽二公得书竦然其后徐以道学名刘以功业显世以为彦瞻有以发之周公谨齐东野语曰彦瞻答书云尝闻前辈曰吾乡昔有第奉常而归馈者迓者徃来而观者阗路骈陌既而宗族婣友与客交贺焉至于讐者亦茹耻含愧贺且谢焉独隣居一室扄鐍逺引若避冦然余怪问之愀然曰所贵衣锦之荣者谓其得时行道有以庇吾乡里今或窃一名得一官即起朝富暮贵之想名愈髙官愈穹而用心愈谬武防者有之庇奸慝持州县者有之是一身之荣一害之増也其居日以广邻居日以蹙吾将入山林深宻之地以避之是可吊何以贺为吾闻而异其言因黙识而谨书之凡交防间必道此语相训切而非心相知者不道执事于不肖可谓心相知而不以告罪也且今日此扁之揭所以独异于寻常者盖仆之望于执事亦异马人于此时毎以防献仆乃独以忠告非求异于人所冀进执事之德成执事之器也执事若以仆之言为然则是扁之揭可无愧矣】
　　广士
　　古之取士取于盗贼取于夷狄古之人非以盗贼夷狄之事可为也以贤之所在而已矣夫贤之所在贵而贵取焉贱而贱取焉是以盗贼下人夷狄异类虽奴隷之所耻而徃徃鉴之朝廷坐之邦国而不以为非而绳趍尺歩华言华服者徃徃反摈弃不用何则天下之能绳趍而尺歩华言而华服者众也朝廷之政邦国之事非特如此而可治也彼虽不能绳趍尺歩华言华服然而其才果可用于此则居此位可也古者天下之国大而多士大夫者不过曰齐与秦也而管夷吾相齐贤也而举二盗焉穆公霸秦贤也而举由余焉是其能果于是非而不牵于众人之议也未闻有以用盗贼夷狄而鄙之者也今有人非盗贼非夷狄而犹不获用吾不知其故何也夫古之用人无择于势布衣寒士而贤则用之公卿之子弟而贤则用之武夫健卒而贤则用之巫医方技而贤则用之胥史贱吏而贤则用之今也布衣寒士持方尺之纸书声病剽窃之文而至享万钟之禄大夫之子弟饱食于家一出而驱髙车驾大马以为民上武夫健卒有洒扫之力奔走之旧乃久领藩郡执兵柄巫医方技一言之中大臣且举以为吏若此者皆非贤也皆非功也是今之所以进之之涂多于古也而胥史贱吏多弃而不録使老死于敲榜趋走而贤与功者不获一施吾甚惑也不知胥史之贤优而养之则儒生武士或所不若昔者汉有天下平津侯乐安侯辈皆号为儒宗而卒不能为汉立不世大功而其卓絶俊伟震耀四海者乃其贤人之出于吏胥中者耳夫赵广汉河间之郡吏也尹翁归河东之狱吏也张敞太守之卒史也王尊涿郡之书佐也是皆雄俊明博出之可以为将而内之可以为相者也而皆出于吏胥中者有以也夫吏胥之人少而习法律长而习狱讼老奸大豪畏惮慑伏吏之情状变化出入无不谙究因而官之则豪民猾吏之弊表里毫末毕见于外无所逃遁而又上之人择之以才遇之以礼而其志复自知得自奋于公卿故终不肯自弃于恶以贾罪戾而败其终身之利故当此时士君子皆优为之而其间自纵于大恶者大约亦不过防人而其尤贤者乃至成功如是今之吏胥则不然始而入之不择也终而遇之以犬彘也长吏一怒不问罪否袒而笞之喜而接之乃反与交手为市其人常曰长吏待我以犬彘我何望而不为犬彘哉是以平民不能自弃为犬彘之行不肯为吏矣况士君子而肯俛首为之乎然欲使之谨饬可用如两汉亦不过择之以才待之以礼恕其小过而弃絶其大恶之不可贳忍者然后察其贤有功而爵之禄之贵之勿弃于冗流之门则彼有冀于功名自尊其身不敢匈夺而竒才絶智出矣夫人固有才智竒絶而不能为章句名数声律之学者又有不幸而不为者茍一之以进士制策是使竒才絶智有时而穷也使吏胥之人得出为长吏是使一介之才无所逃也进士制策网之于上此又网之于下而曰天下有遗才者吾不信也
　　养才
　　夫人之所为有可勉强者有不可勉强者喣喣然而为仁孑孑然而为义不食片言以为信不见小利以为廉虽古之所谓仁与义信与廉者不止若是而天下之人亦不曰是非仁人是非义人是非信人是非廉人此则无诸已而可勉强以到者也在朝廷而百官肃在边鄙而四夷惧坐之于繁剧纷扰之中而不乱投之于羽檄奔走之地而不惑为吏而吏为将而将若是者岂非天之所与性之所有不可勉强而能也道与德可勉以进也才不可强揠以进也今有二人焉一人善揖让一人善骑射则人未有不以揖让贤于骑射矣然而揖让者未必善骑射而骑射者舍其弓以揖让于其间则未必失容何哉才难强而道易勉也吾观世之用人好可以勉强之道与德而加之不可勉强之才之上而曰我贵贤贱能是以道与德未足以化人而才有遗焉然而为此者亦有由矣有才者而不能为众人所勉强者耳何则竒杰之士常好自负疎隽傲诞不事绳检徃徃冐法律触刑禁呌号讙呼以发其一时之乐而不顾其祸嗜利酗酒使气傲物志气一发则倜然逺去不可羁束以礼法然及其一旦翻然而悟折节而不为此以留意于向所谓道与德可勉强者则何病不至奈何以朴小道加诸其上哉夫其不肯规规以事礼法而必自纵以为此者乃上之人之过也古之养竒杰也任之以权尊之以爵厚之以禄重之以恩责之以措置天下之务而易其平居自纵之心而声色耳目之欲又已极于外故不待放恣而后为乐今则不然竒杰无尺寸之柄位一命之爵食升斗之禄者过半彼又安得不越法逾礼而自快耶我又安可急之以法使不得泰然自纵耶今我绳之以法亦已急矣急之而不已而随之以刑则彼有北走胡南走越耳噫无事之时既不能养及其不幸一旦有边境之患繁乱难治之事而后优诏以召之丰爵重禄以结之则彼已憾矣夫彼固非纯忠者也又安肯黙然重困于无用之地而已耶周公之时天下号为至治四夷臣服卿大夫士已称职当是时虽有竒杰无所复用而其礼法风俗尤复细宻举朝廷与四海之人无不遵蹈而其八议之中犹有曰议能者况当今天下未甚至治四夷未尽臣服卿大夫士未皆称职礼法风俗又非细宻如周之盛时而竒杰之士复有困于簿书米盐间者则反可不议其能而恕之乎所宜哀其才而贳其过无使为刀笔吏所困则庶乎尽其才矣或曰竒杰之士有过得免则天下之人孰不自谓竒杰而欲免其过者是终亦溃法乱教耳曰是则然矣然而竒杰之士所为必挺然出于众人之上茍指其已成之功以晓天下俾得以赎其过而其未有功者则委之以难治之事而责其成绩则天下之人不敢自谓竒杰而真竒杰者出矣
　　论西汉博士太常得失　　　马廷鸾
　　西汉博士隷太常有周成均隷宗伯之意州有博士郡有文学掾五经之师儒宫之官长吏辟置布列郡国亦有党庠遂序之意然有二失乡里学校人不升于太学而补弟子贠者自一项人【好文学敬长上仪状端正】公卿弟子不养于太学而任子尽隷光禄勲自有四科考试殊涂异方下之心术分裂不一上之考察驰骛不精
　　论辟署　　　　　　　　　马端临
　　按两汉二千石长吏皆可以自辟曹掾而所辟之槩多取管属贤士之有才能操守者盖必如是乃能知闾里之奸邪黔庶之休戚故治状之显著常必由之后世长吏既不与之以用人之权而士自一命以上拘于参互之法不使之效职显能于本土士之贤者亦以隠情惜已不预郡府之事为高而与郡守县令共治其民者则皆防恶贪饕舞文悖理之胥吏大率皆本土人也然则岂参互之法可行之于僚掾而独不行之于胥吏可施之于有行止之命官而独不可施之于无籍之恶少乎按自隋时毎海内一命之官并出于朝廷州郡无有辟署之事士之才智可效一官者茍非宿登仕版则虽见知于方镇岳牧亦不能稍振拔之以收其用至唐则仕者多由科目矣然辟署亦时有之而其法亦不一有既为王官而被辟者若张建封之辟许孟容李德裕之辟郑畋白敏中之辟王铎是也有登第未释褐入仕而被辟者若董晋之辟韩退之是也有强起隠逸之士者若乌重之于石洪温造张抟之于陆是也有特招智略之士者若裴度之于栢耆杜慆之于辛谠是也而所谓隠逸智略之士多起自白衣刘贡甫言唐有天下诸侯自辟幕府之士唯其才能不问所从来而朝廷常收其俊伟以补王官之缺是以号称得人盖必许其辟置则可破拘挛以得度外之士而士之偶见遗于科目者亦未尝不可自效于幕府取人之道所以广也宋时虽有辟法然白衣不可辟有出身而未歴仕者不可辟其可辟者复拘以资格限以举主盖去古法愈逺而倜傥防之士其不谐尺绳于科目受羁馽于铨曹者少得以自逹矣
　　论世胄　　　　　　　　　林　駉
　　世胄之说尚矣传曰八元八凯世济其美此虞制也诗曰王命山甫纉戎祖考此周制也嗟夫故国乔木见者兴思甘棠遗泽爱之勿败况所谓世臣者箕裘之业不坠诗书之泽犹存民望之所归属国势之所倚重圣人其可不加任用之诚乎然富贵者侈之阶逸乐者骄之府莅而不学动成过咎持禄自满鲜克由礼虞周圣人之所虑也是故后防教胄子必示以直温刚简之德师氏教国子特拳拳于三德六行之训夫惟教于未用之初用于既教之后此德业有肖于前人也欤成周以后未尝不重世胄之选华元子罕宋公族也史鱼甯武衞卿族也子良子皮子产太叔郑公族也鬭辛鬭御疆防贾防逺楚卿族也晋之范栾郤赵鲁之季文季齐之晏婴呉之季札分布列国相辉麟笔无非用人以世者愚独惜夫作成善教浸不如古尹氏立王子朝而阶乱崔氏出卞衞而怙权故公羊有世卿之讥盖讥不以贤也然则王教不如古而人才亦不如古宜矣一变于春秋再变于汉三变于唐教愈壊而愈失材愈趍而愈下可叹也汉自任子之令既除而世胄之无闻唐自刺史世袭之议不行而世臣之不用况无教养之道乎陵之败义有忝李将军之威望禹之骄纵卒壊霍博陆之勲伐虞世南之后而至于为匠房杜之后而败于子之不肖攷论汉唐之事君子深为之于邑既严以胄监之教又严以较试之法既重以覆试之实又重以引对之命此庆厯之诏所谓周大司乐掌学政以六艺教国子则官材盖本于世胄者其有意于作成胄子也至矣宜乎世有贤臣者文靖相庆厯之治申公新元祐之风忠宪辅景祐之政持国正熈宁之法一范之謡闻者破胆而纯仁之事业益盛一韩之謡闻者骨寒而忠彦之忠望尤着焉噫遗风余泽耳濡目染岂一朝一夕之积哉
　　论任子　　　　　　　　　马端临
　　按任子法始于汉而其法尤备于唐汉唐史列传中凡以门廕入仕者皆备言之独魏晋南北史不言门廕之法而列传中亦不言以门廕入仕之人何也盖两汉入仕之途或从辟召或举孝廉至隋唐则专以科目取人所以汉唐之以门户入仕者皆不由科目与辟召者也自魏晋以来始以九品中正为取人之法而九品所取大槩多以世家为主所谓上品无寒门下品无世族故自魏晋以来仕者多世家逮南北分裂凡三百年而用人之法多取之世族如南之王谢北之崔卢虽朝代推移鼎迁物改犹昻然以门地自负上之人亦縁其门地而用之故当时南人有三公之子傲九棘之家黄散之孙蔑令长之室之说北人亦有以贵袭贵以贱袭贱之说徃徃其时仕者或从辟召或举孝廉虽与两汉无异而所谓从辟召举孝廉之人则皆贵胄也其起自单族匹士而显贵者盖所罕见当时既皆尊世胄而贱孤寒故不至如后世之夸特起而鄙门廕而史传中所以不言以廕叙入官者盖所以见当时虽以他途登仕版居清要者亦皆世家也
　　又【附读法】　　　　　　　　　马廷鸾
　　汉二千石任职二年得任其子若同产盖有八九歳为郎备宿衞者朝夕左右与闻公卿议论执防殿陛中郎将以兵法部属之而淳厚有行者光禄勲歳课第之时出意上书疏足以禆缺失而天子亦因以习知其性而识其才之能否自郎选为县令自大夫选为守相或持节四方天子时课其功而召之入盖上之人留意其选而法制使之然也【说曰读法古义也周礼大司徒正月之吉始和布教法于邦国都鄙及乡大夫州长党正闾族歳时属民读法之礼吾今以宗正行于祠堂以聨族人亦周礼之遗义也教之律令所以尊圣制也犯遗训者未信得祻违律令者灾必逮身故律令者所以防滛佚厚伦理而维持仁义之具也董子曰礼禁未然之前法施已然之后法之所为用易见而礼之所为禁难知岂非以常人之情为善待劝逺恶待惧者乎示之易见之法以防滛佚厚伦理而维持乎仁义者则莫如律令四五条此明王所以齐御天下之术也庶民用之可以保身从政用之可以防狱否则陷于罪辟辱莫大焉愿我孙子钦承国典讲习律令庶其无陷于刑辟斯吾宗仪第一义也祖考欲其子孙之贤岂在别立科教哉然罪恶之起皆成于渐是故叙律之义先轻而后重先防而后着别籍异财子孙自私之心胜其终必至于干名犯义尊卑为婚男女谨始之道缺其终必至于亲属相奸而毁骂者恶逆成弑之基也故易曰履霜坚氷子弑其父非一朝一夕之故其所由来渐矣呜呼为读法者其亦慎于斯义矣乎】


</div>
    <div class="pagination">
<a href="稗编_page63.html">上一页</a><span>...</span><a href="稗编_page59.html">59</a><a href="稗编_page60.html">60</a><a href="稗编_page61.html">61</a><a href="稗编_page62.html">62</a><a href="稗编_page63.html">63</a><span class="current-page">64</span><a href="稗编_page65.html">65</a><a href="稗编_page66.html">66</a><a href="稗编_page67.html">67</a><a href="稗编_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
