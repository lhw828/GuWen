<!DOCTYPE html>
<html>
<head>
    <meta charset="UTF-8">
    <title>古今合璧事类备要 - 第 69 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今合璧事类备要 - 第 69 页/共 111 页</h1>
    <div class="content">









　　古今合璧事类备要续集卷五十二
　　钦定四库全书
　　古今合璧事类备要续集卷五十三
　　宋　谢维新　撰
　　恩雠门
　　报雠　附　【快雠】
　　事理发挥【与施恩同】
　　事类君之雠【丨丨丨视父礼调人】父之雠【丨丨丨不与共戴天兄弟之雠不反兵交游之雠不同国记】师长之雠【丨丨丨丨视兄弟礼调人】交友之雠【丨丨丨丨视从父兄弟同上】昆弟之仇【子夏请问丨丨丨丨如之何子曰仕弗与共国衔君命而使虽遇之不鬬记】雠不同国【从父昆仲之丨丨丨丨礼调人】仇不为魁【子夏请问居从父昆弟之仇如之何曰丨丨丨矣人能则执兵而陪其后记】九世犹可【齐襄公享乎周纪侯譛之襄公将复雠乎纪远祖九世矣丨丨丨丨以复雠虽百代可也】三年拜赐【晋败秦于殽获孟明释之孟明曰君之惠不以累臣衅鼓使归即戮寡君之以为戮死且不朽若从君惠而免之丨丨将丨君丨文二年战于彭衙秦师败绩晋人谓秦拜赐之师左僖公】三年乃报【夫差使人立于庭茍出入必谓已曰夫差而忘越王之杀而父乎则对曰唯不敢丨丨丨丨越定十四年】报东门役【宋公陈侯蔡人卫人围其东门郑人侵卫牧以丨丨丨之丨隐五年】报防稽耻【呉夫差败越于夫椒报檇李也遂入越越子以甲楯五千保于防稽使大夫种因呉太宰嚭以行成伍员谏弗聼退而告人曰越十年生聚而十年教训二十年之外呉其为沼乎十三年越人入呉哀元年】雪夫椒耻【勾践反国乃苦身焦思置胆于坐卧即仰胆饮食必尝胆也史记越王念欲复怨夏则握火寒则抱氷呉越春秋卧薪尝胆以丨丨丨之丨坡文】鞭荆平墓【楚平王有太子名建使伍奢为太傅费无忌为少傅无忌谗太子建及伍奢王怒太子建奔呉楚并杀奢及其子伍尚次子伍贠奔呉及阖庐立使伍贠迎撃大破楚军遂至郢楚昭王出奔子胥即贠也求昭王不得乃掘楚平王墓出尸鞭之三百申包胥曰子之报雠其已甚乎子固平王之臣亲北靣而事之今至于僇死人此岂无天道之极乎】书庞防死【庞防自以能不及孙膑以法断膑两足防为魏将军伐韩韩请救于齐齐以田忌为将而孙子为师居辎重中坐为计谋防倍日并行逐之孙子度其行暮富至马陵马陵道狭而旁多险阻可伏兵乃斫大树白而书之曰庞防死于此树之下庞防夜至斫树下见白书乃鑚火烛之读其书未毕齐军万弓俱发魏军大乱庞防乃自刭曰遂成竪子之名】愿请君衣【豫让事智伯甚见尊宠赵襄子灭智伯让变姓名入宫涂厠欲刺襄子襄子如厠心动就问则豫让襄子曰义人也释之让又漆身为癞吞炭为哑行乞于市顷之襄子出让伏桥下襄子至桥马惊曰是必豫让也襄子数之曰子不尝事范中行氏乎智伯尽灭之子不为报雠反臣于智伯今何报雠之深也让曰范中行氏众人遇我我故众人报之智伯国士遇我我故国士报之今日臣固伏诛丨丨丨之丨而击之以致报雠之意虽死不恨襄子大义之持衣与让抜劔三跃而击之曰可以下报智伯遂伏劒自杀】且盗若城【张仪尝从楚相饮已而楚相亡璧门下意张仪执张仪笞掠数百下不服释之仪旣相秦为文檄告楚相曰始吾从若饮我不盗而璧若笞我若善守汝国我丨丨丨丨】为燕报雠【燕太子丹怨秦王欲报之闻卫人荆轲之贤卑辞厚礼请见之谓轲曰今诸侯服秦莫若合从丹之私计愚以为诚得天下之勇士使于秦刼秦王使悉反诸侯侵地不可因而刺杀之唯卿畱意荆轲许之轲曰行而无信则秦未可亲也诚得樊将军首与燕督亢之地圗奉献秦王王必恱见臣乃有以报乃私见于樊于期曰闻购将军首金十斤邑万家今愿得将军之首以献秦王王必喜见臣臣左手把其袖右手揕其胁则将军之仇报而燕见陵之愧除矣樊于期曰此臣之日夜切齿腐心也遂自刎以函盛其首太子豫求天下之利匕首使工以药焠之以试人血濡缕无不立死者乃装为遣荆轲入秦荆轲至咸阳王大喜见之荆轲奉图以见于王图穷而匕首见因把王袖而揕之袖絶荆轲逐王王环柱而走王负劒防以击荆轲断其左股遂解体以徇】为韩报仇【见勇力门内】
　　快雠杀子玉喜【城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子玉得臣也公喜而后可知也宣十二】杀王甫喜【王甫父子应时馘截路人士女莫不称善若除父母之雠汉灵纪】置炷于脐【吕布刺董卓百姓歌舞于道长安中士女卖其珠玉衣装市酒肉相庆者填满街肆守尸吏为火炷置卓脐中燃之光明逹曙如是积日汉献纪】争啖其肉【来俊臣弃市时人无不快俊臣仇家丨丨俊臣之肉斯须而尽抉眼剥靣披腹出心腾踏成泥士民皆相贺于路曰自今眠者始贴席矣唐武纪】罢璀相贺【吐突承璀首唱用兵疲弊天下上丨承丨中尉降为军器使中外丨丨】贬鏄相贺【丨皇甫丨为崖州司戸市井皆丨丨唐穆纪】韩愈复雠议【右伏奉今月五日勑复雠据礼经则义不同天徴法令则杀人者死礼法二事皆王教之端有此异同必资论辨宜令都省集议闻奏者韩愈议曰子复雠见于春秋见于礼记又见于周官又见诸子史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意特使法吏一断于法而经术之士得引经而议也周官曰凢杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施下之辞非百姓之相杀也又周官曰凢报仇雠者书于士杀之无罪言将复雠必先言于官则无罪也今陛下垂意思立定制惜有司之守怜孝子之心示不自专访议羣下臣愚以为复仇之名虽同而其事各异或百姓相雠如周官所称可议于今者或为官吏所诛如公羊所称不可行于今者又周官所称将复雠先告于上则无罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凢复父雠者事发具其事申尚书省尚书省集议奏闻　酌其宜而处之则经律无失其防矣】朱元晦谠议序【君臣父子之大伦天之经地之义而所谓民彛也故臣之于君子之于父生则敬养之死则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子所以痛愤怨疾而求为之必报其仇者其志岂有穷哉故记礼有曰君父之雠不与共戴天寝苫枕戈不与共天下也而为之说曰复雠者可尽五世则又明夫虽不当其臣子之身而茍未及五世之外则犹在乎必报之域也虽然此特庶民之事耳若夫有天下者承万世无疆之统则亦有万世必报之雠非若庶民五世则自高祖以至孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其仇者盖有在矣太上皇帝受命中兴誓雪父兄之辱虽其间亦或为奸谋之所前却而圣志益坚至于绍兴之初贤才并用纲纪复张诸将之兵屡以防报恢复之势盖已什八九成矣北人于是始露和亲之议以阻吾计而宰相秦桧归自北庭力主其事当此之时人伦尚明人心尚正天下之人无贤愚无贵贱交口合辞以为不可独士大夫之顽钝嗜利无耻者数軰起而和之清议不容诟骂唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑上听然后所谓和议者翕然以定而不可破自是以来二十余年国家忘仇敌之事而怀宴安之乐桧亦因是借外权以专宠利窃主柄以遂奸谋而向者冐犯清议希意迎合之人无不夤縁骤至通显或乃踵桧用事而君臣父子之大伦天之经地之义所谓民彛者不复闻于搢绅之间矣士大夫狃于积衰之俗徒见当时国家无事而桧与其徒皆享成功无后患顾以忘雠忍辱为事理之当然主议者慕为桧防说者慕其徒一雄唱之百雌和之癸未之议发言盈庭其曰金世雠不可和者尚书张公阐左史胡公铨而止耳自余盖亦有谓不可和者而其为说不出乎利害之间又其余则虽平时号贤士大夫慨然有六千里为雠人役之叹者一旦进而立乎庙堂之上顾乃惘然如醉如幻而忘其畴昔之言厥或告之曰此处士之大言耳呜呼秦桧之罪所以上通于天万死而不足以赎者正以其始则唱邪谋以误国中则挟敌势以要君使人伦不明人心不正而末流之弊遗君后亲至于如此之极也夫惟三纲不立是以众志无所统系而上之人亦无所慿借以为安斯乃有识之士所为长虑却顾而凛然以寒心者而说者犹曰姑以众论之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是未知前日人伦之明而今日人伦之不明前日人心之正而今日人心之不正也且若必以人之众寡为胜负则夫所谓士大夫是和之多者又孰若六军万姓之多耶今六军万姓之言则是二公之言而已盖君臣父子之大伦天之经地之义而所谓民彛者其于世也有明晦其在人也无存亡是以虽当頽坏废弛之余邪议四起无复忌惮而不能斩伐销铄使之无作也奈何不聼于此顾反决得失于前日所谓顽钝嗜利无耻者之余谋此已坠之三纲所以未能复振已隳之万事所以未能复理而上之人终亦未能有所慿借以成安强之势也今南北甫驩中外无事迂愚左见所谓万世必报之雠者固无所复发其口矣窃伏世间不胜愤叹因读魏元履所以叙次戊午谠议为之慨然流涕盖伤其祸殃之自始也懐不能已姑论其始终槩梗如此以发明元履所为叙次之意并以致草野孤臣毕义愿忠之诚当国者傥有取焉则犹足以禆庙谟之万一而非区区之所敢望也】胡明仲豫让论【君子为名誉而为善则其善必不诚人臣为利禄而効忠则其忠必不尽虽然滔滔皆是也之人也殆庶几乎羙观而不足于夷攷矣使智伯有后而豫子为之奋不顾身其报仇之心未可知也智伯无后矣气势无可倚富贵无可求矣子孙无所可托矣而让也不忘国士之遇以死许之至再至三而愈笃则无所为而为之者故曰真义士也此非特可以为委质事人之法无所为而为善虽大学之道不过如是也襄子知其如此独无以勉而旌之乎而终于杀之何以为人臣而不懐二心之劝哉前史列让于侠士非也】
　　诗集雪耻除凶【丨丨酬百王丨丨报千古唐太宗】挺身张目【丨丨艰难际丨丨视冦雠杜甫诗】















　　古今合璧事类备要续集卷五十三
　　钦定四库全书
　　古今合璧事类备要续集巻五十四
　　宋　谢维新　撰
　　恩雠门
　　报怨　附　【不修怨】
　　事理发挥【与报雠同】
　　事类以怨报【丨丨丨怨则民有所惩表记】以直报【子曰何以报德丨丨丨怨以德报德语】置莝豆【魏相魏齐笞击范雎雎佯死即巻以箦置厠中范雎得出遂相秦号曰张禄而魏不知以为范雎死矣魏闻秦且东伐韩魏魏使须贾于秦范雎闻之为微行敝衣闲歩之邸见须贾须贾见之惊曰范叔无恙乎曰为人庸赁须贾哀之畱与坐饮食乃取其一绨袍赐之因问秦相张君雎曰主人翁愿为君借大车驷马于主人翁范睢归取大车驷马为须贾御之入秦相府须贾立门下待睢良久问门下曰范叔不出何也门下曰乃吾相张君也须贾大惊自知见卖乃肉袒膝行因门下人谢罪范睢曰汝罪有三所以得无死者以绨袍恋恋有故人之意故释公入言之昭王罢归范雎大供具尽请诸侯使坐堂上饮食甚设而坐须贾于堂下丨丨丨其前令两黥徒夹而马食之又曰范睢眦睚之怨必报本传】封羮颉【汉髙祖怨丘嫂之轑崟丨其子为丨丨侯楚元王传】毋效丁【丁公为项羽将尝窘髙祖于彭城西及项氏防丁公谒见高祖以丁公徇军中曰丁公为项王臣不忠使项氏失天下遂斩之曰使后为人臣者丨丨丨公也季布传】请斩错【晁错为御史大夫使吏按袁盎受呉王财物言呉楚不反抵罪及呉楚果反错欲治盎盎恐夜见窦婴为言呉所以反愿至上前口对状婴入言上乃召盎盎对曰方今计独有斩错发使赦呉楚三国复其故地上曰吾不爱一人以谢天下乃召错斩东市】斩醉尉【汉李广以将军击匈奴坐亡失多与故頴隂侯屏居蓝田南山中射猎尝从一骑出从人田间饮还至覇陵尉醉呵止广广骑曰故李将军尉曰今将军尚不得夜行何故也广宿亭下居无何武帝召广为右北平太守广请覇陵尉与俱至军斩之上书谢罪上报曰报忿除害捐残去杀朕之所图于将军也若廼免冠徒跣稽颡请罪岂朕之指哉将军其率师东辕以临右北于盛秋】斩掾吏【汉张敞事见后集京尹门】毋入偃门【元朔中徐偃言齐王有淫泆之行上拜偃为齐相至齐徧召昆弟賔客防五百金与之数曰吾始贫时昆弟不我衣食賔客不我内门今吾相齐诸君迎我或千里吾与诸君絶矣丨复丨丨丨乃使人告王与姊奸事动王王自杀上大怒以为偃刼其主令自杀偃方贵幸时客以千数及族死无一人视独孔车收葬焉上闻以车为长者本传】陈防嚣计【马援上书曰夫居前不能令人轾居后不能令人轩与人怨而不能为人患臣所耻也愿诣行在所丨丨隗丨丨】加享杖罚【晋何曽位太宰性华侈都官从事刘享尝奏曾以铜钩黻纼车茔牛蹄角后曽辟享为掾或劝勿应享谓至公之体不以私憾遂应辟曽因小事丨丨丨丨外寛内忌如此】加吏鞭棰【梁沈瑀为余姚令始至富吏皆鲜衣羙服自别瑀怒悉令着芒屩麄布侍立终日足有蹉跌輙丨鞭棰瑀微时尝至余姚鬻瓦器为富吏所辱故报之】操所不乐【许收恃功骄慢尝于众坐呼曹操小字曰某甲卿非我不得冀州也操笑曰汝言是也然内不乐后竟杀之汉献纪】导所甚防【周顗曰今年杀贼奴取金印如斗大繋肘王导甚防之顗为王敦所害本传】孙秀宿恨【孙秀旣恨石崇不与緑珠又憾潘岳昔遇之不以礼后秀为中书令岳省内见之因唤曰孙令忆畴昔周旋否秀曰中心藏之何日忘之岳父文德为琅琊太守孙秀为小吏给使岳数踧踏不以人遇之后收石崇及岳石先送市亦不相知潘后至石谓潘曰安仁卿亦复尔耶潘曰可谓白首同所归潘金谷诗云投分寄石友白首同所归乃成其防世说】右军嫌隙【王右军素轻蓝田述蓝田晩节论誉轻重右军尤不平蓝田于防稽丁艰停山隂治丧右军代为郡佯言出吊连日不果后诣门自通主人既哭不前而去以陵辱之于是嫌隙大搆后蓝田临杨州右军尚在郡初得消息遣一参军诣朝廷求分防稽为越州使人受意失防大为时贤所笑蓝田宻使从事数其在郡不法以先有隙令自为其宜右军遂称疾去郡以愤慨致终】延赏宿憾【张丨丨与李晟有丨丨及俱入朝韩滉从容邀晟平憾且使荐延赏于帝复拜平章事旣而宴禁中帝出瑞锦一端以示和解因为子求婚延赏不许晟曰吾武夫虽有旧恶杯酒即解儒者难犯外睦而内含怒今未许婚衅未忘也本传】贬晏忠州【杨炎为吏部侍郎刘晏为尚书盛气不相下晏治元载罪而坐贬及炎执政衘宿怒将为载报仇遂罢丨丨丨丨刺史炎必欲其罪知庾凖与晏素憾乃擢为荆南节度使凖即奏晏与朱泚书语言怨望又葱卒擅取官物胁诏使谋作乱炎证成之建中元年诏中人赐晏死天下以为寃】出逢巴州【李吉甫为相多修旧怨唐宪宗通鉴薛逄与刘瑑相善瑑词艺不逮逢逢毎侮之后瑑作相逢为郎官有荐薛逢知制诰者瑑以故事给须歴郡县丨丨为丨丨刺史又见同年门】恩怨必报【李训郑注平生丝髪恩怨无不报者唐文宗纪】恩雠皆报【桑维翰拜相故人韩鱼通谒公黙不语鱼退曰桑公吾故人今见之有不可犯之色翌日告别公曰吾奏子姓名授子学士俄有二人持箱中有黄诏及袍笏之类公置酒开怀曰未炳秀才安乎顷取相爱爲吾召来一如鱼礼他日又曰羗岵秀才何在最相鄙薄君子不念旧恶为吾作书召之当与一官岵至怱有数人执岵云羗岵谋反罪当处斩岵大呌曰韩鱼召我来受官我何罪乃斩之鱼乃告疾还乡一日公坐小轩见岵来曰相公生杀在已岵昔日同场屋闲相谐谑乃戏笑耳相公何报之深也吾上防于天帝矣公曰吾为子饭僧诵佛书可乎岵曰得君之命而已公不久果死青鎻】出普河阳【窦仪开寳中为翰林学士时赵普专政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠直亮社稷之镇帝不悦仪归言于诸弟张酒引满语其故曰我必不作宰相然亦不诣朱崖吾门可保矣旣而召学士卢多逊多逊尝有憾于普又喜其进用遂攻普之短出镇河阳普之罢甚危赖以旧勲脱祸多逊遂参知政事作相太平兴国七年普复入相多逊有崖州之行是其言之騐也】贬卢崖州【见上】造成案底【富郑公与韩公议不合富恨之至不吊魏公丧富公守某州鲁直为尉久未之任在路迁延富有所闻大怒及到遂不与交代后幕干劝之方肯及鲁直在史馆修韩魏公传使人问富曽吊韩丧否知其不曽遂以此事送下案中丨丨丨丨后人虽修去此事而有案底竟不可去鲁直也可谓但魏公年年却使人去郑公家上寿恁地便是富不如韩较寛朱语録】
　　不修怨不宿怨【万章曰象日以杀舜为事云云封之有庳有之人奚罪焉仁人之于弟也不藏怒焉丨丨丨焉亲爱之而已矣孟子】不含怒【周公曰呜呼自殷王中宗及高宗及祖甲及我周文王玆四人廸哲厥或告之曰小人怨汝詈汝则皇自敬德厥愆曰朕之愆允若时不啻不敢丨丨丨】不念旧恶【子曰伯夷叔齐丨丨丨丨怨是用希语】亦耻匿怨【子曰匿怨而友其人左丘明耻之丘亦耻之】得仁何怨【冉有入曰伯夷叔齐何人也曰古之贤人也曰怨乎曰求仁而丨丨又丨丨】在邦无怨【仲弓问仁云云已所不欲勿施于人丨丨丨丨在家无怨并同上】窃灌楚【梁大夫宋就为边县令与楚隣界梁楚边亭皆种梁亭劬力数灌其羙楚人窊而希灌其恶楚令以梁之羙怒因徃夜窃搔梁梁觉之欲徃报搔楚宋就曰是搆怨之道也乃令夜徃丨为楚丨楚且徃则已灌伺而察之则梁亭为也楚令大恱因具告楚王楚王乃谢以重币故梁楚之讙由宋就也贾谊新书】又饩晋粟【僖十五年初晋饥秦输之粟秦饥晋闭之籴故秦伯伐晋战于韩原获晋侯是嵗晋又饥秦丨丨之粟曰吾怨其君而矜其民姑树德焉左】卒相管仲【鲍叔帅师来言曰子紏亲也请君讨之管召雠也请受而甘心焉乃杀子紏于生窦召忽死之归而以告曰管夷吾治于高傒使相可也公从之左庄九】卒见寺披【晋文公入寺人披请见公使让之且辞焉曰蒲城之役君命女一宿女即至其后余从狄君以田渭濵女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命马行者甚众岂惟刑臣公见之以难告左僖二十四】遽见头须【晋侯之竖头须守藏者也其出也窃藏以逃尽用以求纳之及入求见公辞焉以沭谓仆人曰沭则心覆心覆则图反宜吾不得见也居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公丨丨之左僖二十四】卒用孟明【晋败秦师于殽获孟明视以归文嬴请之使归公许之秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大德左僖三十三】因赦季布【见前解纷注】卒善田甲【汉韩安国为梁中大夫坐法抵罪狱吏田甲辱之安国曰死灰独不复然乎甲曰然即溺之居无几汉拜安国为梁内史起徒中为二千石田甲亡安国曰甲不就官我防而宗甲肉袒谢安国笑曰公等足与治乎卒善遇之】至门谢罪【周赧王三十六年赵以蔺相如为上卿位在亷颇之右颇曰我为赵将有功相如徒以口舌而位居上吾羞不忍为之下宣言曰我见相如必辱之相如闻之毎朝尝称病不欲争列出而望见辄引车避匿其舍人皆以为耻相如曰子视亷将军孰与秦王曰不若相如曰夫以秦王之威而相如廷叱之辱其羣臣相如虽驽独畏亷将军哉顾吾念之强秦之所以不敢加兵于赵者以吾两人在也今两虎方鬬势不俱生吾所以为此者先国家之急而后私雠也亷颇闻之肉袒负荆丨丨丨丨遂为刎颈交】同车共出【汉光武二年贾复部将杀人頴川太守冦恂捕而戮之复以为耻谋杀恂恂知其谋不欲与相见姊子谷崇曰崇将也得带劒侍侧卒有变足以相当恂曰不然昔蔺相如不畏秦王而屈于亷颇者为国也乃敕属县盛供具储酒醪执金吾军入界一人兼二人之馔恂出迎于道称疾而还复勒兵欲追之而吏士皆醉遂过去恂遣谷崇以状闻帝乃徴恂至引见时贾复先在坐欲起相避帝曰天下未定两虎安得私鬬今日朕分之于是并坐极欢遂丨丨丨丨结友而去通鉴】不忘上寿【见前造成案底注】何暇恤私【赵清献为御史力攻陈恭公范文正公范蜀公知谏院独救之清献遂并劾蜀公党宰相懐其私防蜀公复论御史以隂事诬人是妄加人以死罪请下诏斩之以示天下熈宁初蜀公与时论不合求致仕或欲遂谪之清献不从或曰彼不尝欲斩公者耶清献曰吾方论国事丨丨丨丨怨方蜀公辨恭公时世固不以为过至清献之言闻者尤叹服云石林燕语】不省前言【孙文懿公眉州人少时家贫欲典田赴试京师自经县判状尉李昭言戏之云似君人物求试京师有几文懿以第三登第后判审官院李昭言者赴调见公恐甚意公不忘前日之言也公特差昭言知眉州又公尝聚徒荣州得束修之物持归为一村镇将悉税之至公任监左藏库镇将者部川绢纲至见公愧惧公慰藉之赠黄金一两其盛德如此闻见録】不怨防劾【文潞公以太尉畱守西京唐介参政之子义问为转运判官文潞公谓曰仁宗朝先参政为防谏以言某谪官某亦罢相判潭州未几某复召还相位某上言唐某所言正中臣罪召臣未召唐某臣不敢行仁宗用某言起参政通判潭州寻至大用与某同执政相知为深闻见録】不易台记【陈希亮字公弼刚正人也嘉祐中知鳯翔府东坡初擢制科签书判官事吏呼蘓贤良公怒曰府判官何贤良也杖其吏不顾或谒入不得见故东坡客次假寐诗云虽无性命忧且复忍斯须后九日独不预府宴登真兴寺阁诗云忆弟恨如云不防望乡心似雨难开其不堪如此又诗案云任鳯翔府佥判为中元节不过府防罚铜八斤亦公弼案也坡作斋醮祷祈诸神文公弼必涂墨改定数徃返至为公弼作凌虚防记曰东则秦穆公祈年槖泉南则汉武帝长杨五柞北则隋之仁寿唐之九成计一时之盛宏杰诡丽坚固而不可动者岂特百倍于防而已哉然数世之后欲求其髣髴破瓦頽垣无复存者旣已化为禾黍荆棘丘墟垅亩矣而况于此防欤夫防不足恃于久长而况于人事之得丧忽徃而忽来者欤或者欲以夸世而自足则过矣公弼覧之笑曰吾视蘓明允犹子也某犹孙子也平日不以辞色假之者以其年少暴得大名惧夫满而不胜也乃不吾乐耶不易一字亟命刻之石朱语録】快怨佳人怨【刘禹钖桞子厚与武元衡素不协二人之贬元衡为相时也禹钖为靖共丨丨丨以悼元衡之死其实快之子厚古东门行亦然朱语録】东门行【见上注】
　　诗集中道絶【弃捐箧笥中恩情丨丨丨班媫妤怨歌行】多容忤【希怨犹怒丨丨竟丨强桞】冩余恨【怨句丨丨丨坡】
　　不修怨聊相赎【德怨丨丨丨前人】常自嗟【红顔胜人多薄命莫怨春风丨丨丨欧公明妃曲】









　　古今合璧事类备要续集卷五十四
　　钦定四库全书
　　古今合璧事类备要续集卷五十五
　　宋　谢维新　撰
　　祸福门
　　祸福　附　【致祸　嫁祸　乐祸避祸　防患　畏患】
　　事理发挥【祸福善恶之报也然人皆知求福而不知所以为善皆知避祸而不知所以去恶徃徃求福而福不应避祸而祸不免是非天之不仁也而所以感召之者未善也故祸毎加于小人而福常归于君子善恶之报昭昭矣或者为善未必福应而反得祸为恶未必祸应而或得福则以为天理有时而或爽也愚谓善有时而得祸恶有时而获福者天之未定也善积而祸必防恶盈而福必消者天之终定也书曰惟吉防不僣在人惟天降灾祥在德焉可厚诬哉】
　　事类善不善【作丨降之百祥作丨丨降之百殃书】能不能【丨者飬之以福丨丨者败之以取祸左成十三年】自求福【丨丨多丨诗】自求祸【是丨丨丨也祸福无不自己求之者孟子】不惧不喜【君子祸至丨丨福至丨丨家语】所倚所伏【祸兮福丨丨福兮祸丨丨老子】德福之基【夫丨丨丨丨也无德而福犹无基而厚墉也其坏无日矣晋语】言祸之门【多丨多败是丨丨丨也家语】牛生白犊【宋人有好行仁义者三年不懈家无故黒丨丨丨丨以问孔子曰此吉祥也以荐上帝居一年父无故而盲其牛复生白犊又问孔子曰吉祥也复教以祭居一年其子复无故而肓其后楚攻宋围其城丁壮者皆乘城而战死者大半此人以父子有疾皆免及解围而疾俱复列子】鸢堕腐鼠【虞氏者梁富人也登高楼临大路设乐陈酒击博其上而防侠相随行楼下博者射中而笑丨丨丨丨而中之防侠相与语曰虞氏富久矣常有轻人之志乃辱我以腐鼠请防其家夜乃攻虞氏大防之列子】何不为福【勾践之困于防稽喟然叹曰吾终于此乎种曰汤系夏防文王囚羑里晋重耳奔翟齐小白奔莒其卒王覇由是观之何遽不为福乎史越世家】安知非祸【北叟塞上之翁也马无故亡入胡人吊之翁曰安知非福乎后其马将胡骏马而归人贺之翁曰丨丨丨丨乎其子骑堕而折臂人吊之曰安知非福乎后胡兵大出丁壮者战死唯子以跛故得父子相保故以北叟知祸福相因倚而生也淮南子】包藏祸心【赵孟曰楚使子圉聘于郑郑使行人子羽与之言曰大国无乃丨丨丨丨以图之】毋为祸梯【史记赵武灵王时公子章欲作乱李兊谓相国肥义曰子胡不称疾传政毋为怨府丨丨丨丨】致祸虞叔有玉【见前贪浊门】子罕辞玉【宋人有得玉献诸丨丨子罕弗受曰我以不贪为寳尔以玉为寳若以与我皆丧寳也不若人有其寳稽首告曰小人懐璧不可以越乡纳此以请死也使玉人攻之富而后使复其所左襄十五年】直言必及【晋伯宗每朝其妻必戒之曰子好丨丨丨丨于难后晋三却害伯宗成十五年】小才见杀【盆成括仕于齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则亦足以杀其躯而已矣】勇死知困【子路以丨丨苌以丨丨淮南子】俊死辩亡【酆舒以丨丨邓析以丨丨唐元载传】错以智死【晁丨丨丨丨桓谭传】舜以言死【张敞椽絮舜私归其家曰五日京兆耳安能复案事敞闻舜语收繋狱死】好鍜见憾【晋嵇康性絶巧而丨丨宅中有一桞树甚茂激水环之毎夏月居其下以鍜钟会贵公子也精练有才辩故徃造焉康不为之礼而鍜不辍良久会去康曰何所闻而来何所见而去会曰闻所闻而来见所丨而去以此丨之言于文帝曰嵇康卧龙不可起公无忧天下顾以康为虑耳帝旣昭信会遂害之】料事见忌【后杨修有俊才为丞相曹操主簿尝出行筹操有问外事乃逆为答记勑守舍儿若有令出依此通之旣而果然操怪其速亷之知状忌修后因事杀之】游说被刑【李陵降匈奴上问太史令司马迁盛言陵事亲孝与士信奋不顾身以狥国家之急今举事一不幸全躯保妻子之臣随而媒蘖其短上以迁诬罔为陵丨丨下迁腐刑】诽谤遭诛【孔融以对孙权使有丨丨之言坐弃世东汉】骄慢被杀【许攸恃功丨丨尝于众坐呼曹操小字曰某甲卿非我不得冀州也操笑曰汝言是也然内不乐后竟杀之】瞪视欲杀【杜甫尝醉登严武牀丨丨曰严挺之乃有此儿武防之一日丨丨甫集吏于门武将出冠钩于帘者三左右白其母奔救得止】
　　嫁祸吾皆不欲【季氏将伐颛臾冉有曰夫子欲之丨二臣者丨丨丨也论语】此非得为【孟子之平陆谓其大夫曰子之持防之士一日而三失伍则去之否乎曰不待三然则子之失伍也亦多矣曰丨丨距心之所丨丨也孟公孙丑下】欲反其雠【楚杀伍奢其子贠如呉言伐楚之利公子光曰是宗为戮而丨丨丨丨不可从也左昭二十】欲嫁其祸【赵豹曰韩氏所以不入秦者丨丨丨丨于赵也赵世家】言陵所误【公孙敖深入匈奴迎李陵敖军无功还因曰捕得生口丨李丨教单于为兵以备汉兵故臣无所得上于是族陵家通鉴】欲上自将【七国反错丨令丨丨丨兵而已居守汉景帝纪】
　　乐祸偏舞乐祸【王子頺享五大夫乐及丨丨郑伯曰王子頺歌舞不倦丨丨也左庄二十年】背施幸灾【秦饥乞籴于晋晋人弗与庆郑曰丨丨无亲丨丨不仁丨丨丨丨民所弃也左僖十四年】利人之难【丨丨丨丨昭五年】利人之几【丨丨丨丨宣十二年】乐人之祸【王宏素与司校尉胡种有隙及宏下狱种遂廹促杀之宏临命诟曰胡种丨丨丨丨祸将及之后汉王允传】乘人之弊【周伯仁好丨丨丨丨】
　　避祸括囊无咎【丨丨丨丨象曰慎不害也易坤卦】勿药有喜【九五旡妄之疾丨丨丨丨注非妄而药之则凶】全身远害【丨丨丨丨诗】见几不俟【君子丨丨而作丨丨终日易繋】结茅表井【楚子伐萧王遂围萧萧溃申公巫臣曰师人多寒王廵三军拊而勉之三军之士皆如挟纩遂于萧还无社萧大夫与司马卯言呼申叔展皆楚大夫叔展曰有麦麴乎曰无有山麴穷乎曰无二物所以御湿使无社逃泥水中无社不解故曰无军中不敢正言故谬语河鱼腹疾柰何叔展言无御湿药将病曰目于眢乌丸切废井也井而拯之若为茅绖哭井则已叔展又教丨丨以丨丨须哭乃应以为信明日萧溃申叔视其井则茅绖存焉号而出之】浮舟泛海【范蠡与勾践旣防呉为书辞王乗丨丨丨自齐遗大夫种书曰蜚鸟尽良弓藏狡兎死走狗烹越王为人长颈鸟喙可与共患难不可共安乐子何不去种见书称病不朝人或谗种作乱越王乃赐种劒种遂自杀】鼓箎乞食【伍子胥载槖而出昭关夜行昼伏至于陵水无以糊其口膝行蒲伏稽首肉袒丨丨丨丨于呉市范雎传】髠钳布衣【季布为任侠有名项籍使将兵数窘汉王籍防髙祖购求千金布匿濮阳周氏乃丨丨丨丨褐置广桞车中丧车也】解臝刺船【汉陈平自楚间行仗劒亡渡河船人见其羙丈夫独行疑其亡将要下有寳器金玊目之欲杀平平心恐丨衣丨而佐丨丨船人知其无有乃止】亡抵于褎【山阳张俭为中常侍侯覧所怨覧为刋章下州郡捕俭俭与融兄褎有旧丨丨丨丨不遇时融年十六俭少之不告融见其有窘谓曰兄虽在外吾独不能为君主耶因畱舍之后事泄俭得脱走遂并收褎融送狱狱人未知所坐融曰保纳舍藏者融也当坐之褎曰彼来求我非弟之过请甘其罪吏问其母母曰家事任长妾当其辜一门争死后竟坐褎焉】逃归于嵩【后汉赵岐字邠卿为京兆郡曹时中常侍康衡兄琦为虎牙都尉郡人以进不由德卿侮之岐又数为贬议琦后为京兆尹果尽杀岐家属岐逃难四方自匿姓名卖饼北海市中时孙嵩年二十余察岐非常人呼与共载岐惧失色嵩宻问曰视子非卖饼者又相问而色动不有重怨即亡命乎我北海孙賔石阖门百口势能相济岐以实告之遂以俱归藏岐复壁中数年作戹屯歌三十三章诸康死防因赦乃免】捷歩完免【后汉任文公晓天官风星秘要为司空掾平帝即位称疾归家王莾簒后文公推数知当大乱乃课家人负物百斤环舍趍走日数十倒时人莫知其故后兵冦并起其逃亡者少能自脱惟文公大小负粮丨丨悉得丨丨】诈死逃窜【杜根和熹邓后临朝根以安帝年长宜亲政事乃上书直谏太后大怒收根囊盛扑杀之执法者私语行事人使不加力旣而载出城外根丨丨三日目中生蛆因丨丨及邓氏诛根方归徴拜侍御史】毋重吾祸【范滂以钩党坐系狱后事释南归南阳士大夫迎之者数千两同囚乡人殷陶黄穆卫侍于滂应对賔客滂谓陶曰今子相随是重吾祸也遂遣还乡里本传】每輙言佳【司马徽字德操括囊畏谨有以人物问者不辨其高下丨丨丨丨妇谏之曰人质疑问君一皆言佳岂咨君之意乎徽曰如君言亦复佳世说】诈醉免疑【晋王允之字景猷揔角从伯敦谓无似已恒以自随出则同舆入则共寝敦尝夜饮允之辞醉先卧敦与钱鳯谋逆允之悉闻其言虑王敦疑已便于卧处大吐衣靣并汚鳯出敦果照视见允之卧吐中以为大醉不复疑之时父舒为廷尉允之还都定省以敦鳯谋议白舒与王导俱启明帝】命驾见几【晋张翰字季鹰呉人纵任不拘时号江东歩兵防稽贺循入洛经呉阊门于船中弹琴翰初不相识就循言谈知其入洛翰曰吾亦有事北京便同载去不告家人齐王囧尉为大司马掾囧时执权翰谓同郡顾荣曰天下纷纷祸难未已夫有四海之名者求退良难吾本无望于时子善以明防前以智虑后荣执手怆然曰吾亦与子采南山蕨饮三江水耳翰因秋风起思呉中菰菜莼鲈鱼鲙曰人生何能覊宦数千里以要名爵乎遂丨丨归俄而囧败人皆谓之丨丨】把酒相欢【裴度晩莭颇浮沉为自安计不复有经济意乃治第东都野服萧防与白居易刘禹钖爲文章丨丨穷昼夜丨丨不问人间事本传】阖戸避谤【陆贽旣放荒远常丨丨人不识其靣丨丨不著书本传】买田自汚【崖在陈一日方食进奏报至且食且读旣而抵案恸哭久之哭止复弹指乆之弹止骂詈乆之乃丁晋公逐莱公也崖知其祸必及已乃延三大户于便坐与之博袖间出私骰子胜其一坐乃丨丨宅为归计以丨丨晋公闻之亦不害也余谓此智者为之贤者不为也贤者有义而已宁避祸哉祸岂可避耶谈丛】
　　防患见兎顾犬【庄辛谓楚襄王曰丨丨而丨丨亡羊而补牢未为晩也战国防】曲突徙薪【见前】为长太息【臣窃惟天下事势可为痛哭者一可为流涕者二可丨丨丨丨者六云云贾谊治安防】着恐不知【汉息夫躬数危言高论自恐遭害丨丨丨丨略云灵泱鬱将安归兮鹰集横厉鸾徘徊兮矰若浮焱动则机兮丛棘栈栈曷可栖兮发忠忘身自绕罔兮宛颈折翼容得徃兮涕泣流兮汍兰心胸结兮伤肝仰天光兮自列昭上帝兮我察秋风为我唫行云为我隂嗟若是兮欲我畱抚神龙兮防其湏游旷逈兮反亡期雄失据兮世我思后数年诛如其言】重关复璧【李林甫自以多结怨常虞刺客出则歩骑百余人为左右翼金吾静街前区在数百歩外公卿走避居则丨丨丨丨以石甃地墙中置板如防大敌一夕屡徙牀虽家人莫知其处】被甲衣袍【向敏中除平章事坐事出知永兴驾幸澶渊宻诏尽付西鄙得便宜从事防邦人大傩有告禁卒欲倚傩为乱者宻使麾兵丨丨丨丨伏庑下幕中明日尽召賔僚兵官置酒纵阅无一人预知者命傩入先令驰骋于中门外后召至阶公振袂一挥伏卒齐出尽擒之果怀短刃即席诛之勦讫屏尸亟命灰沙扫庭张乐宴饮賔从股栗归田録】
　　思患无忘槛车【管仲将兵遮莒道射桓公中钩后鲁桎梏管仲而送于齐齐以为相谓桓公曰愿君无忘射钩臣丨丨丨丨】不忘巾车【冯异朝京师引见帝谓公卿曰是我起兵时主簿也为吾披荆棘定关中旣罢赐以珍寳衣服钱帛诏曰仓卒芜蒌亭豆粥滹沱河麦饭厚意久不报异稽首谢曰臣愿国家无忘河北之难小臣丨丨丨丨之恩尤武获异于巾车故云巾车乡名也】方谨守文【唐太宗尝问创业守文孰难龄曰方时草昧羣雄角逐攻破乃降战胜乃尅创业则难魏徴曰王者之兴必乘衰乱覆昏暴殆天授人与者旣得天下则安于骄逸人欲静徭役毒之世方敝衰刻穷之国繇此衰则守文为难帝曰龄从我定天下冐万死遇一生见创业之难征与我安天下畏富贵则骄骄则怠怠则亡守文之为不异然创业之不昜既徃矣守文之难方与公等谨之通鉴本纪】无忘创业【唐庄宗患宫中暑湿不可居遣宫苑使王允平营楼郭崇韬曰愿陛下丨丨丨丨之难常如河上则可使繁暑坐变清凉庄宗黙然终遣允平起楼】
　　祸福陆龟杂说【邰侯姜女之生子也始弃之命之曰弃宋苪司徒之生女也始弃之亦命之曰弃邰弃为稷官烝民赖之宋弃羙而生佐几移宋国名之同也奚伤舜重瞳子项羽亦重瞳子形之类也奚病择其道如何耳季札以乐卜赵孟以诗卜襄仲归父以言卜子游子夏以威仪卜沈尹氏以政卜孔成子以礼卜其应也如响无他图在精诚而已不精诚者不能自卜况吉凶他人乎】元次山出规【元子门人叔将出逰三年及还元子问之曰尔去我久矣何以异乎对曰叔将始自山中至长安见权贵之盛心愤然窃悔比年于空山穷谷与夫子甘饥寒爱水木而已不数月王公大人卿相近臣之门无有至者及一年有向与欢宴过之可吊有始拜侯已闻就诛岂不裂封疆土未识岂无印绶怀之未暖其客得禄位者随死得金玉者皆孥参逰防者或刑或免叔将之身如犬逃者五六似鼠藏者八九当其时环望天地如置在杯土之中元子闻之叹曰叔将汝何思而为乎汝若思为社稷之臣则非正道不进非忠信不言虽手足斧钺口能出声犹拯忠言与气偕絶汝若思为禄位之臣犹当避赫赫之路显显之机如下廐粟马齿食而已汝忽然望权势而徃自致身于刑祸之方得防骨载肉而归幸也大矣二三子以叔将为戒乎】欧阳公史賛【夫吉凶之于人犹影响也而为善者得吉常多其不幸而罹于凶者有矣为恶者未始不及于凶其幸而免者亦有时焉而小人之虑遂以为天道难知为善未必福而为恶未必祸也】
　　避祸王蔼风诈【礼法不可斯须而去有以礼法而为灾忠信不可斯须而去有以忠信而为祸礼法非灾人之端忠信非祸人之本理或有害则礼法忠信为祸人之萌狂瞽人之所恶也效之则恐不及其真荒酗人之所耻也履之则恐不自其性狂瞽诚可恶也荒酗诚可耻也临难而保全则狂瞽荒酗为藏身之薮礼法忠信直也狂瞽荒酗诈也以之保全则直不如诈之功呜呼三皇之前无所用五帝之后无所不用】桞子敌戒【皆知敌之仇而不知为益之尤皆知敌之害而不知为害之大秦有六国兢兢以强六国旣除乃亡晋败楚鄢范文为患厉之否圗举国造怨孟孙恶臧孟死臧恤药石去矣吾忘无日智能知之犹卒以危矧今之人曽不是思敌存而惧敌去而舞废备自盈秪益为瘉敌存防祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎】皮日休鹿门隐书序【醉醉隐于鹿门不醉则游不游则息息于道思其所未至息于文慙其所未周故复草隐书焉呜呼古圣王能旌山夫谷民之喜者意在斯乎或曰仲尼修春秋纪灾异近乎怪言虎贲之勇近乎力行衰国之政近乎乱立祠祭之礼近乎神将圣人之道多岐而难通也奚有不语之意也曰夫山鸣鬼哭天裂地坼怪甚也圣人谓一君之暴灾挻天地故讳耳然后世之君犹有穷凶以召灾拯暴以市异者矣夫桀纣之君握钩伸鐡抚梁易柱手格熊罴走及虎兕力甚也圣人隐而不言惧有力而虐物贪勇而丧生然后世之君犹有喜角觝而忘政爱拔距而过贤者寒浞窃寳子顽通母乱甚也圣人隐而不言惧来世之君为蛇豕民为淫蜮然后世之君犹有易内以乱国通室以乱邦者夏启乘龙周穆防瑶池神甚也圣人隐而不言惧来世之君以幻化致其物以左道成其乐后世之君犹有黩封禅以求生恣祠祀以祈欲者呜呼圣人发一言为当世师行一行为来世轨岂易容而传哉当仲尼之时茍语怪力乱神也吾恐后世之君怪者不在于妖祥而在于政教也力者不在于角觝而在于侵陵也乱者不在于祍席而在于天下也神者不在于机鬼而在于宗庙也若然者其道也岂多岐哉】陈靖彭祖观井图铭【淳化中予将命之狄丘道由彭门有客得彭祖观井图以为贶中有防榭人物山水森森然盖状其佳象幽致表绘亊之工予无取所慕者惟彭氏靣井而覆之以轮背树而防之以绳凭杖敛躬局蹐而迎视兢然若将坠也呜呼古人临亊而惧之有若是检身远害之有若是后之君子得无效欤予实好古者歴考其迹于传记虽夐而难信且夫子云窃比于我老彭亦其騐也故作铭于座右曰至哉古人远害全身战战兢兢慎若履氷朽索之驭纳隍是虑天子则之鸿休永据存而惧亡系于苞桑诸侯则之其国必昌若舟弗济夕惕而厉大夫则之其家孔炽直哉惟清执虚如盈士子则之其道元亨不争在丑无愧屋漏庶人则之其食孔阜吾省予行吾慎予守窃比老彭式介眉寿】司马君实保身说【天下有道君子扬于王庭以正小人之罪而莫敢不服天下无道君子括囊不言以避小人之祸而犹或不免倘人生昏乱之世不在其位四海横流而欲以口舌救之臧否人物激浊扬清撩蛇虺之头践虎狼之尾以至身被淫刑祸及朋友士类殱防而国随以亡不亦悲乎夫惟郭泰旣明且哲以保其身申屠蟠见几而作不俟终日卓尔其不可及也】
　　诗集行文天合知【君丨君丨丨丨丨见君如此我伤悲祗残三日兵戈后才到孤村雨雪时着卧衣裳难办洗旋求粮食莫供炊地炉不暖柴枝湿犹把求授小儿杜荀鹤赠李镡镡自维扬避乱东入中山】善恶理如此【顔回饮瓢水陋巷枕曲肱盗跖猒人肝九州恣横行回仁而短命跖寿死免兵愚夫仰天呼祸福岂足慿跖身一腐鼠死朽化无形万世尚遭戮笔诛甚刀刑思其生得所豹犬饱臭腥顔子圣人徒生知自诚明惟其生之乐岂减跖所荣死也至今在光辉如日星譬如埋金玉不耗精与英生死得失间较量难重轻丨丨丨丨丨毋尤天不平欧阳永叔顔跖】切勿恃何妨【仁者难逢思有常平居丨丨丨丨丨争先径路机关恶近厚语言滋味长爽口物多须作病快心亊过必为伤与其病后能求药不若病前能自防邵尧夫诗】何为亦穷辱【黄雀死弹丸厥罪在啄粟翡翠不近人丨丨丨丨丨临川】举足畏逢【丨丨丨丨丨低头惟避谤欧】









　　古今合璧事类备要续集卷五十五
　　钦定四库全书
　　古今合璧事类备要续集卷五十六
　　宋　谢维新　撰
　　报应门
　　隂报　附　【善报　恶报】
　　事理发挥【闻之昔人所谓隂德者如人耳鸣已独知之人无知者如有所作动欲人知何隂之有斯言防哉今人乍有一善即要人知安得有人所不知而自知之者借使有之亦必有心于福田利益责区区之报于冥冥之中福田利益可以无心得而不可以有心致也久矣天可欺乎】
　　事类断蛇获报【孙叔敖为婴儿时出逰而还忧而不食其母问其故泣而对曰今日吾见两头蛇恐去死无日矣母曰其蛇安在曰吾闻见两头蛇者死吾恐他人又见已埋之也母曰无忧汝不死吾闻之有隂德者天报以福人闻之皆喻其为仁也及为令尹未治而国人信之烈女传曰有隂德者阳报之德胜不祥仁除百祸天之处髙而听卑尔必兴于楚及长为令尹老终贾谊新书】活蛇得报【隋侯见大蛇被伤而活之后蛇防珠以报其珠径寸纯白夜有光明如月之照一名隋侯珠一名明月珠搜神记】吾活万人【前汉王翁孺传活千人其子孙必封丨所丨者丨余人后世其兴乎】我畏四知【杨震事见刺史门】子孙必兴【于定国父于公为县狱吏于公所决皆不恨其闾门坏父老方共治之于公谓曰少高大闾门令容驷马髙车盖我治狱多隂德未曽有所寃丨丨丨有丨者至定国为丞相】后世必兴【邓禹尝叹曰吾将百万之众未尝妄杀一人丨丨丨有丨者】犬共相乳【隋李士谦躬处节俭每以振施为务仁心所感羣丨生子交丨丨丨或谓士谦子多隂德答曰夫言隂德其犹耳鸣已独知之人无知者今吾所作吾子皆知何隂德之有】猫有相乳【司徒北平王马燧家丨丨生子同日者其一母死焉有二子饮于死母其鸣咿咿其一方乳其子若闻之起而若听之走而若救其一置其栖又徃如之反共乳之若其子然噫亦异之大者夫猫畜也非性于仁义者也其感于所畜者乎比平王牧人以亷罚罪以平理隂阳以得其宜国事旣毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致亦可知矣韩文】赤丁愿防【洛阳牟頴郊外葬一枯骨梦人来谢云我本强冦为同軰见害感公掩藏愿隂护公若有急但呼丨丨子即至矣后数有应騐唐叚公路北戸録】老姥授简【汉何比干有丨丨年可八十余求避雨雨甚而衣不湿比干延入待之乃曰君先出自后稷佐尧至晋有隂功今天赐之防如简长九寸以授之曰子孙能佩者富其言讫不见幽明録】救雀环报【后汉杨寳九嵗见一黄雀为鸱枭所搏坠树下为蝼蚁所困寳取之归置巾箱中以黄花养之毛成飞去夜有黄衣以白环四枚与寳令君子孙洁白位登三事当如此数矣价集谐记】放印报【孔愉字敬康防稽山隂人与同郡张茂伟康丁潭世康齐名时人号曰防稽三康建兴初出为丞相掾后以讨华轶功封余不亭侯愉尝行经余不亭见鬻龟于路者愉买而放之溪中龟中流左顾者数四及是铸侯印而印龟左顾三铸如初工以告愉乃悟遂佩焉晋书】近种隂德【白中令应举屡不第诣葫芦生问命生殊不许后入安上门见一妇人以新紫帕封在閙中女奴力勌置于门闑车马骈集妇人女奴相失帕在闑旁公为守卫至日晏其主竟不至忽妇人号泣曰夫犯刑宪有能救防惟欲寳带今辰遗失夫不免极刑矣公以带还之其人泣谢而去明日再见葫芦生曰秀才丨丨丨丨来年及第位极人臣芝田録】必有隂德【裴晋公质状小有相者曰郎君若不至贵即当饿死一日游香山寺有妇人以父被罪假得玉带三犀带一以赂津要寘于栏楯忘收之而去度得而授之后见相者曰丨丨丨丨及物前途万里非某所知也度果位极人臣事见摭言】汲浆得妇【羊公雍伯洛阳人性笃孝父母亡葬无终山遂家焉山髙无水公丨作义丨于坂头行者皆饮之二年有一人就饮以一斗石子与之云玉当生其中后当丨好丨言毕不见乃种其石数嵗时时徃视见石子生北平徐氏有女人多求不许公试求焉徐氏戏之得白璧一防来当为婚公至所种石中得五防以聘遂以女妻之天子异之拜为大夫于种玉地四角作大石柱各一丈中央一顷地名玉田】补漏得子【郑屯田建中其先本雍人五季时徙家安陆赀镪钜万城中居人多舍客也每大雨则载瓦以行问有屋漏则补之若客舍自为之屋亦为缮治又隆冬苦寒蠲舍缗盈月屯田君晚归其子即侍郎公舒也登进士第官至祠曹侍郎有五子长曰弥中登第至朝奉大夫次即侍读公毅夫皇祐五年魁天下士三子与孙皆任以官不繇选调世禄不絶隂施之报盖不诬矣麈史】
　　恶报杀降虏【李广曰吾为陇西守羗尝反吾诱降者八百人诈而同日杀之至今恨独此耳王朔曰祸莫大于杀已降此乃将军所以不得侯也本传然三代之将道家所忌自广至陵遂亡其宗哀哉本賛】杀醉尉【李广之不侯史氏以为杀已降余谓非特此而已其杀覇陵尉不亦甚哉广自抵隂谴岂止不侯而已耶至陵身臣虏庭而李氏夷灭其报岂不显哉麈史】无騐者坐【秦孝公卒太子立公子防之徒告啇君欲反发吏捕啇君啇君亡至关下欲舍客舍人不知其是啇君也曰啇君之法舍人丨丨丨丨之啇君喟然叹曰嗟夫为法之弊一至此哉】何事不承【则天时或告周兴谋反诏来俊臣鞠状初兴未知被告方对俊臣食俊臣曰囚多不服奈何兴曰易耳内之大瓮炽炭周之丨丨丨丨俊臣曰善命取瓮且炽火徐谓兴曰有诏按君请尝之兴骇汗叩头服罪诏宥兴岭表道为人所杀唐本传】脇下朱字【惠州一娼女震死于市衢丨丨有丨丨云李林甫以毒虐弄正权帝命震死此女子偃月公后身邪元和元年六月也异人録】背上粉书【长庆中有人雷震而死丨丨丨丨云市中用小斗】子厚谪雷州【蘓子由谪雷州不许占官舍遂僦民屋章子厚又以强夺民居下本州追民防治以僦券甚明乃已不一二年丨丨丨丨丨亦问舍于民民曰前蘓公来为章丞相几破我家今不可也其报如此】丁谓谪雷州【冦忠愍公凖累贬雷州司戸时丁晋公冯相扬同在中书丁当笔欲贬崖州忽自疑曰崖州再渉鲸波如何冯唯唯而已丁乃拟雷州及丁之贬也冯遂拟崖州时语曰若见雷州冦司戸人生何处不相逢欧阳修归田録】善报李德裕隂德论【陈平称吾多隂谋道家之所禁吾世即废亦已矣不能复起以吾多隂祸也至曽孙何国絶班生着陈平之言以为世戒理当然矣而丙丞相才及子显黜为关内侯至孙昌乃絶国絶三十二岁复续而张汤杜周子孙世有令名皆在显位其故何哉丙丞相于汉宣之德可谓至矣晋荀息以忠贞之故不负献公程婴以托孤之义不忍欺赵氏所以继之以死终不食言丙丞相于史皇孙微君臣之分无亲戚之情而保养曽孙仁心恻隐置于闲燥给以私财介然拒天子之使因是全四海之命又奏记霍光决定大防旣而显徴卿之羙削士伍之辞其深厚不伐古所未有夏侯胜以为有隂德者必享其乐以及子孙是宜笃生贤人世济其羙古所谓有后者良谓是矣焉在传爵邑而已哉张杜有后岂用法虽深而治者或能去天下之恶除生人之害所以然也】苏轼三槐堂铭【天可必乎贤者不必贵仁者不必寿天不可必乎仁者必有后二者将安取中哉吾闻之申包胥曰人众者胜天天定者胜人世之论天者皆不待其定而求之故以天为茫茫善者以怠恶者以肆盗跖之寿孔顔之厄此皆天之未定者也松栢生于平地其始也困于蓬蒿厄于牛羊而其终也贯四时阅千嵗而不改者其天定也善恶之报至于子孙而其定也久矣吾以所见所闻所传间考之而其可必也审矣国之将兴必有世德之人厚施而不食其报然后其子孙能与守文太平之主共天下之福故兵部侍郎晋国王公显于汉周之际歴事太祖太宗文武忠孝天下望以为相而公卒以直道不容于时盖尝手植三槐于庭曰吾之子孙必有为三公者已而其子魏国文正公相眞宗皇帝于景德祥符之间朝庭清明天下无事之时享其福禄荣名者十有八年今夫寓物于人明日而取之有得有否而晋公修德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直谏事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直器眞不相上下而栖筠之子吉甫其孙德裕功名富贵略与王氏等而忠恕仁厚不及魏公父子由此观之王氏之福盖未艾也懿敏公之子巩与吾逰好德而文以世其家吾是以録之铭曰呜呼休哉魏公之业与槐俱萌封植之勤必世乃成旣相眞宗四方砥平归视其家槐隂满庭吾侪小人朝不及夕相时射利皇防厥德庶几侥幸不种而获不有君子其何能国三城之东晋公所庐欝欝三槐惟德之符呜呼休哉】邓拱辰张佛子传【予少之时闻都下有张佛子者惜未之见也又虑好事者之偏辞也逮予之职御史得门下给事张亨者始末之亨明年于直舍廼闻其徒相与语始知亨乃张佛子之子予因诘其详于亨亨遂书其本末闻而惊且叹曰是其后必昌乎輙以亨之言纪其实以埀鉴将来张佛子名庆京师人也以淳化元年生生三嵗而父母俱亡亦无伯仲昆季遂养于外戚赵氏洎长因袭姓赵氏亦未知自明赵氏之邻有郭荣者世为右军廵院吏赵氏因以庆属焉郭氏告老庆遂补郭氏名阙实祥符三年也庆之司狱常以矜慎自持好洁狱应囚具必亲沭至暑月尤数毎戒其徒曰人之丽于法岂得已哉我軰以司狱为职若不知恤则罪者何所赴愬耶饮食汤药卧具必加精洁常为其徒侮之曰若区区为此乃欲要福乎庆亦莫之顾也好防法华经每有重囚就戮则为之斋素诵佛一月乃止囚有无辜者輙私释之放其去乃祝之曰若无辜我愿以身赎若也坐罪后遇恩赦旋亦自免其囚狱有讹鞠者庆以至诚疏画条令羙言以喻之故不讯考而疑狱常决狱官徃徃属意焉其妻袁氏年四十八景祐五年京师疫袁氏染疾而毙已三日矣尚未殓也忽然而坐不语众覩以为更生逾时遍体流汗遂苏因告其家属曰我始行一所秽污所聚不觉身之在其间乃啓念欲得一清凉处忽见一白衣端严修长谓袁氏曰汝不当在此何为而来急去急去汝夫隂功甚多子孙当有兴者汝今尚未有嗣胡为来此言未终白衣人乃以手提袁氏之足抛出秽污遂乃复苏袁氏自念常事白衣观音精防必有感应自是里巷人相与言曰信乎赵佛子乃获隂报也其后族人因告庆曰尔本张姓也乃述其始末因归其姓张焉庆年八十二一夕无病而卒袁氏更生之明年生子乃亨亨生三日有一道士者丐于庆之门庆因延入不复询其谁何旣坐谓庆曰若本无嗣今乃闻婴儿声非若子乎庆曰今四十九岁止有二女三日前偶得一子道者曰信乎隂功未易量也尔必积累善事非一朝一夕听婴儿声不独尔之有嗣又喜子孙有文学者相继而出也尔善保之饭讫乃去庆止生是男旣长记名于门下后省予以亨乃得其实于是知庆之后必大皇祐六年以宣徽出守太原因用门下给使防例乃以亨之年劳丐于朝廷补授亨以三班借职今亨乃生六子戒之曰当令读书无怠乃诚旋顾尔考之余汗当有所授矣至和元年六月太原王拱辰撰】虞防书佛子后【元祐末年予罢给事中防恩除龙图阁待制出守青社有张洪者因余校阅后圃出宣徽所撰佛子文予因诘洪曰张佛子非尔族乎洪曰乃祖父也曰尔考非亨乎洪曰然元祐二年以左藏库副使终于家所谓六子者尔预之乎曰洪其长也又诘其季曰锷曰鏄曰铎三弟也于元丰五年同登黄裳榜曰镐曰锐并预荐开封然后信宣徽王公为知人崇宁元年予自髙阳赴阙明年试戸部侍郎辟洪为检讨文字官是嵗洪之子公俗公庠亦同登于霍端友榜京师士大夫无不相传为盛事信乎天之祐善人也如影响之速今洪又出宣徽所撰又求予为后传因勉从其善应之实以成前事之羙云张佛子今赠左司御率府帅袁氏赠原德太君乃亨之赠也崇宁二年钱塘虞防书】恶报林少頴论商鞅客舍之报【孟子曰戒之戒之出乎尔者反乎尔者也自古用严刑以毒民者未有不反于己然亦未有如鞅之速也鞅之出亡至关下欲舍客舍人不知其商君也曰啇君之法令舍人无騐者坐之商君叹曰呜呼为法之弊一至此哉商君以舍人无验者困秦民卒以自困非特是也始也刑太子之傅公子防终也公子防告啇君欲反始也与公子卭防盟而终也伏甲以袭之及其终也出奔亡魏魏人以袭公子卭之故扼而不纳反送以归秦遂遭车裂之祸即是以观孟子之所谓出乎尔者反乎尔岂不信哉】胡明仲论三世为将之报【或谓李陵乃广孙三世为将道家所忌也曽不知吕望秉旄仗钺其子继掌虎贲开封营丘传数十世太公兵法至于今用之是何欤】胡明仲论张汤无后之报【世疑张汤文深意忌用法严酷不当有后而其子孙蕃衍盛大则又为之説曰逹贤者有后张汤是也汤宜无后者也愚谓不然人之为善与恶天未必逐逐然而祸福之也尧之子丹朱为何恶而致之瞽之子舜为何善而来之然尧舜之后不絶者数千年盖尧之德盛非衾所能逃黄帝之德远非瞽所能遏也上无以报引乎其前下无以承翼乎其后茍有寸功薄善遽已责报于天曰吾宜寿且贵宜有子孙也至于憎疾小人见其罪恶又以为天必谴怒曰是宜夭宜贫宜无余类也小辽缓不应则指天为高远茫乎善恶之报是皆以褊心浅智妄量天道而不知善祥恶殃必以类至理存感应如寒暑雨旸之消息不可诬也故人亦自修而已矣不必为明有赏幽有福然后为善不必为明有罚幽有祸然后不为恶斯人也其天之所祐欤何也天者公也非有所亲疎而取舍之者也必为明有赏幽有福然后不为恶斯人也其天之所不祚欤何也天者理也非有所利害而去就之也营见】
　　诗集积善生公侯【吾知徐公百不忧丨丨衮衮丨丨丨杜徐卿二子歌】余庆及儿孙【从公乐万寿丨丨丨丨丨孟郊】
　　冥数
　　事理发挥【凡国家之兴废人品之荣悴器物之成壊莫不有数行乎其间要非偶然之故也盖是数也运乎冥冥之中无形迹可窥无声音可听隐而索之赜而探之犹有莫得其端倪者吁何深也非有至人其谁能知之乎然古昔圣人以是数也为顺性命之理而授之匪人则反以长奸雄之心是亦未易以轻传焉吉凶之道可以前知或者以为神仙非过也】
　　事类永公后身【开元中房琯宰相卢真人邢和璞暇日同出城上一废寺竹间以杖扣地令掘之得一缾缾中皆娄师德与永公书谓琯曰省此乎琯即洒然悟其为丨丨丨丨也因语琯终身事无不验事见明皇杂录】顾总前身【丨丨为县尹数被鞭棰因逃墟墓之间有二黄衣曰刘君颇忆昔日周旋否仆二人乃王粲徐干君丨丨是刘桢因出袖中书曰此君集也揔省覧了然明悟乃携集见县宰宰大惊曰不可使刘公干为小吏即以賔礼待之时谓死刘桢犹壮生顾揔牛僧孺幽怪録】林甫后身【见前恶报类脇下朱字注】卫公寿数【太尉卫公为并州从事到职有王山人者诣谒曰某善按冥也纸上书八字曰位极人臣寿六十四其后果验松窻杂録】一行筭法【僧丨丨通大衍丨丨闻天台国清寺僧其术精徃求之至寺未敢入窃于门间窥之见僧于庭下布筭曰当有弟子来求吾术须门前水西流乃至丨丨乃趋出请教僧眎门前溪水旧东流忽西流遂授其术同上】梦中娶妇【崔元综任益州参军欲娶妇忽梦人云此家女非君之妇君妇今日始生乃梦中相随至东京履信坊道北屋下见一妇人生女云是君妇崔寤殊不信之俄所议女暴亡后官至四品年三十八乃婚韦涉妹年始十九年履信坊居防勘嵗月正所梦之日生定命録】梦中得天【唐高祖将举兵夜梦身死坠牀下为羣蛆所食智蒲禅师曰公得天下矣且死是毙也坠牀是下也陛下至尊之象也羣蛆所食亿兆趍附也又梦甲马无数飞满空中曰是公身中之神言讫飞入帝身觉而召太宗曰吾事济矣纪异録】果拜察院【河南伊阙县前水中每县官有入台者先有滩出石铄金沙清澈可爱牛僧孺为尉一日报滩出县僚共观之老吏曰此必分司御史若是西台当有一防鸂僧孺咒曰旣能有滩何悟鸂言讫一防飞下不旬日僧孺丨丨丨丨剧谈録】果平蔡州【裴晋公未第时覊逰洛中一日防蹇上天津桥时淮西不庭已数年矣有二老人倚柱立语曰蔡州何时得平见晋公愕然曰适忧丨丨未平须待此人为相仆闻其语遽告公公曰见我龙钟何相戯耳后果如其言同前】三刀为州【王濬字士治尝夜梦悬丨丨于屋梁上须臾益一刀濬意甚恶之主簿李毅拜贺曰丨丨丨丨字又益一者明府其临益州乎后果然晋书】十八为公【丁固仕孙皓为司徒呉録曰初固为尚书梦松生其腹上谓人曰松字十八公也后丨丨嵗吾其丨丨乎卒如梦呉志】朱衣跃出【元稹在私第独坐有丨丨吏丨丨曰相公今日登庸言讫趍出命左右追之咸曰无人入朝果有制命数月又见丨丨吏云今日罢相迟明报出中书纪异録】朱衣防头【欧阳公知贡举日毎遇考试巻坐后常觉一丨丨人时复丨丨然后其文入格不尔则无复与考始疑侍史后回视之一无所见因语其事于同列为之三叹尝有句云惟愿丨丨一丨丨】无时可得【金陵有僧嗜酒佯狂时言人祸福人谓之风和尚陈莹中未第时问之云我作状元否即应声曰丨丨丨丨莹中复谓之曰我决不可得耶又应如初明年时彦御试第一人而莹中第二方悟其言无时可得之説笔谈】举衣以示【桞道者泉州人遇异僧授以要防能预言未兆或戯之曰今岁状元何姓答曰不黒不白非朱非緑复问曰亦知其名字乃丨丨裾丨丨人后数日防音至乃黄裳也遯斋闲覧】防末有名【郷人危叙应举探省榜出门数歩逢泥泞老妪指示秀才可低处过危即从之防榜丨丨丨丨是嵗果及第青厢杂记】开尽来午【富郑公留守西京因府园牡丹盛开召文潞公司马端明楚建中刘凡邵先生同会是时牡丹一栏凡数百本坐客曰此花有数乎且请筮之旣毕曰凡若干朶使入数之如先生言又问曰此花几时丨丨请再筮之先生再揲蓍良久曰此花尽丨日丨时坐客皆不答郑公因曰来日食后可防于此以验先生之言坐客曰喏次日食罢花尚无恙洎烹茶之际忽羣马廐中逸出与坐客马相踶齧奔出花丛中旣定花尽毁拆矣于是洛中愈防先生之言闻见録】成坏有数【至和二年成都人费孝先游青城诣老人村坏其竹孝先欲偿其直老人笑曰子视其下书云此牀某年月日造某年月日为费孝先所壊丨丨丨丨子何偿焉括异志】李德裕冥数有报论【宣尼罕言性命不语怪神非论无也欲人严三纲之道奉五常之教修天爵以致人爵不欲言富贵出于天命福禄由于冥数昔卫士恊于沙兵为谥已久秦塞属于临洮名子不寝朝歌未灭而周流丹乌矣白帝尚在而汉断素蛇矣皆兆发于先而符应于后不可以智测也周孔与天地合德与鬼神合契将来之数无所遁情而狼跋于周鳯衰于楚岂亲戚之义不可去也人伦之教不可废也条侯之贵邓通之富死于兵革可也死于女室可也唯不宜以馁终此又不可以理得也而命偶来时盗有名器者谓祸福出于胷怀荣枯生于口吻沛然而安溘然而笑曽不知黄雀逰于茂林而挟弹者在其后也余乙丑嵗自荆楚禄厘东周路出方城闻有隐者困于泥涂不知其所如也徃谓方城长曰居守后二年南行万里则知憾余者必因天谴譛余者必自鬼谋虽抱至寃不以为恨也余尝三遇异人非上祝之流皆遁世者也初掌记北门有管涔山隐者诣余曰君明年当在人君左右为文翰之职然须值少主余闻之愕眙洒然变色隐者亦悔失言避席求去余徐问曰何为而事少主对曰君与少主已有累世縁业是以言之余其嵗秋登朝至明年正月穆宗纉绪不入禁苑及戸丞御史有闽中隐者扣门请见余因下榻与语曰时事非久公不早去冬必作相祸将至若函请居外代公者受患后十年终当作相自西南而入是秋出镇呉门岁经八稔寻又仗钺南燕秋暮有邑子王生引邺郡道士才升賔阶未及命席谓余曰公当为西南节制孟冬望舒前符节至矣三者皆与言叶不差岁月自宪闱竟十年居相由西蜀而入代余执宪俄亦窜逐唯再谪南服未尝有前知者为余言之岂祸患不可移者神道所秘莫得预闻自古防寃没世者多矣冥报之事或有或无遂使好乱乐祸者以神道为昧茫余尝论之仁人上哲必逹生知命如顔氏之子犯而不校释门逹摩了空喻幻必不思报矣其下柔弱无心者力不能报所能报者乃中人耳悍强任气如伯有灌夫之流亦在其临殁之际方寸不挠魂魄不防唯结念于此是以能报夫人之舍生也如薪尽火灭溘然则无能为矣逹于理者使心不乱则精爽常存不生不灭自可以超然出世升跻神明其次精多魄强则能为厉冥报之事或有或无理在此也】







</div>
    <div class="pagination">
<a href="古今合璧事类备要_page68.html">上一页</a><span>...</span><a href="古今合璧事类备要_page64.html">64</a><a href="古今合璧事类备要_page65.html">65</a><a href="古今合璧事类备要_page66.html">66</a><a href="古今合璧事类备要_page67.html">67</a><a href="古今合璧事类备要_page68.html">68</a><span class="current-page">69</span><a href="古今合璧事类备要_page70.html">70</a><a href="古今合璧事类备要_page71.html">71</a><a href="古今合璧事类备要_page72.html">72</a><a href="古今合璧事类备要_page73.html">73</a><a href="古今合璧事类备要_page74.html">74</a><span>...</span><a href="古今合璧事类备要_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
