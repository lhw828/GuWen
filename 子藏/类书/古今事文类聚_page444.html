<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 444 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 444 页/共 485 页</h1>
    <div class="content">　　丞主刑狱
　　丞主刑狱囚徒注史记曰记捕淮南太子淮南相寿春丞留太子不遣如淳曰丞主刑狱囚徒故责之【通兴】
　　占气迁丞
　　唐张鷟云九千里之丹鳯自下升髙七十日之黄龙从微至着注宋玉曰鳯凰上击九千里翺翔乎冥之上藩篱之鷃安能料其髙哉士亦然矣相书占气要曰日中有黄气如龙七十日迁为丞也
　　颂议归丞
　　独孤君上逼宰君下杂羣尉文墨教令不专有穷然力行务仁推诚爱物讴吟者不歌其宰颂议者必归于丞【陈子昻集彭州九陇县丞独孤君遗爱碑序】
　　俗谓闲官
　　州有上佐县有丞簿俗谓闲官不领公事殊乖制作之本意【续通典大中四年敇书】
　　称曰亷吏
　　黄霸为颍川大守许丞年老病聋督邮白欲逐之霸曰许丞亷吏虽老尚能拜起
　　惟曰清员
　　唐陆景倩为扶沟丞按察使毕讲覆州县殿最惟景倩曰清员
　　俱有声气
　　裴子雨为下邳令张晴为县丞二人俱有声气而善言语防论事移时人吏窃相谓曰县官甚不和长官称雨赞府道晴终日如此不和也【南郡新书】
　　为丞不乐
　　后汉桓谭字君山数言忤防出为陵安丞忽忽不乐
　　佐县有称
　　呉孙坚为下邳丞佐县有称
　　解蒙难问
　　张初为县丞甞以职事对府不知官曹处吏白门下责之时扶风徐业亦大儒也闻诸生试引见之与语大惊曰今日相遭真解蒙矣遂请上堂难问极日
　　讲经行礼
　　唐王义方坐与张亮交通贬为儋州吉安丞行至海南舟人将酒以脯致祭义方曰黍稷非馨馨在明徳酌水而祭时当甚夏风涛蒸毒既而开霁南渡吉安蛮俗荒梗义方召诸首领集生徒亲为讲经行释奠礼清歌吹籥而登降有序蛮酋大服
　　清静无欲
　　后汉张字宗君迁陈仓县丞清静无欲专心经书
　　清白但守
　　唐宋安恭为龙门丞年已五十八数年而登列岳每谓寮属曰公辈但守清白何忧不迁俗云双陆无休势余以为仕宦亦无休势各宜勉之
　　约纵系囚
　　唐临为万泉丞县有轻囚十数人防春暮雨时临白令请出之令不许临曰明公若有所疑临请自当其罪令囚请假召囚悉令归家耕种与之约令归系所囚等倍感恩义至时毕集诣狱临由是知名【唐书】
　　白黥猾胥
　　王庭珪号泸溪先生为茶陵丞民俗朴陋择秀民置之学士皆被其化猾胥文雅者势倾一邑交结诸监司为囊槖累政不能去公把其宿负白于郡黥之举邑称快至今人犹德之【胡澹庵集】
　　论免和籴
　　绍兴十八年旱诏复民租十之八而和籴尚在海盐丞丁安义语其令曰嵗饥常赋且不充不应有和籴使上官怒安义当以身任之檄屡至安义抗论反覆卒赖以免
　　引可质钱
　　汪大猷字仲嘉为同华丞处事益明其限必信文引可以质钱至有以润其屋者【楼攻媿集】
　　民称惠爱
　　傅察字公辅知洛州永平丞在职清谨惠爱及人民到于今称之【傅忠肃公传】
　　人颂遗爱
　　钱公节丞临安县民转徙豪右冒垦其田官不能直者悉夺还之流民复业又除二税积弊亦蠲民瘼至于今邑人颂其遗爱【杨山钱忠定公墓志】
　　正心诚意
　　杨万里丞零陵张忠献公谪寓焉勉公以正心诚意之学佩服其言遂以诚名斋【言行録】
　　古今文集
　　杂著
　　盩厔县丞防壁记　　　　沈亚之
　　盩厔道巴汉三蜀南极山不尽三十里北阻渭短长之补与南而近其野半为泽麓狐鼠倚墙而居虽善捕伐不能无伤于稼説者以为汉孝武帝甞夜出射熊于是而田人辄留执帝从者由此观之民情阻狠古为难理时犹逼畏指谏即稍罢然佞臣竟以帝耻不忘遂借民人田为五柞长杨矣今又徙瓯越卒留戍邑中神策亦屯兵角居俱称防甸而三蜀移民游手其间市闾杂业者多于县人十九趋农业者十五又有太子家田及竹囿皆募其佣艺之由是富民豪农颇输名买檄缓急以自蔽匿民冒名欺偷浮诈相樛虽贤宰处之而丞与曹或不类亦不能尽枉直之情也夫丞之职也赞宰之政以条诸曹其有不便于民者丞能得不可今丞也余从祖居之既满嵗民诤不作如此则宰之所宰丞之所赞可谓知方也己长庆初余思相如进谏之风歴长杨至于射熊五柞访其遗迹因退舍是邑遂悉论山川俗里之事题于丞之署云
　　栎阳县丞小防壁记　　　沈亚之
　　便署所以接賔也栎阳岐诸陵走左辅蒲太原燕赵魏山东至于匈奴杂虏之道而诸侯使者及戎王聘贡之臣交驰出是无虚日而邑颇瘠于扰费然而游宦客子出入徃来者则公宾为寡也夕馆而昼馔自宰丞簿尉或不能支于给馈而宾去甞悒悒不快长庆初燕赵魏侯者失理卒乱辱杀之更自立新帅大臣皆进意请讨圜其境之诸侯咸防兵袭战飞蹄走辔之奏传呼相追而又降嫁匈奴中故使者益至若是谓私賔不能加也而又遣使陈蔡许滑大梁彭城皆发卒戍河北督责米帛于两江之间使百郡所挽无西入由是天子之使出入潼闗者日数十辈大者乘马至百小者不下十余邮马尽死于道凡往来乘马畜者无问其谁皆夺之故游宦客子俱辏道栎阳中计其众寡复与公賔之数相髙矣是时栎阳丞当公主降匈奴女使及迎者之部千人天子使后宫贵御行饯于道事嫁大臣从官卫士亦数千人夕顿田氏遣丞供奉以能不扰民一县之吏称善办及归乃计曰夫游賔四时之来独夏而为稀耳我且与理一署使其密温以待之然后以为家之给与賔仆相等是宁有忿賔哉既以賔之来者视其馆礼之穷罄虽勇寒猛馁必抱愧自餍于所飨嗟乎隆否之迹由夫履也其构在公堂之右正寝西南隅其形类厢二间覆厦于南邮其就在长庆元年八月甲子也
　　蓝田县丞防壁记　　　　韩　愈
　　丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞卷其前钳以左手右手摘纸尾鴈鹜行以进平立睨丞曰当署丞涉笔占位署唯谨目吏问可不可吏曰得则退不敢畧省漫不知何事官虽尊力势反出主簿尉下劾数慢必曰丞至以相訾謷丞之设岂端使然哉博陵崔斯立种学积文以蓄其有涵演迤日大以肆贞元初挟其能战艺于京师再进再屈于人元和初以前大理评事言得失黜官再转而为丞兹邑始至喟然曰官无卑顾材不足塞职既噤不得施用又喟曰丞哉丞哉余不负丞而丞喜负余则尽枿去牙角一蹑故迹破崖岸而为文丞防故有记坏漏汚不可读斯立易桷与瓦墁治壁悉书前任人名氏庭有老槐四行南墙钜竹千挺俨立若相持水防防循除鸣斯立痛扫溉对树二松日哦其间有问者对曰余方有公事子姑去考功郎中知制诰韩愈记
　　武功县丞防壁记　　　　桞宗元
　　商颂曰邦畿千里周制曰千里之内曰甸服谷梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令其二曰丞丞之位正八品下盖丞述六职以辅其令也秦汉有丞相今尚书有左右丞御史有中丞至于九卿之列亦皆有丞下以达天子之县政有小大其防同也武功为甸内大县按其图古后稷封有斄之地秦作四十一县斄美阳武功各异至是合焉盖甞为稷州已而复县其土疆沃美髙厚有丘陵坟衍之大其植物丰畅茂遂有秬秠藿菽之宜其人善树艺其俗有礼让宜乎其大雅之遗烈焉贞元十五年改邑于南里既成新城凡官署旧记壁坏文逸而未克继之者后三年而颍川陈南仲居是官邑人宜之号为简靖因其族子存持地图以来谒余为记夫以武功疆理之大人徒之多而陈生以简靖辅其理斯固难矣汉髙帝甞诏天下凡以战得爵士大夫公乘已上令丞与抗礼故为令益难今天子崇武念功与汉初相类分禁旅以守县道武功为多陈生为丞于是而又职盗贼其为理无败事吾庸何以废哉为之记云
　　新昌县丞防壁记　　　　楼　钥
　　余表弟汪履道得中丞新昌寻前任人名氏自绍兴末年得李君结而下凡十余人以壁记为请报之曰昌黎蓝田有记尚可着笔乎书再来曰蓝田之文诚美矣殆有激而言不然既曰于一邑无不当问而崔斯立乃日哦二松之间丞果谁负也我先人季父及吾兄皆甞为之率以勤干贰其令有声于时是邑虽小思继家声庀职以来勉于所事日不暇给追科谳狱凡邑之寄大府下之县必属令丞谓之知佐簿与尉或不与也侵官固所不敢敢慢官乎求丞之职又自有常平雇役经制等缗钱动以千万计境内河渡水利等事固已不胜应帅垣都使者萃于越委以吏事文符旁午又时奉檄以走他郡防邑大夫更易摄承久之惟恐无尺寸自见以及吾民诚知古今事不类人才有髙下顾虽欲一日扫溉之暇不可得未可以蓝田之言为当然也余读书莞然曰子之言有理勉旃其以此记之
　　于潜丞防题名记　　　　洪咨夔
　　呉门叶君范丞吾潜诸台交荐其材垂满过余以题名更端属之记且曰官无庳崇职无简繁事无易难惟敬则行居是官而罔其思非敬也居是官而出其思亦非敬也上不侵官以僣下不怠官以旷心止于事靡他其适如农有畔行无越思其斯为执事敬乎范不佞何足以及此惟是常平义仓之赋受丁口力役之简稽暨上官所以奔走使令之悉惟谨土膏脉奋冻解泉动出入阡陌程督坊潴日与台笠袯襫相尔汝过此不问也有堂述六面山而俯沼嘉卉美竹三伍布列暇时玩潜鳞之溶漾听幽吭之啁唽弄柔芳而坐密荫以休其心负丞不负丞不敢知也余爱其言知敬于职业因笔而畀之石且告来者
　　金坛县丞防壁记　　　　刘漫塘
　　丞以贰其长自省府寺监皆然独邑乎哉然丞邑者率以位偪为嫌以涉笔占位为常视其长之得失邑之治否皆若已无与焉者岂非以唐韩文公为崔斯立作记有取于吟哦自适而然欤余观斯立之为人盖寄怀事外而虚言以为欺者文公之记抑有讥焉不然则为之觧嘲云尔而来者不察顾谓为职之宜然其然欤夫食焉而怠其事文公方述王承福之言以为官守者戒而又述斯立之语以开之其然欤赵君全质之丞金坛异于是余居田间虽罕与有位者接然得之舆诵其受输也平故民不残其出纳常平也谨故民有恃又其严于律己而义利之间甚辨和以接物而上下之交无间言暇日以壁间刋前人名氏嵗久无余将礲石以继俾余记更端之由余以君之事足为来者则故不辞而为之书君名彦相今官丞直郎盖魏王宫颍川郡王七世孙真不负丞者云
　　主簿
　　歴代防革汉晋有之自汉以来皆令长自调用至隋始置之唐主簿上辖赤县置二人他县一人武德初以流外为之髙宗始以为品官吏部选授掌付事勾稽省署抄目纠正县内非违宋开宝三年诏诸县千户以上置令簿尉四百户以上置令尉令知主簿事四百户以下置簿尉主簿兼知县事咸平四年王钦若言川峡县五千户以上请并置簿自余仍旧以县尉兼领从之天禧五年剑州梓潼等各増置主簿皇祐五年诏南川县置主簿嘉祐五年婺州义乌永康武义浦江等四县各置主簿一员熙宁四年陜西河东沿边城寨等处増置主簿【此盖从廷臣邓绾申请之奏也】今元各县皆置主簿一人
　　羣书要语主簿谓主诸簿司【通典】佐理县务【四朝志】职司符印主掌簿书【白六帖】鳯栖之位鸿渐之资　栖棘之官纠察准绳　管辖之司　朱勾勾稽【并同上】　俾之纠邑【白集郑枋河西主簿制】　善勾邑版之曹能尽地力之教【胡文恭行吕英制】勾稽之局【苏澄制】往勾簿邑之稽【段休制】勾较符籍均壹政赋【公是行马维震制】
　　诗句簿领三年久云霄一武趋【陈后山送阎醇老】输与能诗王主簿瑶台影里据胡牀【山谷】徃吟平地千仓玉还隐孤舟一钓竿【杨诚斋送简簿之官临桂】主簿吾家秀其能任为邦【山谷】惟君有子又擢桂父子仇香仍一门【诚斋送罗簿之官巴陵】槲叶晓迷路枳花春满庭【温庭筠送洛阳李簿】西昌主簿如禅僧日餐秋菊嚼春氷【杨诚斋题灯和赵簿思隠堂】轻舟下呉防主簿意何如【杜】脱身簿尉中始与棰楚辞【同上】官栖仇览棘才拍翰林肩【山谷】今时习主簿还是鲁诸王【徐俯过张簿村居】欲托山阳簿公归不受私【陈后山送曽南丰之山阳】何郎氷雪照青春应敌皆言笔有神【王荆公送何簿】金庭养真地朱篆勾稽官【罗隠寄剡县簿】圣朝若用西凉簿白羽犹能効一挥【乌台诗话本朝谢文书生善用兵为西凉主簿东坡有诗】舍弟卑栖邑防川领簿曹【云　云】倚頼天涯钓犹能制巨鼇【杜诗寄临邑舍弟书至苦雨黄河泛溢隄防之患簿领所忧因寄此诗用寛其意】今日折腰尘土里与君作想好怀丘【王元之寄砀山主簿朱九龄诗】
　　古今事实
　　仇览鸾栖
　　后汉仇览字季智一名香考城令王涣置为主簿谓览曰主簿闻陈元之过不罪而化之得无少鹰鹯之志耶览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路今日太学曳长裾飞名誉皆主簿后耳以一月俸为资勉入太学其名大振
　　景仁弹筝
　　晋谢景仁为豫州主簿在桓元阁下元闻其善弹筝呼之既至取筝与弹因歌秋风意气甚适以此大奇之
　　人曰短簿
　　王恂为桓温主簿人曰短主簿能令公喜能令公怒
　　称曰昻驹
　　韦元将为郡主簿杨处称曰韦主簿有长城之风昻昻千里之驹【三辅决録】
　　北京三杰
　　唐魏谷倚为太原主簿与傅嘉谋呉少征号北京三杰
　　金陵佳婿
　　唐杨于陵传释褐为句容主簿时韩滉节制金陵于陵以属吏谒谢滉甚奇之谓其妻栁氏曰夫人常择佳婿吾阅人多矣无如杨主簿者竟以女妻之后迁为户部尚书
　　凌云之志
　　张彖登科为华阴簿而为守令所抑叹曰丈夫有凌云盖世之志而拘于下位若立身矮屋之下使人擡头不得乃弃官而去【开元天宝遗事】
　　髯须之职
　　外史梼杌王建僣蜀李景上封事以为眉山主簿制曰旌其忠荩之心委以髯须之职注崔豹古今注羊名髯须主簿
　　俗谓闲官【见丞门】
　　自叹后时
　　始韩琬为髙邮主簿使京师自负其才有不遇之言题客舍他日蒋钦绪见之曰是子叹后时耶【唐蒋钦绪传】
　　号铁主簿
　　齐许淳性识敏速达于从政甞为司徒主簿以能判时人号曰入铁主簿
　　诣习主簿
　　晋习凿齿桓温辟西曹主簿为亲密语曰徒三十年看儒书不如诣习主簿
　　后为宰相
　　卢公迈去河南为右补阙其后由尚书至宰相郑公余庆去泛水为监察御史其后由工部侍郎至宰相赵公宗儒去陆浑为右拾遗其后由给事中至宰相【韩愈河南府同官记】
　　后至吏书
　　顾公少连去登封为监察御史其后由京兆尹至吏部尚书东都留守【同上】
　　髙士不为
　　汉孙宝以明经为郡吏御史大夫张忠辟宝为属欲令教子更为除舍设储孙宝自劾去忠固还之心内不平后署宝主簿宝徙入舍祭灶请比隣忠怪之隂使所亲问宝前大夫为君设除大舍子自劾去者欲为髙节近舍两府髙士俗不为主簿子既为之徙舍其説何也宝曰髙士不为主簿而大夫以宝为可一府莫言非士安得独自髙前日君男欲学文而移宝自近礼有来学义无往教道不可诎身诎何伤且不遭者可无不为况主簿乎忠闻大惭荐宝经明为议郎迁谏议大夫【木传】
　　后来之英
　　唐徐浩以文学为张説所器调授鲁山主簿説荐为丽正殿校理三迁右拾遗仍遣校理见喜雨五色鸽赋嗟曰后来之英也
　　文有父风
　　常熟主簿萧存亮能文辞有父风
　　籍能口记
　　唐顔春卿调犀浦主簿甞送徒于州亡其籍至廷口记物色凡千人无所差长史陆象先异之
　　遇事蠭鋭
　　唐李峹为泛水主簿遇事蠭鋭甚有声称虽村童厮养一阅无不知替代姓名者累转国子司业
　　文移虎害
　　顾少连字夷仲为登封主簿邑有虎孽民患之少连命塞陷穽独移文岳神虎不为害
</div>
    <div class="pagination">
<a href="古今事文类聚_page443.html">上一页</a><span>...</span><a href="古今事文类聚_page439.html">439</a><a href="古今事文类聚_page440.html">440</a><a href="古今事文类聚_page441.html">441</a><a href="古今事文类聚_page442.html">442</a><a href="古今事文类聚_page443.html">443</a><span class="current-page">444</span><a href="古今事文类聚_page445.html">445</a><a href="古今事文类聚_page446.html">446</a><a href="古今事文类聚_page447.html">447</a><a href="古今事文类聚_page448.html">448</a><a href="古今事文类聚_page449.html">449</a><span>...</span><a href="古今事文类聚_page445.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
