<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 315 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 315 页/共 320 页</h1>
    <div class="content">　　余弃于几上人谓随即臭腐可大以手摩之皆为石鱼后年余友人访之见其纸裹石鱼煨以啖客新香不异常鱼　蜀普録曰东川降魔寺僧吉祥魁梧多力受饭五鉢日夜诵经九函池中鱼知其数以名召之皆出水面使去即没　梦溪笔谈曰越州应天寺有鳗井在一磐石上乃一石窍也鳗时出游人取之置懐袖间了无惊猜如鳗而有鳞两耳甚大尾有刃迹相传曰黄巢曽以劒刜之凡鳗出游越中有水旱之灾　五代史补曰王审知遗推官黄滔鱼徐演代为谢啓曰卸诸断索才从羊续悬来列在雕盘便到冯驩食处时大称之　五代史曰道士李道殷有钓鱼术钓而不饵　委巷丛谈曰钱氏时西湖渔者日纳鱼数觔谓之使宅鱼其捕不及数者必市以供颇为民累一日罗隐侍坐壁间有磻溪垂钓图武肃王索诗隐应声云吕望当年展庙谟直钩钓国更何如若教生在西湖上也是须供使宅鱼武肃大笑遂蠲其租　清异录曰京洛白鳝极佳烹治四方罕有得法者周朝寺人杨承禄造脱骨独为魁冠禁中亦宣索承禄进之文其名软钉雪龙　归田录曰真宗朝嵗嵗赏花钓鱼羣臣应制一嵗临池久之御钓不获时丁谓应制诗曰莺惊凤辇穿花去鱼畏龙顔上钓迟羣臣皆以为不及　玉照新志曰嘉祐末有人携一巨鱼入都能人言号曰海多人争观之亦尝召至禁中帝自为一词曰海多风错被渔人下网打住将我在帝城中每日教言语甚时节放我归去龙王传言道这里思量尔千回万度螃蠏最恓惶鮎龙忧虑于李氏园作塲跃入池中不复可获是嵗黄河大决水入都城壊民屋宇数百家　东坡志林曰睂州人任逹尝言少时见人家畜数百鱼深池中沿池砖甃四周皆屋舍环绕方丈间凡三十余年日加长一日天清无云池中忽发大声如风雨鱼皆涌起羊角而上不知所徃疑此鱼圈局已久日有腾拔之念久而自逹理自然耳　韵语阳秋曰临安六和寺后池有鲫鱼金色苏子美有诗云沿桥待金鲫竟日独淹留盖其出有时也自子美后四十年东坡始游此寺尝投饼饵以待略出不食复入东坡曰此鱼难进易退而不妄食宜其夀四十年如此　宋纪曰赵鼎谪珠崖自雷州浮海而南顾见洪涛间红旗靡靡相逐而下疑为海寇或外国兵革呼问舟人舟人揺手令勿语恐怖之色可掬惶遽入舟披发持刀出篷背上割其舌出血滴水中戒令闭目危坐凡经两时顷闻舟人呼曰更生更生顷所见者巨防也能吞舟即舟人平生未尝见　宋五行志曰绍兴十八年漳浦县崇明盐塲海岸有巨鱼髙数丈割其肉数百车剜目乃觉转鬛而傍舰皆覆　夷坚志曰绍兴二十年四月秀州海盐县并海之民未晩将趋县忽闻海中讴歌之声讙沸盈耳惊而东望遥覩大舟从洋波间来顷刻抵岸则元非舟舻乃一巨鳅因阁沙上时时鬐拨刺额上有窍径尺其中空经日有架梯蹑其背者两日尚能掉尾转动遭压死者十人或疑为谪龙虽得肉弗敢食一无頼子先煑尝之云极珍美于是厥价斗贵至持入州城每斤钱二百渉旬乃尽县宰祝次骞命取其目睛大如桃光彩可鉴俨然双明珠也凡数日水滴尽而枯颔骨长二丈五尺县后溪濶二丈祝遣人舆致用以为梁每脊一节堪作臼捣米　桯史曰今中都有豢鱼者能变鱼作金色鲫为上鲤次之贵游多凿石为池寘之檐牖间以供玩问其术秘不肯言或云以阓市洿渠之小红虫饲凡鱼百日皆然初白如银次渐黄久则金矣未暇验其信否也又别有雪质而黒章的烁若漆曰玳瑁鱼文采尤可观逆曦之归蜀汲湖水浮载凡三巨艘以从诡状瑰丽不止二种惟杭人能饵蓄之　白云时议曰金国有一太守得巨鱼令庖人烹焉熟而荐之求鱼之舌庖人曰鱼元无舌不信其説疑其窃而食之鞭背数十辍耕录曰元至正中上海县牧羊儿闻头上恰恰有
　　声仰视之流光中陨一鱼自首至尾根仅盈尺是日晴无隂云亦无雕鹳之类是可怪也桥下一民家取盐而藏之来者多就观焉或曰志有云天陨鱼人民失所之象　明兴杂记曰帝潜龙时渔于川一日获鲤三十五置之一笭箵有陈四者来共语又戏以渔罩罩圣躬既而上持鱼还舍啓视已失其五知为陈窃徃问之陈讳匿上欲欧之乃笑以还及上即位一日问刘诚意享位几何刘曰圣夀无疆然以数言当三十有五又有间五嵗假之他人上忽思窃鱼事其数允合立召陈至将杀之上问之陈因述渔事上曰吾忘之为何地陈曰乌龙潭也上曰吾乡焉有此陈曰臣尝于此罩乌龙故名也上喜其对释之后洪武之纪并革除年果符其数
　　鱼三
　　原有翼　无鳞【刘向列仙传曰子英者舒乡人也善入水捕鱼得赤鲤鱼爱其色持之着池中数以米谷食之一年长丈余遂生角有翼　河图曰黄帝游于洛见鲤鱼长三丈青身无鳞赤文成字】千觔　七里【大魏诸州记小平津有洞穴鲤鱼从穴中出入大者重千斤　沈莹临海水土异物志鲤鱼长百步俗传有七里鳣鱼】　如鲛　似龙【大魏诸州记每至三月中有鳣鱼从穴出入河重千斤色青皮如鲛鱼皮有珠文口在颔下　毛诗义疏鳣身似龙锐头口在颔下背上腹下有甲大者千余斤】　北溟鲲　南海鲸【庄子北溟有鱼其名为鲲其大不知几千里也　王子年拾遗记黒河北极也其水浓黒不流上云生焉有黒鲲鱼千尺如鲸常飞徃南海或宕而失所死于南海之濵肉骨皆消惟胆如石上仙药也】　若兽　如蛇【山谦之南徐州记鲮鱼若鲤鱼四足吴都赋所谓鲮鱼若兽　沈懐逺南越志鲮鱼鲤也形如蛇而四足腹围五六寸头似蜥蜴鳞如铠甲异物志谓之鲮鲤】黒身　青目【沈懐逺南越志乌防鱼通身黒长二丈　临海水土记防鱼鹿文青目】
　　虎形　虾尾【沈莹临海水土异物志虎防长五丈黄黒斑耳目齿牙有似虎形唯无毛或变乃成虎　沈懐逺南越志虾防长五丈尾似虾】　白腹　斑文【沈莹临海水土异物志防腹下正白长五丈　又虎防长五丈黄色斑文】　锯齿　霜牙【万震南州异物志鳄齿网罗则断如刀锯居水中以食鱼为本　唐阐吴都赋鳄鳞霜牙】　珠文　毒尾【刘欣期交州记鲛鱼出合浦长三尺背上有甲珠文坚强可以饰刀口又可以鑢物山海经燕山漳水出焉其中多鲛鱼注曰鲛有珠文尾青毒皮可以饰刀劒口】　春来　秋化【临海异物志石首小者名头水其次名春来石首异种也　张勃吴录娄县有石首鱼至秋化为鳬】　片立　双游【临海水土记板鱼片立合体俱行比目鱼也　孙绰望海赋王余孤戏比目双游】　象獭　似牛【杨孚临海水土记牛鱼象獭大如犊子毛青黄色其毛如鳣知潮水上下】　増千嵗　五色【埤雅广要曰鲤鱼有夀至千嵗者　金溪记曰孙愿夜行横塘见池中大鱼映月吸水移时不去明日汰池中惟有一大鲤鱼身已五色】食鹿　化虎【岭表録异鳄鱼其身土黄色有四足修尾状如鼍而举止趫疾口森锯齿徃徃】
　　【害人南方鹿多最惧此物鹿走崖岸之上羣鳄髙呌其下鹿必怖惧落崖多为所得　洽闻记鳄鱼别号忽雷熊能制之握其觜至岸裂擘食之一名骨雷秋化为虎三爪出南海思雷二州】　易长　能变【陶朱公养鱼经所以养鲤者以不相食易长又贵也学林二四为六六者老隂之能变者也鲤三十六鳞六六之数也能神化飞越山湖故为在地之能变者也】　不反白　如抹朱【神农书鲤为鱼之主今人以盘水养之虽困鳞不反白盖健鱼也　唐卢仝观放鱼歌老鲤变化颇神异三十六鳞如抺朱】胆如石　目成珠【上详南海鲸注　述异记南海有明珠即鲸鱼之目夜可以鉴谓之】
　　【夜光又曹毗赋骸丧成岛屿之墟目落为明月之珠】
　　鱼四
　　原听琴【瓠巴鼔琴鱏鱼出听】　置帛【陈胜以丹书帛曰陈胜王字置鱼腹中令卖之买者烹之得书】　感孝【王祥至孝后母冬月思生鱼祥遂泣于冰上冰忽开有双鲤跃出】　报恩【详鱼二辛氏三秦记】　戏莲【古诗鱼戏莲叶东】　在藻【诗】　矢于棠【传公矢鱼于棠】在于沼【诗鱼在于沼亦匪克乐】　登龙【三秦记江海鱼集龙门下登者化龙不登者防】
　　【额暴腮】　畏鹈【庄子鱼不畏网而畏鹈网无情故也】　为鲁【古语云事厯终古以鱼为鲁】去乙【骨如乙字不可食】　咸若【鱼鼈咸若】　不淰【详龙】　腹疾【传河鱼腹】
　　【疾奈何】　网漏【鲿鲵】　竭泽【竭泽求鱼非不得鱼恐后无鱼也】　脱泉【鱼不可脱于泉】　掉尾【水浊则无掉尾之鱼】　奋鬛【鼔鬐】　就食【史记河鱼大上轻车重马来就食】　徃观【传公将如棠观鱼者遂徃陈鱼而观之非礼也】　莘尾【有莘其尾】　颁首【有颁其首】　吞钓【归田赋贪饵而吞钓】　游釡【后汉张婴诣张纲降曰某等若鱼游釡中】芳饵【隂符芳饵之下必有悬鱼】　敝笱【诗敝笱在梁其鱼鲂鳏】　吞舟【吞舟之鱼荡而失水】　葬腹【宁江鱼之腹】　阳鱎【阳昼以钓道语宓子曰迎钓而吞者阳鱎也其为鱼懆而无味宓子至单父迎者冠盖交于道宓子曰此阳昼所谓阳鱎者遂聘贤人而访政事单父大治】　小鲜【治大国若烹小鲜】　不大【水烦则鱼鼈不大】　不出【详二食货志】　不献【水潦降不献鱼鼈】　不鬻【礼鱼鼈不中杀不鬻于市】　涵泳【游行】　噞喁【文子水浊则鱼噞喁】　发发【诗鳣鲔发发】　洋洋【孟子少则洋洋焉】　取常直【任嘏家贫卖鱼会官发鱼鱼价倍嘏取其直如常也】　禁泽沈【禁泽之沈者】　蝼蚁能制【庄子曰吞舟之鱼失水则蝼蚁能制之】　江湖相忘【又曰水涸鱼相与处于陆相喣以湿相濡以沫不若相忘于江湖】　濠梁之乐【庄子】　车辙之穷【庄子贷粟于监河侯曰周昨来见车辙中有鲋焉曰我东海之波臣也君岂有升斗之水而活我周曰待我决西江之水而活汝可乎鲋曰如君言不如早索我于枯鱼之肆】　紫鳞　頳尾【并毛诗】　増应星【星经天鱼一星在尾后河中此星明则海出大鱼】　从月【正字通坎为水为月鱼水族脑视月为盈虚月满则脑盈月虚则脑减】　濯锦【王符实贡篇濯锦以鱼】　寄书【古乐府客从逺方来遗我双鲤鱼呼儿烹鲤鱼中有尺素书】　守夜【芝田录门钥必以鱼者取其不瞑目守夜之义也】　知更【采兰杂志曰薛若社好读书徃徃彻夜一日遇比丘告之曰夜半不卧非延益之道因就水中捉一鱼赤色与薛曰此谓知更鱼夜中每至一更则为之一跃薛蓄盆中置书几至三更鱼果三跃薛始就寝更名曰代漏龙】揺尾【陈师道诗鱼穷不作揺尾怜】　矜鳞【矜竦也鱼冷则竦其鳞】　仰水【盐铁】
　　【论民之仰政犹鱼之仰水】　负冰【月令孟春之月鱼陟负冰】　冲岸【杜甫诗紫鳞冲岸跃】蟠泥【陈师道诗大鱼蟠泥小鱼乐】　跃渊【诗】　纵海【王褒曰沛乎如巨鱼之纵大海】暴腮【尸子曰龙门鱼之难也盖河津一名龙门两旁有山鱼莫能上大鱼薄集龙门上则为龙不得】
　　【上辄暴腮水次故曰暴腮龙门善为鱼者不求为龙望禹门辄退是以无暴腮防额之患】　烧尾【鱼跃龙门必雷神与烧其尾乃得成龙】　懐珠【天元生物簿鱼之懐珠至五十年则无复腮脑上有汗鬐紫色眼当红色口赤色】　孕璆【江赋文魮孕璆山海经文魮状如覆铫鸟首而鱼尾音如磬生珠玉】腹有古镜【旧闻记元相国之镇江夏也尝秋登黄鹤楼望沅江之濵有光若残星焉令亲信棹】
　　【小舟直至光所乃钓船中也询彼渔者曰适获一鲤光明无之亲信乃携鲤而来既登楼公命庖人剖之腹中得古镜二如古钱大一面相合背则隐起双龙虽小而鳞鬐爪角悉具既磨莹后遂常有光辉】　脊出金钗【记事珠寳应中酉阳人见钓鱼师有鱼脑贯黄文爱而买归食至脊上出金钗一只长六七寸】芒草毒【山海经葌山有木其状如棠而赤叶其名曰芒草可以毒鱼　葌音闗】　栁叶化【酉阳杂爼开成末城南百姓王氏庄有小池池边巨栁落叶池中旋化为鱼大小如叶食之无味】　食杨花【鱼食杨花则病】　饱楝子【鱼池傍宜树楝木则落子池中可以饱鱼】　穉龙【钓矶立谈鲤一名穉龙】　沈虎【词林海错沈虎潜鹿皆鱼名】　有睫【酉阳杂爼鱼有睫及目合二目不同连鳞白鬐腹下有丹字者并杀人】　无腮【酉阳杂爼裴曹尚书子忽暴中病众医拱手荆人道士王彦伯视之曰此中无腮鲤鱼毒也试之果然】　释小【淮南子季子治单父三年而巫马期衣裋褐易容貌徃观化焉夜见得鱼者释之巫马期问曰凡人所为渔者欲得鱼也今而释之何也渔者曰季子不欲人取小鱼也所得者小是以释之】　泔余【荀子曽子食鱼有余曰泔之门人曰泔之伤人不若奥之曽子泣涕曰有异心乎哉伤其闻之晩也】　相食【淮南子水积则生相食之鱼】　环游【黄鲁直每用鱼千里事盖出闗尹子以盆为沼以石为隖鱼环游之不知其几千里也】　蛟龙引【酉阳杂爼鱼满三百六十年则为蛟龙引飞去】　风雷化【欧阳修诗何异鳣鲂争尺水巨鱼先已化风雷】　卧冰求【搜神记楚僚至孝后母患一肿成痈形容曰瘁夜梦一小儿语曰若得鲤鱼其病即瘳是时十二月僚脱衣卧冰上见童子决卧处冰开送鲤鱼一双母食之而遂愈】　汲泉得【姜诗传诗事母至孝母嗜江水兼嗜鱼鲙诗家贫苦艰得舍侧忽涌泉味如江水每日一汲辄获双鱼】　食化【谭子化书庚氏穴池搆竹为凭栏登之者其声策策焉辛氏穴池搆木为凭栏登之者其声堂堂焉二氏俱牧鱼于池中每凭栏投饵鱼必踊跃而出但日闻策策堂堂之声不投饵亦踊跃而出则庚氏之鱼可名策策辛氏之鱼可名堂堂食之化也】　水畜【陶朱公养鱼经治生之法有五水畜第一所谓水畜者鱼也】　方圆偃俯【埤雅广要鰋鱼偃鲤鱼俯鳢鱼圆鲂鱼方】　健弱浮沈【埤雅广要鲂一名□今之青鳊也细鳞缩项濶腹鱼之美者盖弱鱼也其广方其厚褊故一曰鲂一曰鳊鱮似鲂而鳞弱其色白北土皆呼白鱮其头尤大而肥失水即死盖弱鱼也又谓之镛鳙庸鱼也其性庸弱而不健故也诗于鳣鲔言发发于鲂鱮言唯唯则鱼之健弱可知也鲿也鲂也鲤也其性浮鯋也鳢也鰋也其性沈】　燕头【埤雅广要鲿今黄鲿鱼是也性善飞跃故一名黄扬燕头鱼身旧说鱼胆春夏近下秋冬近上】　蛇性【埤雅广要鳢鱼胆甘可食有舌鳞细有花文一名文鱼与蛇通气其首戴星夜则北向盖北方之鱼也旧云鳢是公蛎蛇所化至难死犹有蛇性】　抱沙【埤雅广要鯋大如指狭圆而长有黒防文尝沙中行亦沙中乳子俗云鯋性抱沙】　附土【雅俗稽言鲋俗名土部盖声讹也此鱼尝附土而行故曰土附吴兴人又名为鲈鳢以其质圆而长与黒鳢相似而其鳞斑驳又似鲈鱼故两喻而兼言之埤雅指为鲫鱼似误鱼经诸鱼皆属火惟鲫鱼属土且性亦沈泥但其形不类黒鳢也】　善扰【埤雅广要防一名鳛鳛寻也寻习其泥厌其清水性酋健善扰】　喜睡【江隣几杂志贩鱓者置鳅云鱓喜睡鳅好游不尔睡死】鬛似旌旗【寓简沈作喆尝迎亲海上至补陀山望见海中数十里外有旌旗如军行数万骑者】
　　【涌东下问舟人曰此大鱼耳旌旗状者盖鳞鬛也须防稍近山石为之震动】　肠成刀槊【杂爼东海渔人言近获鱼五六尺肠胃成胡鹿刀槊之形号秦皇鱼】　宜鲤宜鲂【埤雅广要洛鲤伊鲂贵于牛羊言洛以浑深宜鲤伊以清浅宜鲂也】　出鱮出鲋【广舆志沔阳水有二源一曰清检一曰浊检清水出鱮浊水出鲋】　鲸潮【鲸穴处海底出穴则水溢谓之鲸潮】　鳣岫【六朝文视鳣岫之吐翕言大鱼如山也】　鲤石【广舆志鲤石在巴山世传琴髙先生于此得道所乗之鲤化而为石】　鳣堂【杨震传有雀衔三鳣鱼飞集讲堂前皆曰鳣者卿大夫之象也数三者三台也先生自此升矣】　穴处【详上鲸潮注】　岫居【埤雅广要鲔岫居至春始出而浮阳北入河西上龙门入漆沮见日而目鱼之先至者其至有时长鼻体无鳞甲味不如鳣大者长七八尺】　梁水之鲂【埤雅语居就粮梁水鲂盖今辽东梁水之鲂特肥】　洞庭之鲋【七华赋洞庭之鲋出于江岷红腴青颅朱尾碧鳞】　拨剌【鱼跳跃曰拨剌】　瀺灂【见后诗】　池州长史【见闻杂录张洞为淮南转运使梦人通谒曰池州李长史后池中得大鲤即梦也】　河伯健儿【述异记防鱼章安县出腹中容四子颊赤如金甚健网不能制俗呼为河伯健儿】　止水流水【埤雅广要鱼生流水中则背鳞白味美生止水中则背鳞黒味恶】　独行旅行【埤雅广要鳟一名魾似鯶鱼而鳞细于鯶赤眼好独行制字从尊殆以此也又曰鲫鱼好旅行吹沫如星以其相即谓之鲫相附谓之鲋鱮鱼性亦旅行故制字从与】　金鍼未化【酉阳杂俎魏末平原潘府君字恵延自白马登舟之部手中算囊堕水囊中有钟乳一两在郡三年济水泛溢得一鱼长三丈广五尺刳其腹中得坠水之囊金鍼尚在钟乳消尽其鱼得脂数十斛时人异之故平原髙苑城东有鱼津云】　木獭能擒【九国志廖光圗与伊岳道士伊用昌为林泉之交母病思鲙值江水暴涨不可得用昌探懐得一木獭长三寸许再三祝之投于江中须防波浪腾沸遂擒一巨鳞出因取作鲙母食而愈】　双名【鱼双名者山海经有刚山蛮蛮洛水庸庸王防有州禺禺】　三色【埤雅广要鱼品齐鲁之间鲂为下色鰋为中色鲤为上色】　文鳞【栁宗元诗沈景照文鳞】　纤鳞【又曰每忆纤鳞游尺泽】　鱼书【史书史佚作鱼书以纪瑞】　鱼符【张鷟耳目记唐以鲤鱼为符瑞为铜鱼符以佩之】　鱼囿【天文志天汉南三星曰咸池鱼囿也】　鱼仓【永嘉郡记青田溪冬天水热如汤众鱼归之名鱼仓】　飞鱼【拾遗记仙人寗封食飞鱼而死二百年更生】　琼鱼【汉武内传王母曰仙人上药有流渊琼鱼】逆鳞鱼【王旻之与琅邪太守许诚之书曰贵郡临沂县其沙邨逆鳞鱼可调药物逆鳞鱼仙经谓】
　　【之肉芝】　重鳞鱼【湖广石门县东阳山水中鱼鳞有两重与诸鱼别味肥美】　抱石鱼【出于山溪背偃而腹平其大如指常贴于石上土人取之为腊】　戴防鱼【出安南国锐首无鳞有骨若插箭然味似河豚名戴防鱼】　鵞毛鱼【出东海不用网罟二人乗一小艇张灯艇中鱼见灯光辄上艇须防而盈多则去灯否则小艇不胜载矣】　鹿子鱼【頳色其尾鬛皆有鹿斑赤黄色南海中有洲春夏此鱼跳出洲化为鹿】　鹦鹉鱼【龙门江在嘉陵州飞瀑声闻百里舟车过此必舁上岸方可复行傍有穴多出鹦鹉鱼色青緑口曲而红似鹦鹉觜相传此鱼能化龙故云】　黄雀鱼【出恵州常以八月化为雀十月后入海化鱼】　枫叶鱼【海树霜叶风飘浪翻腐若萤化厥质为鱼故名】藿叶鱼【细防冰盘藿叶鱼】　麦鱼【其形锐小似麦可爱东流县四十里上溪潭出溯流】
　　【至石人瀬下形渐大越此则化蜻蜓飞去里人最珍之】　油鱼【在云龙州南二十里中秋则鱼肥长仅二三寸至十月望则絶焉】　地青鱼【尾有刺甚长逢物则拨之毒能中人色白者曰地白与魟相类又名邵阳鱼鼠尾鱼产象山】　黄蜡鱼【即江湖之横鱼头觜长鳞如金色脔为炙虽美而毒或煎夜即有光如笼烛】　棘鬛鱼【宋志其鬛刚如棘故呼棘鬛又其鬃赤亦呼赤鬃此鱼味丰在首首味丰在眼莆人多葱酒蒸之以为珍味十月此鱼得时正月以后则味抝不可食】　方头鱼【似棘鬛而味美】　钩鱼【状类鰦身少扁其唇甚长垂下数寸味皆在此故俗有吃着钩鱼唇不惜老婆裩之语】　鬬鱼【大如指长二三寸身有花文红緑相间尾鲜红有黄防善鬬儿童辈多盆养之每鬬相持不舍久之胜负乃决负者跃而游顔色衰谢胜者洋洋自得顔色充如也物之好胜一至此哉俗呼为花鱼】　魟鱼【兴化府志此鱼头圆秃如燕身圆如箕尾圆长如牛尾其尾最毒能螫人有中之者连日夜号呼不止以其首似燕故又名燕魟鱼以其尾言故又名牛尾鱼魟一作防胎生形如覆笠有肉翅能刺人一名鱼形圆似扇无鳞色紫黒口在腹下尾长于身尾端有刺有虎魟劒魟狗魟种类不一】　狗鯋鱼【狗头鱼身声如狗尾形类弹涂而大大者长丈余好伏泥涂中而吠见人则惊入水】　鼠鮎鱼【海中有善食鼠毎揭尾于沙际以绐鼠鼠见之以为彼且失水矣防其尾将食之鮎即转首厉齿撮鼠入水以去狼籍其肉羣虾皆食之】　淫鱼【头与身相半其长丈余鼻正白身正黒口在颔下状似鬲有鬐而无鳞出于江中其性喜音闻乐作则出头水上听之所谓瓠巴鼔瑟游鱼出听非槩指凡鱼也】　鮹鱼【似马交尾有两岐如鞭梢故名】　鯄鱼【地理志利州土贡鯄鱼】　釡头鱼【卬河有之长十余丈头甚大遥视之如戴铁釡】　青郎鱼【似海鲫而大尔雅所谓当魱是也一名椁砖硬鳞刚骨齿如铁锯嚼螺蛤成粉味极佳】　鲌鲜鱼【出河阳县一名康郎鱼云南诸府买为瘴药】金线鱼【碧鸡山下洞内有】　金鱼【体如金一名火鱼有通身赤者有半身赤者有乱赤文者有背赤文作卦形者有头赤尾白者有鳞红身白者】　石鱼【酉阳杂爼衡阳湘乡县有石鱼山山石色黒理若生雌黄开发一重辄有鱼形鳞鬐首尾若画长数寸烧之作鱼腥又重庆涪州江心有双鱼刻石上每一鱼三十六鳞见则嵗丰汧阳有鱼陇掘地破石得之可辟衣蠧】　鱼爷【琼州文昌县有鱼爷井水极清冽相传泉与海通有大鱼头白俗呼为鱼爷人呼之辄出】　鱼舅【味极佳惟嘉州有之】　文鱼【雅俗稽言临湘蒲圻之界有鱼名文鱼俗名春鱼其形如鍼味极佳此亦小之至者也】　弓鱼【见鱼谱滇中误作公鱼而怪其有子】　婢屣鱼【口在腹下形似妇人屣】　奴屩鱼【长一尺如屩形】　原丽罶【诗鱼丽于罶鲿鯋】　施罛【濊濊】　忘筌【庄子筌者所以在鱼得鱼而忘筌】　断罟【国语鲁宣公夏滥于泗渊注滥渍取鱼器里革断其罟而弃之曰夫鱼禁鲲鲕兽长麑防今鱼方孕而行罟网贪无艺也公曰我过矣而里革匡我不亦善乎注鲲鲕小鱼】　鸿离【鱼网之设鸿则离之】　獭祭【獭祭鱼然后虞人入泽梁】　时簎【鼈人以时簎鱼鼈簎谓以杖刺泥中搏取之】　夜捕【陶侃将吴寄救荆州曰昼战当撃贼夜分捕鱼也】　九罭【美周公九罭之鱼鳟鲂罭鱼网也】　百金【公羊公如棠观鱼讥公曷为逺而观鱼登来之也百金之鱼公张之登来美大之之辞也注张网罗也耻公去南面逺与人争利便逺观之】　临河【淮南子临河羡鱼不如退而结网】　入水【獭未祭鱼网罟不入水】　天子尝【季冬命有司始鱼天子徃尝鱼】人取【周礼人掌以时鱼为梁注梁水以取鱼】　取诸离【易经作为网罟以佃以鱼】
　　【盖取诸离】　乱于水【庄子笱多则鱼乱于水】　取既有时　杀宜中礼俾遂生成　勿令暴殄　増朝船【陆紫溪翁歌曰采江之鱼兮朝】
　　【船有鲈】　晩罾【宋徐积诗就淮仍买晩罾鱼】　触纶【吴都赋曰文鳐夜飞而触纶】黏徽【潘岳曰贯腮擉尾掣三牵两弛青鲲而网钜解赤鲤于黏徽钜钓钩也黏徽黏于网也】　原桂饵【闾子曰鲁人有好钓者以桂为饵黄金为钩垂翡翠之纶】　竹竿【籊籊竹竿以钓于淇】渭濵【吕望钓于渭濵获玉璜】　濮水【庄子钓鱼于濮水】　无饵【文子钓鱼不可以无饵】　维丝【其钓维何维丝伊缗】　守坻【钓鱼不得由守坻不坚】　累绳【庄子夫揭竿累趣灌渎守鲵鲋于得大鱼难乎注累钓绳灌渎谓小渎也】　为纶【史记游者可为纶】　于钓【诗之子于钓】　钓富春【严光字子陵汉光武时钓于富春富春有严陵钓台】　渔雷泽【大舜】　任公之术【庄子任公为大钩以十五犗为饵蹲于防稽投饵于东海朞年不得鱼一旦有大鱼牵巨钩任公得其鱼而腊之自淛河以东无不厌若鱼者】　詹何之能【列子詹何楚人也学钓五年然后尽其道以独茧丝为纶芒鍼为钩剖粒为饵于百仞之泉引盈车之鱼】　钓而不纲【谓不絶水】　田则不渔【君子田则不渔】　名鲤【孔子生子三日有馈鲤者因名子曰鲤字伯鱼也】　献鲔【春献王鲔】　遗双【古诗客从逺方来遗我双鲤鱼】　进尾【羞濡鱼者进尾】　献孔子【孔子之楚有渔父献鱼不受父曰市逺无所货不如献君子孔子乃受之以命弟子扫地以祭也】　赐章【齐景公赐章鱼十五乗】　献之不受【韩子公仪休相鲁而嗜鱼邦人献之曰吾以为相自可致鱼以受鱼退人谁遗吾鱼】　馈之则悬【羊续事】荐鲔【二月天子始乗舟荐鲔于寝庙】　嗜鲍【文王任太公望傅太子太子嗜鲍鱼太公曰鲍不登爼】　充馈【川奠鱼蜃之物以充馈食】　利賔【易包有鱼不利賔象曰义不及賔也注擅人之物以为已恵故不及賔】　宜苽【鱼宜苽】　食稻【孟秋天子食稻与鱼】　鱻薧【鱻鲜鱼薧干鱼】　商脡【祭庙薧鱼曰商祭鲜鱼曰脡祭】　河鲂【诗岂其食鱼必河之鲂】　泽鲵【尺泽之鲵岂量江海】　在鼎【文在鼎之鱼期于焦烂】　溉釡【谁能烹鱼溉之釡鬵】弹铗歌【冯驩弹铗歌归来兮食无鱼】　寘劒进【吴世家公子光享王僚専诸寘劒于鱼中以进之遂抽劒刺王僚】　赵盾飱【公羊赵盾食鱼飱】　子产畜【孟子】　増金鼎【宋祁笔记金鼎之贵鱼不求烹也】　银丝鲙【杜甫诗鲜鲫银丝鲙】














　　御定渊鉴函巻四百四十二
<子部,类书类,御定渊鉴类函>
　　钦定四库全书
　　御定渊鉴类函卷四百四十三
　　鳞介部七【鱼　乌贼　螺　蚌　蛤蛤蜊　蚶　车螯　石】
　　鱼五
　　原诗梁张骞咏跃鱼应诏诗曰戏鳞隐繁藻颁首承绿漪何用游溟澥且跃天渊池　陈张正见赋得鱼跃水花生诗曰漾色桃花水相望濯锦流跃浦疑珠出依池似镜浮凌波衔落蘂触饵避沈钩方游莲叶外讵入武王舟　阮卓莲下游鱼诗曰春色映澄陂涵泳且相随未上龙门路聊戏芙蓉池触浪莲香动乘流叶影披相忘自有乐庄惠岂能知　隋岑德润鱼诗曰剑影侵波合珠光带水新莲东自可戏安用上龙津　増唐杜甫黄鱼诗曰日见巴东峡黄鱼出浪新脂膏兼饲犬长大不容身筒筩相沿久风雷肯为神泥沙卷涎沫回首怪龙鳞　白小诗曰白小羣分命天然二寸鱼细微霑水族风俗当园蔬入肆银花乱倾箱雪片虚生成犹拾卵
　　尽取义何如　项斯鲤鱼诗曰似龙鳞又足只是欠登门月里腮犹湿泥中目未昏乞锄防蚁穴望水写金盆他日能为公田报此恩　章孝标鲤鱼诗曰眼似真珠鳞似金时时动浪出还沉河中得上龙门去不叹江河嵗月深　钱起赋得巨鱼纵大壑诗曰巨鱼纵大壑遂性似乗时奋跃风生鬛腾凌浪鼓鬐龙摅回地轴鲲化想天池方快吞舟意尤殊在沼嬉倾危嗟幕燕隐晦笑泥龟喻士逢明主才猷得所施　唐人作河鲤登龙诗曰年久还求变今来有所从得名当是鲤无防可成龙备歴艰难徧因期造化容泥沙寕不阻钓饵莫相逢击浪因成势纤鳞莫继踪若令揺尾去雨露此时浓元稹鱼登龙门诗曰鱼贯终何益龙门在此登有成当作雨无用耻为鹏激浪诚难泝雄心亦自凭风雷潜防合鬐鬛忽腾凌泥滓辞河浊烟霄见海澄廻瞻顺流辈谁敢望同升　王季则鱼上氷诗曰北陆收寒尽东风解冻初氷消通浅溜气变跃潜鱼应节似知化扬鬐任所如浮沉非乐藻沿泝异传书结网时空久临川意有余为龙将可望今日愧才虚　王公亮鱼上氷诗曰春生寒气灭稍动伏泉鱼乍喜东风至来观曲浦初近氷朱鬛见望日锦鳞舒渐觉流凘退还欣掉尾余噞喁情自乐沿泳意寜疎倘得随鲲化终聴戾太虚　吴冕鱼上氷诗曰春水潜鳞发寒潭旧疎扬鬐顺气纵振鬛上氷初戏广怜空洁浮清媚景虚戒贪常避饵思达每怀书湿映流凘薄狂游触浪余终希泮涣泽爲化北溟鱼　姚康巨鱼纵大壑诗曰水府乘闲望圎波息跃鱼从来暴泥久今日脱泉初得志寕相忌无心任宛如龙门应可度鲛室岂常居掉尾方穷乐游鳞每自舒乗流千里去风力借吹嘘　白居易防额鱼诗曰龙门防额意何如红尾青鬐却返初见说在天行雨苦为龙未必胜为鱼　又放鱼诗曰香饵见来须闭口大江归去好藏身盘涡峻激多倾覆莫学长鲸拟害人　卢纶小鱼咏寄泾州杨侍郎诗曰莲花影里暂相离才出浮萍値罟师上得龙门还失浪九江何处是归期　窦巩放鱼诗曰金钱赎得免刀痕闻道禽鱼亦感恩好去长江千万里不须辛苦上龙门　杜甫观打鱼歌曰绵州江水之东津鲂鱼鱍鱍色胜银渔人漾舟沈大网截江一拥数百鳞众鱼常才尽却弃赤鲤腾出如有神潜龙无声老蛟怒廻风飒飒吹沙尘饔子左右挥霜刀鲙飞金盘白雪高徐州秃尾不足忆汉隂槎头逺遁逃鲂鱼味美知第一既饱懽娱亦萧瑟君不见朝来割素鬐咫尺波涛永相失　韩愈叉鱼歌曰叉鱼春岸濶此兴在中宵大炬然如昼长船缚似桥深窥沙可数静榜水无揺刅下那能脱波间或自跳中鳞怜锦碎当目讶珠消迷火逃翻近惊人去暂遥交头疑凑饵骈首类同条濡沫情虽宻登门事已辽盈车欺故事饲犬騐今朝血浪凝犹沸腥风逺更飘　陆龟谢皮日休分巨鱼之半诗曰谁与春江上信鱼可怜霜刃截来初鳞残似撤骚人屋肠断疑伤逺客书避网几跳山影破逆风曽蹙浪花虚今朝最是家童喜免泥荒畦掇野蔬　皮日休和陆龟谢分鱼诗曰钓公来信自松江三尺春鱼拨剌霜腹内旧钩苔染涩腮中新饵藻和香金鳞中断榆钱破寒骨平分玉筯光何事贶君偏得所祗缘同是越航郎卢仝观放鱼歌曰常州贤刺史从諌议大夫除天地好生物刺史性与天地俱酒兴引行处正见渔人渔丛杂百千头性命悬须臾天心应刺史刺史尽活诸一一投深泉跳脱不复拘得水竞腾突动作诡怪殊或透藻而出或破浪而趋或掉尾孑孑或奋鬛愉愉或如莺掷梭或如蛇衔珠四散渐不见岛屿徒萦纡　宋韩琦观鱼轩诗曰雨过方塘碧涨秋观鱼亭槛俯临流时看隐荇騈头戏忽见开萍作队游喜掷舟前翻乱锦静潜波下起圎沤吾心大欲同斯乐肯插筠竿饵钓钩　梅尧臣河豚鱼诗曰春洲生荻芽春岸飞杨花河豚当是时贵不数鱼虾其状已可怪其毒亦莫加忿腹若封豕怒目犹吴蛙炮煎茍失所入喉为镆邪若此防躯体何须资齿牙持问南方人党防复矜夸皆言羙无度谁谓死如麻吾语不能屈自思空咄嗟　又鹿角鱼诗曰海中鱼角矗矗不拟龙乃拟鹿　欧阳修答梅尧臣达头鱼诗曰吾闻海之大物类无穷极虫鰕浅水间蠃蚬如山积毛鱼与鹿角一拾数千百收藏各有时嗜好无南北其微既若斯大者固莫测波涛浩渺中岛屿生顷刻俄而没不见始悟出背脊有时随潮来暴死疑遭谪海人相呼集刀锯争剖析骨节骇专车须芒侔剑防腥闻数十里余臭久乃息始知百川归固有含容德潜竒与秘寳万状不一识嗟彼达头防谁传到京国干枯少滋味治洗费炮炙聊兹知异物岂足荐佳客一旦辱君诗虚名从此得　孔武仲江豚诗曰黒者江豚白者白□状异名殊同宅大水渊有羣鱼掠以肥已是谓小害顾有可喜大川夷平缟素不起两两出没矜其頬觜若俛若仰若跃若跪舟人相语惊澜将作亟入湾浦踣樯布筰俄顷风至簸山揺岳浪如车轮气雾相薄舟人燕安如在城郭先事而告昭哉尔功鳄防牛马头鼍象龙暴殄天物安得尔同于人无害所欲易充暴露形体告人以忠又多膏油以助女工江湖下贫机杼以农乌鹊知风商羊识雨大厦之下风雨何苦岂知舟航方在积险以尔占天蓍蔡之騐古之报祭不遗微虫孰扬尔烈登荐蜡宫世不尔好复惟尔恶我作此歌爲昭其故　苏轼渼陂鱼诗曰霜筠细破爲双掩中有长鱼如卧剑紫荇穿腮气惨凄红鳞照坐光磨闪携来虽逺鬛尚动烹不待熟指先染坐客相看爲解顔香粳饱送如填堑早歳尝爲荆渚客黄鱼屡食沙头店濵江易采不复珍盈尺辄弃无乃僭自从西征复何有欲致南烹嗟久欠游鯈琐细空自腥乱骨纵横动遭砭故人逺餽何以报客俎久空惊忽赡东道无辞信使频西隣幸有庖虀酽　又西湖秋涸东池鱼窘甚因防客呼网师迁之西池为一笑之乐诗曰东池浮萍半枯块裂碧跳青出鱼背西池秋水尚涵空舞濶揺深吹荇带吾僚有意为迁居老守纵馋那忍鲙纵横争看银刀出瀺灂初惊玉花碎但愁数罟损鳞鬐未信长堤隔涛瀬濊濊发发须防间圉圉洋洋寻丈外安知中无蛟龙种尚恐或有风雨防明年春水涨西湖好去相忘渺湖海　陈师道和苏轼西湖徙鱼诗曰穷秋积雨不破块霜落西湖露沙背大鱼蟠泥小鱼乐髙丘覆杯水如帯鱼穷不作揺尾怜公寜忍口不忍鲙修鳞失水玉参差晩日揺光金破碎咫尺波涛有生死安知平陆无滩濑此身寜供刀几用着意更须风雨外是间相忘不为小濠上之意谁得防枯鱼虽泣悔可及莫待西江与东海　又赤手取鱼如拾块布网鸣舷攻腹背岂知激浊与清流恐惧骈头牵翠居士仁心到鱼鸟会有微生化余鲙寕容网目漏吞舟谁能烹鲜作苛碎我亦江湖钓竿手悮逐轻车从下瀬生当得意落鸥边何用封侯堕鸢外不如此鱼今得所置身暗与神明防径须作记戒鲸鲵防有任公钓东海　唐庚白小诗曰二年遵海濵开眼即浩渺谓当饱长鲸糊口但白小百尾不满釜烹煮等芹蓼咀嚼何所得鳞鬛空纷扰向来巨鱼戏海面横孤峤噞喁喷飞沫白雨散晴晓终然不省録从事此微眇短长本相形南北无定表防山不爲多毫末夫岂少词雄两月读理足三语妙人生一沤发谁作千圣调安能蹲防稽坐待朞年钓范成大晩春田园诗曰海雨江风浪作堆时新鱼菜逐春回荻芽抽笋河豚上楝子花开石首来　又秋日田园诗曰细捣枨虀有鲙鱼西风吹上四腮鲈雪松酥腻千丝缕除却松江到处无　杨万里初食淮白鱼诗曰淮白须将淮水煮江南水煮正相违霜吹栁叶都落尽鱼吃雪花方解肥【淮人云白鱼食雪乃肥】醉卧糟丘名不恶下来盐豉味全非饔人且莫供羊酪更买银刀二尺围　又松江鲈鱼诗曰鲈出鲈乡芦叶前垂虹亭上不论钱买来玉尺如何短铸出银梭直是圎白质黑章三四防细鳞巨口一双鲜秋风想见真风味祗是春风已逈然刘宰谢王去非餽江鲚诗曰环坐正无悰騈头得嘉馈鲜明讶银尺亷纤非虿尾肩耸乍惊雷腮红新出水芼以姜桂椒未熟香浮鼻河鲀愧有毒江鲈惭寒味更咨座上客送归烦玉指饤饾杂青红百巧出刀匕翩翩鹤来翔粲粲花呈媚颇疑壶中景髣髴具盘底又疑三神山幻化出人世更于属餍余想像无穷意知君束装冗不敢折简致厚赐何可忘因笔聊举似　金元好问峡口食鳊鱼诗曰无奈微云疎雨何孟公诗律费研磨凭君莫爱襄阳好缩颈鳊鱼刺鲠多　元王恽食鲈鱼诗曰鲈鱼昔人贵我行次吴江秋风时已过满意莼鲈香初非爲口腹物异可阙尝口哆頬重出鳞纎雪争光背华防玳斑或圎或斜方一脊无乱骨食免刺鲠防肉腻胜海鮇味佳掩河鲂灯前不放箸愈淡味愈长张翰爲尔逝我今赴官忙出处要义在不须论行藏倚装足朝睡且快所欲偿梦惊聴吴歌海日方苍凉　鲜于枢海防行曰至元辛卯之季冬浙江连日吹腥风有物宛转泥沙中非鼋非鼈非蛟龙神物失势谁为雄万刃刲割江水红九州之外四海通出纳日月防虚空汪洋浩瀚足尔容胡为一出荡忘返糜躯鼎俎虾蚬同吁嗟人有达与穷无以外慕残厥躬古来妄动多灾凶　明刘炳观捕鱼诗曰栁条风脆已梳黄潮落溪毛露石梁帆脚压霜寒撒网柁牙移月夜鸣榔载车有猎曽占渭鼓枻无歌岂濯湘义得锦鳞长尺半隣翁新酒正吹香　杨基观鱼诗曰池隂树影凉白小纷成队吹絮圎沤续触荷清露碎俄沉静却浮忽遇惊还退幸免钓丝忧江鲈且充脍　孙作飞鱼诗曰海于天地中物不能比大隂阳浩出没造物穷荒怪力足浮三山势欲吞大块岂惟日月浴兼疑鬼神防披经案山海异族纷碎我时一徘徊足蹑二仪隘焉知估客辈入海如入阓昏风白波驶雨惨黑洋迈批石嗔火发囓指愁舟坏飞鱼集樯柂翅尾错珍贝初疑鷰雀翻复骇蝗螟坠非类感所稀枯腊拾海外三韩雨雾洗百岛风烟参差插双翰欹侧张两斾形模小鲜具意气鹏鹗类祗慙海若笑狭小矜此辈我复嗤海若万彚同一态神灵数巨鱼鲸鲲防鳄魪智屈云雨能肉大何足脍龙门万鱼跃此翼吾所快李东阳次韵谢石首鱼诗曰夜网初收晓市开黄鱼
　　无数一时来风流不鬭莼丝品软烂偏宜豆乳堆碧盌分香怜冷冽金鳞出浪想崔嵬髙堂正忆东隣送诗句情多不易裁　何景明鲥鱼诗曰五月鲥鱼已至燕荔枝卢橘未应先赐鲜徧及中官第荐熟谁开寝庙筵白日风尘驰驿路炎天氷雪防江船银鳞细骨堪怜汝玉筯金盘敢望传
　　原赋晋王庆钓鱼赋曰然后抽纤缴振修竿垂银钩运金丸悬鲔鲵挂鸿鸾连翩云际瀺灂漪澜　挚虞观鱼赋曰观鳞族于滮池兮睨羽羣于瀬涯乃有洧泉之鲤濯陂之鰋瀺灂涌跃没浪赴逺集于曲漄之隈逐乎澹淡之深攒聚辐蹙或跃或沉倐烁攸驿目惊心徒极观而无获兮羡鲜肴之柔嘉于是六柱俱起参搆横罗编莞为筏撼木激波奔突转薄流不及澜鱼未惊而失行忽浪达于急湍谅形胜之得势实有往而无反炰鲿脍鲤亦有庻羞肴核并陈既防且柔泛溢爵于通沟因素波以献酬骋微巧于浮觞竞机防于迅流既欢豫而不倦愿穷昼而兼夜独临川而慷慨感逝者之不舎惟修名之未立恋景曜之西谢惧流连之败德遂收欢而命驾是时也含怀湛遁需于酒食盘衎宴安欢情未极选兴之言矫枉以直说而不绎莫不叹息　増唐卢照邻穷鱼赋曰有一巨鳞东海波臣洗静月浦防丹锦津映红莲而得性戏碧浪以全身宕而失水届于阳濒渔者观焉乃具竿索集朋党鳬趋雀跃风驰电往竞下任公之犗争陈豫且之网蝼蚁见而甘心防獭闻而抵掌独孤授北溟有鱼赋曰风涛乍息空水相涵横巨鳞
　　而海分为二赩双目而日为之三涾沲迆延载回载旋吓鳃则飞沫成雨击尾乃跳波荡天任公之术靡措龙伯之力徒然　元弼鱼跃龙门赋曰徒观其向天倪辞水府望霄汉之九越泥沙之五来如及门出若由户虽悬波而千仭终作气而一鼓　苖秀鱼登龙门赋曰吞舟之伦吹潦将适奋泥沙而鱍刺簸鬐鬛以投掷鳞栉比而映水星攒目曈昽而中流月白　王起烹小鲜赋曰海曲芦人江潭舟子厌颁首于蒲藻得纤鳞于沼沚常窥潎潎漏于宻网之中今则炎炎烹于沸鼎之内李蟾烹小鲜赋曰出彼清澜委兹敝笱落细鳞于方寸之质喣微沫于噞喁之口齐一指而未幷事寸刃而才受騐星星之若无升鼎俎而何有　李夷亮鱼在藻赋曰极浦风霁澄潭月虚鲜鳞缭绕聚沫纡徐或在鲛人之室或过陵鲤之居莲花东西信可游而可息文竿上下徒欲钓而求诸　王起羡鱼赋曰頳尾殊品紫鳞异质或依蒲而自娱或拥芡而争出扬鬐奋鬛已见其由戢尾贯鳃未知其术　宋梅尧臣针口鱼赋曰有鱼针喙形甚小常乗春波来不少人竞取之一掬不重乎铢秒其为针也颖不能刺肌肤目不能穿丝缕上不足以附医而愈疾下不足以因工而进补以口得名终亲妇女大非鲙材唯便鲊卤烹之则易烂贮之则易腐嗟玉色之可爱聊用实乎雕俎过此以徃未知其所处原赞晋郭璞比目鱼賛曰比目之鳞别号王余虽有二片其实一鱼协不能宻离不为疏　増又鲛賛曰鱼之别属厥号曰鲛珠皮毒尾匪鳞匪毛可以错角兼餙剑刀
　　原表晋王肃贺瑞应表曰伏承祖庙文昭庙鱼生于鼎臣闻易中孚彖曰信及豚鱼言中和诚信之德下及豚鱼则无所不及
　　増启北周庾信谢赵王赉干鱼启曰赉干鱼十畨醴水朝浮光疑朱鳖文鳐夜触翼似靑鸾况复洞庭鲜鲋温湖羙鲫波澜成雨鳞甲防寒某本吴人常想江湖之味及其饥也唯资藜藿之余慈赉渥恩膏腴流灶不劳狮子之亭即胜雷池之长翻惊河伯独不受人足笑任公终年垂钓
　　増说程正叔养鱼説曰书斋之前有石盆池家人买子鱼食猫见其喣沫也不忍因择可生者得百鱼养其中大者如指细者如箸支頥而观之者竟日始舎之洋洋然鱼之得其所终观之戚戚然吾之感于中也吾读古圣人书观古圣人之政禁数罟不得入污池鱼尾不盈尺不中杀不市鬻人不得食圣人之仁养物而不伤也如是物获如是则吾人之乐其生遂其性宜何如哉思是鱼之于是时寜有是困耶推是鱼孰不可耶鱼乎鱼乎细钩宻网吾不得禁之于彼炮燔咀嚼吾得免尔于此吾思江海之大足使尔遂其性思置汝于彼而未得其路徒能以斗斛之水生汝之命生汝诚吾心汝得生幸已多万类天地中吾心将奈何鱼乎鱼乎感吾心之戚戚者岂此鱼而已乎　姚镕马嘉鱼说曰海有鱼曰马嘉银肤燕尾大者视晬儿脔而火鱐之可致逺常渊潜不可捕春夏乳子则随潮出波上渔者用此时帘而取之帘为疏目广袤数十防两舟引张之缒以铁下垂水底鱼过者必钻触求进愈触愈束愈怒则頬张鬐舒钩着其目致不可脱向使触网而能退却则悠然逝矣知进而不知退用罹烹醢之酷悲夫
　　増令宋毛胜水族加恩簿曰令尔红文生卢清臣【鲈鱼】销酲引兴鲜鬛之香宜授橙虀录事守招贤使者尔珍曹必用郎中时充【鲥鱼】铛材本美妙位无髙宜授诸衙军使持节雅州诸军事尔白圭夫子【鲚鱼】貎则清臞材极美俊宜授骨鲠卿尔锦袍氏【鳜鱼】骨疎肉紧体具文章宜授仙盘游奕使尔李夲【鲤鱼】三十六鳞大烹允尚宜授跨仙君子世美公尔鲜于美【鲫鱼】砍鲙精妙见称杜陵宜授轻薄使银丝省餍德郎尔楚鲜【白鱼】隐釡沉糟价倾淮甸宜授倾淮别驾尔缩项仙人【鳊鱼】鬼腹星鳞道亨襄汉宜授槎头刺史尔食宠侯【鲟鳇鱼】支节斑驳标致髙爽宜授添府太监尔单长福【鱓鱼】曲直靡常鲜载具美宜授蟠泥掾尔唐少连【鲢鱼】池塘下格代匮充庖宜授保福军节度使尔黄荐可【河豚】泽嫩可贵然失于经治败伤厥毒故世以醇疵隐士为尔之目特授三德尉兼春荣小供奉尔屯江小尉【江防】渔工得隽亦号甘肥宜授追风试汤波太守増序明孙作飞鱼序曰暨人杭海得飞鱼于黑水之洋长二寸頥两鬐各广长寸余张为两翅海风发作从波涛飞集船上如燕雀既止则不能入水意者爰居海鸟亦此类与
　　乌贼一
　　原本草经曰乌贼鱼骨治寒热惊气　増蜀本草圗经曰九月乌【音仆】入水所化故义训曰寒鸟入水谓之乌贼　炙毂子曰此鱼每遇渔舟即吐墨染水令黒以混其身渔人见水黒则知是网之大获　原南越记曰乌贼鱼有矴遇风浪便虬前一须下矴而住腹中血及胆正黒可以书也世谓乌贼怀墨而知礼故俗曰是海君白事小史或曰古之诸生常自浮水上乌见以为死便往啄之乃卷取乌故谓之乌贼今疋乌化之　临海异物志曰乌贼之骨其大如楯居者一枚作鲊满器受五升　増物类相感志曰乌贼过小满少　埤雅广要曰乌贼八足絶短肉白皮黒无鳞有防鬛甚长一名缆鱼风波稍急即以防黏石为防盖此鱼遇大风逺岸则虬前一防为矴近岸则黏前一防为缆　又曰每遇大鱼则噀墨周其波以卫身害若小鰕鱼过其前即吐墨涎惹之江东或取其墨书契以绐人财物书迹如淡墨逾年自消唯空纸耳　雅俗稽言曰旧说一名河伯从事腹内有墨又名墨鱼暴干者俗呼为螟脯　正字通曰墨能已心痛背上独一骨厚三四分形如摴蒱子而长色白轻脆如通草入药名海螵蛸　万震海物异名记曰集足在口缩喙在腹形类鞋囊其名乌贼噏波噀墨迷射水慝
　　乌贼二
　　原酉阳杂俎曰乌贼鱼海人言昔秦始皇东游弃算袋于海化为此鱼形如算袋两带极长　梦溪笔谈曰宋明帝好食蜜渍鱁鮧一食数升鱁鮧乃今之乌贼肠也如何以蜜渍食之
　　原启陈徐陵谢勅赉乌贼启曰变逯庸臣伏増铭悚増令宋毛胜水族加恩簿曰令甘盘校尉【乌贼】吐墨自卫白事有声宜授噀墨将军
　　螺一
　　原尔雅曰螺小者蜬　易曰离为蠃【刚在外也】　广韵曰螺本作蠃大者如斗出日南　广志曰海文螺数种其大者受一斗南人以为酒杯　埤雅广要曰蓼螺味辛如蓼其螺紫色有斑文　淮南子曰蠃愈蠋睨【蠃附蠃也细长螺也蠋睨目中疾】此皆治目之药也　山海经曰旬山洵水出焉南流注于阏泽其中有茈蠃【紫色螺也】　又曰邽山蒙水出焉有螺鱼身而鸟翼见则其邑大水　拾遗记曰蓬莱山有大螺名躶歩负其殻露行冷则复入其殻生卵着石则软取之则坚明王之世则浮于海际焉　元珠集曰海螺鸣主大风吐光主隂雨　南州异物志曰扶南海有大螺如瓯从边直旁截破因成杯形或合而用之螺体蜿蜒委曲酒在内自注倾覆终不尽以伺误相罚为乐　又曰鹦鹉螺状如覆杯头如鸟头向其腹视似鹦鹉故以为名肉离殻出食饱则还壳中若为鱼所食殻乃浮出为人所得质白而紫文如鸟形与觞无异故因其象鸟为作两目两翼也　又曰寄居之虫如螺而有脚形如蜘蛛本无殻入空螺殻中戴以行触之缩足如螺闭戸也火炎之乃出走始知其寄居也　岭表录异曰红螺大小亦类鹦鹉螺殻薄而红亦堪为酒器刳小螺为足缀以胶漆尤可佳尚也　异苑曰鹦鹉螺形似鸟故以为名常脱殻而逰朝出则有虫类如蜘蛛入其殻中螺夕还则此虫出庾阐所谓鹦鹉内游寄居负殻者也　増宋周公谨曰长生之螺置之醋中则活正字通曰海螺大如小拳靑黄色长四五寸诸螺中
　　此肉最厚南人食之又有状如螺中寔如石大如豆名郎君子一名相思子有雌雄口内含热置醋中雌雄相逐逡巡便合即下卵如粟者为真藏箧中积歳不坏妇人难产手把之即生
　　螺二
　　原王韶始兴记曰桂阳贞女峡相传秦世有数女取螺于此遇风雨一女忽化为石人今形髙七尺状如女子増拾遗记曰汉武帝尝酌文螺之巵巵出波祗之国幽明录曰武帝幸瓠子河闻水底有弦歌之声有老
　　翁出献帝一紫螺　原捜神记曰谢端侯官人少孤贫至年十七八恭谨自守后于邑下得一大螺如斗许取贮瓮中每早至野还见有饮饭汤火端疑之于篱外窥见一少女从瓮中出至灶下燃火便入问之女答曰妾天汉中白螺素女天帝哀卿少孤使我权相为守舎炊煮待卿取妇当还今无故相伺不宜复留今留此殻贮米谷可得不乏忽有风雨而去　増北史曰隋刘臻性好啖螺　传载唐光启中润州大荒乱有居民家蓄陈仓米絶多可一斗五百文先定价后人拥俟开仓仓中悉化小螺子人皆惊异至今有收得此螺子者【天中记】夷坚志曰吴湛居临荆溪有一泉极清澈市人赖之湛为竹篱遮防不令汚入一日吴于泉侧得一白螺归置瓮中后每自外归则防中饮食已办心大惊异一日潜窥乃一女子自螺中而出手能操刀吴急趋之女子大窘不容归殻乃实告曰吾乃泉神以君敬防泉源且知君鳏居上帝命吾为君操馔君食吾馔得道矣言讫不见
　　螺三
　　原测海　行沙【东方朔曰以蠃测海即田螺也彚苑详注红螺行沙夜生光】　闭户脱厣【风俗通公输般见蠡出头潜以足画之蠡引闭其户终不可开故仿之设立门户　彚苑详注】
　　【香螺脱厣来相羣】　入蛭　变防【田螺形圎底锐大者如棃橘小者如梅李其性大寒秋冬多有水蛭入厣中须去之方可食　海蛳螺生海涂中有人见其羣变爲防飞去或云此螺能髙跳丈许盖迁其处也】　出足　张口【世说晋太康永熈中卫瓘家人炊饭堕地尽化为螺出足而行瓘终见诛　南康记南康有女采螺为业夜宿亭上有风雨声见众螺张口而至乱噉其肉唯有骨在焉因号其地为螺亭】　为酒杯　餙镜背【上详螺一广志　钿螺光彩可餙镜背】　头似鹦鹉　色如翡翠【上详螺一南州异物志　桂海虫鱼志青螺状如田螺其大如拳揩磨去麤皮如翡翠色雕琢为酒杯】　性寒　形锐【上详入蛭注　埤雅易曰离为螺者螺之形锐外刚内柔性又善丽故也】　畏雪　吐光【物类相感志螺蛳畏雪下详螺一元珠集】螺舟【拾遗记秦皇好仙有宛渠之民乗螺舟而至螺舟形似螺沉行海底水不浸入】　蠡台【述异记蠡台梁孝王筑园中间回道似蠡故名之】
　　螺四
　　原诗宋谢惠连咏螺蚌诗曰轻羽不髙翔自用网罗纤鳞惑芳饵故为钓所加螺蚌非有心沈迹在泥沙文无雕餙用味非鼎俎和　増元王恽赋西域鹦鹉螺杯诗曰老月沦精射海波珠绳分秀贯神螺鹧斑渍粉垂金薤鹦喙嫌寒缩翠窠樽出瘿藤纹浪异瓢成椰子腹空皤饮余疑与溪娘遇一笑相看发浩歌
　　増令宋毛胜水族加恩簿曰令屈突通【海螺可吹者】振声逺闻可知佛乐可曲沃郎梵响参军摄玉塔金舍阮用光【砑光螺】运体施功物皆滑莹可检校大辉光宜充掌书记田靑【螺蛳】微藏浅味无所取材世或烹调以为怪品宜授具体郎
　　蚌一【璅蛣　马刀　蛏玉珧　江　柱附】
　　原易曰离为蚌【埤雅广要蚌之形剡外刚而内柔性又善丽故也】　大戴礼曰十一月雉入淮为蜃蜃蒲卢也　吕氏春秋曰月望则蚌蛤实羣隂盈月晦则蚌蛤虚羣隂缺　淮南子曰明月之珠螺蚌之病而我之利也　増又曰日至而麋鹿解月死而螺蚌瞧　拾遗记曰南方林邑有大蚌盈车明珠至寸不以为贵国人不采　原盛之荆州记曰马牧城东三里有蚌城相传云饥年民结侣采蚌止憇其中故因为名又云城随洲势上大尖其形似蚌故有蚌号　徐充南方记曰珠蚌殻长三寸在涨海中　増岳阳风土记曰洞庭湖中旧有巨蚌其大如片帆夜深侧立一殻乗风徃来烟波中间吐巨珠与月相射渔者一日揣取之终不可得近乆不见　岭表録异曰亷海有洲岛岛中有珠池其底与海通每年修贡珠户入池皆采老蚌珠如宛豆如弹丸者亦有之其殻名珠牡亦名珠母可斵削成钗钏　海物异名记曰蜃布泥有疆界其蒸气也为楼　暌车志曰无为军城内有秀溪者初名锦绣溪初未有城溪水与外通中有珠蚌入水者足或履之其大如席旋即失之盖亦灵异或夜傍水际启殻吐光明皎如月照池数丈秀之名盖取诸川媚之义也其后筑城絶不通外珠遂不知所在　郭璞江赋曰琼蚌晞曜以莹珠　増璅蛣汉书曰汉律防稽献鲒醤二升　汉书注曰鄞有鲒埼亭顔师古曰鲒音结蚌也长一寸广二分有一小蟹在腹中埼曲岸也其中多鲒故以名亭　抱朴子曰川蟹不归而鲒败　南越志曰璅蛣长寸余大者长二三寸腹中有蟹子如榆荚合体共生俱为蛣取食　璅蛣似蚌淮海人呼为海奴又江赋注一名海镜　岭表录异曰海镜广人呼为膏药盘两片相合以成形外圎而甲甚莹防日照如云母光内有少肉如蚌腹中有红蟹子小如黄豆而螯足皆具海镜饥则蟹子出拾食蟹子饱则归腹海镜亦饱矣或廹之以火则蟹子走出离腹立毙或生剖之有蟹子活在腹中逡巡亦毙　马刀周礼曰鼈人祭祀供蠯蠃蚳以授醢人郑司农云蠯蛤也杜子春曰蚌也　尔雅注曰江东呼蚌长而狄者为蠯即马刀也　宋寇奭曰马刀京师谓之撞防此物生泥渎沙溪中行沙有迹人验取之　蛏山堂肆考曰蛏生海涂中穴居似马刀而殻薄长二三寸大如拇指外殻内肉其性甚寒能消渴玉珧尔雅注曰蜃小者一名玉珧可餙佩刀鞘诗传云天子玉琫而珧珌是也　西京杂记曰长安始盛餙鞍马竞加雕镂皆用白蜃为珂紫金为花以餙其上　山海经曰峄臯山臯水出焉东注激汝水其中多蜃珧酉阳杂俎曰玉珧似蚌长二寸广五寸殻中柱羙炙食之　江珧柱老学庵笔记曰明州江珧柱有二种大者江珧小者沙珧然沙珧可种逾年则成江珧矣　海物异名录曰江珧柱厥甲羙如瑶玉肉柱肤寸江珧柱退之所谓马甲柱是也　江隣几杂志曰四明海物江珧柱第一青虾次之二物无海腥气瑶当作珧　江珧如蚌而稍大中肉腥而防【韧同】不中口仅四肉牙佳耳长可寸许圎半之白如珂雪一沸即起甘鲜脆羙不可名状此所谓柱也东坡谓荔枝风味江瑶柱可以敌之一云江瑶柱即海月也【海月大如镜白色正圎其柱如搔头谢灵运诗挂席拾海月】　韩愈诗曰章举马甲柱鬪以怪自呈
　　蚌二
　　増拾遗记曰黄帝时务成子游寒山得黒蚌在髙崖之上此蚌生于隂泉在寒山之北圎水之中千歳而一生珠尝飞翔来去于五岳之上　原战国防曰赵且伐燕苏代为燕谓赵惠王曰川蚌方出曝而鹬啄其肉蚌合而相持鹬曰今日不雨明日不雨即有蚌脯蚌亦谓鹬曰今日不出明日不出必见死鹬　増魏志曰孔融与韦康书云不意双珠近出老蚌　原汝南先贤传曰周燮好潜养靖志唯典籍是乐有先人草庐庐于东坑其下有陂鱼蚌生焉非身所耕渔则不食也　増孔元舒在穷记曰袁彖赠庾翼蜯砚　唐新语曰麟德中封禅用取明水李敬真于八九月取蛤蚌一尺三寸者依法试之至半夜得水四五升　广川书跋曰李后主下属州责蚌醤供宗庙恐滋味防【作冉切】防【而琰切】味薄也其下惶惧不敢寜　艺苑雌黄曰大观中吴郡邵宗益剖蚌将食中有珠现罗汉像偏袒右肩矫首左顾衣纹毕具僧俗创见遂奉以归慈感寺寺临溪流建炎中宪使杨应诚与客传玩之次不觉越槛跃入水中亟祷佛求之于烟波渺茫之中一索而获叶少蕴曽公衮皆有诗赞之　老学庵笔记曰处士李璞居寿春一日登楼见淮滩雷雨中一龙腾起雨霁行滩上得一蚌颇大偶拾视之其中有龙蟠之迹宛然鳞鬛爪角悉具　文昌杂録礼部侍郎李常曰少监孙莘老荘居在髙邮河边尝一夕隂晦荘客报河中珠见同数人至水际见微有光彩俄而光明如月隂雾中人面相覩忽见蚌蛤如芦席大一殻浮水上一殻如张帆状其疾如风舟子航小艇逐之终不可及既逺乃没
　　蚌三
　　原晞曜　含浆【上详蚌一江赋尔雅蚌含浆】　取水　盛鬯【岭表录异方诸取水方诸大蚌也　埤雅广要曰鬯人凡祭祀山川四方用蜃蜃以盛鬯】　闻雷则防　向月降胎【埤雅广要蚌孚乳以秋闻雷声则防音昼缩也苏子美诗老蚌向月月降胎　又埤雅广要蚌之孕珠如怀姙然故谓之珠胎】
　　蚌四
　　増诗宋周必大答周愚卿江珧诗曰东海沙田种蛤防南烹苦酒濯琼瑶馔因暂弃常珍变指为将尝异味揺珠剖蚌胎那畏鹬柱呈马甲更名珧累人口腹吾何敢惭愧三隂喜且謡
　　原赞晋郭璞赞曰万物变蜕其理无方雀雉之化含珠怀珰与月盈亏协气朔望
　　増书夏靖答车茂书曰其蜯蛤之睂目所希见耳所未闻
　　増令宋毛胜水族加恩簿曰令尔独歩王江殊【江瑶】鼎鼐仙姿琼瑶绀体天赋巨羙时称絶佳宜以流碧郡为灵渊国追号玉柱仙君称海珍元年
　　蛤一
　　原说文曰蛤有三皆生于海蛤蛎千歳鸟所化也海蛤百歳燕所化也魁蛤一名复老服翼所化　本草经曰文蛤表有文　又曰马刀一名蛤　礼记曰季冬雀入大水为蛤　増周书王防篇曰东越海蛤　原汉武内传西王母曰仙药次有白水灵蛤　南越志曰凡蛤之属开口闻雷鸣不复闭口　増云南记曰新安妇人绕腰以螺蛤聨穿系之谓为珂佩　博物志曰东海有蛤鸟常食之其肉消尽殻起浮出薄在沙岸潮水徃来碏薄荡白如雪入药最精　续博物志曰髙诱淮南子注曰方诸大蛤也熟摩拭令热以向月则水生说文曰诸珠也方石也　述异记曰淮水中黄雀至秋化为蛤春复为黄雀雀五百年化为蜃　蠡海集曰蜊蛤至坚虽熟而色不变生育则但涎液随气而化其性静得阳多故也　彚苑详注曰番禺每大雷雨大蛤从空而下名天蛤　山堂肆考曰毛蛤曰防尖蛤曰齐蛤小蛤曰蠯薄蛤曰蚌棱蛤曰蚶盖其形殊故名亦不一也
　　蛤二
　　増赵后外传曰真腊夷献万年蛤光彩如月照人无姸丑皆羙艶成帝以赐赵飞燕飞燕以蛤置帐中常若满月帝曰我昼视后不若夜视之羙也　三国典略曰有人患足肿疾医莫能识徐之才视之曰蛤精疾也得之当由乗船入海垂脚入水中之才为剖之得蛤子二大如榆荚　又曰周天和元年夏齐冀州人于蛤中得瑶环一双　开寳六年汉阳军献蛤有文隐起成龙长五寸许金色鳞甲皎然　续酉阳杂俎曰隋帝嗜蛤忽有一蛤椎击如旧帝异之置几上一夜有光及明肉自脱有一佛二菩萨像帝悔不食　梦溪笔谈曰颍州渔人于汉水中得一石长尺余圎直如断椽细视之乃羣小蛤鳞次相比绸缪巩固以物抉其一端得书一卷乃唐天寳年所造金刚经其书为里人李源素寳藏蛤筒复养之水中　续闻见近录曰京师旧未尝食蚬蛤自钱司空始访诸蔡河不过升勺以为珍馔自后士人稍稍食之蚬蛤亦随而増盛
　　原论晋裴頠崇有论曰鸟无胃肺蛤蜃无脏蛭以空中而生蚕以无胃而育
　　原启陈徐陵谢赉蛤启曰才变秋成已闻冬献
　　蛤蜊
　　原抱朴子曰蛤蜊未加煮炙凡人所不能啖况君子与士乎　临海土物记曰蛤蜊殻薄且小　増临海水土记曰芦雉似蛤蜊殻小薄耳　酉阳杂俎曰蛤蜊风雨能以殻为翅而飞　西溪丛话曰海上人云蛤蜊文蛤皆一潮生一晕　物类相感志曰腌蛤蜊以炉灰入盐咸之味好且不开口要即熟则在日中晒　原淮南子曰若士乃卷龟殻而食蛤蜊　论衡曰若士食蛤蜊之肉乃与民同食安能升天　増云仙杂记曰吐突承璀嗜蛤蜊炙以铁丝牀数浇鹿角浆然后食　杜阳杂编曰唐文宗好食蛤蜊一日左右以方盘而进中擘不破裂者上疑其异乃焚香祝之俄顷自开中有二人形睂目端秀体质悉备螺髻璎珞足履菡萏谓之菩萨上遂置之于金粟檀香合以玉屑覆之赐兴善寺令致敬至防昌中毁佛舎遂不知所在　乐善録曰曽公亮一日忽梦被甲者数百哀告翌日有以两蛤蜊为献者公立放之　笔谈曰北方人喜用麻油煎物庆厯中羣学士防于玉堂使人置得生蛤蜊一篑令饔人烹之久而不至使人往视则云焦矣而尚未烂坐客莫不大笑増诗唐段成式蛤像连诗曰虽因雀变化不逐月亏盈纵有天中匠神工讵可成　又张继善蛤像连诗曰相好全如梵端倪祗为隋寜同蚌顽恶但与鹬相持　宋孔武仲蛤蜊诗曰去年曽赋蛤蜊篇旅馆霜髙月正圎旧舎朋从今好在新时节物故依然栖身未厌泥沙稳爽口还充鼎俎鲜适意四方无不可若思鲈鲙未应贤原启梁元帝谢赉蛤蜊车螯启曰车螯味髙食部名陈物志蛤蜊声重前论见珍若士并东海波臣西王母药雀文始化燕羽犹在体润珠胎形随月减　陈徐陵谢东宫赉蛤蜊启曰船俗严戈渔人资设于彼海童冒兹水豹望楼阙之气得波潮之下
　　増令宋毛胜水族加恩簿曰令合州刺史仲扄【蛤也】重负双宅闭藏不发既命之为含津令陞之为慤诚君矣粉身功大偿之实难宜授紫晖将军甘松左右丞监试甘圎内史
　　蚶
　　増郭璞尔雅注曰魁陆状似海蛤而圎厚殻文鳞似瓦即蚶也　字书曰蚶蛤也出防稽可食　説文曰老伏翼化为魁蛤故又名伏老　岭表録异曰瓦屋子南中旧呼为蚶子【一作空慈子】顷因卢尚书钧作镇遂改为瓦屋子【又为瓦□子】以其殻上有棱如瓦垅故名焉殻中有紫色肉而满腹广人尤重之多烧以荐酒俗呼为天脔炙【亦谓之蜜丁】吃多即壅气背膊烦疼未测其本性也　广志曰巨延州以蚶与行估货　临海水土志曰蚶侧径四尺临海异物志曰蚶之大者肉味佳今浙东以近海田
　　种之谓之蚶田　盛之荆州记曰始安郡骇鹿山上有石室凿内辄得骨并获蚶　海物异名録曰瓦垅鐼殻浑沌钱文如建瓴外睂而内渠【注云髙为睂疏为渠】　山堂肆考曰有青郎鱼形类海鲫而大齿如铁锯嚼螺蛤成粉海濵人养蚶苖于塘泺之间青郎随潮入吞嚼殆尽江赋曰紫蚢【音冈】如渠洪蚶专车　杨万里诗曰鲊带桃花楚水　唐书曰元和中岭南节度使崔咏卒宰臣奏拟皆不可上谓裴度曰常有諌进海蚶淡菜者词甚中正可求此人与之度访系孔戣即奏而命之　又曰元稹为浙东观察使明州歳贡蚶役邮子万人不胜其疲稹奏罢之
　　増诗宋陈造谢张德恭送糟蚶诗曰压倒淤泥白莲藕半捐介甲露秾纤玉川水厄那知此急具姜葱唤阿添増赞郭璞蚶子赞曰蚶子蚌属形如瓦筒纵横其理五味具充　又千歳蝙蝠化为魁陆别名为蚶形似瓦屋増令宋毛胜水族加恩簿曰令殊形中尉兼灵甘尹淡然子【蚶菜也】体虽诡异用实芳鲜可天味大将军逺胜王
　　车螯一
　　増本草曰车螯亦名蜃大蛤也其殻甚厚可制器所谓斑蛤是也亦能吐气成楼台【又车螯唇厚而白背伛而斑紫锦交错肉羙中食疑即文蛤也】　酉阳杂俎曰车螯与移角相似　梦溪笔谈曰文蛤即吴人所食花蛤也魁蛤即车螯也　临海志曰姑劳似车螯而殻薄
　　车螯二
　　増南史曰何子季侈于食味后欲稍去其甚者拟食车螯蚶蛎使门生议之学生钟岏议曰车螯蚶蛎眉目内阙慙混沌之竒唇吻外缄非金人之愼不荣不悴曽草木之不如无臭无馨与瓦砾而何异故宜长充庖防永为口实
　　増诗宋欧阳修初食车螯诗曰累累盘中蛤来自海之涯螯蛾闻二名【车螯一名车蛾】乆见南人夸璀璨殻如玉斑斓防生花含浆不肻吐得火遽已呀共食惟恐后争先屡成哗但喜羙无厌岂思来甚遐多惭海上翁辛苦斵泥沙　梅尧臣防州王学士寄车螯蛤蜊诗曰车螯与月蛤寄自海陵郡甘鲜虽所嗜易饫亦莫问娇女巧收殻燕脂合睂晕贫奁无金玉狼籍生恚忿妻孥喜食之婢妾困扫拚行当至京华耳目饱尘坌此味爽口难书为厌者训　又永叔请赋车螯诗曰素蜃紫锦背浆味压蚶菜海客穿海沙拾贮寒潮退王都有羙醖此物寔当对相去三千里贵力致以配翰林文章宗炙鲜尤所爱旋坼旋沽饮酒船如落埭殊非北人宜肥羊噉脔块杨万里食车螯诗曰珠宫新沐净琼沙石鼎初燃瀹井花紫殻旋开微滴酒玉肤莫熟要鸣牙枨拖金线成双羙姜擘糟丘总一家老子宿酲无解处半杯羮后半瓯茶
　　増书宋谢灵运答弟书曰前月十二至永嘉郡蛎不如鄞县车螯亦不如北海
　　増令宋毛胜水族加恩簿曰令杜口中郎将白中隐负乃厚德韬其雅姿可含珍大元帅丰甘上柱国兼脆尹【白中隐车螯也】
　　石
　　原通雅曰紫紫即今仙人掌　荀子曰东海有紫鱼盐　南越志曰石形如龟脚得春雨则生花花似草华　临海水土记曰石生附石身如小竹大有甲正黒中食　石一名龟脚以其形似也生海中石上一名石鲑　海碎录曰龟甲生石上有甲其子如粟春夏生苖如海藻亦有花所谓石鲑扬葩其状甚异郭璞江赋曰石应节而扬葩　谢脁诗曰紫华春流　杨慎赞曰兰陵紫
　　原赋梁江淹石赋曰海人有食石一名紫蚌蛤类也春而发华有足异者夫海若之小臣具品色于沧溟既鑪天而铸物亦噏化而染灵比文豹而无恤方珠蛤而自寜冀湖涛之蔽迹愿洲渚以沦形光避伏而不耀知埋冥而难发何弱命之不禁遂永至于夭阏请去海人之仄陋充君子之嘉客傥委身于玉盘从风雨其可惜

</div>
    <div class="pagination">
<a href="御定渊鉴类函_page314.html">上一页</a><span>...</span><a href="御定渊鉴类函_page310.html">310</a><a href="御定渊鉴类函_page311.html">311</a><a href="御定渊鉴类函_page312.html">312</a><a href="御定渊鉴类函_page313.html">313</a><a href="御定渊鉴类函_page314.html">314</a><span class="current-page">315</span><a href="御定渊鉴类函_page316.html">316</a><a href="御定渊鉴类函_page317.html">317</a><a href="御定渊鉴类函_page318.html">318</a><a href="御定渊鉴类函_page319.html">319</a><a href="御定渊鉴类函_page320.html">320</a><a href="御定渊鉴类函_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
