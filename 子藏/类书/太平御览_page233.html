<!DOCTYPE html>
<html>
<head>
    <meta charset="UTF-8">
    <title>太平御览 - 第 233 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 233 页/共 737 页</h1>
    <div class="content">《魏志》曰：张辽为杂号将军，守合肥。为孙权所围，独出麾下，从者千馀人溃围，刺之，已出。复入复出，权众破走。由是威震江东。
又曰：曹仁字子孝，太祖从弟也。行征南将军，留屯江陵，拒吴将周瑜。瑜未渡，前锋数千人始至。仁募得三百人，遣部曲将军牛金逆与挑战，遂为所围，长史陈矫在城上望见金等垂没，左右皆失气。仁气奋怒，遂被甲上马，将其麾下壮士数十骑出城。径前，冲入阵，金等乃解。馀众未尽出，仁复直还突之，拔出金兵，贼众乃退。矫等初见仁出，皆惧，及见仁还，乃叹曰：“将军真天人也！”三军服其勇。太祖益壮之。
《晋书》曰：李矩将张皮与刘粲战於盟津，矩进救之，使壮士三千泛舟迎皮。贼临河列阵，作长钩以钩船，连战数日不得渡。夜遣部将格增济入支垒，与皮选精骑千馀，而杀所获牛马，焚烧器械，夜突围而出，奔武牢。
《宋书》曰：刘康祖世居京口。便弓马，膂力绝人，浮荡蒲酒为事。每犯法，为郡县所录，辄越屋逾墙，莫能擒之。夜入人家，为有司所围，突围去，并莫能追。因夜还京口，半夕便至，明日，守门诣府州要职。俄而建康移书录之，府州执事者并证康祖其夕在京口，遂得无恙。
追奔
《孙子》曰：归师勿遏。（若穷寇退还，依险而行，人人怀归，敢于死战，徐观其变，勿远截也。）
《后汉书》曰：曹公围张绣于穰，刘表遣兵救绣，以绝军後。公将引还，绣兵来追，公军不得进。连营稍前到安众，绣与兵合守险，公军前後受敌。公乃夜凿险为地道，悉过辎重，设奇兵。会明，贼谓公为遁也，悉军来追，纵奇兵，步骑夹攻，大破之。公谓荀曰：“虏遏吾归师，而与吾死地，吾是以知胜矣。”
又曰：曹公征张绣於穰，一朝引军退，绣自追之。贾诩谓绣曰：“不可追，追必败。”绣不从，大败而还。诩谓绣曰：“更追之，更战必胜。”绣曰：“不用公言，以至於此。今已败，奈何复追？”诩曰：“兵势有变，亟往必利。”（亟，记力切。）绣信之，遂收散卒赴追，战，果胜。以问诩，曰：“绣以精兵追退军，而公曰必败，乃以败卒击胜兵，而公曰必胜。悉如公言，何其皆验？”诩曰：“此易知耳。将军虽善用兵，非曹公敌也。军新退，曹公必自断後；追兵虽精，将既不敌，彼士亦锐，故知必败。曹公攻将军无失策，力未尽而退，必国内有故；故以破，必轻车速进，留诸将断後，诸将虽勇，亦非将军敌，故虽用败兵而战必胜也。”绣大服。
又曰：睢阳人复返城迎刘永，盖延复率诸将围之百馀日，收其野。永乏食突走，延追击，尽得辎重。永为其将所杀，永弟防以城降。
又曰：玺书拜马援为伏波将军，以扶乐侯刘隆为副。（扶乐，县名，属九真郡。）督楼船将军段志等南击交。军至合浦，而志病卒。诏援并将其兵，遂缘海而进，随山刊道千馀里。（刊，除也。）十八年春，军至浪泊上，与贼战，破之，斩首数千级，降者万馀人。援追征侧等至禁溪，数败之，贼遂散走。明年正月，征侧、征贰传首洛阳。
又曰：陈俊与五校战于安次，俊下马手接短兵，所向必破，追奔二十馀里，斩其渠帅而还。光武望而叹曰：“战将尽如是，岂有忧哉！”
又曰：鲜卑万馀骑寇辽东，祭肜率数千人迎击之，自披甲陷阵。虏大奔，投水死过半。遂穷追出，虏急，皆弃兵裸身散走，斩首三千馀级，获马数千匹。
又曰：邓禹进围安邑，更始遣将王匡、成丹、刘均等合军十馀万，复共击禹，禹军不利，樊崇战死。会日暮，战罢，军帅韩歆及诸将见兵势已摧，皆劝禹夜去，禹不听。明日癸亥，匡等以甲穷日不出，禹因得更理兵勒众。明旦，匡悉军出攻禹，禹令军中无妄动；既至营下，因传发诸将鼓而并进，大破之。匡等皆弃军亡走，禹率轻骑急追，获刘均及河东太守杨宝、持节中郎将弭强，皆斩之，收得节六，印绶五百，兵器不可胜数，遂定河东。
又曰：窦固与耿忠引兵出酒泉塞，至天山，（即祁连山也。今在西州交河县东北，今名祁县罗浸山。）击呼衍王，斩首千馀级。呼衍王走，追至蒲类海。（蒲类海，今名蒲悉海，在今庭州蒲昌县东南。）留吏士屯伊吾卢城。（伊吾，今伊州县也。）
又曰：马防拜车骑将军，击羌军到冀，而羌豪布桥等围南部都尉於临洮。防欲救之，临洮道险，车骑不得方驾，防乃别使两司马将数百骑，分为前後军，去临洮十馀里为大营，多树幡帜，扬言大兵且当进。羌候见之，驰还，言汉兵盛不可当。明旦遂鼓噪而前，羌虏惊走，因走击破之，斩首虏四千馀人，遂解临洮围。
《晋书》曰：王逊为宁州刺史，越、李骧寇宁州。逊使将军姚崇、爨琛拒之，战于堂狠，大破骧等，崇追至泸水，透水死者千馀人。崇以道远不敢渡水，逊以崇不穷追也，怒囚于郡，执崇，鞭之，怒甚，上冲冠，冠为之裂，夜中遂卒。
又《载记》曰：慕容宝与魏战，谋还中山，乃引归。魏军追击之，宝弃大军率骑二万奔还。时大风雪，冻死者相枕於道。宝恐为魏军所及，命去袍杖戎器，寸刃无返。
崔鸿《十六国春秋》曰：前秦苻坚自征晋於寿春，败还长安。慕容泓起兵于华泽，坚将苻睿、窦冲、姚苌讨之。（，以{艹丙}切。）苻睿勇果轻敌，不恤士众。泓闻其至也，惧，率众将奔关东，睿驰兵邀之。姚苌谏曰：“鲜卑有思归之心，宜驰令出关，不可遏也。”睿弗从。战于华泽，睿败绩，被杀。
又曰：夏赫连勃勃伐南凉秃亻辱檀，大败之，驱掠二万七千口、牛马羊数十万而还。亻辱檀率众追之，其将焦朗曰：“勃勃天姿雄警，御军齐肃，未可轻也。今因抄掠之资，率思归之士，人自为战，难与争锋，不如从温围北渡，趣万斛堆，阻水结营，制其咽喉，百战百胜之术也。”亻辱檀不从。勃勃闻而大喜，乃于杨武下陕，凿陵埋车以塞路。勃勃乃勒众逆击，大败之。杀伤万计。
又曰：後凉吕弘攻段业於张掖，不胜，将东走。业议欲击之，其将沮渠蒙逊谏曰：“归师勿遏，穷寇弗追，此兵家之戒也，不如纵之以为後图。”业曰：“一日纵敌，悔将无及。”遂率众追之，为弘所败。业叹曰：“不能用子房之言，以至於此。”
《後周书》曰：晋公护东伐高齐，遣将尉迟迥围洛阳，为敌所败。周将达奚武与齐王宪於邙山御之。至夜，收军。宪欲待明更战，武欲还，固争未决。武曰：“洛阳军散，人情骇动。若不因夜速还，明日欲归不得。武在军旅久矣，备见形势。大王少年未经军事，岂可将数营士众，一旦弃之乎。”宪从之，遂全军而返。
《隋书》曰：张金称既败，将数百人遁逃，後归漳南，招集馀党。杨善会追捕斩之，传首行在所。帝赐以尚方甲槊弓剑，进拜清河通守。
《唐书》曰：武德初，刘武周入寇。仆射裴寂拒战于度索原，寂军败，武周进过河东，太宗出兵拒之。江夏王道宗，年十七，从征。太宗登玉壁城望贼，谓道宗曰：“贼恃其众，来邀我战，汝谓如何？”对曰：“贼乘胜而来，其锋不可当，易以计屈，难与力竞。但深沟高垒以挫其锋。乌合之徒，安得持久？粮饷既竭，自当离溃，可不战而擒也。”太宗曰：“汝意暗与我合。”武周食尽，夜遁，追及会州，一战灭之。
又曰：段德操领延州道行军总管，镇北境。梁师都与突厥之众数千骑来寇延安，营於野猪岭。德操以众寡不敌，按甲以挫其锐。後伺贼稍怠，遣副总管梁礼率众击之，德操以轻骑出其不意。贼与礼酣战久之，德操多张旗帜，掩至其後，贼大溃，逐北二百馀里，克其魏州，虏男女二千馀口。经数月，师都又以步骑五千来寇，德操击之，俘斩略尽，师都与百馀骑而遁。以功拜上柱国，封平原郡公，邑一千户，赐以貂裘金带，布帛千匹。
《卫公兵法》曰：诸战锋等队打贼败，其驻队队别量抽骁健二十人逐北，其辎重队遥叫作声援，不得辄动。跳荡队、奇兵队趁贼退，不得过百步。如审知贼徒败散，仍须取机追逐。
乘势
《左传》曰：晋侯围曹，门焉，多死，（攻曹城门。）曹人尸诸城上，（磔晋死人於城上也。）晋侯患之，听舆人之诵：“称舍於墓。”（舆，众也。舍墓为将发冢也。）师迁焉，曹人凶惧，（迁至曹人墓也。{凶儿}々，恐惧声也。音吁勇切。）为其所得者棺而出。因其凶也而攻之。遂入曹也。
《史记》曰：汉王遣将韩信破陈馀，後信购致广武君李左车，师事之。韩信曰：“仆欲北伐燕，东伐齐，何若而有功？”对曰：“今将军涉西河，虏魏王，擒夏说阏与，一举而下井陉，不终朝破赵二十万众，诛成安君，名闻海内，威振天下，此将军之所长也。然而众劳卒罢，其实难用。今将军欲举倦弊之兵，顿之燕坚城之下，欲战恐力不能拔，情见势屈，旷日粮竭。而弱燕不服，齐必距境以自强也。燕、齐相持而不下，刘、项之权未有所分也。若此者，将军之所短也。故善用兵者，不以短击长，而以长击短。为将军计，莫如案甲休兵，镇赵，抚其孤弱，百里之内，牛酒日至，以飨士大夫兵，（《魏都赋》曰：者顺时。刘逵曰：，酒也。）北首燕路，而後遣辩士奉咫尺之书，暴其所长於燕，燕必不敢不听从。燕以从，使宣言者东告齐，齐必从风而服，虽有智者，亦不知为齐计矣。如是则天下事可图也。兵固有先声而後实者，此之谓也。”韩信并从之，燕、齐从风而靡。
《後汉书》曰：王莽兵攻昆阳，光武自将步骑千馀，前去大军四五里而阵。寻、邑亦遣人数千合战。光武奔之，斩首数十级。（秦法：斩首一，赐爵一级。故因谓斩首为级。）诸部喜曰：“刘将军平生见小敌怯，今见大敌勇，甚可怪也，且复居前。请助将军！”光武复进，寻、邑兵却，诸部共乘之，斩首数百千级。连胜，遂前。时伯升拔宛已三日，而光武尚未知，乃伪使持书报城中，云宛下兵到，而阳堕其书。寻、邑得之，不。（喜音许记切。）诸将既经累捷，胆气益壮，无不一当百。光武乃与敢死者三千人，从城西水上冲其中坚，（敢死，谓果敢而死者。凡军事中军最尊居以坚锐自辅，故曰中坚也。）寻、邑阵乱，乘锐崩之，遂杀王寻。城中亦鼓噪而出，中外合势，震动天地。莽兵大败，走者相腾践，奔殪百馀里间。（殪，仆也。）会大雷风，屋瓦皆飞，雨下如注，氵蚩川盛溢，（《水经》曰：氵蚩水出南阳鲁阳县西尧山南，经昆阳城北东入汝。氵蚩音直理切。）虎豹皆股战，士卒争赴，溺死者以万数，（数过於万，故以万为数。）水为不流。王邑、严尤、陈茂轻骑乘死人渡逃去。尽获其辎重，车甲珍宝，不可胜算。
又曰：曹公征张鲁，定汉中，刘晔进说曰：“明公以步卒五千，将诛董卓，北破袁绍，南征刘表，九州百郡，十并其八，威震天下，势慑内外。今举汉中，蜀人观风，破胆失守，推此而前，蜀可传檄而定也。刘备，人杰也，有智度而迟新，得，蜀人犹未附。今破汉中，蜀人震恐，其势自倾。以公之神明，因其倾而压之，无不克也。若小缓之，诸葛亮明於理而为相，关羽、张飞勇冠三军而为将，蜀人既定，据险守要，则不可犯也。今不取，必为後忧。”曹公不从。居数月，蜀降者说“蜀中一日数十惊，备斩之而不能禁也”。曹公悔之，又问晔，曰：“今已小定，未可击也。”
《晋书》曰：何无忌南追桓玄，与振武将军刘道规俱受刘毅节度。玄留其龙骧将军何澹之、前将军郭铨、江州刺史郭昶之守盆口。无忌等次桑落洲，澹之等率军来战。澹之常所乘舫旌旗甚盛，无忌曰：“贼帅必不居此，欲诈我耳，宜亟攻之。”众咸曰：“澹之不在其中，徒得无益。”无忌谓道规曰：“今众寡不敌，战不全胜。澹之虽不居此舫，取则易获，因纵兵腾之，可一鼓而败之也。”道规从之，遂获贼舫，因传呼曰：“已得何澹之矣。”贼中惊扰，无忌之众亦为喟然。道规乘胜迳进，无忌又鼓噪赴之，澹之遂溃。
又曰：镇南将军、都督荆州杜元凯袭吾乐乡，（在今江陵郡松滋县东六十里。）虏都督孙歆，沆湖以南至於交、广，睹风送款。时众会议，或曰：“百年之寇，未可尽克。今将暑热，水潦方降，疾疫将起，宜俟来冬大举。”凯曰：“昔燕乐毅藉济西一战，以并强齐。今王师兵威已震，譬如破竹，数节之後，皆迎刃而解也。”遂指授群帅，直指秣陵，所过城邑，莫不束手，遂平吴国。先议者惭而谢焉。
又曰：朱龄石伐蜀贼谯纵，纵将谯道福重兵守涪。龄石师次平模，去成都二里，纵遣将侯晖、谯悦屯平模，夹岸连城，层楼立栅。龄石谓裨将刘锺曰：“天方暑热，贼今固险，攻之难拔，祗困我师。吾欲蓄锐息兵，伺隙而进。卿以为何如？”锺曰：“不然。前扬声言大众由涪水，故谯道福不敢舍涪，今重军过之，出其不意，侯晖之徒已破胆矣。只可因其凶惧而攻之，势当必克。克平模之後，自可鼓行而前，成都必不能守。若缓兵相持，虚实相见，涪军复来，难为敌也。进不能战，退无所资，二万馀人悉为蜀子虏耳。”从之。翌日，进攻皆克，斩侯晖等，纵之城守者相次瓦解。
又曰：卢循率众数万，方舰而下。刘裕率兵拒之，出轻利斗舰，躬提幡鼓，命众军齐力击之。又上步骑於西岸。右军参军庾乐生乘舰不进，斩而徇之。於是众军并腾踊争先。军中多万钧神弩，所至莫不摧陷。裕自于中流蹙之，因风水势，舰悉泊西岸上。军先备火具，乃投火焚之，烟焰翳天，贼众大败，追奔至夜乃归。循等还寻阳。初，分遣步兵，莫不疑怪，及烧贼舰，众乃悦服。
又曰：周访讨贼杜曾，曾大溃，杀千馀人。访夜追之，诸将请待明，访曰：“曾骁勇能战，尚之败也，彼劳我逸，是以克之，宜及其衰，乘之可灭。”鼓行而进，遂定汉，沔。
崔鸿《十六国春秋》：蜀李特攻晋将张徽，败徽军，特议欲释徽还涪。（音浮）诸将进曰：“徽军连战，士卒伤减，知勇俱竭，宜因其弊遂擒之，若舍而宽之，徽养病收亡，馀众更合，图之未易也。”特从之，复进攻徽，徽溃围走。特遣将水陆追之，遂害徽。生擒徽子存，以徽丧还之也。
《唐书》曰：太宗进逼西河，宋金刚果遁走。太宗追之，身先士卒，奋击，大破之。乘胜逐北，一日一夜行二百馀里，转战数十合，士卒疲弊。至高壁岭，总管刘弘基执马而谏曰：“大王功效於此足矣，亦宜思自安之计。方今草创，敌可尽乎？且饣侯粮已竭，士卒疲顿，更欲何之？愿且停营，待兵粮咸集而後决战。”太宗曰：“功者难成易败，机者难得易失。金刚走到汾州，众心已沮，我及其未定，当乘势击之，此破竹之义也。如更迟留，必为贼计，此失机之道。吾国家之事，当竭忠尽力，岂顾身之安危乎？”遂策马去，诸军乃进，莫敢以饥乏为辞。夜宿於雀鼠谷之西原，太宗不食二日，不解甲三日矣。军中苦饥，此夕惟有一羊。太宗抚将士与之同食，三军感悦，皆饱而思奋激，明日趋汾州，金刚列阵，南北七里，以抗官军。太宗遣总管李、程咬金、秦叔宝当其北；翟长孙、秦武通当其南；亲御中军以临之。诸军战小却，为贼所乘。太宗率精骑三千直趣金刚，贼众大溃，斩首三千馀级，追奔数十里。至张难堡，有涪州行军总管樊伯通、张德政先据此堡，望见太宗轻骑而来，初未识之，太宗免胄曰：“我也。”堡人欢噪，既而涕泣曰：“不图今日生谒大王，死无所恨。”左右以太宗不食告之，乃奉浊酒脱粟饭。太宗曰：“今日饥渴并解，虽公孙豆粥，何以加之。”
又曰：武德初，太宗征薛仁杲，大破之。乘胜遂逼，折抚城。窦抗等苦谏曰：“贼主犹据坚城，虽破其将宗罗，未可即逼，请按兵以候其变。”太宗曰：“算之久矣，破竹之势不可失也。贼大军以败，馀众何足为虞，凶魁之计尽於此矣。”遂率众而进，至夜半，军临贼城，守陴者皆乱争，自投而下，仁杲穷蹙，开门请降。
卷三百一十五　兵部四十六
水战
《国语□吴语》曰：越王军於江南，明日将舟战於江。
《晋书□慕容超载记》曰：水战，国之所短，吴之所长。
又《晋书》曰：陈敏作乱，陶侃时镇江夏，以朱伺能水战，晓作舟舰，乃遣作大舰，暑为右甄，据江口，摧破敏前锋。
又《何无忌传》曰：卢循遣别将徐道覆顺流而下，舟舰皆重楼。无忌将率众拒之，长史邓潜之谏曰：“今以神武之师抗彼逆众，回山压卵，未足为譬。然国家之计，在此一举。闻其舟舰大盛，势居上流。蜂虿之毒，邾鲁成鉴。宜决破南塘，守二城以待之，其必不敢舍我远下。蓄力俟其疲老，然後击之。若弃万全之长策，而决成败于一战，如其失利，悔无及矣。”无忌不从，遂以舟师拒之。既及贼，令强弩数百登西岸小山以邀射之，而薄于山侧。俄而西风大起，无忌所乘小舰被飘于东岸，贼乘风以大舰逼之，众遂奔败，无忌尚厉声曰：“取我苏武节来！”节至，乃躬执以督战。贼众□集，登舰者数十人。无忌辞色无挠，遂握节死之。
《梁书》曰：王琳帅兵东下，陈遣太尉侯填、司空侯安都等拒之。等以琳军方盛，引军入芜湖避之。时西南风至急，琳谓得天道，将直取扬州，侯填等徐出芜湖，蹑其後。比及兵交，西南风翻为用，琳兵放火燧以掷正规船者，皆反烧其船，琳舰溃乱，兵士透水，死十二三，其馀皆弃船上岸，为陈军所杀殆尽。
《隋书》曰：杨素伐陈，率水军东下，舟舻被江，旌甲曜日。素坐平乘大船，容貌雄伟，陈人望之惧曰：“清河公即江神也。”陈南康内史吕仲肃屯歧亭，正据江峡，於北岸凿岩，缀铁锁三条，横绝上流，以遏战船。素令仁恩登陆俱发，先攻其栅。仲肃军夜溃，素徐去其锁。
又《李安传》曰：伐陈之役，蜀兵顺流东下。时陈人屯白沙，安谓诸将曰：“水战非北人所长。今陈人依险泊船，以夜袭屯，贼可破也。”
《越绝书》曰：伍子胥水战法，大翼一艘，广丈六尺，长十二丈，容战士二十六人，棹五十人，舳舻三人，操长钩矛斧者四吏，仆射长各一人，凡九十一人。当用长钩矛、长斧各四，弩各三十二，矢三千三百，甲兜鍪各三十二。
《庄子》曰：宋人有善为不龟手之药者，世世以纟光为事。不过数金。一朝而鬻伎百金，请与之。客得之，以说吴王。越有难，吴王使之将。冬，与越人水战，大败越人，裂地而封。能不龟手一也。
《阮元瑜为曹公与孙权书》曰：若恃水战，临江塞要。欲令王师终不得渡，亦未必也。
《孙子荆为石仲恭与孙皓书》曰：自倾国家整治器械，修造舟楫，简习水战。
掩袭上
《白虎通》曰：袭者何？谓行不假涂，掩人不备也。人衔枚，马缠勒，昼伏夜行，为袭也。
《左传》曰：凡师有钟鼓曰伐，无曰侵，轻曰袭。
又曰：初，周人与范氏田，公孙庞税焉。赵氏得而献之，吏请杀之。赵孟曰：“为其主也，何罪？”止而与之田。及铁之战，以徒五百人宵攻郑师，取蜂旗於子姚之幕下。
又曰：齐侯还自晋，不入。遂袭莒，门于且于，莒子伤股而退。明日，将复战，期于寿舒。
又曰：秦伯使大夫杞子戍郑，使告于秦，曰：“郑人使我掌其北门之管，（管，钥。）若潜师以来，国可得也。”穆公访诸蹇叔，蹇叔曰：“劳师以袭远，非所闻也。（蹇叔，秦大夫。）师劳力竭，远主备之，无乃不可乎！且师行千里，其谁不知？”公辞焉。（辞，不受其言。）召孟明、西乞、白乙，使出师于东门之外。蹇叔哭之，曰：“孟子，吾见师之出而不见其入也。”“晋人御师必於ゾ。ゾ有二陵焉：（大阜曰陵。）其南陵，夏后皋之墓；（皋，夏桀之祖也。）其北陵，文王之所避风雨。（此道在二陵之间，南谷中各深委曲，两山相，故可以避风雨。古道由此。魏武帝西讨巴汉，恶其险而更开北山高道也。）必死是间，余收尔骨焉。”秦师遂东，晋原轸曰：“秦违蹇叔，而以贪勤人，天奉我也。（奉，与。）奉不可失，敌不可纵。纵敌患生，违天不祥。必伐秦师。”栾枝曰：“未报秦施而伐其师，其为死君乎？”先轸曰：“秦不哀吾丧而伐吾同姓，秦则无礼，何施之有？吾闻之，一日纵敌，数代之患。谋及子孙，可谓死君乎？”（言不可谓背君。）遂发命，遽兴姜戎。子墨，（晋文未葬，故襄公称子。子以凶服从戎，故墨之也。）遂败秦师于ゾ，获百里孟明视、西乞术、白乙丙以归。
《家语》曰：吴越遂遇于黄池，越王袭吴之国。吴王归，与越战，灭焉。
《战国策》曰：苏秦谓楚威王曰：“王兴师袭秦，此所谓两虎相据也。”
《後汉书》曰：渔阳太守彭宠反，自将二万馀人攻幽州刺史朱浮于筋，光武使将军邓隆救筋。隆军潞南，浮军雍奴，遣吏奏状。帝读檄，怒谓使曰：“营相去百里，其势岂得相及？比若（若，汝也。）还，北军必败矣。”宠果盛军临河以拒隆，又别发轻骑三千袭其後，大破隆军。朱浮远，遂不能救，引而去。
又曰：苏茂、周建与马武合战。良久，王霸军中壮士路润等数十人，断请战，霸知士心锐，乃开营，後出精骑袭其背，茂、建前後受敌，惊乱走散。
又曰：邓训发湟中六千人，令长史任尚将之，缝革为船，置于箪上以渡河，（箪，木残也。音步佳反。）掩击迷唐庐落大豪，多所斩获。
又曰：马援讨诸羌，羌引精兵聚北山上，援陈军向山，而分遣数百骑绕袭其後，乘夜放火，击鼓叫噪，虏遂大溃，凡斩首千馀级。援以兵少，不得穷追，收其粮畜产而还。
又《曹瞒传》曰：公闻许攸来，跣出迎，攸劝公袭绍将，公大喜，乃选精锐步骑，皆执袁军旗帜，衔枚缚马口，夜从间道出，人把束薪，所历道有问者，语之曰：“袁公恐曹操钞掠後军，还兵以益备。”问者信以为然。既至，围屯，大放火，营中惊乱。大破之，尽燔其粮宝货，斩督将睢元晋等，割得诸军淳于仲简鼻，杀士卒千馀人，皆取鼻，牛马割唇舌以示，绍军将士皆惶惧。
又曰：曹公征张鲁至阳平，张鲁使弟卫据阳平关，横山筑城十馀里。攻之不拔，乃引军还。贼见大军退，其守备懈，公乃密遣骑将等乘险夜袭，大破之。
又曰：庐江太守刘勋理明城，（今同安郡。）恃兵强士勇，横于江、淮之间，无出其右者，孙策恶之。时已有江左，自领会稽太守，使人卑辞厚币而说之曰：“海昏上缭宗人，数欺下国，患之有年矣。击之路由不便，幸因将军之神武而临之。且上缭国富廪实，吴娃越姬，充于後庭，明珠大贝，被于帑藏，（帑，他朗切。）取之可以资军。虽蜀郡成都金碧之府，未能过也。策愿举敝邑士卒以为外援。”勋然之。刘晔谏曰：“上缭虽小，而城坚池深。守之则易，攻之则难，不可旬月而拔也。且见疲於外而国虚於内。孙策多谋而善用兵，乘虚袭我，将何御之？而将军进屈于敌，退无所归。羝羊触藩羸其角，不能退不能进，其在兹乎？”勋不从。遂大兴师伐上缭，其庐江果为策所袭。勋穷蹙，遂奔曹公。
《魏志》曰：遣将锺会、邓艾伐蜀，蜀将姜维守剑阁。锺会攻维未能拔。艾上言：“请从阴平江由邪径经汉德阳亭趣涪，出剑阁西四百里，去成都三百里，奇兵冲其腹心。剑阁之守必还赴涪，则会方轨而进；剑阁之士不还，则应涪之兵寡矣。《军志》有之曰：攻其不备，出其不意。今掩其空虚，破之必矣。”冬十月，艾自阴平行无人之地七百余里，凿山通道，造作桥阁。山高谷深，至为艰险，又粮运将匮，频於危殆。艾以毡自裹，推转而下。将士皆攀木缘崖，鱼贯而进。先登至江油，蜀守将马邈降。诸葛瞻自涪还绵竹，列阵相拒，大破之。斩瞻及尚书张遵等首，进军至成都。蜀主刘禅面缚舆榇诣军门降。
又曰：杨阜字义山，天水荜人也。韦康以为别驾。马超率万馀人攻冀城，阜率国士大夫及宗族子弟胜兵千馀人，使弟岳於城上作偃月营，与超接战，自正月至八月拒守而救兵不至。超入拘岳於冀，杀刺史太守。阜内有报超之志，而未得其便。外兄姜叙屯历城，阜少长叙家，见叙母，说前在冀中时事，欷悲甚。叙曰：“何乃尔？”阜曰：“守臣不能见，君亡不能死，亦何面目以视息天下乎！”时叙母慨然，敕叙从阜计。超闻阜等兵起，自将出，袭历城，得叙母。叙母骂之曰：“若背父之逆子，弑君桀贼，天地岂久容？敢以面目视人乎！”超怒，杀之。阜与超战，身被五疮，宗族昆季死者七人。
《吴志》曰：蜀将关羽遣糜芳守南郡，羽领兵围樊。吴主遣将吕蒙屯陆口，外倍修恩厚，与关羽结好。羽多留兵备南郡，恐蒙有变。蒙上疏曰：“羽计樊而多留备兵，必恐蒙图其後故也。蒙常有病，乞分众还建业，以理病为名。羽闻之，必撤备兵。徐以大军溯江驰上，袭其空虚，则南郡可不战而羽易擒耳。”吴主然之。蒙遂称病而还建业。羽果稍撤备，而悉众赴樊城。蒙遂发兵逆流而上，伏甲於舟，使更衣为商人，以理征棹，达曙兼行，过羽所置屯戍，辄缚之。羽遂失惊，师次于南郡，袭夺其城。羽吏士攻樊城未下，闻城以陷而家属无恙，见待甚於平时，无复斗心，稍稍散，羽竟为吴师所擒，荆州遂平。
又曰：建安二十四年，□羽围曹仁於襄阳，曹公遣左将军于禁救之。会汉水暴起，羽以舟兵尽生虏禁等步骑三万送江陵，惟城未拔。权内惮羽，外欲以为己功，笺与曹公，乞以讨羽自效。权征羽，先遣吕蒙袭公安，获将军士仁。蒙到南郡，南郡太守糜芳以城降。蒙据江陵，抚其老弱，释于禁之囚。
《晋书》曰：王如，京兆人也。初为州武吏，遇乱流移至宛。时诸流人有诏并遣还乡，如等以关中荒残，不愿归，征南将军山简、南中郎将杜蕤各遣兵送之，而促期令发。如遂潜结无赖少年，夜袭二军，大破之。又陷攻襄城。於是流人诸郡各率其党攻诸城镇，多杀令长以应之。未几，众四五万，号大将军，后如连年种，皆化为莠，军中大饥。
又曰：石勒遣其将石良率精兵五千袭李矩，逆击不利。郭诵弟元复为贼所执，贼遣元以书说矩曰：“去年东平曹嶷，西平猗庐，矩如牛角，何不归命？”矩以示诵，诵曰：“昔王陵之母在贼，犹不改意，弟当何论！”勒复遗诵麈尾马鞭，以示殷勤，诵不答。
又曰：张骏为凉州牧。咸和初，骏遣武威太守窦涛，金城太守张阆、武兴太守辛岩、扬烈将军宋辑等率众东会韩璞，攻讨秦州诸郡。刘曜遣其将刘胤来拒，屯于狄道城。韩璞进渡沃干岭。辛岩曰：“我握众数万，藉氐羌之锐，宜速战以灭之，不可以久，久则变生。”璞曰：“自夏末以来，太白犯月，辰星逆行，白虹贯日皆变之大者，不可以轻动。轻动而不捷，为祸更深。吾将久而毙之。且曜与石勒相攻，胤亦不能久也。”积十七日，军粮竭，遣辛岩督于金城。胤闻之，大悦，谓其将士曰：“韩璞之众，十倍於吾，羌胡皆叛，不为之用。吾粮廪将悬，难以持久。今虏分兵运粮，可谓天授吾也。若败辛岩，璞等自溃。彼众我寡，宜以死战。战而不捷，当无匹马得还，宜厉尔戈矛，竭汝智力。”众咸奋。於是率骑二千，袭岩于沃干岭，败之，璞军遂溃，死者二万馀人。面缚归罪，骏曰：“孤之罪也，将军何辱！”皆赦之。
王隐《晋书》曰：祖逖军大饥，进据丘城。樊雅遣六十馀人入逖营，拔戟大呼向逖，逖军人夜不知何贼之多少，皆欲散走。逖疑非多人，但摧左右拒之。会督护董昭入，共讨贼，贼散故道出。
卷三百一十六　兵部四十七
掩袭下
《晋书》曰：石勒伪推奉晋幽州刺史王浚，浚不疑勒。於是轻骑袭幽州，以火宵行。至易水，浚督护孙纬驰遣白浚，引军拒勒。浚将佐咸请出军击勒，浚怒曰：“石公来，正欲奉戴我也，敢言击者斩！”乃命设飨以待之。勒晨至蓟北，门者开门，疑有伏兵，先驱牛羊数千头，声言上礼，实欲填诸街巷，使兵不得发。浚乃惧，或坐或起。勒入城升其厅事，命甲士执浚，立之於前，数其罪恶而诛之。遂陷幽州。
又曰：刘裕秉政，刘毅为荆州刺史，每多异同之议，裕帅兵讨之。遣裨将王镇恶先袭，至豫章口。豫章口去江陵城二十里，自镇恶进路，扬声刘蕃上。先是毅称病，表请从弟兖州刺史蕃为副，毅谓信然，不知见袭。镇恶自豫章口舍船步上，小将蒯思军在前，镇恶次之。舸留一乙士，（卒之次也。）对舸岸上竖六七旗，每旗下安一鼓。语所留人：“计我将至城，便长严令，如後有大军状。”又分队在後，令烧江津船舰。镇恶迳前袭城，语前军：“若有问者，但云刘兖州至。”津戍及百姓皆言刘蕃实上，晏然不疑。未至城五六里，逢毅亲将朱显之，将千余骑，从者数十，欲出江津。问是何人，答曰：“刘兖州至。”显之驰前问蕃在所，答云：“在後。”显之既至后，不见蕃，而见军人担鼓排战具，又遥见江津船舰已被焚烧，烟焰涨天，而鼓严之声甚盛，知其非蕃上，便跃马驰去告毅：“外有大军，似从下上，垂已至城，江津船悉被火烧矣。”行命闭诸城门。镇恶亦驰进，军人缘城得入，门犹未及下关，因得开大城东门入城内。毅凡有八队馀，已得戒严。蒯恩入东门，便北回击射堂前军，攻金城东门。镇恶入东门，便直西击金城西门。军分攻金城南门。毅金城内东从旧将士，犹有六队千馀人。食时就斗，中晡西人退散及归降略尽。镇恶入城，便因风放火，烧大城南门及东门。又遣人以诏及赦文并高祖手书凡三箧示毅，毅皆烧不视。金城内亦未信裕自来。镇恶至军，门人与毅东来将士，或有是父兄子弟中表亲者，镇恶命因斗且共语，众并知刘裕自来，人情离懈。一更许，听事前阵散溃。毅左右兵犹闭东南阁拒战，镇恶虑ウ夜暗自相伤犯，乃引军出绕金城，开其南面以退。毅虑南有伏兵，三更中，率左右三百许人开北门突出。毅于佛寺自缢。
《梁书》曰：侯景反，陷建业，高州刺史李迁仕据大皋图逆，召高梁太守冯宝，宝欲往，其妻沈氏止之曰：“刺史无故不合召太守，此诈君欲为反耳。顷者京师见逼，羽檄征兵，遍于郡县。刺史称疾不赴，缮甲治兵，今已备矣；而更召君往，必见留，追君兵众，此意可知矣。鱼不可脱于泉，愿且勿行。遣使谲之，曰‘身疾笃，谨遣妻传意，并送土物以省之’。彼闻喜，必无防，为君取之，如反掌矣。”宝从之。于是沈氏自将千人，皆藏短兵，步担杂物，唱言货。（，音琛。）先书报迁仕曰：“太守冯宝疾笃，谨令妻沈氏传启，并奉土贡以资军费。”迁仕大悦，出迎沈氏。沈氏因释担出刃，大破之，迁仕脱身而遁，沈氏入据其城，尽收其众。
《後魏书》曰：晋王伏罗督高平、源州诸军讨吐谷浑慕利延。军至乐都，谓诸将曰：“若从大道，恐军声先振，必当远遁。若潜军出其非意，此邓艾擒蜀之计也。”诸将咸难之，伏罗曰：“夫将军制胜，万里择利，专之可也。”遂间道行。至大母桥，利延众惊奔白兰，慕利延兄子拾寅走阿曲，降其一万馀落。
又曰：陆俟，代人也。长安卢永、刘超等聚党以叛。世祖诏俟以本官镇长安，使以方略定之。于是俟单马之镇，超闻之欣然，以为无能为也。既至，申扬威信，示以成败，诱纳超女，外若姻亲。超犹自警，初无降意。俟乃率其帐下，往见超，观其举措。超使人逆曰：“三百人以外，适当以弓马相待，三百以内当以酒食相供。”乃将三百骑诣超，超设备甚严。俟遂纵酒以尽醉而返。後谓将士曰：“超可取。”乃密选精兵五百人激厉之，言至恳切。士卒答曰：“以死从公，必无二也。”遂伪猎诣超，与士卒约曰：“今会发机，当以醉为限。”俟于是诈醉，上马大呼，手斩超。将士皆应声纵击，遂平之。世祖大悦，征还，转外都大官。
又曰：魏使萧宝寅伐梁。梁堰淮水滥溢，将为扬、徐之患。夤于堰上流，凿新渠，引注淮泽。乃遣将士千馀夜渡淮，烧其营聚，破贼，斩其将军而还。
又曰：慕容白曜南征宋，以郦范为副帅，次无盐，宋将申纂凭城拒守。议者佥以攻具未周，不宜便进。范曰：“今轻军远袭，深入敌境，无宜淹留，久稽机候，且纂必以我军来速，不在攻守，谓方城可凭，弱卒可恃。今若外潜威形，内整戎旅，密厉将士，出其不意，可一攻而克之。”白曜遂潜军伪退，示以不攻。纂果不设备。于是即夜部分，晨便腾城，崇朝而克。
又曰：幽州刺史刘灵助以庄帝被尔朱兆所弑，遂举兵唱义，诸州豪右咸相通结。灵助屯於定州之安固，兆遣将叱列延庆讨之。诸将谓延庆曰：“灵助善於卜占，百姓信惑，所在响应，未易可图，若万一战有利钝，则大事去矣。未若还师西入，据关拒险，以恃其变。”延庆曰：“刘灵助，庸人也。天道深远，岂其所识。大兵一临，彼皆恃其妖术，坐看符厌，宁肯戮力致死，与吾争胜负哉？如吾计者，欲出营城外，诡言西归，灵助闻之，必信而自宽。潜军往袭，可一举而擒。”乃出顿城西，声云将还。简精骑一千夜发，诘朝造灵助垒，战於城北，遂破，被擒之。
又曰：宕昌羌獠甘作乱，逐其王弥定。魏遣将史宁讨破之。甘将百骑走投生羌巩廉王，弥定遂得复位。宁以未获獠甘，密欲图之，乃扬声欲还。獠甘闻之，复招引叛羌，依山起栅，欲攻弥定。宁谓将军曰：“此羌人入吾术中，当进兵擒之耳。”诸将思归，咸曰：“羌人聚散无常，依据山谷。今若追讨，恐引日无成。且弥定还得守藩，将军功已立矣。獠甘势弱，定能制之。此还军，策之上者。”宁曰：“一日纵敌，数世之患，岂可舍垂灭之寇，更烦再举？人臣之礼，知无不为，此观诸军，不足与计事也。如更沮众，宁岂不能斩诸将！”遂进军，獠甘众亦至，与战，大破之。生擒獠甘并巩廉王。
《後周书》曰：刘亮初从贺拔岳西征，常先锋陷阵，以功拜大都督。及岳被害，亮与诸将谋迎太祖。豳州刺史孙定儿据州不下，泾、秦诸州悉相与应，众至数万，推定儿为主，以拒义师。太祖令亮袭之。定儿以义兵犹远，未之为备。亮将二十骑，先竖一纛於近城高岭，即驰入城中。定儿方致洒高会，卒见亮，众皆骇愕，莫知所为。亮乃麾兵斩定儿首，悬首，号令贼党。仍遥指城外纛，命二骑曰：“出追大军。”贼党大惧，一时降附。於是诸州皆归款伏。太祖置十二军，诸将将之，亮领一军。每征讨，与怡峰俱为骑将。
又曰：贺拔岳从尔朱天光讨万俟丑奴，宣言远近曰：“今气候渐热，非征讨之时，待至秋凉，更图进取。”丑奴闻之，遂以为实，分遣诸军散农，营於岐州之北百里纲州。岳与天光诸军尽发，掩之，丑奴乃弃平亭而走。岳轻骑急追，明日，及丑奴於平凉之长坑，一战擒之。
《隋书》曰：遂州獠反，命将周法尚讨之。军将至，贼弃州城，走散山谷间，法尚捕不能得。於是遣使慰谕，假以官号，伪班师，自行二十里。军再舍，潜遣人觇之，知其首领尽归栅，聚饮相贺。法尚选步骑数十人，袭击破之。
又曰：李彻从元帅卫王爽击突厥。行军总管李充言於爽曰：“周、齐之世，有同战国，中夏力分，其来久矣。突厥每侵边，诸将辄以全军为计，莫能死战。由是突厥胜多败少，所以每轻中国之师。今者沙钵略悉国内之众，屯据要险，必轻我而无备，精兵袭之，可破也。”爽从之。诸将多以为疑，惟彻奖成其计，请以同行。遂与充率精骑五千，出其不意，掩击，大破之。沙钵略弃所服金甲，潜草中而遁。以功加上大将军。
又曰：李安为尚书右丞、黄门侍郎。平陈之役，以为杨素司马，仍领行军总管，率蜀兵顺流东下时陈人屯白沙，安谓诸将曰：“水战非北人所长，今陈人依险泊船，必轻我而无备。以夜袭之，贼可破也。”诸将以为然。安率众先锋，大破陈师。高祖嘉之，诏书劳曰：“陈贼之意，自言水战为长，险隘之间，弥谓官军所惮。开府亲将所部，夜动舟师，摧破贼徒，生擒虏众，益官军之气，破贼人之胆，副朕所委，闻以忻然。”进位上大将军。
又曰：李密击宇文化及，精兵良将多有死伤。王世充在东都乘其弊而击之。率步骑二万，营于洛南。李密军于偃师北。世充潜遣二百骑，夜伏於北山，自统其众，迟明渡水，人奔马驰，以袭密营。密遽出兵以拒之，阵未成列，两军已合，伏兵於北山中乘高而下，驰入密营，烧其庐舍。密见营中火发，因而遁走。
又曰：炀帝末年，群盗起，遣将张须陀击卢明月於下邳。贼连营十馀万，须陀才万人，力势不敌。去贼六七里，立栅相持，经十馀日，粮尽，欲退。谓将士曰：“贼见兵却，必轻来追我，其众若出，营内即虚，欲以千人袭营，可有大利。此乘危险，谁能去者？”人皆莫对，惟秦叔宝与罗士信皆曰：“愿行。”於是须陀委栅而遁，使二人分领千兵潜伏於草莽，既而明月悉兵追之。叔宝、士信驰至其栅，栅门闭不得入。二人超升其楼，拔贼帜，各杀数人，营中大乱。叔宝斩关而纳外兵，因散，纵火焚其三十余栅，烟焰涨天。明月奔还，须陀却击遂之，大破贼众。明月以数百骑遁去，馀皆虏之。
又曰：李密起兵于雍丘。是时河南、山东大水，死者将半。密将李言於密曰：“今人多阻饥，若据得黎阳仓，大事济矣。”密乃遣领麾下五千人，自原武济河掩袭，即日克之。开仓恣食，一旬之间，胜兵二十馀万人。
《唐书》曰：高宗遣将薛仁贵、郭待封等伐吐蕃大非川。将赴乌海，仁贵谓待封曰：“乌海险远，车行艰涩，若引辎重，将失事机，破贼即回，又烦转运。彼多瘴疠，无宜久留。大非川岭上宽平，足堪置栅，可留二万人作两栅，辎重并留栅内。吾等轻锐倍道，掩其未整，即扑灭之矣。”仁贵遂率众先行，至河口遇贼，击破斩之，所获甚众，收其牛羊万馀头。
又曰：贞观初，突厥颉利可汗屯於定襄。时诸部离散，代州道行军总管李靖选骁骑三千，径赴恶阳岭，出其不意击之，突利惊走，靖遂收定襄之地。颉利可汗惧退宝铁山，遣使入朝谢罪，请举国内附；又命靖往迎之。颉利虽外请入朝，犹持两端，待草青马肥，将逾沙碛。其年，太宗遣唐俭、安修仁往颉利牙慰抚之。靖揣知其意，谓副将张公谨曰：“诏使到彼，虏必自宽。若选精骑一万，赍二十日粮，引兵自白道袭之，破虏必矣。”公谨曰：“诏许其降，行人在彼，未宜置讨。”靖曰：“此兵机也，时不可失，韩信所以破齐。如唐俭等辈，何足可惜。”督军疾进，师至阴山，遇其斥候千馀帐，皆俘以随军。颉利见诏使大悦，不虞官兵之卒至。靖军将逼其牙帐十五里，虏始觉，颉利乃走。靖俘斩万馀级，获口千馀万，得可汗妇隋义城公主，杀之。颉利奔吐谷浑，西道行军张宝相擒之以献。俄而突利可汗来降，靖始复定襄、恒安故地，开拓北境自阴山已北至于大漠。太宗初闻突厥国灭，谓侍臣曰：“朕闻主忧臣辱，主辱臣死。昔国家草创，太上皇以百姓之故，称臣於突厥，朕未尝不痛心疾首，志灭匈奴，坐不安席，食不甘味。今暂举偏师，无往不捷，单于款塞，耻其雪乎！”因大赦天下，大五日。
又曰：李将袭蔡州，先七日使判官郑告师期於裴度。乃以李帅突将三千为先锋，李忠义副之，自帅中军三千，田进诚以後军三千殿而行。初出文成栅，众请所向，曰：“东六十里而止。”至贼境，曰张柴，围入之，而尽杀其众，令军士少息，分食缮羁，勒兵甲胄，发刃彀弓，复建旆而出。是日，阴晦雨雪，大风裂旗旆，马忄栗而不能跃，上卒苦寒，抱戈僵仆者道路相望。其川泽梁径险夷，张柴以东，师人未尝蹈其境，皆谓投身不测。初至张柴，诸将请所止。曰：“入蔡州取吴元济也。”诸将失色。监军使驻马哭曰：“果落李计中矣！”不听，促进师，其下皆谓必不生还；然以从之令，无敢为身计者。道分五百人断洄曲路桥，其夜冻死者十二三。又分五百人断朗山路。自张柴行七十里，北至县瓠城，夜半，雪愈甚。城傍有鹅鸭池，令惊击之，以杂其声。贼恃吴房、朗山之固，晏然无一人知者，李、李忠义持坎城而先登，敢锐者从之，尽杀守门卒而登其门，留击柝者以安之。及鸡鸣，雪亦止，以众人，止元济外宅，田进诚续至，乃合众攻其子城。子城防卒及杂役者尚千馀人，乘城拒战。初有告，元济不信，又告城陷矣。元济曰：“是洄曲子弟归求寒衣耳。”及出，听闻号令云：“常侍传语。”乃曰：“何常侍乃得至此？”遂操弓挟矢，麾其左右奴仆尽乘城而自督战。计元济犹望董重质来救，乃访质家安恤之，使其子持书礼召质。质见子言城已陷及元济孤窘之状，又见李辈已立奇功，乃慨然以单骑归，白衣叩伏前，揖登阶，以宾礼与之食。时田进诚既毁其城外门，得甲仗库，易其器甲。明日后薄城，焚其南门，百姓争负薪蒿以委之，元济城上以请罪，进诚授梯而下之，得元济，槛送京师。其申、光二州城镇兵尚二万馀人，相次来降。自元济就执，不戮一人，其为元济执事帐下及厨厩之间者，使复其职，使之不疑。乃屯军鞠场以候裴度也。
又曰：石雄为刘沔裨将，会昌初，回鹘寇天德，诏命刘沔为招抚回鹘使。三年，回鹘大掠云、朔北边，屯于五原。沔以太原之师屯于云州，沔谓雄曰：“黠虏离散，不足驱除。国家以公主之故，不欲急攻。今观其所为，气凌我辈。若禀朝旨，或恐依违。我辈捍边，但能除患，专之可也。公乃选骁健，乘其不意，径趋虏帐，彼以疾雷之势，不暇枝梧，必弃公主亡窜。事苟不捷，吾自继进，亦无患也。”雄受教，自选劲骑，得沙陀李国昌三部落，兼契拓拔杂虏三千骑，月暗夜发马邑，径趋乌介之牙。时虏帐逼振武，雄既入城，登堞视其众寡。见毡车数十，从者皆衣朱碧，类华人服饰。雄令谍者讯之：“此何大人？”虏曰：“此公主帐也。”雄喻其人曰：“国家兵马欲取可汗，公主至此，国家也，须谋归路，俟其兵合时不得动帐幕。”雄乃在率城内牛马杂畜及大鼓，夜穴城为十余门。迟明，城上立旗张矩火，乃于诸门纵其牛畜，鼓噪从之，直犯乌介牙帐。炬火烛天，鼓噪动地，可汗惶骇莫测，率骑而奔。雄率劲骑追之，至杀胡山，急击之，斩首万级，生擒五千，羊马车帐皆委之而去。遂迎公主还太原。
又曰：黄巢既陷长安。时郑畋帐下小校窦玖者，骁敢无敌，每夜率敢死之士百人直入京师，放火燔诸门，斩级而还，贼人悚骇。
《吕氏春秋》曰：齐令章子将攻荆，荆令唐篾将拒之。与荆人夹Г水而军，章子令人视水可绝者，荆人射之，水不可得近。有刍水旁者，告齐候者，曰：“水浅深甚易知，荆人所盛守，尽其浅者也，所简守，皆其深者也。”使载刍者与见章子，因夜奄荆人所盛守，果杀唐篾也。
《太公阴谋书》：武王伐殷，兵至牧野，晨举脂烛，摧掩不备。
</div>
    <div class="pagination">
<a href="太平御览_page232.html">上一页</a><span>...</span><a href="太平御览_page228.html">228</a><a href="太平御览_page229.html">229</a><a href="太平御览_page230.html">230</a><a href="太平御览_page231.html">231</a><a href="太平御览_page232.html">232</a><span class="current-page">233</span><a href="太平御览_page234.html">234</a><a href="太平御览_page235.html">235</a><a href="太平御览_page236.html">236</a><a href="太平御览_page237.html">237</a><a href="太平御览_page238.html">238</a><span>...</span><a href="太平御览_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
