<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 23 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 23 页/共 485 页</h1>
    <div class="content">　　伏见旧仪国家冬至献履贡袜所以迎福践长先臣或为之颂臣既玩其嘉藻愿述朝庆千载昌期一阳嘉节四方交泰万彚昭苏亚歳迎祥履长纳庆
　　袜铭　　　　　　　　　崔骃
　　阳升于下日永于天长履景福至于亿年
　　古诗
　　冬至　　　　　　　　　鲍照
　　景移风度改日至晷迁换负霜鹤皎皎带云鴈长河夜阑干层水如玉岸哀哀故老容惨惨愁歳晏律诗
　　小至　　　　　　　　　杜甫
　　天时人事日相催冬至阳生春又来刺綉五纹添弱线吹葭六琯动浮灰岸容待腊将舒柳山意冲寒欲放梅云物不殊乡国异教儿且覆掌中杯
　　诗话
　　赤豆作粥
　　共工氏有不才之子以冬至死为疫鬼畏赤小豆故冬至日作赤豆粥以禳之刘子翚至日诗豆糜厌胜怜荆俗【荆楚歳时记】
　　十二月【驱傩附】
　　羣书要语季冬之月日在婺女昏娄中旦氐中其日壬癸其帝颛顼其神防律中大吕鴈北乡鹊始巢雉雊鸡乳命有司大傩旁磔出土牛以送寒气是月也命渔师始渔天子乃甞鱼先荐寝庙氷方盛水泽腹坚命取氷以入令告民出五种命农计耦耕事修耒耜具田器乃命四监收秩薪柴以共郊庙及百祀之薪燎是月也日穷于次月穷于纪星回于天数将几终歳且更始天子乃与公卿大夫共饬国典论时令以待来歳之宜【月令】季春命国傩季秋天子乃傩季冬命有司大傩【月令】驱傩前歳一日击鼓驱疫疠之鬼谓之害除亦曰傩【吕氏春秋】
　　古今事实
　　腊八粥【驱傩附】
　　南方专用腊月八日灌佛皇朝东京十二月初八日都城诸大寺作浴佛会并送七寳五味粥谓之腊八粥○昔颛顼氏有三子亡而为疫鬼一居江水中为疟鬼一居若水为罔两鬼一居人宫室区隅中善惊小儿为小鬼于是以歳十二月命祀官时傩以索室中而驱疫鬼焉东海度索山有神荼郁垒之神以御凶鬼为民除害因制驱傩之神季冬先腊一日大傩谓之疫选侲子百二十人皆赤帻皂制执大鼗鼓方相氏黄金四目蒙熊皮衣朱裳执戈持盾率百及童子而时傩以逐恶鬼于禁中黄门唱侲子和曰甲作食胇胄食虎雄伯食魅腾简食不祥揽诸食咎伯奇食梦强梁祖明共食磔死寄生委随食观错防食巨穷奇腾根共食蛊凡使十二神追恶防赫女躯拉女干节解女肉抽女肺肠女不急去后者为粮【见山海经及后汉礼乐志】
　　古今文集
　　古诗
　　十二月乐辞　　　　　　李贺
　　日脚淡光红洒洒薄霜不销桂枝下依稀和气排冬严已就长日辞长夜
　　律诗
　　宫词　　　　　　　　　王建
　　金吾除夜进傩名画袴朱衣四队行院落烧灯如白日沈香火底坐吹笙
　　腊【蜡附】
　　羣书要语礼传曰夏曰嘉平殷曰清祀周曰大蜡汉改曰腊腊者猎也因猎取兽以祭先祖或曰新故交接大祭以报功也【风俗通】腊者报诸鬼神古圣贤有功于民者也【汉书仪】腊者祭先祖蜡者报百神同日异祭也【玉烛寳典】腊者歳终大祭縦吏民宴饮非但迎气故但送不迎【蔡邕独断】王者各以其行盛日为祖衰日为腊汉火德火衰于戌故以戌日为腊魏土德土衰于辰故以辰日为腊晋金德金衰于丑故以丑日为腊【魏台访议】国祭蜡则龡颂击土鼔以息老物【周礼】腊接也祭宜在新故交接也俗谓之腊腊明日为初嵗秦汉以来有贺此皆古之遗语也【晋张亮议】十二月腊夜令人持椒卧井旁无与人言内椒井中除温病【养生要论】髙堂隆曰王者各以其行之盛祖以其终腊水始于申盛于子终于辰故水行之君以子祖辰腊火始于寅盛于午终于戌故火行之君以午祖戌腊木始于亥盛于卯终于未故木行之君以卯祖未腊金始于己盛于酉终于丑故金行之君以酉祖丑腊土始于未盛于戌终于辰故土行之君以戌祖辰腊魏土德也宜以戌祖辰腊【后汉礼仪志】
　　古今事实
　　八蜡
　　天子大蜡八伊耆氏始为蜡蜡也者索也歳十二月合聚万物而索享之也注八蜡者一先啬二司啬三农四邮表畷五猫虎六防七水庸八昆虫【礼记】
　　蜡饮若狂
　　子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也蜡之祭劳农以休息之言民勤稼穑有一日之劳今日饮酒燕乐之君恩泽也非尔所知其义大也
　　腊曰嘉平
　　秦惠文公十二年初腊始皇三十一年更名腊曰嘉平【史记】茅蒙上升童谣曰帝居学之腊嘉平
　　腊取瘦羊
　　甄宇北海人建武中青州従事征拜博士每腊诏赐博士羊人一头羊有大小肥痩时博士祭酒议欲杀羊称分其肉宇曰不可又欲投钩宇复耻之宇因先自取其最痩者后召问痩羊博士所在京师因以为号【东观汉记】
　　窃食祭先
　　韩卓字子助陈留人腊日奴窃食祭其先人卓义其心即白免之【袁山松后汉书】
　　腊日祀灶【见灶门】
　　遣囚暂归
　　后汉虞延为细阳令每至歳时伏腊輙休遣囚徒各使归家并感其恩应期而还
　　使人逐邪
　　梁景宗为领军性好乐腊月使人逐邪徧往人家乞酒食本以为戏而部下多剽轻防人妇女夺人财物武帝知之景宗惧而止
　　不识腊字
　　唐严浚传户部侍郎萧炅尝与浚言蒸甞伏腊乃为伏猎浚曰省中而有伏猎侍郎乎乃出炅为岐州刺史
　　閠月置腊
　　宋用汉腊盖冬至后第三戌大墓日也是为腊己酉年閠八月冬第三戌乃在十一月末太史局着厯以十一月第三戌为腊识者云古法遇閠歳即以第四戌为腊不可在十一月也【丛语】
　　古今文集
　　杂著
　　腊月村田乐府叙　　　　范至能
　　余归石湖往来田家得歳暮十事采其语各赋一诗以识土风号村田乐府其一冬舂行腊日舂米为一歳计多聚杵臼尽腊中毕事藏之土瓦仓中经年不壊谓之冬舂米【诗见米门】其二灯市行风俗尤竞上元一月前已卖灯谓之灯市价贵者数人聚博胜得之喧盛不减灯夕【诗见元宵门】其三祭灶词腊月二十四夜祀灶其説谓灶神翼日朝天白一歳事故前期祷之【诗见灶门】其四口数粥行二十五日煮赤豆作糜暮夜阖家同飨云能辟瘟气虽逺出未归者亦留贮口分至襁褓小儿及童仆皆预故名口数粥豆粥本上月望日祭门故事流传为此【诗见粥门】其五爆竹行此他郡所同而吴中特盛恶鬼盖畏此声古以歳朝而吴以二十五夜【诗见除夕门】其六烧火盆行爆竹之夕人家各又于门首燃薪满盆无贫富皆尔谓之相暖热【诗见除夕门】其七照田蚕词与烧火盆同日村落则以秃帚若麻防竹枝辈燃火炬防长竿之杪以照田烂然遍野以祈丝谷【诗见蚕门】其八分歳词除夜祭其先竣事长防聚饮祝颂而散谓之分歳其九卖痴獃词分嵗罢小儿绕街呼呌云卖汝痴卖汝獃世传吴人多獃故儿辈讳之欲卖其余益可笑其十打灰堆词除夜将晓鸡且鸣婢获持杖击粪壤致词以致利市谓之打灰堆此本彭蠡清洪君庙中如愿故事惟吴下至今不废律诗
　　腊日　　　　　　　　　杜甫
　　腊日常年暖尚遥今年腊日冻全消侵陵雪色还萱草漏泄春光有柳条縦酒欲谋良夜醉还家初散紫宸朝口脂靣药随恩泽翠管银罂下九霄
　　腊前　　　　　　　　　梅圣俞
　　汉家戍日看看近云景苍苍巳嵗昏欲验方书治百药预调飞走猎平原士人薰肉经春美宫女藏钩旧戏存独把冻醪惊节物草芽微动见庭萱
　　除夕
　　羣书要语日穷于次月穷于纪星回于天歳且更始【月令】诗句挑灯犹故歳听角已新年【旅舍除夜皮日休】
　　古今事实
　　大傩
　　歳除大傩选中黄门子弟十岁以上十二歳以下百二十人为侲【音正】子皆赤帻皂衣执靴以行【东汉后纪详见十二月】
　　灶里燃灯
　　都人至年夜请僧道看经备酒果送神帖灶马于灶上以酒糟抹于灶门之上醉司命夜于灶里灯谓之照虚耗【梦华录】
　　古今文集
　　古诗
　　餽嵗　　　　　　　　　苏子瞻
　　大功各已收歳事得相佐为欢恐无具假物不论货山川随出产贫富称小大寘盘巨鲤横发笼双兎卧富人事华靡珠绣光翻座贫者愧不能防贽出舂磨官居故人少里巷佳节过亦欲举乡风独唱无人和
　　别嵗　　　　　　　　　苏子瞻
　　故人适千里临别尚遅遅人行犹可复嵗行那可追问嵗安所之逺在天一涯已逐东流水赴海归无时东邻酒初熟西舎彘亦肥且为一日欢慰此穷年悲勿嗟旧嵗别行与新歳辞去去勿回顾还君老与衰
　　守歳　　　　　　　　　苏子瞻
　　欲知垂尽嵗有似赴壑虵脩鳞半已没去意谁能遮况欲系其尾虽勤知奈何儿童强不睡相守夜讙哗晨鸡且勿唱更鼔畏掺挝坐乆灯烬落起看北斗斜明年岂无年心事恐蹉跎努力尽今夕少年犹可夸
　　今夕行　　　　　　　　杜甫
　　今夕何夕嵗云徂更长烛明不可孤咸阳客舎一事无相与博塞为欢娱凭陵大笑呼五白袒跣不肯成枭卢英雄有时亦如此邂逅岂即非良圗君莫笑刘毅従来布衣愿家无甔石输百万
　　爆竹行　　　　　　　　范至能
　　歳朝爆竹传自昔吴侬改用前五日食残豆粥扫罢尘截筒五尺煨以薪节间汗流火力透健仆取将仍疾走儿童却退避其锋当堦击地雷霆吼一声两声百鬼惊三声四声鬼巢倾十声百声神道宁八方上下皆和平却拾焦头疉床底犹有余威可驱疠屏除药裹添酒杯昼日嬉游夜浓睡
　　烧火盆行　　　　　　　范至能
　　春前五日初更后排门燃火如晴昼大家薪干胜豆防小家带叶烧生柴青烟满城天半白栖鸟惊啼飞格磔儿孙围坐犬鸡忙隣曲欢笑遥相望黄宫气应才两月歳隂犹骄风栗烈将迎阳艶作好春政要火盆生暖热
　　分岁词　　　　　　　　范至能
　　质明奉祠今古同吴侬用昏盖土风礼成席撤夜未艾饮福之余即分嵗地炉火暖苍术香饤盘果饵如蜂房就中脆专节物芳流齿颊锵氷霜小儿但喜新年至头角长成添意气老翁把杯心茫然増年翻是减吾年荆钗劝酒仍祝愿但愿尊前且彊徤君看今嵗旧交亲大有人无此杯分老翁饮罢笑撚须明朝重来醉屠苏
　　卖痴獃词　　　　　　　范至能
　　除夕更阑人不睡厌禳钝滞迎新歳小儿呼呌走长街云有痴獃召人买二物于人谁独无就中吴侬仍有余巷南巷北卖不得相逢大笑相揶揄栎翁媿坐重帘下独要买添今问价儿云翁买不须钱奉賖痴獃千百年
　　打灰堆词　　　　　　　范至能
　　除夜将阑晓星烂粪埽堆头打如愿杖敲灰起飞扑篱不嫌灰涴新节衣老媪当前再三祝只要我家长富足轻舟作商重船归大防引犊鸡哺儿野茧可缫麦两岐短衲换着长衫衣当年婢子挽不住有耳犹能闻我语但如我愿不汝呼一任汝归彭蠡湖
　　律诗
　　除夕　　　　　　　　　庾肩吾
　　歳序已云殚春心不自安聊倾栢叶酒试奠五辛盘金薄圗神燕朱泥印鬼丸梅花应可折惜为雪中看
　　杜位宅守歳　　　　　　杜甫
　　守歳阿戎家椒盘已颂花盍簮喧枥马列炬散林鵶四十明朝过飞腾暮景斜谁能更拘束烂醉是生涯
　　除夜　　　　　　　　　王諲
　　今歳今朝尽明年明日催寒随一夜去春逐五更来气色空中改容顔暗里衰风光人不觉已着后园梅
　　除夕　　　　　　　　　曹松
　　旧厯不足卷东风还坐闻一宵能几刻两歳欲平分腊尽倾时斗春通绽处云明朝遥捧酒先合祝吾君
　　歳除对王秀才作　　　　韦庄
　　我惜今宵促君愁玉漏频岂知新歳月犹作异乡身雪向寅前冻花従子后春到明追此会俱是隔年人
　　次韵除日立春　　　　　王介甫
　　犹残一日腊便见两年春物以终为始人从故得新迎春朝剪防守嵗夜倾银恩赐随佳节无功秪自尘
　　除夜　　　　　　　　　髙适
　　旅馆寒灯独不眠客心何事转凄然故乡今夜思千里秋鬓明朝又一年
　　除日　　　　　　　　　王介甫
　　爆竹声中一歳除春风送暖入屠苏千门万户曈曈日总把新桃换旧符
　　诗话
　　藏钩之戏
　　歳前为藏钩之戏始于钩弋夫人按汉武故事云上廵守河间见清光自地属天望气者云下有贵子上求之见一女子在空室中姿色殊絶两手皆拳数百人擘之莫舒上自披即舒号拳夫人即钩弋也后人见其手拳而有国色故因之而为藏钩之戏李商隠诗云楚妃交荐枕汉后共藏　风土记腊日以后叟妪各随其侪为藏彄分为二曹以较胜负司马温公诗云藏新度腊习舞竞裁衣又藏彄诗不知藏在何人手却向樽前鬬弄拳【荆楚歳时记】
</div>
    <div class="pagination">
<a href="古今事文类聚_page22.html">上一页</a><span>...</span><a href="古今事文类聚_page18.html">18</a><a href="古今事文类聚_page19.html">19</a><a href="古今事文类聚_page20.html">20</a><a href="古今事文类聚_page21.html">21</a><a href="古今事文类聚_page22.html">22</a><span class="current-page">23</span><a href="古今事文类聚_page24.html">24</a><a href="古今事文类聚_page25.html">25</a><a href="古今事文类聚_page26.html">26</a><a href="古今事文类聚_page27.html">27</a><a href="古今事文类聚_page28.html">28</a><span>...</span><a href="古今事文类聚_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
