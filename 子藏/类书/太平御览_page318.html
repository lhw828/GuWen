<!DOCTYPE html>
<html>
<head>
    <meta charset="UTF-8">
    <title>太平御览 - 第 318 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 318 页/共 737 页</h1>
    <div class="content">又曰：裴玢为州刺史，三年，改授山南西道节度使。玢历二镇，颇以公清苦节为政，不交权幸，不务贡献，蔬食弊衣，居处才避风雨，而廪库饶实，百姓安业。
又曰：杜暹在家孝友，扶异母弟昱甚厚。常以公清勤俭吻己任，弱冠便自誓不受亲友赠遗，以终其身。初为婺州参军，秩满将归，州吏以纸万馀张以赠之，暹惟受一百，馀悉还之。时州僚别者见而叹曰：“昔清吏受一大钱，复何异也。”。
《家语》曰：曾子弊衣而耕於鲁，鲁君闻之而赐邑焉。曾子固辞，曰：“吾闻受人者常畏人，与人者常骄人；纵君不我骄也，吾能勿畏乎？”孔子闻之曰：“参之言，足以全其节。”（《说苑同》。）
又曰：子路问於孔子曰：“仁人廉士，穷则改节乎？”子曰：“改节则何以称仁廉哉！”
《孔丛子》曰：子思居贫，其友馈之粟者受三车焉，或献樽酒、束修，子思弗当也。或曰：“子取人粟而辞吾酒，是辞少而取多也，义则无名，介则不全。”子思曰：“然，不幸而贫於财，至乃困乏，将绝先人之祠，夫所以受粟为周之酒脯则所饮宴也，方乏於食而乃饮宴，非义也。吾岂以为介哉！”或担其酒脯以归。
《韩诗外传》曰：鲍焦衣弊肤见，挈畚采蔬，遇子贡於道，子贡问曰：“吾子何以至於此乎？”鲍焦曰：“天下之道德教者众矣，吾何以不至於此？吾闻之，世不己知而行之不已者，是华行也；上不己用而干之不止者，是毁廉也。行华廉毁，然且弗舍，惑於利者也。”子贡曰：“吾闻之，非其世者不生其利，污其君者不食其土，非其世而采其蔬。《诗》曰：‘溥天之下，莫非王土。’此谁之有哉！”鲍焦曰：“於戏！吾闻贤者重进而轻退，廉者易愧而轻死。”则弃其蔬，而立槁於洛水之上。
《列子》曰：东方有人焉，曰爰旌目，将有适也，而饿於道。孤父之盗曰丘，见而下一餐以哺之。旌目三哺而後能视，曰：“子何为者也？”曰：“我孤父盗人。”爰旌目曰：“嘻！汝非盗耶？吾义不食也。”两手据地而欧之，不出，喀喀而死。
《孟子□万章》曰：陈仲子岂不诚廉士哉！居於陵，三日不食，耳无闻，目无见。井上有李，螬食实者过半矣，（李食有虫，食之过半。）匍匐往将食之，三咽然後耳有闻，目有见也。避兄离母居於陵。
又曰：伯夷、叔齐，圣人之清者也。闻伯夷叔齐之风，贪夫廉，懦夫有立志。
《晏子春秋》曰：景公以五十乘鱼赐弦章。章归，鱼车塞途，抚其御之手，曰：“昔者晏子辞赏以正君，故过失不掩。今诸臣谄谀以干利，吾若受鱼，是反晏子之义，而顺谄谀之欲。”固辞鱼不受。君子曰：“弦章之廉，晏子之遗行也。”
又曰：有工女托於晏子之家者曰：“婢子东郭之野人，愿得入身比数於下陈焉！”晏子曰：“乃今而後，自知吾不肖也。古之为政者，士农工商异居，男女有别，而士无邪行，女无淫事。今仆托国主，民而仆，必行无清也。”遂不见。
《韩子》曰：晋文公出亡，箕郑挈一壶食而从，迷而失道，与文公相失，饿而不敢食。及文公反国，伐原，以为原令。
《吕氏春秋》曰：古之人非无宝也，所宝者异。孙叔敖将死，属其子曰：“我死，王必封汝，汝母受利地。荆楚之间有寝丘，其利少而甚恶，可长有也。”其子受之，至今不失。
《淮南子》曰：曾子立廉，不饮盗泉，所谓养志者也。
又曰：君子不入市，为其挫廉。
《说苑》曰：孔子见景公，景公致廪丘以为养，孔子辞不受。出谓弟子曰：“吾闻君子当功以受禄，今说景公未之行，而赐我廪丘，其不知丘亦甚矣。”遂辞而行。
又曰：子思居於卫，袍无里，二旬九食。田子方使人遗白裘，恐其不受，因谓之曰：“吾假人遂忘之，吾予人也如弃之。”子思辞曰：“闻忘予不如遗弃物於沟壑，虽贫，不忍以身为沟壑。”
杨子《法言》曰：楚两龚之洁其清矣。（两龚：龚盛胜、龚舍。）
《三辅决录》曰：安陵清者有顷仲山，饮马谓水，日与三钱以偿之。
《风俗通》曰：颍川黄子廉者，每饮马，投钱於水中。
又曰：鲍焦耕田而食，穿井而饮，非妻所织不衣，饿於山中食枣。或问之：“此枣子所种也？”遂强呕，立枯而死。
又曰：郝子廉，饥不可得食，寒不可得衣，一分不取诸人。曾过姊家饮，留十五钱置席下，去。
《列女传》曰：河南乐羊子妻不知何氏，羊子尝行路得遗金一饼，还以与妻。妻曰：“妾闻志士不饮盗泉之水，廉者不受嗟来之食，况拾遗求利以污其行乎？”羊子大惭，捐金於里，远寻师学。
又曰：凡为名者必廉，廉斯贫；为名者必让，让斯贱。
《长沙耆旧传》曰：徐伟奴善叛，知识欲为伟售之。伟曰：“不得。奴往当复逃亡，岂可虚受其价。”廉平义正若此。
《广州先贤传》曰：疏源，字玄流，南海人。出给郡役为户曹佐。源性廉洁，家贫，饷晏不至。同第人饷先到，呼之共食，源未尝听。
又曰：丁密，字靖公，苍梧人。少以清介为节，非家织布物不衣，非己种耕菜果不食，毫厘之馈不受於人。
《汝南先贤传》曰：周燮，字彦祖，好潜静养志，惟典籍是乐。有先人草庐，庐于东坑，其下有陵田，鱼蛤生焉。非身所耕渔则不食。
又曰：胡定，字玄，颍川人也。至行绝人。在丧，雉兔游其庭，雪覆其室，县令遣户曹排雪。问定，定以绝谷。妻子皆卧在床，令遣掾以乾粮就遗之，定乃受半。
《录异传》曰：汉时大雪积地丈馀，洛阳令身出案行至袁安门，无行路，谓安已死，除雪入见，安僵卧。问何以不出？安曰：“大雪，人皆饿，不宜干人。”令以安为贤，举为孝廉。
郭缘生《武昌先贤传》曰：郭翻，字长翔，为人非己耕不食，非妻自织不衣。
《汉皇德传》曰：盖晋，敦煌人，天性皎洁，自小不尝过人饭。贫为官书，得钱足供而已，不取其馀。
《任嘏别传》曰：嘏，字绍先。幼以至性见称。遇荒乱，家贫卖鱼。官发鱼价贵数倍，嘏即取直如常。
《陈留耆旧传》曰：洛阳令董宣死，诏使视之，阑舆一乘，白马一匹。帝曰：“董宣之清，死乃知之。”
《益部耆旧传》曰：朱仓，字云卿，之蜀从处士张宁受《春秋》，籴小豆十斛，屑之为粮，闭户精诵。宁矜之，敛得米二十斛，仓不受一粒。
《锺离意别传》曰：意为尚书，交太守张悝居官贪乱，赃逾千金。珠玑玩宝乃有石数。收赃薄入司农，诏悉以珠赐诸尚书，尚书皆拜受，意独委珠玑於地，不拜受。明帝问：“委珠何也？”对曰：“愚闻孔子忍渴不饮盗泉之水，曾子还车不入胜母之闾，恶其名也。陛下以赃珠赐忠臣，以故臣不拜受耳。”
《羊祜别传》曰：昔有攘羊遗叔向母，母埋之。後事发检，羊肉尽，惟舌存。遂以羊舌为氏族，祜其後也。
《华阳国志》曰：何随，字季业，除安汉令，蜀亡去官。时巴土饥荒，所在无谷，送吏行乏，辄取道侧民羊，随以绵系其处，使足所取直。民视羊见绵，相语曰：“闻何安汉清廉，行过从者无粮必能尔耳。”持绵追还之，终不受。人为语曰：“安汉吏取粮，令为之偿。”
范亭《燕书》曰：皇甫真，字楚季，安定朝那人也。从辅国恪讨擒冉闵，即南围拔邺石氏。旧都城内，珍玩宝货充溢，真无所取，惟存恤人物，收敛图籍。真上疏曰：“臣辄以家奴婢五十口，马七匹，牛四十头以助军资。”
《物理论》曰：有吕子义，当世清贤士也。有旧人往存省，嫌其设酒食，怀乾□而往。主人荣其降己，乃盛为馔，义出怀中乾□，求一杯冷水而食之。
《语林》曰：何公为杨州，亲亲有葬者乞数万钱，而帐下无有。杨州常有乌米以赈孤寡，乃有千馀万斛。虞存为治中，面见道帐下空索，求粜此米付帐下，何公曰：“次道义不与其孤寡争粒。”
《世说》曰：范宣洁行廉约，韩豫章遗百匹绢，不受。稍减，遂至一匹，既终不肯受。韩後与范同载就车中，手裂二丈与范云：“人宁可使妇无子？”范笑而受之。
《郭子》曰：庾公为护军，属桓廷尉为索一柱吏。桓後遇见徐宁而知之，（宁，字安期，东海人。）致与庾而称云是海内清士。
颜延之《廷语》曰：清者人之正路。
刘弘教曰：录事巫卫，忠清厉节，衣食不充。赐单复衣各一，旦恒令厨食，给其家谷三百斛。诸吏宜见贤思齐。
卷四百二十七　人事部六十八
正直上
《易□坤卦》曰：六二：直、方、大，不习，无不利。（直、方，地之性也。）
又曰：夫乾其静也，专其动也，直是以广生焉。
《尚书□皋陶谟》曰：直而温。
又《洪范》曰：无反无侧，王道正直。
又曰：三德，一曰正直。
《毛诗□羔裘》曰：彼其之子，邦之司直。
又《小明》曰：靖共尔位，好是正直。神之听之，介尔景福。
《左传□襄七》曰：恤民为德，正直为正，正曲为直，参和为仁。
又《昭四》：仲尼曰：叔向，古之遗直也。（事具刑法门。）
《论语□为政》曰：哀公问：“何为则民服？”孔子对曰：“举直措诸枉，则民服。举枉揩诸直，则民不服。”（措，犹投也。诸，之也。言投之於上位也。）
又曰：叶公曰：“吾党有直躬者，其父攘羊，而子证之。”（攘，盗也。我乡党有直人名躬，父盗羊则证其罪。）孔子曰：“吾党之直者异於是，父为子隐，子为父隐，直在其中矣。”
又《卫灵公》曰：直哉史鱼！邦有道如矢，邦无道如矢。（史鱼，卫大夫，名鱿。君有道、无道，行常如矢，直不曲也。）
又《微子》曰：柳下惠为士师三黜。（柳下惠，鲁大夫展禽，食菜柳下，谥曰惠。士师，狱官名。黜，贬退也。）人曰：“子未可以去乎？”曰：“直道而事人，焉往而不三黜？枉道而事人，何必去父母之蚌拢”
《汉书》曰：周昌为人强力，敢直言，自萧、曹等皆卑下之，昌尝入奏事，高帝方拥戚姬，昌退走。高帝退还，骑昌项上，问曰：“我何如主？”昌仰曰：“陛下即桀纣之主也。”於是上笑之，然尤惮昌。及高帝欲废太子，而立戚姬子如意为太子，群臣固争莫能得，而昌廷争之，上问其说，昌为人口吃，又盛怒，曰：“臣虽口不能言，然臣知其不可。陛下欲废太子，臣期期不奉诏。”上欣然而笑，即罢。吕后侧耳於东厢听，见昌，为跪谢曰：“微君，太子几废矣。”
又曰：申屠嘉为人廉直，门不受私谒。是时，太中大夫邓通方爱幸，文帝尝宴饮通家，时嘉入朝，而通居上旁，有怠慢之礼。嘉奏事毕，因言：“陛下幸爱群臣则贵富之，至於朝廷之礼，不可不肃！”上曰：“君勿言，吾私之。”罢朝坐府中，嘉为檄召邓通诣丞相府，不来，且斩通，通恐，入言上。上曰：“汝第往，吾今使人召若。”通至诣丞相府，免冠，徒跣，顿首谢。嘉责曰：“朝廷者，高皇帝之朝廷也，通小臣，戏殿上，大不敬，当斩。”通顿首，首尽出血，上使持节召通，而谢丞相。
又曰：单于尝为书谩吕太后，太后怒，召诸将议讨之。上将军樊哙曰：“臣愿得十万众，横行匈奴中。”诸将皆阿太后以哙言为然，季布曰：“樊哙可斩，夫以高帝四十馀万困於平城，哙时亦在其中，今哙奈何以十万众横行匈奴中。”
又曰：诸葛丰，字少康，琅琊人。以明经为郡文学，特立刚直。贡禹为御史大夫，除丰为属，举侍御史。玄帝抉为司隶校尉，刺举无所避，京师为之语曰：“间何阔，逢诸葛。”上嘉其节，加丰秩光禄大夫。时侍中许章以外属贵幸，奢不奉法度，宾客犯事，与章相连。丰案劫章，欲奏其事，适逢许侍中私出，丰驻车举节欲收之。章窘驰去，丰追之。许侍中因得入宫门，自归上。丰亦上奏事，於是收丰节。司隶校尉去节自丰始也。
又曰：安昌侯张禹，以帝师位至特进，甚尊重。朱云上书求见，公卿在前。云曰：“今朝廷臣上不能匡主，下无以益民，皆尸位素餐，臣愿赐尚方斩马剑，断佞臣一人头，以厉其馀。”上问：“谁也？”对曰：“安昌侯张禹。”上大怒，曰：“小臣居下讪上，廷辱师傅，罪不赦！”御史将云下，云攀殿槛，槛折。云呼曰：“臣得下从龙逢、比干游地下，足矣！未知圣朝何如耳？”於是左将军辛庆忌免冠解印绶，叩头殿下曰：“此臣素著狂直於世。使其言是，不可诛；其言非，固当容之。”上意然後已。及後当治殿槛，上曰：“勿易，因而葺之，以旌直言之臣。”
《东观汉记》曰：戴凭为侍中，数进见，问得失。上谓凭曰：“侍中当匡辅国政，勿有隐情。”凭对曰：“陛下严。”曰：“朕何用严？”凭曰：“伏见前太尉西曹掾蒋遵清亮忠孝，学通古今，陛下纳肤受之诉，遂致禁锢，世於是为严。”上怒曰：“汝南子欲复党乎？”凭谢曰：“臣无蹇谔之节，而有狂瞽之言，不能以尸伏谏，偷生苟活，诚惭圣朝。”上即敕尚书解遵禁锢，拜凭虎贲中郎将，以侍中兼领之。
又曰：朱晖，字文季，南阳范人。为临淮太守，表善黜恶，抑强绝邪，吏民怀而爱之。歌曰：“强直自遂，南阳朱季，吏畏其威，民怀其惠。”
又曰：祭遵从征河北，为军市令。上舍中儿犯法，遵格杀之。上怒，命收遵。时主簿陈嗣谏曰：“明公欲众整齐，今遵奉法不避，是教命行也。”上乃贳之，以为刺奸将军。谓诸将曰：“当备祭遵，吾舍中儿犯命尚杀之，必不私诸卿也。”
又曰：郑众，字仲师。建武中，太子及出阳王因虎贲将梁松请众，欲为通籍，遗缣帛，众悉不受，谓松曰：“太子储君，无外交义，汉有旧防，诸王不宜通客。”松讽以长者难逆，不可不虑。众曰：“犯禁触罪，不如守正而死。”
又曰：吴良，字太仪，齐国临淄人，以清白方正称於乡里。为郡议曹掾，正里掾入贺，太守门下掾王望前言曰：“齐郡败乱，遭离盗贼，人民饥饿，不闻鸡鸣狗吠之音。明府视事五年，土地开辟，盗贼灭息，五谷丰熟，家给人足。今日岁首，诚上雅寿。”掾皆称万岁。良跪曰：“门下掾佞谄，明府无受其觞。盗贼未弭，人民困乏，不能家给人足。於今议曹掾尚无，宁吻家给人足耶？”太守曰：“此生言是。”遂不举觞，赐鳆鱼百枚。宴罢，教署功曹，良耻以言受官，不拜。
又曰：申屠刚，字巨卿，扶风人。性刚直忠正，志节抗厉，常慕史鱿、汲黯之为人。涉猎书记，果於行义。玄始中，举贤良对策，言甚切直。建武初，徵拜侍御史，迁尚书令，謇謇多直，无所屈挠。时陇蜀未平，上尝欲近出，刚谏，上不听，刚以头轫乘舆车轮，马不得前。
谢承《後汉书》曰：李燮为议郎，会西羌及边章韩遂作乱陇右，徵发天下，役赋无已。司徒崔烈以为宜弃凉州，燮厉色言曰：“斩司徒，天下安。”尚书郎杨赞奏燮廷辱大臣。帝以问燮，燮曰：“凉州天下冲要，国家藩卫，今牧御失和，使一州叛逆。烈为宰相，不念为国思所以弭之之策，乃欲割弃一方万里之土，臣窃惑之。若烈不知之，是极蔽也；知而故言，是不忠也。”帝从燮议。由是朝廷重其方略，每公卿有缺，为众议所归。
又曰：范滂，字孟博，汝南人。太守宗资署功曹。淠吴甥西平李颂，顽嚣浊秽，乡曲所弃。常侍唐衡求属仕宦，资敕曹召署文学史，滂不听。极久，衡复有书诮资，资怒，召功曹书佐朱零问不召颂意状，零以告滂，滂谓曰：“若答教当言颂，则滂之姊子，岂不乐其升进！颂缘污秽，小人不宜玷尘，清朝不敢以位私人，是以不召。”
又曰：杨奇，字公伟，弘农人，为侍中。天子所问，引经据义，靡事不对。灵帝尝问：“朕何如桓帝？”对曰：“陛下躬秉艺文，圣才雅藻，有优先帝；礼善慎刑，或未之有。今天下以陛下准桓帝，犹谓尧舜比德者也。”上不悦其言，谓曰：“奇所谓杨震子孙有强项遗风，想死後又当致大鸟也。”
袁山松《後汉书》曰：李膺等下狱，狱吏曰：“诸入狱当祭皋繇以祈福。”范滂曰：“皋繇古之贤臣，知滂无罪，将理之於天；如其有罪，祭之何益？”及讯狱，王甫以次诘之。滂年少在後，越次而前。甫曰：“夫合党连群，必有盟誓，其所谋图皆何等耶？”滂曰：“窃闻仲尼之言：见善如不及，见恶如探汤。欲使善善同其清，恶恶同其污，谓王政之所思不悟反以为党。”滂乃仰天叹曰：“古之修善，自求多福；今之修善，乃陷大戮。死之日愿赐一幡，埋於首阳山侧，上不负皇天，下不愧夷、齐。”尚书霍以党事无验，表陈赦之。
范晔《後汉书》曰：高获，字敬公，南阳人。与世祖有素旧，师事司徒欧阳歙，歙下狱当断，获冠铁冠，带，诣阙请歙。帝虽不赦，而引见之。谓曰：“敬公，朕用子为吏，宜改常性。”获对曰：“臣受性於天地父母，不可改之於陛下。”出便辞去。三公争辟不应。
又曰：任延，字长孙，南阳人。为武威太守，帝戒之曰：“善事上官，无失於和。”延对曰：“臣闻忠臣不和，和臣不忠。上下雷同，非陛下之福。善事上官，不敢奉诏。”帝曰：“卿言是也。”
又曰：樊，字长鱼，弘之子也。广陵王荆有罪，诏与任隗杂治其狱。事竟，奏请诛。引见宣明殿，帝怒曰：“诸卿以我弟故，欲诛之，即我子，卿等敢尔也！”对曰：“《春秋》之义，君亲无将，而诛焉。是以周公诛弟，季友鸠兄，经傅大之。臣等以荆属托母弟，陛下留圣心，加恻隐，故请耳。如令陛下子，臣等专诛而已。”帝叹息良久。益以此知名。
又曰：张纲，字文纪，皓之子也。汉安玄年，选八使徇风俗，皆耆儒知名，多历显位，惟纲年少，官次最微。馀人受命之部，而纲埋其车轮於洛阳都亭，曰：“豺狼当路，安问狐狸！”遂奏曰：“大将军梁冀，河南尹不疑，蒙外戚之援，荷国厚恩，以刍尧之姿，居阿衡之任，不能敷赞五教，翼扬日月，而专为封豕长蛇，肆其贪饕，诚天威所不赦，大辟所宜加。”书奏而京师震悚。
又曰：爰延，字季平，陈留外黄人。桓帝时徵博士，太尉杨秉举贤良方正，再迁为侍中。帝游上林苑，从容问曰：“朕何如主也。”延对曰：“陛下为汉中主。”帝曰：“何以言之？”对曰：“尚书令陈蕃任事则治，中常侍黄门预政则乱，是知陛下可与为善，可与为非。”帝曰：“昔朱云折槛，今侍中面称朕违，敬闻阙矣。”
又曰：赵喜，字伯阳，南阳人。为太尉，受遗诏，典录丧礼。自王莽篡乱，旧典不存，皇太子与东海王等杂止同席，宪章无序。喜乃正色，横剑殿阶，扶下诸王，以明尊卑。
又曰：桓典，字公雅，荣之玄孙也。拜御史，执正无所回避。常乘骢马，京师畏惮，为之语曰：“行行且止，避骢马御史。”
又曰：吴，字季英，陈留长垣人。大将军梁冀表为长史，及冀诬奏太尉李固，闻而请见，与冀争之，不听。时扶风马融吻冀章，因谓融曰：“李公之罪，成於卿手。李公即诛，卿何面目见天下人乎？”冀起入，亦径去。
又曰：李充迁侍中。大将军邓骘贵戚倾时，以充高节，卑敬之。尝置酒请充，宾客满坐，酒酣，骘跪曰：“幸托椒房，位列上将，幕府初开，欲辟天下奇伟，以匡不逮，惟诸君博求其器。”充乃为陈海内隐居怀道之士，颇有不合。骘欲绝其语，以肉啖之。充抵肉於地，曰：“士犹甘於肉！”遂出，径去。
又曰：崔琦数引古今成败戒梁冀。琦以言不从，失意，复作《白鹄赋》以为讽。梁冀见之，呼琦问：“百官内外，各有司存，天下云云，岂独吾人之尤？”琦对曰：“将军累世台辅，任齐伊尹，而德政未闻，玄玄荼炭，不能纳贞良，以救祸败，反复欲钳塞士口，杜蔽主听，将玄黄改色，马鹿易形乎？”冀无以对。
又曰：许敬，字鸿卿，汝南平舆人也。有吏诬君者，会於县令坐。敬拔佩刀断席，曰：“敬不忍与恶人同席。”
《魏志》曰：苏则拜侍中，与董昭同僚。昭尝枕膝卧，则推下之，曰：“苏则之膝，非佞人之枕。”
又曰：张承，字公先，范弟也。避地杨州，袁术问承曰：“周室凌迟，则有桓、文之霸；秦失其政，则高祖接而用之。今孤以土地之广，士民之众，欲邀福齐桓，拟迹高祖，何如？”对曰：“在德不在强。夫能用德以从天下之欲，虽由匹夫之资，而兴霸王之功，不足为难。若苟僭拟，于时而动，众之所弃，谁能兴之！”术不悦。
又曰：陈泰为匈奴中郎将，京邑贵人多致货，因市奴婢，泰皆挂名於壁，徵为尚书，悉以还之。
又曰：蒋济入为散骑常侍。时有诏，诏征南将军夏侯尚曰：“卿腹心重将，当使。恩施足死，惠爱可怀。可作威作福，杀人活人。”尚以诏示济。济既至，帝问曰：“卿闻见天下风教何如？”济对曰：“未有他善，但见亡国之语耳。”帝忿然作色而问其故，济具以答，因曰：“夫作威作福，《书》之明诫。天子无戏言，古今所慎。惟陛下察之！”於是帝意乃解，追取前诏。
又曰：辛毗，字佐治，颍川人。尝从帝射雉，帝曰：“射雉乐哉！”毗曰：“於陛下甚乐，而群下甚苦。”帝默然，後为之稀出。
又曰：王基，字伯舆，东莱人。为荆州刺史，书戒司马景王曰：“许允、傅嘏、袁保、崔赞皆一时正士，有直质而无流心，可与同政事者也。”景王纳其言。
《吴志》曰：张昭每朝见，言论辞气壮厉，义形如色，曾以直言逆旨，中不进见。後蜀使来，称蜀德美，而群臣莫拒，权叹曰：“使张公在坐，彼不折则废，安得复自夸乎？”明日，遣中使劳问，因请见昭。昭避席曰：“昔太后、桓王不以老臣属陛下，而以陛下属老臣，臣是以思尽臣节，以报厚恩，若乃变易恩虑，以偷荣取容，此臣所不能也。”权辞谢焉。
卷四百二十八　人事部六十九
正直下
王隐《晋书》曰：刘毅，字仲雄，为司隶校尉，言议切直，无所回挠，故不至公辅。王基荐毅“方正亮直，介然不群，言不苟合，行不苟容。”
又曰：初，武帝知太子暗弱，後必乱国。然不能择才，遣荀勖及和峤重往观之。勖还，盛称太子德更进茂，不同西宫之时。峤曰：“臣以为太子如故，不见更胜。此自陛下家事，非臣所尽知。”於是天下贵峤而贱勖。
干宝《晋纪》曰：高贵乡公薨，太祖会朝臣而谋。其日，太常陈泰不至，使其舅荀ダ召之，垂涕而入。太祖谓曰：“玄伯何以处我？”对曰：“诛贾充以谢天下。”太祖曰：“不可为，更思其次。”泰曰：“但见其进，不知其次。”太祖乃不复问。
郭粲《晋纪》曰：初，王敦将下朝士共议。周ダ以为敦刚愎不仁，亲害乎子，必能称兵以向朝廷。敦既克石头，ダ与戴渊共诣敦，敦谓ダ曰：“伯仁卿负我。”ダ答曰：“公戎车内侮下官，亲帅六军不能其事，使王旅败绩，以此负公。”又问渊：“吾此举动，天下为何如？”答曰：“见形者谓之逆，体识者以为忠。”敦笑曰：“若思卿能言。”
《晋中兴书》曰：纪回，字恭则。雅性方范，不畏强御。丹阳尹桓景，颇以佞事司徒导，甚昵之。会荧惑守南斗。鞠挟，导语回曰：“南斗杨州分，而荧惑守之，吾当逊位以厌此谪。”回答曰：“公与桓景造膝，荧惑何由退舍。”导其愧之。
</div>
    <div class="pagination">
<a href="太平御览_page317.html">上一页</a><span>...</span><a href="太平御览_page313.html">313</a><a href="太平御览_page314.html">314</a><a href="太平御览_page315.html">315</a><a href="太平御览_page316.html">316</a><a href="太平御览_page317.html">317</a><span class="current-page">318</span><a href="太平御览_page319.html">319</a><a href="太平御览_page320.html">320</a><a href="太平御览_page321.html">321</a><a href="太平御览_page322.html">322</a><a href="太平御览_page323.html">323</a><span>...</span><a href="太平御览_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
