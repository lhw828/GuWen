<!DOCTYPE html>
<html>
<head>
    <meta charset="UTF-8">
    <title>册府元龟 - 第 593 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 593 页/共 736 页</h1>
    <div class="content">    寇恂为执金吾历河内颍川汝南太守封雍奴侯恂经明行修名重朝廷所得秩俸厚施朋友故人及从吏士尝曰：吾因士大夫以致此其可独享之乎！时人归其长者以为有宰相器。
    郭为并州牧徵为大中大夫赐宅一区及帷帐钱以充其家辄散与宗亲九族无所遗馀。
    梁竦字叔敬陵乡侯统之子性好施不事产业长嫂舞阴公主（臣钦。若等曰：竦兄松尚光武女）赡给诸梁亲疏有序特重敬竦虽衣食器物必有加异竦悉分与亲族自无所服（服犹用也。）辟命交至并不受。
    宋宏为大司空封枸邑侯所得租俸分赡九族家无资产以清行致称。
    包咸为鸿胪明帝以咸有师傅恩而素清苦尝特赏赐珍玩束帛俸禄增於诸卿咸散与诸生之贫者童恢父仲玉琅琊姑幕人也。遭世凶荒倾家赈恤九族乡里赖全者以百数。
    周杨少孤微尝修逆旅（逆旅客舍也。）以供过客而不受其报。
    窦固为大将军性谦俭爱人好施士以此称之。
    韦彪为大鸿胪行司徒事彪清俭好施禄赐分与宗族家无馀财。
    廉范为蜀郡太守数年坐法免归乡里范世在边广田地积财粟悉以赈宗族朋友。
    宣秉为大司徒司直所得俸禄辄以牧养宗族其孤弱者分与田地自无担石之储。
    赵典为太常每得赏赐辄分与诸生之贫者。
    张奋为司空纯之子袭爵富平侯少好学节俭行义尝分捐租俸赡恤宗亲虽至倾匮而施与不怠。
    梁商为大将军每有饥馑辄载租於城门外赈与贫馁不宣已惠。
    桓鸾字始春少立操行推财孤寡分贿朋友泰於待贤狭於养已常著大布袍粝食醋餐位议郎。
    冯绲巴郡宕渠人父焕幽州刺史绲家富好施赈赴穷急为州里所归爱绲位廷尉。
    种父为定陶令有财三千万父卒悉以赈┰宗族及邑里之贫者。
    荀淑为朗陵侯相顷之弃官归居养志产业每增辄以赡宗族知友。
    邓训为郎中乐施下士士大夫多归之。
    傅育食禄数十年秩俸赡给知友妻子不免操井臼折像广汉雒人父国有赀财二亿家僮八百人及国卒像感多藏厚亡之义乃散金帛赀产周施亲疏或谏像曰：君三男两女孙息盈前当增益产业何为坐自单竭乎！像曰：昔斗子文有言我乃逃祸非避富也。吾门户殖财日久盈满之咎道家所忌今世将衰子。又不才不仁而富谓之不幸墙巢而高其隳必疾也。知者闻之咸服焉。
    邓为谒者屯田三辅临发之日散千金之产分与兄弟甥舅族亲各有差品。
    朱俊少为县门下书佐好义轻财乡闾敬之。
    荀恁少修清节资财千万父越卒悉散与九族。
    刘翊颍川人家世丰产常能周施而不有其惠後黄巾贼起郡县饥荒翊救给乏绝资其食者数百人乡族贫者死亡则为具殡葬独则助营妻娶後迁陈留太守翊散所握珍玩唯馀车马自载东归出关数百里见士大夫病亡道次翊以马易棺脱衣敛之。又逢知故困馁於路不忍委去因杀所驾牛以救其乏遂俱饿死。
    魏温恢字曼基太原祁人父恕汉末为涿郡太守卒恢年十五送丧还归乡里内足於财恢曰：世方乱安以富为一朝尽散赈施宗族州里高之比之郇越位凉州刺史。
    田畴汉末不就袁尚辟尽将其家属及宗人三百馀家居邺太祖赐畴车马帛皆散之宗族知旧。
    张范河内人太祖以为议郎参丞相军事救恤穷乏家无所馀中外孤寡皆归焉。
    毛价陈留人为太祖丞相东曹掾虽居显位赏赐以赈施贫族家无所馀。
    袁涣为太祖丞相军祭酒前後得赐甚多皆散尽之家无所储终不问产业乏则取之於人不为察之行然时人服其清。
    管宁北海朱虚人每所居姻亲知旧邻里有困穷者家储虽不盈担石必分以赡救之位大中大夫。
    吴张允为大帝东曹掾轻财重士名显州郡。
    鲁肃临淮东城人生而失父与祖母居家富於财性好施与尔时天下已乱肃不治家事大散财货В卖田地以赈穷弊结士为务甚得乡邑欢心周瑜为居巢长将数百人过候肃并求资粮肃家有两米各三千斛肃乃指一与周瑜瑜益知其奇也。遂相亲结定侨札之分肃位横江将军。
    朱据尚大帝公主为左将军封阳侯谦虚接士轻财好施。
    陈武为五校督仁厚好施乡里远方客多依之。
    全琮父柔为桂阳太守柔尝使琮赍米数千斛到吴有所市易琮至皆散用空船而还柔大怒琮顿首曰：愚以所市非急而士大夫方有倒悬之患故便赈赡不及启报柔更以奇之是时中州士避乱而南依琮居者以百数琮倾家给济与共有无遂显名远近。
    严为卫尉不畜禄赐皆散之亲戚知故家常不充晋刘实为太傅以老疾逊位实虽处荣宠居无第宅所得俸禄赡恤亲故。
    卢钦历宰州郡禄俸散之亲故不营赀产。
    王衍字夷甫父为平北将军卒於北平送故甚厚为亲识之所借贷因以舍之数年之间家资罄尽出就洛城西田园而居焉位至司徒。
    周访少沉毅谦而能让果於断割周穷赈乏家无馀财位梁州刺史。
    祖逖字士雅兄该纳等并开爽有才逖轻财有节尚每至诸田舍取称兄意散帛以贫乏乡党亲族以是重之位豫州刺史。
    郄超之弟聚敛积钱数千万尝开库任超所取超性好施一日中散与亲故都尽超位司徒左长史罗宪性方亮严整待士无倦轻财好施不营产业位陵江将军。
    宋刘怀慎为五兵尚书加散骑常侍护军将军将禄赐班於宗族家无馀财。
    刘虔之诞节不营产业轻财好施後为江夏相南齐褚炫自江夏内史入为吏部尚书罢郡得钱十七万於石头并分与亲族病无以市药表自陈解改授散骑常侍领安成王师。
    崔慰祖父庆绪为梁州刺史资财千万散与宗族漆器题为日字日字之器流乎！远近。
    王骞历黄门侍郎司徒右长史不事产业有旧墅在锺山八十馀顷与诸兄及故旧共佃之尝谓人曰：我不如郑公业有田四百顷而食常不周以此为愧。
    梁韦为散骑常侍护军将军性慈爱抚孤兄子过於己子历官所得禄赐皆散之亲故家无馀财。
    邓元起当阳人性任侠好赈施乡里年少多附之尝至其西沮田舍有沙门造之乞元起问田人曰：有稻几何对曰：二千斛元起悉以施之时人称其有大度康绚宽和少喜惧在朝廷见人如不能言号为长厚在省每寒见省官有褴缕者辄遣遗以襦衣其好施如此位卫尉卿。
    张稷为都督青冀二州刺史历官无蓄聚俸禄皆颁之亲故家无馀财。
    范初为郡号称廉洁及居贵重颇通馈遗然家无蓄积随散之亲友。
    何点庐江人也。性通脱好施与远近致遗一无所逆随复散焉。
    萧示素为太子中舍人丹阳尹丞初拜高祖赐钱八万示素一朝散之亲友。
    范述曾为大中大夫还乡里述曾生平得俸禄皆以分施及老遂壁立无所资以天监八年卒。
    刘平原人少好施务周人之急人或遗之亦不拒也。久而叹曰：受人者必报不则有愧於人吾固无以报人，岂可常有愧乎！
    陈孙为侍中五兵尚书右军将军性通泰有财物散之亲友。
    徐陵为侍中太子少傅陵器局深远容止可观性。又清简无所营树禄俸与亲族共之大建中食建昌邑邑户送米至于水次陵亲戚有贫匮者皆令取之数日便尽陵家寻致乏绝府僚怪而问其故陵云：我车牛衣裳可卖馀家有可卖不其周急如此。
    後魏李冲为南部尚书为文明太后所幸恩宠日盛赏赐千万冲家素清贫，於是始为富室而谦以自牧积而能散近自姻族迨於乡闾莫不分及虚已接物垂念羁寒哀旧沦屈由之跻叙者亦多矣。时以此称之。
    崔敬友为梁郡太守会遭所生母忧不拜敬友恭宽接下修身厉节自景明已降频岁不登饥寒请丐者皆取足而去。又置逆旅於萧然山南大路之北设食以供行者。
    宇文测尚阳平公主为驸马都尉性仁恕好施与衣食之外家无蓄积。
    吕显为钜鹿太守清贞奉公务存赡┰妻子不免饥寒。
    胡叟为武威将军家於密左右皆祗仰其德岁时奉以麻衣麦叟随分散之家无馀财年八十而卒令狐仕兄弟四人孝著乡邑而力田积粟博施不已尧雄为豫州刺史每受人物多所施与宾客往来礼遗甚厚亦以此见称。
    北齐李元忠性仁恕家素富实其家人在乡多有借贷求利元忠每焚契免责乡人甚敬重之位骠骑大将军。
    杨为右仆射徙尚书令自居大位门绝私交轻货财重仁义前後赏赐积累巨万散之九族架箧之中唯有书数千卷。
    毕义为兖州刺史兼七兵尚书性豪纵颇以施惠为心累世本州刺史家富於财士之匮乏者多有拯济。
    後周宇文贵好音乐耽奕棋留连不倦然好施爱士时人颇以称之位太保。
    唐瑾为司中大夫兼内史性好施与家无馀财所得禄赐常散之宗族其尤贫者。又割膏腴田宅以赈之所留遗子孙者并尧角之地朝野以此称之。
    隋柳謇之为光禄少卿十馀年送光化公主於吐谷浑义成公主於突厥前後奉使得二国所赠马二千馀匹杂物称是皆散之宗族家无馀财。
    房彦谦终于泾阳令彦谦家有旧业资产素殷。又前後居官所得俸禄皆以周恤亲友家无馀财车服器用务存俭素自少及长一言一行未尝涉私虽致屡空怡然自得尝从容独笑顾谓其子玄龄曰：人皆因禄富我独以官贫所遗子孙在於清白。
    李士谦赵郡平棘人家富於财躬处节俭每以赈施为务隋有天下毕志不仕。
    唐李轨字处则武威姑臧人有机辩颇窥书籍家富於财赈穷济乏人亦以此称之。
    李少与父盖皆疏财好施拯济贫乏位太子太师。
    李百药不事产业见人士阙乏莫不极力遗之位宗正卿。
    黄居汉性和厚家富於财见宗族故人多所赈施位怀州刺史。
    刘德威闺门雍穆接物宽平尝经管隶者颇怀其惠所得财货多以分赡宗亲位同州刺史。
    李进太仆少卿晕之子家素丰赡其於交友能贫拯急由是知名位兵部侍郎。
    张巡河南偃师人也。素轻财重施人有窘必倾产以给为士友所宗位主客郎中。
    李藩父卒家富於财宗族吊者有挈去不禁愈务散施不数年以贫位平章事。
    王思敬琅琊人顺宗庄宪皇后曾祖思敬富於财而好济人之急少从军官至试太子宾客。
    薛苹为浙西观察使俸禄悉以散亲族故人子弟。
    後唐赵凤性豁达轻财重义凡士友以穷厄告者必倾其资而饷之或宾友过从饮之食之无倦色位至平章事。
    ●卷八百十三
    ○总录部　退迹
    易小过曰：飞鸟遗之音盖处下安顺之象也。故贤者审进退之理见祸福之兆委迹世纷脱身羁网聊染指於五鼎遂追迹於鸿致命遂志高翔远引宅卑守约含华匿旷至有徵命屡至恩礼弥渥固辞以疾不易其操在上者亦无以屈焉斯固视远以见几克己而道达大雅明哲之训契仲尼用舍之说退处於密高明令终者矣。其或时遘太宁之运上有好贤之美乃复卷怀其道以见独善亦异夫邦有道则之旨焉。
    范蠡大夫事越王勾践苦身戮力二十馀年竟灭吴报会稽之耻为书辞勾践曰：臣闻主忧臣劳主辱臣死者昔君王辱於会稽所以不死为此事也。今既以雪耻臣请从会稽之诛勾践曰：孤将与子分国而有之不然将加诛於子范蠡曰：君行令臣行意乃装其轻宝珠玉与其私徒属乘舟浮海以行终不反，於是勾践表会稽山以为范蠡奉邑蠡浮海出齐变姓名自谓鸱夷子皮耕于海畔。
    汉张良高祖时封留侯性多疾即导引不食（服辟药静居行气）乃称曰：家世相韩及韩灭不爱万金之资为韩报仇强秦天下震动今以三寸舌为帝者师封万户位列侯此布衣之极於良足矣。愿弃人间事欲从赤松子游耳（赤松子仙人号也。神农时为雨师服水玉教神农能入火不烧至昆仑上恒山西王母石室随风雨上下炎帝少女随之亦得仙俱去）乃学道欲轻举（道谓仙道）高祖晏驾吕后德良乃强食之曰：人生一世间如白驹之过隙何自苦如此良不得已强听食（强听其言而食也。）。
    陆贾惠帝时为太中大夫吕太后用事欲王诸吕畏大臣及有口者（有口谓辨言）贾度不能争之乃病免以好田地善往家焉有五男乃出所使越橐中装卖千金分其子二百金令为生产贾尝乘安车驷马从歌鼓瑟侍自者十人宝剑直百金谓其子曰：与女约过女女给人马酒食极欲十日而更（又改向一子处）所死家得宝剑车骑侍从者一岁中以往来过它客率不过再过（非徒至诸子所。又往来经过它处为宾客率计一岁之中每子不过再过至也。）数击鲜毋久溷女为也。
    袁盎文帝时为楚相病免家居与闾里浮湛相随行斗鸡走狗。
    汲黯武帝时为右内史坐小法会赦免官於田园者数年。
    张挚字长公释之之子也。官至大夫免以不能取容当世故终身不仕。
    司马相如为郎口吃而善著书尝有消渴病与卓氏婚饶於财故其事官未尝肯与公卿国家之事尝称疾居不慕官爵。
    邴曼容养志自修为官不肯过六百石取自免去朱元帝时为槐里令时中书令石显用事御史中丞陈咸上疏数毁显坐与交结减死为城旦至成帝时上书愿赐斩马剑断佞臣张禹头自是之後不复仕尝居田时出乘牛车从诸生所过皆敬事焉时薛宣为丞相往见之宣备宾主礼因留宿从容谓曰：在田野亡事。且留我东阁可以观四方奇士曰：小生乃欲相吏邪（小生谓其新学後进言欲我以为吏乎！）宣不敢复言。
    後汉郑敬光武时为汝南掾与功曹郅恽俱去官恽志在从政既乃喟然而叹谓敬曰：天生俊士以为人也。鸟兽不可与同群子从我为伊吕乎！将为巢许乎！而父老尧舜也。敬曰：吾足矣。初从生步重华於南野谓来归於松子（赤松子也。）今幸得全躯树类还奉坟墓尽学问之道虽不从政施于有政是亦为政也。吾老耄矣。安得从子勉正性命勿劳神以害生恽，於是告别而去。
    周党建武中徵为议郎以病去职遂将妻子居黾池复被徵不得已乃著短布单衣皮绡头待见（。《说文》绡生丝也。音消此字当作燥音此消反郑玄注仪礼云：如今著惨头自项中而前交额上却绕额也。）尚书及光武引见党伏而不谒自陈愿守所志帝乃许焉闵仲叔代称节士虽周党之洁清自以为弗及也。党见其含菽饮水遗以生蒜受而不食建武中应司徒侯霸之辟既而投劾而去复徵博士不至。
    何宠为千乘都尉以病免遂隐居不仕。
    韦彪好学洽闻雅称儒宗建武末举孝廉除郎中以病免复归教授安贫乐道恬於进取三辅诸儒莫不慕仰之。
    苏竟为侍中病免以书晓延岑护军邓仲况及仲况谋主刘龚仲等遂降竟终不伐其功潜乐道术遂卒于家。
    郑兴为莲勺令（在今下邳县东北）以免遂不复仕客授阌乡三公连辟不肯应卒于家。
    王良为沛郡太守至蕲县称病不之府徵拜太中大夫迁大司徒司直以病归一岁复徵至荥阳疾笃不任进道乃过其友人友人不肯见曰：不有忠言奇谋而取大位何其往来屑屑不惮烦也。遂拒之良惭自後连徵取称病光武诏以元聘之遂不应。
    王充会稽上虞人明帝时仕郡为功曹以数谏争不合去刺史董勤辟为从事转治中自免还家友人同郡谢夷吾上书荐充才学章帝特诏公车徵以病不行。
    郑均章帝时公车徵再迁为尚书数纳忠言帝敬重之後以病乞骸骨拜议郎告归因称病笃帝赐以衣冠（均遣子英奉章诣阙诏召见英问均所言赐以冠帻钱布）。
    乐恢辟司空牟融府会蜀郡太守第五伦代融为司空恢以与伦同郡不肯留荐颍川杜安而退诸公多其行连辟之遂皆不应。
    韦豹安帝时数辟公府取以事去司徒刘恺复辟之谓曰：卿以轻好去就爵位不跻今岁垂尽当选御史意在相荐子其宿留乎！豹曰：犬马齿衰膂力已劣仰慕崇恩故未能自割。且眩瞀滞疾不堪久侍选荐之私非所敢当遂跣而起恺追之径去不顾。
</div>
    <div class="pagination">
<a href="册府元龟_page592.html">上一页</a><span>...</span><a href="册府元龟_page588.html">588</a><a href="册府元龟_page589.html">589</a><a href="册府元龟_page590.html">590</a><a href="册府元龟_page591.html">591</a><a href="册府元龟_page592.html">592</a><span class="current-page">593</span><a href="册府元龟_page594.html">594</a><a href="册府元龟_page595.html">595</a><a href="册府元龟_page596.html">596</a><a href="册府元龟_page597.html">597</a><a href="册府元龟_page598.html">598</a><span>...</span><a href="册府元龟_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
