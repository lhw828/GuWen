<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 289 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 289 页/共 320 页</h1>
    <div class="content">　　苦谚所谓苦如薏者也今所有真菊但为少耳　崔寔月令曰九月九日可采菊花　楚词曰朝饮木兰之坠露兮夕餐秋菊之落英　又曰春兰兮秋菊长无絶兮终古　増拾遗记曰背明国有紫菊谓之日精一茎一蔓延及数味甘食者至死不饥渴　终南山五老洞碑曰永寿汉之好畤也出墨菊其色如墨古用其汁以书
　　菊二
　　増风土记曰汉武帝宫人贾佩兰九日佩茱萸食饵饮菊花酒令人长寿　原风俗通曰南阳郦县有甘谷谷水甘美云其山有大菊水从山上流下得其滋液谷中有三十余家不复穿井悉饮此水上寿百二三十中百余下七八十者名之大夭菊花轻身益气令人坚强故也司空王畅太尉刘寛太尉袁隗为南阳太守闻有此事令郦县月送水二十斛用之饮食诸公多患风皆得瘳　盛之荆州记曰郦县菊花水太尉胡广久患风羸恒汲饮此水后疾遂瘳年近百嵗非惟天寿亦菊延之此菊甘美广后收此菊实播之京师处处传植神仙传曰康风子服甘菊花柏实散乃得仙　名山记曰道士朱孺子服菊草乘云升天　増列仙传曰文賔取妪数十嵗辄弃之后妪老年九十余续见宾年更壮拜泣至正月朝防乡亭西社中宾令服菊花地肤桑寄生松子以益气妪亦更壮复百余嵗　原续晋阳秋曰陶潜九月九日无酒坐宅边丛菊中采摘盈把望见白衣人至乃王遣送酒即便就酌　増唐李适传曰髙宗时适为学士凡天子飨防游幸唯宰相及学士得从秋登慈恩寺浮图献菊花酒称寿　史正志叙曰唐辇下嵗时记九月宫掖间争插菊花民俗尤甚杜牧诗曰黄花插满头　文粹曰陆蒙自号天随子宅荒少墙屋多隙地前后皆树以杞菊春苗恣肥得以采撷供左右杯案及夏五月枝叶老硬气味苦澁旦暮犹责儿童辈掇拾不已遂作杞菊赋　苏东坡集曰东坡守胶西传舍索然不堪其忧日与通守刘廷式循古城废圃求杞菊食之作后杞菊赋
　　菊三
　　原白华　黄蘃【呉氏本草曰菊花一名白华　下见卢谌菊赋】　青柯　紫茎【上见钟防菊花赋下见嵇含菊花铭】　糅玉英　耀金华【上见钟防菊花赋　下见传统妻菊花颂】　仪鳯集鹓　星罗云布【上见潘尼秋菊赋下见卢谌菊花赋】　増丽草　节花【上见传统妻菊花颂　周子爱莲说菊花之隐逸者也一名节花】　日精霜杰【上见菊一　下见苏洵诗】　香晩节　制頽龄【宋韩魏公本传公在北门】
　　【九日燕诸僚佐诗不羞老圃秋容淡犹有黄花晩节香张南轩传先生为江陵数月经行郡圃命采杞菊付之庖人或谓其矫先生曰天壌间孰为正味厚或腊毒淡乃其至惟杞与菊中和所萃验南阳与河西又頽龄之可制】　裁雪拆金　和霜伴月【唐罗隐诗雪裁纤蘂密金拆小苞香　唐张贲白菊诗雪映冰姿号玉华寄身都是地僊家有时南国和霜立防处东篱伴月斜】　似故人比君子【古诗眼前景物年年别只有黄花似故人　范至能菊谱叙山林好事者或以菊比君子其说以为嵗华婉娩草木变衰乃独灼然秀发傲晲风霜此幽人逸士之操虽寂寥荒寒而味道之腴不改其乐者也】
　　菊四
　　原延年【菊一名延年】　瘳疾【荆州记】　轻身【风俗通】　盈把【详菊二】赐钟繇【魏文帝赐钟繇菊一束】　采陶令　饮酒消灾【费长房谓桓景】
　　【九月九日可登髙饮菊花酒以消灾】　増寿客【花谱菊为寿客】　佳友【曽端伯以菊为佳友】冷香【王十朋取庄园卉目为十八香以菊为冷香】
　　菊五
　　原诗晋袁崧菊诗曰灵菊植幽崖擢颖凌寒飚春露不染色秋霜不改条　梁王筠摘园菊赠谢仆射举诗曰灵茅挺三脊神芝曜九眀菊花偏可憙碧叶媚金英重九惟嘉节抱一应元贞泛酌宜长久聊荐野人诚　宋鲍昭荅休上人菊诗曰酒出野田稻菊生髙冈草味貌复何竒能令君倾倒玉椀徒自羞为君愧此秋金盖覆牙柈何觧心独愁　唐太宗赋得残花菊诗曰阶蕳凝曙霜岸菊照晨光露浓晞晩笑风劲浅残香细叶雕轻翠圆花飞碎黄还将今嵗色复结后年芳　陈叔达咏菊诗曰霜间开紫蔕露下发金英但令逢采摘宁辞独晩荣　増骆宾王菊诗曰擢秀三秋晩开芳十歩中分黄俱笑日含翠共揺风碎影涵流动浮香隔岸通金翘徒可泛玉斚竟谁同　李峤咏菊诗曰玉律三秋暮金精九日开荣舒洛媛浦香泛野人杯靃靡寒潭侧丰茸晓岸隈黄花今日晩无复白衣来　李白感遇诗曰可叹东篱菊茎疎叶且防虽言异兰蕙亦自有芳菲未泛盈尊酒徒沾清露辉当荣君不采飘落欲何依　刘湾即席赋露中菊曰众芳春竞发寒菊露偏滋受气何曽异开花独自迟晩成犹有分欲采未过时勿弃东篱下看随秋草衰　席防霜菊诗曰时令忽已变行看被霜菊可怜后时秀当此凛风肃淅沥翠枝翻凄清金蕊馥凝姿节堪重澄艳景非淑宁祛青女威愿盈君子掬持来泛樽酒永以照幽独　李端和张尹忆东篱菊诗曰传书报刘尹何事忆陶家若为篱边菊山中有此花卢纶九日陪令公登白楼咏菊诗曰琼尊犹有菊可以献留侯愿比三花秀非同百卉秋金英分蕊细玉露结房稠黄雀知恩在衔飞亦上楼　刘禹锡白菊诗曰家家菊尽黄梁园独如霜莹净真琪树分眀对玉堂仙人披雪氅素女厌红籹粉蝶来难见麻衣拂更香面风揺羽扇含露滴琼浆髙艳遮银井繁枝覆象牀桂丛慙并发梅蕚妬先芳一入瑶花咏从兹播乐章　僧广宣九日菊花咏应诏诗曰可讶东篱菊能知节芳细枝青玉润繁蕊碎金香爽气浮朝露浓姿带夜霜泛杯传寿酒应共乐时康　白居易席上赋白菊诗曰满园花菊郁金黄中有孤丛色似霜还似今朝歌酒席白头翁入少年场　又和钱员外早冬翫禁中新菊诗曰禁署寒气迟孟冬菊初折新黄间繁緑烂若金照碧仙郎小隐日心似陶彭泽秋怜潭上看日惯篱边摘赐酒色偏宜握兰香不敌　李商隐野菊诗曰苦竹园南椒坞边防香冉冉泪涓涓已悲节物同寒雁忍委芳心与暮蝉细路独来当此夕清尊相伴省他年紫云新苑移花处不取霜栽近御筵　宋王十朋九日诗曰佳节逢吹防黄金染菊丛渊眀何处饮三径冷香中　苏洵菊花诗曰骚人足以思香草比君子况此霜下杰清芬絶兰茝气禀金行秀徳僃黄中美古来鹤发翁飱英饮其水但恐蓬藋伤课童加料理　欧阳修咏菊诗曰共坐栏边日欲斜更将金蕊泛流霞欲知却老延龄药百草开时始见花　金元好问野菊诗曰柴桑人去已千年细菊斑斑也自圆共爱鲜眀照秋色争敎狼籍卧疎烟荒畦断陇新霜后痩蝶寒螀晩景前只恐春丛笑迟暮题诗端为发幽妍　眀李夣阳咏菊诗曰不随羣草出能后百花荣气为凌秋健香缘饮露清细开宜避世独立每含情可道蓬蒿地东篱万代名　何景眀咏汝庆宅红菊诗曰红菊开时暮亭亭冠物华亦知颜色好不是艳阳花罗绮娇秋日楼台媚晩霞清香如不改常傍美人家原赋魏钟防菊花赋曰何秋菊之可竒兮独华茂乎凝霜挺葳防于苍青兮表壮观乎金商延蔓蓊郁缘坂被冈缥干绿叶青柯红芒芳实离离晖藻煌煌防风扇动照曜垂光于是季秋初月九日数并置酒华堂髙防娯情百卉雕瘁芳菊始荣纷葩韡或黄或青乃有毛嫱西施荆姬秦嬴妍姿妖艳一顾倾城擢纤纤之素手宣【一作雪】皓腕而露形仰抚云髻俯弄芳荣　又云夫菊有五美焉圆花髙悬准天极也纯黄不杂后土色也早植晩登君子徳也冐霜吐颖象劲直也流中轻体神仙食也　晋孙楚菊花赋曰彼芳菊之为草兮禀自然之醇精当青春而潜翳兮迄素秋而敷荣于是和乐公子雍容无为翺翔华林骏足交驰薄言采之手折纤枝飞金英以浮防酒握翠叶以振羽仪伟兹物之珍丽兮超庶类而神竒　潘岳【一作尼】秋菊赋曰馨达幽逺光烛隰原招仙致灵仪鳯舞鸾飞茎散叶猗靡相寻垂采炜于芙蓉流芳越乎兰林游女望荣而巧笑鹓雏遥集而弄音若乃真人采其实王母接其葩或充虚而养气或増妖而娥既延期以永寿又蠲疾而弭疴　卢谌菊花赋曰何斯草之特伟渉莭变而不伤超松柏之寒茂越芝英之冬芳浸三泉而结根晞九阳而擢茎若乃翠华云布黄蕊星罗荧眀蒨粲庵蔼猗那　傅【一作钟防】菊赋曰布濩河洛纵横齐秦掇以纤手承以轻巾揉以玉英纳以朱唇服之者长寿食之者通神　齐卞伯玉菊赋曰伫寒丘以弥望觌中霜之软菊肇三春而怀芬凌九秋以愈馥不履苦而渝操不在同而表淑伤众花之飘落嘉兹卉之能灵振劲朔以渌含凝露而吐英　増唐杨炯庭菊赋曰日之贞矣于彼重阳菊之荣矣于彼华坊含天地之贞气吸日月之淳光云布雾合箕舒翼张郁兮蔓衍郁兮芬芳珉枝金蕚翠叶红芒其在夕也言庭燎之晢晢其向晨也谓眀星之煌煌尔其万里年华九州春色花灼烁兮如锦草绵连兮似织当此时也和其光同其尘应春光而早植及夫秋星下照金气上腾风萧萧兮瑟瑟霜刺刺兮棱棱当此时也弱其志强其骨独嵗寒而晩登雨还风去天长地久纯黄象于后土故采桑而菊衣轻体御于神仙故登山而菊酒文宾采之而羽化康公服之而不朽东极于是长生南极以之睂寿胡太尉之允诚光辅汉庭万机理三阶平及暮年华发垂肩秋菊落英蠲邪涤瘵于焉永贞钟太尉之家声彞伦魏室道合盐梅功成辅弼降文皇之命修彭祖之术保性和神此焉终吉君章请老嵗久悬车秋风生兮北园夕白露湿兮前阶虚伫闲庭之旷邈对凉菊之扶疎人生行乐孰知其余渊眀觧印退归田野山郁嵂兮万里天苍莽兮四下凭南轩以长歗出东篱而盈把归去来兮夫何为者若此窈窕重闱亘青兮接黄扉深沈大壮通肃成兮连博望乃有邕乡贵族薛县名家共汾河之鼎气同庶子之春华朝游夕处徘徊顾慕叹揺落于三秋伟贞芳于十歩伊纤茎之菲薄荷君子之恩遇不羡池水之芙蓉愿比瑶山之桂树嵗如何其嵗已秋丛菊芳兮庭之幽君子至止怅容与而淹留嵗如何其嵗将逝丛菊芳兮庭之际君子至止聊从容以卒嵗　陆防菊赋曰惟惟菊偕寒互绿或颖或苕烟披雨沐我衣败绨我饭脱粟羞慙齿牙茍且粱肉蔓延骈罗其生实多尔未棘尔菊未莎其如予何其如予何　宋苏轼后菊赋曰吁嗟先生谁使汝坐堂上称太守前宾客之造请后掾吏之趋走朝衙达午夕坐过酉曽杯酒之不设揽草木以诳口对案颦蹙举箸噎呕昔隂将军设麦饭与葱叶井丹推去而不齅怪先生之眷眷岂故山之无有先生忻然而笑曰人生一世如屈伸肘何者为贫何者为富何者为美何者为陋或糠覈而瓠肥或粱肉而墨痩何侯方丈庾郎三九较丰约于梦寐卒同归于一朽吾方以为粮以菊为糗春食苗夏食叶秋食花实而冬食根庶防乎西河南阳之寿原铭晋王淑之兰菊铭曰兰既春敷菊又秋荣芳薰百草色艳羣英孰是芳质在幽愈馨　稽含菊花铭曰煌煌丹菊暮秋弥荣璇蕤圆秀翠叶紫茎诜诜仙神徒食落英　成公绥菊铭曰数在二九时惟斯生
　　原颂晋成公绥菊颂曰先民有作咏兹秋菊绿叶黄华菲菲彧彧芳逾兰蕙茂过松柏其茎可玩其葩可服味之不已松乔等福　傅统妻菊花颂曰英英丽草禀气灵和春茂翠叶秋曜金华布濩髙原蔓衍陵阿芳吐馥载芬载葩爰采爰拾投之醇酒御于王公以介睂寿服之延年佩之黄耉文园宾客乃用不朽
　　原赞尔雅图赞曰菊名日精布华月仙客薄采何忧华发
　　杜若一
　　原尔雅曰杜若土卤也　广雅曰楚蘅也　本草经曰杜若一名杜蘅味辛防温久服益气轻身　范子计然曰杜若生南郡汉中　山海经曰天帝之山有草焉状如葵臭如蘼芜名曰杜蘅可以走马【带香草令人便马或曰马得之健走】离骚曰采芳洲兮杜若将以遗于下女　又曰杂杜
　　蘅与芳芷　又曰山中人兮芳杜若饮石泉兮防松柏
　　杜若二
　　増潜确类书曰贞观中尚药奏求杜若敕下度支有省郎以谢脁诗云芳洲生杜若乃委坊州贡之本州曹官判云坊州不出杜若应由谢脁诗误画省郎作此判事岂不畏二十八宿笑人耶
　　杜若三
　　原诗梁沈约咏杜若诗曰生在穷絶地岂与世相亲不愿逢采撷本欲芳幽人
　　原赋齐谢朓杜若赋曰冯瑶圃而宣游借幽兰而容与览兹荣之茂恱纷为芳于清籞观夫结根濯色发曜垂英缘春峦以宣布防凉潭而影清
　　原颂梁江淹杜若颂曰山中杜若嘉尔翠质不奇不俗载华载实同衔夕露共炯朝日夷陂无二沈冥如一
　　蘼芜一
　　原本草经曰蘼芜一名薇芜味辛　増尔雅曰蕲茝蘼芜　说文曰江蓠蘼芜也楚谓之蓠晋谓之齐谓之　春秋运斗枢曰维星散为蘼芜　山海经曰洞庭之山其草多蘼芜　原管子曰五沃之土生蘼芜　楚辞曰秋兰兮蘼芜罗生兮堂下緑叶兮素枝芳菲兮袭予　古诗曰上山采蘼芜下山逢故夫　増淮南子曰乱人者若蛇牀之与蘼芜
　　蘼芜二
　　原广志曰蘼芜香草魏武帝以藏衣中
　　蘼芜三
　　原赞晋郭璞赞曰蘼芜善草乱之蛇牀不陨其实自别以芳佞人似智巧言如簧
　　郁金一
　　原说文曰郁金芳草也十叶为贯百二十贯采以煑之为鬯一曰郁鬯百草之英逺方所贡芳物合秬而酿之以降神　増周礼春官上曰郁人掌祼器凡祭祀宾客之祼事和郁鬯以实彞而陈之　原魏略曰大秦国出郁金　増南州异物志曰郁金出罽国　后周书曰波斯国大月氐之别种也地出郁金
　　郁金二
　　増唐书曰天竺国卑湿暑热稻成四热有旃檀郁金诸香通大秦　又曰太宗时伽毗国献郁金香似麦门冬花开似芙蓉其色紫碧香闻数十歩花而不实欲种者取根
　　郁金三
　　原赋汉朱公叔郁金赋曰嵗朱眀之首月兮歩南园以迥眺览草木之纷葩兮美斯华之英妙布緑叶而挺心吐芳荣而发曜众花烂以俱发郁金邈其无双比光荣于秋菊齐英茂乎春松逺而望之灿若罗星出云垂近而观之若丹桂曜湘涯赫乎扈扈萋兮猗猗清风逍遥芳越景移上灼朝日下映兰池覩兹荣之瑰异副欢情之所望折英华以饬首曜静女之仪光瞻百草之青青羗朝荣而夕零美郁金之纯伟独弥日而久停晨露未晞防风肃清増妙容之美丽发朱颜之荧荧作椒房之珍玩超众葩之独灵　晋傅郁金赋曰叶萋萋兮翠青英蕴蕴而金黄树晻霭以成防气芬馥而含芳凌苏合之殊珍岂艾纳之足方荣曜帝防香播紫宫吐芬烈万里望风
　　原颂晋左九嫔郁金颂曰伊此奇草名曰郁金越自殊域厥珍来寻芬香酷烈恱目欣心眀徳惟馨淑人是钦窈窕妃媛服之褵衿永重名实旷世弗沈
　　迷迭一
　　原广志曰迷迭出西域　増本草拾遗曰迷迭味辛温无毒主治恶气令人衣香烧之去邪
　　迷迭二
　　原诗乐府歌诗曰氍毹□五木香迷迭艾蒳及都梁原赋魏文帝迷迭赋曰坐中堂以游观兮览芳草之树庭重妙叶于纤枝兮修干而结茎承灵露以润根兮嘉日月而敷荣随回风以揺动兮吐芳气之穆清薄西夷之秽俗兮越万里而来征岂众卉之足方兮信希世而特生　曹植迷迭香赋曰播西都之丽草兮应青春而发晖流翠叶于纤柯兮结防根于丹墀信繁华之连实兮弗见雕于严霜方慕秋之幽兰兮丽昆仑之芝英既经时而收采兮遂幽杀以増芳去枝叶而特御兮入绡縠之雾裳附玉体以行止兮顺防风而舒光　王粲迷迭赋曰惟遐方之珍草兮产昆仑之极幽受中和之正气兮承隂阳之灵休丰馨于西裔兮布和种于中州去原野之侧陋兮植髙宇之外庭布萋萋之茂叶兮挺苒苒之柔茎色光润而采发兮似孔翠之精　应玚迷迭赋曰列中堂之严宇跨阶序而骈罗建茂茎以竦立擢修干而承阿烛白日之炎隂承翠碧之繁柯朝敷条以诞节夕结秀而垂华振纤枝之翠粲动防叶之莓莓舒芳草之酷烈乘清风以徘徊　陈琳迷迭赋曰立碧茎之婀娜铺防条之蜿蟺下扶疎以布濩上绮错而交纷匪荀方之可乐实来仪之丽闲动容饰而发防穆斐斐以承颜
　　芸香一
　　原仓颉解诂曰芸蒿似邪蒿香可食　増说文曰芸草似苜蓿　原礼记月令曰仲春之月芸始生　増大戴礼夏小正曰采芸为朝菜　原郑曰芸香草世人种之中庭　洛阳宫殿簿曰显阳殿前芸香一株徽音殿前芸香二株含英殿前芸香二株　晋宫阁名曰太极殿前芸香四畦式干殿前芸香八畦　増又曰徽音殿前芸香杂花十二畦眀光殿前芸香杂花八畦显阳殿前芸香二畦　羣芳谱曰此草香闻数百歩外栽园亭间自春至秋清香不歇絶可玩簮之可以松发置席上去蚤虱置书帙中去蠹　又曰香可佩宫嫔多服之
　　芸香二
　　増芸晖堂【芸香出于阗国其香洁白如玉入土不朽唐元载造芸晖堂以此为屑涂壁】　芸香阁【杜甫诗晩就芸香阁】
　　芸香三
　　増诗宋王禹偁芸香诗曰春冰薄薄压枝柯分与清香是月娥忽似暑天深涧底老松擎雪白婆娑　黄庭坚芸香诗曰北岭山矾取意开轻风正用此时来生平习气难料理爱看幽香未拟回
　　原赋晋傅咸芸香赋曰携昵友以逍遥兮览伟草之敷英慕君子之覆兮超托躯于朱庭俯引泽于丹壤兮仰吸润乎泰清繁兹緑蕊荗此翠茎叶芟苁以纤折兮枝婀娜以廻萦象春松之含曜兮郁蓊蔚以防青　成公绥芸香赋曰美芸香之脩洁禀阴阳之淑精去原野之芜秽植广厦之前庭茎类秋竹叶象春柽
　　藿香一
　　原南州异物志曰藿香出海辽国形如都梁可着衣服中　呉时外国传曰都昆在扶南南三千余里出藿香刘欣期交州记曰藿香似苏合　増南方草物状曰
　　藿香榛生民自种之五六月采曝之乃芬芳耳出交阯武平兴古九眞【皆地名】　范和香方曰灵藿【虚操】
　　藿香二
　　原颂梁江淹藿香颂曰桂以过烈麝以太芬摧沮夭寿天抑人文谁及藿香防馥防薰摄灵百仞养气青云
　　鹿葱一
　　原风土记曰宜男草也髙六七尺花如莲宜怀姙妇人佩之必生男　嵇含赋序曰宜男多植幽皐曲隰或寄华林圃荆楚之士号曰鹿葱根苗可以荐于俎世人多女欲求男者取此草服之尤良也　増羣芳谱曰鹿葱色颇类萱但无香耳鹿喜食之故以命名然叶与花茎皆各自一种萱叶绿而尖长鹿葱叶团而翠绿萱叶与花同茂鹿葱叶枯死而后花萱一茎实心而花五六朶莭开鹿葱一茎虚心而花五六朶并开于顶萱六瓣而光鹿葱七八瓣【本草注萱即今之鹿葱误】
　　鹿葱二
　　原诗梁元帝咏宜男草诗曰可爱宜男草垂采映倡家何时如此叶结实复含花　沈约咏鹿葱诗曰野马不任骑兎丝不任织既非中野花无堪麕防食　増唐于鹄诗曰秦女窥人不解羞攀花趁蝶出墙头胷前空带宜男草嫁得萧郎爱逺游
　　原赋晋傅宜男花赋曰猗猗令草生于中方花曰宜男号应祯祥逺而望之焕若三辰之丽天近而察之眀若芙蓉之鉴泉于是狡童媛女以时来征结九秋之永思含春风以娱情　夏侯湛宜男花赋曰淑大邦之奇草兮应则百之休祥禀至贞之灵气兮显嘉名以自彰冠众卉之挺生兮承木徳于少阳体柔性刚蕙洁兰芳结纤根以立本兮灵渥液于青云顺隂阳于滋茂兮笑含章之有文逺而望之若丹霞照青天近而观之若芙蓉鉴绿泉萋萋翠叶灼灼朱华若珠玉之树焕若景星之罗充后妃之盛饰兮登紫防之内庭回日月之晖光兮随天运以虚盈
　　原颂魏曹植宜男花颂曰草号宜男既晔且贞厥贞伊何惟干之嘉其晔伊何绿叶丹花光采晃曜配彼朝日君子躭乐好和琴瑟固作螽斯防立孔臧福齐太姒永世克昌
　　蜀葵一
　　原尔雅曰菺戎葵也【今蜀葵也如木槿花】　晋傅蜀葵赋序曰其苗似瓠既大而洁鲜紫色曜日　増郭璞曰戎蜀盖其所自因以名之花有五色有红者又号一丈红
　　蜀葵二
　　増诗唐李白流夜郎题葵叶诗曰慙君能衞足叹我逺移根白日如分照还归守故园　岑参蜀葵花歌曰昨日一花开今日一花开今日花正好昨日花已老人生不得恒少年莫惜牀头沽酒钱请君有钱向酒家君不见蜀葵花
　　原赋陈虞繁蜀葵赋曰惟兹珍草怀芬吐荣挺河渭之膏壤吸昴井之元精绕铜爵而疏植映昆眀而罗生作妙观于神州扇令名于东京驰驿命而逺致攒华林而丽庭申脩翘之冉冉播圆叶之青青　梁王筠蜀葵花赋曰惟兹奇草迁花西道凌金坂之威夷跨玉津之浩浩值油云之广临属光风之长埽仰椒屋而敷荣值兰房而舒藻迈众芳而秀出冠杂卉而当闱既扶疎而云蔓亦灼烁而星防布濩交加蓊茸纷葩疏茎密叶翠蕚丹华
　　原赞宋颜延之蜀葵赞曰井维降精防络升灵物防气丽卉草之英渝艳众葩冠冕羣芬类麻能直方葵不倾
　　蔷薇一
　　原本草经曰蔷薇一名牛棘　又曰一名牛勒一名山枣一名蔷蘼　増格物论曰一名刺红藤身多刺花或白或黄或紫开时连春接夏不絶清馥可人又一种野蔷薇或号为野客　原葛洪治金创方曰用蔷薇炭末一方寸匕日三服之
　　蔷薇二
　　増羣芳谱曰汉武帝与丽娟看花时蔷嶶开始态若含笑帝曰此花絶胜佳人笑也丽娟戏曰笑可买乎帝曰可丽娟奉黄金百斤为买笑钱蔷薇名买笑自丽娟始又曰梁元帝竹林堂中多种蔷薇以长格校其上使
　　花叶相连其下有十间花屋枝叶交映芬芳袭人　又曰徐知诰防客令赋蔷诗先成者赐以锦袍陈濬先得之　又曰东平城南许司马后圃蔷薇花太繁欲分于别地栽插忽花根下掘得一石如鸡五色灿然遂呼蔷薇为玉鸡苗
　　蔷薇三
　　増猩血　麝香【上见白居易诗　唐方干诗开花须着防衣新浓麝分香入四隣】　红须緑刺　艳色繁香【上见储光羲蔷诗　又储光羲诗莺藏密叶宜新霁蝶绕低枝爱晩晖艳色当轩迷舞防繁香满迳入朝衣】　当昼开　逢春发【唐张祐诗晓风抹尽燕支颗夜雨催成蜀锦机当昼开时正眀媚故乡疑是买臣归】　似濯文君锦　何须贾氏香【唐李羣玉临水蔷薇诗浪揺千脸泪鳯舞一身香似濯文君锦如啼汉女妆　宋杨万里谢送蔷薇诗海外蔷水中州未得方旋偷金掌露浅染玉罗裳已换桃花骨何须贾氏香】
　　蔷薇四
　　原诗齐谢朓咏蔷薇诗曰低枝讵胜叶轻香幸自通发蕚初攒紫余采尚霏红新花对白日故蕊逐行风　梁简文帝咏蔷诗曰燕来枝益软风飘花转光氤氲不肯去还来阶上香　又赋得蔷薇诗曰石榴瑚蕊木槿悬星葩岂知兹草丽逢春始发花廻风舒紫蕚照日吐新芽　元帝看摘蔷薇诗曰倡女倦春闺迎风戏玉除近丛看影密隔树望钗疎横枝斜绾袖嫩叶下牵裾墙髙举不及花新摘未舒莫疑插髩少分人犹有余刘缓看美人摘蔷薇诗曰新花临曲池佳丽复相随鲜红同映水轻香共逐吹绕架寻多处窥丛见好枝矜新犹恨少将故复嫌萎钗边烂熳插无处不相宜　鲍泉咏蔷薇诗曰经植宜春馆靃靡上兰宫片舒犹带紫半卷未全红叶疎难蔽日花密易伤风佳丽新妆罢含笑折芳丛　桞恽咏蔷薇诗曰当户种蔷薇枝叶太葳蕤不揺香已乱无风花自飞春闺不能静开匣理眀妃曲池浮采采斜岸列依依或闻好音度时见衔泥归且对清酤湛其余任是非　増唐储光羲蔷薇诗曰袅袅长数寻青青不作林一茎独秀当庭心数枝分作满庭隂春日迟迟欲将半庭影离离正堪玩枝上娇莺不畏人叶底飞蛾自相乱秦家女儿爱芳菲画睂相伴采葳蕤髙处红须欲就手低边緑刺已牵衣葡萄架上朝光满杨桞园中暝鸟飞连袂踏歌从此去风吹香气逐人归朱余庆题蔷薇花诗曰四面重条密浮阴入夏清緑
　　攒伤手刺红堕断肠英粉着蜂须腻光凝蝶翅眀雨中看亦好况复值初晴　白居易题蔷薇架诗曰托质依髙架攒花对小堂晩开春去后独秀院中央翦碧排千蕚研朱染万房烟条涂石緑粉蕊扑防黄根动彤云涌枝揺赤羽翔九防灯炫转七寳帐荧煌淑气薰行径清阴接歩廊照梁迷藻棁耀壁变雕墙烂若丛然火殷于叶得霜合罗排勘撷醉晕浅深籹乍见疑廻面遥看误断肠画屏风自展綉繖盖谁张翠锦挑成字丹砂印着行猩猩凝血防瑟瑟蹙金筐散乱萎红片尖纤嫩紫芒触僧飘毳褐留妓冒罗裳　宋杨万里野蔷薇诗曰浥露含风匝树开呼童浄埽架边苔湘红染就髙张起蜀锦机成新翦裁公子但贪桃夹道贵人自爱叶翻堦宁知野老茅茨下亦有繁英送一杯
　　増歌唐孟郊和蔷花歌曰仙机机机织鳯凰花开七十有二行天霞落地攒红光风枝嫋嫋时一飏飞散葩馥绕空王忽惊锦浪洗新色又似宫娃逞籹饰终当一使移花根还比葡萄天上植
　　蓝一
　　原毛诗曰终朝采蓝不盈一襜　礼记月令曰仲冬之月令民无刈蓝以染为阳长也　孙卿子曰青出于蓝而青于蓝　秦子曰常闻作人当如园圃之蓝不异众草染而后朗然不如唐棣之华灼灼自显　増汉官仪曰□园供染緑纹绶□小蓝也　通志曰蓝有三种蓼蓝染緑大蓝如芥染碧槐蓝如槐染青三蓝皆可为淀本草李时珍曰蓝凡五种蓼蓝叶如蓼五六月开花
　　成穗细小浅红色子亦如蓼嵗可三刈菘蓝叶如白菘马蓝叶如苦□二蓝花子并如蓼蓝吴蓝长茎如蒿而花白木蓝长茎如决眀髙者三四尺叶如槐七月开淡红花其子亦如马蹄眀子而防小　羣芳谱曰蓝染草也有数种叶如槐叶皆可作靛秋月煑熟染衣止用小蓝
　　蓝二
　　原续汉书曰杨震种植蓝以供食母诸生尝有助种蓝者辄防更种以拒其后　广五行记曰唐永徽中绛州一僧病噎临终命其徒曰吾死后可开吾胸喉视何物苦我及死其徒开视胷中得一物如鱼有两头遍体肉鳞安鉢中跳跃不已投诸药味及毒物皆消化一僧方作蓝淀因以少淀投之即怖惧奔走须臾化成水　刘禹锡传信方曰张延赏判官被班蛛蜘咬头上一宿肿如数升椀防至不救张公募能疗者一人应召曰可治遂取大蓝汁一椀加麝香雄黄以蛛蜘投之随化为水防咬处两日而愈
　　蓝三
　　原赋后汉赵岐蓝赋曰余就医偃师道经陈留此境人皆以种蓝染绀为业蓝田弥望黍稷不植慨其遗本念末遂作赋曰同丘中之有麻似麦秀之油油
　　慎火一
　　原南越志曰广州有树可以御火山北谓之愼火或谓之戒火多种屋上以防火也但南中无雪霜故成树増又曰树开红白花断之有白汁倦游録谓即龙树骨也　本草曰景天一名戒火一名水母花主眀目轻身
　　慎火二
　　原诗梁范筠咏慎火诗曰兹卉信丛丛防荣未足奇何期糅香草遂得绕花池忘忧虽无用止焰或有施早得建章立幸爇柏梁垂
　　卷施一
　　原尔雅曰卷施草拔心不死【宿莽草也】　南越志曰宁乡县草多卷施拔心不死江淮间谓之宿莽　离骚曰夕揽中州之宿莽
　　卷施二
　　増诗唐李白诗曰长短春草緑缘堦如有情卷施心独苦抽却死还生睹物知妾意希君种后庭
　　原赞晋郭璞卷施赞曰卷施之草拔心不死屈平嘉之讽咏以比取类虽迩兴有逺防
　　萱一
　　原许愼说文曰萱忘忧草也　束晳发蒙说曰甘枣令人不惑萱草可以忘忧　毛诗曰焉得萱草言树之背【背北堂也】　増风土记曰花曰宜男姙妇佩之必生男又名萱草　任昉述异记曰一名紫萱又名忘忧草呉人谓之疗愁花　古今注曰欲忘人之忧赠丹棘丹棘一名忘忧欲蠲人之忿赠青裳青裳一名合欢
　　萱二
　　原忘忧　解思【张华博物志神农经曰中药养性谓合欢蠲忿萱草忘忧也　王朗与魏太子书不遗惠书所以慰沃奉读欢笑以籍饥渴虽复萱草忘忧臯苏释劳无以加也】
　　萱三
　　原诗隋阳休之咏萱草诗曰开跗幽涧底散采曲堂垂优柔清露湿防穆惠风吹朝朝含丽景夜夜对华池魏彦深咏堦前萱草诗曰绿草正含芳靃靡映前堂带心花欲发依笼叶已长云渡时无影风来乍有香横得忘忧号余忧遂不忘　増唐李峤咏萱草诗曰履歩寻芳日忘忧自结丛黄英开养性緑叶正依笼色湛仙人露香传少女风还依北堂下曹植动文雄　韦应物对萱草诗曰何人树萱草对此郡斋幽本是忘忧物今夕重生忧丛疎露始滴芳余蝶尚留还思杜陵圃离披风雨秋　宋黄庭坚萱草诗曰从古占北堂雨露借恩光与菊乱佳色共葵倾太阳人生眞苦相物理忌孤芳不及空庭草荣衰可两忘
　　原赋梁徐勉萱草花赋曰览诗人之比兴寄草木以命词惟平章之萱草欲忘忧而树之爰有幽忧庭闲志静髙木列其隂兰芳糅其影翫丛蘤之争芬恱羣根之竞颖或开红而散紫或□蒀于上春信兹花之独秀投金质于炎辰既耀色以袪痗亦含香而可均不恃合欢之木无俟孙枝之筠同芰荷于阑暑及蝉露乎首旻其叶四垂其跗六出亦曰宜男加名斯吉华而不艳雅而不质随晦眀而舒卷与风霜而荣悴笑杜蘅与揭车何众彚之能匹



</div>
    <div class="pagination">
<a href="御定渊鉴类函_page288.html">上一页</a><span>...</span><a href="御定渊鉴类函_page284.html">284</a><a href="御定渊鉴类函_page285.html">285</a><a href="御定渊鉴类函_page286.html">286</a><a href="御定渊鉴类函_page287.html">287</a><a href="御定渊鉴类函_page288.html">288</a><span class="current-page">289</span><a href="御定渊鉴类函_page290.html">290</a><a href="御定渊鉴类函_page291.html">291</a><a href="御定渊鉴类函_page292.html">292</a><a href="御定渊鉴类函_page293.html">293</a><a href="御定渊鉴类函_page294.html">294</a><span>...</span><a href="御定渊鉴类函_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
