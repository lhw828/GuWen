<!DOCTYPE html>
<html>
<head>
    <meta charset="UTF-8">
    <title>宋朝事实类苑 - 第 59 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋朝事实类苑 - 第 59 页/共 111 页</h1>
    <div class="content">　　●宋朝事实类苑卷第四十一 

　　旷达隐逸（一） 

　　◆旷达隐逸（一） 

　　真宗召隐士 
　　陈希夷 
　　江直木 
　　刘孝叔 
　　王昭素 
　　魏野 
　　田征君 
　　麻先生 
　　李昭君 
　　史延寿 
　　聱隅子 
　　五老会 
　　江邻几 
　　司马温公 
　　刘孟节 
　　王樵 
　　李渎处士 
　　孙集贤 
　　孙宣公 
　　麻希梦 
　　张乖崖 

　　○真宗召隐士 

　　真宗祀汾阴，召河中府处士李渎、刘巽，巽拜大理评事，致仕，仍赐绯。渎以疾辞。又召华山郑隐、敷水李宁对于行宫，隐赐号正晦先生。又召陕州魏野，亦辞疾，不应命。 【出圣政录。】 

　　○陈希夷 

　　陈抟，谯郡真源人，与老聃同乡里，生尝举进士不第，去隐武当山九室岩辟谷练气。作诗八十一章，号指玄篇，言修养之事。后居华山云台观，多闭门独卧，经累月至百余日不起。周世宗召至阙下，令于禁中扃户以试之，月余始开，抟熟寝如故，甚异之。因问以神仙黄白修养之事，飞升之道，抟曰：『陛下为天下君，当以苍生为念，岂宜留意于为金乎？』世宗弗之责，放还山，令长吏岁时存问。讫太祖朝，未尝召，太宗即位，再召之。雍熙初，赐号希夷先生，为修所居观，留阙下数月，多延入宫中书合内与语，颇与之联和诗什。谓宰相宋琪等曰：『陈抟独善其身，不干势利，真方外之士。入华山已四十年，计其年近百岁，且言天下治安，故来朝觐，此意亦可念也。』遣中使送至中书，琪等问曰：『先生得玄默修养之道，可以授人乎？』曰：『抟遁迹山野，无用于世，神养之事，皆所不知，亦未尝习练吐纳化形之术，无可传授。拟如白日升天，何益于治？圣上龙颜秀异，有天人之表，洞达古今治乱之旨，真有道仁圣之主，正是君臣合德以治天下之时，勤行修练，无以加此。』琪等表上其言，上览之甚喜。未几，放还山。端拱二年夏，令其徒贾德于张超谷凿石室，室成，手书遗表曰：『臣抟大数有终，圣朝难恋，于七月二十九日化形于莲花峯下张超谷中。』缄封，如法至期卒于石室中，启封视之、乃预知也。死七日，支体犹温，有五色云闭塞洞口，终月不散。 【见杨文公谈苑。】 

　　二 

　　陈抟，周世宗尝召见，赐号白云先生。太平兴国初，召赴阙，太宗赐御诗云：『曾向前朝出白云，后来消息杳无闻。如今若肯随征诏，摠把三峯乞与君。』先生服华阳巾草屦垂绦，以宾礼见，赐坐。上方欲征河东，先生谏止。会军已兴，令寝于御园，兵还，果无功。百余日方起，恩礼特异，赐号希夷，屡与之属和。久之，辞归，进诗以见志云：『草泽吾皇诏，图南抟姓陈。三峯千载客，四海一闲人。世态从来薄，诗情自得真，乞全麋鹿性，何处不称臣？』上知不可留，赐宴便殿，宰臣两禁赴坐，为诗以宠其行。 【见渑水燕谈。】 

　　三 

　　真宗时，陈抟被诏赴阙下，间有士大夫诣其所止，愿闻善言，以自规诲。陈曰：『优好之处勿久恋，得志之处勿再往。』闻者以谓至言。 【见倦游杂录。】 

　　四 

　　华阳隐士李奇，自言开元中郎官，年数百岁，人罕见者。关中吕洞宾者，有剑术，年百余岁，貌如婴儿，行步轻疾，皆尝至抟斋中。奇以朱书青纸诗，令小童赍寄抟，抟与酬唱，如交友。 

　　五 

　　兴国中，太宗召陈抟赴阙，抟隐华山云台观百余岁。世宗拜谏议，不受。始四五岁， 【玉壶有『时』字。】 戏涡水侧，一青衣媪抱置怀中，乳之曰：『令汝更无嗜欲之性，聪悟过人。』先生有高识，尝戒门人种放曰：『子他日遭逢明主，不假进取，迹动天阙，名驰寰海。名者，古今之美器，造物者深忌之。天地间无完名，子名将起，必有物败，可戒之。』放至晚节，侈饰过度，营产满酆 【玉壶作『雍』。】 镐间，门人戚属，亦怙势强并，岁入益厚，遂丧清节，时议凌忽。王嗣宗 【玉壶有『守』字。】 京兆，乘醉慢骂，条奏于朝，会赦方止。祥符八年，一 【玉壶作『岁』。】 旦山斋晚 【玉壶作『晓』。】 起，服道衣，聚诸生列饮，取平生文稿悉焚之，酒数行而逝，奇男子也。 【见玉壶清话。】 

　　○江直木 

　　江直木，隐居庐山，有至行。一夕，有盗入斋中，直木假寐不动，清贫无它物，唯持药鼎而去，遗其盖。直木俟其出户，随后掷盖与之，来日谓人曰：『器不全成，得之安用？』报晓鸡为狸所食，直木怅然，将有以报鸡之寃者。来日，持百钱坐路隅以俟，有持死兔过者，即市之，割以祭鸡。人或谓直木，此非狸，直木曰：『亦是其类也。』 【见杨文公谈苑。】 

　　○刘孝叔 

　　刘孝叔吏部公述，深味道腴，东吴端清之士也。方强仕之际，已恬于进， 【湘录作『退』。】 撰一阕以见志，曰：『挂冠归去旧烟萝，闻 【湘录作『闲』。】 身健，养天和，功名富贵非由我，莫贪他。这岐路，足风波，水精宫里家山好，物外胜游多。晴溪短棹，时时醉唱里棱罗，天公奈我何。』后将引年，方得请为三茆宫僚，始有养天和之渐，夫何以先朝露歌此阕几三十年，信乎一林泉与轩冕，难为必期。 【湘山野录。】 

　　○王昭素 

　　王昭素先生，酸枣人，博学通九 【渑录作『五』。】 经，尤长于易，作易论二十三篇，学者称之。李穆荐之太祖，召见，年已八十，貌不衰。太祖问何不求仕，致相见之晚耶？对曰：『草野陋儒，无补圣化。』赐坐讲易，帝嘉之，以为国子博士，逾月，赐茶药遣还。先生善摄养，年九十余方卒。 【见渑水燕谈。】 

　　○魏野 

　　魏野居于陕郊，其地颇有水竹之胜，客至，必留饮酒。真宗时，聘召不起。天禧中卒，赠秘书省著作郎。野子闲，有父风，皇佑中，天章阁待制李昭言于朝，号清逸处士。 【春明退朝录。】 

　　二 

　　魏野字仲先，陕府人，不喜巾帻，无贵贱，皆纱帽白衣以见之，跨白驴。真宗祠汾阴，召不起。能诗，有唐人风格，卒赠著作郎，蠲其家役。李渎，野之中表兄也，渎卒，野哭之恸，谓其子曰：『吾不可往，尔宜去奠之。』才六日，而野亦卒，人以为异。 

　　○田征君 【『征』原作『聘』，据明抄本改】 

　　田征君告，字象宜，笃学好文，理致高古。尝学诗于希夷先生，先生以诗评授之，故诗尤清丽。平居寡薄，志在经世。太祖建国，思得异人，诏诣公交车，会奔父丧。久之，东游过濮，止王元之舍，元之贻书勉进其道。会大河决溢，君推鲧禹之所治，着禹元经三篇，将上之，不果。已而得水树于济南明水，将隐居焉，因致书徐常侍铉，质其去就。铉答曰：『负鼎扣角，顾庐筑岩，各因其时。不失其道，在我而已，何常之有？』遂决高蹈之计，发易筮之，遇睽，因自号睽叟。从之学者常数百人，宋维翰、许衮最其高弟。二子登朝，盛称其师。淳化中，韩丕言于天子，召君赴阙，诏书入门而卒。其后文多散坠，皇佑中，济南崔书耽伯裒其遗逸，得四十八篇，析为二 【渑录作『三』。】 卷，又次其出处，为睽叟别传云。 

　　○麻先生 

　　麻先生仲英，幼有俊才，七岁能诗，随侍 【渑录有『父』字。】 官鄜州。时宋翰林白方谪官鄜畤，闻而召之，坐中赋诗十篇，宋大称赏。翌日，宋以浣溪笺、李廷珪墨、诸葛氏笔遗之，仍赠以诗曰：『宣毫歙墨并 【渑录作『川』。】 笺纸，寄与麻家小秀才。七岁能吟天骨异，前生已折桂枝来。』十七一试礼部，归以二亲丧，禄不及养，无复仕宦意。退居临淄辨士 【渑录作『七』。】 里别墅，久而记览该洽，行义高洁，乡党化服。邻里有争讼者，不决于有司，而听先生辨之。虽凶岁，盗不入其家。富韩公、文潞公守青州，皆尝致书币，庞庄敏公出镇，遣其子奉书召至府中，礼之极厚，累以诗贻之。荐其行义于朝，诏以为国子四门助教，州学教授。东方学者争师之，卒年九十。先生，余祖母长安 【渑录有『县』字。】 君兄也。或以为宋诗云『前生已折桂枝来』，今世不复折桂也。先生一试不第，终身罢举，宋诗已谶之矣。 

　　○李昭君 

　　陕郊 【渑录作『右』。】 魏处士野、蒲中李昭 【渑录作『征』。】 君渎，乃中表也，俱有高节，以吟咏相善。野于东郊凿 【渑录有『土』字。】 室方丈，荫以修竹，泉流其前，曰乐天洞。渎结茅中条之阴，曰浮云堂，皆有潇洒之趣。每乘兴相过，赋诗饮酒，累日乃去。一日渎过野曰：『前夕恍惚如梦中，床 【渑录作『林』。】 下有人曰：「行到水穷处，未知天尽时。」即正 【渑录有『其』字。】 误曰：「盍云坐看云起时？」对曰：「此浮云，安能 【『安能』，渑录作『安得兴』。】 起耶？」渎水命，此必死期，故来访。』别还家，未几卒。 

　　○史延寿 

　　史延寿，嘉州人，以善相游京师，贵人争延之。视贵贱如一，坐輙箕踞，称我。人号曰史不拘，又曰史我。吕文靖公尝邀之，延寿至，怒阍者不开门，叱之，阍者曰：『此相公宅，虽侍臣亦就客次。』延寿曰：『彼来者，皆有求于相公，我无求于相公，相公自欲见我耳。尔不开门，我径还矣。』阍者走白公，公开门延之。延寿挟术以游于世，无心于用舍，故能自重如此。 

　　○聱隅子 

　　建安黄晞，庆历中游京师，高文古学为世称重，著书数万言，自号聱隅子。晞贫有守，不干科举，而貌寝气寒，不自修饰。石守道在太学，率学官生员厚礼聘晞为学正，晞踰垣而避之。故欧阳文忠公诗曰：『羔雁聘黄晞，晞惊走邻家。』近臣连章荐其道义，诏授京秩，将以为国子司业，拜命数日，一夕暴卒于景德僧舍，士大夫惜之。 

　　○五老会 【原作『舍』，据明抄本并本文改】 

　　庆历末，杜祁公告老，退居南都，与太子宾客致仕王涣、光禄卿致仕毕世长、兵部郎中分司朱贯、 【渑录作『实』。】 尚书郎致仕冯平，为五老会，吟醉相欢，士大夫高之。祁公以故相耆德，尤为天下倾慕，故兵部诗云：『九老且无元老贵，莫将西洛一般看。』五人年皆八十余，康宁爽健，相得甚欢，故祁公诗云：『五人四百有余岁，深称分曹与挂冠。』而毕卿年最高，时已九十余，故其诗云：『非才最忝预高年』也。是时欧阳文忠公留守睢阳，闻而叹慕，借其诗观之，因次韵以谢，卒章云：『闻说优游多唱和，新篇何惜尽传看！』 【见渑水燕谈。】 

　　○江邻几 

　　江邻几善为诗，清淡古风。苏子美坐进奏院事谪官，后死吴中。江作诗云：『郡邸狱寃谁与辨？皋桥客死世同悲』，用事甚精当。尝有古诗云：『五十践衰境，加我在明年。』论者谓莫不用事，能令事如己出，天然浑厚，乃可言诗，江得之矣。江天质淳雅，喜饮酒鼓琴围碁，人以酒召之，未尝不往，饮未尝不醉，已醉眠，人强起饮之，亦不辞也。或不能归，即留宿人家，高度风韵，陶靖节之比。江尝通判庐州，有酒官善琴，以坐局不得出，江旦旦就之。郡中沙门羽士及里氓能碁者数人，呼与同往。郡人见之习熟，因画为图，前列驺导，有一人骑马青盖，其后沙门羽士褐衣数人，葛巾芒屩，累累相寻，意思萧散。惜时无名手，此画不足传后，何必减嵇、阮也。 【刘贡父诗话。】 

</div>
    <div class="pagination">
<a href="宋朝事实类苑_page58.html">上一页</a><span>...</span><a href="宋朝事实类苑_page54.html">54</a><a href="宋朝事实类苑_page55.html">55</a><a href="宋朝事实类苑_page56.html">56</a><a href="宋朝事实类苑_page57.html">57</a><a href="宋朝事实类苑_page58.html">58</a><span class="current-page">59</span><a href="宋朝事实类苑_page60.html">60</a><a href="宋朝事实类苑_page61.html">61</a><a href="宋朝事实类苑_page62.html">62</a><a href="宋朝事实类苑_page63.html">63</a><a href="宋朝事实类苑_page64.html">64</a><span>...</span><a href="宋朝事实类苑_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
