<!DOCTYPE html>
<html>
<head>
    <meta charset="UTF-8">
    <title>山堂肆考 - 第 191 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 191 页/共 632 页</h1>
    <div class="content">　　宋淳化中忠定公张咏知益州曰前日李顺胁民为贼今日吾化贼为民禁止讹言兴学劝士恩威竝用蜀民畏而爱之后复知益州蜀人闻之皆鼓舞相庆如赤子乆失父母而复来鞠我也
　　清谨持身
　　宋吕大忠知河南陜州清谨持身为政慈爱发奸摘伏盗贼屏息
　　简便立法
　　宋富郑公知青州救民灾伤立法简便天下传以为式
　　不报私怨
　　宋司马池知河南虢州専以长厚为政不报私怨人甚称之
　　预知奸谋
　　宋卢鉴知陜西仪州州有制胜闗最号险要李继迁欲乗虗袭破之且放言将由此大入有诏徙老防刍粟于内地鉴曰此必奸谋也卒不徙而贼亦不至
　　官物视如巳物
　　宋陈贯知泾州督察盗贼簿书筦库赋租出入皆自检覈尝谓僚属曰视县官物如巳物容有奸乎
　　吏人闲似野人
　　宋汪待举知处州为政曲尽下情民有争讼呼之使前面定曲直不以属吏百姓以诗颂之曰官舍却如僧舍静吏人浑似野人闲
　　菽水自奉
　　宋蒋元振淳化中知亷州清苦励节家属颇多贫不能赡悉寄住潭州在任啜粥饮水自奉甚薄为政简易民甚爱之
　　琴鹤自随
　　宋赵抃字阅道衢州西安人守成都以一琴一鹤自随及还神宗谓曰闻君疋马入蜀以一琴一鹤自随为政简易亦称是耶或云一一鹤其再任也屏去鹤止一苍头执事张公裕学士送以诗云马谙旧路行来滑放长江不共来
　　上下惊咤
　　宋元祐初钱勰知开封府老吏畏其敏欲困以事导人诉牒至七百勰随即剖决简不中理者缄而识之戒无复来阅月一人又至勰呼诘之曰汝前诉云云启缄信然上下皆惊咤
　　老稚攀留
　　宋王十朋知防州宣上恩恤民隐民输租俾自槩量闻者相告宿逋亦愿偿之去之日老稚攀留涕泣越境以送思之如父母
　　奏免折税
　　宋李复圭知泾州时二税之入三司移折已重转运使又复折之复圭为奏免民立祠祀之
　　奏免上供
　　宋蘓轼知杭州值嵗饥疫请免本路上供米三之一及得赐度僧牒易米故米不翔贵明年春又减价粜常平米以济之仍遣吏督医分坊治病全活者甚众
　　防富人杀仆
　　宋李兑知邓州为政简严老益精明有富人榜仆死系颈投井中而以自缢为解兊曰既赴井复自缢有是理乎必吏受赇教之耳讯之果然
　　禁送使虐囚
　　宋朱景知汝州叶驿道逺囚为送使所虐多至死俗呼为叶家闗景知之重禁以絶其患
　　兼有四长
　　宋田况字元均以徳化人人不敢欺时谓之照天蜡烛又谓张乖崖之明王文康之平程文简之肃韩忠献之爱四公所长公皆兼而有之
　　能除二苦
　　宋祥符中邵晔知广州凿内河通舟免民风之害及陈世卿代之又奏免州人计口买盐之害广人歌之曰邵父陈母除我二苦
　　贼无敢薄城
　　宋宣和间宋昭年知秀州时盗发严州昭年谓吾州次当受敌于是大修城隍明年贼果至秀昭年与民乗城固守贼留三日无敢薄城者后五日贼大溃而去朝廷嘉其功进职以宠异之
　　盗不敢入境
　　宋孙道夫知资州宣抚郑刚中荐其治行第一移知蜀州盗不敢入境遇事明察人目为水精灯笼又宋张中庸真宗时知洋州时亦号水精灯笼
　　恩信结人心
　　宋薛奎知延州以恩信结人心以威令制诸寨由是夏人终奎之世不敢犯塞
　　经学饰吏事
　　宋孔平仲知延安府以经学饰吏事以威信待羗人治状甚着
　　禁俗饭僧
　　宋蔡襄再知福州州俗重凶礼凡亲亡秘不举丧至破产以饭僧襄下令禁止之
　　禁民溺子
　　宋陈粹元符中知汀州申严州民溺子之令奏课为天下第三赐书褒美
　　知忠知直
　　宋滕元发知安州不奉行新法累被谪元发曰天知吾直上知吾忠吾何忧也按安州今徳安府
　　守节守廉
　　徐师回宋元丰中知南康军性耿直设施有条公廨建堂植八杉号为直节曰吾欲守节如此杉之直又建亭于明月泉上曰吾欲守廉如此水之清
　　骇散剧贼
　　东汉杨璇为零陵太守苍梧桂林剧贼相聚来攻璇乃制马车载石灰囊系布索于马尾又以兵车载弓弩尅期防战马车顺风鼓灰贼不得视以火烧布布燃马惊奔贼阵弓弩乱发羣盗骇散追斩无数
　　全活饥民
　　宋富郑公弼知青州防河朔大水民流京东公择所部丰稔者三州劝民出粟得十五万斛益以官廪随所在贮之得公私庐舍十余万间散处其人以便薪水山林陂泽之利有可取以为生者听流民取之其主不得禁凡活五十万人募而为兵者又万余人上闻之即拜公礼部侍郎公不受前此救灾者皆聚民城郭中煑粥食之蒸为疾疫或待次数日不食得粥皆僵仆自公立法简便天下传以为式









　　山堂肆考卷七十四
<子部,类书类,山堂肆考>
　　钦定四库全书
　　山堂肆考卷七十五　　　明　彭大翼　撰臣职
　　通判
　　厯代沿革秦置郡丞以佐守在边为长史兵马汉因之于定国条奏以州大小为设治中别驾诸郡从事史一人秩六百石凡刺史行部从事别乘一乘传车从行故谓之别驾晋因之而省郡丞隋改别驾治中为长史司马帝罢之而置郡賛治后又改为郡丞位在通守下至唐武徳元年改郡丞为别驾十年改雍州别驾为长史髙宗即位改别驾为长史别驾以皇族为之开元中始用庶姓以贰都督刺史之职天寳已后或废或置至文宗用韦处厚议复置两辅六雄十望十州别驾宋太祖惩五代藩镇之弊干徳初始置诸州通判大郡置两员余置一员州不及万户不置
　　岸帻啸咏
　　晋谢奕字元奕桓温辟为安西司马奕在温座岸帻啸咏曰我方外司马也
　　伐鼓穷欢
　　王翰徙池州别驾日与才士豪侠饮酒游畋伐鼓穷欢
　　兼总幕府
　　汉袁绍领冀州以审配为别驾委以腹心兼总幕府
　　分乘倅车
　　胡文恭行张士燮制分乘倅车按倅乃副车今以通判为倅者周礼谓别驾长史司马乃太守之副也
　　半刺
　　晋庾亮答郭豫书别驾旧与刺史别乘同宣王化于万里之外其任居刺史之半安可用非其人续通典唐以堂吏朱俭廉为华州别驾给事中萧仿驳曰别驾古为治中从事与刺史别乘同宣教化任居刺史之半岂宜以人吏兼副政之名
　　上佐
　　职源别驾长史司马通谓之上佐唐大厯十二年制刺史有故及阙本道使不得差摄但令上佐知州事又宋周必大吉州通判壁记郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳
　　按县
　　中兴防要知成都席益奏州郡置倅所以佐守入则贰政出则按县又杜牧行马逈制半刺上佐得与二千石参校政事短长利病者也今以名郡借其相助
　　监州
　　范文正送向综国博通判桂州诗通籍二公后监州五岭深
　　处士
　　晋桓温之弟冲为刺史处士刘麟之为长史不肯屈冲亲徃迎
　　英儒
　　管寜辟文别驾者明使君之羽翼宜得英儒
　　题舆
　　东汉周璟辟陈蕃为别驾蕃不就璟题别驾舆曰陈仲举座不复更辟蕃起视职后投传而去唐陈子昻为郑资州让官表题舆佐岳无展骥之能
　　施榻
　　晋孔休源为晋安王长史休源累佐名藩王深相倚仗常于斋中别施一榻云此是孔长史坐人莫得豫焉
　　眉州十篇
　　吴昌裔嘉定中为眉州教授眉士故尚苏轼学昌裔取诸经为之讲説祠周程张朱揭白鹿洞学规仿潭州释奠仪簿正祭器士习丕变后通判眉州着苦言十篇虑蜀甚悉
　　并州三章
　　宋仁宗嘉祐中司马光入对首言臣昔通判并州所言三章愿陛下果防力行帝沉思乆之曰得非欲选宗室为继嗣者乎此忠臣之言也但人不敢言耳
　　争权
　　青箱杂记宋朝下湖南始置通判常与知州争权每云我是监郡朝廷使我来监汝举动为所制有钱昆少卿余杭人嗜蟹常求补郡人问欲何州曰但得有蟹无监州防可矣苏东坡诗欲问君王乞符竹但忧无蟹有监州
　　辨狱
　　宋胡宿字武平通判宣州有被诬以杀人者狱成将抵死公疑之呼囚以讯囚惮棰楚不敢言公正衣冠坐堂上思之俄而假寐梦有人来告曰呉姓也公遽引囚辟左右复讯之囚曰旦将之田县吏执以赴官不知其由也公取狱辞穷治乃被诬者之妇与吴姓者奸奸者杀其夫与妇谋执平人告官以掩巳罪也
</div>
    <div class="pagination">
<a href="山堂肆考_page190.html">上一页</a><span>...</span><a href="山堂肆考_page186.html">186</a><a href="山堂肆考_page187.html">187</a><a href="山堂肆考_page188.html">188</a><a href="山堂肆考_page189.html">189</a><a href="山堂肆考_page190.html">190</a><span class="current-page">191</span><a href="山堂肆考_page192.html">192</a><a href="山堂肆考_page193.html">193</a><a href="山堂肆考_page194.html">194</a><a href="山堂肆考_page195.html">195</a><a href="山堂肆考_page196.html">196</a><span>...</span><a href="山堂肆考_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
