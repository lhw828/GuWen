<!DOCTYPE html>
<html>
<head>
    <meta charset="UTF-8">
    <title>册府元龟 - 第 421 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 421 页/共 736 页</h1>
    <div class="content">    张买奴平原人经义该博诸儒咸推重之历太学博士。
    邢峙字士峻河南莫阝人通三礼左氏春秋天保初郡举孝廉授四门博士迁国子助教。又拜国子博士张雕中山北平人遍通五经尤明三传废帝乾明初除国子博士琅琊王俨求博士精儒学有司以雕应选时号得人累迁国子祭酒。
    马敬德河间人少好儒术留意於春秋左氏举秀才中第乃请试经业问十条并通擢授国子助教迁太学博士後主天统初除国子博士武平初拜国子祭酒。
    孙灵晖长乐武︹人举秀才射策高第後以儒术甄明擢授太学博士累迁潼郡太守天统中敕令朝臣推举可为南阳王绰师者吏部尚书尉瑾表荐之徵为国子博士授南阳王经。
    刘轨思渤海人说诗甚精天统中任国子博士。
    鲍季详渤海人甚明礼兼通左氏春秋诸儒称之天统中为太学博士。
    张思伯河间乐城人善说左氏亦治毛诗章句以二经教齐安王廓武平初拜国子博士。
    後周沈重字德厚吴兴武康人专心儒术博览群书尤明诗礼及左氏春秋初仕梁高祖高祖置学官以崇儒教中大通四年乃革选以重补国子助教大同二年除五经博士。
    卢诞仕西魏为散骑常侍太祖以诞儒宗学府为当世所推乃拜国子祭酒。
    薛慎为太祖丞相府墨曹参军太祖於行台省置学取丞郎及府佐德行明敏者充生悉令旦理公务晚就讲习先大经後子史。又於诸生中简德行纯悫者侍读书慎与陇西李伯良辛韶武功苏衡谯郡夏侯裕安定梁旷梁礼河东裴举薛同荥阳郑朝等十二人并应其选。又以慎为学师以知儒生课业。
    樊深字文深讲习五经昼夜不倦太祖置学於东馆教诸将子弟以深为博士深经学通赡儒者推其博物後除国子博士六官建拜太学助教迁博士。
    萧字智遐博观经史雅好属文武帝时为上州刺史及入朝属置露门学帝以与唐瑾元伟王褒等四人俱为文学博士。
    熊安生字植之博通五经专以三礼教授北齐河清中阳休之奏为国子博士武帝入邺令随驾入朝至京敕令於大乘佛寺参议五礼宣政元年拜露门博士下大夫。
    乐逊字遵贤西魏废帝二年太祖召逊教授诸子讲孝经。《论语》毛诗及服处所注春秋。《左氏传》授太学助教闵帝元年治太学博士转治小师氏下大夫宣帝大象中。又为露门博士。
    隋房晖远字崇儒常山真定人治三礼春秋三传诗书。《周易》尝以教授为务北齐南阳王绰为定州刺史闻其名召为博士周武帝平齐搜访儒俊晖远首应辟命授小学下士及高祖受禅太常卿牛弘每称为五经库吏部尚书韦世康荐之迁太学博士後为国子博士。
    王初仕後周武帝引为露门学士每有议决多所为高祖开皇初授著作佐郎於国子讲授会高祖亲临释奠祭酒元善讲孝经与相论难词义锋起善往往见屈高祖大奇之超授国子博士。
    马光字荣伯武安人尤明三礼为儒者所宗开皇初高祖徵山东义学之士光与张仲让孔笼窦士荣张黑奴刘祖仁等俱至并授太学博士时人号为六儒褚辉字高明吴郡人以三礼学称於江南炀帝时徵天下儒术之士悉集内史省相次讲论辉博辨无能屈者，於是擢为太学博士。
    唐徐文远雒州偃师人博览五经尤精。《左传》隋开皇中累迁太学博士大业初擢授国子博士时人称文远之左氏为一时之最。
    陆德明苏州人陈宣帝大建中大徵四方名儒讲于承光殿德明年弱冠往预焉後帝祯明中为国子助教炀帝嗣位以为秘书学士大业中广召明经之士四方至者甚众遣德明与鲁达孔褒俱会门下省共相驳难无出其右者授为国子助教高祖武德中补太学博士太宗贞观中拜国子博士。
    孔[A13C]达字仲达冀州衡水人隋大业初举明经高第授河内郡博士炀帝徵诸郡儒官集於东都令国子秘书学士与之论难[A13C]达为最补太学助教太宗在藩引为秦府文学馆学士及即位擢授国子博士贞观六年累除国子司业岁馀迁太子右庶子仍兼国子司业与诸儒议历及明堂皆从[A13C]达之说十二年拜国子祭酒。
    司马才章魏州贵乡人父ピ博涉五经善纬候才章少传其业隋末为郡博士贞观初太宗谓侍臣曰：隋末学者凋丧儒教凌迟唯陆德明徐文远为儒玄奥二三年间相次殂殁，岂有後进之士经业优洽而未深用者乎！因徵才章及王琰王恭俱拜为博士（才章为国子助教王恭为太学博士）。
    盖文懿贝州宗城人武德初为国子助教时高祖别於秘书省置学教授王公之子以文懿为博士贞观中除国子博士。
    许叔牙少精于毛诗礼记尤善讽咏贞观初累授晋府护军兼侍王读书字迁太子洗马兼崇贤馆学士仍兼侍读。
    马嘉运繁水人专精儒业贞观十一年召拜太学博王文馆学士。
    罗道综少为太学生勤於学业高宗末为太学博士褚无量字玄度杭州盐官人尤精三礼及。《史记》中宗朝累除国子博士迁司业兼文馆学士以母老请停官归侍玄宗在东宫召拜国子司业兼皇太子侍读及即位兼迁国子祭酒。
    归崇敬字正礼苏州吴人天宝初以经业擢第调授四门助教转博士司业德宗建中初。又拜国子司业冯伉京兆人少有经学累登五经秀才及博士三史科德宗贞元中为皇太子及诸王侍读宪宗元和初拜国子祭酒後为散骑常侍复领太学。
    史回文宗太和初为四门馆助教四年闰十二月国子监以回及处士成子野盖繇庚梁德方前越州参军疆嘉徵等皆通经术准长庆元年赦书节文得以荐闻请敕所在州府给将服许传递至都与太学诸生讲讫仍乞委中书门下更加搜访如有此比准徵赴廷从之。
    周田敏初仕汉乾中为户部侍郎兼国子祭酒时桑维翰执政时或有不悦敏者言未有学官兼丞郎者。又言敏长于经义唯学官最称职维翰乃去户部侍郎祗为祭酒加检校右仆射寻而复除右丞兼判国学。
    ○学校部　世业
    自夫子之以诗礼授伯鱼而有趋庭之训其後汉武表章六经始立博士开弟子员设科射策劝以官禄学者浸盛盖获利之使然尔故有父子讲习以著专门之称世家祖述以成传业之美莫不达章句之要精诂训之说克缵前绪见推当时以至历世祚之遐邈不坠其素风诲生徒以蕃炽益广乎！遗教名家独出蔚为儒宗稽古擅誉以阶荣爵盖韦贤有言斥ぷ金之非宝夏侯立论谓朱紫之可拾斯不诬矣。
    汉孔光字子夏孔子十四世之孙孔子生伯鱼鲤（名鲤字伯鱼先言其字者孔氏自为谱系示尊其先也。）鲤生子思生子上白白生子家求求生子真箕箕生子高穿穿生顺顺为魏相顺生鲋鲋为陈涉博士死陈下鲋弟襄为孝惠博士长沙太傅襄生忠忠生武及安国武生延年延年生霸字次儒霸生光焉安国延年皆以治尚书为武帝博士安国至临淮太守霸亦治尚书光位至丞相。
    士孙张字仲方受易於五鹿充宗官至给事中家世传业。
    儿宽受尚书於孔安国而欧阳大小夏侯氏学皆出於宽宽授欧阳生子世世相传至曾孙高子阳为博士高孙地馀长宾以太子中庶子授太子後为博士论石渠地馀少子政为王莽讲学大夫繇是尚书世有名高字子阳欧阳氏学宽位至御史大夫。
    韩婴孙商为博士宣帝时涿郡韩生其後也。以易徵待诏殿中曰：所受易即先太傅所传也。尝受韩诗不如韩氏易深。
    满昌字君都通诗礼为詹事家世传业。
    瑕丘江公受梁春秋及诗於鲁申公传至子孙为博士。
    徐良字游卿受大戴礼为博士家世传业。
    夏侯胜其先夏侯都尉从济南张生受尚书以传族子始昌始昌传胜胜。又事同郡简卿儿宽门人胜传从兄子建繇是尚书有大小夏侯之学胜位至太子太傅。
    桥仁字季卿受小戴礼为大鸿胪家世传业。
    韦贤治诗事大江公及许王（大江公即瑕丘江公也。）。又治礼至丞相传子玄成以淮阳中尉论石渠後亦至丞相玄成及兄子赏以诗授哀帝繇是鲁诗有韦氏学。
    王中受严彭祖春秋为元帝少府家世传业。
    尹更始授。《左氏传》取其变理合者以为章句传子咸官至谏大夫长乐户将。
    刘向为中垒校尉子歆为黄门郎河平中受诏领校秘书哀帝初即位大司马王莽举歆宗室有才行为侍中大夫迁骑都尉奉车光禄大夫幸贵复领五经卒父前业。
    後汉洼丹世传孟氏易建武初为博士。
    高诩曾祖父嘉以鲁诗授元帝仕至上谷太守父容少传家学哀平间为光禄大夫诩以父任为郎中世传鲁诗徵为博士。
    耿况以明经为郎子少好学习父业（袁山松。《书》曰：少学诗礼明锐有权谋）。
    曹褒字叔通父充治庆氏礼（庆普字孝公为东平太傅受礼于后苍号庆氏礼）建武中为博士褒少笃志有大度结传充业博雅疏通尤好礼事褒位至侍中。
    徐防祖父宣为讲学大夫以易教授王莽父宪亦传宣业防少习父祖学位至太尉。
    邓甫德为开封令学传父业。
    陈元父钦习左氏春秋王莽从钦受学以钦为厌难将军元少传父业为之诂训锐精覃思至不与乡里通。
    欧阳歙自欧阳生传伏生尚书至歙八世皆为博士伏湛字惠公琅琊东武人九世祖胜字子贱所谓济南伏生也。湛父理为当世名儒以诗授成帝为高密太傅别自名学（为高密王宽傅也。宽武帝玄孙广陵王胥後也。）湛性孝友少传父业教授数百人成帝时以父任为博士弟子初自伏生以後世传经业湛子翕翕子光光子辰辰子无忌无忌亦传家学博物多识顺帝时为侍中永和元年诏无忌与议郎黄景校定中书五经诸子百家艺术（中书内中之书也。）。
    桓荣受朱普学章句四十万言浮辞繁长多过其实及荣入授显宗减为二十三万言荣子郁复删省定成十二万言繇是有桓君大小太常章句郁敦厚笃学传父业以尚书教授门徒有数百人郁中子焉能传其家学焉孙典字公雅复传其家业以尚书教授颍川门徒至数百人（一云：伏氏自东西京相袭为名儒以取爵位而桓氏尤盛自荣至典而世宗其道父子兄弟代作帝师受其业者皆至卿相显于当时）荣位至太常少卿。
    鲍永少有志操习欧阳尚书子昱少传父学客授於东平永位终兖州牧。
    刘轶字君文父昆受施氏易於沛人戴宾教授弟子尝五百馀人轶传父业门徒亦盛位至宗正。
    郑众字仲师从父授左氏春秋子安世亦传家业为长乐未央厩令。
    伏黯以明齐诗改定章句作解说九篇位至光禄勋子恭少传黯学除剧令举尤异太常试经第一拜博士以父章句繁多乃省减繁辞定为二十万言。
    薛汉世习韩诗父子以章句著名汉少传父业教授尝数百人建武初为博士当世言诗者推汉为长袁安祖父良习孟氏易安少传良学安子敞及京亦传易经教授京作难记三十万言京子彭字伯楚少传父业彭弟汤字仲和亦传家学诸儒称其节多历显位安位至太尉。
    甄宇习严氏春秋教授尝数百人位至太子少傅传业子普普传子承承讲授尝数百人子孙传学不绝刘丕博学号为通儒子宠少受父业以明经举孝廉李字孟节汉中南郑人父颉以儒学称官至博士习父业游太学通五经善河雒风星当世称之宋意字伯志父京以大夏侯尚书教授至辽东太守意少传父业。
    杨震字伯起少好学受欧阳尚书於太常桓郁震中子秉字叔节少传父业兼明京氏易博通书传尝隐居教授秉子赐字伯献亦传家学笃志博闻尝居隐约教授门徒震少子奉奉子敷敦志博闻议者以为能世其家敷早卒子众亦传先业震位至太尉孔奋少从刘歆受春秋。《左氏传》弟奇博通经典作春秋左氏（删定其义也。）删奋晚有子嘉官至城门校尉作左氏说云：（说犹今之疏也。）。
    牟长习欧阳尚书为博士子纾。又以隐居教授门生千人。
    曹曾从欧阳歙受尚书门徒三千人位至谏议大夫子祉河南尹传父业教授。
    崔る通诗易春秋子瑗字子玉早孤锐志好学尽能传其父业年十八至京师从侍中贾逵质正大义逵善待之窦宪为车骑将军辟る为掾。
    贾逵父徽习左氏春秋兼习国语周官。又受古文尚书於涂恽学毛诗於谢曼卿逵悉传父业弱冠能诵。《左氏传》及五经本文以大夏侯尚书教授虽为古学兼通五家梁之说自为儿童尝游太学不通人间事位至侍中。
    杨统曾祖父仲续代修儒学以夏侯尚书相传。
    郎ダ父宗学京氏易能望气占候ダ少传父业後拜郎中辞不就。
    翟四世传诗好。《老子》尤善图纬天文历位至将作大匠。
    张少从祖父充受尚书能传其业。又事太常桓荣勤力不怠聚徒以百数位至太尉。
    孔僖二子长彦好章句学季彦守其家业门徒数百人僖官至临晋令。
    马日字翁叔马融之族子少传融业以才学进与杨彪卢植蔡邕等典校中书历位九卿遂登台鼎。
    蜀许慈字仁笃治易尚书三礼毛诗。《论语》子勋传其业复为博士。
    尹默字思潜从司马德操宋仲子等受古学皆通诸经史子宗传其业为博士。
    吴虞翻太尝时为骑都尉翻初立易注奏上曰：臣闻六经之始莫大阴阳是以伏羲仰天悬象而建八卦观变动六爻为六十四以通神明以类万物臣高祖父故零陵太守光治孟氏易曾祖父故平舆令成缵述其业至臣祖父凤为之最密臣亡考故日南太守歆受本於凤最有故书世传其业至臣五世。
    晋王愆期父接官至征虏将军尝注公羊。又撰列女後传愆期流寓江南缘父本意更注公羊。又集列女後传云：
    范宣尤善三礼尝以讲诵为业子辑亦以讲授为事宣以太学博士散骑郎并徵不就。
    宋杜坦祖预注春秋。《左氏传》坦与弟骥传其家业坦位至左将军。
    南齐裴昭明河东闻喜人祖松宋太中大夫父る南中郎参军昭明少传儒史之学为太学博士。
    梁明山宾为国子博士卒其子兴道亦传父业历官太学博士。
    褚父仲都善。《周易》天监中历官五经博士少传父业兼通孝经。《论语》。
    范缜字子真尤精三礼为中书郎国子博士卒官子胥字长才传父学起家太学博士。
    贺字德琏会稽山阴人祖道立善三礼为尚书三公郎建康令少传家业为五经博士子革字文明少通三礼及长遍治孝经。《论语》毛诗。《左传》。
    贺琛伯父为世硕儒授经於琛高祖闻琛学术召见文德殿与语悦之谓仆射徐勉曰：琛殊有世业仍补王国侍郎俄兼太学博士。
    孔佥通五经尤明三礼历官国子助教三为五经博士子叔玄颇涉文学官至太学博士佥兄子元素。又善三礼有盛名。
    司马筠字贞素博通经术尤明三礼累加左丞出为始兴内史卒官子寿传父业亦明三礼历官尚书祠部郎出为曲阿令。
    沈峻为五经博士卒子文阿传父业尤明。《左氏传》太清中自国子助教为五经博士。
    陈杜之伟字子大吴郡钱塘人家世儒学以三礼专门父规梁奉朝请之伟有逸才七岁受尚书稍习诗礼略通其学十五遍观文史仪礼故事时辈嘉其早成累迁太中大夫。
    顾越字思南吴郡盐官人所居新坡黄冈世有乡校繇是顾氏多儒学焉越少孤以勤苦自立说毛诗旁通异义梁世补五经博士。
    贺德基字承业世传礼学祖文发父淹仕梁俱为祠部郎并有名当世德基於礼记称为精明居以传授累迁尚书祠部郎德基虽不至大官而三世儒学俱为祠部时论美其不坠焉。
    後魏李曾少治郑氏礼左氏春秋以教授为业三辟功曹并不就子孝伯少传父业博综群言孝伯兄祥字元善学传家业乡党宗之。
    江式字法安陈留济阳人六世祖琼字孟琚晋冯翊太守善虫篆诂训永嘉大乱琼弃官西投张轨子孙因居凉土世传家业祖︹字文威後魏太延五年凉州平内徙代京上书三十条各有体例。又献经史诸子千馀卷繇是擢拜中书博士式少传家学兼著作郎。
    刘献之饶阳人善春秋毛诗每讲左氏尽隐公八年便止云：义例已了不复须解孝文幸中山诏徵典内校书固以疾辞四子放古爰古参古修古并传父诗北齐马敬德河间人少好儒术负笈随大儒徐遵明学诗礼略通大义遂留意於春秋左氏为诸儒所称累授助教博士侍讲东宫子元熙字长明传父业兼事文藻累迁散骑侍郎待诏文林馆後主武平中皇太子将讲孝经有司请择师友帝曰：马元熙朕师之子可令教儿儒者荣其世载。
    颜之推字子介琅琊临沂人父勰世善周官左氏梁湘东王谘议参军之推早传家业博览群书无不该遍湘东以为国左常侍。
    後周卢辨字景宣范阳涿人累世文学父靖太常丞辨少好学博通经术举茂才为太学博士以大戴礼未有解诂辨乃注之其兄景裕为当世硕儒谓辨曰：昔侍中注小戴今尔注大戴庶纂前矣。
    隋包恺字和乐东海人其兄愉明五经恺悉传其业为国子助教。
    庾季才为太史中大夫艺术精通子质复为太史令质子俭亦传父业兼有学识。
    唐颜箱字师古琅琊临沂人祖之推仕北齐为黄门侍郎有盛名父思鲁少以学业称武德初为秦府记室参军事师古少传家业博学群言多所详练尤精诂训善属文累迁秘书监弘文馆学士卒。
    许孟容京兆长安人父鸣谦究通易象官至抚州刺史孟容少以文词知名举进士後究王氏易登科授秘书省校书郎。
    蒋字德源祖环太子洗马开元初弘文馆学士父蒋明累迁国子司业集贤殿学士代为名儒史官吴兢之离孙幼便记览弱冠博通群籍史才尤长宰相张益见而奇之署集贤小职。
    ●卷五百九十八
    ○学校部　教授
    自仲尼反鲁删定六艺然後学有所宗儒术以之振矣。虽复哲人其萎微言遂绝而违者斯众传授浸广汉氏而下师训弥盛素业所守乃专门而靡杂禀教殊指或名家而别出岐分派散增华并骛盖有爵位通显誉望克治风咏推美山林倾慕徒众辐辏不远乎！千里名籍包举或逾於万数以至肥Т求志杜门却扫其於传道诲人未尝倦也。兹所谓拳拳服膺循循善诱达教学之旨为丘门之驾说者焉。
</div>
    <div class="pagination">
<a href="册府元龟_page420.html">上一页</a><span>...</span><a href="册府元龟_page416.html">416</a><a href="册府元龟_page417.html">417</a><a href="册府元龟_page418.html">418</a><a href="册府元龟_page419.html">419</a><a href="册府元龟_page420.html">420</a><span class="current-page">421</span><a href="册府元龟_page422.html">422</a><a href="册府元龟_page423.html">423</a><a href="册府元龟_page424.html">424</a><a href="册府元龟_page425.html">425</a><a href="册府元龟_page426.html">426</a><span>...</span><a href="册府元龟_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
