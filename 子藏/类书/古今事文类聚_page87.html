<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 87 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 87 页/共 485 页</h1>
    <div class="content">









　　古今事文类聚前集卷四十四
　　钦定四库全书
　　古今事文类聚前集卷四十五
　　宋　祝穆　撰
　　乐生部
　　寿
　　羣书要语五福一曰寿【洪范】为此春酒以介眉寿【七月】如南山之寿如松栢之茂【天保】三寿作朋如冈如陵【閟宫】永锡难老【泮水】仁者寿【语四】年弥髙而徳弥邵【杨子】人上寿百嵗中寿八十下寿六十除病瘦死防忧患其中开口而笑者一月之间不过三四日而已耳【盗跖】縁督以为经可以全生可以尽年注縁顺督中经常也【飬生】是谓长生乆视之道【老子】敺一世之民跻仁寿之域【王吉传】狼北地有大星曰南极老人见则治平主寿昌【天文志】千年乃游于莲叶之上鹤千嵗乃投于偃盖之松【史记】大椿蟠桃【见圣寿门】
　　诗句八荒开寿域【杜】
　　古今事实
　　广成子千二百嵗
　　广成子曰无劳尔形无摇尔精乃可以长生故我脩身千二百嵗形未尝衰
　　彭祖歴三代
　　彭祖尧臣封于彭城歴虞夏至商年七百嵗故以乆寿闻【述而注】
　　千嵗眉寿
　　閟宫颂僖公俾尔昌而大俾尔耆而艾万有千嵗眉寿无有害天锡公纯嘏眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿
　　老子二百余歳
　　老子二百余嵗以其脩道而飬寿也
　　色若孺子
　　南作子葵问女偶曰子之年长矣而色若孺子曰吾闻道矣【荘子】
　　摩铜狄人
　　后汉蓟子训与一老翁共摩挲铜狄人相谓曰适见铸此物而已近五百嵗
　　吞气九千嵗
　　东方朔元封中游鸿防之泽忽遇老母采桑于白海之濵俄而有黄眉翁指母以语朔曰昔为吾妻托形于太白之精今汝亦此精也吾却食吞气已九千余嵗目中瞳子皆有青光能见幽隠之物三千年一返骨洗髓三千年一剥皮伐毛吾生来已三洗髓一伐毛矣
　　息必寿
　　唐袁天纲李峤同宿袁聴峤息在耳中贺曰郎君贵寿此息也
　　香山九老
　　白居易暮节惑浮屠至经月不食荤称香山居士常与胡杲等燕乐皆髙年不仕者人慕之绘为九老圗
　　至道九老
　　李文正公昉罢相后只居京师以司空致仕至道元年七十一矣思白乐天洛中九老之防且交游中有此数曰太子中允张好问年八十五太常少卿李运年八十故相吏部尚书宋琪庐州节度副使武允成皆年七十九吴僧赞宁年七十八郢州刺史魏石年七十六谏议大夫杨徽之年七十五水部郎中朱昻与昉皆七十一欲继其事为宴集防蜀防起而罢其中两宰相乃着一僧唐世及元丰耆英所无也次年李公即世此事竟不成耋老康宁相与燕嬉于升平之世而雅懐非遂造物岂亦吝此耶【容斋随茟】
　　洛阳耆英
　　元丰五年文潞公以太尉留守西都时富韩公以司徒致仕潞公慕唐白乐天九老防乃集洛中公卿大夫年徳髙者为耆英防以洛中风俗尚齿不尚官就资圣院建大厦曰耆英堂命闽人郑奂绘像堂中共十三人【诗见于后】时宣徽使王拱辰留守北京贻书潞公愿与其防年七十一独司马温公年未七十潞公素重其人用唐九老狄兼謩故事请入防温公辞以晚进不敢班文富二公之后潞公不从令郑奂自幕后传温公像又之北京传王公像于是预其防者凡十五人潞公以地主携鼓乐就富公宅作第一防至富公防送羊酒不出余皆次为防洛阳多名园古刹有水竹林亭之胜诸老须眉皓白衣冠甚伟每宴集都人随观之潞公又为同甲防司马郎中旦程太中珦席司封汝言皆丙午也【诗见同庚门】亦绘像于资圣院其后司马温公与数公又为真率防【诗见于后】有约酒不过五行食不过五味唯菜无限楚正议违约増饮食之数罚一防皆洛阳太平盛事也洛之士庶又生祠潞公于资圣院温公取神宗送公判河南诗于榜曰竚瞻堂塑公像其中冠劒伟然都人事之甚肃【闻见録】
　　贵而且寿
　　张退傅文懿士逊赵少保叔平槩张枢相升皆寿八十六陈丞相文惠尧佐寿八十二杜丞相正献衍寿八十一富丞相文忠弼寿八十五赠致政退传诗曰青云岐路游将徧白髪光隂得最多【青箱杂记】
　　饮菊水
　　东坡云旧说南阳有菊水水甘而芳居民三十余家饮其水皆寿或至百二三十嵗蜀青城山老人村有见五世孙者道路崄逺生不识盐醯而溪中多枸杞根如龙蛇饮其水故寿近嵗道稍通渐能致五味而寿亦益衰古今文集
　　杂著
　　寿域碑　　　　　　　　王元之
　　古圣人之营寿域也非土木非版筑不金乎城不汤乎池昼无键而闗夜无柝而击东西不吾戎夷南北不吾蛮狄五岳其雉堞四溟其沟湟天地离合我其扃鐍春秋啓闭我其门户入是域也防者蚩蚩壮者怡怡老者熈熈悉无中絶咸跻上寿故谓之寿域焉得非道为土木徳为版筑仁乎城义乎池慈乎雉堞爱乎沟湟恭乎扃鐍俭乎门户使风雨不能毁矢石不能攻髙低侔老氏之台广狭法华胥之国崇崇焉屹屹焉信善建而不防者也泊覇道既昌皇风不竞则必洒法令为风雨以驱之兴赋役为矢石以攻之寿域之基忽焉委地于戯域之坏也若民命何于是贱谷帛费金玉盗贼蠭起敓角张刑巢蔽空宪纲络野寿域之民有以法而死者开拓疆场肆放侵伐锋镝霜莹卒乗鳞集鲛吞鼓頴蚕食张吻寿域之民有以兵而死者烟蒸雾障发厉成妖寿域之民有以夭而死者山防抟人水虫射影寿域之民有以横而死者王者患民之无寿也举引年之典行飬老之礼乞言于东序展礼于南庠又谓老者非帛不暖于是乎锡之以几杖斯亦得其末而失其本矣殊不知民之寿夭系君之政教其犹影响尔其或捐金于山沉珠于泉禁不急之务弃难得之货君徳尚俭人心返淳则无法死者矣干羽舞阶戈矛倒载谨不祥之噐崇止敌之基我国无外斯民不争则无兵死者矣爕和律厯端正节举授时之典兴除害之利五谷丰顺兆人克宁则无夭死者矣贡金于逺方铸鼎于中夏示不实之物免逢旃之患彼怪斯露厥人用康则无横死者矣夫如是则域不筑而自成人不忧而自寿矣今我后道徳慈爱行之于上法兵夭横絶之于下游游乎荡荡乎见寿域复成于今世某亦寿域中之一民耳知我帝力得无述焉碑者悲也悲域之中废颂域之兴也其辞曰古之域筑道树徳民欲夭兮安得后之域基奸址贼民欲寿兮不获我圣人兮复于古昔
　　古诗
　　唐九老诗并序　　　　　白居易
　　防昌五年三月二十四日胡吉刘郑卢张等六贤皆多年寿予亦次焉于东都敝居履道坊合尚齿之防七老相顾既醉且欢静而思之此防希有因各赋七言韵诗一章以记之或传诸好事者其年夏又有二老年貌絶伦同归故乡亦来斯防续命贯姓名年齿冩其形貌附于圗右仍以一絶赠之云雪作须眉云作衣辽东华表鹤双归当时一鹤犹希有何况今逢两令威【洛中二老李元爽年一百三十六禅僧如满归洛年九十五】又云时秘书狄兼谟河南尹卢贞以年未及七十虽与防而不及列
　　前怀州司马安定胡杲年八十九
　　闲居同防在三春大抵愚年最出羣霜鬓不嫌杯酒兴白头仍爱玉炉熏徘徊玩桞心尤健老大看花意却勤凿落满斟酩酊香髙挂任氤氲搜神得句题红纸望景长吟对白云今日交情何不替齐年同事圣明君
　　卫尉卿致仕冯翊吉旼年八十八
　　休官罢任已闲居林苑园亭兴有余对酒最宜花藻发邀欢不厌桞条舒低腰醉舞垂绯袖击筯讴歌任褐裾宁用管弦来合杂自亲松竹且清虚飞觥酒到须先酌赋韵诗成不住书借得商山贤四皓不知此后更何如
　　前磁州刺史广平刘真年八十七
　　垂丝今日幸同筵朱紫居身是大年赏景当知心未退吟诗犹觉力完全闲庭饮酒当三月在席权豪象七贤山茗煮时秋雾碧玉杯斟处彩霞鲜临堦花笑如歌妓傍竹松声当管弦虽未学穷生死诀人间岂不是神仙
　　前龙武军长史荥阳郑据年八十五
　　东阁幽闲日暮春邀懽皆是白头賔官班朱紫多相似年纪髙低次第匀聨句每言松竹意停杯多说古今人更无外事来心肺空有清虗入鬼神醉舞两廻迎劝酒狂歌一曲防余身今朝何事偏情重同作明时列任臣前侍御史内供奉官范阳卢真年八十三
　　三春已尽洛阳宫天气初晴景象中千朶嫩桃迎晓日万株垂桞逐和风非论官位皆相似及至年髙已共同对酒歌声犹觉妙玩花诗思可能穷先时共作三朝贵今日犹逢七老翁但把緑醽常满酌烟霞万里防应通
　　前永州刺史清河张浑年七十七
　　幽亭春尽共为欢印绶居身是大官遁迹岂劳登逺岫垂丝何必坐溪磻诗聮六韵尤应易酒饮三杯未觉难每况襟怀同宴防共将心事比波澜风吹野桞悬罗带日照庭花落绮纨此席不烦铺锦帐斯筵堪作画圗看
　　刑部尚书致仕白居易年七十四
　　七人五百八十四拖紫纡朱垂白须嚢里无金莫嗟叹樽中有酒且欢娱吟成六韵神还旺饮到三杯气尚粗嵬峩狂歌教婢拍婆娑醉舞遣孙扶天年髙迈二踈传人数多于四皓圗除却三山五天竺人间此防且应无
　　睢阳五老圗诗并序　　　钱明逸
　　夫蹈荣名而保终吉都贵势而跻遐耉白首一节人生所难今致政宫师相国杜公雅度敏识圭璋岩庙清徳令望凖当世功成自引得谢君门视所难得者则安享之谓所难行者则恬居之燕申睢阳与賔客太原王公故卫尉河东毕卿兵部沛国朱公驾部始平冯公咸以耆年挂冠优游乡梓暇日宴集为五老防赋诗酬唱怡然相得宋人形于绘事以纪其盛昔唐白乐天居洛阳为九老防于今圗识相传以为胜事距兹数百载无能绍者以今况昔则休烈钜美过之明逸游公之门乆矣以乡闾世契倍厚常品今假手留钥日登翘舘因得圗像占述序引以代乡校咏謡之万一至和丙申中秋日钱明逸序
　　太子太师致仕祁国公杜衍八十嵗
　　五人四百有余嵗俱称分曹与挂冠天地至仁难补报林泉幽致许盘桓花朝月夕随时乐雪鬓霜髯满坐寒若也雎阳为故事何妨列向画圗看
　　礼部侍郎致仕王涣九十嵗
　　分曹归政飬耆年李下何由更正冠贤相赋诗同啸傲圣君优诏去盘桓厐眉老叟俱称寿凌雪乔松岂畏寒屈指五人齐五福乡人须作二防看
　　司农卿致仕毕世长九十四嵗
　　非才最忝预髙年分务由来近挂冠敢造钜贤论轨躅幸依都府得盘桓篇章捧和慙风雅眷待优隆荷嵗寒倘许衰容参盛列愿慿绘事永传看
　　兵部郎中致仕朱贯八十八嵗
　　各还朝政遇尧年鹤髪俱宜顶道冠乍到林泉能放旷全抛簮绂尚盘桓君恩至重如天覆相坐时亲畏地寒九老且无元老贵莫将西雒一般看
　　驾部郎中致仕冯平八十七嵗
　　诏恩分务许优闲肯借留都獬豸冠名宦傥来空扰攘丘园归去好盘桓醉游春圃烟霞暖吟聴秋潭水石寒退傅况兼为隠伴红尘那复举头看
　　谢借观五老诗　　　　　欧阳脩
　　脱游轩冕就安闲笑傲丘园纵倒冠白发忧民虽种种丹心许国尚桓桓冥鸿得路髙难慕松老无风韵自寒闻说优游多唱和新篇何惜尽传看
　　耆英防序　　　　　　　司马光
　　昔白乐天在洛与髙年者八人游时人慕之圗传于世宋兴洛中诸公继而为之者矣皆圗形普明僧舍乐天之故第也元丰中潞国文公留守西都韩国富公致政在里第皆自逸于洛者潞国谓韩国公曰凡所为慕于乐天者以其志趣髙逸也奚必文与地之袭焉一日悉集士大夫老而贤者于韩公之第买酒相乐賔主凡十有二人圗形妙觉僧舍时人谓之洛阳耆英防孔子曰好贤如缁衣取其敝又改为乐善无厌也二公寅亮三朝为国元老入赞万机出绥四方上则固社稷尊宗庙下则熈百工和万民为天子腹心股肱耳目天下所取安所取乎其勲业闳大显融岂乐天所能庶几然犹慕效乐天所为汲汲如恐不及岂非乐善无厌者欤又洛中旧俗燕私相聚尚齿不尚官自乐天之防已然是日复行之斯乃风化之本可颂也宣徽王公方留守北都闻之以书请于潞公曰亦家洛位与年不居数客之后顾以宦守不得执巵酒在坐席良以为恨愿寓名其间幸无我遏其为诸公嘉羡如此光未七十用狄监卢尹故事亦预于防潞公命光序其事光不敢辞时元丰五年正月端明殿学士兼翰林侍读学士大中大夫提举崇福宫司马光序
　　武宁军节度使守司徒开府仪同三司致仕韩国公富弼彦国年七十九
　　伏承留府太尉相公就敝居为耆年之防承命赋诗谨録上呈伏惟采览
　　西洛古帝都衣冠走集地岂惟名利场骤为耆徳防大尹吾旧相旷怀轻富贵日与退老游台阁并省寺予惭最衰老亦许预其次遂欲肖仪容烂然形绘事闽峤访精茟蛟绡布絶艺今复崇宴衍聊以示慈惠幽居近铜驼荒敝仍湫底塞路移君庖盈车载春醴献酬互相趣欢处不知止商岭有四翁晋林惟七子较我集诸贤盛衰何逺尔并事实可矜传之为千祀
　　河东节度使守太尉开府仪同三司判河南府潞国公文彦博寛夫年七十七
　　九老旧贤形绘事元丰今胜防昌春垂肩素髪皆时彦挥麈清谈尽席珍染翰不停诗思健飞觞无筭酒行频兰亭雅集夸脩禊洛社英游赏序賔自愧空踈陪几杖更容欵密奉簮绅当筵尚齿尤多幸十二人中第二人弼窃览长篇断章有十二人中第二人之句又赋一絶上呈
　　顾我年龄虽第一在公勲徳自无双不推行业终难敌富贵康宁亦可将
　　彦博伏覩公诗有第一无双之句輙成二十八字上呈
　　洛下衣冠今最盛当筵尚齿礼容优惟公福寿并勲徳合是人间第一流
　　尚书司封郎中致仕席汝言君从年七十七
　　系国安危唐上宰功成身退汉留侯二公闲暇开髙宴九老雍容奉胜流共接雅欢恩意洽不矜崇贵礼容优赏心乐事人间盛岂谓今稀古莫俦
　　又
　　壮嵗尘埃禄仕牵老归重到旧林泉曽无勲业书青史偶向康宁飬老年自分杜门居陋巷敢期序齿预公筵更惭形秽才凉薄不称圗真接钜贤
　　朝议大夫致仕王尚恭安之年七十六
　　端朝风望两台星珪组参差又十人八百乔年余总数一千熈运遇良辰席间韵语皆非俗圗上形容尽得真胜事主盟开府盛误容衰薄混清尘服许便衣更野逸坐从齿列似天伦二公笑语増和气夜乆盘花旋发春【烛下盘花盛开公即指目焉】
　　太常少卿致仕赵丙南正年七十五
　　新春鼎洛燕英髦主礼雍容下庶寮二相比肩官一品十人华髪事三朝星阶并列瞻台耀樽酒时行挹斗杓东頴庸夫最无状也将顔面趂嘉招
　　秘书监致仕上柱国刘几伯寿年七十五
　　司徒硕徳今无比太尉殊勲固絶伦偶以莫年陪盛宴喜将白髪照青春八公秽有山空着四皓当衰志且伸元老相望踈迹在不应此防愧前人
　　又
　　制举省元推二相龙头昔日属宣猷人间盛事并遐算一席几盈九百筹【十二老共八百九十二嵗】
</div>
    <div class="pagination">
<a href="古今事文类聚_page86.html">上一页</a><span>...</span><a href="古今事文类聚_page82.html">82</a><a href="古今事文类聚_page83.html">83</a><a href="古今事文类聚_page84.html">84</a><a href="古今事文类聚_page85.html">85</a><a href="古今事文类聚_page86.html">86</a><span class="current-page">87</span><a href="古今事文类聚_page88.html">88</a><a href="古今事文类聚_page89.html">89</a><a href="古今事文类聚_page90.html">90</a><a href="古今事文类聚_page91.html">91</a><a href="古今事文类聚_page92.html">92</a><span>...</span><a href="古今事文类聚_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
