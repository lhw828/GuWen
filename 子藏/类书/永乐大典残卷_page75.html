<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 75 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 75 页/共 331 页</h1>
    <div class="content">　　【瑞州志】
　　隋大业中，林士弘寇建城，应智顼拒之，使人货橘于寇，寇市而分食。有毒蜂出螫，寇多死。寇又逼西北五里，应据水整师，寇曰欲吾不犯，此溪当断。应引叱之，溪流随断，寇以为神，遂引去。
永乐大典
卷之二千九百四十九
卷之二千九百四十九
　　九真神
　　吏称为神
　　【新唐书】
　　《崔咸列传》：咸累迁陕虢观察使，日与宾客僚属痛饮，未尝醉，夜分辄决事，裁剖精明，无一毫差，吏称为神。入拜右散骑常侍、秘书监。
　　皆服为神
　　【五代史】
　　李克用初在鞑靼，从其群豪射猎，或挂针于木，或立马鞭，百步射之辄中，群豪皆服为神。
　　淮人以为神
　　【五代史】
　　《吴越王世家》：淮南杨将周本陈章围苏州，钱遣其弟锯镖救之。淮兵为水栅环城，以铜铃系网沉水中，断潜行者。水马卒司马福多智而善水行，乃先以巨竹触网，淮人闻铃声，遽举网，乃过入城中。其出也，亦然。乃取其军号内外夹攻，号令相应，淮人以为神，遂大败之。
　　郡称为神
　　【宋史】
　　朱寿昌知阆州，大姓雍子良屡杀人，挟财与势得不死。至是又杀人，而赂其里民，出就吏，狱具，寿昌觉其奸，引囚诘之曰：吾闻子良与汝钱十万，许纳汝女为妇，且婿汝子，故汝代其命，有之乎？囚色动，则又之曰：汝且死，书券抑汝女为婢，指钱为顾直、又不婿汝子，将奈何？囚悟泣涕，覆面曰：囚几误死。以实对，立取子良正诸法，郡称为神，蜀人至今传之。
　　民以为神
　　【宋晁无咎鸡肋集】
　　《陈朝奉墓志》：宋陈辅为义乌令，民有以财雄其里中私货禁物者，君忽出令曰：往某氏室取其物几何。民不得逃，物若合契，咸以为神。
　　【元史】
　　《张庭珍传》：起复南京路总管兼开封尹，有控鹤士纵横街陌。庭珍察其为盗，捕杀之。民以为神。《刘国杰传》二十七年，江西盗起，国杰选轻兵，弃旗鼓，去缨饰。一日，夜趋贼境，贼逆战，望见军容不整，曰：此乡兵也。易之。国杰以数十骑陷阵，贼大败。斩首五百级，夺所掠男女。日暮收兵，明日又至台堡，民归其男女，曰：吾刘二霸都也。民皆惊，以为神。
　　精化为神
　　【太平广记】
　　西王母谓汉武帝曰：子但爱精握固，闭气吞液，气化为血，血化为精，精化为神，神化为液，液化为骨，行之不倦，神精充溢。
　　玄默为神
　　【西汉书】
　　杨雄《长杨赋》人君以玄默为神，澹泊为德，今乐远出以露威灵，本非人主之急务。
　　刀圭为神
　　【周易参同契】
　　服之以一丸，刀圭最为神。盖还丹入口，如蜜之甘香，婆荷之清凉。所谓刀圭者，刀头圭角些子尔。及其成功，则千变万化，妙不可测。非旁门小术可得而拟伦也，称之为神。宜哉！
　　不测为神
　　【张子正蒙】
　　气有阴阳，推行有渐，为化合一，不测为神。其在人也，知义用利，则神化之事备矣。
　　所在称神
　　【东汉书】
　　《黄琬传》：御史刁韪迁尚书，出为鲁、东海二郡相。性抗厉，有明略，所在称神。
　　举郡称神
　　【宋刘彭城集】
　　《徐起墓表》云：起治处州，州民有弟兄杀其亲者，郡恶其名，纵贼使亡，更易其文书，欲使无迹。而不孝子还，为闾里患，暴乱不禁，会起至，阅视簿书，急发吏捕贼，案正伏辜，举郡称其为神。
　　画格称神
　　【宋苏颖滨集】
　　《汝州画殿记》：画格有四曰能、妙、神、逸。范琼赵公称神，盖其工，方圆不以规矩。雄杰见者，皆知爱之。
　　凛然犹神
　　【宋史】
　　《忠义传》：李芾为人刚介，强力过人。自旦治事至暮，无倦色，夜率至三鼓，始休。五鼓复起视事，望之凛然，犹神明云。
　　七献神
　　【礼记】
　　礼器七献神。
　　祭祀以驭神
　　【周礼】
　　天官大宰以八则治都鄙，一日祭祀以驭神。注云：在畿内者，祭祀其先君社稷五祀。疏曰：采地之中祭祀宗庙社稷五祀。注云：凡云驭者，所以驱之内之于善，则于祭祀之中，宗庙先祖，则无可去取。至社稷配食者，若取句龙后稷，上公有功。是内之善也。
　　其鬼不神
　　【老子】
　　以道莅天下者，其鬼不神。河上公注以道德居位治天下，其鬼非无精神，邪不入正，故不能伤人。
　　【幽求子】
　　有道之国，其鬼不神。
　　司天属神
　　【史记】
　　《历书》：颛顼命南正重司天以属神，命火正黎司地以属民。《索隐》曰：案《左传》重为旬芒木正。黎为祝融火正。此言南者，刘氏以为南字误，非也。盖重黎二人，元是木火之官，兼司天地职，而天是阳，南是阳位，故木亦是阳，所以木正为南正也；而火是地正，亦称北正者，火数二，二地数，地阴，主北方，故火正亦称北正。为此故也。臣瓒以为古文火字似北，未为深得也。
　　淫德好神
　　【西汉书】
　　《郊祀志》：帝孔甲，淫德好神，神黩，二龙去之。应邵曰：夏帝孔甲，天赐之乘龙，河汉各二其后。女木世黩慢神，故龙去之。
　　昭灵遇神
　　【两汉蒙求】
　　高祖母昭灵夫人，尝息大泽之陂。梦与神遇，是时雷电晦冥，父太公往视，则见交龙于上，已而有娠，遂产高祖。
　　元夜遇神
　　【唐中朝故事】
　　徐彦若弟彦枢，大中末，寓京国中。元夜观灯于坊曲间，夜深有一人前揖。因与同行，谓徐君曰：公贵人也。他年贤兄必为辅弼之官。若近十年，即须请退，去京五十里外，方免难也。不尔当有祸患。行及一小巷口，其人曰：某在此巷内居，别日请相访。遂分路而去。经旬日，彦枢行及其巷口，乃入访之，并无人居。行十余步，有一小神祠，祠外路已穷矣。于是谒其神，见土偶，宛是夜中所观者，若含笑相视，彦枢官至左谏议大夫，兄方居宰辅，遂话于兄。时四方皆为豪杰所据，惟广南是嗣薛王知柔为节度使。彦若遂请出广州，昭宗授以节越而去，果免于难。
　　【太平广记】
　　萧思遇，梁武帝从孙，父悫为侯景所杀。思遇以父遭祸，不乐仕进。常慕道异，遇神人，故名思遇，而字望明，言望于神明也。居虎丘东山，性简静，爱琴书。每松风之夜，罢琴长啸，一山栖羽皆惊。常雨中坐石酣歌，忽闻叩柴门者，思遇心疑有异。令侍者遥问，乃应曰：不须问，但言从浣溪来。及侍童开户，见一美女，二青衣童子从之，并仙人之容。思遇以山人见之曰：适闻夫人从浣溪来，雨中道远不知乘何车舆？女曰：妾闻先生心怀异道，简洁为心，亦非车舆，乘风而至。思遇曰：若浣溪来，得非西施乎？女回顾二童，将别，思遇。曰：夫人此去，何时来？乃笑曰：不必兴怀。乃就寝尔。及晓将别，思遇又诘来期，女乃掩涕曰：未敢有期，空劳情意。言讫便乘风而去，须臾不见。惟觉异香满室。时陈文帝天嘉元年二月二日也。
　　豚黍乐神
　　【姬侍类偶】
　　《西京杂记》：戚夫人侍儿贾佩兰，后出为扶风人段儒妻，说在宫内时，尝以弦管歌舞相欢娱。竞为妖服以趣良时，十月十五日共入灵女庙，以豚黍乐神，吹笛击筑，歌上灵之曲。
　　越婢下神
　　【西汉书】
　　《景十三王传》：江都王建淫虐，自知罪多，心内不安。与其后成光共使越婢下神祝诅上，与郎中令等语怨望，汉廷使者即复来覆我，我决不独死。
　　击鼓下神
　　【续后汉书】
　　《董卓传》：李喜鬼道，信巫觋厌胜之术，歌讴击鼓下神，祠祭六丁，常以三牲祠董卓于省门外。
　　冥交于神
　　【杨雄太玄经】
　　天玄交首，初一，冥交于神，齐不以其贞。注一，北方也。冥，暗昧也，亦为鬼神。北方太阴，阴者鬼神之府，蒙性为交，交于鬼神，必以肃敬齐也。
　　搜神
　　【晋书】
　　《干宝传》：干宝尝病，气绝，积日方悟，见鬼神事，遂撰《搜神记》，示刘，曰：卿可谓鬼之董狐。
　　江氏梦神
　　【南史】
　　《齐何胤传》：先是胤疾，妻江氏梦神告曰：汝夫寿尽，既有至德。应获延期，尔当代之。妻觉，说焉，俄得患而卒。胤疾乃瘳。
　　夫妻祝神
　　【金楼子】
　　《杂记上篇》：卫人有夫妻祝神者，使得布百匹。其夫曰：何少邪？妻曰：布若多，子当买妾也。
　　杀人祭神
　　【隋书】
　　流求国斗战杀人，便将所杀人祭其神，或依茂树起小屋，或悬髑髅以为佳人于树上以箭射之，或累石系幡以为神主。禁
　　杀牛祭神
　　【西汉书】
　　第五伦拜会稽太守，俗多淫祠。民常以牛祭神，伦移书属县，晓告百姓巫祝，有依托鬼神，怵怖愚民，皆按论之。有妄屠牛，吏辄行罚，后遂断绝。
　　金铜铸神
</div>
    <div class="pagination">
<a href="永乐大典残卷_page74.html">上一页</a><span>...</span><a href="永乐大典残卷_page70.html">70</a><a href="永乐大典残卷_page71.html">71</a><a href="永乐大典残卷_page72.html">72</a><a href="永乐大典残卷_page73.html">73</a><a href="永乐大典残卷_page74.html">74</a><span class="current-page">75</span><a href="永乐大典残卷_page76.html">76</a><a href="永乐大典残卷_page77.html">77</a><a href="永乐大典残卷_page78.html">78</a><a href="永乐大典残卷_page79.html">79</a><a href="永乐大典残卷_page80.html">80</a><span>...</span><a href="永乐大典残卷_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
