<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 481 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 481 页/共 485 页</h1>
    <div class="content">　　王重荣讨黄巢书檄奏请纷沓神安思敏言趣中理邻藩皆惊
　　文理贵中
　　李徳裕镇浙西刘三复在幕一旦令草谢御书表谓之曰立搆也归创之三复曰文理贵中不贵其速
　　刀笔助恢复
　　王重荣刀笔助恢复之功
　　人文掌宸翰
　　仆射髙贞公节度令狐公以人文掌宸翰国子司业郑公给士河南尹杜公以材华登贵仕继斯躅者不亦盛欤【李文饶集】
　　思毫称是职
　　非天机殊健学源濬发含思而九流委翰挥毫而万象骏奔如庖丁提刀为之满志师文拜瑟效不可穷则不能称是职也【同上】
　　浮华罸掌书
　　文宗谓侍臣曰近日诸侯奏语太浮华有乖典实宜罸掌书以戒其流李石曰古人因事为文今人以文害事
　　材名由是选
　　魏氏以陈琳阮瑀管记室自东汉以后文才髙名之士未有不由于是选其简才之用亦金马石渠之亚【李文饶集】
　　召拜为侍御
　　杜牧擢制科牛僧孺镇扬州辟节度府书记牧供职之外唯以宴逰为事数年召拜为侍御牛僧孺饯之曰以侍御史风槩逺驭固当自极夷涂
　　同退不同进
　　欧阳公初坐论救范公贬三峡元昊反范公起为环度帅辟公掌书记公叹曰吾初坐论范公之事岂以为己利哉同其退不同其进可也于是遂辞不徃【言行録】古今文集
　　杂著
　　徐泗濠三州掌书记防壁记　韩愈
　　书记之任亦难矣元戎整齐三军之事统理所部之甿以镇守邦国賛天子施教化而又外与賔客四邻交其朝觐聘问慰荐祭祀祈祝之文与所部之政下三军之号令升黜凢文辞之事皆出书记非闳辩通敏兼人之才莫宜居之然皆元戎自辟然后命于天子茍其帅之不文则其所辟或不当亦其理宜也南阳公自御史大夫濠夀庐三州观察使授节移镇徐州歴十一年而掌书记凡三人其一曰髙阳许孟容入仕于王朝今为尚书礼部郎中其一曰京兆杜兼今为尚书礼部员外郎观察判官其一曰陇西李博自前乡贡进士授秘书省校书郎今方为之南阳公文章称天下其所辟实所为闳辩通敏兼人之才者也后之人茍未知南阳公之文章吾请观于三君子茍未知三君子之文章吾请观于南阳公可知矣蔚乎其相华炳乎其相辉志同而气合鱼川泳而鸟云飞也愈乐是賔主之相得也故请刻石以记之而陷置于壁间俾来者得以览观焉
　　送杨支使序　　　　　　　韩愈
　　愈在京师时尝闻当今藩翰之賔客惟宣州为多贤与之防者二人陇西李博清河崔羣羣与博之为人吾知之道不行于主人与其处者非其类虽有享之以季氏之富不一日留也以羣愽论之凡在宣州之幕下者虽不尽与之逰皆可信而得其为人矣愈未尝至宣州而乐颂其主人之贤者以其取人信之也今中丞之在朝愈日侍言于门下其来而镇兹土也有问湖南之賔客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之賔客于幕下于是知前之信之也不失矣及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上惠足以存下而又侈之以诗书六艺之学先圣贤之徳音以成其文以辅其质宜乎从事于是府而流声实于天朝也夫乐道人之善以勤其归者乃吾之心也谓我为邑长于斯而媚夫人云者不知言者也工乎诗者歌以系之
　　送邠宁独孤书记赴辟命序　桞子厚
　　仆间嵗骤逰邠壃今戎师杨大夫时为侯奄尽获羣校用笞法棰令不吐强御下莫有逗挠凌暴而犯令者沉断壮勇専志武力出麾下取主公之节钺而代之位鹖冠者仰而荣之今又能旁贵文雅以符召文士之秀者河南独孤宻署为记室俾职文翰翕然致得士之称于谈者之口葢朝廷以勇爵论将帅岂滥也哉独孤生与仲兄寔连举进士并时管记于汉中新平二连帅府俱以笔砚承荷旧徳位未达而荣如贵仕其难乎哉噫自犬戎陷河右逼西鄙积兵偹虞县道告劳内匮中府太仓之蓄仅而获餍投石而贾勇者思所以奋力论者以为天子且复河壖故壃拓逹西戎而宠诸侯之兵则曵裾戎幕之下専弄文墨为壮夫捧腹甚未可也吾子歴览古今之变而通其得失是将植宻画于借筯之宴发羣谋于章奏之笔上为明天子论列熟计而导扬威命然后谈笑樽爼赋从军之乐移书飞文谕告西土刧脇之伍俾其箪食壶浆犒迎王师在吾子而已徃慎辞令使谕蜀之书燕然之文炳烈于汉史真可慕也不然是琐琐者恶足置齿牙间而荣吾子哉
　　律诗
　　送韦书记起安西　　　　　杜甫
　　夫子歘通贵云泥相望悬白头无目在朱绂有哀怜书记赴三防公车留二年欲浮江海客此别忆苍然
　　寄髙书记　　　　　　　　杜甫
　　叹息髙生老新诗日又多美名人不及佳句法如何主将收才子崆峒足凯歌闻君已朱绂且得慰蹉跎
　　送髙书记　　　　　　　　杜甫
　　髙生跨鞍马有似幽并儿借问今何官触热向武威答云徃书记用媿国士知十年出幕府自可持旌麾此行既特逹足以慰所思男儿功名遂正在老大时邉城有余力早寄从军诗
　　送郑书记　　　　　　　　钱起
　　决胜无遗防辞天便请缨出身唯狥死报国且能兵受命麒麟殿参谋骠骑营短箫催别酒斜日驻前旌义勇千夫敌风沙万里行防年丹阙下侯印锡书生
　　赠王管记　　　　　　　　髙适
　　飘飘戎幕下出入关山际转战轻壮心立谈有邉计
　　寄院中诸公　　　　　　　刘长卿
　　陈琳书记好王粲从军乐早晩归汉庭随公上麟阁
　　途中遇刘书记　　　　　　髙适
　　何代无秀士髙门生此才防载困常调一朝时运催白身谒明主待诏登云台
　　送蔡都尉因寄髙书记　　　杜甫
　　云幕随开府春城赴上都因君问消息好在阮元瑜
　　送张支使　　　　　　　　陈后山
　　旷度逢知晩髙士处下难清秋一鹗上拭目万人防
　　寄淮南窦书记　　　　　　陆龟
　　记室千年翰墨孤唯君才力似应徐五丁驱得神功尽二酉捜来秘检疎
　　总诸曹
　　歴代沿革各见后逐官之下
　　羣书要语官惟府掾署列州司【白六帖】郡掾府僚　冗员散职署列六聫　名列府寮职防军事
　　诗句冉冉府中趋
　　古今事实
　　曹事数废
　　陈遵为公府掾吏日出醉归曹事数废西曹以故事论之府曹诣寺舎白遵曰陈卿今日以某事论遵曰满百乃相闻故事满百则斥后满百西曹请斥司徒官优容之
　　号杀公掾
　　晋周振频为三公府辟辟书下公輙亡时人号为杀公掾莫有辟者魏舒杨源为司徒遂辟之竟无他事
　　常为师友
　　汉严诩为頴州守政清简常谓掾吏为师友
　　职徒劳人
　　汉梁竦曰州县之职徒劳人耳
　　蛮府参军
　　郝隆为南蛮参军三月三日作诗曰娵隅濯清池桓公问何物答曰蛮名鱼为娵隅桓公曰何为作蛮语隆曰千里投公始得一蛮府参军何为不作蛮语也
　　假日不休
　　汉薛宣为冯翊贼曹掾张扶至假日独不肯休坐曹治事宣出教曰曹虽有公事家亦望私恩扶慙之
　　号三语掾
　　陈留阮千里有令望太尉王君见而问之曰老庄与圣教同异答曰将无同太尉善其言辟为掾人号三语掾
　　孙楚长揖
　　孙楚字子荆为扬州参军至州长揖刺史石苞曰天子命我参卿军事
　　郄超多髯
　　晋桓温辟王恂为主簿郄超为参军超多须髯恂短小时人语曰髯参军短主簿能令公喜能令公怒
　　稚圭管萧
　　唐张文灌补并州参军时李勣为长史尝叹曰稚圭今之管萧吾所不及
　　杜暹清吏
　　杜暹补婺州参军秩满归吏以纸万畨赆之暹为受百畨众叹曰昔清吏受一大钱何异哉
　　军事伟辩
　　卢承庆为秦州参军入奏军事太宗伟其辩
　　总监当
　　歴代沿革太平兴国三年十月诏诸路转运使副当体量部内监当京朝官内公勤防干显有劳绩者具名闻奏与亲民差遣宋朝哲宗正史职官志监当官掌场务库藏出纳之事其征防场务嵗有定额以登耗为殿最赏罸凡课利所入逐日具数申于州【四朝志】髙宗建炎元年诏诸路州县监当官有阙令漕臣辟奏一次二年诏监当官以二年为任满六考许关陞四年诏繁剧去处止得添差一员乾道六年诏吏部将监当官阙员依条注识字人
　　州粮料院
　　古今事实
　　出纳槩量
　　赵清献公抃字阅道监潭州粮料院出纳不限时日槩量平人便之
　　召试除校理
　　胡宗愈【谥修简】监楚州粮料院伯父宿为枢宻副使出守杭陛辞英宗问之曰子弟谁可继卿者乎宿以宗愈对防曽公亮荐召试学士院除集贤校理
　　钱监
　　歴代沿革宋自开寳平吴之后因其旧制置钱监于畨阳既而江淮荆浙闽广之地皆有监
　　羣书要语管钱官曰圜府之职【文选】涖金冶之别司【胡文恭行成有宗制】防挟铜之令以收七福因采山之法用广五铢【葛源制】司南州寳冶之饶佐县官圜府之用宣劳于外兴利在公
　　诗句未能便乞嵝令官曹似是锡与铜
　　古今事实
　　钟官
　　王莽时主铸钱官曰钟官
　　改用铜钱
　　刘蒙叟掌饶州铸钱监江南旧铸铁钱至是改用铜钱蒙叟在职三年増课十余万
　　古今文集
　　杂著
　　议钱刘巨济见都大坑冶门
　　监仓
　　羣书要语当庾氏之掌【胡文恭行裴士杰制】服劳廪委
　　诗句平分太仓粟尽读邺侯书【陈后山谢监诗】校缗阅帑藏发廪整新箱【髙适赠司仓诗】一官仓庾真堪老坐防松根落断崖【东坡泗州南山监仓萧渊诗】但见东轩堪隠几不知公子是监仓【同上】身到瀛洲湏命好官称庾氏莫言卑【何斯举寄钱伸监仓】岂料多才者空垂不世名闲曹犹得醉薄俸亦胜耕【方于寄普州司仓贾岛诗】
　　古今事实
　　治粟都尉
　　汉韩信为治粟都尉
</div>
    <div class="pagination">
<a href="古今事文类聚_page480.html">上一页</a><span>...</span><a href="古今事文类聚_page476.html">476</a><a href="古今事文类聚_page477.html">477</a><a href="古今事文类聚_page478.html">478</a><a href="古今事文类聚_page479.html">479</a><a href="古今事文类聚_page480.html">480</a><span class="current-page">481</span><a href="古今事文类聚_page482.html">482</a><a href="古今事文类聚_page483.html">483</a><a href="古今事文类聚_page484.html">484</a><a href="古今事文类聚_page485.html">485</a><a href="古今事文类聚_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
