<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 85 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 85 页/共 320 页</h1>
    <div class="content">　　増诗元萨都拉西宫春日与吴锦衣赋曰九重春色金银阙冠带将军尽羽林上苑春莺随栁啭西宫午漏隔花深天开阊阖收金鎻帘巻奎光听玉音白发儒臣卖词赋长门应费万黄金　眀王世贞金吾行赠戴锦衣诗曰金吾缇不可当迥若饥鹘搏大荒碧瓦雕甍战崷屼貂裘玉勒纷辉光但令奚雏翦头至赤手卧夺黄金章人间陆海天茫茫岂无英雄遂俛首戴子不肯夸身强邀我坐我堂中牀葡萄暖发茵陈香羽声春激白帝霜五侯七贵他自足要令名姓登词场呜呼戴子一洗金吾色野人媿杀尚书郎
　　武库令一
　　増唐六典曰武库令两京各一人从六品下【周礼有司甲下大夫司弓矢下大夫司兵中士司戈盾下士并武库之任也汉属执金吾后太仆属官有考工令丞主作兵器弓弩刀铠之属成则付执金吾入武库又云武库令六百石魏晋因之宋尚书库部属官有武库令掌军器齐因之梁卫尉寺统武库署令丞掌甲兵及吉凶仪仗后周依周官隋衞尉寺统武库署令二人皇朝因之后减置一人】丞一人从八品下【汉魏晋时并有武库丞北齐亦同隋有武库丞二人皇朝因之后减置一人】武库令掌蔵天下之兵仗器械辨其名数以僃国用丞为之贰凡军鼓之制有三一曰铜鼓二曰战鼓三曰铙鼓金之制有四一曰錞二曰镯三曰铙四曰铎弓之制有四一曰长弓二曰角弓三曰梢弓四曰格弓弩之制有七一曰擘张弩二曰角弓弩三曰木单弩四曰大木单弩五曰竹竿弩六曰大竹竿弩七曰伏逺弩箭之制有四一曰竹箭二曰木箭三曰兵箭四曰弩箭刀之制有四一曰仪刀二曰鄣刀三曰横刀四曰陌刀枪之制有四一曰漆枪二曰木枪三曰白干枪四曰扑头枪甲之制十有三一曰光明甲二曰光要甲三曰细鳞甲四曰山文甲五曰乌锤甲六曰白布甲七曰皁绢甲八曰布背甲九曰歩兵甲十曰皮甲十有一曰木甲十有二曰鎻子甲十有三曰马甲旗之制三十有二一曰青龙旗二曰白兽旗三曰朱雀旗四曰元武旗五曰黄龙负图旗六曰应龙旗七曰龙马旗八曰玉马旗九曰鳯皇旗十曰鸾旗十一曰鵕防旗十二曰太平旗十三曰麒麟旗十四曰飞麟旗十五曰飞黄旗十六曰駃騠旗十七曰白泽旗十八曰五牛旗十九曰犀牛旗二十曰金牛旗二十一曰兕旗二十二曰三角兽旗二十三曰角端旗二十四曰吉利旗二十五曰騼防旗二十六曰驺牙旗二十七曰黄鹿旗二十八曰白狼旗二十九曰赤熊旗三十曰辟邪旗三十一曰茝文旗三十二曰刃旗袍之制有五一曰青袍二曰绯袍三曰黄袍四曰白袍五曰皁袍器用之制有八一曰大角二曰纛三曰斧钺四曰鐡蒺藜五曰棒六曰钩七曰鐡盂八曰水斗凡诸道行军皆给鼓角三万人已上给大角十四具大鼔二十面二万人已上大角八具大鼓十四面万人已上大角六具大鼓十面万人已下临事量给其镇军则给二分之二凡大驾亲征及大田廵狩以羝羊豭猪雄鸡衅鼓若皇太子亲征及大将军出师则用猳肫凡有赦则先建金鸡兼置鼓于宫城门之右视大理及府县囚徒至则挝其鼓
　　武库令二
　　原主兵器【续汉书百官志曰武库令一人六百石本注曰主兵器丞一人】　职闲无事【汉书杜钦曰为武库令职闲无事钦所好也】　车驾出先驱【汉官仪曰静官令式道秦官也车驾出在前先驱静清所徼以示重慎】　车驾出持麾【后汉书百官志曰武库令右属执金吾本注曰本有式道左右中三人六百石车驾出掌在前清道还持麾至宫门宫门乃开】　金吾属官有武库令【汉书百官公卿表】　铜印墨绶朝服武冠【晋书百官志曰武库令铜印墨绶朝服武冠官品第七月俸二十斛】
　　羽林监一
　　原杜氏通典曰汉武太初元年初置建章营后更名羽林言其为国羽翼如林之盛【顔师古曰如羽之疾如林之多】宣帝令中郎将都尉监羽林谓之羽林中郎将领郎百人谓之羽林郎选陇西汉阳安定北地西河上郡凡六郡良家子便弓马者为之一名岩郎言其御侮岩除之下又置羽林左右监【后汉志曰羽林左监一人主羽林左羽林右监一人主羽林右皆六百石】取从军死事之子孙养之羽林官教以五兵号曰羽林孤儿【五兵谓弓矢殳矛戈】光武中兴以所征伐士劳苦者为之其后复简五营髙手别为左右监羽林父死子继与武贲同所居之署谓之寺【延熙六年减武贲羽林住寺不任事者半俸】二汉并属光禄勲【后汉窦固邓彪并为羽林】魏羽林左右监与汉同【夏侯元为右桓范为左】晋罢羽林中郎将又省一监置一监而已哀帝省宋武帝永嘉初复置江右领营兵江左无复营兵羽林监及虎贲中郎将并铜印墨绶武冠绛朝服其在陛列则鹖尾冠【鹖鸟每鬬死不止】绛纱縠单衣江左不复着鹖冠齐因之后魏有羽林监北齐置监十五人后周有左右羽林率属大司马隋炀帝改左右领军为左右屯衞所领兵为羽林唐贞观十二年于武门置左右屯营以诸卫将军领之其兵名曰飞又于飞中简才力骁防善射者号为百扈从游幸则衣五色袍乘六闲马赐猛兽衣韀龙朔二年改左右屯营为左右羽林军武后临朝永昌元年改百为千天授中改军为卫中宗景龙元年改千为万大将军一人【大足元年左右羽林卫各増置将军一人】所掌与左右衞同将军各三人以副之【领官属并唐置】増续文献通考曰辽南面有左右羽林军设官与千牛同　金无考　明二十二衞中有羽林左卫羽林右衞
　　羽林监二
　　増汉书百官表曰羽林佽飞期门武帝太初元年置名曰建章营后更曰羽林　又曰甘延夀字君况以良家子善射为羽林投石拔距絶于等伦超逾羽林亭楼由是迁为郎　汉杂事曰窦固以羽林监为中郎将征西寇还中郎印绶复为羽林监　梁冀别传曰冀妻孙夀从弟安以童防拜黄门侍郎羽林监　魏略曰夏侯太初弱冠为黄门侍郎尝进见与皇后弟毛曽并坐耻之不恱形于色明帝恨之羽林监　邺侯家传曰元宗以左右神武军与龙武羽林僃六军之数　玉海曰宋咸平五年加楚王元佐左羽林上将军
　　羽林监三
　　原次期门　主车【汉书百官公卿表曰羽林掌送从次期门秩比二千石　汉旧仪曰孝武太初初置羽林象天有羽林星主车】　冠加鹖毛　位比大夫【续汉书百官志曰光武左右监皆冠鹖毛谓如双鹖武于文官　又曰光武置左右监秩皆六百石位比大夫】　増文帝礼遇　宗褒羙【册府元曰后周陆逞起家羽林监文帝内亲信时辈皆以骁勇自逹唯逞独兼文雅帝由此加礼遇焉　又曰唐张守珪每战皆防斩契丹首领克特汗首于东都明年守珪献防防借田礼毕酺宴宗赋诗以褒羙之拜守珪为右羽林大将军】　职总亲军位掌禁兵【又曰唐李徳宪宗元和中为羽林将军有名马穆宗在东宫令近侍讽徳献之徳以职总亲军不敢从　又曰唐李多祚骁勇善射意气感激少以军功位右羽林将军前后掌禁兵北门宿卫二十余年】　破永宁县　攻廻雒城【又曰唐衞伯玉为员外诸衞将军肃宗即位兴兵靖难伯玉激愤思立功名自安西归长安初为神策军兵马使出镇陕州行营以功累右羽林军大将军　又曰辛威为羽林监从太祖迎魏孝武因攻廻雒城功居最】　击破党项　袭至青海【又曰唐李晟为左羽林将军代宗广徳初凤翔节度使孙志直署晟总游兵击破党项羌髙玉等以功授特进试光禄卿　又曰唐王君防为河西陇右节度使右羽林军将军判凉州都督事开元十六年冬吐蕃大将悉诺逻率众入宼大斗谷又移攻甘州君防袭至青海俘获甚众羽林大将军仍判凉州都督元宗尝于广逹楼引君防及妻夏氏设宴赐以金帛】　队伍严整　词气感动【又曰唐长孙全绪为右羽林大将军吐蕃犯长安旣平中书令郭子仪率六军将士自商州旋师长安命全绪为前锋全绪旣进队伍整齐京城士庶迎拜欢呼　又曰唐李多祚为右羽林将军张柬之将诛张易之兄弟谓多祚曰将军在北门几年曰三十年柬之曰将军贵宠当代位极武臣非大帝之恩乎多祚泣曰常感大帝之恩死而不忘柬之曰将军旣感大帝殊泽今大帝之子见在东宫逆竖擅权朝夕危逼宗社之重在于将军诚能报恩正属今日多祚曰茍縁王室惟公所使不顾妻子性命词气感动遂与柬之等诛易之兄弟】　原曹褒差序礼乐　桓范典集皇览【魏略汉名臣奏曹褒上疏曰王者莫不制礼作乐诏褒即差序礼乐擢褒羽林左　桓范为羽林左监以有文学与黄象等典集皇覧】
　　羽林监四
　　増诗唐李白送羽林陶将军诗曰将军出使拥楼船江上旌旗拂紫烟万里横戈探虎穴三杯拔剑舞龙泉莫道词人无胆气临行相赠绕朝鞭　岑参送羽林长孙将军赴歙州诗曰剖竹向江濆能名计日闻隼旂新刺史虎剑旧将军驿舫宿湖月州城浸海云青门酒楼上欲别醉醺醺　曹唐送羽林贾中丞诗曰四十年前百战身曽驱虎队绕邉尘风悲鼓角榆闗暮日落旌旗陇草春铁马惯牵邀上客金鱼多解乞佳人中别有安邉计谁采髭似白银　李郢赠羽林将军诗曰虬防顦顇羽林郎曽入甘泉侍玉皇雕没夜云知御苑马随仙仗识天香五湖归去孤舟月六国平来两鬓霜惟有桓伊江上笛卧吹三弄送残阳　朱庆余赠羽林郎诗曰紫防年少奉恩初直阁将军尽不如酒后引兵围百草风前驻斾领邉书宅将公主同时赐官与中郎共日除大笑鲁儒年四十腰间犹未识金鱼　僧无可寄羽林卢大夫诗曰将军直禁闱绣服耀金羁羽卫九天静英豪四塞知望云回朔雁隔水射宫麋旧国无归思秋堂梦战时门风荀氏敌剑艺霍家推计日旌旄下萧萧万马随
　　増制唐苏颋授周仁轨左羽林大将军制曰周礼命卿六师成务汉图拜将三杰推才具官周仁轨执心刚强临事果卫青奉法必让其功师丹守正毎闻其直羽翼任隆爪牙寄重宜光絶席用应题坐　白居易授王士则右羽林大将军制曰羽林所设上法星文军卫之中号为雄重称兹任不易其人具官王士则勲戚之家义方之子发身学剑余力知书早践班荣累参环列职近而身弥检慎任久而心益恭勤况一僃禁卫四为偏将滞于久次宜有超迁俾领上将仍升右广统良家之竒士训期门之材官宠任不轻无堕于事　苏颋授杨敬述右羽林将军制曰瞻彼元阙卫于丹禁命将择人制军为旅具官杨敬述心坚鐡石器蕴珪璋以俊颖之才有温谦之美附枝中叶则艺极于雕弓咀实含英则词殚于防札自五营髙选千庐入侍忠而作训勤以宣威俾宠谁何正其名秩　白居易授王辅元左羽林衞将军知军事制曰国家设十二衞犹汉之有南北军而左右羽林尤称亲重自诸衞而移领者谓之美具官王辅元生勲阀之家通吏理之事佐戎临郡率着能名可以掌钩陈而护建章僃警廵而严羽卫大将军事假而行之宜励初终副兹宠任
　　龙武军一
　　原杜氏通典曰唐初有禁兵号为百属羽林永昌元年改羽林百为千景龙元年改千为万仍分为左右营开元二十六年析羽林军为左右龙武军以左右万营焉官属并唐置至徳中分置左右神武军各置官属如羽林之制　増唐官志曰左右龙武军大将军各一人统军各一人将军三人掌同羽林　玉海曰宋龙武军掌郊祀朝会仪仗判司官一人以判金吾街仗将军兼领自左右衞以下官名存而事废太祖太宗朝以处将帅后多以皇族为之　续文献通考曰辽南面有左右龙虎军设官同羽林军　金制无考元有龙翊侍衞亲军都指挥使司　李邺侯家传国初太原从义之师愿留宿衞为心膂不归者六万于渭北白渠之下七县絶户膏腴之地分给义师家为永业于县下置太原田以居其父兄子弟于龙首监置营以处髙祖起第于监内谓之元从禁军义宁元年初下京城为右骁衞将军主之贞观初以尉迟敬徳权领后二年复入领焉累转右卫大将军主禁旅凡二十年太宗乃以元从军为龙武分为左右置将数员分掌之初髙祖好畋猎于元从拣善射者百人分两番于北门长上从猎谓之百太宗时亦然衣以五色赏赐优厚髙宗时渐众改为千于北门别置营垒犹统龙武军武太后朝召入转多改为万而名羽林军分左右置将军员如龙武羽林盛而龙武衰元宗幸蜀六军扈从者千人而已肃宗赴灵武不满百人及收复京师龙武等六军之士存而复上者共不满万　又曰自肃宗以后北军増置威武长兴等军名多而废置不一惟羽林神武龙武神策神威最盛总曰左右十军又曰北军亦从卫兵中选用其法创于太宗之飞其后羽林龙武神策神威之类皆北军也
　　龙武军二
　　増册府元曰王汉璋为右龙武将军显徳五年正月从征淮南收下海州诏以汉璋为海州刺史　又李甚为右龙武大将军甚西平王晟之子以功勲家累官至库使　又李观贞元初为右龙武将军四镇北庭行营副元师李晟表为泾原节度使吐蕃深畏之　又令狐建为左龙武军使建中四年泾原兵反徳宗自出苑便门建方教射于军中遂以四百人随驾帝令建为后殿又李观为右龙武大将军建中四年泾帅叛观时为
　　帝直领卫兵千余人扈从奉天诏都廵警训练诸将戍卒三数日间加召五千余兵列之通衢整肃鼙鼓城内因之増气帝倚頼之赐封二百户　又龙武大将军夏鲁竒擒梁将王彦章以献帝壮之赏绢一千匹
　　増制唐薛珪授齐遵等左龙武将军制曰具官齐遵等官之设所以毓材劝能也茍不当其选安以假吾所器而滞尔来者今命尔等为左右龙武将军所以昭勲庸之嗣而用其无瑕者也各旌勤瘁且振淹滞并升环卫之严俱委腹心之寄勉务进脩以图光大
　　羽林中郎将一
　　原主羽林　掌宿卫【续汉书百官志云羽林中郎将比二千石主羽林郎无员掌宿卫侍从】　还宿殿陛　御侮严除【绩汉书百官志云羽林郎从游猎还宿殿陛岩下室中故号岩郎或説为岩郎取其岩属素整也　下详羽林监一】
　　羽林中郎将二
　　増吕罗汉破贼【册府元曰吕罗汉为羽林中郎上邽休官吕丰屠各王飞鹿等八千余家据险为逆诏罗汉与司马楚之驾前招慰降者九千余户比至盱眙频破贼军擒其将顾俨李观之等以功羽林中郎幢将加建威将军】　长孙陈击贼【册府元曰长孙陈为羽林郎征和龙贼自西门出将入犯陈击退之追斩至其城下以功赐爵五等男又从征凉州为都督将领大官殿中给事中进号为子】原材官自给鞍马【汉羽林材官取三辅良家之子自给鞍马】　射絶于
　　等伦【详羽林监二】
　　谒者仆射一
　　原置七十人　秩四百石【汉书百官公卿表曰武帝太初元年置谒者仆射七十人秩六百石　汉官仪曰谒者三十人秩四百石掌报章奏事及丧吊祭享】　因言便宜　访以邉事【汉书曰张释之字季时中郎将袁盎知其贤请徙释之补谒者释之旣朝毕因前言便宜事文帝称善拜释之为谒者仆射从行上登虎圈问上林尉禽兽簿十余问尉左右视不能对虎圈啬夫从旁代尉口对响应无穷文帝诏释之拜啬夫为上林令释之前曰夫绛侯周勃东阳侯张相如称为长者此两人言事曽不能出口岂效此啬夫喋喋利口防给哉且秦以任刀笔之吏天下土崩今陛下以啬夫口辨而超迁之臣恐天下随风而靡争口辨无其实文帝曰善乃止诏释之骖乗徐行　续汉书曰耿秉字伯初拜谒者仆射每公卿会议常引秉上殿访以邉事】　耿秉上方略　季眀有髙才【又曰永平中召耿秉诣省闼问前后所上便宜方略　张显片言曰谒者仆射季明清逹有髙才多识前代格言为扬雄司马之俦也】　视河内失火　求天下遗书【汉书曰汲黯为谒者时河内失火烧千余家上使黯往视之还报曰家人失火屋比延烧不足忧臣过河内贫人伤水旱万余家或父子相食臣谨以便宜持节发河内仓粟以赈贫民请归节伏矫制罪上贤而释之　又曰成帝河平三年谒者陈农使使求遗书于天下按师古注曰言令陈农为使而使之求遗书也】　江充使匈奴　终军行郡国【又曰江充拜谒者使匈奴始充自请使匈奴诏问其状充对曰因变制宜以敌为师事不可预图　又曰终军字子云为谒者使行郡国建节东出闗闗吏识之曰此使者乃前弃繻生也军行郡国所见便宜以闻还奏事上甚悦】　掌朝觐威仪　领台内禁令【晋百官表注曰谒者仆射一人秦官掌朝觐威仪　又曰诏谒者问免卿校以上官监祠请雨及丧吊祭髙功者兼台内禁令】　主父偃所言九事　宋叔平奏罢九卿【主父偃元光元年西入闗上书阙下朝奏暮召入见所言九事其八事为律令一事谏伐匈奴尊立卫皇后及发燕王定国阴事偃有功焉大臣皆畏其口赂遗累千金　谢承后汉书曰宋度字叔平除谒者以诏书赐降俟朝口门门开度顿首让胡掾赐毕奏罢大鸿胪京师称曰宋叔平一史奏罢九卿】
　　谒者仆射二
　　原古重武事【应劭汉官仪曰谒者仆射秦官也古重武事是故设主射以督之】　尧之尊官【汉官仪明帝诏曰谒者乃尧之尊官所以试舜宾于四门】　持匕首剑【又曰昔燕太子使荆轲劫始皇变起两楹之间其后谒者持匕首刺腋髙祖偃武行文故易之以板】　冠髙山冠【胡广汉官仪曰秦灭齐以其君冠赐近臣今谒者仆射所冠髙山冠是也】　出则奉引【续汉书百官志曰谒者仆射为天子出则奉引也】　朝则傧赞【晋百官表注曰谒者十人掌捧诏书朝防则傧赞】　大声者补之【汉官旧仪曰谒者缺选郎中美睂大声者以补之】　威容者为之【晋百官表注曰汉皆用孝亷年五十威容严恪能傧赞者为之】　因流水为排【魏志曰韩暨为谒者旧时冶作马排每一熟石用马百匹更作人排又费功力暨乃因长流为水排年计其利益三倍于前在职七年器用充实】　上直持赤帻【益部耆旧传曰何汝字景伯为谒者上直令持赤帻百僚不觧至晡日果食也】　次倩魁岸武帝异之【汉书曰江充字次倩为人魁岸容貌甚壮帝望见异之谓左右曰燕赵固多竒士既至前问以当世政事上悦之遂拜为谒者】　孟孙瓌玮和帝伟之【华峤汉书曰何熙字孟孙身长八尺五寸体貌瓌玮与人絶异和帝时拜谒者为威容赞拜殿中音动左右帝伟之】








　　御定渊鉴函卷一百五
　　钦定四库全书
　　御定渊鉴类函卷一百六
　　设官部四十六【五官中郞将　三署郞官虎贲中郞将　中郞将　四中郞将郎中　冗从仆射　行人司　奉朝请驸马都尉　奉车都尉　诸都尉　都防】五官左右中郞将一
　　原杜氏通典曰五官左右中郞将皆秦官汉因之并领三署郞从后汉之制郡国举孝廉以补之三署郞年五十以上属五官【后汉黄琬字子琰为五官中郞将时陈蕃为光禄勲深相敬待每与议事旧制光禄举三署郞以功髙久次才徳尤异者为茂才四行时权富子弟多以人事得举而贫约守志者见遗京师謡曰欲得不能光禄茂才于是蕃琬同心显用志士故蕃琬皆为权富郞所中伤也】其次分属左右署左右郞将各领左右署郞二署皆有中郞侍郞郞中并属光禄勲魏无三署郞犹置左右中郞将晋武帝省左右中郞将官宋孝武大明中复置银章靑绶武冠绛朝服佩水苍玉齐左右中郞将属西省梁代并分司丹禁今中郞将四十四员郞将六十四员各附诸军诸衞篇唐亦置诸衞中郞将永徽三年八月避太子名改
　　中郞为旅贲郞将又改为翊军郞将寻复旧名　増应劭汉官仪曰五官中郞将秦官也秩比二千石三署郞属焉　汉旧仪曰左中郞将秩比二千石主谒者　宋制见左右衞将军等篇中金章宗时伐宋置武臣九阶中有殄宼中郎将　元明无
　　五官左右中郞将二
　　增太平御览曰郎将星若今之左右郎将也故星赞曰郞将一星主阅具为武备　续汉书曰杨乗字叔节以尚书侍讲蔡邕字伯喈以侍中为左右中郞　后汉书樊英字季齐顺帝备礼征拜五官中郞将数月以病逊位归　魏武令曰告子文沙等悉为侯而子桓独不封而为五官郞将此是太子可知矣　册府元曰裴侠魏孝武时为右中郞将及帝西迁侠将行而妻子犹在东郡荥阳郑伟谓侠曰天下未定何如东就妻子侠曰旣食人禄宁以妻子易图也遂从入闗
　　五官左右中郞将三
　　原皆主宿衞　出充车【汉官仪曰凡郞官皆主更直执防宿衞　环济书曰五官中郞将主宿衞殿门出充车】　明习故事　专掌难问【续汉书曰张纯字伯仁迁五官中郞将纯在朝歴世明习故事建武初旧章多阙每有疑议辄以访纯自郊庙冠婚防祀礼仪多所正定帝甚重之　东观汉记曰魏应字君伯拜五官中郞将诸儒于白虎观讲论五经同异使应专掌难问】征武陵蛮　击颍川贼【又曰臧宫以城门校尉转左中郞将征武陵蛮　续汉书曰皇甫嵩为左中郞将持节与右中郞将朱儁共发五校三河士及募精勇四万余人嵩儁各统一军共讨颍川黄巾贼有大功】　增甚得众情　数进忠谏【册府元曰皇甫嵩为右中郞将平黄巾防士卒甚得众情　续汉书曰承宫迁左中郞将数进忠谏论议守正不希世偶朝臣惮其节】　原单于闻承宫求见　孙权嘉宗预抗直【后汉书曰承宫字少子迁左中郞将名播匈奴时北单于遣使求得见宫显宗敕自整饰宫对曰彞翟名非识实者也臣状丑不可以示远宜选有威容者帝以大鸿胪魏应代之　蜀志曰宗预为右中郞将使呉孙权问预曰东之与西譬犹一家而闻西更增白帝之守何也预对曰臣以为东益巴丘之戍西增白帝之守皆事势宜然俱不足相问也权大笑嘉其抗直甚爱待之】　江革恩宠莫与为比　臧宫质朴故常见用【汉记曰江革拜五官中郞将每朝防帝常使虎贲扶侍进乃拜恒目礼焉时有疾不防辄敕太官送醪膳恩宠莫与为比于是京师贵戚衞尉马廖侍中窦宪慕其行各奉书致礼革无所报受帝闻而益善之　后汉书曰臧宫字君公转左中郞将武溪贼至江陵降之凡将兵二十余年以谨信质朴故常见任用】　辛庆忌以光禄大夫转　段防宗以金城太守迁【汉书曰辛庆忌以光禄大夫迁左曹中郞将　又曰段防宗以金城太守迁左曹中郞将光禄大夫使安辑乌孙防宗还奏事公卿议防宗权得便宜以轻兵深入乌孙即诛番兵宣明国威宜加重赏天子赐防宗爵闗内侯黄金百斤是时小昆弥继父卑爰疐拥众欲害昆弥汉复遣防宗使安辑与都防孙建并力】
　　五官左右中郞将四
　　原主左署郞【续汉书百官志曰左中郞将比二千石主左署郞属官有中郞侍郞郎中皆无员】主右署郞【又曰右中郞将比二千石主右署郞属官有中郞侍郞郞中皆无员】　备礼
　　征拜【顺帝时备礼征拜樊英为五官中郞将按后汉书樊英传云天子为英设坛席令公车令导尚书奉引赐几杖待以师傅之礼延问得失英不敢辞乃拜五官中郞将】　劳以手书【东观汉记曰马严字威卿为五官中郞将边境有事辄下严处便宜上时初立汲汲欲知下情引纳敕严有所闻见辄言帝令诸上便宜封表遣子以往都使诣省门上自劳以手书】　増爵临淄侯【册府元曰蔡敬邕为左中郞将时随中山王英南讨以功赐爵临淄侯】　封西乡侯【又曰朱儁为右中郞将讨颍川汝南陈国诸贼悉皆破平之以功进西乡侯】　章帝甚重之【又曰魏应为五官中郎将经明行修章帝甚重之数令进见论难于前特受赏赐】　世祖甚嘉之【又曰周山图为左中郞将时沈攸之事起世祖为西讨都督启山图为军副世祖留据盆城众议盆城小不如还都山图曰今据中流为四方势援大众致力川岳可为城隍小城不足难也世祖委山图以处分事旬日皆办世祖甚嘉羙之】原置官属副丞相【魏志曰建安十六年天子命魏公子丕为五官中郞将置官属副丞相】
　　三署郞官一
　　原杜氏通典曰汉中郞将分掌三署郞有议郞中郞【皆比六百石】侍郞【比四百石】郞中【比三百石】凡四等皆秦官无员多至千人【灵帝时三署郞吏二千余人】皆掌门户出充车【其散郞谓之外郞】故卿校尉牧守待价于此公车特征贤良方正敦朴有道髙节公府掾曹试博士者亦充兹位其下第白衣试博士者皆拜郞中中郞有五官左右三将【谓五官中郞将左右郞将】郞中有车戸三将【如淳曰主车曰车郞主戸衞曰戸郞汉旧仪曰郞中令主郞中左右车将主左右车郞左右户将主左右户郞】凡郞官皆主更直执防宿衞诸殿门唯议郞不在直中【汉仪曰三署郞见光禄勲执板拜见五官左右郞将执板不拜于三公诸卿无敬】郞官故事令出钱市财用给文书乃得出时号曰山郞【谓以赀财为郞山者财用之所出故取名】或至岁不得休沐其豪富郞日出游戏或行钱得善部货赂流行转相仿效杨恽【字子幼】为中郞将罢山郞其疾病休沐皆以法令有过奏免荐举其髙第有行能者多至郡守九卿三署化之莫不自励宫殿之内翕然同声其后遂以为常【后汉和帝永元元年初令郞官诏除者得占丞尉以比秩为真】凡三署郞官二汉并属光禄三署郞有行应四科者岁举茂才二人四行二人【后汉范滂字孟傅举孝防光禄四行时冀州饥荒盗贼羣起乃以滂为清诏使以按察之滂登车揽辔慨然有澄清天下之志及到州境守令有汚者望风觧印绶而去其所举奏莫不厌塞众议】又上廉吏六人为长理剧随缺多少万户以上为剧县其缺少者不公府亦然故明帝时馆陶公主为子求郞帝不许赐钱十万曰夫郞官上应列宿出宰百里茍非其人人受其殃【后汉桓灵间三署见郞七百余人而郡国计吏多留拜为郞太尉杨秉上防谏曰先王建国顺天置官太防积星名为郞位入奉宿卫出牧百姓云云案自近代皆谓郞官上应列宿出宰百里为尚书郞故事凡夫天文有武贲郞位等星皆在太征帝座之后为翊衞之象则应劭杨秉所言三署郞是也而世人谓之尚书郞则误矣征其失也盖自梁陶藻职官要录以汉三署郞故事通为尚书郞循名失实疑误后代】旧有郎中将右光武中兴悉省【汉袁盎卜式张骞并为中郞韩信主父偃并为郞中后汉明帝性褊察尝以事怒郞药崧崧走入牀下上将杖撞崧崧曰天子穆穆诸侯皇皇未闻人君自起撞郞上乃舍之又班固二代位不过郞又陈蕃谏灵帝曰昔明帝公主为子求郞赐钱十万今陛下除拜郞吏无有休已以一郞比一把菜耳】晋议郞迁为太守【山公启事曰议郞许允宜参充广汉太守】亦有郞中等官其后虽有中郞将等官而无三署郞矣
　　三署郞官二
　　增汉书曰冯奉世为郞年四十余乃学春秋读兵书前将军韩增奏为军司空令　又曰刘向年十二以父德任为辇郞旣冠以行修饬擢为谏大夫　后汉书曰张酺永平九年显宗为四姓小侯开学于南宫置五经师酺以尚书教授数讲于御前以论难当意除为郞赐车马衣裳　陈蕃传曰蕃拜尚书时诏下州郡一切皆得举孝廉茂才蕃上防駮之曰三署郞吏二千余人三府掾属过限未除但当择善而授之简恶而去之岂烦一切之诏以长请属之路乎以此忤左右出为豫章太守
　　三署郞官三
　　增使赋平乐　给札兰台【汉书曰枚臯上书北阙自陈枚乗之子上得之大喜召入见待诏臯因赋殿中诏使赋平乐馆善之拜为郞　后汉书曰贾逵俶傥有大节尤明左氏传国语为之觧诂五十一篇永平中上防献之显宗重其书写藏秘馆时有神雀集宫殿官府帝勅兰台给笔札使作神雀颂拜为郞与班固并校秘书应对左右】　送大宛　募使月氐【汉书曰冯奉世以良家子为郞乌孙大有击匈奴之功而西域诸国新辑汉方善遇欲以安之可使外国者以衞使持节送大宛诸国客　又曰张骞建元中以郞应募使月氐匈奴得之留骞十余岁予妻有子然骞持汉节不失】数出西域　还到兹【又曰郑吉以卒伍从军数出西域由是为郞为人彊执习外国事　又曰傅介子元凤中以骏马监使大宛还到兹兹言匈奴使从乌孙还在此介子因率其吏士共诛匈奴使者还奏事诏拜介子为中郞】　溃围陷阵　鋭精覃思【又曰赵充国以假司马从贰师将军击匈奴大为所围汉军乏食数日充国乃与壮士百余人溃围陷阵身被二十余创诏征充国诣行在所武帝亲见视其创嗟叹之拜为中郞　后汉书曰陈元习左氏春秋鋭精覃思至不与乡里通以父任为郞建武初元与桓谭杜林郑兴俱为学者所宗】　格杀猛兽　超逾亭楼【汉书曰李广为郞常侍数从射猎格杀猛兽文帝曰惜广不逢时令当髙祖世万户侯岂足道哉　又曰甘延寿少以良家子善射为羽林投石防距絶于等伦尝超逾羽林亭楼由是迁为郞】　应对莫穷体貌甚丽【又曰东方朔与幸倡郭舍人相难问应声辄对变诈锋出莫能穷者左右大惊上】
　　【以朔为常侍郞遂得爱幸　又曰车千秋为髙寝郞长八尺余体貎甚丽】　安世精力　樊梵重慎【又曰张安世少以父任为郞用善书给事尚书精力于职休沐未尝出　后汉书曰樊梵为郞二十余年三署服其重慎】　寛饶对策　耿秉言兵【汉书曰盖寛饶以孝防为郞举方正对策髙第迁谏大夫　后汉书曰耿秉能説司马兵法以父任为郞数上言兵事显宗然其言】
　　三署郞官四
　　增与方进交【汉书曰何武以射防甲科为郞与翟方进交志相友光禄勲举四行迁为鄠令】与刘歆并【又曰杨雄奏羽猎赋除为郞给事黄门与王莾刘歆并】　释之以赀为郞【又曰张释之与兄仲同居以赀为郞事文帝十年不得调释之曰久宦减仲之产欲免归中郞将袁盎知其贤乃请徙释之补谒者】　相如以赀为郞【又曰司马相如少时好读书学击剑以赀为郞事景帝为武常侍为郞数岁上遣相如责唐等因谕告巴蜀民】
　　虎贲中郞将一
　　原杜氏通典曰周官有虎贲氏掌领虎士八百人军旅会同君宿于外则守王闲【闲梐枑行马也梐音陛枑音防】汉武帝建元三年初置期门比郞中盖以微行出游材力之士执兵从送期之诸门故名期门无员多至千人平帝元始元年更名虎贲郞置中郞将领之故有虎贲中郞将主虎贲宿衞冠插两鹖尾【后汉崔钧为虎贲中郞将服武弁戴鹖尾】纱縠单衣虎文锦袴余郞亦然凡有虎贲中郞将虎贲侍郞虎贲郞中节从虎贲皆父死子继若死王事亦如之前贤亦多为者【后汉马援孔融并为虎贲中郞将迁尚书魏桓阶字伯储为虎贲中郞将迁尚书典】唐无　増续汉书曰虎贲中郞将秩比二千石虎贲中郞比六百石虎贲侍郞比四百石虎贲郞中比三百石虎贲比二百石皆无员数直宿衞侍从虎贲武皆鹖冠虎文单衣
　　虎贲中郞将二
　　增尚书牧誓曰戎车三百两虎贲三千人与纣战于牧野作牧誓　周书曰古有虎贲士千人以牛投牛以马投马以车捧车　东观汉记曰马援从陇西太守迁虎贲中郞将　又曰马后不以私家干朝廷兄马防为虎贲中郞将讫永平世不转　又曰太后姊子夏寿等私呼虎贲张鸣与敖戏争鬭上特诏曰尔虎贲将军家国厚恩位在中臣宿衞禁门当进人不避仇雠举罚不避亲戚今者久于殿中交通轻薄畏懦恣縦此皆生于不学之门所致也　又曰马廖任隗皆从羽林监迁虎贲中郞将　汉名臣奏曰丞相薛宣奏汉兴以来深考古义推万变之备于是制宣室出入之义正轻重之罚故司马殿省阙至五六里周衞击刁斗防未然也陛下圣德纯备海内晏然此国家之明制必前后备虎贲　后魏书曰韩茂膂力絶人尤善射太宗曾亲征丁零翟猛茂为将军执幢时大风诸军旗旌皆偃仆于地茂马上将幢初不倾倒太宗异而问之寻征诣行在所试以射深竒之以茂为虎贲中郞将　九州春秋曰袁术为虎贲中郞将张让杀何进术斫閤起火
　　虎贲中郞将三
　　原冠鹖尾　服虎文【汉官仪曰虎贲中郞将戴鹖冠鹖鸷鸟之中果劲者毎有攫撮应摧碎鬪不死不止尾上党所贡也汉官典职云虎贲郞戴毛鹖也　续汉书百官志曰虎贲服虎文章服襄邑岁献织成虎文】　马防不迁　潘岳寓直【马防事见上虎贲中郞将二　文曰潘岳秋兴赋云余春秋三十有二始见二毛以太尉兼虎贲中郞将典农中郞将寓直散之省】　增董允解　陈棱开雾【册府元曰蜀董允为侍中领虎贲中郞将统宿衞允常与胡济等共期游宴严驾已办而郞中董恢诣允脩敬恢年少官微见允停出逡廵求去允不许曰本所以出者欲与同好游谈也今君已自屈方展阔积舍此之谈就彼之宴非所谓也乃命解其守正下士凡此也　又曰陈棱为虎贲郞将发东阳兵击琉球国其日雾雨晦暝将士皆惧棱刑白马以祭海神旣而开雾】　原主宿衞属官　掌军旅会同【续汉书百官志曰虎贲中郞将比二千石主虎贲宿衞属官有左右仆射左右陛长各一人仆射主虎贲郞习射陛长主直虎贲朝会在殿中皆无员掌宿衞侍从自节从虎贲乆者转迁才能差高至中郞　周礼曰虎贲氏掌先后王而趋以卒伍军旅会同亦如之舍则守王闲王在国则守王宫国有大故则守王门适四方使则从士大夫】　增光武叹何汤太武壮韩茂【册府元曰后汉何汤为虎贲中郞将光武尝叹曰赳赳武夫公侯干城何汤之谓也　又曰北魏韩茂为虎贲中郞将从征统万大破之及从平平凉茂所冲莫不应而殪由是太武壮之】原孔融三日而迁　张纯一日数见【续汉书曰孔融拜北军中在】
　　【职三日而迁虎贲中郞将会董卓废立融毎因对答辄有匡正之言以仵卓旨转为议郞时黄巾防数州而北海最为贼冲卓乃讽三府同举融为北海相融负其高气志在靖难而才踈意广迄无成功　又曰张纯兼虎贲中郞将一日至数见持重慎密时上封事削去草清廉自守】
　　虎贲中郞将四
　　原奉书四方【周礼曰若道路不通有征事则奉书以使于四方】　如虎奔走【汉官仪虎贲中郞将古官也尚书称武王虎贲八百人会受于牧野言其猛恣如虎之奔走古有勇士孟贲故曰虎贲盖依此是已】　增毎有战功【册府元曰北齐莫多娄贷文为武贲中郎将从神武击尔朱兆于广阿有功时汾州多边宼髙祖往讨之以贷文为前锋遇敌毎有战功】　所向皆破【又曰斛斯万善为武贲郞将突厥始毕之围鴈门也万善奋勇击之所向皆破毎敌至必出以当其锋】　闲于进对【又曰后汉马援常受齐诗师事颍川满昌后为虎贲中郞将援闲于进对尤善述前世行事毎言及三辅长者下至闾里少年事皆可观听】　辞气抑扬【又曰阎毗领武贲郞将典宿衞隋军围辽东城令毗诣城下宣谕贼弓弩乱发矢中所乗马毗顔色不变辞气抑扬事卒而去】　请击乌桓【又曰后汉马援为虎贲中郞将击交趾征侧军还谓平陵人孟冀曰方今匈奴乌桓尚扰北边欲自请击之男儿要当死于边野以马革褁尸还葬耳何能卧牀上在儿女手中耶会匈奴乌桓宼扶风援因请行乃许之】　分击琉球【又曰陈棱为武贲郞将与朝议大夫张镇周发东阳兵万余人自义安泛海击琉球国分为五军趋其都邑其王浊剌兜率其众逆拒棱遣镇周为先锋击破之】　为逐贼将军【又曰张赦提为虎贲郞京畿盗魁自称虎子豹子以赦提为逐贼将军未防获虎子豹子及其党与尽送京师自是淸净】
　　原箴汉崔骃虎贲中郞将箴曰赫矣帝臣爰奋厥武桓桓征夫矫矫其旅王师是成戎事是御惟鸟之鹖惟霆之发出翼王路入司阶闼功惩闲邪忧其萌蘖
　　中郞将一【杂中郞将附】
　　增文献通考曰使匈奴中郞将【后汉主防南单于以张奂为之后魏天兴四年罢】平越中郞将【晋武置理广州主防南越】司金中郞将【赵王循为之】武衞中郞将【魏以许禇为之】唐无　匈奴中郞将　续汉书曰张奂字然明与叚纪明皇甫威明号凉州三明并为匈奴中郎将　魏畧曰河北始开冶以王修为司金中郎将修奏记曰修闻枳棘之林无柱梁之质涓流之水无洪波之势是以在职七年忠谨不昭于时功业不见于事力少任重不堪为惧　魏志曰任峻字伯远为典农中郎将数年所在积粟廪仓皆盈　又曰毌丘俭字仲恭河东闻喜人为洛阳典农时取农民以治宫室俭上防曰臣愚以为天下所急除者二贼所急务者衣食诚使二贼不灭士民饥冻虽崇羙宫室犹无益也　魏略曰上以农殖大事将典农以徐邈为颍川典农中郎将所在著称　魏志曰许褚字仲康太祖与遂超等单马会语左右皆不得从唯将褚超负其力阴欲突太祖素闻禇勇疑从是禇乃问太祖曰公有虎侯者安在太祖顾指禇禇瞠目盼之超不敢动乃各罢后数日会战大破超等禇身斩首级迁武衞中郎将武衞之号自此始也　后汉书袁绍传曰魏郡兵反贼有陶升者自号平汉将军独反诸贼将部众逾西城入闭府门具车重载绍家及诸衣冠在州内身自扞衞送到斥丘绍还因屯斥丘以陶升为建义中郎将　汉书曰武帝拜张骞为中郎将使西域　又曰宣帝即位诏曰朕微眇时故掖庭令张贺辅导朕躬贺有孤孙霸七岁拜为中郎将东观汉记曰更始入长安多用羣小时人为之语曰灶下养中郎将　后汉书曰董卓以吕布为都尉誓为父子甚爱信之迁至中郞将卓自知凶恣毎懐猜畏常以布自衞小失卓意防手防掷之布拳防得免而改容顿谢卓意亦解布由是郄怨于卓　蜀志曰霍峻字仲邈南郡枝江人也兄笃于乡里合部曲数百人笃卒荆州牧刘表令峻摄其众表卒峻率众归先主先主以峻为中郎将　又曰刘焉江夏人少在州郡以宗室拜中郎将又曰张飞字翼德涿州人也少与关羽俱事先主羽年长数岁兄事之先主从曹公破吕布还许昌曹公拜羽飞为中郎将
　　中郞将二
　　原纳叛　迎单于【续汉书曰皇甫规以西之叛为中郎将讨纳叛　汉官仪曰建武二十四年遣中郎将段桞迎单于五原塞】　衞绾长者　郅都敢谏【汉书曰衞绾以戏车为郎事文帝功次迁中郎将醇谨无他文帝且崩时属孝景曰绾长者善遇之及景帝立歳余幸上林诏中郎将骖乗还而问曰君知所以得骖乗乎绾曰臣代戏车士幸得功次迁待罪中郎将不知也上重其醇谨案戏车谓能左右超乗也　又曰郅都为中郎将敢直谏靣折大臣于朝常从入上林贾姬在厠野彘入厠上欲自持兵器救贾姬都伏上前曰陛下纵自轻奈宗庙太后何太后闻之赐都金百斤上亦赐金百斤】增乌桓迎拜　大食款塞【册府元曰种暠为使匈奴中郎将时辽东乌桓叛】
　　【复转辽东太守乌桓望风率服迎拜于界上　又曰唐李嗣业为中郎将天宝时征勃律遂长驱至其城擒勃律王于是拂林大食诸国皆欵塞朝献嗣业之功也】　赐之金券　衣以锦袍【又曰唐尧君素大业末为鹰扬郎将兵起从屈灾通镇河中通出战被执城围甚急君素作木鹅置书于颈浮之黄河以求外救髙祖赐之金券许以不死又令妻至城下呼之君素引弓射之　又曰唐王难德为将吐蕃宼河源难徳为军锋賛普有子曰琅支都恃其趫悍来较鬬难徳突往刺之斩其首以归元宗召问之因令驰突作杀琅支都状大壮之衣以锦袍令引遍视都人拜左金吾衞郎将】　断桥瞠目　驱马疾呼【通鉴曰张飞字翼徳为中郎将曹操入荆州先主奔江南操追之一日一夜及于当阳之长坂先主弃妻子走使飞将二十拒后飞据水断桥瞠目横矛曰身张翼德可来共决死敌皆无敢近者故得免　册府元曰吴程普为丹阳都尉从孙防征讨防攻祖郎被围普与一共蔽扞防驱马疾呼以矛突贼贼披防因随出拜荡宼中郎将】　轻钞击　精卒先登【又曰后汉任尚安帝时为中郎将率羽林缇五营子弟三千五百人代班雄屯三辅虞诩説尚曰兵法弱不攻强走不逐飞今敌皆马日行数百以歩追之势不相及莫如罢诸郡兵各令出钱共市一马如此以万之众逐数千之宼追尾掩截其道自穷尚用其计乃遣轻钞击杜季贡于丁奚城斩首四百余级获牛马羊数千头　又曰贺齐为武威中郎将常讨山贼贼中有善禁者毎当交战官军刀劒不拔弓矢还自射贺曰吾闻金有刃者可禁不能禁无刃之物乃多作劲木白棓有力精卒为先登贼持其善禁了不严备于是官军以白棓击之禁不复行所击杀者万计】　田豫威名　徐盛忿怒【又曰田豫为防匈奴中郎将领并州刺史塞外闻其威名相率来献州界宁肃百姓怀之　又曰吴徐盛为中郎将大帝为魏称藩魏使邢贞拜为吴王帝出都亭贞贞有骄色盛忿愤顾谓同列曰盛等不能奋身出命为国家并许雒吞巴蜀而令吾君与贞盟不亦辱乎因涕泣横流贞闻之谓其旅曰江东将相如此非久下人者也】　使防西域　求佐王师【又曰后汉郑众明帝时为军司马使与虎贲中郎将马廖击车师至炖煌拜为中郎将使防西域会匈奴胁车师围戊巳校尉众发兵救之迁武威太守又曰张燕为平难中郎将太祖将定冀州燕遣使求佐王师拜平北将军率众诣邺】　刘隆破交阯　霍峻守葭萌【又曰后汉刘隆为都尉封亢父侯以中郎将副伏波将军马援击交阯征侧等隆别于禁谿口破之获其帅征贰还更封大国为长平侯　又曰蜀霍峻为中郎将先主自葭萌南还袭刘璋留峻守葭萌城张鲁遣将杨帛诱峻峻曰头可得城不可得帛乃退去】　诸将恐惧独率兵斫敌　衞士散走遂登门呌呼【又曰吴徐盛为中郎将督校兵曹公出濡须从大帝御之魏常大出横江盛与诸将俱赴时乗冲遇泛风船落敌岸下诸将恐惧盛独率兵上突斫敌敌披靡退走风止便还大帝壮之　又曰唐薛仁贵为右领军郎将北门长上永徽五年驾幸万年宫甲夜山水至冲突元武门宿衞者走防仁贵曰安有天子有急辄敢惧死遂登门桄呌呼以警宫内帝遽出乗高俄而水入寝殿帝谓仁贵曰赖卿得免沦溺始知有忠臣也赐御马一匹】
　　中郎将三
　　原仓库并盈【魏志曰任峻字远伯为典农中郎将所在积粟仓库皆盈】　所在著称【又曰上以典农大事以徐邈为典农中郎将所在著称】　增殿上皆惧【通鉴曰汉季布孝惠帝时为中郎将单于尝为书嫚吕太后太后怒召诸将议之上将军樊哙曰臣愿得十万众横行匈奴中诸将皆阿吕太后以哙为然布曰哙可斩也夫以髙帝兵三十余万困于平城哙时亦在其中今哙奈何以十万众横行匈奴中面谩且秦以事边陈胜等起今创痍未瘳哙又靣谀欲摇动天下是时殿上皆惧太后罢朝遂不复议匈奴事】　殿内翕然【册府元曰杨恽为中郎将令行禁止宫殿之内翕然同声】伐山开道【又曰后汉来歙为中郎将袭畧阳伐山开道从番须囬中径至畧阳斩隗嚣守将金梁因保其城嚻大惊曰何其神也】　斩山为道【又曰贺齐为威武中郎将讨丹阳黟歙黟帅陈仆等屯林历山山壁立髙数十丈径危狭贼临髙下石不可攻齐阴募士为作铁戈密于所不备处以戈柘斩山为縁道夜令濳上得数百人四靣鸣皷角贼闻皷声惊乱备险者皆走还大军因是遂上大破仆等】　一旗先登【又曰唐李嗣业为中郎将天宝时安西都知兵马使高仙芝征勃律迁嗣业为左右陌刀将于时吐蕃聚众婆勒城据山因水编木为城仙芝至城下谓嗣业曰不午时须破此贼嗣业乃引歩军持长刀上山独引一旗于絶险处先登诸将因之齐上贼大惊溃擒勃律王吐番公主】　匹马先入【又曰唐薛仁贵显庆中为右领军郎将与髙丽大将温沙多门战于横山仁贵匹马先入莫不应而倒高丽有善射者于石城下射杀十余人仁贵单马直往冲之贼弓矢俱失手不能举于是生擒之】　击桂阳贼【又曰度尚为中郎将时击斩桂阳贼胡兰等诏赐尚钱八万】　击琅琊贼【又曰叚纪明为中郎将击琅琊贼东郭窦公孙举等大破之诏赐钱五十万】　三州清定【又曰后汉张奂为防匈奴中郎将以九卿秩督幽并凉三州击破岸羗三州清定】　凉州流通【又曰后汉来歙光武时为中郎将平陇西旣而人多饥乏流者相望歙乃倾仓廪转运诸县以赈赡之于是陇西遂安而凉州流通焉】　着二十七篇【又曰后汉皇甫规为中郎将持节监关西兵讨零吾等破之历迁度辽将军防羗校尉所着赋铭碑赞等凡二十七篇】　着二十四篇【又曰后汉张奂师事太尉朱宠学欧阳尚书后为使匈奴中郎将着尚书记难三十余万言又着铭颂书教等凡二十四篇】　书招隗嚻将【又曰后汉来歙为中郎将建武七年帝乃使歙以书招隗嚻大将军王遵遵乃与家属东诣京师】　离间元海部【又曰晋刘琨为并州刺史领匈奴中郎将刘元海时在离石相去三百里许琨密遣离间其部降者万余落元海惧遂城蒲子而居之】　与徐璆讨黄巾【又曰朱隽为镇贼中郎将与徐璆共讨黄巾击贼帅赵斩之余贼复据宛乞降不许因急攻之不克隽谓张超曰贼乞降不受欲出不得所以死战也不如彻围忠见围解势必自出此易破之道也旣而围解忠果出战大破之】与周瑜困曹仁【又曰吴吕为横野中郎将与周瑜等围曹仁于南郡时益州将龚肃】
　　【举军来附瑜表以肃兵益蒙盛称肃有胆用且慕化远来于义宜益不宜夺也大帝善其言乃还肃兵】原设方略群盗悉破【东观汉记曰段颎字纪明有文武智略时东郭窦公孙举等聚众三万人为乱遣兵讨之连年不克桓帝诏公卿将有文武者司徒尹讼荐颎乃拜为中郎将颎到施设方略旬月羣盗悉破】　宣方略匈奴乞降【谢承后汉书曰张奂字然明为使匈奴中郎将率歩二万宣布方略大破鲜卑匈奴惶惧诣奂乞降声势猛烈其后战栗不敢犯边时休屠等反众大惧奂安坐帏中与弟子讲论自若徐乃设竒破之】　相如建节使邛筰【汉书曰司马相如为中郎将建节使邛筰至蜀太守以下郊迎县令负弩矢先驱蜀人皆以为宠于是卓王孙及临邛诸公因门下献牛酒以交欢】　苏武持节使匈奴【又曰苏武字子卿以中郎将持节使匈奴副中郎将张胜及常惠以事犯单于召武受辞武谓惠曰屈节辱命虽生何靣目以归汉引佩刀自刺武气絶半日复息匈奴知武不可胁乃幽武穴中絶不饮食天雨雪齧雪与旃毛并吞之数日不死匈奴以为神徙武北海上无人处使牧羝至海上廪食不至掘野防去草实而食之故节旄尽落】　口对兵事画地成图【又曰张安世子千秋与霍光子禹俱为中郎将将兵随度辽将军范明友击乌桓还谒大将军光问千秋战鬬方略山川形势千秋口对兵事画地成图无所亡失光复问禹禹不能记曰皆有文书光由是贤千秋以禹为不才叹曰霍氏世衰张氏兴矣】　口陈西域手画地形【谢承后汉书曰臧旻有干才逹于从政为汉良吏迁匈奴中郎将讨贼有功还见太尉问其西域诸国土地风俗人物种旻悉口陈且手画地形因竒其才叹曰设班固作西域传又何以如此】　子幼法令从事郎官化之【汉书曰杨恽字子幼为中郎将以法令从事郎谒者有罪过辄奏免絶请谒货赂之端令行禁止】　威明廵视将士三军感悦【谢承后汉书曰皇甫规字威明以先零陆梁上疏自陈乃以规为中郎将讨降会军士郎将大疫规亲入庵庐廵视将士三军感悦】
　　中郎将四
　　增诗唐岑参送刘郎将归河东诗曰借问虎贲将从军凡防年杀人宝刀缺走马貂裘穿山醒别酒闗云迎渡船谢君贤主将岂忘轮台边
　　增志唐张説郎将葛君墓志曰公讳威德字某葛氏本梁国宁陵人也公室无陶白之资朝无金张之援不承过庭之训不渐鼓箧之术而能奋飞乔木独拔深济早以武艺妙供奉毎扈游别馆侍跸禁林何尝不左发五豝傍连双兔入陪内仗思马斯才出典外军握兵之要所谓白珪特达青云自致者也
　　四中郎将一
　　原杜氏通典曰东中郎将【后汉灵帝以董卓为之】南中郎将【后汉献帝以临淄侯曹植为之】西中郎将【晋以谢曼桓冲为之】北中郎将【后汉以卢植为之建安中以鄢陵侯曹彰为之】并后汉置江左弥重或领刺史或持节为之银印青绶服同将军后魏灵太后时四中郎将兵数寡弱不足以带京师任城王澄奏宜以东中带荥阳郡南中带鲁阳郡西中带农郡北中带河南郡二品三品亲贤兼称者居之配以强兵则深根固本之计也【灵太后初从之后复止唐至德后节度都团练使殆其遗职】　增沈约宋书曰西平中郎将南北东西中郎将后汉号也
　　四中郎将二
　　原鄢陵代郡　山涛守邺【魏志曹彰传曰建安二十一年曹彰封鄢陵侯二十三年代郡乌桓反以彰为北中郎将行骁将军彰北征入涿郡界叛兵数千卒至时兵马未集用田豫计固守卤乃退散彰追之射敌应而倒者相属彰铠中数箭意气益厉乗胜逐北至于桑干　晋书曰山涛转北中郎将督邺城守事】　蒋济请留　任城奏【魏志蒋济传曰文帝践祚出为东中郎将蒋济请留诏曰天下未宁要须良臣以靖边境如其无事乃还鸣玉未为迟也　任城事详上通典】增荀羡年少　叔优才宜【晋中兴书曰荀羡为北中郎将徐州刺史时年二十八郭泰别传曰王叔优问才之所宜于郭泰答曰当以武官显叔优后至北中郎将】
　　四中郎将三
　　增文武兼资【魏志曰蒋济字子通文帝即位为东中郎将后曹仁薨复以济为东中郎将代领其兵诏曰卿兼资文武常有超越江湖吞并吴会之志故复授将帅之任】　文武器任【晋起居注曰武帝泰始二年诏邺城守事宜速有人又当得亲亲有文武器任者髙阳王珪今来之国虽当出为蕃辅以才干事亦古之制也其以珪为督邺城守事北中郎将】　监沔中军事【册府元曰桓宣监沔中军事南中郎将江夏相镇襄阳十余年间石季龙再攻之宣能得众心毎能以寡弱距守论者以为次于祖逖周访】　平南将军【又曰张浦为南中郎将南蛮校尉平南大将军】　原曹植沈醉太祖罢之【魏志曰魏太祖以曹植为南中郎将行征卤将军时欲遣救曹仁乃呼有所敕戒植沈醉不能受命于是悔而罢之】　石崇得鸩傅祗奏之【晋书曰石崇为南中郎将得鸩鸟雏以与后军将军王恺为鸩害之事时制鸩不得过江为司校尉傅祗所紏诏原之烧鸩于都街】
　　郎中一
　　原入贺秦王　上书光武【韩子曰秦昭王有病百姓为之祷病愈杀牛赛祷郎中阎遏公孙衍出见之曰非社腊之时也奚自杀牛而祠社怪而问之百姓曰人主病为之祷今病愈杀牛赛祷阎遏公孙衍説见王拜贺曰过尧舜矣王惊曰何谓也对曰尧舜其民未至为之祷也今王病而民以牛祷病愈杀牛赛祷故臣以为王过尧舜也王因使人问之何里为之訾其里正与伍老屯二甲注屯罚也　论衡曰郎中王贲上书光武言孝文皇帝时居明光宫断狱三人也】　使成前书　令校图防【华峤后汉书曰班固拜为郎中使终成前所著书学者莫不讽诵自为郎中遂见亲近读书禁中或连日继夜毎行廵狩辄献上赋颂朝廷有大议使难问公卿辨论于前赏赐恩宠甚渥然二世位不过郎中　谢承后汉书曰尹敏字功季治尚书拜郎中帝以敏博通经记令校图防】　増季布摧刚　冯绲赴急【汉书曰汝阴侯滕公知朱家大侠意季布匿其所侍间果言如朱家指上乃赦布诸公皆多布能摧刚为柔布召见谢拜郎中　后汉书曰冯绲为郎中家富好施赈赴穷急为州里所归】　周防受书　袁京习易【又曰周防师事徐州刺史盖豫受古文尚书经明举孝廉拜郎中　又曰袁京习孟氏易作难记三十万言拜郎中】　髙诩信行　包咸孝廉【又曰高诩以父任为郎中以信行清操知名王莽簒位父子称盲逃不仕又曰包咸举孝防除郎中建武中入授皇太子论语】明绛侯无罪　谏邓后临朝【汉书曰孝文即位爰盎兄哙任盎为郎中绛侯】
　　【为丞相朝罢上常目送之盎曰绛侯功臣非社稷臣绛侯望盎曰吾与汝兄善今儿乃毁我及绛侯就国人上书告以为反征诣请室诸公莫敢为言唯盎明绛侯无罪　后汉书曰杜根举孝廉为郎中时和熹邓后临朝根以安帝年长宜亲政事乃与同时郎上书直谏】
　　郎中二
　　原志羙行励【谢承后汉书曰张堪字君游年十六受业长安志羙行励诸儒号曰圣童世祖微时见堪志操常嘉焉及即位中郎将来歙荐堪召拜郎中】　清操自然【晋録曰会稽相朱则上书言杨泉清操自然征聘终不移其心乃诏拜泉郎中】　冯唐孝着【汉书曰冯唐以孝着为郎中署长事文帝辇过问唐曰父老何事为郎家安在】　黄香求养【谢承后汉书曰黄香字文强除为郎以父老乃求归供养征拜郎中帝召香在殿下问父年防何何故不入公府】　刘俭色养【徐广晋记曰东海刘俭请脩色养居防过礼除郎中】　增上言世务【汉书曰主父偃上书阙下是时徐乐严安亦俱上书言世务书奏上因召见三人谓曰公皆安在何相见之晚也乃拜偃乐安皆为郎中】上述鸿业【后汉书曰帝东巡狩凤凰黄龙并集杨终赞颂嘉瑞上述祖宗鸿业凡十五章征拜郎中】虞诩孝养【又曰虞诩年十二能通尚书早孤孝养祖母县举顺孙拜郎中】　周兴孝
　　友【又曰周兴为郎中少有名誉尚书陈忠上疏荐兴曰窃见光禄郎周兴孝友之行着于闺门属文着辞有可观采诏乃拜兴为尚书郎】　黄童无双【又曰黄香博学能文章京师号曰天下无双江夏黄童初除郎中肃宗诏香诣东观读所未尝见书香后告休及归京师时千乘王冠帝会中山邸乃召香于殿下顾谓诸王曰此天下无双江夏黄童者也左右莫不改观】　荀爽无双【又曰荀爽字慈明颍川为之语曰荀氏八龙慈明无双延熹九年拜郎中】　原谢廉通一经【东观顺帝纪曰阳嘉二年汝南童子谢防河南赵建年十三各通一经以大学初缮应召而至皆除郎中】　宋均善论难【华峤后汉书曰宋均字叔庠为郎中时年十五好经书每休沐日辄受业博士通诗礼善论难至二十余调补辰阳长】
　　冗从仆射一【期门仆射附】
　　原掌射事　从游猎【环济要略曰冗从其有射事则掌帅之　续汉书百官志曰冗从仆射秩六百石武帝置期门郎有仆射掌游猎】　领黄门　逐疫【董巴中官传曰黄门非尚书者冗居宿卫直守户行则从伏雕铍带赤质虎交剑童子佩刀从仆射领　续汉书百官志曰先猎一日傩逐疫冗从仆射将之逐恶于禁中也】　增魏世因名　建元始号【宋书百官表曰冗从仆射汉东京有中黄门冗从仆射非其职也魏世因其名而置冗从仆射　汉书曰建元三年上防行始出北至池阳西至黄山南猎长杨东游宜春乃诏陇西北地良家子能射者期诸殿门故有期门之号自此始也】　阴兴亲信　辛毗精勤【后汉书阴兴传曰兴为期门仆射毎出入常操小盖障风雨躬履涂泥率先期门光武所幸之处辄先入清宫甚见亲信　魏志曰冗从仆射毕軏表尚书仆射王思精勤计略不及辛毗以毗代思】
　　冗从仆射二
　　原索官以自显【傅畅晋诸公赞曰新蔡武哀王司马腾字元迈起家为冗从仆射意欲索官以自显由此求为南阳太守】　和祥有识见【晋武帝起居注曰司马东嬴公世子璞贞固和祥有识见才干乃以璞为冗从仆射】　建初置期门仆射【汉书百官公卿表曰武帝建初三年置期门郎有仆射以宦者为之号曰冗从黄门】　永寿置冗从仆射【续汉书百官志曰桓帝永寿三年初置冗从仆射】　居直门户行夹辇毂【汉百官志曰期门郎有仆射掌执兵送从宦者为之则号冗从居则直守门户行则从夹辇毂】
　　行人司一
　　增周礼曰大行人掌大賔之礼及大客之仪以亲诸侯【注曰大賔要服以内诸侯大客谓其孤卿】春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时会以发四方之禁殷同以施天下之政时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之烖　又曰小行人掌邦国賔客之礼籍以待四方之使者令诸侯春入贡秋献功王亲受之各以其国之籍礼之凡诸侯入王则逆劳于畿及郊劳眡馆将币为承而摈凡四方之使者大客则摈小客则受其币而听其辞使适四方协九仪賔客之礼朝觐宗遇会同君之礼也存頫省聘问臣之礼也　又曰大行人中大夫二人小行人下大夫四人　马融注云行人掌使之官正义云周礼秋官有大行人小行人皆大夫也掌诸侯朝觐宗庙会同之礼仪及时聘会同之事则诸侯之行人亦然故云掌使之官谓掌其为使之官也　汉唐宋元俱无续文献通考曰明制行人司司正正七品行人司司
　　副从七品行人司行人正八品　大明会典曰行人司司正一员行人司左右司副二员行人三百四十五员后减为三十七员
　　行人司二
</div>
    <div class="pagination">
<a href="御定渊鉴类函_page84.html">上一页</a><span>...</span><a href="御定渊鉴类函_page80.html">80</a><a href="御定渊鉴类函_page81.html">81</a><a href="御定渊鉴类函_page82.html">82</a><a href="御定渊鉴类函_page83.html">83</a><a href="御定渊鉴类函_page84.html">84</a><span class="current-page">85</span><a href="御定渊鉴类函_page86.html">86</a><a href="御定渊鉴类函_page87.html">87</a><a href="御定渊鉴类函_page88.html">88</a><a href="御定渊鉴类函_page89.html">89</a><a href="御定渊鉴类函_page90.html">90</a><span>...</span><a href="御定渊鉴类函_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
