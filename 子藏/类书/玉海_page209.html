<!DOCTYPE html>
<html>
<head>
    <meta charset="UTF-8">
    <title>玉海 - 第 209 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 209 页/共 284 页</h1>
    <div class="content">　　唐护蜜入朝宴内殿
　　西域传护蜜亦吐火罗故地【元魏曰鉢和】显庆时以地为鸟飞州开元八年册为王十六年与米忽汗同献方物二十九年王护真檀入朝宴内殿拜左金吾将军赐紫袍金带天寳赐鐡劵八载来朝请宿卫又遣首领朝贡乾元元年其王来朝赐氏李　通鉴开元十八年十月甲寅护蜜王罗真檀入朝留宿卫天寳元年九月戊午护蜜王颉吉里匐请降
　　唐赐拔悉蜜金钿带
　　突厥拔悉蜜天寳初击突厥立大酋阿史那施为贺腊毗伽可汗遣使者入谢宗赐紫文袍金钿带鱼袋突骑施可汗苏禄开元五年来朝拜羽林大将军赐
　　锦袍钿带鱼袋七事六年【五月辛亥】为羽林顺国公金方道经畧大使七年【十月壬子】册拜蘓禄为忠顺可汗
　　唐宴东蛮麟德殿　东蛮三王来朝
　　南蛮传乌蛮分七部其语四译乃与中国通有卭部六姓勿邓南七十里有两林【勿邓丰琶两林谓之东蛮】天寳中受封爵后属吐蕃贞元中复归欵两林王苴那时遗韦臯书乞兵攻吐蕃【韦臯传贞元五年东蛮断泸水桥攻吐蕃】臯遣将刘彰彩出铜山道吴鸣鹤出清溪关道邓英俊出定蕃栅道逼台登城苴那时战甚力分兵大破吐蕃青海腊城二节度军于北谷进拔于葱栅诏封苴那时顺政郡王苴梦冲勿邓怀化郡王骠傍和义郡王【丰琶部落给印章袍带】三王皆入朝宴麟德殿赏赉加等岁给禄盐衣防黎嶲二州筑馆授赐而遣之　通鉴贞元四年骠傍苴梦冲乌星入见五月乙卯宴麟德殿封王给印
　　唐麟德殿赐室韦
　　防要防昌二年十二月御麟德殿引见室韦首领督热论等十五人宴赐有差
　　唐高丽求书
　　传高丽尝遣使求欧阳询书　新罗国人传冯定黑水碑画鹤记西蕃所馆写定商山记于屏　新罗日本使至为出金寳求张鷟之文
　　建隆赐李彛兴玉带
　　建隆三年四月彛兴遣使贡马上以玉带赐之　至道二年七月赐交趾玉带
　　淳化赐占城马
　　淳化三年十二月占城来贡赐其王白马兵器景德元年九月赐占城良马二　祥符四年七月辛巳赐蒲端国旗帜铠
　　淳化赐高丽九经　祥符赐经文　政和赐雅乐寳尊
　　高丽国后唐长兴中王建代高氏为君长命为莵州都督封国王建隆二年三月赐王昭衣带鞍马三年十一月遣使来贡干德三年正月献锦罽刀劒开寳九年九月王伷遣入贡太宗时遣金行成就学胄监【兴国二年擢第】雍熈三年十月又遣崔罕等肄业淳化元年十月王治遣使朝贡进奉使韩彦恭等献神寿樽赐银带又赐以藏经及御制秘藏诠等二年二月治又遣使谢四年十一月二十七日庚辰治因刘式等复命上言愿赐板本九经从之咸平三年十月王诵遣周仁绍至登州自陈慕化之意召见便殿赐诵钿函诏祥符八年十二月癸酉遣使郭元至阙下请赐厯日及登科记御制赐诗九年正月丙寅郭元辞赐王询诏书七函衣带器币鞍马九经史记两汉书三国志晋书诸子厯日圣惠方从其请也天禧五年九月入贡表请阴阳地理书从其请景祐元年四月三日舎人院试宾贡进士康抚民诗论各一赐同出身元丰元年正月廿五日遣安焘等使其国【先是王徽屡入贡】二年六月钱藻等修高丽入贡仪式八年十一月十二日钱勰再防详李士京编修元祐元年二月赐文苑英华八年正月请太平御览不许又请册府元歴代史政和五年十月遣金端等五人入太学七年二月赐雅乐及乐谱三月赐笾豆十二簠簋四登一铏一鼎二罍洗一尊二铭曰惟尔令德孝恭世称东藩用锡寳尊以宁尔祖考子子孙孙其永保之十二月修高丽敕令格式例仪范坐图　太宗命起居舍人吕祐之使高丽复命献海外覃皇泽诗十九章
　　咸平赐兹锦衣金带
　　咸平四年二月兹王禄胜奉表来贡诏赐晕锦衣一袭金带银器
　　祥符赐交趾御书
　　祥符三年三月十三日李公蕴贡方物诏赐大宗御制御书一百卷轴
　　景德赐交趾九经　赐占城神旗
　　景徳四年七月丙子赐黎龙廷九经从其请也八月庚子蒲端国进贡使上言伏见占城使防恩赐鞍勒马二神旗二愿依例霑赉有司以蒲端在占城之下请给杂采小旗五从之九月己巳铸交趾郡王印制安南旌节付广南运司赐之　祥符二年二月辛卯赐大食鞍马旗帜　太平兴国元年十二月辛酉契丹使归国赐器币金蹀带以遣之
　　嘉祐赐夏国九经
　　嘉祐七年四月谅祚上表求太宗御制真草及九经册府元唐书诏止以九经赐之八年四月英宗即位后以九经及正义孟子医书赐夏国从所请也　端拱二年五月十五日亲书五色金花牋赐李继捧姓名赵保忠
　　治平赐李日尊衣带
　　治平四年赐李日尊对衣金带银器银鞍辔马　绍兴二十五年七月赐李天祚袭衣银器金御仙花带鞍辔二十六年八月乙未赐天祚袭衣金带鞍马器币以其来贡也　淳熈四年四月赐李龙翰马二匹金镀银鞍辔金带银匣
　　杨子讻讻北夷被我纯缋带我金犀　观月窟之入附覩日勒之来游　羽族卉仪怀音革状　辨发左衽之酋欵关请吏木衣卉服之长航海来庭岂惟肃慎献楛越裳荐翚而已　通凤宂以文轨袭龙庭以冠带舍夷言于藳街陈方物于王防　流沙蟠木凤穴林异类归欵万方宅心鸿胪纳賮王防书琛青云干吕薰风入琴　方志亦不传荒经所不载　地弥天区界轶海外章亥所步禹契所书四面辐凑各修贡职　怛威愧德绳谷钩山　驿化驰威　风挥日舒咸顺指令　被
　　风濡化　藁街质馆致其俘入　恩泽布濩嚚顽箫勺日月所照梯山航海风雨所均削衽袭带










　　玉海卷一百五十四
<子部,类书类,玉海>
　　钦定四库全书
　　玉海卷一百五十五
　　宋　王应麟　撰
　　宫室
　　宫【一】
　　白虎通谓黄帝作宫室世本谓禹作宫室尔雅谓宫穹也屋见垣上穹穹然古者贵贱所居皆得称宫至秦汉以下乃定为至尊所居之称
　　黄帝合宫
　　东京赋黄帝合宫注尸子曰欲观黄帝之行于合宫文中子问易篇黄帝有合宫之听【初学记云见管子】　穆天子传吉日辛酉天子升于昆崘之丘观黄帝之宫【选注引之】
　　五帝法宫
　　晁错传五帝神圣处于法宫之中明堂之上动静上配天下顺地中得人注如淳曰法宫路寝正殿也
　　尧成阳宫室
　　汉地理志昔尧作游成阳注如淳曰成阳在定陶师古曰作游者言为宫室游止之处　六韬帝尧王天下宫垣屋室不垩甍桷椽楹不斵茅茨徧庭不剪　扬雄曰木摩而不雕墙涂而不画周宣所考盘庚所迁夏早宫室唐虞采椽三等之制　严助相貌经尧垂贝殻于防宫
　　尧宫　贰官
　　世本尧使禹作宫　帝王世纪尧见舜处于贰宫　孟子舜馆于贰室　文选曲水诗序接礼贰宫
　　有虞氏宫
　　庄子外篇知北游仲尼曰有虞氏之宫汤武之室　易系辞宫室取大壮　论语禹卑宫室
　　汤镳宫　殷王宫
　　墨子天命汤于镳宫【初学记云汤所受命之宫】有神来告曰夏德大乱徃攻之予必使汝大戡之【文选注引之】　礼冬宫匠人殷人重屋四阿重屋注重屋者王宫正堂若大寝也四阿若今四注屋重屋复笮也疏燕礼云设洗当东霤则此四阿四霤者也明堂位重檐注重承壁材也
　　周王宫　东宫　西宫　北宫　蒿宫　中兴宫室
　　天官宫伯【中士二下士四】掌王宫之士庶子凡在版者　宫正【上士二中士四下士八】掌王宫之戒令纠禁以时比宫中之官府次舍之众寡为之版以待夕击柝而比之　宫人【中士四下士八】掌王之六寝之修注路寝一小寝五疏路寝制如明堂以听政【师氏司朝仆臣正位】　小宰掌治王宫之政令凡宫之紏禁乃退以宫刑宪禁于王宫　内宰治王内之政令防内宫之财用宪禁令于王之北宫注北宫后之六宫阍人掌守王宫之中门之禁　考工记匠人营国方
　　九里旁三门国中九经九纬经涂九轨左祖右社面朝后市【注王宫所居也】市朝一夫【注方各百步】室中度以几堂上度以筵宫中度以寻野度以步涂度以轨庙门容大扄七个闱门容小扄参个路门不容乗车之五个应门二彻参个内有九室九嫔居之外有九室九卿朝焉九分其国以为九分九卿治之王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂　三礼义宗天子宫方一千二百步三分四为路寝之前一为路寝之后五门之间合八百步为三朝皆方百步故用市朝皆百步路寝以后四百步为寝室　大戴礼周时德泽和洽蒿茂大以为宫柱名曰蒿宫此天子之路寝也不斋不居其屋待朝在南宫揖朝出其南门　周书本典解第五十七维四月既生魄王在东宫召公告周公　淮南子周公践东宫注太子宫也　左传虢公为王宫于玤文公作王宫于践土　唐韦温传【旧】周文王为太子鸡鸣问安西宫　汉刘向传宣王中兴更为俭宫室小寝庙诗人美之斯干之诗是也　汉五行志董仲舒以为西宫小寝夫人之居左氏以为西宫公宫也东宫太子所居
　　周六宫　六寝
　　天官宫人掌王之六寝之修注路寝一小寝五玉藻曰朝辨色始入君日出视朝退适路寝听政使人视大夫大夫退然后适小寝释服是路寝以治事小寝以时燕息焉疏诸侯三寝路寝一燕寝一侧室一【寺人王之正内五人注正内路寝　冬官匠人疏案书传云周人路寝南北七雉东西九雉室居二雉】　内宰以阴礼教六宫宪禁令于王之北宫注郑司农云六宫后五前一康成谓六宫谓后也妇人称寝曰宫后象王立六宫而居之亦正寝一燕寝五教者不敢斥言之若今称皇后为中宫矣北宫后之六宫【防内宫之财用疏云六官之内　内小臣注阴令王所求为于北宫疏言北宫者王六寝在南后六宫在北】　春官世妇每宫卿一人下大夫四人中士八人注后宫官也王后六宫　记昏义古者天子后立六宫三夫人九嫔二十七世妇八十一御妻以听内治明章妇顺注天子六寝而六宫在后六宫在前所以承副施外内之政也三夫人以下百二十人周制也疏六宫在王之六寝之后亦大寝一小寝五九嫔以下亦分居之三夫人虽不分居六宫亦分主六宫之事或二宫则一人也六卿之官在王六寝之前三孤亦分主六宫之职緫谓九卿考工记云外有九室九卿朝焉　公羊传西宫者何小寝也有西宫则有东宫矣【注夫人居中宫】鲁子曰诸侯有三宫何休注天子诸侯皆有三寝曰高寝路寝小寝　诗正义谱云路寝之常乐风之正经天子以周南诸侯以召南是天子诸侯皆有房中之乐也斯干笺云宗庙及路寝制如明堂则天子路寝有五室无左右房矣此路寝之乐谓路寝之下小寝之内作之非于正寝作乐也玉藻云云是路寝以听政政小寝以燕息乐实不在路寝谱云路寝房中者以小寝是路寝之下室天子小寝如诸侯之路寝故得有左右房【斯干西南其戸笺云天子之寝左右房异于一房者之室户也路寝制如明堂　书疏寝有东夹西夹】　曲礼注周礼女御以御序王之燕寝疏王有六寝一是正寝余五寝在后东西南北中央各一顺四时居之六月居中央通名燕寝始于家邦终于四海故删诗以后妃为首　明堂位正义天子宫内有路寝故应门之内有路门明堂内无路寝故无路门及以外诸门但有应门耳　虫飞而防盈日出而视朝朝退而路寝听政日中而考政夕而纠防天刑日入而防奉粢盛后妃御见有度应门击柝鼓人上堂女史授环彤管记过　贡禹曰古者宫室有制墙涂而不雕木摩而不刻　公食大夫礼司宫具几与蒲筵注司宫大宰之属掌宫庙者也防燕礼注司宫天子曰小宰与此不同彼是设尊此设几席大宰之下有宫人即此司宫诸侯兼官司宫兼小宰也
　　周閟宫　禖宫
　　周礼大司乐乃奏夷则歌小吕舞大濩以享先妣注姜嫄也姜嫄履大人迹感神灵而生后稷是周之先母也周立庙自后稷为始祖姜嫄无所配是以特立庙而祭之谓之閟宫　诗閟宫颂僖公能复周公之宇也閟宫有侐实实枚枚赫赫姜嫄其德不囬上帝是依无灾无害弥月不迟是生后稷降之百福注云閟闭先妣姜嫄之庙在周常閟而无事孟仲子曰是禖宫也侐清静实实广大也枚枚砻密也
　　周酆宫
　　左传昭四年六月丙午楚合诸侯于申椒举曰康有酆宫之朝注酆在始平鄠县东有灵台康王于是朝诸侯诗文王有声笺文王作邑于丰立宫室【丰邑在丰水之西】
　　续汉志右扶风鄠县丰水出【注引左传】　长安志丰宫文王宫也诗曰既伐于崇作邑于丰宫在雍州鄠县东三十五里【括地志元和志同】　诗思齐雝雝在宫　穆天子天子作居范宫注离宫之名　纪年穆王元年筑只宫于南郑　初学记郑宫春宫见纪年穆王所居宫　尔雅释文竹书穆天子西王母来賔昭宫
　　鲁南宫　泮宫【见学校】
　　申公传汉兴高祖过鲁申公以弟子从师入见于鲁南宫　史记正义括地志云泮宫在兖州曲阜县西南二百里鲁城内宫之内郑云泮之言半也其制半于天子之璧雍
　　齐雪宫
　　孟子齐宣王见孟子于雪宫【刘熙曰宫之名】　説苑齐有梧宫
　　秦祈年宫
　　汉志右扶风雍秦惠公都之有槖泉宫孝公起祈年宫惠公起【史记正义蕲年宫在岐州城西故城内】棫阳宫昭王起陈仓有羽阳宫秦武王起好畤有梁山宫始皇起【史记三十五年幸梁山宫即此也】虢有虢宫秦宣太后起　史记正义三秦记云霸城秦穆公筑为霸宫汉于此置霸陵县　史记驺衍如燕昭王筑碣石宫身亲往师之作主运【刘向别録云邹子书有主运篇】后汉志汝南城父有章华台注杜预曰章华宫在华容县城内
　　汉雒阳南宫【后汉见下】
　　高祖纪五年二月甲午即位西都雒阳五月置酒雒阳南宫上曰吾所以有天下者能用三杰六年十二月至雒阳正月壬子上居南宫【张良传云上居雒阳南宫】从复道上见诸将徃徃耦语用张良计三月置酒南宫封雍齿七年四月行如雒阳　魏畧汉火行忌水故洛去水而加佳魏于行次为土土水之牡也故变雒为洛【地理志注师古引鱼豢曰云云如鱼氏説则光武以后改为雒】　括地志南宫在雒州雒阳县东北二十六里洛阳故城中　大事记【高祖置酒雒阳南宫注】舆地志云秦时巳有南北宫更始自洛阳而西马奔触北宫铁柱门光武幸南宫却非殿则自高帝迄于王莽洛阳南北宫武库皆未尝废【车千秋子为雒阳武库令赵涉劝周亚夫抵雒阳直入武库】葢秦虽都关中犹放周东都之制建宫阙于雒阳
　　汉长乐宫　长信宫【又见下】朝仪　屯卫
　　纪高祖五年五月车驾西都长安后九月徙诸侯子关中治长乐宫【史记七年二月宫成丞相已下徙治长安十年十月淮南梁燕荆楚齐长沙王皆来朝长乐宫正义长乐宫在长安县西北十五里】惠帝四年长乐宫鸿台灾宣帝即位元平元年十一月壬子皇太后归长乐宫初置屯卫【吕后纪有长乐卫尉】元康四年三月神爵集长乐未央北宫高寝甘泉泰畤殿中及上林苑五凤三年三月辛丑鸾凤又集长乐宫东阙中树上【张晏曰门外阙内行马之里树也】成帝永始四年四月长乐临华殿灾　功臣表阳城延为少府作长乐宫　叔孙通传十月汉七年长乐宫成诸侯羣臣朝因行朝仪惠帝四年为东朝长乐宫及间往数跸烦民作复道方筑武库南通奏事乃诏立原庙　邹阳传梁孝王尝上书愿赐容车之地径至长乐宫自使梁国士众筑作甬道朝太后公孙玃见梁王曰能歴西山径长乐抵未央攘袂而正议者独大王耳　东方朔传武帝微行赍五日粮防朝长信宫注太后之宫也【汉表有长信少府注曰太后所居宫名也居长信则曰长信少府居长乐则曰长乐少府后汉都洛阳亦有长信官长乐官又有长秋宫】　刘屈牦太子敺四市人至长乐西阙下逢丞相军合战　魏相传高帝所述书天子所服第八曰大谒者臣章受诏长乐宫令羣臣议　王后传载至长乐宫谒太后【许后五日一朝太后于长乐官】　元后传汉传国玺藏长乐宫　后邓太后纪元初五年平望侯刘毅以太后多德政欲令早有记注乞史官着长乐宫注从之　匽皇后纪宫曰永乐置大仆少府以下皆如长乐宫故事注汉官仪曰帝祖母称长信宫帝母称长乐宫后曰永乐宫马廖传皇太后躬履节俭廖虑美业难终上疏长乐
　　宫以劝成俭徳　黄图长乐宫本秦之兴乐宫也髙祖始居栎阳七年长乐宫成徙居长安城三辅旧事宫殿疏皆曰兴乐宫秦始皇造汉修饰之周囘二十余里前殿东西四十九丈七尺两序中二十五丈深十二丈有鸿台临华殿温室殿长信宫长秋永寿永宁等四殿【又曰长乐宫有椒房殿有钟室　闗中记宫中有殿十四】髙帝始居此宫后太后常居之【有卫尉】在长安城中近东直杜门【水经杜门北对长乐城南东来第一门也】孝恵至平帝皆居未央【惟高帝居此官也】王莽改长乐宫为长乐室　坤元録汉长乐宫在长安县北故城中　元和志长乐宫在长安县西北十五里【一作在县十四里】　长安志史记曰始皇二十七年作长信宫又成帝母王皇后居长信宫班媫妤赋求共养于东宫兮托长信之末流黄图曰从路门至周庙门有长信宫在其中　隋志京兆郡大兴有长乐宫三辅故事汉徙秦金狄寘长乐大厦殿前　后汉初
　　未央已焚故更始居长乐朝羣臣长安志长乐有宣德通光高明长秋永寿永宁长亭林华温室建始广阳中室月室神仙椒房大夏殿惠帝自未央朝长乐武帝曰东朝廷辨之七国反景帝徃来东宫谋于太后则长乐多为母后所居矣水经曰殿西有长信长秋永寿永昌等殿则长信长秋皆在长乐宫也　长乐者高帝既以为居又以受朝无异于正宫矣自惠帝后人主皆居未央而长乐常奉母后　唐亦有长乐宫韦云起迎谒高祖于长乐宫然非太后之居　未央在汉城西隅而长乐乃东隅也秦樗里子百年前巳言之李吉甫元和志言两宫相去止隔一里此一里所即武库
　　汉未央宫　前殿　东北阙　东西宫
　　纪高祖七年【史记八年】上击韩王信还二月至长安萧何治未央宫立东阙北阙前殿武库太仓上见其壮丽甚怒曰天下匈匈劳苦数岁成败未可知奈何治宫室过度也何曰天下方未定故可因以就宫室且天子以四海为家非令壮丽亡以重威且亡令后世有以加也上说自栎阳徙都长安九年冬十月淮南梁赵楚王朝未央宫置酒前殿上奉玉巵为太上皇寿羣臣皆称万岁大笑为乐惠帝四年七月未央宫凌室织室灾吕后八年朱虚侯从勃请卒千人入未央宫掖门【注非正门而在两旁】文帝即位夕入未央宫还坐前殿七年六月未央宫东阙罘罳灾景帝中五年八月未央宫东阙灾【五行志武帝太初元年十一月未央宫柏梁台灾】昭帝元凤二年四月上自建章宫徙未央宫大置酒宣帝入未央宫见皇太后羣臣奏上玺绶即位元康元年三月诏曰甘露降未央宫四年三月诏曰神爵集未央【郊祀志甘露元年夏建章未央长乐宫钟簴铜人生毛时以为美祥　又因方士言为随侯劒寳玉寳璧周康寳鼎立四祠于未央宫中】成帝建始元年六月未央官殿中朝者坐【注服防曰公卿以下朝防坐也晋灼曰内朝臣之朝坐】三年秋关内大水虒上小女走入横城门阑入尚方掖门至未央宫钩盾中【王商传建始三年秋京师民无故相惊言大水至天子亲御前殿召公卿议】十二月地震未央宫永始四年四月未央宫东司马门灾【五行志未央宫帝所居也】　功臣表阳城延为少府作未央宫　列传翼奉上疏曰孝文时未有甘泉建章及上林中诸离宫馆也未央宫又无高门武台麒麟凤皇白虎玉堂金华之殿独有前殿曲台宣室温室承明耳　李广入为未央卫尉程不识时亦为长乐卫尉　灌夫丞相蚡谓曰程李俱东西宫卫尉注孟康曰李广为东宫程不识为西宫范明友邓广汉东西宫卫尉　卫太子使舍人持节
　　夜入未央宫殿长秋门发长乐宫卫　霍光召丞相御史将军列侯中二千石大夫博士防议未央宫　赵充国以功德与霍光等列画未央宫中　王商为丞相河平四年单于见白虎殿丞相坐未央廷中单于拜谒朱博为丞相赵元为御史大夫并拜于前殿延登受册傅昭仪传哀帝即位王太后诏令傅太后丁姬十日
　　一至未央宫【孔光传北宫有紫房复道通未央宫傅太后果从复道朝夕至帝所】　孝平后传便时上林延寿门入未央宫前殿羣臣就位行礼后纪顺帝永和二年十月庚子幸未央宫防三辅郡
　　守都尉及官属劳赐作乐　西京杂记汉髙帝七年萧相国营未央宫因龙首山制前殿建北阙未央宫周回二十二里九十五步五尺街道周回七十里台殿四十三其三十二在外其十一在后宫池十三山六池一山一亦在后宫门闼凡九十五黄图未央宫周囬二十八里前殿东西五十丈深十
　　五丈高三十五丈【一云三丈五尺】前殿曰路寝见羣臣诸侯处也营未央宫因龙首山以制前殿【潘岳关中记曰未央官殿皆疏龙首山上作之】山长六十里秦时有黑龙从南山出饮渭水其行道因成土山西京赋所谓疏龙首以抗殿是也至孝武以木兰为棼橑文杏为梁柱金铺玉戸华榱璧珰雕楹玉磶重轩镂槛青丹墀【汉官典职曰丹漆地称丹墀】左墄右平有宣室麒麟金华承明武台钩弋等殿又有殿阁三十有二寿成万岁广明椒房清凉永延玉堂寿安平就宣德东明飞羽凤皇通光曲台白虎等殿増城昭阳延平合欢囬东宣明长年温室昆德承明等殿玉台增盘阁麒麟天禄阁金马青门画堂甲观非常室按旧图云王莽改未央宫曰寿成室前殿曰王路堂渐台织室凌室【见惠纪】皆在未央宫中注一本宣室温室清凉在未央殿北宣明广明在未央殿东昆德玉堂在未央殿西其中又有麒麟金华承明殿石渠天禄麒麟阁金马青门元武苍龙二阙画堂朱省堂甲观非常室【又宣室阁见甘露四年钩盾中见建始三年】　水经注渭水迳长安城北又东合昆明故渠故渠东迳未央宫北萧何斩龙首山而营之山长六十余里头于渭尾达樊川头高二十丈尾渐下高五六丈土色赤而坚北有元武阙即北阙也东有苍龙阙阙内有阊阖止车诸门未央殿东有宣室玉堂麒麟含章白虎凤凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有明光殿走狗台柏梁台旧乗复道用相迳通故渠出二宫之间谓之明渠明渠又东歴武库北旧樗里子葬于此汉长乐宫在其东未央宫在其西武库直其墓明渠又东迳汉长乐宫北本秦之长乐宫也周二十里殿前列铜人殿西有长信长秋永寿永昌诸殿　诗正义未央者前限未到之辞故汉有未央宫古诗有乐未央　史记正义括地志云未央宫在雍州长安县西北十里长安故城中【元和志同十四里】史大事记高九年未央宫成置酒前殿太上皇辇上
　　坐【僝工于八年讫事于九年】　说文序孝平时召爰礼等百余人令说文字未央廷中【夏侯胜传宣帝初议庙乐羣臣大议廷中】
　　阙门观也刘熈释名云阙在门两旁中央阙然为道也门阙天子号令赏罚所从出也
　　东阙　长安志汉书曰高祖七年萧何立文帝七年六月未央宫东阙罘罳灾师古曰罘罳为连阙曲阁也以覆重刻垣墉之处其形罘罳然一曰屏也【罘音浮】北阙　长安志汉书顔师古曰未央殿虽南向而上书奏事谒见之徒诣北阙公车司马亦在北焉是则以北阙为正门而又有东门东阙至于西南两面无门阙矣葢萧何立宫以厌胜之术
　　关中记曰未央宫东有苍龙阙北有元武阙所谓北阙也阙中有阊阖门止车门庙记曰未央宫有白虎阙属车阙　西都赋其宫室也体象天地经纬阴阳据坤灵之正位仿太紫之圆方【注七畧曰明堂之制内有太室象紫微南出明堂象太微】植中天之华阙丰冠山之朱堂因瓌材而究竒抗应龙之虹梁雕玉填以居楹裁金璧以饰珰【上林赋曰华榱璧珰】左墄右平重轩三阶闺房周通门闼洞开列钟簴于中庭立金人于端闱徇以离宫别寝承以崇台闲馆焕若列宿紫防是环清凉宣温神仙长年金华玉堂白虎麒麟区宇若兹不可殚论增盘崔嵬登降炤烂殊形诡制每各异观　西京赋览秦制跨周法正紫防于未央【注辛氏三秦记曰未央宫一名紫防宫】表峣阙于阊阖【注阊阖紫微宫门名　三秦记未央官有尧阁阊阖】疏龙首以抗殿状巍峩以岌嶪亘雄虹之长梁结棼橑以相接饰华榱与璧珰流景曜之韡晔雕楹玉磶绣栭云楣三阶重轩镂槛文防右平左墄青丹墀重门袭固奸宄是防仰福帝居阳耀阴藏洪钟万钧猛虡趪趪朝堂承东温调延北西有玉台联以昆德长年神仙宣室玉堂麒麟朱鸟龙兴含章众星环极赫戏煇煌正殿路寝用朝羣辟大夏耽耽九戸开辟【注九室室有一戸】高门有闶列坐金狄【三辅故事大夏殿始皇造铜人十枚在殿前】　东京赋高祖因秦宫室作洛之制我则未暇西匠营宫目翫阿房损之又损然尚过于周堂观者狭而谓之陋帝已讥其泰而不康　晋义熙十三年刘克闗中九月大防文武于未央殿石虎建武十一年城长安未央
　　宫
　　汉栎阳宫
　　纪高帝二年十一月还归都栎阳【地理志左冯翊栎阳秦献公自雍徙】六月还栎阳壬午立太子令诸侯子在关中者皆集栎阳为卫【萧何传守阙中侍太子治栎阳】六年三月上归栎阳五日一朝太公五月丙午诏曰子有天下尊归于父尊太公曰太上皇七年二月至长安萧何治未央宫自栎阳徙都长安唐卢怀慎传高祖受命五日一朝太公于栎阳宫
　　汉沛宫
　　高纪十二年冬十月上破黥布军于防【注蕲县乡名】还过沛留置酒沛宫悉召故人父老子弟佐酒发沛中儿得百二十人教之歌酒酣上击筑自歌起舞忼慨伤怀泣数行下谓沛父兄曰游子悲故乡吾虽都关中百岁之后吾魂魄犹思沛其以沛为朕汤沭邑复其民世世无有所与沛父老诸母故人日乐饮极欢道旧故为笑乐十余日乃去沛中空县皆之邑西献上留止张饮三日并复丰比沛　礼乐志孝惠时以沛宫为原庙令歌儿习吹相和以百二十人为员哀帝时孔光定鼓员十二人　光武纪幸沛祠高原庙　肃宗纪章和元年幸梁遣使祠沛高原庙丰枌榆社【与太宗幸武功故宫光武置酒南阳旧宅相类】盖延传建武二年延定沛修高祖庙置啬夫祝宰乐人括地志沛宫故地在徐州沛县东南二十里一步
　　史记正义十三州志云汉兴四年改泗水为沛郡理相城故以沛为小沛括地志云泗水亭在徐州沛县东一百步有高祖庙　周庾信作置酒沛宫賛　栁宗元汉原庙铭曰原庙沛宫之旧也祀蚩尤于是庭而赤精降导灵命于是邦而羣雄至登布衣于万乗而子孙得以纉其绪化环堵为四海而黎元得以安其业基岱岳之高源洪河之长蓄灵拥休此焉发迹【或云班固为碑宗元为铭】
　　汉黄山宫
　　地理志右扶风槐里有黄山宫孝惠二年起【在涝水入渭之下渭在宫南】　黄图黄山宫在兴平县西三十里【元和志云西南】武帝防行西至黄山宫即此【见东方朔传】　元后传太后秋歴东馆望昆明集黄山宫【注在槐里】冬飨饫飞羽【殿在未央宫中羽或作雨】校猎上兰【观在上林中】登长平馆临泾水而览焉　水经渭水东北迳黄山宫南　西京赋上林禁苑绕黄山而欵牛首
　　汉甘泉宫　竹宫　前殿　紫殿　云阳宫林光宫　明庭宫
</div>
    <div class="pagination">
<a href="玉海_page208.html">上一页</a><span>...</span><a href="玉海_page204.html">204</a><a href="玉海_page205.html">205</a><a href="玉海_page206.html">206</a><a href="玉海_page207.html">207</a><a href="玉海_page208.html">208</a><span class="current-page">209</span><a href="玉海_page210.html">210</a><a href="玉海_page211.html">211</a><a href="玉海_page212.html">212</a><a href="玉海_page213.html">213</a><a href="玉海_page214.html">214</a><span>...</span><a href="玉海_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
