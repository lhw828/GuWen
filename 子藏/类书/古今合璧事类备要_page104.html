<!DOCTYPE html>
<html>
 <head>
  <meta charset="utf-8"/>
  <title>
   古今合璧事类备要 - 第 104 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今合璧事类备要 - 第 104 页/共 111 页
  </h1>
  <div class="content">
   香　　附香炉
　　香品举要【香最多品类出交广崖州及海南诸国然秦汉以前未闻惟称兰恵椒桂而已至汉武时外尚书郎奏事者始有含鸡舌香其他皆未闻迨晋武时外国贡异香始此及隋除夜火山烧沉香甲煎不计数海南诸品毕至矣唐眀皇君臣多有用沉檀脑麝为亭阁何多也周显徳间昆明国又献蔷薇水矣昔所未有今皆有焉然香一也或出于草或出于木或花或实或节或叶或皮或液或又假人力煎和而成有供焚者有可佩者又有充入药者至龙涎麝脐又取之于龙采之于麝者矣好事者试相与评之】
　　事类逺闻【凡香之属皆从香丨丨曰馨美者曰□音使气曰馦说文】有飶【丨丨其香邦家之光诗载芟】始升【其香丨丨生民】香市【南方有丨丨乃商人交易处述异记】香戸【南海郡有采丨丨同上】香界【因香所生以为丨丨楞严经】香篆【近世尚竒者镂木以为之范丨尘为丨文准十二辰分百刻凡燃一昼一夜或燃于饮席或佛像前香谱】香珠【以杂香之丸如梧桐子大青防穿之谓之丨丨燃之香彻天二洞珠囊】薫香【庄公束防管仲以子齐使齐使受之而退比至三舋三浴之注以香涂身曰舋亦或为丨齐语】烧香【宋景公丨异丨于台上有野人被草负笈扣门而进是为子韦世司天部洪刍香谱】进香【汉雍仲子丨南海丨物拜涪阳尉人谓之香尉速异记】懐香【汉尚书郎丨丨握兰含鸡舌香官仪】合香【金日防入侍欲衣服香洁变胡虏气自丨一丨武帝果悦之洪刍香谱】含香【汉桓帝时侍中刁存年耆口臭上出鸡舌香使丨之自疑有过赐毒归舎辞诀欲就便宜赖僚友求视其药更为含食意遂解又见前】窃香【韩夀贾充防诸吏闻夀有异香之气是外国所贡者一着人歴月不歇贾计武帝所赐惟已及陈骞家余无此疑夀与女通乃取左右婢考问即以状言充袐之以女妻夀】禁熏香【魏武令云天下初定吾便丨家内不得丨丨】爱熏香【刘季和性丨香常如厠还辄过香炉上主簿张坦曰人名公作俗人不虚也季和曰荀令君至人家坐席三日香比我如何坦曰丑妇效颦见者必走公欲遁走邪季和大笑襄阳记】佩紫囊【谢少时好丨丨罗香丨叔父安患之而不欲伤其意因戯赌而焚之于是遂止】焚数车【唐太宗与萧后宫中观灯问孰为隋主曰彼亡国之君陛下开基之主奢俭不同尔帝曰隋主何如后曰每除夜殿前诸位设大山数十每一山焚沉香数车沃以甲煎熖起数丈香数十里一夜用沈香二百余车甲煎二百余石房中不燃膏火县寳珠一百二十照之太宗口刺其奢心服其盛续世说】沉香亭【唐开元中有丨丨丨　又唐敬宗时波斯进丨丨丨子材拾遗李汉谏曰丨丨为丨何异瑶台琼室】檀香亭【宣州观察使扬牧造丨丨丨子初成命宾乐之】沉香阁【杨国忠尝用丨丨为丨檀香为栏槛以麝香乳香筛土和为泥饰阁璧每于春时木芍药盛开之际聚賔于此阁上赏花焉禁中丨丨之丨殆不侔此壮丽也天寳遗事】檀香阁【同上】瑶英防香【元载宠姬薛丨丨母赵娟幼以香丨英故肌肉悉香杜阳编】郑姬薫香【唐丨注赴河中丨妾百余尽丨麝香气数里逆于人鼻是嵗自京兆至河中所过尽一蒂不获】水沉香气【香严童子白佛言我诸比丘烧水沉香香气寂然来入鼻中本非空非烟非火去无所着来无所从由是意销发明无漏得阿罗汉】帐中香法【江南李士丨丨丨丨以鹅梨蒸沉香用之洪驹父】异香成穂【二十二祖摩拏罗至西印土焚香而月氏国王忽覩异香成穂传灯録】焚香返魂【司天主簿徐肇遇苏氏子徳竒者自言善为返魂香手持香炉怀中取一帖白檀香末撮于炉中烟气袅袅直上甚于龙脑徳竒防吟曰东海徐肇欲见先灵愿此香烟用为引导尽见其父母曾髙徳竒曰但死经八十年已上则不可返矣洪刍香谱】洒衣以香【周显徳五年昆眀国献蔷薇水十五瓶云得自西域以丨丨衣敝而香不灭】以服罩香【梅学士询性喜焚香其在官所毎晨起将视事必焚香两炉丨公丨丨之撮其袖以出坐定撒开郁然满空浓丨时人谓之梅香归香】
　　香炉被中香炉【长安巧工丁缓者作丨丨丨丨为机环转之运四周又作九层慱山香炉镂以竒禽怪兽皆自然能动西京杂记】帐角香炉【石季龙冬月为复帐四角安纯金银凿镂香炉邺中记】吴泰筮卦【呉郡丨丨能丨防稽卢氏失慱山香炉使防筮之防曰此物质重为金其象实山有树非林有孔非泉阖闾晨兴见发青烟此香炉也语其处求即得集异记】宗超行道【丨丨尝露坛丨丨奁中香尽自然满溢炉中无自出火灯】五方香床【隋炀帝观文殿前两厢为堂各十二间堂中每间十二寳厨前设五方香床缀贴金玉珠翠毎驾至则宫中擎香炉在辇前行】宋范晔香序【麝本多忌过分必害沉实易和盈斤无伤零藿惨虐詹唐粘湿廿松苏合安息郁金榛多和罗之属并被于外国无取于中土又枣膏昏蒙甲馢浅俗非惟无助于馨烈乃当弭增于尤疾也○此序所言悉以比类朝士麝本多忌比庾憬之枣膏昏防比羊保甲馢浅俗比徐湛之甘松苏合比恵休道人沈实易和盖自比也】叶庭珪香谱【乳香一名薰陆香出大食之南数千里其树类松以斤斫树脂溢于外结而成香聚而成块上品为防香圆大如指头今俗所谓滴乳次曰瓶乳言收时置于瓶中又次曰乳塌盖香而杂之以沙石者也又次曰黒榻盖香之黒色者也又次曰水湿塌盖香在舟中为水所浸渍而气变色败者也其杂品而碎者曰斫削扬为尘者曰纒末○脑子出渤泥三佛齐亦有之乃深山穷谷中经千年老杉树其枝干不曾损动者若损动则气泄无脑矣其土人解作板叚随其板傍横裂而成缝有脑出于缝中劈而取之其大者成片俗谓之梅花脑其次谓之速脑速脑之中其次者谓之米脑○沈香其木类椿榉多节取之先防其木根积年皮干俱朽心与节不坏者香也细枝而实为青桂香黒而沉水者为沉香半浮沉者为鸡骨香最麤者为笺香类证本草沉香所出非一真腊为上古城次之渤泥为下然就真腊而较之则又有三品緑洋为上三泺次之渤啰间为下而香之大防生结者为上熟脱者次之坚黒者为上黄香次之状如犀角者谓之犀角沉如燕口者谓之燕口沉如附子者谓之附子沉如梭者谓之梭沉文横而坚致者谓之隔沉生沉香蓬莱香出海南山西其初连木则状如粟棘房土人谓之刺香刀刳木而出其香则坚致而光泽士大夫谓之蓬莱香同上蕃沉出于渤泥三佛齐医家多用之亦谓之药沉同上笺香乃沉香之次者○香有三等曰沉曰笺曰黄熟沉笺皆有二品曰熟结曰生结熟结者树自烂而得生结者伐仆得之又久烂脱而剔取之黄熟有三品曰夹笺其破者为散沉香之良者也琼崖生取者为角沉宜薰衣木枯朽乃得者为黄熟可入药谈苑及倦游録○一木四香根曰旃檀节曰沉香花曰鸡舌胶曰薰陆酉阳杂爼生熟速香伐树去木而取香者谓之生速树仆于地木腐而香浮者谓之熟速○檀香出于三佛齐国皮木而色黄者谓之黄檀皮腐而色紫者谓之紫檀恐其气泄则以纸封之○黄熟香皮坚而中腐者其形如桶故谓之黄熟桶其夹笺而色黒者其气尤胜○鹧鸪班体薄而易烬其厚而沉水者差乆○暂香乃熟速之次者但脱者谓之熟速而木之半存者谓之暂香○降真香气劲而逺能辟邪气○笃耨香出真腊国亦树之脂也树如松杉之类而香藏之皮树老而自然流溢者色白而透眀故其香虽盛暑不融土人既取之矣夏月以火环其树而炙之令其脂液再溢至冬沍寒因其凝而复取之故其香冬凝而夏融土人盛之以瓠瓢至暑月则鑚其瓢而周为之孔藏之米中欲其隂凉而气通以泄其汗故得不融舟人易之以瓷器不若瓢也香之气清逺而长杂于树皮则黒而黒为下矣香之性易融而暑月之融多渗于瓢故防瓢而藏之亦得其典刑今所谓葫芦瓢是也○麝香木出古城国树老而仆埋于地而腐外黒而内黄赤者其气类于麝○龙涎出大食国其龙多蟠于洋中之大石卧而吐涎众鱼聚而之土人见则没而取焉然龙涎无香其气近于臊白者如百药而腻理黒者亚之如五灵脂而光泽能发众香故人常用之以和香焉○蔷薇水大食国花露也今则采茉莉取其液以代焉然其水多伪杂试之当用琉璃瓶盛之翻摇数四其泡周上下者为真○安息香出三佛齐国其香乃树之脂也其形色类胡桃攘而不宜于烧然能发众香故人取之以和香焉○亚湿香出占城国其香非自然乃土人以十种香捣和而成体亚而湿气和而长爇之胜于他香○涂肌拂手香皆出占城国土人以脑麝诸香捣和而成或以涂肌或以拂手其香经数宿不散○金顔香正出大食真腊国其香乃树之脂色黄而气劲工于腊聚众香今之为龙涎软香佩带者多用之○蘓合香油亦出大食国气味大抵类笃耨○鸡舌香一名丁子香以其形似丁子香也即丁香之大者今谓丁香母是也日华子云治口气○生结香产髙窦等州山民见香木曲干斜枝以刀所成坎经年得雨水渍复锯取之刮去白木其香结为班防亦名鹧鸪班倦防録螺甲云南者如掌青黄色取靥烧灰合香者多用之本草○修申香方取大甲香如昆仑耳者酒煮蜜熬入诸香中用○又纳世西国似艾盖柳皮上藓衣合和诸香烧之其烟团聚清白可爱本草】程泰之香说【秦汉以前二广未通中国中国无今沉脑等香也宗庙萧灌献尚郁食品贵椒至荀卿氏方言椒兰汉虽已得南粤其尚臭之极者椒房郎官以鸡舌奏事而已较之沉脑其等级之甚下不类也惟西京杂记载长安巧工丁缓作被下香炉颇疑已有令香然刘向铭博山罏亦止曰中有兰锜青火朱烟玉台新咏说博山文亦曰朱火然其中青烟飏其间香风难久居空令恵草残二文所赋皆焚兰蕙而非沉脑是汉虽通南越亦未见越香也汉武内传载西王母降爇婴香等品多名异然疑后人为之汉武奉仙穷极宫室帷帐器用之丽汉史备记不遗若曽剏有古来未有一香安得不记演繁露】香炉汉刘向香炉铭【嘉此正气崭岩若山上贯防华承以铜盘中有兰筒朱大青烟】梁元帝香炉铭【蘓合氤氲非烟若云时浓更薄乍聚还分火防难尽风长易闻孰云道力慈悲所薰】诗集香事【轮困丨丨已郁郁著书画谁能入吾室脱汝世俗械黄鲁直】香癖【贾侠懐六韬家有十二战天寳喜文事如我有丨丨】香光【公虚采苹宫行乐在小寝丨丨当发闻色败不可稔】香炷【险心防万仞躁欲生五兵隠几丨一丨灵台湛空眀】烟霏【画食鸟窥台宴坐日过砌俗氛无因来丨丨作舆卫以上并山谷报贾天锡寳薫】火力【琢瓷作鼎碧于水削银为叶轻如纸不武丨丨均闭阁下帘风不起诗人自炷古龙涎但令有香不见烟素馨欲开抺利折底处龙涎和檀沉平生饱食山林味不奈此香殊斌媚呼儿急取蒸木犀却作书生真富贵杨廷秀】蔚宗传【林花飞片片香归啣泥燕闭阁和春风还寻丨丨丨山谷】安乐窝【丨丨丨中一炷香凌晨焚意岂寻常祸如许免人须謟福若待求天可量且异缁黄徼庙貌又殊儿女裛衣裳非啚闻道至于此金玉谁家不满堂卲尧夫】薰知见【衣篝丽纨绮有待乃芬芳当念真富贵自丨丨丨香山谷】真富贵【见前】鹧鸪班【百链香螺沉博水薰近出江南一檖黄云绕几深祥想对同参螺甲割昆仑耳香材屑丨丨丨欲雨鸣鸠日永下帷睡鸭春闲我读蔚宗香传文章不减二班误以甲为浅俗却知麝要防闲】骊龙沫【瘴海丨丨供素丨蛮村花露挹清滋防参鼻观犹疑似全在炉烟未发时刘子翚还老寄龙涎香】结缥【旃檀婆律海外芬西山老脐栢斫薰香螺脱靥来相羣能丨丨丨风中云】散氤氲【一灯如云起防焚何时渡尽此篆纹缭绕无穷合复分緜緜浮空丨丨丨云云东坡特此夀卯君注东坡于子由生日送檀香观音像并香印篆盖】一穟黄云【见前鹧鸪班注】四两元参【丨丨丨丨三两松麝香丰分蜜和同丸如弹子金炉爇还似花心喷晓风香谱】香炉雕文【四坐且莫喧愿聴歌一言请说铜香炉崔嵬东南山上枝似松栢下根据铜盘丨丨各异类离娄自相连谁能为此器公输与鲁班朱火然其中青烟飏其间顺风入君懐四坐莫不欢香风难久居空令蕙草残古乐府】含薫【参差郁佳丽合沓纷可怜蔽亏千种树出没万重山上镂秦王子驾鹤乗紫烟下刻蟠龙势矫首半衔连傍为伊水丽芝盖出岩间后有汉游女拾翠弄余妍荣色何杂揉缛绣更相鲜麏麚或腾倚林薄杳芊眠掩笔如不发丨丨火肯燃风生玉阶树露湛曲池莲寒蛩飞客室秋云没晓烟齐刘绘】孤烟【石宻化螺甲榠樝煮水沉博山丨丨起对此作森森山谷】太清【雉尾映鞭声金炉拂丨丨班近闻香早归来学得成山谷】睡鸭【床帐夜气馥衣桁晩烟凝瓦沟鸣急雪丨丨照华灯山谷又见前】蟠龙【见前含薫未肯然注】












　　古今合璧事类备要外集卷四十一
　　钦定四库全书
　　古今合璧事类备要外集卷四十二
　　宋　谢维新　撰
　　香茶门
　　茶
　　瑞草总论【茶南方嘉木也其树低者二尺三尺髙者五尺六尺其巴山峡川有两人合抱者伐而掇之其树如芦叶如栀子花如白蔷薇实如栟榈叶如丁香根如胡桃其字或从草或从木或草木并其名一名茶二曰槚三曰蔎四曰茗五曰荈
　　其土产各有优劣建州北苑先春龙焙洪州西山白露双井白茅鹤岭安吉】
　　【州顾渚紫笋常州义兴紫笋阳羡春池阳凤岭睦州鸠坑宣州阳坑南剑顶石花露鈠籛牙南康云居峡州碧涧眀月东川兽目福州方山露芽夀州霍山黄芽皆茶之极品也然上者生烂石中者生砾壤下者生黄土凡艺而不实植而空茂法如种三嵗可采野者上围者次阳崖隂林紫者上緑者次笋者上芽者次叶卷者上叶舒者次隂山坡谷不堪采掇至于采摘社前者佳其次寒食前又其次谷雨前蒸焙既有法留藏亦有方烹煎亦莫不皆有诀故沫饽者汤之华也花之薄者为沫厚者为饽细者为花茶少汤多则云脚散汤少茶多则乳面聚此陆羽茶经所由作也茶之为用味至寒若热渇凝闷脑目澁四肢烦百节不舒聊四五啜与醍醐甘露抗衡也其他如贡茶如防茶贡茶犹知斯人有爱君之心若夫防茶利归于官扰及于民其为害又不一端矣】
　　事类茶茗【丨丨久服令人冇力悦志神农食经又尔雅注云早取为茶晩取为茗】茶饼【荆巴间采丨药作丨叶老者饼成以米膏出之欲煮茗饮先炙令赤色捣末置甆器中以汤浇覆之加葱姜橘子芼
　　之其欲醒酒令人不眠】茶果【陆纳为吴兴太守时卫将军谢安常欲诣纳　　　　纳无所备安既至所设惟丨丨而已】茶粥【傅咸司教曰闻南方有以困蜀姥作丨丨卖为姥事打破其器具又卖饼于市而禁茶粥以蜀姥何哉】真茶【刘琨与兄子南兖州刺史演书云吾体中溃闷常仰丨丨汝可致之】苦茶【丨丨久食益思华陀食论又壸居士食忌云若茶久食羽化】大茗【余姚人虞洪入山采茗遇一道士牵三青牛引洪至瀑布山曰吾丹丘子也闻子善具饮常思见恵山中有丨丨可以相给祈子它日有瓯牺之余乞相遗也因立奠祀后常令家人入山获丨丨焉神异记】清茗【酉阳武昌庐江昔陵好茗皆东人作丨丨茗有饽饮之宜人别有真茗茶煎饮令人不眠桐君録】香茗【鲍昭姊令晖着丨丨赋】设茶茗【新安王子鸾豫章王子尚诣昙济道人于八公山道人丨丨丨子尚味之曰此甘露也何言茶茗宋録】服芳茶【芳茶轻身换骨丹丘子黄山君服之陶景杂録】理头痛【峡州石上紫花芽丨生丨丨年贡一觔又有小江明月□碧涧茱茰之名】饮消食【忠州之南宾有四国一多陵二多婆三罗波四思龙皆方饼惟多陵最上饭后丨之丨丨空腹忌饮多婆次之二国下】饮疗风【泸州有茶树夷僚常擕瓢寘侧登树采摘芽叶必先含于口中待其止展然后致于瓢中旋塞其窍归必致暖处其味极佳辛而性热彼人云丨之丨丨】疗积瘘【丨丨年丨苦茶蜈蚣并炙令香熟捣筛等分煮甘草汤洗以末傅之枕中方】令不眠【巴东有别真香茗煎饮丨人丨丨又出白茶状如栀子其色稍白】草茶第一【丨丨盛于两浙日注芽一自景祐以来洪州双井白芽制作尤精逺出日注之上遂为丨丨丨丨坡诗注】瑞草称魁【宣州宣城县有茶山其东为朝口所烛号曰阳坡其茶最胜形如小方饼横铺茗芽其上太守荐之京洛题曰阳坡茶杜牧诗云山实东吴地茶称丨丨丨毛文胜茶谱】湖州紫笋【袁州界桥其名甚着不若丨丨之研膏丨丨烹之有陆脚垂下故公淑赋云云垂緑脚同上】山露芽【蜀雅州丨丨顶有丨丨谷芽皆云大前者言采造于禁火之前也火后者次之又有枳殻芽枸杞芽枇杷芽皆治风疾又有皂防芽槐栁芽皆上春摘其芽和茶作之】长洲沙泉【湖州长洲县啄木岭金沙泉每嵗造茶之所也湖常二郡接界于此厥土有境防亭每茶时二牧毕至斯泉也处沙之中居常无水将造茶太守具仪注拜勅祭泉顷之发源其夕清溢供御者毕水即防减供堂者毕水已半之太守造毕水即涸矣太守或还斾稽期则示风雷之变或见鸷兽毒蛇木魅旸晱之类焉商旅即以顾渚水造之无沾金沙者今之紫笋即顾渚者亦甚佳矣】山中顶【蜀之雅州名丨丨丨丨山有顶顶有茶围其中顶曰上清峯昔有僧病冷且久尝遇老父訽其病僧具告之父曰何不饮茶僧曰本以茶冷岂有能止乎父曰是非常茶仙家有雷鸣茶亦有闻乎僧曰未也父曰之中顶茶常以春分之先后多雇人力俟雷之发声并手采摘之多为贵至三日乃止若获一两以本处水煎服能袪宿疾二两当眼前无疾三两因以换骨四两即为地仙但精洁治之无不效者僧因之中顶筑室以俟及期获一两余服未竟而病瘥既不能久及愽求但精徤至八十余气力不衰时到城市观其貌若年三十余眉发绀緑后入青城山不知所终今四顶茶园不废唯中顶草木繁茂重云积雾蔽亏日月鸷兽时出人迹希到矣】渠江鐡色【潭郡之问有渠江中有茶而多毒蛇猛兽乡人毎年采撷不过十五六觔其色如鐡而芳香异常烹之无脚】晋原嫩芽【蜀州晋原洞口横原味江青城其黄芽雀舌鸟觜麦颗盖取其嫩芽所造以牙似之也又有片甲者早春黄茶牙叶相把如片甲也蝉翼者其叶软薄如蝉翼也皆散茶之最上也】建州大片【丨丨方山之芽及紫笋片大极硬须汤之方可碾治头痛江东老人多服之】蕲门团黄【丨丨丨丨有一旗二抢之号言其一叶三芽也】呼为酪奴【齐王肃归魏初不食羊肉及酪浆常食鲫鱼羮渇饮茗汁髙帝曰羊肉何如鱼羮茗汁何如酪浆肃曰羊陆产之最鱼水族之长羊比齐鲁大邦鱼比邾莒小国惟酪不中与茗为奴彭城王勰曰卿不重齐鲁大邦而爱邾莒小国眀日为莒之防亦有酪奴因丨茗丨丨丨洛阳伽蓝记】谓之益蚕【江浙间养蚕皆以盐藏其茧而缲丝恐蚕蛾之生也每缲毕煎茶叶为汁捣未粉搜之筛于茶汁中煮为粥谓之洗粥聚族以啜之谓益眀年之丨】徃市鬻茗【晋元帝时有一老姥毎旦擎一器茗丨丨丨之市人竟买自旦至暮其器不减法曹系之于狱擎所买茗器自牖飞出广林耆老传】入山采茗【晋孝武世宣城人秦精常丨武昌丨丨丨忽见一人身长一丈遍体生毛牵其腰至山曲聚茗处放之便去须复来乃探怀中橘与精甚怖负茗而归】赵賛兴税【唐正元丨丨丨茶丨而张滂继之长庆初王播又増其数大中裴休立十二条之利唐书】张滂请税【徳宗正元中税茶先是盐鐡使张滂奏请税茶以待水旱之阙诏曰可是嵗得钱四十万实録】郑注榷法【丨丨为丨茶丨诏王涯为茶使王涯益变茶法益其税以济用度下益困本传】嗜茶注经【陆羽字鸿渐丨丨丨丨三篇御史大夫李季卿宣慰江南有荐羽者召羽煮茶羽衣野服挈具而入公心鄙之命奴子取钱三十文酬煎茶博士羽愧之更着毁茶论语林】嗜茶入租【甫里先生陆龟丨丨荈置小园于顾渚山下嵗入茶丨薄为瓯蚁之费自为品第书一篇继茶经茶诀之后茶谱】换以自醒【白乐天事见甘菊注详】甚以为苦【王蒙好茶人至辄饮之士大夫丨丨丨丨毎欲蒙必云今日有水厄伽监记】答使煎茶【唐肃宗尝赐髙士真子张志和奴婢各一人真配为夫妇名之渔童樵青人问其故丨曰渔童使捧钓收纶卢中鼓枻樵青丨蘓兰薪桂竹里丨丨】僧唯好茶【唐大中三年东都进一僧年一百三十嵗宣宗问服何药而致僧对曰臣少也贱素不知药性本好茶至处惟茶是求或遇百椀不以为厌因赐茶五十觔令居保夀寺】御史茶瓶【丨丨三院一曰台院其僚曰侍御史二曰殿院其僚曰殿中侍御史三曰察院其僚曰监察御史察院防居南防昌初监察御史郑路所葺礼察防谓之松防南冇古松也刑察防谓之魇防寝于此多魇兵察防常主院中茶茶必市蜀之佳者贮于陶器以防暑湿御史躬亲监啓故谓之丨丨御史台记】驿官茶库【江南有丨丨以干事自任白太守曰驿中已理请一阅之乃往初至一室为酒库诸醖皆熟其外画神问何也曰杜康刺史曰公有余也又一室曰茶库诸茗毕备复有神问何也曰陆鸿渐刺史益喜又一室葅库诸爼毕具复有神问何也曰蔡百喈刺史大笑曰不必置此茶録】囊盛余沥【齐林僧志崇収茶三等待客以惊荚自奉以萱草带供佛以紫茸香赴茶者以油丨丨丨丨归茶谱】饮至斛二【有人善饮茶丨丨丨丨斗一日过量吐如牛肺一物以茶浇之容一斛二斗客云此名斛二瘕太平御览】安得有此【世传陶谷买得党太尉故妓取雪水烹团茶谓妓曰党家应不识此妓曰彼麄人丨丨丨丨但能销金帐下浅斟低唱饮羊羔儿酒耳陶愧其言类苑】何至作此【是州大龙团始于丁晋公而成于蔡君谟欧阳永叔闻之惊叹曰君谟士人也丨丨丨丨事欧集】官将防茶【张咏令崇阳民以茶为业公曰茶利厚丨丨丨之命防茶以树桑民以为苦其后防茶他县皆失业而崇阳之桑已成其为政知所先后如此言行録】人困赐茶【故例翰林当直学士春晚丨丨则日丨小龙团丨一饼金銮宻记】裴汶茶述【茶起于东晋盛于今朝其性精清其味浩洁其用涤烦其功致和参百品而不混越众饮而独髙烹之鼎水和以虎形过此皆不得千人服之永永不厌与粗食争衡得之则安不得则病彼芝术黄精徒云上药至效在数十年后且多禁忌非此伦也或曰多饮令人体虚病风余曰不然夫物能袪邪必能辅正安有蠲逐藂病而靡保太和哉今宇内为土贡实众而顾渚蕲阳山为上其次则夀阳义兴碧润防湖衡山最下有鄱阳浮梁今其精者无以尚焉得其麤者则下里兆庶瓶盎纷揉苟未得则谓百病生矣人嗜之如此者两晋已前无闻焉至精之味或遗也作茶述】陆鸿渐小传【竟陵僧于水濵得婴儿育为弟子积长自筮得蹇之渐繇曰鸿渐于陆其羽可用为仪乃姓陆氏字鸿渐名羽有文章又尝精思着茶经巩县有瓷偶人号鸿渐买十茶器得一鸿渐市沽若不利輙灌注之羽于江湖称竟陵子扵南越称桑苎翁羽少事竟陵禅师智积异日羽在它处闻师去世哭之甚哀乃作诗以寄怀其畧曰不羡白下杯不羡黄金罍不羡朝入省不羡暮入台千羡万羡西江水曽向竟陵城下来至贞元末卒】李白茶述【余闻荆州玉泉寺近青溪诸山山洞往往有乳窟窟中多玉泉交流中有白蝙蝠大如鸦按仙经蝙蝠一名仙防千嵗之后体白如雪栖则倒悬盖饮乳水而长生也其水边处处有茗罗生枝叶如碧玉唯玉泉真公常采而饮之年八十余嵗顔色如桃李而此茗清香滑熟异于它者所以能还童振枯扶人夀也余游金陵见宗僧中孚示余仙人掌茶数十片拳然重叠状如手掌号为仙人掌茶盖新出乎玉泉之山圹古未觌因持见遗兼赠诗要子答之遂有此作后之髙僧大隠知仙人掌茶发于中孚及李白也○常闻玉泉山山洞多乳窟仙人如白鸦倒悬深溪月茗生此石中玉泉流水歇根柯洒芳津采服润肌骨楚老卷緑叶枝枝相接连曝成仙人掌似拍洪厓肩举世未见之其名谁得传宗英乃禅伯投赠有佳篇清镜烛无盐顾慙西子妍朝坐有余兴长吟播诸天答僧中孚赠玉泉仙掌茶】东坡书品茶要録后【物冇畛而理旡方穷天下之辨不能尽一物之理达者寓物以发其辨则一物之变可以尽南山之竹学者观变之极而游于物之表则何求而不得故轮扁行年七十而老斵轮庖丁自技而进乎道由此其选也黄君道父讳儒建安人博学而能文澹然精深有道之士也作品茶要録委曲防妙皆陆鸿渐以来论茶者所未及非至静无求虚中不留焉能察物之真如此其详哉苦张机有精理而韵不能髙故卒为名医今道父无所发其辩而寓之茶为世外澹泊之好此以髙韵辅精理者乎予恐其不幸早亡独此书传于世故发其篇末云序童道父茶品要録】蔡襄进茶録并序【臣前因奏事伏蒙陛下谕臣先任福建运使日所进上品龙茶最为精好臣退念草木之防首辱被陛下知鉴若处之得地则能尽其材昔陆羽茶经不第建安之品丁谓茶图独论采造之本至烹煎曽未有闻臣輙条数事简而易眀勒成二篇名曰茶録伏惟清间之宴或赐观采臣不胜荣幸○上篇谓茶色茶色贵白而饼茶多以珍膏油其面故有青黄紫黒之异善别茶者正如相工之视人气色也隠然察之于内以肉理润者为上既已末之黄白者受水昏重青白者受水鲜眀故建安人鬬茶以青白胜黄白○茶有真香而入贡者防以龙脑和膏欲助其香建民试茶皆不入香恐夺其真若烹煎之际又杂以珍果香草其夺益甚○茶味主于甘滑唯北苑凤凰山连属诸焙所产者味佳隔溪诸山虽及时加意制作色味皆重而莫能及又有水泉不甘能损茶味古人论水品者以此○藏茶宜蒻叶而畏香药喜温燥而忌湿冷故收藏之家以蒻叶封里入焙三两日一次用火常如人体温温以御湿润若火多则茶焦不可食○多茶或经年则香色味皆陈于浄器中以沸汤渍之刮去膏油一两重乃止以钤箝之防火炙干然后碎碾若新茶则不用此说○碾茶先以浄纸密裹槌碎然后熟碾大要只旋碾则色白若经宿则色昏矣○罗茶细则茶浮麄则水浮○汤最难未熟则味浮过熟则茶沉前世谓之蟹眼者过熟汤也况瓶中煑之不可辨故曰汤最难○凡欲防茶先须熁盏令热冷则茶不浮○防茶若茶少汤多则云脚散汤少茶多则粥靣聚钞茶一钱先注汤调之令极匀又添注入环廻击拂汤上盏可四分则止眡其靣色鲜白着盏无水防为絶佳建安鬬茶水痕先退者为负耐久者为胜故较胜负之说曰相去一水两水○下篇论茶器茶焙编竹为之裹以蒻叶盖其上以収大也隔其中以有容也纳火其下去茶尺许常温温然所以养茶色香味也○茶笼茶不入焙宜宻封里以蒻笼盛之置髙处○砧椎盖以碎茶砧以木为之椎或金或铁取于便用○茶铃用金鐡为之用以煑茶○茶碾以银或鐡为之黄金性柔铜及防石皆能生　不入用○茶罗以絶细为佳用蜀畵绢之宻者投汤中揉洗竹师之○茶盏茶色白宜黒盏建安所造者绀黒纹如兔毫其坯防厚熁之久热难冷为要用出他处者或薄或色紫皆不及也阙　　重击拂有力黄金为上人间以银鐡为之竹者轻○汤瓶要小者又防茶注汤有凖黄金为上或以银鐡瓷石为之】欧阳公龙茶録后序【皇裕中修起居注奏事仁宗皇帝屡承天问以建安贡茶并所以试茶之状臣谓论茶之舛谬臣追念先帝顾遇之恩揽本流涕辄加正定书之于石以永其传】丁谓进新茶表【右件物产异金沙名非紫笋江边地暖方呈彼茁之形阙下春寒已发其甘之味有以少为贵者焉敢韫而藏诸见谓新茶盖遵旧例】
　　诗集破睡【丨丨见茶功礼】涤烦【为饮丨尘丨韦应物】乳花【香浓烟穂直茶嫩丨丨团】紫饼【赤泥开方印丨丨絶团玉欧公】枪旗緑【共约试新茶丨丨几时丨同上】霞脚碎【碧流丨丨丨香泣乳花轻李徳裕】凝芳乳【瓯防丨丨丨罗纎撼缥尘宋景文】抽碧芽【千万碧玉枝戢戢丨丨丨李珑】和烟捣【嫩芽香且灵吾谓草中英夜白丨丨丨寒炉对雪烹郑遇】带烟蒸【丨丨丨雀舌和露叠龙鳞作贡胜诸道先尝秪一人丁谓】浮緑乳【轻瓯丨丨丨孤灶散余烟甘荠非予敌宫槐让我先徐鼎臣】减夜眠【解渇消残酒清神丨丨丨十浆何足馈百磕尽堪捐同上】雀舌龙团【冻芽名丨丨赐茗出丨丨晓日云庵暖春风俗殿寒东坡】桂实天葩【玉尺锋棱取银槽様度窊月中亡丨丨云外得丨丨张芸叟】香尘玉乳【建水正寒清茶民已夙兴萌芽先社雨采掇带春氷碾细香尘起烹新玉乳凝烦襟时一啜寜羡酒如渑丁谓】云芽金饼【翠蘂出筠籝秘籥开瑶井甘彻澡霜华芳青碎烟影夜甑煎丨丨晨焙烘丨丨克日上黼惟烹用龙文鼎厐籍】朝掇露芽【芳藂翳湘竹零露凝清华复此雪山客晨丨丨丨丨蒸烟俯名濑咫尺临丹崖圆芳丽其色圭玉旡纎瑕呼儿爨金鼎余馥延幽遐涤虑发其炤还源荡昏邪犹同甘露饮佛事薫毗耶咄此蓬瀛客旡为贵防霞柳子厚】夜和灯捣【嫩芽香且灵吾谓草中英丨臼丨丨丨寒炉捧雪烹罗忧碧桞散煎觉緑花生最是堪怜处能令睡思清】乳花烹出【石碾轻飞瑟瑟尘丨丨丨丨建茶新人间絶品应难识闲对茶经忆故人林和靖】麦粒收来【丨丨丨丨品絶伦葵花制出様争新一杯永日醒双眼草木英华信有神曽子固】仙人从古栽【年年春自东南来建溪先暖水防开溪边竒茗冠天下武夷丨丨丨丨新雷昨夜发何处家家嬉笑穿云去露芽错落一畨荣缀玉含珠散嘉树终朝采掇未盈襜唯求精粹不敢贪研膏焙乳有谁制方中圭兮圆中蟾北苑将期献天子林下雄豪先鬬美鼎磨云外首山铜瓶携江上中檽水黄金硟畔緑尘飞碧玉瓯中素涛起鬬茶味兮轻醍醐鬬茶香兮薄兰芷其间品第胡能欺十目视而十手指胜君登仙不可攀输同降将旡穷耻吁嗟天产石上英论功不愧阶前蓂众人之浊我可清千日之醉我可醒屈原试与招防魄刘伶却得闻雷霆卢仝敢不歌陆羽须作经森然万象中焉知无茶星商山丈人休茹芝首阳先生休采薇长安酒价减千万成都药市无光辉不如仙山一啜好冷然便欲乗风飞君莫羡花间女郎只鬬草赢得珠玑满斗归欧公鬬茶歌】太守急寄我【如何建安三千里京师三月尝新茶人情好先务取胜百物贵早相矜夸年穷腊尽春欲动蛰雷未起驱龙蛇夜闻撃鼓满山谷千人助呌声喊呀万木寒凝睡不醒唯有此树先萌芽乃知此为最灵物宜其独得天地之英华终朝采摘不盈掬通尾銙小圆复窊鄙哉谷雨枪与旗多不足贵如刈麻建安丨丨丨丨丨香篛包裹封题斜泉甘气洁天然好坐中拣择客亦佳新香嫩色如始造不似来逺从天涯停匙侧盏试水路拭目向空看乳花可怜俗夫把金锭猛火炙背如虾蟆由来真物有真赏坐逄诗老频咨嗟须防共起索酒饮何异奏乐终滛哇欧阳尝新茶歌】好客手自煎【蟹眼已过鱼眼生飕飕欲作松风鸣茸出磨细珠藩转绕瓯飞雪轻银瓶防汤夸第二未识古人煎水意君不见昔时李生丨丨丨丨丨贵从活火发新泉又不见今时潞公煎茶学西蜀定州花甆琢红玉我今贫病尝苦饥分无玉椀捧蛾眉且学公家作茗饮博炉石铫行相随不用撑肠拄腹文字五千卷但愿一瓯常及睡足日髙时东坡】碾香供玉食【矞云从龙小苍璧元丰至今人不识壑源包贡第一春缃奁丨丨丨丨丨睿思殿东金井阑甘露荐椀天开顔桥山事严庀百局补衮诸公省中宿中人传敕夜未央雨露恩光照宫烛右丞似是李元礼好事风流有泾渭肯怜天禄校书郎亲敕家庭遣分似春风饱识太官羊不惯腐儒汤饼肠捜搅十年灯火读令我胸中书传香已戒应门老马走客来问字莫载酒山谷谢送壑源□芽我持圭与苍璧以暗投人渠不识城南穷巷有佳人不索賔郎常晏食赤铜茗椀两班班银粟翻光解破顔上有龙文下碁局探囊赠君诺已宿此物已是元丰春先皇圣功调玉烛晁子胷中开典礼平生自期莘与渭故用浇君磊礧胷莫令鬓毛雪相似曲几蒲团聴煮汤煎成车声绕羊肠鸡苏胡麻留渴羌不应乱我官焙香肌如瓠壶鼻雷吼幸君饮此莫饮酒山谷以小龙团及龙涎半挺赠旡咎】唤起黄州梦【人间风日不到处天上玉堂森寳香想见东坡旧居士挥毫百斛防明珠我家江南摘云腴落硙霏霏雪不如为君丨丨丨丨丨独载扁舟向五湖山谷以双井茶送子瞻】分送玉川字【呉绫缝囊染菊水蛮砂涂印题进字淳熈锡贡新水芽天珍误落黄茅地故人鸾渚紫薇郎金华讲彻花草香宣赐龙焙第一纲殿上走趋明月珰御前啜罢三危露满防香烟怀璧去归来拈出两蜿蜒雷电晦冥惊破柱北苑龙芽内様新铜围银范铸琼尘九天寳月霏五云玉龙双舞黄金鳞老夫平生爱煮茗十年烧穿新脚屏下山汲水得甘冷上山摘芽得苦梗何曽梦到龙游窠何曾梦吃龙芽茶故人丨丨丨丨丨春风来自玉皇家鍜圭樵璧调冰水烹龙炮凤搜肝髓石花紫笋可衙官赤印白泥牛走耳故人气味茶操清故人风骨茶様明开缄不但似见面叩之咳唾金玉声麴生劝人堕巾帻睡魔遣我抛书册老夫七椀病未能一啜犹堪坐秋夕杨诚斋谢木舍人送讲筵茶】













　　古今合璧事类备要外集卷四十二
　　钦定四库全书
　　古今合璧事类偹要外集卷四十三
　　宋　谢维新　撰
　　餽遗门
　　餽遗　　附　辞　受
　　餽遗总说【餽遗以食物与人曰馈以财物与人曰遗从古有也然君子于此必辨礼义而后受之如其义则舜受尧之天下不以为泰如其非义虽箪食豆羮不可受于人岂轻也哉然世有不当受而受者固非也而又有可以受而犹不之受者焉岂不慕为髙世之举而反以失中庸之道乎是又君子之所不贵也】
　　事类稍饩【以致丨丨周礼】苞苴【少仪】嘉贶【左传】永好【投我以木报之以琼琚匪报也丨以为丨也】杂佩【丨丨以赠之并诗】折麻【丨防丨兮瑶华将以遗兮离居楚辞】束帛【孔子遭程子于道谓子路曰取丨丨以赠先生家语】盘飱【晋公子重耳及曹僖负羁曰吾观晋公子从者皆足以相公子必反其国若反其国必得志于诸侯而诛无礼曹其首也子盍早自贰焉乃馈丨丨置璧焉公子受飱反璧注臣无境外之交故用盘藏璧飡中不欲令人见左】箧锦【叔鲋欲求货于卫滛刍荛者卫人使屠伯馈叔向羮与一丨丨曰诸侯事晋未敢携贰况卫在君之宇下而敢有异志刍荛者异于他日敢请之叔向受羮反锦】遗珠【见珠门】遗矢【晋却至如楚聘楚子飨之为地室而悬焉却至将登金奏作于下惊而走出賔曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦唯是一矢以相加遗焉用乐賔曰若让之以一矢祸之大者其何福之为成十三】餽烝豚【孔子阳货餽以丨丨孔子时其亡也而往拜之】餽鼎肉【子思缪公亟问亟丨丨丨子思不悦于卒也摽使者出诸大门之外北面稽首再拜而不受曰今而后知君之犬马畜伋盖时是台无餽也孟】馈五浆【列子之齐中道而反遇伯昏瞀人瞀人曰奚方而反曰吾惊焉恶乎惊曰吾食于十浆于十浆而五浆先馈伯昏瞀人曰汝何为也惊曰夫浆人持为食羮之货多余之其为利也薄其为权也轻而犹若是而况万乗之主身劳于国而智尽乎事彼将任我以事效我以功吾是以惊列子】餽兼金【陈臻问曰前日于齐王丨丨丨一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣孟子曰皆是也当在宋也予将有逺行行者必以赆辞曰餽赆予何为不受当在薛也予有戒心辞曰闻戒故为兵餽之予何为不受若于齐则未有处也无处而餽之是货之也焉有君子而可以货取乎孟子】遗之而受【后汉卓茂为宻令人有言部亭长受其米肉遗茂问亭长从女求乎曰往遗之耳茂曰丨丨丨丨何故言邪】足自当止【王述家贫求试宛陵令颇受餽遗而脩家具王导使人谓之曰名父之子不患无禄屈临小县甚不宜尔述荅曰丨丨丨丨后屡居州郡清洁絶伦禄赐皆散之亲故】服之无疑【羊祜与吴陆抗相对命使通交抗称祜之徳乐毅孔眀莫能过抗尝病馈之以药丨丨丨丨心人多諌之曰羊叔子岂酖人者】割以分甘【王羲之帖有一味之甘分而食之】贫无将意【纪瞻帖云自昨信来今又益丨丨以丨丨粉二斗所谓物微意全者并法帖】吝不分赡【梁朱异性丨啬四方馈遗财货充积未尝散施厨下珍羞腐烂每月尝弃十数车虽诸子别房亦丨丨丨】拆开将入【有布衣张子路上书言李泌之短徳宗杀之谓泌曰朕皆得其诬妄且云卿受严震师子百枚计价二万贯朕料必是砂糖师子山南地贫何处有许金又人用一百个金师子作何物试使人潜斟送砂糖使犹在城卿避嫌疑诸道寄茶及口味悉皆丨丨丨丨此贼遂敢诬罔故处置之髙士传】献子金【大祖朝赵韩王普为相车驾因出忽幸其第时两浙王俶方遣使致书及海物十瓶于韩王在庑下防车驾至仓卒出迎未屏也上顾见问何物韩王以实对上曰此海物必佳即令啓之皆满贮子金韩王惶恐顿首谢曰臣未发书实不知若知之当奏闻而却之上笑云但取之无虑彼谓国家事皆由汝书生耳因命谢而受之】献杨梅仁【王薿字丰父守会稽童贯时方用事贯苦脚气或云杨梅仁可疗是疾丰父裒五十石以献之后擢待制再任不歴贴职径登次对惟丰父一人挥麈録】辞不受遗粟不受【子列子穷容貌有饥色客有言之节子阳者曰列御冦有道之士也子阳丨之丨列子再拜而辞孔子曰我则异于是无可无不可列子】遗米不受【见米门详】餽肉不受【子思事见前】遗鱼不受【公仪休相鲁客有丨丨者相丨丨客曰闻君嗜鱼何故不受相曰以嗜鱼故不受也今为相能自给鱼今受鱼而免谁复给我鱼者史记】麾去梁肉【宋陶潜躬耕自资遂抱羸疾江州刺史檀道济往之偃卧瘠馁有日矣道济馈以梁肉丨而丨之】怒给猪肝【闵仲叔隠居不仕好食猪肝安邑令闻之令吏常给仲叔仲叔曰吾岂以口腹累人遂去安邑之沛髙士传】厉色驱出【陈姚察为吏部尚书有私门生送南布一端花练一疋察曰吾所衣止是麻布蒲练此物于吾无用幸不烦耳此人逊请察丨丨丨丨】饿死不取【韦贯之为尚书右丞长安中争为碑志若市买然大官卒其门如市至有喧竞构致不由防家是时裴约之子图不朽与贯之缣帛万匹贯之举手曰寜丨丨丨茍丨】一钱不受【曹修古者四御史之一也眀道初因上言请太后还政谪守兴化暴死于室朋寮及郷之贤者相与率钱十万以赡其家脩古有女始笄告其母曰先人忠节名闻天下今不幸直家谪死且君子不家于防此钱决不可受以凂我先人全徳哭而不谢遣之送者固请丨丨竟丨丨】一文不取【刘秘丞道原家极贫然丨丨丨妄丨于人冬寒归自洛阳时无衣具司马温公以一二衣袜及一貂褥賮之固辞强之乃受及至颖川悉封以反温公曰于光不受于他人肯受乎】眀日如何【石徂徕为举子时读易于南都时侍郎王济闻其穷困因饷客授以盘飡却而不受曰今日固好丨丨丨丨】工夫何在【横浦幼年处学正当苦寒衣衾不备乡里富人有以袭衣为送者亦却不受曰士处贫苦正是做工夫时节若不痛自节抑则贪欲心生亷耻防矣丨丨丨丨】田还种氏【张正议与种世衡善及持父防世衡遗以汝州田十顷固辞不受使者在途而世衡已卒其子以父命不复受荒废者五十年元丰中郡守刘裴请以田给州学朝廷不许遂命还种氏】
　　诗集致薄助【先生结发僧俗徒闭门不出动一纪至今邻僧乞米送仆忝县令能不耻俸钱供给公私余时丨丨少丨祭祀劝参留守谒大尹言语才及辄掩耳韩愈赠卢仝】周我穷【昔公处贫我处困我无金玉可助公今公既贵我尚窘公有缣帛丨丨丨古来朋侪义亦少子贡不顾顔渊空复闻韩孟最相善身仆道路哀妻潼梅尧臣谢欧公赠绢】寄鹅毛【鲜鲫经年秘醹醁团脐紫蟹脂填腹后春莼茁滑如酥先社姜芽肥胜肉鳬子累累何足道缀盘飡亦时欲淮南风俗事瓶罂方法相传竟留蓄且闻千里丨丨丨何用孜孜饫縻鹿坡集扬州以土物寄少游】割鹭股【我无置锥君立壁舂黍作麋甘胜宓绨袍不受故人意乐老子乐与饵过客止肯为儿辈屈丨白丨丨何足难食鸬鷀肉未为失莫年五斗得千里有愧寒檐皆朝日时先生以借子赠故云陈旡已答黄生】封题难胜【有客有客官长安牛酥百斤手自煎倍道奔驰少师府望尘且欲迎归轩守阍呼语不必出已有人居第一先其多乃后倍于此台顔顾视初怡然昨朝所献虽第二桶以淳漆丽且坚今君且迟数又少青纱丨丨丨丨前持归定渐辽东逐努力明年趂头年江子我瑞友诗时宣和中有邓其姓者守闗中以牛酥百觔送梁师成故云】慇勤送去【风卷飞花自入帷一樽遥想破愁眉泥深厌聴鸡头鹘酒浅欣尝牛尾貍通印子鱼犹带骨披緜黄雀谩多脂丨丨丨丨烦纎手为我磨刀削玉肌坡集时大雪送牛尾貍与徐使君】






　　古今合璧事类备要外集卷四十三
　　钦定四库全书
　　古今合璧事类备要外集卷四十四
　　宋　谢维新　撰
　　饮膳门
　　酒附【造酒　禁酒　酒　赐酒　赐酺　酤酒贳酒　送酒　猎酒　使酒　酒徳　礼饮裸饮　剧饮　醵饮　独饮　戒饮　不肯戒强饮　真率　罚饮　酒令　饮谑　酣醉宿酲　麴蘖糟粕】
　　饮膳标题【酒者天之美禄帝王所以頥养天下享祀祈福扶老交欢百福之防盖非酒则不行也然酒一也而有清浊厚薄甜苦红緑白三色之别故清者曰醥清而甜者曰酏余攴反浊者曰醠亦曰莫公反浊而防清者曰醆厚者曰醇亦曰醹需重酿曰酎薄者曰醨甜而一宿熟者曰醴美者曰醑苦者曰防善反红者曰醍緑者曰醽白者曰醝亦有醙醳泲酒去滓而苦者酴麦酒不去滓而饮者曰醪汁滓酒醅其未防酒醇谓乳酒而酤又其一宿酒也然又有酒材焉不可以不知秫稻是也又有酒母焉不可以不辨麴蘖是也亦有酒成焉不可以不讲湛炽腥熟毋有差贷是也夫如是而后酒成焉然古者酒以行礼非继以淫故祭祀则用酒賔客则用酒养老扶疾慰劳则用酒共之有道而用之有节未尝无故而酒也自夫人沉湎无度纵欲败常于是乎不闻有礼饮而有剧饮者矣不闻有乡饮而有醵饮者矣彼乌知所谓徳将者邪非失事而不知有戒饮非禁糓而不知有禁醸酤非与民同乐是欲利归公上也赐酺非因祭而饮是名恵布天下也今罚之施亦岂古者之意饮小而杀身大而败家又大而失天下皆酒也呜呼安得惟酒无量不及乱者与之论酒徳哉】
　　事类防酒【我有丨丨】清酒【丨丨百壶并诗】公酒【见后酒正下注】礼酒【见后酒人下注】需酒【丨于丨食易】酾酒【丨丨有衍迨我暇矣诗】醇酎【白氏六帖】清酤【既载丨丨诗】甘醴【小人之交丨如丨记】交鬯【丨丨醇酒抱朴子】酒正【丨丨掌酒之政令以贰法授酒材凡为公酒者亦如之辨五齐之名一曰泛齐二曰醴齐三曰盎齐四曰缇齐五曰沈齐辨三酒之物一曰事酒二曰昔酒三曰清酒】酒人【丨丨掌为五齐三酒祭祀则共奉之以役世妇共賔客之礼酒饮酒而奉之凡事共酒而入于酒府凡祭祀共酒以供賔客之陈酒亦如之】饮齐【丨丨视冬时注丨宜寒】火齐【乃命大酋秫穑必齐麴蘖必时湛炽必防水泉必香陶器必良丨丨必得兼用六物大酋监之毋有差贷注丨丨腥熟之调记月令】酌数【皆有丨丨见后注】三爵【君子之饮酒也一爵而色洒如也二爵而言言斯丨丨而油油以退记又丨丨不识矧敢多又诗】两樽【朋酒斯飨注丨丨曰朋诗】八樽【凡祭祀以法共五齐三酒以实丨丨大祭三贰中祭再贰少祭壹贰皆有酌数礼酒正】一宿熟【醴酒丨丨丨说文】百药长【酒为丨丨之丨王莽诏】唐子西陆谞传【陆谞麯城人少与壶子商君相友善约先贵无相忘已而壶子任太常商君任主爵都尉通显矣而谞方青州为从事壶商等上疏曰臣等亡状蒙陛下器使待罪九卿自非得天下贤圣与之同升则非但无以副陛下倾渇而臣等亦自不满臣友麯城陆谞者举世莫能测其为人以为刚又无云以为柔又有立文雅醖借号为醇儒至论全身保家治国平天下则又似谋臣防士往时袁盎相吴王骄日久数陷害二千石盎用其兄子种计与醑厚善卒赖其力得脱虎口以归此全身之道也吕太后时羣臣动见覆族吕须谗陈平曰平为相非治事専从谞戯妇女太后闻之私独喜而平得以全其宗此保家之效也河南献王修徳为仁义天子不悦王惧日夜与谞语不厌相事几废而民间作画一之歌此安天下之效也臣闻王者尊有徳进有功今谞既贤圣而上自朝廷郊庙燕飨下至田里冠昏聚防谞未尝不在其间功效不为后人而位青州从事簿空置臣亡益上从其言遣壶子持节召谞至见上欢甚是日拜谞光禄勲顷之封醴泉侯食千户谞叹曰生我者天地成我者壶商也二人既荐谞以身下之然上每念谞辄并召二人谞卒諡懿侯子淳嗣至曾孙离不肖以罪废国除谞既没二人亦斥踈遂不复召用云太史公曰汉兴陆贾以辨说游公卿间名声籍甚为太中大夫以夀终而醑复以徳业位九卿赐爵列侯传国数世陆氏之先岂有天禄哉】苏子瞻洞庭春色赋【并引安定郡王以黄柑酿酒名之曰洞庭春色其犹子徳麟得之以饷予戯作赋曰吾闻橘中之乐不减商山岂霜余之不食而四老人者防戯于其间悟此世之泡幻藏千里于一班举枣叶之有余纳芥子其何艰冝贤王之逹观寄逸想于人寰嫋嫋兮春风泛天宇兮清闲吹洞庭之白浪涨北渚之苍湾携佳人而往游勤雾鬓与风鬟命黄头之千奴卷震泽而与俱还揉以二米之禾借以三脊之菅忽云蒸而氷解旋珠零而涕澘翠勺银罂紫络青纶随属车之防夷欵木门之铜镮分帝觞之余沥幸公子之破悭我洗盏而起尝散腰足之痹顽尽三江于一吸吞鱼龙之神奸醉梦纷纭始知髦蛮鼓巴山之桂楫扣林屋之琼闗卧松风之瑟缩掲春溜之淙潺追范蠡于渺茫吊夫差之惸鳏属此觞于西子洗亡国之愁顔惊罗袜之尘飞失舞袖之弓弯觉而赋之以授公子曰呜乎噫嘻吾言夸矣公子其为我删之】苏子瞻中山松醪赋【始予宵济于衡漳军徒渉而夜号燧松眀而识浅散星宿于亭臯郁风中之香雾若诉予以不遭岂千嵗之妙质而死斤斧于鸿毛效区区之寸眀曾何异于束蒿烂文章之紏纒惊节解而流膏嗟构厦其已逺尚药石之可曹收薄用于桑榆制中山之松醪救尔灰烬之中免尔萤爝之劳取通明于盘错出□泽于煎与黍麦而皆熟沸舂声之嘈嘈味甘余之小苦叹幽姿之独髙知甘酸之易坏笑凉州之葡萄似玉池之生肥非内府之烝羔酌以瘿藤之纹樽荐以石蟹之霜螯曽日饮之几何觉天刑之可逃投拄杖而起行罢儿童之抑搔望西山之咫尺欲褰裳以逰遨跨超峯之奔鹿接挂璧之飞猱遂从此而入海渺翻天之云涛使夫嵇阮之伦与八仙之羣豪或骑麟而翳鳯争榼挈而瓢操颠到白纶巾淋漓宫锦袍追东坡而不可及归哺啜其醨糟漱松风于齿牙犹足以赋逺游而续离骚也】
　　造酒为酒【十月获稻丨此春丨诗豳七月又俶载南亩播厥百糓云云丨丨为醴烝畀祖妣以洽百礼】作酒【若作丨醴尔惟麴蘖书说命】五齐【见前酒正注】六物【见前火齐注】酒材【见前酒正注】酒式【以丨丨诛赏人注诛赏其作酒之善恶记】仪狄作【昔丨丨丨酒而美进之于禹禹饮而甘之遂防丨丨乃絶防酒战国防】杜康造【魏武帝短歌行曰何以解忧惟有杜康注康古造酒者又丨丨善丨酒以酉日死故酉日不饮酒防客客论】造葡萄酒【汉大宛国丨丨丨丨货殖传】为马乳酒【汉师学七十二人给大官桐马酒注以马乳为酒采桐叶时乃成也】营人善酿【阮籍闻歩兵厨丨丨丨丨有贮酒三百斛乃求为歩兵校尉】白堕善酿【晋河东人刘丨丨丨丨酒饮者醉不能解】造玉薤酒【隋炀帝丨丨丨丨十年不败龙城録】酿黎花酒【杭州其合丨酒趂丨丨时熟号梨花春长庆集注】自称酿王【汝阳王璡取云梦石甃泛春渠以置酒作金银龟鱼浮沉其中为酌酒具丨丨丨兼麴部尚书出醉仙图】　有芳醖监【河中府河东丨丨丨丨汲河以酿地理志】酿祭勾芒【李泌字长源泌请里闾丨宜春酒以丨丨丨神祈丰年帝悦乃着令】冠絶当时【时大乐有府史焦革家善醖酒丨丨丨丨为酒谱一卷李淳风见而悦之文料吕才东臯子集序】
　　禁酒搜私酿【赵广汉为京兆突入慱陆侯霍禹第门丨丨丨酤椎破垆罂斧破门闗】罚私饮【曹操以年饥兵与表制酒禁孔融书争之融因得罪徐邈私饮至于沉醉操怒丨之】旱禁酿【蜀简雍拜昭得将军性简傲跌宕在先主坐席犹箕踞倾倚时天旱禁酿酒者有刑吏于人家索得酿具论者欲罚雍与先主游观见男女行道谓先主曰此人欲行淫何以不缚先主曰何以知之对曰彼有淫具与欲酿者同先主大笑而原欲酿者滑稽皆此类】饥禁酤【见荒嵗门】触酒禁【薛戎字元夫迁浙东观察使所部州丨丨丨者罪当死戎弛其禁】孔融辨禁私酿书【曹操欲制酒禁丨丨与操书云天垂酒星之曜地列酒泉之郡尧不千钟无以建太平孔非百榼无以堪上圣樊哙解戹鸿门非钟酒无以奋其怒赵之厮养东迎其主非巵酒无以激其气髙祖非醉斩白蛇无以畅其灵景帝非醉幸唐姬无以开中兴袁盎非醇醪无以脱其命定国不酣饮一斛无以决其法故郦生以髙阳酒徒着功于汉屈原不餔糟歠醨取困于楚由是酒何负于政哉】
　　沽酒无酤【丨酒丨我诗伐木】不食【沽酒市脯不食语】当垆【司马相如与卓文君临卭卖酒舎文君丨丨相如与佣保杂作涤器本传】开垆【王莽时鲁庾言请法古令作酒丨丨以卖通典】了酤【王褒奴了丨纳以丨详见奴仆注】苍头市【刘寛尝坐客遣丨丨丨酒迃乆大醉而还客不堪之骂曰畜产寛须防遣人视奴疑必自杀顾左右曰此人也骂言畜产辱孰甚焉故吾惧其死也东观汉记】千文一斗【孝灵家百司酒酒酒丨丨丨丨典论】百钱至店【阮宣尝歩行以丨丨挂枝头丨酒丨便独酣畅虽当世富贵不肯顾家无儋石之储晏如也本传】金貂换酒【阮公隣家妇有美色当垆沽酒阮与王安丰常从妇饮酒既醉便眠妇侧夫不疑之伺察终无它意】金龟换酒【贺知章一见李白呼为谪仙人以丨丨丨丨与之共饮摭言】饮邻妇垆【见前金貂换酒注】过黄公垆【王戎为尚书令着公服丨丨丨丨谓后车客曰吾昔与嵇叔夜阮嗣宗酣畅于此垆自嵇阮亡以来便为时所羁绁今视此虽近邈若山河世说】渊明取酒【刘延之与渊眀情饮延之为始安郡经过临去留二万钱与渊眀渊眀悉送酒家稍就取酒】郑羲酤酒【后魏丨丨为西衮州刺史多所受纳政以贿成性又啬吝人冇礼饷者不与杯酒脔肉西门受羊酒东门丨卖之】三驺对饮【齐谢几卿性通脱为尚书左丞尝预乐游苑宴不得醉而还诣道边酒垆停车褰幔与车前丨丨丨丨观之如堵几卿自若】一斗独酌【马周字賔王舍新丰逆旅主人不之顾周命丨丨八升悠然丨丨众异之朝野佥载以为濯足】钱悉无留【唐阳城为諌议大夫每约二弟吾所俸入而可度食米几何薪菜盐几钱先具之余悉送酒家丨丨也】肆中饮归【仁宗朝宫官鲁简肃公宗道为谕徳一日仁宗急召公将有所问使者及门而公不在移时乃自仁和肆中饮归使遽入白乃与公约曰上怪公来迟当托何事以对公曰但以实告曰然则当得罪公曰饮酒人之常情欺君臣子之大罪中使嗟叹而去真宗果问使者具如公对真宗问卿何故私入酒家公谢曰臣家贫无器皿酒家百物具备宾至如归适有乡里亲客自逺来遂与之饮然臣既易服市人亦无识臣者仁宗曰卿为宫臣恐为御史所弹然自此竒公以为忠实可大用归田录】山谷緑隂堂记【嘉阳张仲吉寓舎于楚道以酒垆为家产若朝夕汲汲于嚣中之嬴惟不足及能种花养竹闲闲于林下之乐尝有余其子寛夫又从予学故予数将诸生过其家近市而有山林趣花竹成隂啼鸟鸣蛙常与人意相值或时把酒至夜漏下二十刻云隂雷风与诸生冲雨踏泥而归诸生从予未尝有厌倦焉则仲吉父子好事喜賔客可知也今蒙恩放还去此有日矣故书防息之乐使工李夀刻之緑隂堂上使后之不及与余同时亦得观焉】
　　贳酒折劵弃责【汉髙祖为泗上亭长好酒及色常从王媪武负贳酒醉卧武负王媪见其常有龙怪之髙祖每酤留饮酒售数倍及见怪嵗竟此两家常丨丨丨丨注韦昭曰贳賖也史本纪】货袍偿欠【孙济权之叔也嗜酒不给产业常醉屡欠酒缗人皆笑之济恬然自若谓人曰寻常行坐处欠人酒债欲货此緼袍偿之】债家至门【吴潘璋字文章性愽荡嗜酒居贫好賖酤丨丨丨丨辄言后豪当还】送酒馈醪【昔者良将用兵人有馈一单醪者使投之于河令将士迎流而饮之单醪不能味一河水三军至为之死非滋味及之也黄石公】献饮【谷阳坚丨丨于子反子反饮之而醉不能见楚子遂宵遁败楚军也左】献酒【楚宣王朝诸侯鲁共公后至而酒薄宣王怒共公曰我周公之长于诸侯行天子礼乐勲在周室我送酒已失礼方责其薄无乃太甚遂不辞而还宣王怒乃发兵与齐攻鲁梁恵王尝欲撃赵而畏楚楚既以鲁为事故梁得围邯郸言事相因亦是感应也一日鲁赵俱丨丨于楚酒吏以鲁酒易赵厚酒故楚围邯郸庄子】载酒【扬雄家贫嗜酒人希至其门时有好事者尝丨丨问竒字】半道邀【江州刺史王欲识渊眀而不能致渊眀尝往庐山命渊眀故人厐通令赍酒具于丨丨栗里之间丨之渊眀有脚疾使一门生二儿举篮舆既至欣然便共饮酌俄顷至亦无迕也】两遗【见下文】饷酒是水【晋孔严祖父奕为全俶令眀察过人时有遗其酒者始入门奕遥曰饷吾两其一何故非也俭视之果是水或问何以知之曰酒重水轻提酒者手有轻重之异故耳】求酒与溲【宋臧质在旴魏太武自贤陵还就质求酒质封溲便与之太祖怒甚攻围三旬不下乃去】人以酒从【唐元徳秀罢鲁山令爱陆浑佳山水乃定居焉不为墙垣扃钥无仆妾嵗饥或不防嗜酒陶然弹琴自娱人以酒肴从之不问贤鄙为酣饮】人以酒来【李泌以虚诞自任尝对客曰令家人速洒埽今夜洪崖先生来有丨遗美酒防有客至乃曰麻姑送酒来与君同倾未毕门者曰某侍郎取榼子泌命倒还客无怍色国史补】赐酒赐颁【酒正掌酒之丨丨皆有法以行之注法尊卑之差礼】赐爵【君若丨之丨即越席而再拜稽首受登席祭之饮卒爵而俟君卒爵然后受虚爵注不敢先君尽之记】秩酒【凡丨丨者以书契授之礼酒正】赐一石【伏日上丨东方朔酒丨丨归遗细君汉本传】赐上尊【丨丞相养牛丨丨酒注糯米一斗酒一斗为上尊稷为中粟为下汉书】
　　赐酺酺五献【武灵五行赏大赦置酒丨丨丨史赵世家】酺三日【汉文帝赐丨丨丨】因祭献酬【大酺饮酒作乐注盖为坛位如雩禜法族长无饮酒之礼丨丨酺而与其民以长幼相丨丨焉礼】会聚饮食【汉律三人以上无故饮酒罚金四两故以赐酺为恵泽令得丨丨丨丨也汉书注】赐天下酺【国初号令犹有汉唐之遗风天中祥符元年正月三日天书降大赦改元东都丨酺五日天下三日此盖汉遗事也】
　　酤酒正防【丨丨掌酒之政令云云酒正之出日入其成月入其要小宰聴之嵗终则防唯王及后之饮酒不防以酒式诛赏礼】大酋监【见前酒法】馑防酒【敬晦南方连丨有诏丨丨丨茗官用告乏】饥复禁酤【唐初无酒禁乾元元年京师酒贵肃宗以廪食方屈乃禁京城酤酒酒期以麦熟始初二年丨丨丨丨食货志】杨龟山语録【设法卖酒所在官吏遂张乐集妓女以来小民此最为害教而必为之辞曰与民同乐岂不诬哉夫诱引无知之民以渔其财是在百姓为之理亦当禁而官吏为之上下不以为怪不知为政之过且民之有财亦须上之人与之爱惜而巧求暗取之虽旡鞭笞以强民其所为有甚于鞭笞矣】洪容齐随笔【今都城及郡县酒务凡鬻酒之肆皆掲大帘于外以青白布数幅为之徴者随其髙卑小大村店或挂瓶瓢标箒枰唐人多咏于诗然其制盖自古然矣韩非子云宋人有酤酒者斗槩甚平遇客甚谨为酒甚美悬帜甚髙而问否售遂至于酸所谓悬帜者此也】饮而遣【五代汉常思在上党五年唯务聚敛未尝与賔佐燕防有从事求见思怒曰必是来饮酒也命典客丨丨丨之续世説】
　　使酒使酒难近【季布为河东守孝文时人言其贤者孝文召复有言其勇丨丨丨丨至留邸一月见罢】使酒不防【灌夫武帝即位以为淮阳太守入为太仆与长乐卫尉窦甫饮轻重不得夫醉搏甫甫太后昆弟上恐太后诛夫徙为燕相夫为人刚直丨丨丨好面丨贵戚势在已之右必欲陵之士在已左愈贫贱尤益礼敬与钧稠人广　众荐宠下辈士亦以此多之前本传】我则酒狂【盖寛饶曰无多酌我丨丨丨丨】少有酒失【陶侃丨丨丨丨详见戒饮注】季舒过度【孙丨丨尝与石崇饮傲慢丨丨崇欲表免之裴楷叔则闻之谓曰足下饮之以狂药责人正礼不亦乖乎乃止】知训骂坐【杨隆演尝饮酒楼上命优人髙贵卿侍酒徐丨丨为叅军隆演鹑衣髽髻为苍鹘知训尝使酒丨丨语侵隆演隆演愧耻涕泣而知训愈辱之五代吴世家】
　　酒徳思柔【兕觥其觩防酒丨丨注不为乱也】温克【人之齐圣饮酒丨丨】既醉【丨丨以酒既饱以徳】未醉【宾之初筵温温其恭其丨丨止威仪反反云云其丨丨止威仪抑抑】洽礼【为酒为醴以丨百丨】令仪【饮酒孔嘉维其丨丨】伐徳【醉而不出是谓丨丨并诗】欲倾家醸【刘侠字眞长为丹阳尹常云见何次道饮酒使人丨丨丨丨何次道饮酒能温克故也】刘伶酒徳颂【有大人先生以天地为一朝万期为须防日月为扃牖八荒为庭除行无辙迹居无室庐幕天席地纵意所如止则操巵执瓢动则挈榼提壶惟酒是务焉知其余有贵介公子搢绅处士闻吾风声议其所以乃奋袂攘衿怒目切齿陈说礼法是非蜂起先生于是方捧甖承糟衔杯漱醪奋髯踑踞枕麯借糟无思无虑其乐陶陶兀然而醉怳然而醒静聴不闻雷霆之声熟视不见泰山之形不觉寒暑之切肌嗜欲之感情俯观万物扰扰焉如江汉之载萍二豪侍侧焉如蜾蠃之与螟蛉】王元之续酒徳颂【诗有六义焉颂居其一也所以悠扬徳业褒賛成功美盛徳之形容告于神眀者也观乎伯伦之颂异乎是哉徒以大人先生放荡为辞似不知酒徳之故乃赓而颂之夫天有酒星地有酒泉圣人之法天地而为酒先用之以祭神祗次用之享宾客然后劳来众士宠锡有功中有礼者酒之徳也是故尧设衢樽使至者尽饮禹防仪狄恐国以酒亡此天子敬乃载在前籍垂之后昆操巵执瓢幕天席地者不得与焉至于尧舜千钟孔子百觚亦无所取也梁末既重浮华之文忘礼法之度列于王褒陆机之间不其失邪必以衔杯潄醪提壶挈榼称之为徳则糟丘酒池徳之大者也及于亡桀纣败羲和蔑不由于斯矣又何徳之云乎颂曰古之眀君先成其民薄以赋敛朂之耕耘风雨祈祈稼穑蓁蓁三时既丰九谷秦秦民之成矣致力于神正辞以告于以奠之若作酒醴麯蘖必时神乃享矣百神攸宜古之乱生残民好兵彊场未保干戈未平甫田既荒太仓不盈人有菜色野无歌声民未成矣乌有神明若作酒醴酌彼金罍矫辞以告上天降灾神乃怨矣万事隳哉化作醇醨馨菲黍稷饮无沉湎一乃昭格畅叶人神是酒之徳】
　　礼饮百拜【酒之流生祸也是以先王因为酒醴一献之礼賔主丨丨终日饮酒而不得醉焉先王所以偹酒祸也注丨丨言其敬记】三行【宾主百拜而酒丨丨扬子】侍饮【丨丨于长者酒进则起拜受于尊所长者饮少者反席而坐长者饮未釂少者不敢饮并恭敬也记】言献【酌言酬之云云酌丨丨之诗】管仲出【桓公与管仲饮掘新井而柴焉十日斋戒召管仲管仲至公执爵夫人执樽觞三行丨丨趍丨公怒曰寡人斋戒以饮仲又以为脱于罪矣管仲曰臣闻湛于乐者洽于忧厚于味者薄于行臣是以走出拜而送之管子】敬仲辞【齐侯使陈丨丨为工正饮桓公酒乐公曰以火继之丨曰臣卜其画未卜其夜不敢君子曰酒以成礼不继以淫义也以君成礼弗纳于淫仁也左庄二十三年】享九献【楚子入丨于郑丨丨注上公之礼九献而礼毕左僖二十二年】宴三爵【见燕飨门注】元王设醴【楚丨丨每置酒为穆生丨丨前】
　　裸饮呼入与饮【光逸字孟祖为胡母辅之所器属辅之与谢鲲阮放毕卓羊曼桓彛阮孚散髪裸袒闭室酣饮已累日逸将排户入守者不聴逸便于户外脱衣露顶于狗窦中窥之而大呌辅之惊曰他人决不能尓必我孟祖也遽丨丨遂丨丨不舍昼夜时人谓之八达】小遗下霑【梁谢几卿为尚书左丞于省阁裸饮及醉丨丨丨丨令史为南司所弹几卿亦不介意】
　　剧饮濡首【有孚于饮丨其丨易】酣身【其后嗣王丨丨无逸】伐徳【賔之初筵温温其恭其未醉止威仪反反曰既醉止威仪幡幡舎其坐迁屡舞僊僊其未醉止威仪抑抑曰既醉止威仪怭怭是曰既醉不知其秩宾既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓丨丨】继滛【管仲曰酒以成礼不丨以丨左详见前】酣舞【敢有丨丨于宫酣歌于室书】醉富【彼昏不知壹丨日丨诗】湎淫【羲和丨丨废时乱日征】沉酗【殷其弗或乱正四方我祖底遂陈于上用丨丨于酒用乱败厥徳于下防子又淫丨肆虐臣下化之奉誓】一鼓而饮【殷纣为酒池糟丘丨丨丨坐丨者三千人】一防亦醉【淳于髠丨丨丨丨滑稽传】醉呕车中【邴吉为丞相御史丨丨其丨丨吉不责本传】盗饮瓮下【毕卓为吏部比舎郎酿酒熟卓醉后夜至瓮下丨丨之掌酒者缚之眀旦乃毕吏部】二石共饮【周顗在朝能饮一石及过江毎称无对偶有旧对从北来顗出丨丨酒丨丨各醉及顗醒客已腐胁死矣】五斗解酲【刘伶字伯伦常乗鹿车携壶酒使人荷锸随之曰死便埋我其遗形骸如此尝渇甚求酒其妻泣谏曰君饮酒太过非摄生之道伦曰善当祝神誓防矣汝可具酒肉妻从之伦跪祝曰天生刘伶以酒为名一饮一石丨丨丨丨妇人之言慎勿可聴引酒御肉陶然复醉晋书】计日忆醒【刘石从中山沽酒酒家与之千日酒至家而醉其家不知以为死矣以棺敛葬之酒家丨向千丨丨石丨矣遂往其家且发冢开棺于是醉始醒起坐棺中俗云石饮酒一醉千日博物志】
　　戒酒大禹戒【述丨丨之丨以作歌曰酣酒嗜音未或不亡】成王诰【丨丨封康叔作酒丨注诰戒酒之义并书】孔子不困【子曰不为酒困何有于我哉】屈原独醒【丨丨曰众人皆醉我丨丨楚辞】田蚡辞满【丨丨丨不能丨觞灌大怒】杨秉不惑【丨丨叔节三丨丨酒色财】酒不向口【邴原旧能饮酒自后八九年丨丨丨丨至陈留师韩子临归师友以原不能饮酒陈仲弓范孟卢子干防米肉送原原曰本能饮但以荒思废业防之今逺别可尽饮终日不醉】酒以废事【晋元帝颇以酒废事王导以为言帝命酌引觞覆之于此遂絶】饮不逾限【陶侃字士行母湛氏贤眀有法侃在武昌诸吏从容丨常有限或劝可少进侃曰余少年时常有酒失亡亲见约故丨敢丨丨侃丁母忧艰辛在墓下有二客来吊仪服鲜异遣人寻之但见双鹤飞冲天而去别传】醉辄自责【庾衮叔褒父在常戒衮以酒后毎丨丨丨丨曰余废先人之戒何以训人乃于墓前自杖三十】临别戒饮【诸葛乐与管辂别戒以二言卿性乐酒虽温克然不可保寜当节之卿有水镜之才所见者妙祸如膏火可不慎持卿散才以游于云汉之间不忧不富贵也辂言酒不可极才不可尽吾欲持酒以礼持才以愚何患之有邪别传】告新莫饮【刘眀为山隂令丨丨尹傅翽曰作县唯日食一升饭丨丨酒此为第一防】囚酒星天狱【卫元规酒后忤丁仆射以醉谢曰自兹丨丨丨于丨丨焚醉日于秦坑摭言】王肃家戒【夫酒所以行礼养性命欢乐也过则为患不可不慎是故賔主百拜终日饮酒而不得醉先王所以避酒祸也凡为主人饮客使有酒色而已无使至醉若为人所强必退席长跪称父戒以辞之敬仲辞君而况于人乎为客又不得唱造酒史也若为人所属下坐行酒随其多少犯令行罚示有酒色而已无使多也祸变之兴常于此作所宜深慎】庾阐断酒戒【盖神眀智恵人之所以生也眀智用于常涯好欲安于自然吾以知穷智之害性任欲之丧真于是椎金寳碎玉椀破瓒觥损觥瓉】皮日休酒箴【皮子性嗜酒虽行止穷泰非酒不能适居襄阳之鹿门山以山税之余继日而酿终年荒醉自戯曰醉士居襄阳之洞湖以舶防载醇酎一甔徃来湖上遇兴将酌因自谐曰酒民于戯吾性吾性而嗜于此其亦为圣哲之罪人也又自戯曰醉士自谐曰酒民将天地至广不能害醉士酒民哉又何必厠丝竹之筵粉黛之座也襄阳元俟闻醉士酒民之称订皮子曰子耽饮之性于喧静岂异耶皮子曰酒之道岂止于充口腹乐悲欢而已哉甚则化上为淫溺化下为凶酗是以圣人节之以酬酢喻之以诰训然尚至上为淫溺所化化为亡国下为凶酗所化化为杀身且不见前世之酒祸耶潞鄷舒有五罪其一嗜酒为晋之杀庆封易内而耽饮则国朝迁郑伯窟室而耽酒终奔于驷氏之甲栾髙嗜酒而信内卒败于陈鲍氏卫侯饮于籍圃卒为大夫所恶呜呼吾不贤者性实嗜酒尚巨为鄷舒之僇过此吾不为也又焉得俾喧为静乎俾静为喧乎喧为静中淫酌乎吾又焉祸之波乎既淫溺酗祸作于心得不为庆封乎郑伯乎卫侯乎慎之哉盖中性不能自节因几以自箴箴曰酒之所乐乐其全真寜能我醉不醉于人】
　　不能戒不见糟肉【孔羣性嗜酒导尝戒之曰卿常饮不见酒家覆瓿布日月久縻烂邪答曰公丨丨丨丨淹更堪久邪】以拳欧背【吴衎好饮后醉诟权贵遂戒饮阮宣命衎饮宣丨丨丨其丨曰看看老癖痴汉忍防杯中物邪抑而饮之】妇言不聴【刘伶事见前剧饮】客諌不聴【唐阳城为谏议大夫八年未肯去方日夜剧饮丨欲丨止者城揣知其情强饮客客辞即自饮满客不得已与酬酢或醉仆席中或先醉卧客怀中丨能丨客语】盖以自释【石延年字曼卿真宗曰朕知卿有才久矣但闻卿好饮酒恐醉不了事延年曰臣非好饮丨丨丨丨耳然臣虽酌其于临事愈于不醉之人】未尝至醉【张文忠公喜酒饮量过人既登第通判济洲日饮醇酎往往至醉是时太夫人年已髙颇忧之一日山东贾存道先生过济文忠舘之数日先生爱文忠之贤虑其以酒废学生疾乃为诗示文忠曰圣君恩重龙头选慈母年髙鹤发垂君宠母恩俱未报酒如成病悔何追文忠矍然起谢自是非亲客不对酒终身丨丨丨丨】
　　强饮恶醉【丨丨而强酒孟】自迎相如【卓王孙为具召临卭令王吉及司马长卿令既至日中司马长卿谢病不能临临卭令不敢尝食丨丨丨丨不得已而强徃一坐尽倾】自迎田蚡【灌夫字仲孺尝有服过丞相蚡蚡从容曰吾欲与仲孺过魏其侯防仲儒有服夫曰将军乃肯幸临况魏其侯窦婴夫安敢以服为解蚡许诺夫以语婴婴与夫人益市牛酒夜洒扫张具至日中蚡不来夫廼驾丨徃丨蚡蚡特前戯夫殊无意徃夫至门蚡尚卧及蚡防谢曰吾醉忘与仲孺言乃驾往卒饮至夜极欢而去】诸生强我【王式为昌邑王师王以淫乱式繋狱以减死论后除博士式徴来衣博士衣而不冠曰刑余之人何宜复充礼官既至令止舎中会诸大夫共持酒肉劳式皆注意髙仰之博士江公世为鲁诗宗至江着孝经说心疾式谓歌吹诸生曰歌骊驹式曰闻之于师客歌骊驹主人歌客毋容归今日诸君为主人日尚早未可也江曰经何以言之式曰在曲礼江翁曰何拘曲也式耻之阳醉逿地式客罢让诸生曰我本不欲来丨丨丨劝丨竞为竖子所辱遂谢免归】王导强尽【王敦字处仲丨丨字茂敦与导尝造王恺恺使美人行酒以客饮不尽辄杀之酒至敦固不肯持美人悲惧失色而敦傲然不视导素不能饮恐行酒者得罪遂勉丨丨觞导还叹曰处仲若当世心怀刚忍非令终也】逼桓温饮【谢奕尝丨丨丨丨温走入南康主门避之主曰君若旡狂司马我何由得相见奕遂携酒就防事引温一兵帅共饮曰失一老兵得一老兵亦何所怪温不之责本传】逼韦曜饮【孙皓毎飨宴无不竟日坐席无能否率以七升为限虽不悉入口皆浇灌取尽韦曜素饮酒不过二升初见礼异时常为裁减或宻赐茶茗以当酒至于宠衰更见丨强辄以为罪又于酒后使侍臣难折公卿以嘲弄侵尅发擿私短为欢笑吴志】迪简强饮【唐李景略尝宴僚佐行酒误以醯进判官京兆任丨丨以景略性严恐行酒者获罪丨丨之顺纪】温公强饮【司马丨丨尝曰昔与王介甫同为羣牧司判官包孝肃公为使时号清严一日羣牧司牡丹盛开包公置酒赏之公赍酒相劝光素不饮酒亦丨丨介甫终席不饮包公不能强也光以此知其不屈闻见録】李莫能致【仁宗朝李都尉喜延士大夫尽声色之乐一时馆阁清流无不往者韩魏公最年少独未尝造焉李数召而公数以事辞人有强之者公曰固欲往但未有名耳公处之不失和丨丨丨丨怨同时诸公亦不以为介也别録】冦公苛留【丨丨在中书多召两制就第饮宴必闭闗丨丨之畏慎者甚惧李宗谔尝于门扉下窃出得马而走金坡遗事】
　　真率野人班坐【陶元亮虽嗜酒家贫不能尝饮酒而况必饮美酒乎其所与饮多田丨樵渔之丨丨丨林间所以奉身而悦口腹者盖畧矣渔樵丛话】田父泥饮【杜甫结庐成都浣花与田畯野老相狎荡新书又遭丨丨丨丨美严中丞杜诗】日晏渐罄【羊曼拜丹阳尹客来早者并得佳酿丨丨丨丨不复及精随客早晩不问贵贱羊固拜临海竟日皆美供虽晩至亦获盛馔时以固之丰华不如曼之真率】过从不间【范忠宣公纯仁判留台一时耆旧多在洛公与司马公皆好客而家贫相约为真率会脱粟一饭酒数行丨丨丨丨一日洛中夸为盛事行状】
　　罚酒觥其觩【兕丨丨丨注兕丨罚爵觩然不用】觵不敬【丨其丨丨者注丨罚爵周礼】司正实爵【晋献公饮大夫酒令丨丨丨丨与史苏曰骊之役汝曰胜而不吉夫克国得妃吉孰大焉故罚汝】杜蒉扬觯【智悼子卒未葬平公饮酒师旷李调侍鼔钟杜蒉自外来闻钟声曰安在曰在寝丨丨入寝酌曰旷饮斯乂酌曰调饮斯又酌北面而自饮平公问之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子邜也大矣旷也太师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀是共又敢与知防是以饮之也平公曰寡人亦有过焉酌而饮寡人杜蒉洗而丨丨公谓侍者曰如我死则必毋废斯爵也至于今既毕献斯扬觯谓之杜举记檀弓】公乘觞政【魏文侯与大夫饮酒使丨丨不仁为丨丨曰饮若不尽浮之大白文侯不尽丨丨不仁举白浮君也新语】朱虚军法【诸吕用事丨丨侯章入侍髙后燕饮令章为酒吏章曰臣将种请以军法行酒酒酣诸吕一人亡酒章防剑斩之还白曰亡酒一人谨行丨丨斩之史记】笑受而饮【崔咸字重易李逢吉当国畏裴度复相使京兆尹刘栖楚等十余人悉力根却之虽度门下賔客皆有去就意他日度置酒延客栖楚曲意自解谢耳语咸疾其矫举酒让度曰丞相乃许所由官嗫嚅耳语顾上罚爵度丨丨丨丨栖楚不自安趍出坐上莫不壮之本传】举不以道【凌统为将军其督陈勤刚猛任气自督酒凌辏一坐丨罚丨丨丨统面折之勤怒骂詈统及父操统流涕不荅引刀斫杀之及攻山贼曰死将以谢罪乃身当矢石贼应时披壊孙权嘉其栗毅以功赎罪吴志】
　　酒令一经程【齐桓公置酒令曰后者饮丨丨丨管仲后当饮丨丨丨而弃其半公曰何也曰臣入口者舌出舌出者弃身与其弃身不寜弃酒乎公曰善韩诗外传】卷白波【古者酒令名丨丨丨起于东汉擒白波贼如席卷故酒席言之以快人意车始】习字令【后魏孝文帝防羣臣酒酣帝举巵曰三三横两两从谁能辨之赐金钟越城王勰曰此是丨丨伽蓝记】一字令【髙骈镇成都命酒佐薛涛改丨丨丨曰须得丨丨象形又须逐韵公曰口有似没量斗涛曰川有似三条椽公曰奈何一条曲涛曰相公为西川节度尚使一没量斗至于穷酒佐有三条椽内一条曲又何作怪丁用晦芝田録】招手令【皇甫嵩作丨丨丨云恶其虎膺谓手掌曲其松根谓指节以蹲鸱间虎膺之下蹲鸱大指也以钩防差玉柱之劳钩防头指玉柱中指也潜虬濶玉柱三分潜虬无名指也竒兵阔潜虬一寸竒兵小指也死其三洛谓亸其腕也生其五峯通呼五指也类说】藏令【孔常甫言唐人诗有云城头椎鼓传花板席上搏拳掘松子乃知酒席丨丨为戯其来也久东臯杂録】争令出幕【元相公在浙东賔幕有薛书记酒后丨丨以酒器掷伤公犹子遂丨丨作十离诗以献】举令属对【唐人饮酒必为令以佐欢其变不一乐天所谓闲征雅令穷经史韩退之令徴前事为之今犹有其遗习也尝有人丨丨云马援以马革裹尸死而后已答者乃云李耳以李树为姓生而知之又鉏麑触槐死作木边之鬼答者以豫让吞炭终为山下之灰皆可谓精的也复有举经句字相属而文重者曰火炎昆冈乃有土圭测景酬之此亦不可多得也蔡寛夫诗话】
　　饮谑号呶【载丨载丨】号呼【或丨或丨并诗】姚訚饮谑【丨丨性豪荡好丨丨】伯刍饮噱【刘丨丨字素芝迁主客员外郎数过友家丨丨为韦执谊所隂劾贬防州参军】
　　酣醉侧弁【丨丨之俄诗】堕车【醉人丨丨虽病不死其骨节与人同其犯难与人异庄子】聴言如【丨丨丨醉】忧心如【丨丨丨醉并诗】取霑醉【陈遵与客饮投辖井中丨其丨丨】不敢醉【刘寛字文饶于上前被酒睡上曰太尉醉邪对曰臣丨丨丨但忧心如醉也后本传】吊妇父【王悦元达恃才纵酒妇父有惨悦乗醉丨之丨丨恸哭悦与賔客连臂被发裸身而入绕之三匝而出】中圣人【徐邈字景山仕魏为尚书郎时禁酒而邈私饮沉醉赵达问以曹事曰丨丨丨逹白之太祖怒鲜于辅进曰醉客谓酒清者为圣人浊者为贤人邈偶醉言耳后文帝幸许昌问邈曰颇复丨丨丨否邈曰昔子反毙于谷阳御叔罚于饮酒臣嗜同二子不能自惩时复丨之帝大笑也名不虚立】以醉死【奕自志曰奕青山白云人也丨丨丨此】常醉辱【杨炎字公南神乌令李太简丨丨之炎令左右反榜二百余几死】道枢醉谒【独孤用晦为中丞侍御史李丨丨丨丨用晦用晦劾不防下除司议郎】居易醉吟【白丨丨自号丨丨先生为之传】以水颒面【李白字太白有诏供奉翰林白与饮徒醉于市帝坐沉香亭意有感欲得白为乐章召入而白已醉左右以丨丨丨】以头濡墨【张旭苏州人嗜酒毎大醉呼呌狂走乃下笔或丨丨丨丨而书既醒自视以为神不可复得也世呼张颠】人观醉瑞【唐徳宗播迁人多乏食无酿酒者后京师稍寜有一醉人聚丨以丨人为祥丨云云】人效醉妆【后蜀王衍后宫皆戴金莲花冠酒酣免冠其髻髽然更施采粉号醉妆国中人皆效之】
　　宿酲刘伶五斗【见前剧饮注】嗣业十万【李丨丨入朝赐酒宗前醉舞帝宠之赐防百金四五十物钱丨丨曰为解酲具】
　　麴蘖酒母【麯丨丨防生衣二熟麯】牙米【蘖丨丨并说文】酒须以成【若作酒醴尔惟麯蘖注酒醴丨丨麯蘖丨丨书说命注】人名曰媒【齐丨丨麯麸丨丨周礼媒氏注】
　　糟粕医酏糟【酒正共宾客之礼酒共后之致饮于宾客之礼丨丨丨皆使其士奉之注不泲曰糟周礼】稻醴糟【饮重醴丨丨清丨黍醴清糟梁醴清糟注糟醇也记内则】坐饮糟丘【殷纣为酒池丨丨丨丨者三千人】糟肉堪久【见前不能戒注】
　　诗集蚁浮【丨丨仍蜡味】密酣【不放香醪如丨丨】竹叶春【山杯丨丨丨】鹅儿黄【丨丨丨似酒】催黍酿【衰年丨丨丨】开桑落【坐丨丨丨酒】浊醪妙【丨丨有丨理并杜】齐酿醇【丨丨寒更丨】生熟酒【丨酒清于雪丨酒赤如血熟酒不如生酒烈熟酒只带烟火气生酒不离泉石味石根泉眼新汲将麯米酿出春风香坐上猪红间熊白瓮头鸭緑变鹅黄先生一醉万事已那知身在尘埃里杨廷秀生酒歌】
　　真率醉落晖【真率由来无次序经旬逾月不为稀篮舆但恨无人举坐想纷纷丨丨丨】赏邻花【杯盘丰腆胜陶令园沼繁华减白家惆怅佳辰掩蓬荜不陪髙防丨丨丨司马公】近知雅会【丨丨丨丨名真率有意从真名在真啜菽尽甘顔子陋食鲑不愧庾郎贫加笾只恐劳烦主缉御徒能困倦宾适适安安方简易古来彭泽是真人文寛夫】每饶俗状【羮藜寂寞天随子换酒风流贺季真淡水论交自忘味道腴充实不知贫万钱纵侈轻豪贵三夀优防萃燕宾奔走丨怜丨丨丨调官犹作防中人】为具虽踈【贤者规模众所遵屏除外饰贵全真盍簮既屡宜从简丨丨丨丨不愧贫免事献酬修末节都将诚实奉佳宾岂惟同志欣相照清酌犹能化后人范醇夫】随家所有【洛下衣冠爱惜春相从小饮任天真丨丨丨丨自可乐为具更防谁笑贫不待珍羞方下筯只将佳景便娱賔庾公此兴知非浅藜藿终难作主人司马公】
　　乐府香浮蚁【醉醒醒醉慿君防滋味浓斟琥珀丨丨丨一到愁肠别有阳春意　须将幙席为天地歌前起舞花前睡从他落魄陶陶里犹胜醒醒惹得闲憔悴东坡醉落魄】
　　酒器
　　器皿总统【饮必有器其来尚矣古者鸿荒之世犹凿地为樽坏而饮之也自是而降樽罍醆斚之器不一而足或以玉或以金或以髹或镂鸟兽之形或仿云雷之象觚圜有别小大有制备矣兕觥罚爵也后世僣奢过度玻瓈琥珀莲花蕉叶鸳鸯鹦鹉各着其名求之古人之制崇侈甚矣无以复加矣】
　　事类一石【凡觞一升曰爵二升曰觚三升曰觯四升曰角五升曰散丨丨曰壶五斗曰甒礼器注】一豆【梓人为饮器勾一升爵一升觚三升献以爵而酬以觚一献而三酬则丨丨矣食丨丨肉饮丨丨酒中人之食也凡试梓饮器乡衡而实不尽梓师罪之周礼】爵斚【洗丨奠丨诗行苇】瓶罍【丨之罄矣维丨之耻注丨小而丨大诗蓼莪】弗挥【饮玉爵者丨丨曲礼】斯飨【朋酒丨丨注两樽曰瓶】滑嵇【丨丨酒器也转注吐酒终日不已今之阳燧樽崔浩音义】太白【见前罚酒注】秦樽【丨丨冇虞氏之樽也】山罍【丨丨夏后氏之樽也】芳樽【丨商丨也牺象周樽也并礼记明堂位】牛象【牺象二樽全刻丨丨之形凿具背以为樽三礼图】云雷【卷耳后妃之志也知臣下之劳勤云云我姑酌彼金罍注人君以黄金餙樽大一石金餙目盖列为丨丨之象谓之罍者取象丨丨博施如人君下及诸臣诗】以琖【夏后氏丨丨】以斚【商丨丨】以爵【周丨丨并眀堂注】鸡彛【春祠夏禴裸用丨丨鸟寻皆有之周礼春官鬯人】兕觥【丨丨其觩防酒思柔诗】大斗【酌以丨丨周成王诗行苇】杜举【知悼子卒未平公饮酒师旷李调侍鼔钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北靣坐饮之降趋而出平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀七是共又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之丨丨记檀弓下】酒魁【蜀中有酒器名丨丨诗人所谓酌以大斗遗制象北斗有魁柄】兽樽【正旦元会设白丨丨于阙庭盖上设白丨若有能献直言者则发此樽饮酒按礼曰丨丨乃杜举遗式也示无忌惮也晋礼志】羽觞【王羲之作兰亭序丨丨随波】酒爵【晋刘表有丨丨三大曰伯雅容七升次曰仲雅六升小曰季雅五升】酒船【毕卓尝曰得丨满数百斛丨丨拍浮丨丨中便足了一生】叵罗【齐著作郎祖珽有文章而踈率无行尝因宴失金丨丨后于珽髻上得之近世以洗为金丨丨若果为洗其可置之髻上未知果何物也闻见録】偏提【唐元和间酌酒谓之注子后仇士良恶其名同郑注乃去其柄安繋名曰丨丨刘冯事始】鸳鸯【唐张易之与李逈同饮以丨丨盏一双共饮取其常相逐也鸡距集】蓬来【李适之有丨丨盏海山螺舞仙螺匏子巵慢卷荷金蕉叶玉蟾儿逢原记】玻瓈【太真妃持丨丨七寳杯酌蒲萄酒乐史李太白后序】酒榼【见酒注】酒海【叶钩太宴有裴泰后至罚以坐上小爵至觥船饮皆竭随即寘器于懐有银海受一斗一饮而尽踏其海卷抱之索马径去干馔子】荷杯【李宗闵暑月临池以丨为丨语林】莲杯【有王永年取宗女监金辉书库尝置酒延窦卞杨绘于室出其妻间座妻以左右手掬酒以饮卞绘谓之白玉丨花丨后永年盗库书下狱引卞绘受馈俱落职东轩笔记】蕉叶【东坡云吾兄子朗饮酒三丨丨吾少时望见酒杯而醉今亦能三丨丨矣志林】蓝尾【苏鹗云今人以酒廵匝为婪尾又云婪贪也谓处于座末得酒既贪婪故宋景文云迎新送故只如此且尽灯前婪尾杯而乐天诗三杯丨丨酒但改婪为丨耳】髹器【杜祁公享客多用丨丨客有面称叹者公尝为宰相清贫乃尔邪公命侍人尽取白金燕器陈于前曰衍非乏此雅不自好耳然祁公好施亦卒不畜也家塾记】珍器【胡旦大监出知明州同年董俨给事知扬州延留甚欢入后舘出姬侍宴悉皆上古丨丨旦曰人生防合难得来日能枉驾敝舟数杯可乎又曰丨丨家贫未识可畧假借夸示妻孥否董以巨奁尽数送至舟中眀日不告而去后乃送还之玉壶清话】
　　诗集山杯【丨丨捧竹根庾信】凿落【酡顔倾丨丨韩昌黎注酒器】金盏【谁能载酒开丨丨杜又酒酣丨丨照东西曽】银瓶【指防丨丨索酒尝】琉璃钟【丨丨丨琥珀浓小槽酒滴真珠红烹龙泡鳯玉指泣罗帏綉幙围春风吹龙笛撃鼍鼓皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土贺集】力士铛【落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山翁醉似泥鸬鷀勺鹦鹉杯百年三万六千日一日须倾三百杯遥看汉水鸭头緑恰似蒲萄初酦醅此江若变作春酒累麴便作糟丘台千金骏马换小妾笑坐雕鞍歌落梅车傍侧挂一壶酒鳯笙龙管行相催咸阳市上叹黄犬何如月下倾金罍君不见晋朝羊公一片石龟头剥落生莓苔泪亦不能为之堕心亦不能为之哀清风明月不用一钱买王山自倒非人推舒州杓丨丨丨一作黄全爵白玉瓶李白与尔同死生襄阳云雨今何在江水东流猿夜声李白集】老瓦盆【莫笑田翁老丨丨自从盛酒长儿孙倾银注玉惊人眠一醉终同卧竹根杜】雕鑴妙【我有双饮醆其银得朱提前汉朱提银其侦贵黄金涂物象丨丨丨工倕乃令千里鲸么麽防螽斯犹能争眀月摆掉出渺弥野草花叶细不辨薋菉葹绵绵相紏结状似环城陴四隅芙蓉树擢艶皆猗猗鲸以兴君身失所逢百罹月以喻夫道僶俛励莫亏草木眀覆载妍丑齐荣萎愿君常御之行止杂燧鑴异日期对举当如合分支韩愈寄崔立之】琢削为【镕鈆煑白石作玉真自欺丨丨丨酒杯规摹定州瓷荷心虽浅狭镜面良渺弥持此夀佳客到手不容辞曹侯天下平定国岂其师一饮至数石温克颇似之风流越王孙诗酒屡出竒喜我有此客玉杯不徒施请君诘欧阳问疾来何迟呼儿扫月榭扶病良及时苏子瞻独酌试药玉杯有懐诸君子明日望夜月庭佳景不可失作诗括之】价重氷甆【僊人弃余粮玉色已可欺小试换骨力丨丨十丨丨灌以长白虹渺若江海弥浮之端不恶学者不可辞但愧闻道晩早从雁门师律部有眀文可复时中之汝阳佳少年二十出六竒家有持杯手两手当一施风吹酒面侧月度杯心迟百年容冇命一笑更须时陈师道次前韵】貌矮金壶【扬君喜我梨花盏却念初无注酒魁丨丨丨丨肯提送挼莎残菊更传杯黄鲁直谢景何送恵酒器】规绳去欹窊【矮胡生南方托家碧山崖采择供贡篚扶持上天街愧此愿慤姿欲售久未谐道傍麴先生风味固自佳逢渠即倾盖输冩能开懐刮削出光采丨丨丨丨丨金玉岂足贵胶漆真吾侪客来有佳招二士徃必偕婆娑止坐偶供馈烦金钗矮胡虽木强醇徳真无涯虚心实其腹居然外形骸一物幸见用弃置理则乖毛颍有封国陶匏荐钦柴大药起世疴炮燔及根荄愿子自洗濯勿受尘俟埋暇日肯相从醉经髙坐齐张安国桞子酒榼】子孙实无斁【赵公饮噐魏府藏我思两公爱甘棠惟魏子丨丨丨丨敬奉其盈如升克平陵朱某拜手刻朱元晦题魏府藏赵公饮器】



　　古今合璧事类备要外集卷四十四
　　钦定四库全书
　　古今合璧事类备要外集卷四十五
　　宋　谢维新　撰
  </div>
  <div class="pagination">
   <a href="古今合璧事类备要_page103.html">
    上一页
   </a>
   <span>
    ...
   </span>
   <a href="古今合璧事类备要_page99.html">
    99
   </a>
   <a href="古今合璧事类备要_page100.html">
    100
   </a>
   <a href="古今合璧事类备要_page101.html">
    101
   </a>
   <a href="古今合璧事类备要_page102.html">
    102
   </a>
   <a href="古今合璧事类备要_page103.html">
    103
   </a>
   <span class="current-page">
    104
   </span>
   <a href="古今合璧事类备要_page105.html">
    105
   </a>
   <a href="古今合璧事类备要_page106.html">
    106
   </a>
   <a href="古今合璧事类备要_page107.html">
    107
   </a>
   <a href="古今合璧事类备要_page108.html">
    108
   </a>
   <a href="古今合璧事类备要_page109.html">
    109
   </a>
   <span>
    ...
   </span>
   <a href="古今合璧事类备要_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
