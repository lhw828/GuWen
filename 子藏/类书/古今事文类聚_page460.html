<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 460 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 460 页/共 485 页</h1>
    <div class="content">　　奏篇见称
　　李璧撰周益公行状召试馆职奏篇上髙宗见称其文谕丞相曰他日可令掌判正字
　　召试免试
　　绍兴己卯谏官何溥请馆职学官皆试而后除人以为惮久之王十朋始以大魁直除秘书郎不试未防阙员寖多复召予与程大昌试止除正字其后无不试者至乾道元年黄石轮对称防擢秘书郎仍特免试自廷魁之外不试者惟石而已
　　侍从合荐
　　陈师道字无已号后山居士少好诗一见豫章尽焚其藁而学焉元祐中侍从合荐于朝起为徐州教授改颍州绍圣中以进非科第罢寻召为秘书省正字着后山集十五卷
　　召试特命
　　韩驹字子苍自布衣有诗名前辈称许之政和初诣阙上书召试中书特命以官除秘书省正字言者论其进不繇科第谪为筦库
　　文有气焰
　　石悉字敏若政和初试中宏词除馆职四六之文有气焰而务竒恠为诗清逸有橘林集十卷
　　文颇富赡
　　刘弇字伟明儒学决科擢馆职文词颇似石敏若而颇富赡不竒恠
　　古今文集
　　杂著
　　馆阁送胡正字诗序　　　　洪迈
　　前二年诏起胡先生于建安以司直廷尉先生辞曰臣宪老矣春秋七十有四居山林堇堇自足官于朝非壮有力而材者不可臣老矣谊不得奉诏天子揽其章换以中秘书官使无累职事益自养先生不得辞【句】来来数月又请曰臣不能使老复少今形容旅力又不逮在前时而陛下留臣无为也于是宰相言胡宪半世为官进不能以寸愿加宠秩之益广圣世贵老养贤之义即日拜八品京官予祠禄使归归有日馆阁之士八人举故事载酒殽祖之于国东门之外相属赋诗番阳洪迈独拱手言曰先生之去羙而其所以去则不可夫翘闗负乘击剑驰马加一日之老亦惫耳况过七十者乎至于雍容在廷标榜后进坐乎安车蒲轮之上惧不能老而已而先生去之是使黄发皤皤之士终不一朝居也且陛下择官以处奉钱廪粟嵗时诸恩泽甚厚非所谓无人子思之侧者满朝贤大夫注意髙仰无公孙子侧目辕固之嫌儒生文士执弟子礼恐不得一解顔笑无有骊驹狗曲之诮而先生居之若不释然者徃来屑屑不惮烦于道路吾党之士未有所闻于先生若之何同舎生唶曰畴昔之嵗先生且对延英以病告上书公车卓卓然五千言今皆略施行其有补于朝廷多矣子之云云柰何迈竦然曰迈有罪酒阑以往诸公诗且成迈醉不遮愧不暇诗独序其所以然者绍兴三十一年二月四日序
　　杂诗
　　简孙正字　　　　　　　　赵师秀
　　空斋兀兀难消日况入中年睡亦踈洗釡煮蔬留客飰卷帘移菊看人锄秋衣因病全无衲晓发迎寒半脱梳多谢贵交芸阁里许令随意借官书
　　除秘书省正字　　　　　　陈后山
　　扶老趍严诏徐行及圣时端能防字正敢恨十年迟益畏金根缪宁辞温媪讥况来忧畏断不尽鹿门期校书召试学士院絶句　　　王仲至
　　翠木隂隂白玉堂老来方此试文章宫檐日永挥毫罢闲拂尘埃看畵墙
　　酬阎正字　　　　　　　　李白
　　阎公汉庭旧沉鬱富才力价重铜龙楼声髙重门侧

　　古今事文类聚遗集卷六
<子部,类书类,古今事文类聚__古今事文类聚遗集>
　　钦定四库全书
　　古今事文类聚遗集卷七
　　元　富大用　撰
　　省属部遗
　　给事中【此下补新集省属之后】
　　歴代防革秦加官汉因之所加或大夫博士议郎掌左右顾问应对位次中常侍侍中黄门诸给事中日上朝谒平尚书奏事分为左右曹以有事殿中故曰给事中多名儒国亲为之东汉省汉复置或为加官或为正员晋无加官亦无常员在散骑常侍下给事黄门上武冠绛朝服宋齐集书省梁陈亦掌献纳省诸奏闻后魏无员北齐亦属集书省凡六十人后周天官之属有给事中士六十人掌理六经给事左右隋初无开皇六年始于吏部置给事郎炀帝移为门下之职位次黄门置员四人以省读奏案唐改给事郎为给事中前代虽有给事中之名非今任也今之给事中盖因秦之名用隋之职【通典】龙朔改门下省曰东台【东台舍人】垂拱改曰鸾台开元曰黄门省【天典】宋淳化四年以右谏议大夫魏庠知制诰柴成务同知给事中事凡制勅有所不便宜准故事封驳九年诏停废知给事封驳公事自是始以封驳司银台【会要】元丰五年四月知諌院舒亶试给事中自是给事始正除为职事官【续防要】故事中书进熟进草惟执政书押官制行给事中独书画黄而不得书草舒亶疑之神宗云造令行令职宜分别诏给事中许书画黄不书草着为令元祐元年门下中书言后省修成所有省曹寺监条贯合冠以门下中书后省为名从之绍圣四年叶祖洽言两省置给舎庙堂设施得以更相验今使舎人兼封驳则给事职废诏特防书读不回避余令互书元符三年曹肇言门下驳正中书违失近给事封驳中书录黄令舎人书读隳坏官制宣和元年张叔夜言命令之出中书宣奉门下审读尚书颁行而宻院被防亦录付门下省神宗制也今急速文字不经三省诸房以空黄先次书读则审读殆成虚设乞立法禁从之【续防要】建炎间因旧制置门下后省以给事中为长官四员为额【中兴防要】绍兴二年韩世忠赏功文字给事中贾安宅除工部侍郎门下后省阙官乃诏检正李与权书读此事亦前所未有也【中兴防要】
　　羣书要语紫垣　仙掖　东掖　黄阁【并晏公类要】给事黄门职在出纳【曲阜除龚原制】惟东台论驳之司乃万事出纳之地【初僚除毛友制】左省驳议不畏强御【杜牧之行崔璪制】给事东闼实掌驳议【白集除刘伯刍制】守驳正之任道不依违【孙偓制】朕付基命于中书付审驳于门下有事殿中之官实専阅读之任其还东台出纳惟允【曲阜除叶涛制】有事殿内之臣职在于平奏述详论命令驳其违者而正之覆其善者而行之至于决狱官人发驿遣使申寃滞察苛挠莫不总焉【南丰拟制】俾并闱以备顾问
　　诗句飘飘青郎文采瑚钩【杜甫】平生批勅手淡墨冩黄纸【东坡】儒者给事中顔公甚魁伟【黄山谷】闼昔年司制诰共嘉文藻类相如
　　古今事实
　　黄门
　　唐德宗以王纬为给事中称曰黄门要地【唐书】又黄门有畵堂之署【汉官仪】禁门曰黄闼内人主之
　　青
　　给事黄门侍郎掌侍从左右闗通中外及诸王朝见于殿中引王就坐汉旧仪曰黄门属黄门令日莫入对青门拜名曰夕郎【后百官志】又青门在南宫【官阁簿】又青户边青镂也顔师古曰刻为连文而青涂也
　　小门下
　　谓给事中小门下齐世呼侍中为门下给事黄门为小门下【鸡距通典】
　　用名儒国亲
　　胡伯始曰给事常侍从或名儒或国亲东方朔中郎为给事中刘向谏议大夫为给事中
　　赐爵关内侯
　　萧望之汉元帝诏曰望之傅朕八年厥功茂焉可赐爵闗内侯给事中賛曰身为儒宗有辅佐之能近古社稷臣也
　　以明经拜
　　前汉郑众以明经拜给事中
　　任熙立徳
　　任熙为给事中立德邈然
　　清正亷洁
　　晋武帝诏燕王陈劭清正廉洁博通六籍宜在左右以敦儒训可给事中
　　忠笃履正
　　晋武帝诏曰郎中张逵忠笃履正为江表士大夫所称宜在中朝以逵为给事中
　　驳正诏勅
　　给事中掌侍左右分判省事凡百司奏抄侍中既审则驳正违失诏勅不便者涂窜而奏还谓之涂归
　　驳奏无私
　　卢钧字子和有大诏令必反复省审驳奏无私
　　给事草制
　　正元中上命卢杞为饶州刺史给事郎袁髙宿直当草制遂执以谒宰相不悦遂改命舎人草制按此则给事宿直亦草制耶当考
　　有宰相器
　　李藩字叔翰迁给事中制勅有不可遂于黄勅后批之吏曰宜别连白纸藩曰别以白纸是文状岂曰批勅耶裴垍言于帝以为有宰相器遂拜相故史臣曰批勅有夕郎之风【唐本传】
　　胪传诏防
　　齐映为人白晳长大言音鸿爽帝令侍左右或马前胪传诏防【唐本传】
　　鸾渚如旧
　　唐薛存诚再除给事中仍是本防鸾渚几榻杖屦如旧【晏公类要】
　　数以忠进
　　孔頴达太宗新即位数以忠进【唐本传】
　　古今文集
　　杂著
　　辞免除吏部侍郎兼给事中奏
　　洪咨防
　　涣纶舄奕震魄正营臣窃以铨省者人材之权衡闼者国是之纲纪裴行俭以知人之鉴显张元素以回天之力称匪得誉髦曷当妙选如臣者背时媟辱遇主光荣凤掖代言兼儤銮坡之直虎门劝讲仍防石室之藏眢井不可以汲深弊车尤难于任重谫焉溢量竒甚纒疴屡退乞于丛祠忽进聫于法从贰题才而既重防批敇以尤严求闲获迁服宠知惧欲望皇帝陛下官必懋德器毋假人念辅颊欲穿莫称论思之职而精神已索难居阅读之司毋拘反汗之嫌特徇祝厘之请用安愚分庶保危踪
　　律诗
　　寄毗陵杨给事　　　　　　刘禹锡
　　挥毫起制来东省蹀足修名谒外台好着櫜鞬莫惆怅出文入武是全才
　　和卢给事　　　　　　　　姚合
　　鸳鹭簮裾上龙尾蓬莱宫殿压鼇头夕郎夜直吟仙掖天乐和声下禁楼
　　再除给事作　　　　　　　薛存诚
　　再入青闱忝官诚自非拂尘惊物在开户似僧归积草惭无径残花犹洒衣禁闱偏近日行坐是恩晖
　　絶句　　　　　　　　　　王维
　　禁里踈钟宫舎晓省中啼鸟吏人稀晨揺玉佩登金殿夕奉天书拜闱
　　又　　　　　　　　　　　沈佺期
　　南省推丹地东曹拜闱恵移双管笔恩降五时衣
　　又　　　　　　　　　　　沈佺期
　　案椟遗常礼朋侪隔等威旭日千门啓初春八舎归赠兰闻宿昔谈树隠芳菲
　　又　　　　　　　　　　　沈佺期
　　言从温室秘籍向闱通分曹八舍断解袂五时空
　　中书舎人
　　厯代防革汉尚书郎直宿建礼门奏事明光殿下笔为诏诰出令语为诰令中书舎人也【通典注】魏置中书通事舎人东晋省以中书侍郎一人直西省即侍郎兼其职而掌其诏命宋初复置通事舍人四员入直阁内出宣诏命凡有陈奏皆舎人持入防决于中自是中书侍郎之任轻矣齐永平初中书通事舎人四员各住一省时谓之四户权倾天下与给事中为一流梁用人殊简以才能不限资地多以他官兼领后除通事字直曰中书舎人自是诏诰之任舎人専之【魏晋已来诏诰皆中书令及中书侍郎掌之】后魏有舎人省后周小史上士二人惰内史舎人八员炀帝减四人后改为内书舎人唐武德三年改中书舎人置六员【通典】掌侍进奏议表章凡诏防制敇玺书册命皆起草进画既下则署行百司奏议文武考课皆预裁焉以一人知制诰颛进画给食于政事堂其余分署制敇以六省分押尚书六曹【又分云押六司】佐宰相判按同署【职林】龙朔改西台舎人光宅改鳯阁舎人开元改紫微舎人又曰紫微省【唐防要】宋中书舎人为所迁官实不任职复置知制诰及直舎人院故事入西阁皆中书召试制诰三篇惟梁周翰不召试而授焉其后薛映梁鼎杨亿陈尧佐欧阳修亦如此例【按长编薛映梁鼎皆召试翌日与亿并命会要误也】元丰五年曾巩陆佃竝试中书舎人自是始正官名【续会要】遂以中书舎人判后省之事分案五曰上案掌册礼及朝防所行事曰下案掌受付文书曰制诰案掌书记制词及试吏校其功过曰谏官案掌受诸司闗报文书曰记注案掌録记注其杂务则随所分案掌之元祐初以苏轼直舎人院有司言自官制行舎人院废今为中书后省于是改为权中书舎人遂为故事后诏舎人名签诸房文字其命词则轮日分草【续会要】中兴置中书后省以中书舎人为长官六员常除二员一员领吏房及工房一员领吏房右选及礼刑房【中兴会要】嘉泰四年李季章【壁】以宗正少卿权中书舎人而中字犯祖讳季章辞有防权以直舎人院系防乃受命不知舎人院废已久矣盖大臣失于讨论也一时在廷鲜有能辨之者
　　羣书要语擢于纶阁列在禁闱【李吉甫劄】司言凤綍挥翰龙池【陈拾遗集为陈舎人逊官表】紫机务重青纸任隆【同上】凤池清切鸡木深严【文粹张鷟奏】廻翔青典掌紫泥【白氏六帖】自可曵裾紫禁伏奏青规助朝廷之光辉賛明时之喉舌芝泥发彩宣凤藻而腾文兰检浮香润龙缣而动色注内禁地以青规画故曰青规汉仪天子制诏以紫芝为泥以封又兰英为检紫芝为泥黄缣为制勅也【文粹张鷟奏】自列内朝兼司诰命事烦而益宻职久而弥精宠以正名或光禁职【白居易集崔羣舍人制】而能芟繁辞刬弊句使吾文章言语与三代同风引之而为纶綍垂之而为训诰秉笔者莫敢争能【白集元稹舍人制】东西置省是陛下内台股肱之司【晏公类要】西台本政事之地内史専诰命之文【初寮除贾安宅制】防典王命之官于令号为清选【曲阜制】内史列属西省闻万机之微先朝董正治官始偹六员之目【初寮行张叔夜制】政令之出公卿为朕行之台谏为朕言之方其未行内史舎人得闻其议与其既行而后言孰若未行而议之哉【栾城制词】三殿内朝日趋翔于文陛六飞法从时陪扈于属车常瞻咫尺之光専裁寛大之诏【杨文公集】勅以辞藻可使书诰命而専右席【白集庾敬休知制诰制】鼓三变之文润色王度【李吉甫制词】蕴冲用以究国经铺训词以润王度【宋申锡制】
　　诗句东璧图书府西园翰墨林【张説】上君白玉堂【谓中书也杜甫赠张九龄】跃鳞龙鳯池挥毫紫宸里【申伯玉中书郎】讨论润色今为羙学问文章老更醇【王介甫】一官早要称三字注三字谓知制诰【陈后山】摛毫终要居三字出郡终湏借一麾【王禹偁】联飞仙掖旧心明【古诗】独有凤凰池上客阳春一曲和应难【岑参和贾舍人】清切丹禁静浩荡文河注
　　古今事实
　　鳯阁舍人
　　徐坚字元固圣厯中杨再思王方庆为东都留守引坚为判官表奏専委之方庆尝称曰掌纶诰之选也再思曰此凤阁舎人様
　　不纳私财
　　唐敬宗初登极路隋拜中书舎人翰林学士仍赐金有以金帛谢除制者叱而却之曰吾以公事接私财耶终无所纳
　　独赐古物
　　南齐傅昭为中书通事舎人时居此职者皆权倾天下独昭廉静无所干预器服率陋明帝闻之赐漆合烛盘勅曰卿有古风故赐以古物
　　出纳忠谨
</div>
    <div class="pagination">
<a href="古今事文类聚_page459.html">上一页</a><span>...</span><a href="古今事文类聚_page455.html">455</a><a href="古今事文类聚_page456.html">456</a><a href="古今事文类聚_page457.html">457</a><a href="古今事文类聚_page458.html">458</a><a href="古今事文类聚_page459.html">459</a><span class="current-page">460</span><a href="古今事文类聚_page461.html">461</a><a href="古今事文类聚_page462.html">462</a><a href="古今事文类聚_page463.html">463</a><a href="古今事文类聚_page464.html">464</a><a href="古今事文类聚_page465.html">465</a><span>...</span><a href="古今事文类聚_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
