<!DOCTYPE html>
<html>
<head>
    <meta charset="UTF-8">
    <title>太平广记 - 第 164 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 164 页/共 323 页</h1>
    <div class="content">

杜审言
杜审言，襄阳人。擢进士，为隰城尉。恃才高，以傲世见疾。苏味道为天官侍郎，审言集判出，为人曰："味道必死。"人惊问故，答曰："彼见吾判，必羞死？"又尝语人曰："吾文章当得屈、宋作衙官，吾笔当得王羲之北面。"其矜诞类此。后病甚，宋之问等候之，答曰："甚为造化小儿相苦，尚何言？然吾在，久压公等。今且死，固大慰，但恨不见替人云"
杜审言初举进士，恃才謇傲，甚为时辈所妬。苏味道为天官侍郎，审言参选试，判后谓人曰："苏味道必死。"人问其故，审言曰："见吾判即当羞死矣。"又问人曰："吾之文章合得屈宋作衙官，书迹合得王羲之北面。"其矜诞如此。贬吉州司户。司马周季重员外司户郭若讷共构审言罪状，系狱，将因事杀之。既而季重等酣宴，审言子并年十三，怀刃以击季重，重中创而死，并也为左右所杀。（出《宾谭录》，据谈氏初印本附录）


杜甫
杜甫，审言之孙。少贫不自振，客吴越齐赵间。举进士不第。天宝间，奏赋三篇，帝奇之，使待制集贤院。数上赋颂，因寓自称道，且言先臣恕、预以来，承儒守官十一世。迨审言以文章显，臣赖绪业，自七岁属辞，且四十年。然衣不盖体，常寄食于人，窃恐转死沟壑。伏惟天子哀怜之，若令执先世故事，则臣之述作，虽不足鼓吹六经，至沈郁顿挫，随时敏给，杨雄、枚皋，可企及也。有臣如此，陛下其忍弃之？"禄山乱，天子入蜀，甫避走三川。会严武节度剑南，往依焉。武以世旧，待甫甚善，亲至其家。甫见之，或时不中。而性褊躁傲诞。尝醉登武床。瞪视曰："严挺之乃有此儿。"武亦暴猛，外若不为忤，中衔之。好论天下大事，高而不切。然数尝寇乱，挺节无所污。为诗歌，情不忘君。人怜其忠云。
杜工部甫在蜀，醉后登严武之案，厉声问武曰："公是严挺之儿否？"武色变，甫复曰："仆乃杜审言儿。"武少解矣。（出《摭言》，据谈氏初印本附录）


陈通方
陈通方登正元进士第，与王播同年。播年五十六，通方甚少，因期集，抚播背曰："王老奉赠一第。"言其日暮途穷，及第同赠官也。播恨之。后通方丁家难，辛苦万状。播捷三科，为正郎，判盐铁。方穷悴求助，不甚给之。时李虚中为副使，通方以诗为汲引云："应念路傍憔悴翼，昔年乔木幸同迁。"播不得已，荐为江南院官。
陈通方，闽县人。贞元十年顾少连下进士第。时属公道大开，采掇孤俊。通方年二十五，第四人及第。以其年少名高，轻薄自负。与王播同年。王时年五十六，通方薄其成事。后时，因期集戏附其背曰："王老王老，奉赠一第。"言其日暮途远，及第同赠官也。王曰："拟应三篇。"通方又曰："王老一之谓甚，其可再乎？"王心每贮之。通方寻值家难还归。王果累捷高科，官渐达矣。通方后履人事入关，王已丞郎判监铁。通方穷悴寡坐，不知王素衔其言，投之求救。同年李虚中时为副使，通方亦有诗扣之，求为汲引云："应念路傍憔悴翼，昔年乔木幸同迁。"王不得已，署之江西院官。赴职未及其所，又改为浙东院。仅至半程，又改与南陵院。如是往复数四。困踬日甚。退省其咎，谓甥侄曰："吾偶戏谑，不知王生遽为深憾。人之于言，岂合容易哉。"寻值王真拜，礼分悬绝，追谢无地，怅望病终。（出《闽川名士传》，据谈氏初印本附录）


李贺
李贺，唐诸王孙也。年七岁，元和中，以歌诗著名。韩退之、皇甫湜览贺所作奇之，相谓曰："若是古人，吾曹有不知者。，若是今人，岂有不知之理。"因连骑造门请见。贺总角荷衣而出。二公面试一篇。贺承命欣然，操觚染翰，傍若无人，题曰"高轩过"。二公大惊，以所乘马联镳而还。元稹以明经中第，愿与贺交。贺见刺曰："明经及第，何事来见李贺？"稹惭而退。未几制策登科，为礼部郎官，乃议贺父名晋，不合举进士，时辈从而排之，贺竟不第。按唐李公藩尝缀贺歌诗，为之叙未成，知贺有外兄，与贺有笔研旧，召见，托以搜采放失。其人诺，不且请曰："某尽记贺篇咏，然黵改处多，愿得公所辑视之，当为是正。"公喜，并付之，弥年绝迹。复召诘之，乃云："某与贺中表，自幼同处，恨其倨忽，常思报之。今幸得公所藏，并旧有者，悉投堰中矣。"公大恚，叱出之。元和中，进士李贺善为歌篇，翰愈深所知重，于缙绅间每为延誉，由此声华藉甚。时元稹年少，以明经擢第一，攻篇什，常交结于贺。一日执贽造门，贺览刺不容遽入，仆者谓曰："明经及第，何事来看李贺？"稹无复致情，惭愤而退。其后自左拾遗制策登科，日当要路，及为礼部郎中，因议贺祖讳晋，不合应举；贺亦以轻薄为时辈所排，遂致撼轲。韩愈惜其才。为著《讳辩》录明之，然竟不成名。（出《剧谈录》，据谈氏初印本附录）


李群玉
群玉，澧州人。好吹笙，常使家僮吹之。性喜食鹅。及授校书郎，即归故里。卢肇送诗云："妙吹应诺凤，工书定得鹅。"题《黄陵庙》诗有曰："黄陵庙前春已空，子规啼血泪春风。不知精爽落何处，疑是行云秋色中。"群玉自以为春空便到秋色，踟蹰欲改，恍若有物，告以二年之兆。至浔阳，具述其事于段成式。群玉亡后。成式哭之诗曰："酒里诗中三十年，纵横唐突世喧喧。明时不作祢衡死，傲尽公卿归九泉。"
李群玉字文山，性轻率，多侮戏人。常假江陵幕客书求丐于澧州刺史艾乙。李谓艾曰："小生病且甚矣，幸使君痛救之。"李以戏其性之僻也。群玉以其轻脱而济之不厚矣。（出《北梦琐言》，据谈氏初印本附录）


冯涓
大中四年，进士冯涓登第，榜中文誉最高。是岁新罗国起楼，厚赍金帛，奏请撰记，时人荣之。初官京兆府参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌牋奏任之，戒令勿泄。长乐公拜谢，辞出宅，速鞭而归。于通衢遇友人郑賨，见其喜形于色，驻马恳诘。长乐遽以恩地之辟告之。荥阳寻捧刺诣京兆门谒贺，具言得于冯先辈也。京兆嗟愤，而鄙其浅露。洎制下开幕，冯不预焉，心绪忧疑，莫知所以。廉车发日，自灞桥乘肩舆，门生咸在长乐拜别，京兆公长揖冯曰："勉旃！"由是嚣浮之誉，遍于搢绅，竟不通显。中间又涉交通中贵，愈招清议，官止祠部郎中、眉州刺史。仕蜀，至御史大夫。（原缺出处，谈氏初的本文同。注出《北梦琐言》）



温庭筠
温庭筠，太原人。大中初，应进士，苦心研席，长于诗赋。然士行尘杂，不修边幅，能逐吹弦之音，为测艳之词。公卿家无赖子弟裴诚、令狐缟之徒，相与蒲饮，酣醉终日，由是累年不第。徐商镇襄阳，往依之，署为巡官。咸通中，失意归江东，路由广陵，心怨令狐绹在位时，不为成名。既至，与新进少年狂游侠，愈久不刺谒，又乞索于扬子院。醉而犯夜。为虞候所系，败面折齿，方迁扬州。诉之令狐绹，捕虞候治之，极言庭筠狭邪丑迹。自是污行闻于京师。
开明中，温庭筠才名藉甚，然而罕拘细行，以文为货，识者鄙之。无何执政间复有恶奏庭筠搅扰场屋，出随州方城县尉。时中书舍人裴坦当制，忸怩含毫久之。时有老吏在厕，因讯之升黜。对曰："舍人合为责词？何者？入策进士与望州长马齐资。"坦释然，故有泽畔长沙之比。庭筠之任，文士争为词送，唯记唐夫得其尤曰："何事明时泣玉频，长安不见杏园春。凤凰诏下虽沾命，鹦鹉才高却累身。且饮醁醽消积恨。莫辞黄绶拂行尘。方城若比长沙远，游隔千山与万津。"（出《摭言》，据谈氏初印本附录）


薛能
薛能，会昌间进士，自负过高，从事西川日，每短诸葛功业，为诗曰："阵图谁许可，庙貌我揶揄。"又云："焚却蜀书宜不读，武侯无可律吾身。"讥李白曰："我生若在开元日，争遣名为李翰林。"又曰："李白终无取，陶潜固不刊。"自题其集云："诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。"放诞如此。后军乱被害。
薛能以文章自负，而累出戎镇，常郁郁叹息，因有《谢诗淮南寄天柱茶》。其落句云："粗官乞与直抛却，赖有诗情合得尝。"意以节将为"粗官"也。镇许昌日，幕吏咸集，因令其子橐鞬参诸幕客，幕客惊怪。能曰："俾渠消灾。"时人以为轻薄。（出《北梦琐言》，据谈氏初印本附录）


高逢休
顾云，大顺中，制同羊昭业等十人修史。云在江淮，遇高逢休谏议。时刘子长仆射清名雅誉，弃塞缙绅，其弟崇望复在中书。云以逢休与子长旧交，将造门，希致先容，逢休许之久矣。云临期请书，逢休授之一函，甚草创。云微有惑，因潜起阅之。凡一幅，并不言云，但曰："羊昭业拟将一尺三寸汗脚，踏他烧残龙尾道。懿宗皇帝虽薄德，不任被前件人罗织。执大政者亦大悠悠。"云吁叹而已。（原缺出处，谈氏初印本文同，不出《摭言》）


汲师
汲师，滑州人也。自溧水尉拜监察御史。时大夫李乾佑为万年令。师按县狱，乾佑差池而晚出，师怒，不顾而出。衔之。乾佑寻巡察。韦务静与师乡里，充乾佑判官。会制书拜乾佑中丞，乾佑顾谓务静曰："邑子可出矣，足下可入矣。"遂左授新乐令。性躁率，时直长李冲寂，即高宗从弟也，微有犯。师将弹而谓之，呼冲寂为弟。冲寂为之曰："冲寂主上从弟，公姓汲，于皇家何亲，而见呼为弟？"师惭而止。尝监享太庙，责署官，将弹之。署官彻晓伺其失，汲履赤舄如厕，共讦之，乃止。（出《御史台记》，原缺，据谈氏初印本附录）


崔骈
李德裕退朝归第，多与亲表裴璟无间破体笑，与李多询以内外新事。李问更有何说，裴曰："别无新事，但昨日坡下郎官集送某郎官出牧江湖，饮饯邮亭，人客甚众。有仓部白员外末至，崔骈郎中作录事，下四筹。白自以卑秩，人乘凌兢，更不敢固辞。上次酌四大器，白连引三器讫，余一持之，而请第四器名。崔郎中云。亦别无事，但何必要到处出脱。"时白踉跄仆于下座，竟不饮而去。坐上有笑者，有缩颈者，但不知此官人今日起得否？"李闻之大怒，曰："何由何耐，不斯言必有之乎？"曰："固然。"又问弟知白员外所止否，璟曰："是人在某坊某曲。"李曰："为某传语白员外，请至宅。"白捧命又忧恐，比至，李曰："久欲从容，中外事併，然旬朔不要出人事。"既而白授翰林学士。崔骈汾州刺史，续改洺州刺史，流落外任，不复更游郎署。终鸿胪卿。（出《芝田录》，原缺，据谈氏初印本附录）



西川人
蜀东、西川之人，常互相轻薄。西川人言："梓州者，乃我东门之草市也，岂得与我为耦哉？"节度柳仲郢闻之，为幕客曰："吾立朝三十年，清华备历，今日始得与西川作市令。"闻者皆笑之。故世言东、西两川人多轻薄。（出《北梦琐言》，原缺，据谈氏初印本附录）
在蜀地，东川西川的人经常互相轻视刻薄。西川有人说："梓州不过是我东门之外的集市。怎么能与我西川相提并论呢？"节度使柳仲郢听到此话后，对幕客说："我在朝中从政三十年。历任过各种清高显贵的官职，今日才有幸在西川做了个集市令。"听到人都一起大笑。所以世人都说东西两川人都很轻薄。$
河中幕客
相国刘瞻父景，连州人，少为汉南郑司徒掌牋奏，因题商山驿侧泉石，郑大奇之。勉以进修，俾前驿换麻衣执贽见之，后致解荐，擢进士第，历台省。瞻孤平有艺，虽登第，不预急流。任大理评事，日饘粥不给。尝于安国寺相识僧处求餐，留所业文数轴置在僧几。致仕军容刘玄翼游寺，见瞻文卷，甚奇之，怜其贫窭，厚有济恤。又知其连山人，朝无强授，谓僧曰："其虽闲弃，必能为此人致宰相。"尔后授河中少尹，幕僚有贵族浮薄者，蔑视之。一旦有命征人。府尹祖之，前之轻薄幕客呼瞻为"尹公"。曰："归朝作何官职？"瞻对曰："得路即作宰相。"同舍郎大笑之，在席也有异其言者。瞻自是以水部员外知制诰，旋入翰林，以致大拜也。（出《北梦琐言》，原缺，据谈氏初的本附录）


崔昭符
皮日休，南海郑愚门生。春关内尝寓于曲江，醉寝于别榻。衣囊书笥，罗列傍侧，率皆新饰。同年崔昭符，镣之子，固蔑视之矣，亦醉。更衣见日休，谓其素所熟狎者，即伺问，且欲戏之。日休僮仆遽前欲呼之。昭符之其日休也，曰："勿呼之，渠方宗会矣，以其囊笥皆皮也。"时人传之以为口实。日休尝游汉江间，时刘允章镇江夏。幕中有穆判官员，允章亲也，或谮日休薄焉。允章素使酒，一日方宴，忽怒曰："君何以薄穆判官乎？君知身知所来否？鹦鹉洲在此，即黄祖沈祢衡之所也。"一席为之惧，日休南涕而已。（出《玉泉子》，原缺，据谈氏初印本附录）
又一说东都留守刘允章，文学之宗，气颇高介。后进循常之士，罕有敢及门者。咸通中，自礼部侍郎授鄂州观察使。明年皮日休登第，将归觐于苏台。路由江夏，困投刺焉。刘待之甚厚，至于饔饩有加等。留连累日。仍致宴于黄鹤楼以命之，监军使与参佐悉集后，日休方赴召，已酒酣矣。既登楼，刘以其末至，复乘酒应命，心薄之。及酒数行，而日休吐论纷扰，顿亡礼敬。刘作色谓曰："吴儿勿恃蕞尔之子，且可主席。"日休答曰：大夫岂南岳诸刘乎。何倨贵如是。"刘大怒，戟手遥指而诟曰："皮日休，知鹦鹉洲是祢衡死处无？"日休不敢答，但嵬峨如醉，掌客者扶出。翌日微服而遁于浙左。（出《三水小牍》，原缺，据谈氏初印本附录）


温定
乾符四年，新进士曲江春宴。甲于常年。有温定者，久困场籍，坦率自恣，尤愤时之浮薄，因设奇以侮之。至其日，蒙衣肩舆，金翠之饰，夐出于众，侍婢皆称是，徘徊于柳荫之下。俄顷诸公自露棚移乐登鷁首。既而谓是豪贵，其中姝丽必矣，因遣促舟而进，莫不注视于此，或肆调谑不已。群兴方酣，定乃于帘间垂足定膝，胫极伟而长毳，众忽睹之，皆掩袂亟命回舟避之。或曰："此必温定也。"（出《摭言》，原缺，据谈氏初印本附录）


朝士使朔方□□□□□□□□□□□□□□□□□□□□□□□□□□□□□□□□□□□□□□□□□□□跳索百戏俱呈。使臣观之如不见。□意其不足为欢笑□□别非□胡腾使臣仰视拓拔。又斜盻胡腾。遂敛袵恭□□位视有若惭□□之貌。逡巡舞罢。趋而前谢曰。已蒙相公排置宴筵。百戏娱乐。更不令烦贤郎□□歌舞颇□□□再三辞谢。盖见拓拔中有与胡腾鼻相类。乃呼作贤郎。以此轻薄之。（出《玉堂闲话》）$
薛保逊
薛保逊，名家子。恃才与地，凡所评品，士子以之升降，时号为浮薄。相国夏侯孜尤恶之。其堂弟因名保厚以异之，由是不睦。内子卢氏，与其良人保逊，操尚略同。季父薛监来省，卢氏出参，俟其去后，命水涤门阈。薛监知而甚怒，经宰相疏之，保逊因论授澧州司马，凡七年不代。夏侯公出镇。魏谟相登庸，方有征拜，而殒于郡。愚曾睹恭文数幅，其一云："饯（饯原作钱，据《北梦琐言》改）交亲于灞上，止逆旅氏，见数物象人。语之口辄动，皆云江、淮、岭表州县官也。呜呼，天子生民，为此辈笞挞？"
又《观优》云："绯胡推宰，莽转而出，众人皆笑，唯保逊不会。"其轻物率皆此类也。卢虔灌罢夔州，以其近亲，径至澧州慰省。还至邮亭，回望而哭（明抄本哭作笑）曰："岂意薛保逊，一旦接军事李判官，打《杨柳枝》乎！"（出《北梦琐言》）


剧燕
剧燕，蒲坂人也，工为雅正诗。（人也工为雅正诗七字原空缺，据《唐摭言》十补）时王重荣镇河中，燕投赠王曰："只向国门安四海，不离乡井拜三公（只向国门至拜三公十四字原空缺，据《唐摭言》十补）重荣甚礼重之。为人（为人二字原缺。据唐摭言十补。）多纵。陵轹诸从事。竟为正平之祸。（陵轹诸从事竟为正平之祸十一字原空缺，据《唐摭言》十补，原缺出处，今见《唐摭言》十）


韦薛轻高氏
江陵高季昌唐末为荆南留后时，宰（高季昌至时宰十二字原空缺，据黄本补）相韦说、郑珏，舅甥姻娅也。朱梁太祖时，皆得（太祖时皆得五字原空缺。据黄本补。）制方面。高氏以贵公子任行军司马（马原作司，据明抄本改）。常以歌筵（筵字原空缺，据黄本补）酒馔款（款字原空缺，据黄本补）待数公。日常宴聚，求取无恒，皆优待之。后庄宗过河，奄有中原，天下震惧。高王单骑入觐，韦、郑二公，继登台席，中朝士族子弟，多不达时变。复存旧态。薛泽除补阙，韦荆除《春秋》博士，皆赐绯，咸有德色，匆匆办装，即俟归朝，视行军蔑如也。李载仁、韦说之甥，除秘书郎。刘诜、郑珏之妹夫也，除《毛诗》博士，赐绯。尔后韦屡督李入京，高氏欲津置之。载仁迁延，自以先德遗戒，不欲依舅氏，但不能显言，竟不离高氏门馆。刘诜无他才望，性嗜酒，口受新命，殊无行意，日于高氏，情敬不衰，然则美酝肥羜之所引也。无何，以疾终。高氏赡给孤遗，颇亦周至。未间，洛下有变，明宗入统，南方强侯，人要姑息，韦、郑二相皆罢去，韦、薛尚跧荆楚。明年，保最嗣袭，辟李为掌记。他日，录其长息为子婿，第三子皆奏官，一门朱紫韡如也。刘诜三子，迭加任遇，三孙女适高氏子弟，向三十年，享其禄食，亦足称也。韦荆寂（寂字原空缺，据明抄本补）寞而卒，薛泽摄宰而终，岂自掇乎，亦命也夫。（出《北梦琐言》）


胡翙
有胡翙者，佐幕大藩，有文学称，善草军书，动皆中意。时大驾西幸，中原宿兵，岐秦二藩，最为巨屏。其正书走檄，交骋诸夏，莫不伏其笔舌也。时大帅年幼，生杀之柄，断在贰军（军原作车，据明抄本改）张筠。其宣辞假荆州任。在张同，张同为察巡。翙常少其帅，蔑视同辈不为礼。帅因（辈不为礼帅因六字原空缺，据黄本补）藉其才，不甚加责，但令谕之而已。其轻薄自如也。常因公宴，刿被酒呼（薄自如也至被酒呼十二字原空缺，据黄本补）张筠曰。"张十六"。张十六者筠第行也。数以语言诋筠，因帅故但（者筠第行也至故但十五字原空缺，据黄本补）衔之。他日往荆州诣张同，同仆不识，问（荆州诣张同同仆不识问十字原空缺，据黄本补）从者，曰："胡大夫翙。"（胡大夫翙四字原空缺，据黄本补）至厅，已脱衫矣。同闻翙来，欲厚之，因命（闻翙来欲厚之因命八字原空缺，据黄本补）家人精意具馔。同遽出迎见，忽报曰："大夫已去矣。"同复（已去矣同复五字原空缺，据黄本补）步至厅，但见双椅间遗不洁而去，卒不留一辞。同亦（亦字原空缺。据黄本补。）笑而衔之。张无能加害。时帅请翙聘于大梁，翙门下客陈评事者从行。筠密赂陈，令伺其不法。入梁果恣虚诞，或以所见密闻梁王，皆为陈疏记之。洎归，帅知其狂率，亦优容之。陈于是受教，抅成其恶，具以乖僻草藁，袖而白帅。帅方被酒，闻之大怒，遂尽室拥出，坑于平戎谷口，更无噍类。帅醒知之，大惊，痛惜者久之。沉思移时曰："杀汝者副使，非我为之。"后草军书不称旨，则泣而思之。此过亦非在筠，盖翙自掇尔。王仁裕尝过平戎谷，有诗吊之曰："立马荒郊满目愁，伊人何罪死林丘。风号古木悲长在，雨湿寒莎泪暗流。莫道文章为众嫉，只应轻薄是身仇。不缘魂寄孤山下，此地堪名鹦鹉洲。"（出《王氏见闻》）


张翱
唐乾宁中，宿州刺史陈璠以军旅出身，擅行威断。进士张翱恃才傲物，席上调璠宠妓张小泰，怒，揖起付吏，责其无礼。状云："有张翱兮，寓止淮阴，来绮席兮，放恣胸襟。"璠益怒云："据此分析，合吃几下？"又云："只此两句，合吃三下五下，切求一笑，宜费乎千金万金。"竟鞭背而卒。出刘山甫《闲谈》，词多不载。（出《北梦琐言》）


卢程
卢程擢进士第，为庄皇帝河东判官，建国后命相。无他才业，唯以氏族傲物。任圜常以公事入谒，程乌纱隐几，谓圜曰："公是虫豸，辄来唐突。"圜惭愕，骤告庄宗，大怒，俾杀之，为卢质救解获免。自是出中书，时人切齿焉。江陵在唐世，号衣冠薮泽，人言琵琶多于饭甑，措大多于鲫鱼。有邑宰卢生，每于枝江县差船入府，舟子常苦之。一旦王仙芝兵火，卢生为船人挑其筋，系于船舷，放流而死。大凡无艺子弟，率以门阀轻薄，广明之乱，遭罹甚多，咸自致也。（出《北梦琐言》）


崔秘
天成二年，潘环以军功授棣牧。素无宾客。或有人荐崔秘者，博陵之士子也，举止闲雅，词翰亦工。潘一见甚喜，上馆以待之，经宿不复往，潘访之不获。既而辟一书生乃往。后荐主见而诘之，崔曰："潘公虽勤厚，鼻柱之左有疮，脓血常流，每被熏灼，腥秽难可堪。（腥秽难可堪五字原空缺，据黄本补）目之为白死汉也。"荐主大咍。崔之不顾名实而为轻薄（名实而为轻薄六字原空缺，据黄本补）也。盖潘常中流矢于面，有衔其镞，故负重伤。医疗至经（负重伤医疗至经七字原空缺，据黄本补）年，其镞自出，其疮成漏，终身不痊。（出《玉堂闲话》）


</div>
    <div class="pagination">
<a href="太平广记_page163.html">上一页</a><span>...</span><a href="太平广记_page159.html">159</a><a href="太平广记_page160.html">160</a><a href="太平广记_page161.html">161</a><a href="太平广记_page162.html">162</a><a href="太平广记_page163.html">163</a><span class="current-page">164</span><a href="太平广记_page165.html">165</a><a href="太平广记_page166.html">166</a><a href="太平广记_page167.html">167</a><a href="太平广记_page168.html">168</a><a href="太平广记_page169.html">169</a><span>...</span><a href="太平广记_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
