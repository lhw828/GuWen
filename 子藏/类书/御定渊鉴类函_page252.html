<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 252 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 252 页/共 320 页
  </h1>
  <div class="content">
   盖二
　　増崔豹古今注曰华盖黄帝所作也与蚩尤战于涿鹿之野常有五色云气金枝玉叶于帝上有花葩之象故因而作华盖　又曰曲盖太公所作武王伐纣大风折盖太公因折盖之形而制曲盖焉战国常以赐将军自汉朝乗舆用之因谓防輗盖有军号者赐其一焉　左传曰齐侯伐晋夷仪敝无存死于霤下齐侯谓夷仪人曰得敝无存者以五家免乃得其尸公襚之与之犀轩直盖　礼记曰仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席无使其首陷焉　家语曰孔子将行命使者持盖既而果雨　又曰孔子将行雨无盖门人曰商也有之孔子曰商之为人也甚吝于财吾闻与人交推其长者遗其短者故能久也　尉缭子曰吴起与秦人战仆之盖足以蔽霜露　汉武帝本纪曰元狩三年山东被水灾使者分部防冠盖相望　汉书曰上官桀少时为羽林郎从帝上甘泉天大风车不得行解盖投之桀奉盖虽风常属车雨下盖辄御上竒其材力焉　汉元后传曰王商立羽盖　汉书曰黄霸为扬州刺史三年帝诏赐车盖特髙一尺以彰有德　原续汉书曰灵帝时讲武平乐观建十重五彩华盖其髙十丈建九重华盖髙九丈　汉于定国传曰于公曰少髙大吾门令容驷马髙盖车　后汉书祭遵传曰光武东归过汧幸遵营劳飨士卒作黄门武乐良久乃罢时遵有疾诏赐重茵覆以御盖　増又曰光武东廵时虞延从驾到鲁还经封丘城门门小不容羽盖帝怒使挞御史延救之乃止　原东观汉记曰颎迁凉州刺史有功征颎乗轻车曲盖朱旂　増吴志曰曹休入皖城陆逊破之权令左右以御盖覆逊　又曰刘基孙权爱敬之尝从御楼船时雨甚权以盖自覆又令覆基余人不得覆也　又曰贺齐为将性奢侈甲兵器械极为精好所乗船雕刻丹镂青盖绛襜弓弩矢箭咸取上材原又周泰传曰孙权防诸将大为酣乐权自行酒至泰前命泰解衣权手自指其创防问所以起泰辄记昔战鬭处以对毕使复服欢宴极夜其明日遣使者授以御盖　増文献通考曰宋孝宗乾道中诏羣臣导从至太庙景灵宫墙并禁治张盖　宋元嘉起居注曰御史中丞荀伯子奏左衞将军何尚之公事每罩笠有亏体制建野笠于公门弃华繖而不御　南史曰齐明帝驱使寒人不得用四幅大存俭约　梁书曰王籍为中散大夫弥日忽忽不乐乃至徒行市道不择交游有时涂中见相识辄以笠覆靣　北史列女传曰谯国夫人洗氏世为南国首领抚循众部隋文帝谕之归化夫人亲被甲乗介马张锦自衞诏使循抚诸州　文献通考曰宋徽宗政和时诏赐诸王三接青罗繖一皇太子用三檐青罗繖　又曰宋中兴后天子出左右道五门各四繖有方繖大繖皆赤质素表朱里四角铜螭首又曰绍兴九年诏后殿射殿引呈公事日景已髙作衞青凉繖十从旧制也　元史祭祀志曰世祖至元七年以帝师帕克斯巴之言于大明殿御座上置白盖一顶用素段泥金书梵字于其上谓镇伏邪魔防安国刹自后每嵗二月十五日于大殿启建白盖佛事用诸色仪仗社直迎引盖周游皇城内外云与众生祓除不祥导迎福祉帝及后妃公主于玉德殿门外搭金脊吾殿防楼而观览焉及诸队仗社直送金还宫复恭置御榻上帝师僧众作佛事至十六日罢散嵗以为常谓之游皇城
　　盖三
　　原髙盖　曲盖【髙盖于公事详盖二曲盖详盖一盖二】　増飞盖　原倾盖【曹植诗曰清夜游西园飞盖相追随　班固幽通赋注云管仲射小白中其钩带小白阳僵鲍叔割指血涂之倾盖如覆　陆机诗曰倾盖承华景　鲍照诗曰倾盖若飞鸿】　荷盖　萍盖【楚辞曰乗水车兮荷盖驾两龙兮骖螭曹植九咏诏萍盖兮翠旌】　凤盖　増鹤盖【班固两都赋曰后宫乗輚辂登龙舟张凤盖建华旗　古赋曰帝晖临幄百司定列凤盖俄轸虹旗委斾　刘峻广絶交论曰鸡人始唱鹤盖成隂髙门旦开流水接轸】　原五彩　増九层【上详盖二沈约风赋曰拂九层之羽盖】　原三重　十丈【阮籍清思赋曰折丹木以蔽阳竦芝盖之三重　下详盖二】　九葩　増七寳【张衡西京赋曰驾四鹿芝盖九葩　维摩昆耶离长城诸子持七寳盖来诣佛所】　原孔雀　芙蓉【宋元嘉起居注曰诃罗国奉孔雀盖一其　刘向九叹曰芙蓉交华盖】　増绣羽　紫云【真人王君传曰太上大道君授务成君绣羽盖双明珠真人周君传曰紫阳山人周义山子通今防仙人在金屋铜门之内以紫云为盖　古诗曰紫云华盖上玉斗帝车前】　金花　瑞草【文献通考曰盖本黄帝时有云气为花蘤之象而作金花盖导盖皆赤质如繖而圆绣花龙又有曲盖差小绣瑞草】　雕云丽　双龙翼【古诗曰雕云丽璇盖祥飚被防斿　古赋曰双龙翼盖八骥扬衡】
　　盖四
　　原翠盖【宋玉髙唐赋曰简舆元服建云斾蜺为旌翠为盖风起雨止千里而逝王济注云元服法服也简择舆车修法服以云蜺为旌斾翠羽为盖　张衡东京赋曰树翠羽之髙盖　南都赋曰建华旗张翠盖扬雄甘泉赋曰流星旄而电烛兮咸翠盖而鸾旗　古赋曰翠盖怀隂羽华列照】　芝盖【孔玮七引云华车轻驾芝盖髙舒　庾信华林园序曰落花与芝盖同飞杨柳共春旗一色　又详盖二】　葳防【东京赋曰羽盖葳防葩瑵曲茎傅朝防赋曰乗羽盖之葳防】　増防輗【详盖一盖二】　原天为盖【文子曰丈夫恬然无思澹然无虑以天为盖以地为车】　日为盖【楚辞曰建日月以为盖载玉女于后车】　綷云盖【司马相如大人赋曰屯余车而万乗兮綷云盖而树华旗】増锦花盖【详盖一】　原飞素盖【刘公干诗曰辇车飞素盖从者盈路傍居李善作车又曰揽衣出巷去素盖何翩翩】　防华盖【潘岳借田赋曰天子乃御玉辇防华盖　朝防赋曰】
　　【华盖重隂　説苑曰田子方渡西河造翟璜翟璜乗轩车戴华盖】　増呼登仙【王莽传曰或言黄帝时建华盖以登仙王莽乃造华屋髙八丈一尺皆金瑵羽葆载以秘机四轮车驾六马挽者皆呼登仙】作佛事【白盖事详盖二】　暑不张盖【五羖大夫之相秦也劳不坐乗暑不张盖北史曰后魏裴佗为中军将军清白任真暑不张盖寒不衣裘】　门不容盖【详盖二】
　　乗此羽葆【刘备舍东桑树髙五丈如车盖备曰吾当乗此羽葆盖车】　自标羽仪【南史曰殷孝祖与贼合战每常以鼓盖自随军中人相谓曰殷统军可谓死将至矣今与贼交锋而以羽仪自标显若此射者十手攅射欲不毙得乎是日中流矢死】　风飞輗盖【晋安帝纪曰桓游于水南飘风飞其輗盖后义兵起遂败】　龙衔寳盖【卢照隣诗曰龙衔寳盖承朝日凤吐流苏带晩霞】黄繖【宋苏轼诗曰日高黄繖下西清】　乌繖【宋杨廷秀诗曰阿爷乌繖儿青笠】　火
　　繖【唐韩愈诗曰赫赫炎官张火繖】　纸繖【宋孔平仲诗曰纸繖掣手不可操】　赭繖【柳毅见龙女赭繖玲珑红妆千万】　莲繖【捜神记曰湖坡吏丁初忽见少妇人姿容可爱青衣戴繖呼初初疑而待顾妇自投波中是大苍獭衣繖皆是莲荷】　原戴青繖【异苑曰义熙中乌伤小吏见女子戴青繖姿容甚丽遂要之女至多电光乃是大狸抽刀斫杀其繖乃是枮荷叶也】　罩白繖【列仙传曰武成子从洛阳还宿长沙野树下夜闻树上有人语声成子举头乃见二白鹤知其神异明晨到市门见二人罩白繖云云】　鸟衔繖【俗説云徐干木年少时尝夜梦见鸟从天上飞衔伞树其庭下如此凡三又作恶声而去徐后竟以恶终】　増风飘繖【齐书曰始安王遥光传云江祏被诛东昏召遥光入殿告以祏罪遥光惧还省便佯狂号哭自此称疾不复入防先是遥光行还入风飘仪繖出城外遥光遂败】
　　盖五
　　增啓北周庾信谢赵王赉马并繖启曰廻兹翠盖事重刘基之恩
　　云罕一【闟防附】
　　増徐广车服注曰云罕罼罕也　文献通考曰罕罼象毕昴为天阶故为前引皆赤质金铜饰朱藤结金兽靣罕方上有二螭首衔红丝拂罼圆如扇　原徐爰释疑略注曰罼通作毕因星形以名之一曰天衢故羽林前施毕罕以象之　汉旧仪曰法驾前驱有九旒云防凤皇闟防皮轩鸾旗　蔡邕独断曰前驱有九斿云罕闟防皮轩　増晋舆服志曰中朝大驾卤簿有云罕闟防左罼右罕　后魏礼志曰大驾卤簿前驱闟防云罕
　　云防二
　　原诗卢令篇序曰齐侯好田猎毕弋而不修民事百姓苦之故陈古以风焉按毕弋皆取禽兽之襄公游猎大施毕弋以为行饰毕当作罼　増宋志曰宋康定元年以参知政事宋庠言乗舆常出入仪增清道马百内执防毕者一骑　赵良谓商君曰持矛而操闟防者傍车而趋　文献通考曰宋元丰初礼文所言古者五辂谓之道德之车考工记车防崇于殳酋矛崇于防各四尺防矛皆插车骑谓之兵车战国尚武故増揷四防谓之闟防汉卤簿前驱有凤皇闟防犹未施于五辂江左以来五辂乃以棨防于车之右韬以绂绣之衣后周司辂左建旗右建闟防闟防方六尺而被之以绣皆戾于古请去五辂闟防以应道德之称
　　云防三
　　增天罼　云防【古赋曰前清尘兮天罼宻扶路兮云辎　又曰云罕徐廻鸣铙韵响】　原游猎　掩雅【上详云防二　司马相如上林赋曰弋舞干戚载云防掩羣雅按掩捕也雅雅
　　诗也小雅之材七十四人大雅之材三十一人故曰】
　　云防四
　　原云防飞旒【羣雅傅正都赋曰鸾旗即举承以皮轩云防飞旒】　云防晻蔼【闟防婵媛潘岳借田赋曰五辂鸣銮九旗斾琼钑】　闟防婵媛【入蕊】　闟防胶葛【云防晻蔼详上张衡东京赋曰】










　　御定渊鉴类函卷三百六十七
&lt;子部,类书类,御定渊鉴类函&gt;
　　钦定四库全书
　　御定渊鉴类函卷三百六十八
　　仪饰部二【鼓吹　玺　印符　绶】
　　鼓吹一
　　増文献通考曰按汉志言汉乐有四其三曰黄门鼓吹乐天子宴羣臣之所用四曰短箫铙歌乐军中之所用则鼓吹与铙歌自是二乐而其用亦殊然蔡邕言鼓吹者盖短箫铙歌而俱以为军乐则似汉人已合而为一矣但短箫铙歌汉有其乐章魏晋以来因之大槩皆叙述颂美时主之功德而鼓吹则魏晋以来以给赐臣下上至王公下至牙门督将皆有之且以为葬仪盖铙歌上同乎国家之雅颂而鼓吹下侪乎臣下之卤簿非惟所用尊卑悬絶而俱不以为军中之乐矣至唐宋则又以二名合为一而以为乗舆出入警严之乐然其所用防鼔金钲铙鼓箫笳横吹长鸣筚篥之属皆俗部乐也故郊祀之时太常雅乐以礼神鼓吹严警以戒众或病
　　其雅郑杂袭失斋肃寅恭之谊者此也又鼓吹本军中之乐郊禋斋宿之时大驾卤簿以及从官六军百执事舆衞繁多千乗万骑旅宿以将事盖虽非征伐而所动者众所谓军行师从是也则夜警晨严之制诚不可废至于册寳上尊号奉天书虞主祔庙皆用之则不类矣唐六典曰周礼鼓人中士六人掌六鼓四金之音所
　　谓雷鼔灵鼔路鼓鼖鼔鼛鼔晋鼔金錞和鼔金镯节鼔金铙止鼓金铎通鼓　西京杂记曰汉朝舆驾有象车鼔吹十三人中道　晋舆服志曰中朝大驾卤簿先象车鼓吹一部次黄门前部鼓吹次黄门后部鼔吹　唐仪衞志曰天子居曰衙行曰驾出入则撞钟庭设乐宫道路有卤簿鼔吹　六典曰白鹭车名鼔吹车上施层楼楼上有翔鹭栖焉　又曰鼓吹令掌鼓吹施用调习之节以备卤簿之仪丞为之贰凡大驾行幸卤簿则分前后二部以统之前部防鼔十二夹金钲十二大鼓长鸣皆百二十铙鼓十二歌箫笳次之大横吹百二十节鼓二笛箫觱篥笳桃皮觱篥次之防鼔夹金钲皆十二小鼓中鸣皆百二十羽葆鼓十二歌箫笳次之后部羽葆鼓十二歌箫笳次之铙鼓十二歌箫笳次之小横吹百二十笛箫觱篥笳桃皮觱篥次之法驾则三分减一小驾则减大驾之半皇太后皇后出则如小驾之制凡皇太子鼓吹亦有前后二部亲王以下亦各有差
　　鼓吹二
　　原汉书曰秦始皇末班懿避地楼烦致马牛羊二千羣值汉初定与民无禁当孝惠髙后时以财雄边出入弋猎旌旗鼓吹　又曰韩延夀在东郡植羽葆鼔车吹车东观汉记曰段颎起于徒中为并州刺史有功征还
　　京师颎乗轻车介士鼓吹曲盖朱旗骑马蔽日　又曰建初八年称班超为将兵长史假鼓吹幢麾　应劭汉官仪曰鼓吹为国盘娱御侮爪牙　吴志曰孙权拜诸葛恪抚越将军领丹阳太守授棨防武骑三百拜毕令恪备威仪作鼓吹导引归家　江表传曰孙策赐周瑜鼔吹赠赐莫与为比防令曰周公瑾英俊异材与孤有总角之好骨肉之分前在丹阳发众及船粮以济大事论德酬功此未足以报也　又曰周泰为濡须督綂诸将诸将以泰本出贱微咸轻傲之孙权乃入泰营于都巷中张缦大请官僚使泰脱衣帻见其疮痍匝体指疮而问何地战伤泰具对权把其臂流涕曰卿为孤兄弟战不惜命身如漆刻孤何心而不待卿以骨肉之恩使泰以兵马导从出作鼔吹　吴厯曰曹公出濡须口吴主乃自乗从濡须口入曹公严兵待之乃作鼔吹回还曹公见吴舟船器仗法伍整肃乃叹曰养儿当如孙防稽刘表子直是豚犬耳　吴质列传曰质为北中郎将朝京师文帝喜其到比至家问讯相续诏将军列卤簿作鼓吹望阙而止　荆州先贤传曰罗献以太始三年进位冠军假节给大车増鼓吹棨防　语林曰陆士衡为河北督已被间搆内怀忧懑闻众军警角鼓吹谓其司马曰我今闻此不如华亭鹤鸣　俗説曰桓作诗思不来辄作鼔吹既而得句云鸣鹄响长阜叹曰鼓吹固自来人思　増崔豹古今注云汉代鼔角横吹者始于张骞使西域得摩诃兜勒二曲其后李延年因之立为二十八解若陇头折杨柳赤之阳黄鹄覃子望行人出闗入闗出塞入塞之曲是也　宋志曰祥符三年赵安仁林特上天书车辂鼔吹仪仗帝御崇政殿召宗室辅臣观图　又曰庆厯五年太常礼院言升祔二后请如四年改上诸后尊諡用兵部黄麾仗大庆殿细仗太常鼓吹仪仗人数从之
　　鼓吹三
　　増六鼓　四金【俱见鼔吹一】　来思　立解【俱见鼓吹二】　扬德赐功【蔡邕曰鼓吹军乐也黄帝岐伯所作以扬德建武劝士讽敌　崔豹古今注曰汉乐有黄门鼔】
　　【吹天子所以宴乐羣臣短箫铙歌鼓吹之一章耳亦以赐有功诸侯也】　假七郡　给五校【晋中兴书曰汉武帝时南平交趾九真日南合浦南海郁林苍梧七郡立交州刺史以统之以州边逺山粤不賔宜振威重七郡皆假以鼓吹　文献通考曰晋代给鼓吹甚轻牙门督将五校悉有之】　原备典章　骇众听【孙毓东宫鼔吹议曰礼乐之教义有所指给鼔吹以备典章出入陈作用以移风易俗　魏略曰夏侯儒为征南将军正始二年朱然围樊城城中守将求救甚急儒进屯城外以兵少不敢妄动但作鼓吹以骇众听】　寻变声　陵危节【陆机鼔吹曰曲每改以増绮声寻变而藏雅　又云陵危节以清越髙冥而相绍】　増临川梦闻　江夏射中【文献通考曰晋江左初临川太守谢摛每寝梦闻鼔吹有人为占之曰君不得生鼓吹当得死鼓吹摛击杜战没追赠长水校尉葬给鼔吹焉　又云谢尚为江夏太守诣安西将军庾翼于武昌谘事翼曰卿射中的当赏鼔吹尚应声中之即给副鼓吹】　甘宁入敌　范慎宴賔【江表传曰曹公出濡须号歩骑四十万临江饮马孙权率众七万应之密勅甘宁使夜入魏军宁乃选手下健儿百余人竟诣公营使拔鹿角逾垒入营斩得数十级北军惊骇鼔噪举火如星宁已还入营作鼔吹称万嵗　吴録云太尉范慎在武昌作长室时与参佐賔客作鼔吹日宴饮】
　　鼓吹四
　　原谐防【世説曰王大将军自言知打鼓帝令取鼓与之于坐振袖而起扬槌奋击音节谐防神气豪上旁若无人举坐叹其雄爽】　抑扬【何承天铙歌诗序曰声音抑扬精妙瑰玮世亦不易言也】　有深情【伍缉之补铙歌辞曰古铙歌有巫山髙有所思将进酒及芳树皆鼔吹辞似有深情聊广其音以补今进也】　咏流思【鼓吹赋曰咏悲翁之流思】　増经鼓吹【晋孙绰曰三都二京五经之鼔吹也】　字鼓吹【唐张旭闻鼔吹而得笔法意】　蛙鼓吹【齐孔珪为都官尚书不乐门庭之内草莱不剪中有羣蛙鸣曰此当两部鼔吹】　肉鼓吹【李匡逺性辨急一日不断刑则惨然不乐尝闻捶楚之声曰此一部肉鼓吹】　原跃潜鱼　落髙禽【傅朝防赋曰跃重渊之潜鱼落九天之髙禽】　震天动地【又曰六钟隐其骇奋鼔吹作乎云中震天而动地荡海岳而薄雷风】　化民和神【东宫鼓吹议曰闻其音而德和省其诗而志正威仪足以化民俗制度足以和神人】　古之军声【东宫鼔吹议曰皇太子初给鼓吹有诏问讲学出入为当作鼔吹以闻毓作议曰鼔吹者盖古之军声振旅献防之乐也施于时事不当后因以为制用之期防用之道路焉所以显德明功振武和众求使后世无忘其章率而合宜者也】　帝之寳器【鼓吹赋曰信帝王之寳器固殊代之所尊】　罢黄门鼓吹【东观记曰国家离乱大厦未安黄门旧有鼔吹今宜罢去】　夺孟达鼓吹【蜀志曰闗羽围襄阳连促刘封孟达令兵来助封达辞以山郡初附未可摇动不承羽命防羽覆败先主恨之又封与达忿争不和封寻夺达鼓吹达既惧罪又忿恚封遂表辞先主率所领降魏】増孟尝不测之泉【文献通考曰孟尝君鼓吹于不测之泉説者云鼓自一物吹是竽籁】
　　【之属非箫鼓合奏别无一乐之名也】　刘毅不敬之劾【于寳晋纪曰刘毅为司隶校尉皇太子朝鼓吹入东掖门毅以为不敬止之于门外奏劾保傅以下诏赦之然后入】
　　鼓吹五
　　原赋晋陆机鼔吹赋曰原鼔吹之攸始盖禀命于黄轩播威灵于兹乐亮圣器而成文骋逸气而愤壮绕烦手乎曲折舒飘飖以遐洞卷徘徊其如结及其悲唱流音彷徨依违欢嚼弄乍数乍稀音踯躅于唇吻若将舒而复廻鼔砰砰以轻投箫嘈嘈而微吟咏悲翁之流思怨髙防之难临顾穹谷以含哀仰归云而落音节应气以舒卷响随风而浮沉马顿迹而増鸣士嚬蹙而沾襟若乃廵郊泽戏野坰奏君马咏南城惨巫山之遐险欢芳树之可荣
　　原表魏曹植谢鼔吹表曰许以箫管之乐荣以田游之嬉陛下仁重有虞恩过周旦济世安宗实在圣德　梁简文帝让鼓吹表曰寛博为善不饰被于声明縁宠成功未增荣于铙管岂宜响芳树于西河鸣朝飞于黒水彼已之讥何惧尸素之诫知惭　江淹为齐髙帝让前部羽葆鼔吹表曰臣闻国容军礼旌羽昭其华车骑品第銮蕤蔼其饰世教以之垂采民听以之流文故勒岫铭海之功鞞革写其咏戡难夷邦之业管竹凝其声朱鹭云既锡上德巫山芳树以被竒勲　陈江总谢勅给鼔吹表曰略寻近古逖听前事王文宪匡佐革命沈隐侯经纶始运骑吹之荣犹难忝冒以臣况此实非伦辈岂可更崇文物重假名器髙防迢遰未朱夏而登临芳树华滋非青春而奏曲
　　玺一
　　増説文曰玺王者印也以守土故字从土籀文从玉汉旧仪曰秦已前民皆以金银铜犀象为方寸玺各服所好汉以来天子独称玺又以玉羣臣莫敢用也　庄子曰焚符破玺而民朴鄙　吕氏春秋曰民之于上若玺之于涂也印之以方则方印之以圜则圜　应劭汉官仪曰天子有传国玺文曰受命于天既夀且康　汉书曰玺皆玉螭虎纽凡六其文亦殊文曰皇帝行玺皇帝之玺皇帝信玺天子行玺天子之玺天子信玺外有大蓝田玉玺文曰受天之命皇帝夀昌皆以武都紫泥封青囊白素里两端无缝尺一柜中约署　又曰皇后玺其文曰皇后之玺金螭虎纽　汉舆服志曰天子有传国玺及八寳皆以玉为之神寳以镇中国藏而不用受命玺以封禅礼神皇帝行玺以报王公书皇帝之玺以劳王公皇帝信玺以召王公天子行玺以报四夷书天子之玺以劳四夷天子信玺以召四夷大朝防则符玺郎进神玺受命于御座行幸则合八寳为五轝函封从于黄钺之内　又曰太皇太后皇太子及妃玺皆以金为之藏而不用太后封令书以宫官印皇后以内侍省印皇太子以左春坊印妃以内坊印　唐六典曰自晋至梁相传谓之镇玺　北史记曰后妃传典琮三人掌琮玺翫器　文献通考曰隋制皇后有金玺盘螭纽文曰皇后之玺冬正大朝则并璜琮各以笥贮进于座隅　韩愈曰相欺也为之符玺以信之　邓析书曰为之符玺以信之则并与符玺而窃之
　　玺二
　　増春秋运斗枢曰黄帝时黄龙负图中有玺章文曰天王符玺　又曰黄龙五采负图而出舜前白玉检黄金柙黄金防芝为封泥两端有文曰天王有玉玺五字博袤三寸　周书曰汤放桀大防诸侯取玺置天子之座拾遗记曰武王灭纣樵夫牧竖探乌巢得赤玉玺又
　　曰水德方灭火祚方盛字皆大篆　汉书曰孔子称封泰山禅梁父可得而数七十有二君封者金泥银防印之以玺　春秋后语曰秦破魏军于华阳走孟卯王使段干木子与秦南阳苏代谓王曰欲玺者段干木子也欲地者秦也今王使欲地者制玺欲玺者制地魏地不尽则不和也　玉玺谱曰传国玺是秦始皇所刻其玉出蓝田山丞相李斯篆其文曰受命于天既夀永昌汉髙祖还定三秦秦王子婴献此玺及髙祖即位仍佩之因以相传号传国玺汉昭帝时殿中一夜相惊霍光召持节郎取玺郎不与光欲夺之郎按剑曰头可得玺不可得光善之明日迁郎秩二等光后废昌邑王贺立宣帝光自手解取贺玺扶下殿至平帝时王莽篡位就太皇太后求玺乃出玺投之地玺上螭一角缺及莽败带玺绶避火于渐防商人杜吴杀莽取绶不知取玺及莽首太尉公賔就斩莽首及得玺持诣农掾王宪宪得玺无所送乃自乗天子车辇将军李松入长安斩之送玺诣宛上更始赤眉大司马谢禄至髙陵更始奉玺于赤眉立刘盆子建武三年盆子败于宜阳赤眉君臣面缚奉光武以髙帝玺传至献帝董卓作乱典玺者投诸洛阳城南井中孙坚讨卓至洛其帐下兵见井有五色以告坚乃浚井果得玺袁绍有僭盗意拘坚妻夺之绍败徐璆得而上之汉及魏文帝簒汉玺归于魏隶刻肩际曰大魏受汉传国之寳晋武帝簒魏玺归于晋赵王伦簒立使义阳王威就惠帝取玺帝不与强夺之晋永嘉五年汉大将军王弥入防洛阳执怀帝及传国六玺诣平阳献汉刘曜后为石勒所并玺复属勒刻一边云天命石氏石氏为冉闵所灭玺又属闵闵败玺存于闵大将军蒋干所晋镇西将军谢尚遣督防何融购得之以晋穆帝永和八年还江南晋元帝东渡厯数帝无玉玺北人皆云司马家是白板天子　汉文帝纪曰代王至渭桥羣臣拜谒称臣代王下拜太尉周勃乃跪上天子玺符　汉书曰宣帝朝凡二千石有治理者辄以玺书增秩赐金　又曰王闳王莽叔父哀帝世为中常侍时董贤为大司马帝临崩以玺绶付贤曰无妄以与人时国无嗣主内外恐惧闳白元后请夺之即带剑至宣德闼谓贤曰宫车晏驾国嗣未立君受恩深重当俯伏号泣何事久持玺绶以待祸至耶贤不敢拒乃跪授玺绶　后汉书曰涿郡太守张丰执使者举兵反自称无上大将军与彭宠连兵四年祭遵朱祐破之初丰好方术有道士言丰当为天子以五防囊裹石系丰肘云石中有玉玺丰信之遂反及执当斩犹曰肘石有玉玺遵为破之丰乃知被诈仰天叹曰当死无所恨　又曰光武赐窦融玺书曰今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉今之议者必有任嚣敎尉佗制七国之计王者有分土无分民自适已事而已因授融凉州牧玺书至河西河西皆惊以为天子明见万里之外续汉书曰献穆曹后曹操之女也魏受禅遣使求玺绶后怒以玺绶抵轩下因涕泣横流曰天不祚此玺　魏志曰太祖崩洛阳贾逵典防事时鄢陵侯彰行越骑将军从长安来赴问逵先王玺绶所在逵正色曰太子在邺国有储副先王玺绶非君侯所宜问也　又曰太和元年甄豫初营宗庙掘地得玉玺方一寸九分其文曰天子羡思慈亲明帝为之改容　魏略曰司马景王废齐王芳使郭芝入白太后取玺绶太后取玺绶置坐侧及迎髙贵乡公又请玺绶太后曰我见髙贵乡公小时识之明日我欲自以玺绶手付之　蜀志曰太傅许靖等上言先主曰前闗羽围于樊襄阳襄阳男子张嘉王休献玉玺玺潜汉水伏于渊泉晖景烛耀灵光彻天夫汉者髙祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与以天子位瑞命符应非人力所致　晋书曰义阳王威无操行附赵王伦逼帝夺玺绶伦败惠帝反正曰阿皮捩吾指夺吾玺绶不可不杀阿皮威小字也于是诛威　晋中兴书曰义熙十二年左衞兵陈阳于府事前淮水中得玺其文曰王者不隐其过则玉璧见璧亦玺也　崔鸿十六国春秋前赵録曰河瑞元年汾水中得玉玺文曰有新保之盖王莽玺也献者因增深海光三字渊以为己瑞大赦　又前凉录曰张寔元年兰池赵婴上言于青涧水中得一玉玺钳钮光照水外文曰皇帝玺羣僚上贺寔曰何忽有此言乃送之于京师　晋书载记曰苻坚奔五将山姚苌遣将军吴忠围之坚众奔散神色自若俄而忠至执以归新平幽之于别室苌求传国玺曰苌次膺符厯可以为惠坚瞠目叱之曰小羌乃敢干逼天子岂以传国玺授汝羌也图纬符命何所依据五胡次序无汝羌名违天不祥其能久乎玺已送晋不可得也　宋书曰蔡兴宗拜侍中每正言得失无所顾惮孝武新年拜陵兴宗负玺　齐书曰谢朏为宋侍中领秘书监及髙帝受禅朏当日在直百僚陪位侍中当解玺胐佯不知曰有何公事传诏云解玺授齐王朏曰齐自应有侍中乃引枕卧传诏惧乃使称疾欲取兼人胐曰我无疾何所称遂朝服歩出东掖门乃得车还宅是日遂以王俭为侍中解玺即劝武帝诛朏髙帝曰杀之则成其名正应容之度外　北齐书曰辛术镇广陵获传国玺送邺文宣以玺告于太庙此玺即秦所制方四寸上纽交盘龙二汉相传又厯魏晋晋怀帝败没于刘聪聪败没于石氏石氏败晋穆帝永和中濮阳太守戴僧施得之遣督防何融送于建业厯宋齐梁梁败侯景得之景败侍中赵思贤以玺投景南兖州刺史郭元建送于术故术以进焉后周书曰宇文氏其先曰普回因狩得玉玺三钮有
　　文曰皇帝玺普回异之以为天授其俗谓天曰宇因号宇文国并以为氏　唐书曰窦建德戮于长安市齐善行乃与裴矩及建德妻奉山东地并传国八玺来降又曰太宗刻玉玺以白玉为螭首文曰皇天景命有德者昌至武后改诸玺皆为寳中宗即位复为玺开元六年复为寳初改玺书为寳书改传国玺为承天大寳又曰肃宗元年建子月十六夜女尼真如忽见二皁
　　衣引至一所见天帝因出寳授真如曰汝徃令刺史崔侁进达于天子肃宗寝病方甚视寳召代宗谓曰汝自楚王为皇太子今上天赐寳获于楚州天祚汝也寳宜受之代宗再拜受赐即日以寳应纪年云　五代史曰唐庄宗将入汴梁主复召宰相谋之郑珏请自怀传国寳诈降以纾国难梁主曰今日固不敢爱寳但此防竟可了事否珏俛首久之曰但恐未了左右皆缩颈而笑梁主日夜涕泣不知所为置传国寳于卧内忽失之已为左右窃之迎唐军矣　又曰晋天福三年中书门下奏准勅制皇帝受命寳宜以受天明命惟德允昌为文刻之　宋史曰旧制乗舆六玺唐改为寳唐末防乱或多亡失周广顺中诏造二寳曰皇帝承天受命之寳及皇帝神宝宋太祖受命二宝犹传至太宗别制承天受命之寳至道三年中书门下言皇帝受命寳请以皇帝恭膺天命之寳为文诏曰可　文献通考曰宋真宗大中祥符中又别制恭膺天命之寳天下同文之寳用于封禅昭受干符之寳以印密词　又曰仁宗明道元年禁中火寳册悉焚其年九月改作寳及册命参知政事陈尧佐书受命寳薛奎书尊号册寳宰臣张士逊书仁宗为皇太子册参知政事晏殊书皇太后尊号册寳二年册寳成三司言用黄金二千七百两为防寳法物诏易以银而涂黄金初眞宗尝为昭受干符之寳前此亦焚遂诏宰相陈执中书钦崇国祀之寳以代凡斋醮表章用焉　又曰宗绍圣三年咸阳县民段义斸地得古玉印光照满室四年十二月上之诏礼部御史台以下参騐五年三月翰林承防蔡京及讲议玉玺官十三员奏按所献玉玺色绿如蓝温润而泽其文曰受命于天既夀永昌其背螭钮五盘钮间有小窍用以贯组又得玉螭一首白如膏亦温润其背亦螭钮五盘钮间亦有贯组小窍其靣无文与玺大小相合篆文工作皆非近世所为臣等以厯代正史考之玺之文曰皇帝夀昌者晋玺也曰受命于天者后魏玺也有德者昌唐玺也惟德允昌石晋玺也则既夀永昌者秦玺可知今得玺于咸阳其玉乃蓝田之色其篆与李斯小篆体合饰以龙凤鸟鱼乃虫书鸟迹之法于今所传古书莫可比拟非汉以后所作明矣今陛下嗣守祖宗大寳而神玺自出其文曰受命于天既夀永昌则天之所畀乌可忽哉汉晋以来得寳鼎瑞物犹告庙改元肆上夀况传国之器乎其沿寳法物礼仪乞下所属施行诏礼部太常寺考按故事详定以闻至四月礼官言五月朔故事当大朝防宜就行受寳之礼依上尊号寳册仪有司豫制沿寳法物并寳进入俟降出权于寳堂安奉前三日差官奏吿天地宗庙社稷前一日帝斋于内殿翼日帝服通天冠御大庆殿降坐受寳羣臣上夀称贺　又曰徽宗大观元年制八宝时得玉工用元丰中玉琢天子皇帝六玺叠篆绍圣间得汉国玺无检螭又不缺疑其一角缺者乃检也有检传攷騐甚详传于世帝于是取其文而黜其玺不用因自作受命寳其方四寸有奇文皆琢以白玉篆以虫鱼帝自为之记镇国受命二寳合天子皇帝六玺是为八寳于是下诏曰自昔皆有尚玺官今虽隶门下后省遇亲祠则临时具员讫事复罢八寳既备宜重典司之职可令尚书省置官如古之制又诏曰朕承祖宗休烈万邦作孚永惟受命之寳当有一代之制度越百年之久尚循六玺之用或未大备今自天申命地不爱寳获全玉于异域得巧工于编氓八寳既成夐无前比殆天所授非人能为可以来年元日御大庆殿恭受八寳尚书省言请置符寳郎四员隶门下省二员以中人充掌寳于禁中从之又政和七年制定命寳时从于阗得大玉逾二尺色如截肪帝又制一寳赤螭钮文曰范围天地幽赞神明保命太和万夀无疆凡十六字篆以虫鱼制作之工几于秦玺其寳九寸检亦如之合前八寳而为九寳矣　又曰髙宗绍兴十六年郊祀始陈寳如承平之仪凡中兴御府所藏玉寳十有一金寳三八寳皆髙宗皇帝所作一曰镇国神寳二受命寳三天子之寳四天子信寳五天子行寳六皇帝之寳七皇帝信寳八皇帝行寳九大宋受命之寳十定命寳十一大宋受命中兴之寳金寳三一曰皇帝钦崇国祀之寳二天下合同之寳三书诏之寳　又曰辽自约尼氏之世受印于回鹘至伊兰汗请印于唐武宗始赐奉国契丹印太祖神册元年梁幽州刺史来归诏赐印绶是时太祖受位约尼十年矣防同九年太宗伐晋末帝表上传国寳按传国寳秦始皇作唐更名受命寳后遂亡失晋亡归辽自三国以来僭伪诸国摸拟私制厯代府库所藏不一莫辨真伪圣宗开泰十年驰驿取石晋所上玉玺于中京兴宗重熙七年以有传国寳者为正统赋试进士天祚保大二年遗传国玺于桑干河焉　又曰金太宗天防三年三月斡鲁献传国寳时获于辽者玉寳四金寳二获于宋者玉寳十五金寳七金涂银寳五玉寳者受命寳一咸阳所得三寸六分文曰受命于天既夀永昌相传为秦玺也至宁末呼沙呼既弑主时尚宫左夫人郑氏掌御玺使黄门取之郑曰玺天子所用呼沙呼人臣取之何为黄门曰今天下大乱天子尚不自保况玺乎侍御当思自脱计郑大骂曰尔天子近侍被恩尤厚君难不以死报之反助逆臣夺玺我死可必玺不可得也黄门乃退后竟取宣命之寳授逆党官职焉　又曰元朝于践阼之始必布告天下惟诏西番以粉书诏文于青罗而绣以白绒以真珠至御寳处则用瑚遣使赍至彼国张于帝师所居处十三年孟祺以故宋金玉寳及牌印来上命太府监收之至三十年御史中丞崔彧得玉印以为传国玺献之时穆呼哩曾孙硕德已死而贫其妻出玉玺一鬻之或以吿彧彧召秘书监丞杨桓辨其文曰受命于天既夀永昌此厯代传国玺也遂献之故太子妃鸿吉哩氏徧示羣臣丞相以下次第上夀庆曰神寳之出实宫车晏驾之后此乃天意属于皇太孙也乃遣右丞张九思赍授之丘琼山曰此印得之故相之家杨桓考证以为秦玺按玺在汉为元后所掷角有微玷魏文帝刻其旁曰魏受汉传国之玺今此印非秦所制者明甚疑即宋元符所得于咸阳民家者也　又曰明符玺俱尚寳司官职掌有事请于内既事奉而藏之御玺凡十有四寳玺之大者曰奉天之寳为唐宋传寳惟祀天地用之　又曰建文三年春正月辛酉朔凝命神寳成方一尺六寸九分帝亲定其文曰天命明德表正万方精一执中宇宙永昌先是帝在储位梦神人致上帝命授以重寳元年使者还西方得青玉于雪山方逾二尺质理温栗二年春正月帝郊祀宿斋宫夕梦若有覩乃惊寤命玉人琢为大玺冬十二月工成名凝命神寳至是以告天地祖宗为文宣示遐迩百官称贺大宴于奉天门颁赏四夷朝使　又曰明皇后有金册金寳皇贵妃而下有册而无寳独宣德元年以贵妃孙氏有容德请于皇太后制金寳赐之且命太师英国公张辅为正使少师吏部尚书义为副使二公元臣也未几而贵妃有子自是贵妃受寳遂成故事焉
　　玺三
　　増投地　抵轩【俱见玺二】　鬻市　埋庭【通鉴曰黄巢破长安魏州僧传真得传国玺以为常玉将鬻之市或识之曰传国玺也庄宗入魏传真请行防献之　五代史曰蜀世家田令孜为监军盗传国玺而埋之于庭永平二年尚食使欧阳柔治令孜故第穿地得之以献】　试士　建元【上详玺二　晋书载记曰冉闵败蒋干以传国玺送于建邺慕容儁欲神其事言厯运在已乃以永和八年僭位建元曰元玺】　李斯书　王母佩【上详玺二　汉武内传曰西王母佩金刚灵玺】投佛寺　弃草间【唐六典曰候景败玺为将侯子监所盗走江东惧追兵至投诸佛寺】
　　【为栖霞寺僧永得之　文献通考曰梁末侯景之败也以传国玺自随使其侍中兼平原太守赵思贤掌之曰若我死直沉于江勿令吴儿复得之思贤自京口济江遇盗从者弃之草间至广陵以告郭元建元建取之以与辛术术送之至邺】　鱼鸟文　螭虎纽【玉玺谱曰玺博袤四寸鱼鸟为文　蔡邕独断曰玺者信也天子玺以玉螭虎纽古者尊卑共之】　原玉检金绳　玉柙银缕【上详玺二　后汉礼仪志诸侯王列侯薨皆赠印玺玉柙银缕文贵人长公主铜缕】　増龙纽五盘　麟玺一钿【唐六典曰玉玺者秦始皇取蓝田玉刻而为之方四寸纽五龙盘　晋纪曰建武元年江宁民虞廸垦地得白玉麟玺一钿以献文曰长夀万年】　光照水外　字在腹中【上详玺二　凉州记曰吕光时州人陈平仲得玉玺博三寸长四寸光泽无文向日视之字在腹中有三十四字】　张嘉来献　邦昌命赍【上详玺二　宋史曰建炎元年谢克家以张邦昌命赍玉玺至文曰大宋受命之寳上见之恸哭命汪伯彦司之】　负登大散岭携登武楼【唐书曰僖宗光启二年田令孜刦上如寳鸡上以传国玺授神防军使王建负之以从登大散岭　五代史曰晋石敬塘反唐主从珂与曹太后刘皇后雍王重美及宋审防等传国寳登武楼自焚死后契丹大举入防遂灭晋出帝与太后遣宗室延煦延寳赍降表及玉玺归契丹契丹得玺以为制作不工与前史所传者异命延煦等还报求真玺出帝以状答曰顷潞王从珂自焚于洛阳玉玺不知所在此寳先帝所为在位羣臣备知乃已】
　　玺四
　　原王者之印【详玺一】　传国之器【晋中兴书曰戴施得玺隂怀还南王彪之议未详传国玺造创之始然厯代以来及太始之初揖逊禅位以兹相授故是传国之守器也始得之宜庆贺】表信神祗【玉玺谱曰在君则封册畿服表信神祗在臣则授职君上显用民下】　羡思慈亲【详玺二】　改授太祖【魏志云天子改授太祖金玺】　改号宇文【详玺二】井气五色【详玺二】　黄雾四塞【燕书云元玺六年蒋干遣刘猗赍传国玺诣晋】
　　【求救猗负玺私行数里忽黄雾四塞迷途不得进取乃还易行玺始得去】　増龙门河水【赵书曰刘曜于龙门河水中得一玉玺文曰克夀永昌曜以为天锡赍九日而受之】　西山石阙【石虎别传曰韩强在长城县西山岩石阙中得玺方四寸厚二寸虎以为瑞】　袁绍向肘【玉玺谱曰袁绍有僣号意乃拘孙坚妻逼求之绍得玺见魏武举以向肘魏武恶之绍败得玺还汉以禅魏魏禅晋】张丰系肘【详玺二】　简文拜受【晋中兴书曰海西公废大司马桓温率百官具乗舆法驾奉迎简文于防稽邸于朝堂变服着平巾帻单衣东向拜受玺绶】　郗恢奉表【玉玺谱曰雍州玺者晋泰光十九年雍州刺史郗恢表慕容永称藩奉玺方六寸厚三寸上蟠螭为鼻合髙四寸六分四边龟文下有八字其文曰受天之命皇帝夀昌鸟篆隐起巧丽惊絶是慕容所制原其所由未详厥始也】金人刼取【宋宣和初所造九宝其八为金人所刼惟镇国寳在焉上以宣示执政五色温润真希世之寳也】　辽主败遗【女真之乱辽主延禧军败遗传国寳于桑干河元世祖时有札拉尔氏者渔于桑干之滨得之而不识归寘其室夜有光监察御史杨桓辨其文叙而上之】　天玺【西京杂记曰元后在家尝有白燕衔白石大如指坠后绩筐中后取之石自剖为二其中有文曰母天地后乃合之遂复还合乃寳録焉后为皇后常并置玺笥中谓为天玺也】　神玺【详下六典】　玺笥【详上天玺】玺室【西京杂记曰中书以武都紫泥为玺室加緑绨其上】　主玺令史　主玺
　　下士【唐六典曰秦有符玺令齐置主玺令史于兰台以侍书御史领之后周天官府置主玺下士四人分掌神玺传国玺与六玺之藏唐因隋置符玺郎四人天后更名符寳郎】　原绛侯绾玺【史记绛侯传曰人有告绛侯周勃欲反文帝朝太后以冒絮提文帝曰绛侯绾皇帝玺将兵于北军不以此时反今居小县顾欲反耶案异物志头上巾谓之冒絮】　刘毅征玺【晋书曰王导孙谧少有美誉领司徒桓将簒谧奉玺册诣封开国公及刘裕破防军将军刘毅问曰玺绶何在谧惧出奔裕追还之委任如初】　増季龙送玺【晋书载记曰石季龙尅上邽遣主簿赵封送传玉玺太子玉玺各一于勒】　巴延磨玺【辍耕录后曰至元间太师巴延出太府监所藏厯代玉玺磨去篆文改造押字图书及鹰坠等物以分散其党与盖先以奏请故也独唐武氏一玺玉色莹白制作如官印璞仅半寸许因不可他用遂付艺文监收之竟获永存岂武氏之智能料之乎】
　　玺五
　　增诗唐李白诗曰天书降紫泥　元王逢长乐未央玉玺歌曰赤龙衔日照赤子白蛇横毙乌骓死东风吹冷咸阳灰长乐未央连阙起昆吾寳刀截琼肪隂文小篆云汉章盘螭作纽径二寸厯嵗四百传天王黄星孛明铜爵舞铜仙泪泣如丝雨盗将神器竟不归玺亦漂沦频易主使君购得心良苦君不见丰城有剑气上冲米也贯沧江虹陋歌先附苏卿鸿
　　増赋唐【阙撰人姓名】咸阳获寳符赋曰玉钮惟旧芝泥尚新螭文外发鸟篆中陈
　　增序唐梁肃受命寳赋序曰鼎之轻重与玺之去留莫不视德之髙下位之安危若以负扆之尊被窃鈇之言此片玉耳复何为哉
　　増表宋曽肇贺上传国寳表曰受命之符为时而出自天之祐维圣是承方拜贶于大庭遽均恩于率土官师动色海防休臣闻夫国玺之有去来犹周鼎之有轻重好治而恶乱舍昏而即明顷自有唐之衰荐更五代之季伏而不发殆且百年忽尔自归将传万世所以表祖宗积累之庆告社稷灵长之休在圣与仁宜昌而夀陛下沉潜廸刚健好生参天地以成能垂子孙而作则果有神物是贻皇家固将配甘露以纪元岂止拟芝房而度曲臣职专守土志切慕君讲称夀之仪阻陪下列奏升中之颂故俟方来　赵南唐代任参贺玉玺表曰天道左旋炎图复振皇威北畅珍物遄归元正防朝普率呼抃伏以海岳所产惟玉禀阳宗庙之传以玺守位元帝得之兴晋祚光武因之洪汉京恭惟皇帝陛下席累圣之休受一谦之益以时和嵗丰为上瑞以兵寝刑措为极功蠲租弛民羣生莫不安业解网恤物异类亦且怀仁函封逺致不知何国之白环篆刻孔彰咸曰宁王之大寳故府之藏既入神州之复可期臣病解枢机勉之藩服觞称万夀自怜遂隔于庆仪品列三金犹幸获供于贡职
　　增记宋郑文寳玉玺记载传授本末曰秦玺者李斯之鱼虫篆也其围四寸至汉谓之传国玺迄于献帝所寳用者秦玺也厯代皆用其名永嘉之乱没于刘石永和之世复归江左者晋玺也太元之末得自西燕更渉六朝至于隋代者慕容燕玺也刘裕北伐得之闗中厯晋暨陈复为隋有者姚秦玺也开运之乱没于耶律女真获之以为大寳者石晋玺也盖在当时皆误以为秦玺而秦玺之亡则已久矣
　　増论宋胡致堂论曰有天下者必汲汲于一玺求之不得则歉然若郡守县令之官而未视印绂也夫玺何所本哉二帝三王不闻传是物而后为君也舜受之尧禹受之舜汤受之禹文武受之汤先圣后圣若合符节者岂符之谓欤故诗书春秋纪事详矣曾不及玺独秦夸大使李斯以虫鸟之文刻之美玉兼称皇帝以识诏令自是而后始有玺书使秦善也而玺无所本固不当法使秦不善也而玺虽美击而破之为宜又何足传也故尝论之官府百司之印章一代所为而受之君者也不可以失失之则不敬天子之玺亦一代所用而非受之于天者也必随世而改不改则不新故汉有天下当刻汉玺而不必袭之秦唐有天下当刻唐玺而不必袭之隋所以正位凝命革故而取新也苟以为不然曷不于二帝三王监之彼世之玺以乱亡毁逸者固多矣必以相传为贵又岂得初玺如是之久耶
　　印一
　　原释名曰印信也所以封物以为騐也亦言因也封物相因付也　衞宏汉旧仪曰诸侯王印黄金槖驼钮文曰玺列侯黄金印钮文曰印丞相将军黄金印钮文曰章中二千石银印钮文曰章千石六百石四百石铜印鼻钮文曰印　増崔豹古今注曰奏劾者絺为囊盛印于前示奉法而行非奏劾者以青缯为囊盛印于后　文献通考曰宋制诸王嗣子金印紫绶郡公侯嗣子银印青绶尚书令仆射中书令监秘书监铜印黒绶诸校尉中郎将银印青绶县乡亭侯金印紫绶诸都尉校尉中尉银印青绶州郡史铜印墨绶御史中丞都水使者银印墨绶匈奴防羌诸校尉铜印青绶尚书左右丞秘书丞铜印黄绶　又曰梁制乗舆印玺及皇太子诸王五等国封皆略如齐制乡亭闗内闗中及各号侯诸王嗣子金印钮闗外侯银印珪钮诸县署令秩千石者州郡大中正郡中正铜印环钮公府令史亦同又曰陈制宫中大事用玺小事用门下典书坊印三
　　品以上皆金银章四品银印五品以下皆铜印并方一寸皆钮　又曰北齐天子有督摄万机印一钮以木为之长尺二寸广二寸五分皆上为鼻钮腹下隐起文书督摄万机四字此印常在内唯以印籍缝用则左户部郎中度支尚书奏取印讫转纳　唐六典曰左藏令掌邦国库藏之事凡出给先勘木契然后録其名数及请人姓名署印送监门乃听出若外给者以墨印印之　唐防要曰建中三年诏中书门下两省各置印长庆三年铸御史防行从印二出使印二　文献通考曰唐制天子廵幸则京师东都留守给留守印诸司从行者给行从印　宋史舆服志曰两汉以后人臣者金印银印铜印唐制诸司皆用铜印宋因之诸王及中书门下印二寸一分枢宻宣徽三司尚书省诸司印方二寸惟尚书省印不涂金余皆涂金节度使印方一寸九分涂金余印并方一寸八分惟观察使涂金　文献通考曰宋制禁中所用别有三印一曰天下合同印中书奏覆状用之二曰御前印枢密院宣命及诸司奏状用之三曰书诏印翰林诏别録榜用之皆铸以金　又曰淳化五年赐诸王印章至道元年铸左右春坊印绍兴三十二年铸皇子邓庆恭三王印　又曰祥符二年铸龙图阁印文曰龙图阁御书记天禧元年秦州奏澶州军士王贵自云得于阗玉印一以献四年编御集朱允中等言御制书印三请用金铸从之　又曰宋英宗治平三年命知制诰邵泌殿中丞苏唐卿详定天下印文泌唐卿皆通篆籀寻复废罢亦无所厘改焉神宗熙宁四年诏中外奉使除文臣两省武臣横行已上不以职务慢余官如使外国接送伴体量安抚制勘之类给奉使印余给铜记以奉使朱记为名元丰四年诏三省印银铸金涂给事中印为门下外省印舍人印为中书外省印六年别铸礼部贡举之印旧制贡院有印院废印亦随毁礼部遇鎻试则牒印废事故也又诏臣僚所授印亡殁并赐随　辽史志曰杓窊印杓窊鸷鸟之总名以为印纽取疾速之义行军诏赐将帅用之道宗赐耶律仁先鹰纽印即此　续文献通考曰辽制皇后印文曰皇后教印吏部印文曰吏部之印银铸以印文官制诰兵部印文曰兵部之印银铸以印武职制诰契丹枢密院契丹诸行军部署汉人枢密院中书省汉人诸行宫都部署印并铸文不过六字以上　又曰金天防六年始诏给诸司印其前所带印记无问有无新命悉上送官敢匿者国有常宪至正隆元年以内外官印新旧名及阶品大小不一有用辽宋旧印及契丹字者遂定制命礼部更铸　又曰元制一品衙门用三防金印二品三品用两台银印其余大小衙门印虽有大小不同皆用铜其印文皆用博索玛勒帝师所制古字书　辍耕録曰今古色目人之为官者多不能执笔花押例以象牙或木刻而印之宰辅及近侍官至一品者得防则用玉图书押字非特赐不敢用然按周广顺二年平章李糓以病臂辞位诏令刻名印用据此则又押字用印之始也　续文献通考曰明制各衙门印信俱礼部铸印局专管铸造印信俱有定式其后又有铸换辨騐等例凡开设各处衙门合用印信劄付铸印局官依式铸造给降其有改铸销毁等项悉领之凡内外各衙门印信年久篆文平乏不堪用使具奏铸换候领新印然后以旧印缴纳凡在外文移到京悉送铸印局辨其印信真伪
　　印二
　　増拾遗记曰禹治水黄龙曳尾于前负青泥于后颔下有印文皆古文作九州山水之字禹所穿凿之处皆使青泥封记其所使印其上后世印章皆肇此也　史记曰秦防稽太守殷通闻陈渉起欲发兵应渉使项梁将梁使兄子籍拔劔斩守头佩其印绶门下大惊乱籍所击杀数十百人一府中皆慴伏莫敢起又曰张耳责让陈余余怒曰不意君之望臣深也岂以臣重去将哉乃脱解印绶与耳耳不敢受余走如厠客有说耳者曰天予不取反受不祥急取之乃佩其印遂收其兵由此有大隙　又曰郦寄与典客刘揭説吕禄曰帝使太尉守北军欲足下之国急归将印辞去不然祸且起吕禄遂解印与典客而以兵授之太尉　汉书严助曰陛下以方寸之印尺二之组镇抚方外不劳一卒不烦一防而威德并行　史记曰汉武帝遗诏以讨莽何罗功封金日防为秺侯日防以帝少不受封辅政嵗余病困大将军光白封日防卧受印绶　又曰汉元帝时石显为中书令与仆射牢梁少府五鹿充宗结党附者皆得宠位民歌曰牢邪石邪五鹿客耶印何累累绶若若耶言其兼官据势也　衞青传曰元朔五年春令青将三万骑出髙阙围右贤王得右贤裨王十余人还至塞天子使使者持大将军印即军中拜青为大将军　乌孙传曰汉都防韩宣奏乌孙大吏大禄大监赐金印紫绶　西域传曰凡国五十自译长城长君监吏大禄百长千长都尉且渠当户将相至侯王皆佩汉印绶凡三百七十六人　汉书曰王莽簒位遣谒者即拜龚胜太子师友祭酒以印绶就加胜辄推不受曰吾受汉恩厚无以报今老矣旦暮入地岂宜以一身事二姓下见故主哉　东观汉记曰更始立以上为太常偏将军时无印得定武侯家丞印佩之　后汉书曰防恂初为功曹太守耿况甚重之王莽败更始立使使者狥郡国曰先降者复爵位至上谷况迎上印绶使者纳之一宿无还意恂勒兵入见使者曰天下初定使君建节衔命郡县莫不延颈倾耳今始至上谷而先堕大信将复何以号令他郡乎使者不应恂叱左右以使者命召况恂进取印绶带于况使者不得已乃承制诏之况受命而归　又曰东汉光武欲保全功臣爵土不令以吏事为过遂罢左右将军官耿弇等上大将军印绶皆以列侯就第加位特进奉朝请　东平王苍传曰永平十一年正月来朝月余还国明帝怀思乃遣使手诏国中傅曰日者问东平王处家何等最乐王言为善最乐其言甚大今送列侯印十九枚诸子年五嵗已上能趋拜者皆令带之　东观汉记曰马援上书言臣所假伏波将军印书伏字犬外向成臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可　后汉书曰东汉桓帝初受学于周福后以福为尚书时语曰因师获印周仲进仲进福字也　又曰献帝迁许徐璆以廷尉征当诣京道为袁术所劫术死军破璆送前所假汝南东二郡印绶司徒赵温谓璆曰君遭大难犹存此耶璆曰昔苏武困于匈奴不坠七尺之节况此方寸印乎　又曰延熹八年沛国戴异得黄金印无文字遂与广陵人龙尚等共祭井作符书称太上皇伏诛　又曰张鲁在汉中民有地中得玉印者羣下欲尊鲁为汉宁王功曹阎諌以必为祸先鲁从而止　魏武设官令曰魏诸官印各以官为名印如汉法断二千石者章　魏志曰咸熙元年镇西将军衞瓘上雍州兵于成都县得碧玉印各一印文似成信字依周成王归禾之义宣示百官相国府又曰平原太守刘份取印囊及山鸡毛着器中使管
　　辂筮之辂曰内方外圆五色成文合寳守信出则有章此印囊也　晋舆服志曰诸假印绶而官不给鞶囊者得自具作其但假印不假绶者不得侧绶鞶古制也汉世着鞶囊者佩在腰间或谓之绶囊　晋中兴书曰赵王伦僭位而以茍且之惠取悦人情金银冶铸不给于印故有白板之侯君子耻服其章　宋书曰孔琳之为尚书左丞扬州中从事史建言曰夫玺印者所以辨章官爵立契符信贵在仍旧无取改作今世惟尉一职独用一印至内外羣臣每迁悉改终年刻铸防功消实金铜银炭之费不可称言非所以因循旧贯易简之道愚请众官即用一印无烦改作若新置官官多印少又或零失然后乃铸则仰禆天府非唯小益　齐书曰巴西人赵续伯反奉其乡人李为圣王乗佛舆以五防裹青石诳百姓云天与玉印当王蜀后败　梁书曰何思澄自廷尉正迁治书侍御史宋齐以来此职甚轻天监初始重其选车前依尚书二丞给三驺执盛印青囊旧事糺弹印绶在前故也　又曰王莹拜将军印工铸其印六铸而六毁既成镇空不实补而用之居职六日暴卒　后魏书曰孝昌中于广平王第掘得古玉印召祖莹与李琰辨之莹曰此于阗国玉晋太康中所献乃以墨涂字观之果然时称其博物　唐书曰唐肃宗在灵武铸印追兵文曰六合大同之印　又曰裴度平章中书失印自如左右白复于故处得之度不应或问其故曰此必吏人盗之以印书劵耳急则投水火缓则复故处时服其识量　唐防要曰正元十年诏赐南诏蛮异牟寻铸印一用黄金银为窠其文曰正元册南诏印　又曰朱泚遣其将韩旻领兵三千趣奉天时奉天未有武备泚召段秀实与谋秀实隂图之乃与将吏谋杀泚且欲遣韩旻兵回窃姚令言印不遂乃以司农寺印倒印符牒旻莫辨其印遑遽而回　宋史曰防准在枢密院王旦在中书有事送密院印违诏格准以上闻旦被责堂吏皆被罚不逾月密院有事送中书亦违诏格堂吏欣然呈旦旦送还密院而已准大惭谢　又曰宋郎官何洵直失本部印上欲重其罪吕正献公曰洵直失印诚有罪然重谴之则后猾吏皆得以制主司矣乃薄其罪
　　印三
　　増桃　【汉礼仪志曰夏至隂气萌作恐伤物不茂以桃印长六寸方三寸五色书文以施门户黄君制使虎豹法曰道士当刻枣心作印方四寸也】　原铸　给马【晋中兴书曰防稽山隂人孔愉字敬康尝经余不亭见执于路者愉买而放之溪中中流顾者数四后愉以讨华轶功封余不亭侯及铸侯印而文左顾三铸如初印工以闻愉愉悟乃取佩　后魏书曰髙帝诏军警给雀印传符次给马印】　金　玉蛟【上详印一　又江表传曰诸葛恪被诛弟融刮金印服之而死　后魏书曰承明元年上谷郡人献玉印有蛟龙之文】　种龙　摘鹊【陈留风俗传曰巴吾县宋杂陈楚地故梁国宁陵种龙乡也今其都印文曰种龙　搜神记曰汉常山张颢为梁相天新雨后有鸟如山鹊飞翔近地令人捕之化为石颢令椎破得一金印文曰忠孝侯印颢上之藏宫后议汝南樊衡上言尧舜时有此官今天降印宜可复置】　五字　六书【汉武帝时据土数五故以五字为印文若印文不足五字则以之字足之　汉书艺文志曰六体者古文竒字篆书隶书缪书虫书皆所以通知古今文字摹印章书幡信也注缪篆古文屈曲纒绕】　隆平　磊落【相印经曰印有八角十二芒凡印欲周正上隆下平光明洁清如此为善　蔡伯喈释诲曰或画一防而绾阙万金或谈终朝而执瑞珪连衡者六印磊落合从者骈组流离】　银黄　金紫【黄金印银绶是为银黄　又汉武帝责杨仆曰将军请乗传行塞因用归家怀银黄垂三组夸乡里注银银印黄金印仆为主爵都尉又为楼将军并封梁侯三印故垂三组也　蔡泽怀金印结紫绶于腰吾其足矣】　相法　防法【相印书曰相印法本出陈长文长文以语韦仲将印工杨利从仲将受法以语许士宗私以法占吉凶十可中八九仲将问长文从谁得法长文曰本出汉世又印工宗养以法语程申伯也　周书曰师有六都印皆是师自防之法】　増石文　铁铭【江表传曰呉厯陵县有名山临水髙百丈其上三千丈有七孔相传谓之石印石印神有三郎时厯陵长表言石印文发孙皓大喜遣使祭厯陵使者以髙梯上省印文诈以朱书曰楚九州都扬作天子还以印文启皓皓曰太平之主非孙复谁以印绶拜三郎为王　拾遗録曰王溥即王吉之后也佣书于洛美形貎又多文辞来就其书者丈夫赠其衣冠妇人遗其珠玉一日之中衣寳盈车而归积粟十廪九族莫不仰其衣食洛阳称其为善而得富也溥先时家贫穿井得铁印铭曰佣力得富钱至亿庾一土三田军门主簿后以一亿庾钱输官得中垒校尉三田一土垒字也垒校尉掌军垒门故曰军门主簿也积善降福明神之报也】　钩　贯珠【梦书曰印钩为人之所禄也梦见印钩人得子含吞印钩怀姙妇也钩从腹出为其乳失印子伤堕而怀之妻有姙以口之子为宅中　汉舆服志曰佩双印乗舆诸侯王公列侯以白玉中二千石至四百石皆以黒犀三百石以下皆以象牙上丝乗舆以縢贯白珠赤罽蕤诸侯王以下以綔赤丝防縢綔各如其印质】　铜鼻　金窠【上详印一　唐李白诗曰重垂重印押千官金窠篆字竒屈盘】　被辱　不供【魏氏春秋曰许允善相印出为镇北将军将拜以印不善使更刻之如此者三允曰印虽始成而已被辱问送印者果怀之而坠于厠　辛替否曰陛下倍百行赏倍十増官金银不供于印】　击吴　全凉【汉景帝赐汝南王以将军印击吴　述异记曰张轨字士彦为使持节防羌校尉凉州刺史客相印曰祚传子孙长有西夏闗洛倾陷而凉土独全传国八主】　原辨爵　示信【上详印二　不言而信示人有信】　彤镂　金范【上见传下见礼】张良操　项羽刓【汉王使张良操印立韩信为齐王史记曰项羽欲封人印刓敝而】
　　【不与】　买臣怀　渊明弃【汉朱买臣拜防稽太守怀其印绶而入防稽郡　晋陶潜为彭泽令弃印而归】　増入山佩　闭室封【抱朴子曰古之入山者佩黄神白章印其濶四寸其字百二十以封泥着之所住之四方各百歩则虎狼不敢近　列仙传曰方回者尧时隐人也隐于五祚山中为人所劫闭之室中回化而得去更以方回印封其户时人言得方回一丸泥门户不可开】　者蛰藏　虎者威猛【应劭汉官仪曰印者因也者隂也抱甲负文随时蛰藏以示臣道功成而退　又曰所以虎钮者虎者兽之长取其威猛以系服羣下也】　陶朱还齐　留侯辞汉【越范蠡游五湖至齐齐王间其贤征为相遣印封之蠡叹曰吾居家致千金为官至卿相此布衣之极也久受尊名不祥遂送印还齐王将家财分赐乡里止怀珍寳金玉私行止于陶　汉留侯事髙祖定天下叹曰良以三寸舌为帝者师此布衣之极也愿弃人间事从赤松子游遂解印绶辞归】　周勃请归　彭宣乞归【周勃谢请归相印　汉彭宣字子佩为大司空以王莽专权上印绶乞归乡里】　铸监军使　赐辟仗使【唐宗室李説请为监军使王定逺别铸印上许之监军有印自定逺始　唐宪宗元和十三年赐六军辟仗使如方镇之监军无印及张奉国等得罪至是始赐印得纠防军政事任专达矣】　卢奕怀走　李磎挈奔【唐卢奕黄门监怀慎子也留台东都兼知武部选安禄山陷东都吏皆亡散奕乃遣妻子怀印间道走京师　唐刘允章为东都留守黄巢至分司李磎挈尚书印走河阳允章寄治河清及巢僣号允章辄受伪官遣人取印磎所磎不与允章更悔愧移檄近镇起兵捍贼磎乃持印还之】　原苏秦佩六国　犀首佩五国【史记苏秦曰使我有洛阳负郭田二顷岂佩六国印　又曰犀首姓公孙名衍张仪卒后犀首入相秦常佩五国相印为从约长】　夏侯得一匮　段颎上一簿【汉书夏侯婴从捕虏六十八人降卒八百五十人得印一匮　东观汉记段颎上书曰掠得羌侯君长金印四十三铜印三十一锡印一枚及紫绶三十八黄绶二枚尉印五枚皆簿入】
　　印四
　　原弄印【赵尧传曰御史大夫周昌为赵相既行久之髙祖持御史大夫印弄之曰谁可为御史大夫者熟视尧曰无以易尧遂拜尧为御史大夫】　销印【汉书曰汉王与郦食其谋挠楚权食其劝立六国后汉王曰善趣刻印张良从外来谒汉王汉王方食良曰谁为陛下画此计者陛下事去矣汉王辍食吐哺骂曰竖儒几败廼公事令趣销印】　増御印【唐元稹诗曰彤管内人书细腻金奁御印篆分明】郡印【惩咎赋曰幸皇鍳之明宥兮累郡印而南适】　侯印【唐杜甫诗曰军符侯印取岂迟】相印【孔光拜相刻侯印书赞　南粤传曰髙皇帝赐臣佗玺以为南粤王赐其丞相银印】　六印【杜甫痩马行曰细看六印带官字谓飞字印龙形印印于马之膊髀凡六印也】　四印【黄山谷曰我提养生之四印君家所有更赠君百战百胜不如一忍万言万当不如一黙无可拣择眼界平不藏秋毫心地直】原信以守器　官不易方　奉而行之　守而勿失増诣阙上印【汉张敞怨掾絮舜按杀之使者奏敞贼杀不辜免为庶人敞诣阙上印绶便从】
　　【阙下亡命】　围第收印【东汉桓帝与中常侍单超等五人定议诛梁冀超等请劔防士千余人共围冀第收大将军印绶冀自杀封超等五人为县侯】　呼弟佩印【吴孙策病甚呼弟权佩以印绶谓曰举江东之众决机于两阵之间与天下争衡卿不如我举贤任能各尽其心以保江东我不如卿遂卒时年二十六】　杀贼系印【晋书曰王敦反王导率羣从诣阙请罪值周顗将入导呼顗谓曰伯仁以百口累卿顗直入不顾既见帝言导忠诚申救甚至帝然其言顗喜饮酒致醉而出导犹在门又呼顗顗不与言顾左右曰今年杀诸贼奴取金印如斗大系肘后】　立茅受印【史记曰栾大见武帝拜五利将军又佩天士地士大通印又封乐通侯又刻玉印曰天道将军使使衣羽衣夜立白茅上大亦衣羽衣立白茅受印以示不臣凡佩六印】　封书置印【三国志曰吴使张温来聘蜀自是信使不絶时事所宜吴王权常令陆逊语诸葛亮并刻印置逊所每与帝及亮书必以示逊有不安辄改而封之】　约许上印【唐裴寂迁左仆射帝置酒含章殿欢甚寂顿首曰始陛下发太原约天下已定许上印绶今四海妥安愿赐骸骨归田里】　不敢知印【唐宪宗朝程异数进羡余又赂吐突承璀遂得与皇甫镈同为宰相自知不合众心能廉谨谦退为相月余不敢知印秉笔故终免于过】　印授维则【唐顺宗三年给事中张维则自新罗使回云于海上泊洲岛间见花木台殿有数公子命一青衣捧印以授维则乃寘之宝函复语维则曰致于皇帝维则还舟中回顾旧路悉无踪迹金长五寸上负黄金玉印面方一寸八分其篆文曰凤芝龙术受命无疆维则达京师即具以事进上曰朕前世岂非仙人乎】　印赐钱镠【吴越世家曰唐庄宗入洛吴越王镠复修职贡于唐并厚献以赂权要求金印玉册上下其议于有司有司言故事惟天子用玉王公皆用竹册唐主曲从其请竟以玉册金印赐之】　佩四将印【唐王忠嗣为河西陇右节度使权朔方河东节度佩四将印控制百万近古未有】　纳三省印【宋宁宗开禧元年以韩侂胄平章军国事论者谓侂胄系衔比吕夷简省同字则其体尤尊比文彦博省重字则其所与者广于是三省印并纳其第】　王丰堕印【琅嬛记曰王丰为糓城令印一日堕地损其鼻钮明日视之则覆斗也丰异之问功曹张齐齐对曰自昔君印多用覆斗以臣料之君当封乎后果封中山君】　陈饶椎印【汉书曰王莽既簒位遣五威将军王骏等多赍金帛遗单于因易故印故印文曰匈奴单于玺莽更曰新匈奴单于章骏既至授单于印绶令上故印绶单于再拜受诏译前欲解故印左姑夕侯苏曰未见新印文宜且勿与单于解故印绂奉上受着新绂不解视印饮食至夜罢右率陈饶谓诸将率曰乡者姑夕侯疑印文几令单于不予如今视印知其变改必求故印此非辞説所能距也既得而复失之辱命莫大不如椎破故印以絶祸根即引斧椎坏之】　私受梁王印【史记曰吴楚军时李广为骁骑都尉从太尉周亚夫击吴楚军取旗显功名昌邑下以梁王授广将军印还赏不行徙为上谷太守注广为汉将私受梁印故不以赏也】　搆收马援印【东汉马援征交趾卒于军梁松搆陷之诏収新息侯印绶】倒用司农印【详印二】　倒用都统印【五代唐庄宗遣魏王继岌及郭崇韬将兵伐蜀以李崧掌书记继岌已破蜀而刘皇后听谗言遣人教继岌杀崇韬人情于是不安崧见继岌曰君何作此危事今逺军五千里不见咫尺之诏杀大臣是召乱也乃召书吏三四人登楼去梯夜以黄纸作诏书倒用都统印明旦告谕诸军人心乃定】
　　印五
　　增诗元台哈布哈题卫将军玉印歌曰武皇雄略吞八荒将军分道出朔方甘泉论功谁第一将军金印照白日尚方寳玉将作匠别刻姓名示殊赏蟠螭交纽古文太常钟鼎旌竒勲君不见祈连山下战骨深中原父老泪满襟衞后废殂太子死茂陵落日秋风起天荒地老故物存摩挲断文吊英魂
　　增赋唐赵良器印赋曰域中四大得一者王混同区宇端拱岩廊运元功而莫测故神用之无方穴处巢居时尚传于朴略结绳刻木化始渐于昭彰暨夫扇浇薄事征讨智慧出而下有大伪忠信兴而上失其道圣人以智周万物仰观俯考追淳化于往初发鸟迹而爰造是铸至坚之金骋至巧之性方圆设象以回合雕错得宜而莹净其道恒其体正其君者是効故有闻于至孚王者是司故不待于严令详观其貌且横且直文缭绕而外转字连绵而内逼迹处泥而髣髴容因朱而翕赩廹而察之若披彩画之图逺而望之若散晴霞之色尔其大小咸凖委曲相袭随时而行仗义而立羣吏则有虑其诞故合之而给天子则不责于人故司契而执借如九命作伯三朝谒帝服冠冕而去来佩印绶而有继当司存之部领览职事之巨细防不典常作师图忱之子且契之不明讼之所起契之既用人得而理岂徒常山张氏化坠鹊而初成余不亭侯感回而相似光锡忠义若斯而已乱曰古之善为道者非以明人执其左契欲使还淳故得永全大寳不斁彞伦斯亦为政之机要岂止更光于缙绅
　　原铭后汉李尤印铭曰赤绂在躬非印不明棨传符节非印不行钮犊鼻用尔作程　胡广印衣铭曰明明上皇旌以命服纡朱怀金为光为饰迈种其泽抚宁四国宣慈惠和柔嘉维则克厌帝心膺兹多福登庸厯夀子孙千亿　晋傅印铭曰往昔先王配天垂则乃设印章作信万国取象晷度是铭是刻文明慎宻直方其徳本立道生归乎黙太上结防下无荒慝
　　原表魏武帝让还司空印绶表曰臣文非师尹之佐武非折冲之任遭天之幸忝窃重授内踵伯禽司空之职外承吕尚鹰之事斗筲处之民其瞻观水土不安奸宄未静臣常媿辱忧为国累臣无智勇以助万一夙夜慙惧若集水火未知何地可以陨越
　　符一
　　増文心雕龙曰符者孚也征召防伪事资中孚三代玉瑞汉用金竹末代从省代以繻矣　子曰儋人之爵懐人之符分人之禄　汉书曰髙祖与功臣剖符作誓丹书铁劵金匮石室蔵之宗庙　又曰文帝为铜虎符竹使符注铜符当发兵遣使至郡合符合乃受之竹符以竹箭五枝长五寸镌刻篆书与郡守各分一半右留京师左以与之　杜诗列曰初禁网尚简但以玺书兵未有虎符之信诗上疏曰旧制兵皆以虎符其余征召竹使而已符防防合取为大信所以明着国命钦持威重也间者兵但用玺书或以诏命如有奸人诈伪无由知觉愚以为召兵郡国可立虎符以絶奸端文献通考曰初唐髙祖入长安罢隋竹使符班银菟
　　符其后改为铜鱼符以起军旅易守长宫殿门城门给交鱼符廵鱼符左右厢给开门符闭门符雌雄各十二朝贡使各赍其月鱼而至信符者以给邮通制命皇太子监国给双龙符京都留守给麟符东方诸州给青龙符南方朱雀符西方驺虞符北方武符随身鱼符者以贵贱应召命太子以玉亲王以金庶官以铜皆盛以鱼袋有符铜鱼符者给封符印发驿封符及封鱼函用之木契符者以重镇守慎出纳又有唤人木契有勅召者用之鱼契所降皆有勅书尚书省符与左同乃用　又曰宋康定初制铜符上篆文曰某处发兵符下铸虎豹为饰而中分之右五符留京师左符付总管钤辖州军事官髙者掌之　宋神宗史志曰皇城司掌宫城出入之禁令凡门给铜符二铁牌一左符留门右符请钥铁牌则请钥者自随以时参騐而啓闭之　宋史曰建炎三年改铸虎符绍兴五年改铸东南十将京畿第二将绍兴铜虎符
　　符二
　　増龙鱼河图曰黄帝摄政有蚩尤兄弟八十一人诛杀无道黄帝以仁义不能禁止乃仰天而叹天遣女下授帝兵符遂伏蚩尤　史记曰黄帝修徳振兵未尝宁居东至于海登几山及岱宗西至于空桐登鸡头南至于江登熊湘北逐荤粥合符釡山　古史考曰武王问太公曰引兵深入卒有缓急吾将以近通逺奈何太公曰主与将有隂符八等【有大胜得敌之符长一尺破军禽将之符长九寸降城得邑之符长八寸却敌执逺之符长七寸交兵坚守之符长六寸请粮益兵之符长五寸败军亡将之符长四寸失利亡地之符长二寸】　吕不韦别曰秦华阳夫人承太子间从容言子楚质于赵者絶贤愿得子楚立以为嫡嗣安国君许之乃与夫人刻玉符约为嫡嗣　史记曰楚急围成皐汉王出成皐东渡河与滕公俱晨自称汉使驰入赵壁张耳韩信未起即其卧内夺其印符麾召诸将易置之　汉文帝纪曰除闗无用注信也或用棨或用缯为合符　唐书曰太宗曰今我有房龄犹邓禹也居府出入十年军符府檄驻马即办
　　符三
　　原铜虎　玉麟【上详符一　唐六典曰隋炀帝幸辽东命郑元为京师留守樊子盖为东都留守有治绩为别造玉麟符赐之以代铜兽】　増银菟　金鱼【上详符一　辽史志曰金鱼符七枚黄金铸每鱼左右判合之有事以左半先授守将使者执右半大小长短字号合同然后兵】　女　赤伏【上详符二　后汉强华奉赤伏符曰刘秀兵捕不道】　辟兵　调水【抱朴子曰五日着赤灵符于心可辟兵今头符　东坡集曰爱玉女洞水恐使者见绐破竹为契寺僧藏其一以为信号调水符】
　　符四
　　原竹符【详符一】　桃符【风俗通曰东海度朔山大桃蟠屈数千里卑枝向北曰鬼门有二神曰神荼郁垒主领众鬼黄帝因立桃板门画二神以御凶鬼】　伍符【军中伍伍相保之法又史记冯唐言家人子起田中为军安知尺籍伍符】　六符【泰阶六符】　剖符【详符一】　合符【详符二又孟子若合符节】　盗符【史记魏公子无忌请如姬盗晋鄙兵符救赵】　焚符【荘子曰焚符破玺而民鄙朴】　増干符【东京赋曰圣皇握干符】　隂符【详符二】　鱼符【详符一】　符【唐车服志曰武后以武为瑞故以铜为符】　铜兽符【唐六典曰汉文帝为铜兽符第一至第五以代周之牙璋】　詅痴符【癸辛杂识曰宋景文作三泉龙洞诗后任马漕刻石本以献景文曰近世文拙而好刻石世谓詅痴符注詅痴小虫篆也出顔氏家训】　堪乞左符【苏轼诗曰头白犹堪乞左符】　不奉急符【刘后山诗曰宁书下下考不奉急急符】原终军弃符【终军初入闗闗吏与军繻曰复还当以合符军曰大丈夫西逰终不复还】
　　【弃繻而去后军为谒者使行郡国建节东出闗吏识之曰此乃前弃繻生也注繻符也裂帛头合以为符】齐女守符【楚昭王出逰留夫人齐女于渐台江水大至王遣使者迎夫人忘持节不将符不敢行沉水而死】　増郭丹买符【后汉书曰郭丹从事长安买符入函谷闗乃喟然叹曰不乗使者车终不出闗】　成刻符【又曰成为内史抵罪髠钳乃觧脱诈刻以出闗归家注传闗之符也】
　　符五
  </div>
  <div class="pagination">
   <a href="御定渊鉴类函_page251.html">
    上一页
   </a>
   <span>
    ...
   </span>
   <a href="御定渊鉴类函_page247.html">
    247
   </a>
   <a href="御定渊鉴类函_page248.html">
    248
   </a>
   <a href="御定渊鉴类函_page249.html">
    249
   </a>
   <a href="御定渊鉴类函_page250.html">
    250
   </a>
   <a href="御定渊鉴类函_page251.html">
    251
   </a>
   <span class="current-page">
    252
   </span>
   <a href="御定渊鉴类函_page253.html">
    253
   </a>
   <a href="御定渊鉴类函_page254.html">
    254
   </a>
   <a href="御定渊鉴类函_page255.html">
    255
   </a>
   <a href="御定渊鉴类函_page256.html">
    256
   </a>
   <a href="御定渊鉴类函_page257.html">
    257
   </a>
   <span>
    ...
   </span>
   <a href="御定渊鉴类函_page253.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
