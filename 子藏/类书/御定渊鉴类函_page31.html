<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 31 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 31 页/共 320 页
  </h1>
  <div class="content">
   丰稔五
　　增诗宋陆游丰歳诗曰丰歳驩声动四邻深秋景气粲如春羊腔酒担争迎妇鼍鼓龙船共赛神处处喜晴过甲子家家筑屋趂庚申老翁欲伴乡闾醉先办长衫紫领巾　王炎丰年謡诗曰满箔春蚕得茧丝家家机杼换新衣五风十雨天时好又见西郊稻秫肥　又曰洞丁猺户尽归耕篁竹无人弄寸兵要识二天恩徳广黄云千里见秋成　又曰睡鸭陂塘水漫流离离禾稼满平畴共言官府催科缓饱饭浑家百不忧　又曰稻如马尾覆沟塍桑柘阴中鸡犬鸣获登场便无事输租人不入州城　杨万里江山道中蚕麦大熟诗曰黄云割路几肩归紫玉炊香一饭肥却破麦田秧晩稻来教水牯卧斜晖　又曰新晴户户有欢顔洒茧摊丝立地干却遣缲车声独怨今年不及去年闲
　　凶荒一
　　增礼记曰凶年则乗驽马祀以下牲　谷梁传曰一谷不熟谓之歉二谷不熟谓之饥三谷不熟谓之馑　夏归藏曰士无兼年之食遇天饥妻子非其妻子也大夫无兼年之食国无兼年之食遇天饥百姓非所有也戒之哉遇天饥舆马臣妾非其有也　周书曰天有四殃水旱饥荒其至无时非积畜何以待之　汉书曰歳饥民贫卒食半菽　墨子曰百谷不谓之旱三谷不谓之凶四谷不谓之餽【音匮】五谷不谓之饥　淮南子曰畜者欲歳之荒饥　博物志曰荒年暂辟谷法但食蜡半斤輙支十日不饥　河圗曰日月两重晕者饥之祥也
　　凶荒二
　　增左传曰五年春无冰梓愼曰今兹宋其饥乎歳在星纪而淫于元枵以有时灾阴不堪阳蛇乗龙龙宋郑之星也宋郑必饥　又曰宋公子鲍礼于国人宋饥竭其粟以贷之年自七十以上无不馈饴也　汉书曰汉兴接秦之弊诸侯并起民失作业而大饥馑米石五千人相食死者过半　又曰元帝二年齐地饥米石三千余英雄记曰幽州歳不登人相食有蝗旱之灾民人始
　　知采稆以枣椹为粮谷一石十万钱公孙伯圭开置屯田稍稍得自供给　又曰建安七年邺中大饥谷一石二万钱　应豫立赞序曰王莽居摄以病告归后赤眉贼攻其所居城粮尽以私谷数千万斛赈城中数万民莫不称其仁　谢承后汉书曰赵典兄子温遭歳大饥散家粮以赈穷饿所活万余人　王隐晋书曰永嘉五年洛中大饥五月挚虞饥死　崔鸿三十国春秋曰诸州自建武元年十一月不雨雪至十二年八月谷价踊贵金斤直米二升为流民者十有五六百姓嗷嗷人无生赖　又曰建元元年襄国大饥谷二升直银一斤肉一斤直银一两　晋书刘琨与丞相牋曰夏则桑椹冬则防豆视此哀叹使人气尽　又大兴元年诏曰亢旱谷贵百姓嗷嗷有资者贵籴贫羸之民益困汉世谷贵官贱籴使价不超越谓之平准今虽无此可出关米万斛使三分减一以平其价令贫困者悉得足以至秋也袁子正问滑厘曰今当凶年有欲与子隋侯之珠者
　　又有欲与子一钟之粟者子将何择厘曰吾取粟可以救穷　六帖曰帝幸东都诏孝敬皇帝监国时关中饥孝敬皇帝视庑下兵食有榆皮蓬食者帝悄然命家令寺给米　又曰李勣破王世充密署东海郡公是时河南山东大水隋帝令饥人就食黎阳仓吏不时发死者日数万　又曰杨于陵迁浙东观察使越人饥请出米三十万石赡贫民　又曰长庆中浙东灾疠拜丁公着观察使诏赐米七万斛使赈饥用　又曰宋璟检校贝州刺史时河北水歳大饥三思使敛封植璟拒不与故为所挤　五代史曰晋髙祖皇后从帝北出行沙碛中饥不得食遣随行宫女从官采木实野蔬而食
　　凶荒三
　　原国虚　人散【五谷不熟其国乃虚周礼野荒人散】　囷簏空　瓜麦尽【国语云越大夫种谋曰今吴既罢而荒大荐饥市无赤米而囷簏空虚其民必移就食蒲蠃于东海之濵案注云圆者为囷方者为簏　详后虫防为害注】　金斤斗粟　米斛万钱【东观汉记云王莽末天下旱连年谷不成建武元年耕作者少民饥馑黄金一斤易粟一斗　汉书髙祖二年关中大饥米斛万钱】
　　凶荒四
　　原荐饥【左传曰晋荐饥使乞籴于秦秦伯问百里奚与诸乎对曰天灾流行国家代有救灾恤邻道也行道有福】　仍饥【见上】　荒政【周礼以荒政十二聚万民一曰散利注谓粮食也二曰薄征注谓轻租税三曰缓刑四曰弛力注谓息力役五曰舍禁注公无私禁六曰去几注去关市之征七曰眚礼注谓省吉礼八曰杀哀注谓省凶礼九曰蕃乐注藏乐器不作十曰多昏注不备礼而昏娶十一曰索神注求废祀而脩十二曰除盗贼注饥则多盗不可不去】　荒式【太宰以九式均节财用二曰丧荒之式用财之节度也荒凶年也】　荒礼【凶年之礼】　天灾【天灾流行国家代有】　力政【凶年则力政不均注地亦不平计地税也】　贬食【臧文仲曰贬食省用务穑劝分此其务也】　就谷【周礼廪人以歳上下数用凡民食上歳人四鬴中歳人三鬴下二鬴若食人不能二鬴则移人就谷注四鬴三鬴人一月米也】　输粟【周礼大荒令国移人人有守不可移者令输粟】　赒委【小行人凶荒令赒委】　施舍【施恩惠舍力役】　弃责【国语天灾则弃责薄敛市无赤米注赤米米之奸言饥也】已责【止逋责】　大杀【礼记曰年虽大杀众不匡惧注杀饥也】　易供【凶年则乗】
　　【驽马祀以下牲注取易供也】　九谷不登【政书云比年九谷不登菜蔬不熟不可不深虑】三麦不【曹植云太和三年大旱三麦不百姓饥馑】　蜂食民苖【洪范五行传云秦昭王三十八年上郡大饥山木尽死蜂食民苖民无所食】　虫防为害【王洽临吴郡上表云前民辞求相鬻卖一则救民也二则供官也方今之要当课功受业又虫防为害麦巳尽也】　民饥告籴【国语云鲁饥臧文仲以玉磬如齐告籴】　民饥噉弩【东观汉记云隗嚣时民饥馑乃噉弩煮履】　民多饥馑【东观汉记云王莽末南方枯旱民多饥馑掘茨而食】　民皆菜食【汝南先贤传曰袁安为阴平长时年饥荒民皆菜食租入不毕使民输芋】　米石二千【又云王莽时雒阳米石二千遣大夫谒者敎民煮木实为酪】　士食藻菜【东观汉记赤眉还入长安邓禹与战败走至髙陵军士饥饿皆食藻菜】　民食桑榆【魏太尉司马懿奏云秋雨潦伤五谷又无蔬菜比万民已有食桑榆皮者】　藜藿给食【典略云从兴平元年至建安元年其间四歳咸阳萧条乱贼李防等始将部曲入长安居董卓故坞中取枣藜藿以给食发冢取衣盖形】　桑椹为粮【英雄记云五谷不登民人以桑椹为粮】　人民相食【东观汉记曰王莽时盗贼人民相食】　战士相噉【英雄记云李防等相攻战士相食也】　膳不祭肺【歳凶年谷不登君膳不祭肺注不杀牲也】　食不兼味【歳凶君食不兼味廷道不除百官布而不制神祷而不祭】　祭祀不悬【马不食谷驰道不除祭祀不悬注不悬彻乐也】　山泽不赋【年不顺成则天子素服乗素车食无乐君衣布搢本关梁不租山泽列而不赋土功不兴大夫不得造车马也】木实为酪【王莽时南方枯旱谷翔踊使民煮木实为酪又不可食重为烦扰注为杏酪之属也】桑榆为饭【后汉袁术在寿春百姓以桑榆为饭】　民卒流亡【诗曰瘼我饥馑民卒流亡注瘼病也】　年无储蓄　风雨不节【则饥】　天时不齐【详旱】　人得就食【汉关中饥髙祖令人得卖子就食蜀汉】　军无见粮　祈年不应歳恶不入　四阻防饥　百姓艰食　水旱为灾
　　烝黎孔疚　室如悬罄　野无青草　谷斛五十万【英雄记云李防等相攻战长安中盗贼不禁白日掳掠是时谷一斛五十万豆麦二万人相食】　掘野防食之【晋中兴书云中原乱徐龛石勒左右交侵百姓饥馑野无生草时或掘野防捕蛰鷰而食之】掘茨食之【东观汉记详前】　大夫糟糠不足【吴志云骆统字公绪八歳时饥荒乡里及逺方客多有困乏统为之饮食衰少其姊仁爱有行寡居无子见统甚哀之数问其故统曰士大夫糟糠不足我何心独饱姊乃自以私粟与统】　士卒菜菽杂半【汉书曰宋义遣其子襄相齐身送之无盐饮酒髙会天寒大雨士卒饥冻项羽曰将戮力而攻秦久留不行今歳饥民贫卒食半菽军无见粮廼饮酒髙会不恤士卒而狥私宴非社稷之臣也注云士卒食蔬菜以菽杂半之】　发苑果以活民【韩子云秦大饥应侯请发五苑果枣栗以活民】　开仓廪以赈民【魏志云黄初三年民饥使尚书杜畿持节开仓廪以赈民】　一谷不升谓之嗛　二谷不升谓之饥　三谷不升谓之馑　四谷不升谓之康五谷不升谓大侵【并谷梁传】　凶札无关门之征【周礼司关职掌国货之节以聨门市凡货不出于关者举其货罚其人国凶札则无关门之征】　年饥无充庭之戏【续汉书云永初四年诏比年饥加有军旅且勿设戏作乐正旦无陈充庭车也】　天有四殃水旱饥荒【周礼】　天既丧乱饥馑荐臻【毛诗注曰荐重也臻至也】　谷不熟为饥蔬不熟为馑【尔雅云谷不熟曰饥蔬不熟曰馑果不熟为荒仍饥为荐】人饥增首阳【伯夷叔齐饿于首阳之下】　翳桑【赵宣子初田于首山舍于翳桑见灵輙饿曰不食三日矣与之箪食后倒戈以报宣子】　道殣【相望注殣饿死也】　野殍【孟子野有饿殍】　食雀鷇【史主父饿馁而食雀鷇注主父赵武灵王也】　食蒲蠃　抱子弃【文选路逢饥妇人抱子弃草间】　易子食【楚人围宋宋易子而食】　师不宿饱【樵苏后防云云】　士有饥色【汉书千里馈粮士有饥色】　不食嗟来【齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食饿者扬其目而视之曰予惟不食嗟来之食以至于斯也从而谢焉终不食而死曽子闻之曰微与其嗟也可去其谢也可食注贸贸目不明貌】　何心独饱【吴志骆统详前】　惄如调饥【诗】　嚣然思食【文选】　不饥何为　有馁而巳【衞甯惠子曰吾有馁而巳不来食之】　室家相弃　父子相食【汉河内饥父子相食汲黯开仓而赈之】　隐民多取食【隠困穷也】　从者莫能兴【论语在陈絶粮从者病莫能兴】
　　凶荒五
　　增诗元戴表元剡民饥诗曰剡民饥山前山后寻蕨萁劚萁得粉不满掬皮肤皴裂十指秃皮皴指秃不敢辞阿翁三日不供糜不如抛家去作挽船士却得家人请官米　张养浩哀流民操曰哀哉流民为非为人非人哀哉流民男子无缊袍妇女无完裙哀哉流民剥树食其皮掘草食其根哀哉流民昼行絶烟火夜宿依星辰哀哉流民父不子厥子子不亲厥亲哀哉流民言辞不忍听号哭不忍闻哀哉流民朝不敢保夕莫不敢保晨哀哉流民死者已满路生者与邻哀哉流民一女易斗粟一儿钱数文哀哉流民甚至不得将割爱委路尘哀哉流民何时天雨粟使女俱生存哀哉流民




　　御定渊鉴函卷二十二
&lt;子部,类书类,御定渊鉴类函&gt;
　　钦定四库全书
　　御定渊鉴函卷二十三
　　地部一【地　郊　野　原隰　丘　陵　阜　培塿附　堆　阪　陇　泥　沙　尘　増田邨　墩坡】
　　地一
　　増释名曰地者底也其体底下载万物也亦言谛也五土所生莫不信谛也　原易曰坤地也　礼记曰孟冬之月地始冻仲冬之月地始坼　又曰今夫地一撮土之多及其广厚载华岳而不重振河海而不泄万物载焉　周官曰大司徒掌天下土地之圗知九州之地域广轮之数辨五地之物　尔雅曰东至泰逺西至邠国南至濮铅北至祝栗谓之四极孤竹北戸西王母日下谓之四荒九八狄七戎六蛮谓之四海【言所居近于海】　春秋元命苞曰地者易也言养物懐任交易变化含吐应节故其立字土力于乙者为地　又曰地所以右转者气浊精少含阴而起迟故转右迎天佐其道　蔡邕月
　　令章句曰总丘陵原隰阪险曰地　乐声仪曰下元者地气也为始万物生育长养盖藏之主也　孝经援神契曰计九州之别壤山陵之大川泽所注莱洹所生鸟兽所聚九百一十一万八千二十四顷硗确不垦者千五百万三千顷　増又曰地顺受泽谦虚开张【开张九窍受流洒润是其谦虚也】　尚书考灵曜曰地有四游冬至地上北而西三万里夏至地下南而东三万里春秋分则中矣又曰二十八宿之外东西各有一万五千里是谓四游之极谓之四表据四表之内并星宿内总有三十八万七千里之径天中央正半之处则一十九万三千五百里地在于中厚三万里春分之时地在正当中自此渐渐而下至夏至之时地下万五千里地之上畔与天中正夏至之后地渐渐而上至秋分地正当天之中央自此地渐渐而上至冬至地上万五千里地之下畔与天中平自冬至后地渐渐而下地常升降于三万里之中诗含神雾曰天地相去亿五万里　春秋感精符曰
　　冬至成天文夏至成地理　原孔子家语子夏曰商闻山书曰地东西为纬南北为经周礼又云东西为广南北为轮山为积徳川为积刑高者为生下者为死丘陵为牡谿谷为牝　老子曰地得一以宁地无以宁将恐发　墨子曰禽子问天与地孰仁墨子曰翟以地为仁太山之上则封禅焉培塿之侧则生松柏下生黍苗莞蒲水生鼋鼍龟鱼民衣焉食焉家焉死焉地终不责徳焉故翟以地为仁　神农书曰湛浊为地　黄帝素问曰积阴为地故地者浊阴也　山海经曰帝令竖亥歩自东极至于西极五亿十万九千八百八歩防亥左手把算右手指青丘北　河图括地象曰禹所治四海内地东西二万八千里南北二万六千里有君长之州州有九阻中土之文徳及而不治　抱朴子曰太极初搆清浊始分故天先成而地后定　白虎通云地者元气之所生万物之祖也　淮南子曰天有九部八纪地有九州八柱【河圗括地象曰昆仑山为天柱气上通天昆仑者地之中也地下有八柱柱广十万里有三千六百轴互相牵制名山大川孔穴相通】九州之外有八埏【淮南子曰东方曰沙海东南方曰沅泽南方曰丹泽西方曰泉泽西北方曰海泽北方曰塞泽东北方曰无通泽　河图曰凡天下有九区别有九州中国九州名赤县即禹之九州也上云九州八柱即大九州也非禹贡赤县小九州也】八埏之外有八纮【淮南子云东北方之纮曰和丘曰荒丘东方之纮曰棘林曰桑野东南之纮曰大穷曰众安南方之纮曰都广曰反户西南方之纮曰焦侥曰火土西方之纮曰金丘曰沃野西北之纮曰一目曰少所北方之纮曰积冰曰委羽】八纮之外有八极【淮南子云东北方曰方土之山曰苍门东方曰东极之山曰开明门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰闾阖之门西北方曰不周之山曰幽都门北方曰北极之山曰寒门】八极之广东西二亿三万三千里南北二亿三万一千五百里纂要云嵩泰衡华恒谓之五岳江河淮济谓之四渎上中下谓之三壤山林川泽丘陵坟衍原隰为五土【周礼大司徒辨五地之物一曰山林其动物宜毛物其植物宜皁物二曰川泽其动物宜鳞物其植物宜膏物三曰丘陵其动物宜羽物其植物宜覈物四曰坟衍其动物宜介物其植物宜荚物五曰原隰其动物宜羸物其植物宜丛物】　物理论云地者其卦曰坤其徳曰母其神曰祗亦曰媪大而名之曰黄地祗小而名之曰神州亦名后土【黄地祗举八极之内地神州王畿方千里内地神也后土社也社地主也所在皆得言之也】　増李淳风撰法象志北戒自积石终南地络之阴东及太华逾河并雷首底柱王屋太行北抵常山之右乃东循塞垣至濊貊朝鲜是谓北纪南戒自岷山嶓冡地络之阳东及太华连商山熊耳外方桐柏自上洛南逾江汉携武当荆山至于衡阳乃东循岭徼达东瓯闽中是谓南纪　周髀算经曰地不可尺寸而度　博物志曰地以名山为之辅佐石为之骨川为之脉草木为其毛土为其肉三尺以上为粪三尺以下为地重阴之性也庄子曰海水三歳一周流波相薄故地动　文子曰
　　地方而无涯故莫能窥其门　管子曰地者政之本也是知地可以正政也地不均平和调则政不可正也桓公问管子曰地数可得闻乎曰东西二万八千里南北二万六千里出水者八千里受水者八千里　尸子曰天左舒而起牵牛地右辟而起毕昴　物理论曰地形有髙下气有刚柔物有巨细味有甘苦　又曰地形西北髙东南下东西长南北短其尽四海者也　申子曰地道不作是以常静帝是以正方举事为之乃有恒常之道符信受令必行也　蒙叟遗意曰上帝既剖混沌氏以支节为山岳以肠胃为江河一旦虑其掀然而兴则下无生矣于是孕铜于山泽滓鱼盐于江河俾后人改取将有以苦混沌之灵而致其不起也呜呼浑沌氏则不起而人力殚焉
　　地二
　　原坤元　祗位【易曰至哉坤元万物资生　河图曰地之位起形于昆仑从广万里高万一千里神物之所生圣仙之所集】　广大　博厚【易曰广大配天地变通配四时庄子曰夫地非不广且大也人所容足耳　礼记曰博厚所以载物也又曰博厚配地】　八柱　九则【河图曰天有九部八纪地有九州八柱天地精通神明列序也　离骚曰地方九则何以坟之注曰坟分也谓之九州之地凡九品大禹何以能分别之乎】　经纬　广轮【并详地一】　五物　十形【上详地一　杨泉物理论曰夫土地皆有形名而人莫察焉有龟龙体有麟鳯貌有弓弩势有斗升象有张舒形有闭塞容有隐真之安有累卵之危有膏英之利有塉埆之害此十形者气势之始终阴阳之所极也】母徳　媪神【上详地二　汉书曰惟泰元尊媪神蕃厘经纪天地作成四时注云媪地神】絶维　演络【列子曰共工氏与颛顼争为天子怒而触不周山天柱折地维絶地不满东南】
　　【故百川归焉而为渤海　张衡西京赋曰尔乃振天维演地络荡川渎簸林薄】　亥歩　章极【上详地一　淮南子曰禹使大章歩自东极至于西极二亿三千五百里七十五歩】　四柱　九囿【张华博物志曰昆仑东北地转下有八元幽都方二十余万里地下有四柱广十万里有三千六百轴互相牵制　洛书人皇始出于隄地之口九男兄弟相像以别长九州为九囿人皇乃有中州制八辅】　流谦　贵贞【易曰地道变盈而流谦　汉书曰天道贵信地道贵贞不信不贞万物不生】　政本　物祖【上详地一　白虎通曰地者元气之所生万物之祖也地之言施也谛也应施变化审谛不设敬始重终故谓之地】　方舆　大舟【宋玉大言赋曰方地为舆圆天为盖　河图曰地恒动不止譬如人在大舟上闭牖而坐舟行而人不觉】　取财　成化【礼记曰地载物天垂象取财于地是以尊天而亲地　易曰凡天地之数五十有五所以成变化而行神】　铜仪　金柱【续汉书曰张衡字平子造候风地动仪以精铜铸成圆径八寸合盖隆起形似酒樽饰以篆文山龟鸟兽之形中有都柱旁行八道施闗发机外有八龙首衔铜丸下有蟾蜍张口承之牙机巧制皆在樽中覆盖周密无际如有地动樽则震龙机发吐丸而蟾蜍承之振声激扬因此觉知虽一龙发机而七首不动寻其方面乃知震之所在验之以事合契若神自书契所记未曽有也尝龙发机而地不觉动咸怪其无征数日驿至果地动陇西人皆服其妙　闗令内传曰地厚万里其下得太空太空四角下有自然金柱輙方圆五千里也】七表　九域【河图曰天有五行地有五岳天有七星地有七表　张衡灵宪曰元气剖判清浊异位地定于内而体于阴地有九域山川圣人始纲纪而经纬之】　行马　御骥【易曰牝马地行地无疆王弼注曰干以龙御天坤以马行地　孙楚祖道诗曰御天惟龙御地以骥利有攸往不期而至】养材　敏树【史记曰颛顼养材以任地载时以象天礼记曰人道敏政地道敏树郑注曰】
　　【树谓植草木】　东倾　右动【离骚曰康回凭怒地何故以东南倾王逸注曰共工怒触不周山地柱折故倾也　春秋元命苞曰天左旋地右动】　骊市　秦枢【辛氏三秦记曰骊山始皇陵作地市生死人交易市平不得欺死人云秦五地市有断马利　袁淑効白马篇曰倚劒何翩翩长安五陵间秦地天下枢八方辏才贤】　九地　五土【扬雄太经曰九地一为沙泥二泽浼三沚崖四下田五中田六上田七下山八中山九上山　范子计然曰夫地有五土之宜各有髙下郑注孝经云分别五土视其髙下若高田宜黍稷下田宜稻麦丘陵阪险宜种枣栗】　九阿　四野【穆天子传曰天子西征至于九阿　阮籍诗曰惊风振四野回云荫堂除张华诗曰游目四野外逍遥独延伫】　生三　得一【白帖道生一一生二二生三三才也　易曰地得一以宁】　秉阴　节事【白帖地秉阴窍于山川　范蠡曰地以节事言不至不可强生】　韩枢　蜀沃【白帖韩地天下之枢也形相错如绣　李熊説公孙述曰蜀地沃野千里果实所生无谷而饱】　不动　无疆【白帖不动者地徳合无疆】　地道　坤仪【白帖】　无私载　有大利【礼记曰天无私覆地无私载日月无私照　杨泉物理论曰凡居地有大利而无小害者此上地也】　天之根　坤之象【物理论曰地者天之根也云雨于是乎出日月星辰于是乎陈霜雪于是乎降易曰地势坤又曰坤为地又曰坤地也故称乎母】　有六体　无两形【上详地四裴秀】
　　【地图论　子万机论曰夫土地者百姓之所蹈也殊无两形之政矣而谈者乃强谓之异体也】　广故久　厚莫如【文子曰地承天故定宁地定宁万物形地广厚万物聚定宁无不载广厚无不容地势深厚水泉入聚地道方广故能久长　张衡灵宪云地深一亿万六千二百里故至厚莫如地】鎭五岳　流百川【物理论曰鎭之以五岳积之以丘陵又曰播之以四渎流之以百川】司徒掌　仙人缩【周礼曰大司徒掌舆地周知广轮之数　列仙传曰费长房遇壶公】
　　【能缩地千里聚在目前】　地动仪　土会法【上详铜仪注　周礼曰大司徒掌建之土地之圗辨山林川泽丘陵坟衍原隰之名物制其畿疆而沟封之以土防之法】　不知厚莫能窥【子贡曰终日履地不知地之厚　文子曰地方而无涯故莫能窥其门】　不中矩无立锥【文子曰至大者无形故地方不中矩食货志秦民贫者无立锥之地】　河海
　　所流　云雨是出【圣证论云普天之下华岳列居河海所流丘陵坟衍总谓之地　下物理论详天之根注】　昆仑地轴　洞庭地脉【河图括地象曰昆仑之山横为地轴　山海经曰洞庭穴在长沙巴陵今吴县南太湖内有山山有洞庭穴地道潜行号曰地脉】　万物以生　百里充赡【物理论云发气黄泉周伏廻转万物以生　盐铁论云古者制地足以养民民足以承其上千乘之国百里之地公侯伯子男各求其充赡】　厚徳载物　含功牧生【易曰地势坤君子以厚徳载物　春秋説题词曰地之为言媲也承天行其义山陵之大非地不制乃含功以牧生也】　商于六百　膏壤二千【张仪绐楚曰秦商于之地六百里　沛公从杜南入蚀中太史公曰自泰山属之琅琊北被之海膏壤方二千里】　深厚不测　大方无隅【白帖】　生植之功　直方之徳【白帖】　増承天　合帝【易曰乃顺承天　陆贽曰古之人君徳合于天曰皇合于地曰帝】　道卑　徳方【易曰天道下济而光明地道卑而上行　又曰坤至柔而动也刚至静而徳方】　统形　播气【文中子曰地统元形非止丘陵山川之谓陆士衡曰山盈川冲后土所以播气】　浊阴　积块【上详地一　列子曰地积块耳充塞四虚无处无块】　绮分　绣错【西都赋曰疆绮分言交错成文章也　战国策曰地形相错如绣】　四维　八听【罗泌路史曰激瘴雾于东维界黑水于南极泄流沙于西陲决弱水于北防所以界四维也又四歩纂要云东西南北曰四方四方之隅曰四维　天有八风噫气也地有八听孔窍也】　后定　右迎【抱朴子曰太极初搆清浊始分故天先成而地后定　下详地一】　神区　禹迹【彚苑详注神明之区域　天中记茫茫禹迹画为九州】棊局　金瓯【浑天赋地若浮舟方如棊局　事文聚梁武初议纳侯景而未决言我国家】
　　【犹若金瓯无一伤缺今便受地讵是所宜】　黄垆　青陆【淮南子女娲功烈上际九天下契黄垆注黄泉下有垆土也又曰放乎九天之上蟠乎黄垆之下　彚苑详注青陆芳春动】　雌雄坱圠【天中记云中原为雄魁杰竒伟江南为雌清楚娇丽言其孕人物然也　顔师古曰地势坱圠九土星分】　踊长　斗絶【山海经元帝时临淮徐县地踊长五六里高二丈　彚苑详注如斗之峻斗絶谓峭极也平地二十余里四面斗絶而高谓羊肠】　弹丸　息壤【高适论置西山三城戌疏曰奈何以险阻弹丸之地而困全蜀太平之人哉山海经曰洪水滔天鲧窃帝之息壤以堙洪水开筮云滔滔洪水无所止极伯鲧乃以息石息壤以塡洪水相感志云息谓子也塡物不耗减掘之益多故禹用塡洪水以为谷按彚苑详注息壤一在荆州一在永州地中不可犯畚锸持畚锸者即死】　三垂六幕【师古云三垂谓东南西三边也礼乐志纷纭六幕浮大海】　沃瘠　窊隆【国语公父文伯之母曰昔圣王之处民也择瘠土而处之沃土之民不材淫也瘠土之民莫不向义劳也　彚苑详注窊隆异等犹高下也】　背方州　环海外【淮南子曰女娲氏背方州抱圆天注方州地也文子作方州　史记曰中国名曰赤县神州禹之序九州是也中国外如赤县神州者九乃所谓九州也有大瀛海环其外天地之际焉】　倾东南　起西北【淮南子曰康回冯怒地以东南倾注康回共工也共工触不周之山天柱折地维絶故倾也　张子房赤霆经曰昆仑柱天万脉由起西北绵亘幽寒莫诣为背为项为脊为毳下为臋上为髪际面居秦雍耳目口鼻幽冀川蜀分左右背悬心闗胷腹垂洛汭胃脘出纳为汧为渭大河大江经络营卫大肠膀胱震泽漯济青徐以降是为髋髀防为尾闾茫汪无际海洲万国粪滓尘】　青牛妪　黄金母【辽太祖后述律氏尝至辽土二河之会有女子乘青牛车仓卒避路忽不见未几童謡云青牛妪曽避路盖谓地祗为青牛妪云　汾晋村野间语曰欲作千箱主问取黄金母意谓多稼厚蓄由耕所致也】　括地象　益地图【帝王世纪禹观于河始受图括地象也图言治水之意　集仙録黄帝在位王母遣使乘白鹿集帝廷授以地图舜在位遣使献白玉环及益地图遂广黄帝九州为十二州】　牝马行地　鼇足立极【易曰牝马地行地无疆　列子曰女娲氏断鼇足以立四极】
　　地三
　　原载万物【详地一】成万物【洪范五行传云地者成万物也】　生万物【物理论曰育生万物备成也】含万物【御寇子曰大小相含无穷极也含万物者亦如含天地也含万物也故不穷含天地也故无极】　地之张【物理论曰炎气郁蒸景风荡物地之张也】地之闭【又曰秋风荡生凉气肃然地之闭也】　地形高下【物理论曰地者形有高下气有刚柔】地气上隮【白帖】　重浊为地【説文曰元气初分重浊为地万物所陈列也】淹滞为地【淮南子曰重浊者淹而为地】　积形成地【吕氏春秋曰山丘河海金石水火此积形而成乎地者】积阴为地【详地一】　立地制形【春秋明命厯序曰神农始立地制形甄度四海】在地成形【易注云形谓山川之属】　地道柔刚【易曰立地之道曰柔与刚注云柔刚者言其形也】地道常静【申子曰地道不作是以常静帝是以正方举事为之乃有恒常之道符信受令必行也】　画地为境【盐铁论云文王宣德而懐四普天下画地为境人莫犯之】梦地身安【梦书云地为阴下宜人之梦见地者身安宁】　地财不贫【愼子曰地有财不忧人之贫地虽不忧人贫伐木刈草必取已富焉则地无事也】地平如案【诸葛亮云】　厚三万里【王婴古今通论】有十二分【春秋内事云地有十二分王侯之所居也】　天子方千里【孟子曰天子之地方千里不千里不足以待诸侯】诸侯方百里【又曰诸侯之地方百里不百里不足以守宗庙】　西北髙东南下　东西长南北短【并物理论】　凿山钻石则地痛　蚤虱众多则地痒【并刘向别録】　増地戸【河圗括地象曰西北为天门东南为地戸天门无上地戸无下】地轴【见前昆仑地轴条】　地脉【史记二世遣使杀蒙恬恬喟然太息曰我何罪而死乎良久曰恬罪当死矣起临洮属之辽东城堑万余里此其中不能无絶地脉哉】地肺【山堂肆考金陵者洞墟之膏腴句曲之地肺注曰地肥良曰膏腴水至则浮曰地肺】　地维【管子曰地或维之地莫之维地亡必矣郭璞南郊赋振西北之挠柱隆东南之絶维潜确书东北艮维西北干维东南巽维西南坤维】地奥【太经曰地奥黄泉隠魄荣也】　地慝【彚苑详注地慝如硗确之地不宜稼穑斥卤之地不宜果蓏之土训掌道地慝以辨地物】地陷【南史曰桓既簒位御牀微防羣下失色侍中殷仲文进曰当由圣徳深厚地所以不能载时人笑之】　地理【论衡曰天有日月星辰谓之文地有山川陵谷谓之理唐贾耽好地理学凡四裔之使及使人还者必与之从容讯其山川土地之始终是以九州之险百蛮之土俗区分指画备悉源流】地癖【天中记唐李憕丰于产业伊川膏腴水陆上田修竹茂树自城及闗口别业相望与吏部侍郎彭龟年两人皆有地癖】任地【颛顼养材以任地】穿地【姜师度既好沟洫所在必发众穿凿虽时有不利而成功亦多先是太史令傅孝忠善占星纬时人为之语曰傅孝忠两眼看天姜师度一心穿地羣传之以为口实】　响地【郡国志邢州尚书坊东井地周百余歩其地鸣响人马行上轰作雷声掘之即火出】　王地【天中记浮屠与张説置永乐东南第一宅有永巷者戒曰此宅西北隅最是王地慎勿于此取土越月又至谓説曰此宅气忽然索莫必有取土于西北隅者与説并视果有取土坑三数处坑皆深丈余大惊曰祸事令公富贵一身而已更二十年外诸郎君皆不得天年説惧将平之曰客土无气与地脉不相连今欲塡之犹人有疮痏补以他肉无益也后説子均垍皆不克终】上地【有大利无小害为上地】　偃潴【下隰之地】衍沃【平羡之地】　日域【日初出之所】月【月所出处】　提封【提举也举四封之内也】上游【游流也王者地方千里必居上游】　隢陿【隢瘠薄陿褊隘】阨塞【要害之地也具知天下之阨塞】　絶轨【彚苑详注车马不通之地】斥卤【地不生物曰卤】　髙平曰陆【陆漉也水流漉而去也】下平曰衍【言漫衍也】　肥濡曰壤【壤瀼也肥濡意也】　上方下方【孟康曰上方谓北与东也阳气所萌生故为上下方谓南与西也阴气所萌生故为下】　戴日戴斗【尔雅距齐州以南戴日为丹穴北戴斗为空同东至日所出为太平西至日所入为太防太平之人仁丹穴之人智太蒙之人信空同之人武注曰戴值也】　土　原一抔【汉张释之曰盗长陵一抔土注云抔手掬之也】十仞【韩诗见玉部】　五色【禹贡曰徐州厥贡惟土五色】一撮【礼记曰一撮土之多】　塞津【朱浮与彭宠书曰亦犹河濵之人捧土以塞孟津】与块【左传重耳乞食野人与之块子犯受食于野而载之曰有土之象】　居不疾【土深居之不疾】恶易觏【土浅其恶易觏】　稼穑作甘【土爰稼穑】草木不长【土敝则草木不长】　配五行而攸序　备六府而允脩　増任土【禹贡曰任土作贡】敷土【又曰禹敷土随山刋木】　桑土【又曰桑土既蚕是降丘宅土】宅土【同上】　白壤【又曰冀州土惟白壤】黄壤【又曰雍州土惟黄壤】　黑坟【又曰兖州土黒坟】白坟【又曰青州土白坟】　涂泥【又曰扬州荆州土惟涂泥】坟垆【又曰豫州厥土惟壤下土坟垆】　青黎【又曰青州土青黎】赤埴【又曰徐州厥土赤埴埴黏土也】　三壤【又曰咸则三壤成赋中】五土【范子计然曰夫地有五土之宜各有高下】　物化【蜀王本纪蜀王猎于褒谷见秦王以金一笥遗蜀王蜀王报以礼物尽化为土秦王大怒臣下拜贺曰土地今秦当得蜀矣】灰墨【志怪汉武凿昆明池极深悉见灰墨无复土以问东方朔朔曰试问西域人至明帝时外国遣人入洛时有忆朔言问之对曰经云天地大劫将尽则刼烧此劫烧之余】　吉土【因吉土以飨帝于郊吉土王者所都之地】乐土【桂林志静江桂林和平有中州清淑之气雪霜时举疫疠不兴居人号为乐土焉】　冢土【诗曰乃立冢土注冢土大社也】茅土【禹贡注王者封五色土为社建诸侯则割其方色土与之使立社包以白茅茅取其洁也故曰茅土】　童土【潜确书尧闻舜之贤举之童土之地童土不毛之地犹童山也】　食土【开元二十八年春二月懐州三县人无故食土曰味羙异于他土先是武徳邨妇人相与言曰今米贵人饥何为生活有父老过之曰何忧无食此渠水旁土甚佳可食女尝试之妇人取食味颇异遂失父老乃取土和麫为饼甚羙逺近竸取之渠西东南北十余歩土并尽　云南志临安府有落容山其土香美作饼炙熟可食僰妇嗜之　江表传孙权讨袁术举兵攻皖城术闭门自守粮食乏尽士女或丸土而吞之　荆州记武当有一谿坼土色鲜黄乃可噉】贡土【南部新书天下贡赋惟长安县贡土万年县贡水】　白土【隋图经常山髙邑县出白土细滑膏润可以涂饰兼用之濯锦】　捧土【详上塞津注】握土【魏志魏明帝起芳林园建昭阳殿公卿以下莫不展力乃躬自握土以率之】　山土【闗中记未央宫萧何所造周廻二十三里疏龙首山土为殿其殿基出长安城上也】　土轻【晋氏南迁郭璞周访地图云荆楚旧为王都欲于硖州置之嫌逼山遂止便有宜都之号下至松滋地有面势都邑之象乃掘坑称土嫌其太轻复泻本坑土又不满遂止曰昔金陵王气于今不絶固当经三百年矣乃迁都于建业焉】　土踊【太平御览后族专则土踊】　土防【周礼大司徒以土会之法辨五土之物生制疆界而沟封之】　金之父【尚书令命验曰土者金之父】　成父道【春秋元命苞曰土之为言吐也言子成父道也其气精以附也阳立于三故成生其立字十加一为土】　粟同价【三辅旧事成帝作延陵及起庙窦将军有青竹田在庙南恐犯蹈之言作陵不便乃徙作昌陵取土十余里土与粟同价】气上腾【崔寔四民月令正月雨水中地气上腾土长冐橛陈根可防】　筑宫筛【贾山传秦王筛土筑阿房宫】筑城蒸【晋史赫连勃勃事】　愿身化【吴郑泉嗜酒临卒曰死葬我陶家之侧愿身化为土幸为酒器实获我心矣】输官化【张籍野老歌老翁家贫在山住耕种山田三四亩苗疎税多不得食输入官仓化为土】　吐生万物【释名土吐也吐生万物也】权衡二至【潜确书至前三日垂土炭于衡两端轻重均阴气至则土重阳气至则炭重】　人下为土【孔子谓子贡曰赐未知为人下者其犹土也深掘之而得甘泉树之而五谷蕃草木植焉禽兽育焉生则出焉死则入焉多其功而不徳为人下者犹土也】人臣犹土【杜恕笃论曰夫人臣犹土也万物载焉而不辞其重水渎污焉而不辞其下草木植焉而不有其功】　东华软红【苏轼词隠居求志义之从夲不计较东华尘土北风注云前辈戏语有西湖风月不如东华软红香土】　华阴赤土【雷焕得丰城劔以西山北岩下土拭之光彩艶发张华以华阴赤土送焕拭倍益精明】
　　地四
　　增赋唐刘允济地赋曰元气攸分太极斯判建三才以可久开二仪以贞观伟坤徳之无疆恢地道之幽赞叶髙明而资始孕沉潜而刚断空征王母之图竟劳竖亥之算用能载九岳振百川荡云雾泄风烟羣物毕发众象森然飞沉咸遂动植斯甄五亿十选二万八千含灵应节蓄圣懐仙元命之所包矣彞伦之所系焉周易以为理契于牝墨翟以为仁深于天由是开阶立隧提衡建极置羲和之官列司徒之职审其逺近辨其纡直广轮之数不夷险之情不匿用能峻市朝明甸侯既布井而陈邑亦列郡而分州洼盈沃瘠之品原野坟衍之流珍卉竒木之他族鳞介羽毛之异俦诡怪毕备璀璨咸周银台瑶槛阙丹丘邹衍之所不议方朔之所难防祯符应于河象灾异纪于春秋　钱起盖地图赋曰有虞氏提地厘享天命光啓九有缉熈八政能使坤徳以宁祥符锡庆神矣王母通灵感圣献尔寳图昌尔金镜固知冥贶有则休明无极必将永其厯数宁惟锡彼封域懿兹图箓实昭应感广竖亥之遐歩资重华之睿览规方逺近微妙周通包区防于度内出山川于卷中可以明四目达四聪易曰不出戸知天下何莫假此神功岂徒稽其囊括也　吕太一土赋曰尔其荆河坟壤淮海涂泥草木渐包于赤埴璆铁作贡于青黎火以炎上为母水以润下为妻黄白分于雍冀官位列于东西蒸之以为城阙北连朔野参之以为台观上搆虹霓夫其为重也封割五色分茅锡社夫其为厚也包括万象含姿育灵虽鼇足初分重浊者为之地而羊角勃起轻清者为之尘授之可荐于宗庙捧之未塞于孟津汉庙玉环方之则君王纳谏丰城寳劔拭之则光彩射人原赞宋何承天地赞曰九州攸同时惟禹迹爰及后代疆分里析贡则屡迁名犹不易
　　原啓梁昭明太子谢勅赉地图啓曰汉氏舆地形兹未拟晋世方丈比此非妙匹之长乐唯书古贤俦之未央止图将帅未有洞该八薮混观六合域中天外指掌可求地角河源戸庭不出岂问千秋目识乌桓之地脱逢壮武方着博物之书
　　原论晋裴秀禹贡九州制地图论曰圗书之设由来尚矣自古垂象立制而頼其用三代置其官史掌其职暨汉祖屠咸阳丞相萧何尽秦之图籍今秘书既无古今之地图又无萧何所得秦图书唯有汉氏所画舆地及诸杂图各不设分率又不考正准望亦不备载名山大川其所载列虽有粗形皆不精审不可依据或称外荒迂诞之言不合事实于义无取今制地图之体有六一曰分率所以辨广轮之度也二曰准望所以正彼此之体也三曰道里所以定所由之数也四曰髙下五曰方邪六曰迂直此六者各因地而制形所以校险之故也有图象而无分率则无以审逺近之差有分率而无准望虽得之于一隅必失之于他方虽有准望而无道里则施于山海絶隔之地不能以相通有道里而无高下方邪迂直之校则径路之数必与逺近之实相违而失准望之正故必以此六者参而考之然后逺近之实定于分率彼此之实定于准望径路之实定于道里度数之实定于高下方邪迂直之算故虽有峻山巨海之隔絶域殊方之迥登降诡曲之因皆可得举而定者准望之法既正则曲直逺近无所隠其形也
　　原文唐顔师古神州地祗祝文曰维某年敢昭告于神州地祗惟祗包涵区夏载羣生溥彼域中頼兹厚徳式遵彞典拣此元辰敬以玉帛牺牲粢盛庶品明献厥诚备兹禋瘗
　　增序宋吕祖谦汉舆地图序曰舆地之有图古也自成周大司徒掌天下土地之图以周知广轮之数而职方氏之图复加详焉迨汉灭秦萧何先其图书始具知天下阨塞戸口多少之差然则尚矣武帝元狩六年将立三子为王御史大夫奏舆地图请所立国名乃开齐燕广陵之封舆地图之名至是始见光武徇河北邓禹杖策而从之説以大策有天下不足定之语其后帝登城楼披图指示禹曰天下郡国如是今乃得其一子前言天下不足定何也盖光武志在天下当神州赤县未入经略之际其君臣更相激厉如此故能兼制六合司空之所掌无寸地尺天不归于封域按圗分封并建诸子以为藩屏呜呼盛哉
　　郊
　　原距百里【距国百里为郊】迎四时【月令迎春东郊迎夏南郊迎秋西郊迎冬北郊】　画【申画郊圻】掌【周礼遂士掌郊】　适郊【诗适彼乐郊】在浚【诗孑孑干旄在浚之郊】　劳聘客【聘客至郊使人郊劳】请賔客【郑当时置驿马于长安诸郊外以请谢賔客】　西郊【易密云不雨自我西郊】南郊【冬至祀天南郊夏至祀地北郊】　四郊【礼曰四郊多垒卿大夫之辱】三郊【费誓鲁人三郊三遂】　邑外谓郊【尔雅邑外谓之郊】太学在郊郊迓　郊迎　近郊　逺郊　増郊坰【邑外曰郊林外曰坰郊外曰牧】郊制【疏周制天子畿内千里逺郊百里以此差之逺郊上公五十里侯四十里伯三十里子二十里】
　　【男十里近郊各半之尚书传曰百里之国二十里之郊七十里之国九里之郊五十里之国三里之郊】于郊【易同人于郊】　农郊【诗税于农郊】　郊甸　郊谒【乾元时李光弼入朝诏朝臣四品以上皆出郊谒】　麟凤在郊【汉武纪成康之世麟凤在郊】　白杨郊野【宋袁粲步屧白杨郊野道遇一士夫便呼与饮明日此人谓被顾知到门求进粲曰昨饮酒无偶聊相邀耳】
　　野一
　　原尔雅曰郊外谓之牧牧外谓之野　説文曰野郊外也　尚书曰大野既猪东原底平　诗曰我行其野蔽芾其樗　左传曰辛有适伊川见被发祭野者曰不及百年此其戎乎其礼先亡矣　又曰晋文公过衞出于五鹿乞食于野人野人与之块公子欲鞭之子犯曰天赐也稽首受而载之　又曰禆谌能谋谋于野则获谋于国则否郑国有难子产载以如野谋四国之事　増易曰龙战于野其血黄文言曰阴疑于阳必战　周礼曰凡国野之道十里有庐庐有饮食三十里有宿宿有路室路室有委五十里有市市有候馆候馆有积以待朝聘之官也　又曰遂人凡国祭祀共野牲令野职【注野牲鹿麋熊兔之属野职薪炭蔬材之属】　又曰遂人君起野役则令各帅其所治之民而至以遂之大旗致之其不用命者诛之　史记天官书曰二十八舍主十二州角亢氐兖房心豫尾箕幽斗江湖牵牛婺女扬虚危青营室至东壁并奎娄胃徐昴毕冀觜觿参益东井舆雍柳七星张三河翼轸荆【己上星宿分野】　黄裳天文图曰天汉四渎之精起鹑火至箕尾十二辰斗纲所指谓之月建十二次日月所防元枵至陬訾十二分野辰次所临天为十二辰十二次地为十二囷十二州【己上月建分野】　天文志注者星之所履行处天有十二次日月之所地有十二州王侯之所国　周官保章氏以星土辨九州所封皆有分星以观妖祥且九州或系之北斗或系之二十八宿或系之五星此所谓分野也【已上星分野】　天官书曰甲乙四海之外丙丁江淮海岱戊已中州河济庚辛华山以西壬癸常山以北【已上干支分野】　又曰秦之疆候太白占狼弧吴楚候荧惑占鸟衡燕齐候辰星占虚危宋郑候岁星占房心晋亦候辰星占参罚秦晋好用心腹占太白北边数侵掠占辰星【已上五星分野】　原韩诗外传曰孔子出游少原之野有妇人哭甚哀问之妇人曰向刈蓍薪亡吾簪是以哀也非伤亡簪不忘故也　庄子曰黄帝将见大隗于具茨之山方明为御昌宇参乗至于襄城之野七圣皆迷无所问涂适遇牧马童子乃问涂焉　又曰北门成问黄帝曰帝张咸池之乐于洞庭之野吾始闻之而惧后闻之而怠卒闻之而惑荡荡黙黙乃不自得　帝王世纪曰炎帝戮蚩尤于中冀名其野曰絶辔之野　穆天子传曰旷原之野飞鸟之所解羽　山海经曰大乐之野夏后啓于此舞九代焉　又曰都广之野后稷葬焉爰有黍稷百谷自生鸾自歌凤自舞灵寿寳华草木所聚　楚辞曰独不见鸾凤之髙翔于大皇之野循四极而咸周见盛徳而俯下　幽明録曰桓温北征姚襄在伊水上许逊曰不得见襄而有大功见襄走入太中问曰太是何等也答曰南为丹野北为太必西北走也果如其言
　　野二
　　原广莫【庄子子有大树患其无用何不树之广莫之野】莽苍【之野】　获麟【西狩大野获之】闻鹤【鹤鸣于天声闻于野】　傅筑【傅説筑于傅岩之野】伊耕【伊尹耕于有莘之野】　有麏【野有死麏】无贤【野无遗贤】　食苹【食野之苹】无草【野无青草】　适野【叔适野】经野【体国经野】　在野【君子在野】处野【庄子处圹埌之野】　野哭【孔子恶野哭者】野食【割鲜】　求失礼【礼失而求之野】哭所知【所知吾哭之野】　増于野【同人于野】易野【易野之守险若丘陵易犹言平地也】　沃野【张良曰闗中沃野千里河渭漕挽天下西给京师诸侯有变顺流而下足以委输此天府之国也】大野【书大野既猪】　田野【后汉宦者传蔡伦和帝时转中常侍每休沐輙闭门絶賔暴体田野以自适】草野【隠逸序古之隠上焉者身藏而徳不晦故自放草野而名姓从之】　九野【吕氏春秋天有九野中央曰钧天东方曰苍天东北曰变天北方曰天西北曰幽天西方曰皓天西南曰朱天南方曰炎天东南曰阳天】中野【苻融妻卒贫无以葬乡人助之融曰古之葬者衣以薪葬之中野】　寛闲【韩文耕于寛闲之野】茫荡【王绩酒醉失职乡人靳之托无心子以见趣曰无心子以秽行闻越王黜之无愠色退而适茫荡之野】　乐野【弋猎处大乐谓之乐野】防野【六帖史徳义居虎丘山骑牛带瓢出入防野】　遯野【遯于荒野】满野【天文志王梁策马车骑满野】　坚壁【坚壁清野】凭髙【杂记李义甫母丧朔望给告即羸服与元结出野慿髙窥觇灾眚众疑其有异谋】　桃林【武王放牛于桃林之野】
　　野三
　　原诗北齐刘逖秋朝野望诗曰驻车慿险岸飞盖歴平湖菊寒花稍发莲秋叶渐枯向浦低行鴈排空转噪乌若将君共赏何处减城隅
　　原赞晋郭璞都广之野赞曰都广之野珍怪所聚爰有羔谷鸾歌凤舞后稷托终乐哉斯土
　　原隰一
　　原髙平　下湿【説文髙平曰原　尔雅广平曰原下湿曰隰】　游龙　树穟【诗隰有游龙龙红草也又隰有树穟穟赤罗也】　石焦　火燎【尸子莒国有石焦原广寻长五十歩临百仞之谿有以勇见莒子者却行齐限莒国莫之敢近以服莒　书若火燎于原】　増脊令凤皇【诗脊令在原　潜确书凤皇原在临潼县后汉延光初鳯集新丰即此】　千亩
　　五丈【潜确书千亩原在辽州南地广平约千亩上有泉自石穴中涌出分溉膏腴众沾其利　又曰五丈原在郿县西南积石原在县西北魏氏春秋青龙三年诸葛亮出斜谷郭淮算其必登积石原遂先据之亮至果不得上因屯渭南司马懿谓诸将曰亮若出武功依山东转是其勇也若西上五丈原诸君无事矣其西有落星邨即长星堕诸葛营处】　凤集　虎游【上详前鳯皇注　潜确书白虎原在陜之蓝田县相传周平王时白虎游此晋书苻融与桓冲戏于白虎原】　亚夫屯　渊明宅【潜确书细柳原在昆明池南即周亚夫屯兵处　又渊明宅在栗里原南康府城西】
　　原隰二
　　原有菽【诗中原有菽庶民采之】有苓【诗隰有苓又有杻有榆有栗】　膴膴【诗周原膴膴】每每【左传原田每每草盛貌】　逦迤【平原】萧条【原野萧条】　厌肉【东都赋王莽时原野厌人之肉】　曜威【三农之隙曜威中原以讲武】　使居【礼圣人不使泽者居中原】廵行【三月廵行田原劝勉农人】　可食【尔雅可食者曰原】　试望【平原】　龙
　　鳞【原隰龙鳞】　放牛【于原薮】　増清原【左传僖公三十一年晋搜于清原清原在安邑北】　闲原【潜确书闲原在平陆西俗呼让畔城即虞芮相让之闲田也至今其田民无耕者东西七里南北十三里】　五原【又后汉五原宜麻枲崔提为太守斥卖储跱作纺绩织纴练缊之具　汉书欵五原塞　杜诗五原春草緑】　韩原【又韩原在韩城东二十里有故原左传战于韩原秦获晋侯以归即此】　细柳【详原隰一】　细腰【潜确书细腰原在河南府灵寳县西南东西阔三里南北长十里当中十五歩狭如束素故名】　乐游【名胜志在灞南五里本杜县之东南汉宣帝所乐游筑以为陵曰杜陵】　始平【又兴平县汉富人袁广汉筑园于此畜珍禽植奇树后皆进之上林】积石【详原隰一】　凉风【潜确书凉风原距蓝田五十里遁甲开山图骊山之西有凉风原】
　　【亦雍州之福地也】　石鼔原【又凤翔县南之石鼔鎭有石鼔原石圆微长其数有十诗云我车既攻我马既同盖纪周宣王田猎之事也】　和尚原【又和尚原在汉中府凤县东宋南渡后金会诸道兵造浮桥跨渭来攻吴玠自富平兵保和尚原或谓玠宜屯汉中据蜀口以安人心玠曰吾戍此彼不敢越界而入坚临之惧吾蹑其后此正所以保蜀也】　兽臣司【虞箴曰兽臣司原】　岐阳搜【潜确书周原在岐山阳东西横亘肥羙寛平即诗周原膴膴也成王有岐阳之搜】
　　丘
　　原髙土【周礼注髙土曰丘】小陵【广雅小陵曰丘】　五陵【陈留风俗传云雍丘县有五陵之丘】九子【陈留记云县西数里有九子丘】　众蛇【外国圗云蛇丘众蛇居其上】羣犬【又云萧丘多风无人民羣犬居之案一云萧丘有凉焰】　云气【春秋元命苞曰尧为天子季秋下旬梦白帝遗马喙子其母始升髙丘覩白帝上有云气之状感而生臯陶】火光【外国图云神丘有火穴其光照千里】　参衞【山海经云有盐长之国有人焉鸟首名曰鸟氏有九丘以水络之名曰陶唐之丘有叔得之丘孟盈之丘昆吾之丘黒白之丘赤望之丘参衞之丘武夫之丘神明之丘】　昆仑【山海经云昆仑之丘实惟帝之下都注云天帝都邑之在下者也】　隠弅【庄子曰游于水之上登隠弅之丘逍遥无为】　逦迤【尔雅云逦迤沙丘注旁行连延】　圎丘【外国图云圆丘之上有不死树食之乃寿有赤泉饮之不老】宛丘【诗子之汤兮宛丘之上兮】　椒丘【楚辞步余马于兰臯兮驰椒丘且焉止息】梧丘【战国策童謡曰大冠如箕长劎拄头攻狄不下累于梧丘】　丹丘【阮籍诗云日夕宿明光注云明光谓丹丘也】青丘【外国圗云青丘之民食谷衣野丝】　平丘【山海经曰平丘在三桑东】柲丘【博雅云丘上有木为柲丘】　瑕丘【礼记云公叔文子升于瑕丘蘧伯玉从文子曰乐哉斯丘也死则我欲葬焉】营丘【又云太公封于营丘比及五世皆反葬于周】　葵丘【左传云僖九年夏会于葵丘　案孔疏云葵丘齐地临淄县西传称齐侯不务徳而勤逺略西为此会则此地逺处齐西不得近在临淄故释例以为宋地陈留外黄县东是为葵丘】　乘丘【尔雅注云形似车乘也或云乘谓稻田塍埒案地理志云泰山有乘丘春秋庄十五年公败宋师于乗丘是因丘以为名乎】　取材【礼取材用】　送子【诗送子渉淇至于顿丘】思贤【诗丘中有麻思贤也又有麦有李】　贲【易贲于丘园束帛戋戋】　【庄子丘象实】　歩仞【歩仞之丘陵巨兽无所隠其躯则孽狐为之祥】　千年【拾遗记丹丘千年一烧至圣之君以为大瑞】　旄丘【诗责卫伯也旄丘之葛兮何诞之节兮】　正首【礼狐死正丘首仁也注狐生乐于丘死犹正其首不忘其本故以仁目之】深穴【庄子鼷防深穴神丘之下以避熏凿之患】　天神出【周官云孤竹之管云和之琴瑟冬至于地上之圜丘奏之合乐八变则天神出】仲尼生【史记云叔梁纥祷于尼丘而生孔子孔子生而首上圩顶故因名曰丘字仲尼】　州黎丘【在淮南见尔雅】　有莘丘【莘也如狗有角五色庄】一成为敦【尔雅云丘一成为敦丘注云成犹重也周礼云为坛三成今江东呼地高堆者为敦】再成为陶【又云再成为陶丘注曰今济阴定陶城中有陶丘】　陈有宛丘【尔雅】
　　【注云今在陈郡陈县】晋有潜丘【尔雅注云今在太原晋阳县】　从长者上【礼从长者而上丘陵则必向长者所视】非人力为【尔雅大阜曰丘非人力为之自然也】　増云卷【大道之行则泽布四海否则云卷一丘】　竢徳【韩愈燕喜亭记太原王中于其居之后上髙而望得异处焉却立而视之出者突然成丘愈请名之曰竢徳之丘】　珠丘【拾遗记曰舜葬苍梧之野有鸟如雀名曰青齐自丹州而来衔青沙珠积成陇阜名曰珠丘】　介丘【相如传曰以登介丘服防曰介大也丘山也言登大山封禅】　糟丘【商书纣为酒池坐饮糟丘者三千人　南史陈暄嗜酒复兄子书曰速营糟丘吾将老焉】　蓟丘【潜确书蓟丘在旧燕城西北即古蓟门】　清丘【又清丘在开州左传盟于清丘】　桃丘【又春秋桓十五年公会衞侯于桃丘杜预曰东阿县东南有桃城按今为桃城铺舗旁一丘高可数仞每阴雨后烟雾中隠隠有市井车马之形土人以为蜃市云】　帝丘【唐书高宗东封泰山梁父次濮阳帝问窦徳元此谓帝丘何也徳元不对许敬宗曰昔颛顼始居此故曰帝丘敬宗退矜曰大臣不可无学术徳元闻之曰人各有能不强所不知吾所能也】　鴈丘【潜确书云太原府阳曲县金元好问过此见猎者得二鴈一死一脱网去空中哀鸣亦死好问以金赎二鴈瘗之汾水濵叠土为丘】　晋丘【又云晋丘在开封府境又名池昔简狄浴于晋丘之水有鸟遗卵吞之遂生契】封丘【又云陈留风俗传封丘本延乡高祖为项氏厄于延乡有翟母免其难故以延乡为封丘】　桐丘【又云桐丘在扶沟左传楚伐郑郑人将奔桐丘即此】　武丘【又云城塜记周武王祭南岳回至汝水西野宿于武丘夜梦筑城在此兼祭天地可王七百年遂城于武丘】　商丘【又云陶唐阏伯居商丘宋地也】　沙丘【又云殷纣益广沙丘苑台】　小丘【又云小丘在永州府零陵县西山之西丘有竹树其石之突怒偃蹇土而出争为奇状者殆不可数由其中以望则山之髙云之浮溪之流鱼鸟之飞游举熈熈焉呈巧献技以効兹丘之下】　哀丘【彚苑详注唐元结瘗战士露胔于泌南名曰哀丘】融丘【尔雅一成为敦丘再成为陶丘再成鋭上为融丘三成为昆仑丘】　陼丘【水中小洲】
　　【为陼】　泥丘【其上汚水留不去成泥也】　都丘【在池泽中言虫鸟往所都聚也】　消丘【水出其前作阯丘阯基阯也】　沮丘【水出其后作沮丘言恃水为阻也】　正丘【水出其右作沚丘沚止也西方义气有所制止也】　阿丘【毛诗曰陟彼阿丘阿荷也如人担荷物边偏髙也】丘【丘背有丘为丘】　名丘【天下有名丘五其三在河南其二河北今未详其名号所】
　　【在】
　　陵
　　原鸿渐【易鸿渐于陵】隼集【诗鴥彼飞隼集于中陵】　莫大【尔雅陵莫大于加陵】为髙【孟子为髙必因丘陵】　大阜曰陵【尔雅】深谷为陵【老子】　南陵息愼【尔雅东陵阠南陵息愼西陵威中陵朱滕北陵西隃鴈门是也案疏此五方之陵名也】西陵威【同上】　徳至山陵【孝经援神契曰徳至山陵则景云出】　殽有二陵【左传蹇叔送其子曰殽有二陵焉其南陵夏后臯之墓也其北陵文王之所避风雨也】　在彼中陵【诗菁菁者莪在彼中陵】　五月升陵【月令五月可以升丘陵】　尧生于丹陵【帝王世纪庆都河渚有赤龙感而孕懐尧十四月生于丹陵】　尧山有平陵【始兴纪云尧山下有平陵下有尧故亭】　増五陵【原渉传诸豪及长安五陵诸为气节者皆归慕之也　班固西都赋南望杜霸北眺五陵是知霸陵非此五陵之数而説者谓高祖以下至茂陵为五陵非也】　幽陵【颛顼土地东至于蟠木西至于流沙南至于交趾北至于幽陵】　金陵【即应天钟山楚威王因其地有王气埋金以镇之故名】　兰陵【孙卿字子况宣威王时人适楚终老于兰陵今常州府城北】　翟陵【在杞县西南陂陀十余仞有纡回飞动之势】　甘陵【汉明帝永平中甘露降于甘陵】　杜陵【汉宣帝置杜陵县】　茂陵【司马相如病免官居茂陵杜诗竟无宣室召徒有茂陵求】　马陵【孙膑度厐涓暮至马陵防兵万弩俱发】　东陵【邵平故秦东陵侯】　霸陵【李广射猎逢霸陵尉诃止之】　西陵【潜确书西陵在绍兴府萧山县亦名固陵旧传范蠡敎兵于此言可固守因名后越王勾践入臣于吴羣臣祖之军阵固陵即此地也　清漳志唐周匡物家贫应贤良科西上至西兴渡无钱不得济题诗曰万里茫茫天堑遥秦王底事不安桥钱塘江上无钱渡又阻西陵两信潮自此遂设官渡不许受赴试举人钱】　召陵【齐桓会盟之地】　阴陵【项羽迷失道处】　加陵【详前莫大注】　雕陵【庄子庄周游雕陵之樊睹一异鹊自南来翼广七尺目大运寸感周之颡而集于栗林周执弹而留之】　炎帝陵【潜确书炎帝陵在泽州髙平县之羊头山旧传炎帝尝种五谷于此至今山下有黍二畔其南阴地黍白其北阳地黍红】虾蟇陵【国史补曰董仲舒墓门人过之必下马号下马陵人讹为虾蟇陵】
　　阜
　　原髙大曰阜【韩寿云积土髙大曰阜大阜曰陵】无石曰阜【博雅云山无石曰阜细土也】　土山曰阜【地圗云土山曰阜阜高厚也】芒坂曰阜【风俗通曰阜者茂也言平地隆踊不属于山陵也】　坻阜【华阳国志云元道县有坻阜江水所出之处】曲阜【尔雅曲阜曰阿】　大阜【诗升彼大阜】小阜【沙州记云塞北有数山皆培塿小阜】　伯禽宅【左传云鲁公伯禽宅曲阜之地今曲阜在鲁城内中委曲长七八里】　康成筮【齐地记云髙密县城西北十五里有厉阜郑康成所筮处】　瑶琨之阜【吴都赋云其琛赂则瑶琨之阜铜锴之垠火齐之寳骇鸡之珍】邓邠之阜【史记武王登邓邠之阜】　増堂阜【左传曰齐桓公入国求管仲于鲁鲁人送至堂阜鲍叔牙脱其械言于桓公以为相堂阜在今青州府防阴县】沙阜【沙阜在西安府同州其阜东西八十里南北三十里俗名之曰沙苑　西魏大统三年宇文泰与髙欢战大破之其时泰兵少隠伏沙草中以奇取胜后于兵立之处建忠武寺令骑士种柳各一株数及七千至今沙苑有柳树仍以其地宜六畜置沙苑监豢养陇右牛羊诸畜以供上方之用故杜甫沙苑行曰君不见左辅白沙如白水缭以周墙百余里苑中騋牝三千匹丰草青青寒不死】　项城阜【在东昌府濮州东北相传刘项相持之地　史记曰秦二世元年项梁追破章邯于东阿至于濮阳因以此为项城阜】　培塿　原小山【説文云培塿小山也】　阜【风俗通云培塿即阜之也今齐鲁之间田中少高者名之为培塿】培塿无松柏【左传】培塿生松柏【墨子详地】　増松柏为林【唐书曰唐郎余令博于学授霍王元轨府参军从父知年亦为王友元轨每曰郎家二贤皆入府不意培塿而松柏为林也】
　　堆
　　原聚土【聚土为堆】呼墩【尔雅郭璞注云江东呼堆为墩】　白龙【扬雄上书往者图西域岂为康居乌孙逾白龙堆而宼西边乃所以隔絶匈奴注曰形如土龙无有头尾髙二三丈】五凤【述异记云当阳县南有龙川鳯引汉武时八龙五凤常游于此故呼为五凤堆】　阳堆【潘岳西征赋云凭髙望之阳堆】　沙堆【阮脩患雨赋曰景元二年余耕阳武之地在于沙堆汴之阳也】　高堆【晋书云刘曜追石虎至高堆】　汉武尝游【梁州记云南郑城泝汉上五十里水边有堆汉武帝尝游此以为钓台后人观其崇基谓之汉武堆】夸父振履【安定圗经云振履堆者故老云夸父逐日振履于此故名之】　门南髙望【长安圗云高望堆在延兴门南八里】夔州灔滪【灔滪堆在夔州】増风堆【在平凉府鎭原县水经注髙平城西十里有阜阜上有故台台侧有风伯坛故俗呼此为】
　　【风堆】离堆【沟洫志蜀守李冰凿离堆二江城都中皆可船行百姓享其利往往引水溉田】　天堆【在建昌府广昌县东南江流之中绍圣甲戌一夕雷雨大作有沙砾之声旦日视之屹然一山高丈余童謡曰天雷飞石头一夜成汀洲五十年内兴公侯暨至立县恰四十五年至淳熈十一年何坦始登第官学士】灰堆【钱惟演金坡遗事曰张垍在江南将命入贡还诋京师风物有一灰堆之句以悦其主后与苏】
　　【易简不协苏云若更矛盾即将灰堆之句进呈矣　范至能邨田乐府云除夜将晓婢仆持杖击粪堆曰打灰堆】　拂云堆【唐书曰唐徳宗时会吐番攻盐丰二州髙霞寓以兵五千屯拂云堆御之】　小离堆【在叙州府长寜县城北岸溪上溪中有怪石似离堆之象因作亭于此榜曰小离堆】
　　阪
　　原隥【博雅云隥者阪也】陂【陂者曰阪尔雅云阪不平地也】　长松【穆天子传曰天子南还升于长松之阪注云阪有长松】茹藘【诗曰茹藘在阪】　九折【汉书曰王阳为益州刺史至卭僰九折阪以病去及王尊为刺史过此叱其驭驱之】三道【穆天子传曰天子南还升于三道之隥】　九曲【水经注云洛水东迳九曲其地十里有九阪之曲】八特【地理志云函谷东阪谓之八特阪】黄马【潘尼西道赋云若其长阪名成臯黄马】赤湏【北征赋云登赤湏之长阪】　伐木【于阪】走丸【阪上走九言其易也】　轘辕【文邪径捷乎轘辕轘辕阪名】冥軨【汉书曰河南大阳县有冥軨阪】　黄卷【述征记曰黄卷阪者傍絶涧以升潼闗长陂十余里九阪皆逶迤长阪所谓黄济潼】赤土【汉书云西域有赤土之阪上即令人身热无色甚至头痛呕吐】　当阳【蜀志云先主至当阳长坂为曹公所追】造日【古诗修阪造云日】　陂陁【司马相如哀二世赋云登陂陀之长阪兮坌入曽宫之嵯峨】逶迤【述征记详前】　长阪【汉书云河东有蒲坂县注秦始皇东廵见有长坂故以蒲坂名】修坂【续述征记云兔头岘虽无峭崄然其连林脩坂约有数十里】　黄坂【西征记云黄坂去终南六十里少华山西】陇阪【张衡四愁诗云我所思兮在汉阳欲往从之陇坂长】马搏颊【华阳国志云僰道有牛叩头阪马搏颊阪其险如此】牛叩头【详上】　羊肠阪【新序云赵简子上羊肠之阪羣臣皆推车宗会独当防行歌详讽】羊羮阪【潘尼西道赋】玉轮坂【益州记云汶江水源出玉轮坂】　义妇坂【列女后传云吕荣者吴郡许升之妻也升为贼所害荣贞烈自守黄巾贼起贼将陈寳欲秽之荣执节不听寳遂杀之是夕疾风暴雨雷电晦冥寳恐惧叩头葬之而去麋府君闻荣髙行出钱助县为冢因名曰义妇阪】　成臯阪【晨上成臯阪注黄门门在成臯阪】　驰峻坂【汉文帝从霸陵上欲西驰下峻坂袁盎止辔上曰将军怯耶盎曰臣闻圣主不乘危今陛下骋六辔飞驰不测山有如马惊车败陛下纵自轻奈高庙太后何上乃止】　至平坂【东方朔别传云孝武皇帝时上幸甘泉至平坂上驰道间有赤虫朔曰愤气所生此必秦之置狱处】上虞阪【骐骥驾盐车上虞阪】　増鸿门【天中记鸿门阪在西安府临潼县距戏水十里旧大道阪口即沛公见项羽处也注水经云新丰原阪长二里余堑通原道南北洞开有同门状谓之鸿门至霸城五十里内有曲邮亭相传为张良追高祖者】　卧龙【又卧龙坂在顺庆府邻水县武侯尝过此】长箱【又长箱阪在淳化县西北萦纡曲折单轨才通即云阳宫记所云车箱阪也上阪平原宏敞楼观相属】　长乐【又张濬充招讨制置使濬率车骑发自京师昭宗御安喜楼临送濬酒酣泣奏杨复恭闻之不悦中尉内使饯于长乐阪恭以酒属濬濬辞复恭戏曰相公不领复恭作面子耶濬笑曰贼平后方见面子复恭衔之】　蒲阪【又蒲阪在平阳府蒲州晋文公以蒲赂秦后秦还蒲因名其地曰蒲阪阪反古通用】　忌阪【又忌阪在汾州介休县旧传介之推避晋文公于此】　北阪【史记曰始皇每破诸侯写仿其宫室筑之咸阳北阪上殿屋复道周阁相通所得羙人钟鼔以充实之】　白阪【天中记垂拱中诏白司马阪营大像糜费钜万苏珦以妨农上疏切誎则天纳马阪在洛阳】
　　陇
　　原天水大阪【説文曰陇天水大阪也】　陇名三断【广志云流沙在玉门闗外东西数百里有三断名三陇】　北人升陇【三秦记曰北人升陇歌曰陇头流水其声呜咽遥望秦川肝肠断絶】　清晨登陇【张华诗曰清晨登陇首坎行何难】　増殽陇【张良传曰闗中左殽函右陇蜀】　垂陇【左传曰郑伯享赵孟于垂陇】　鱼陇【潜确书云鱼陇在陜西凤翔府汧阳县相传掘地破石得鱼状鳞鬛俱备可辟衣蠧】　陇阪【三秦记曰陇天水大阪陇阪九廻不知髙几里欲上者七日乃得越】　陇山【晋地道记曰汉阳大阪名曰陇山亦名陇坻汉于汧县置陇闗名大震闗】　陇闗【详上】
　　泥一
　　原刘熈释名曰泥迩也迩近也以水复土便相粘近也説文曰泥黑土在水中者也　周易曰需于泥致寇
　　至【王弼曰以刚逼难欲进其道所以招寇而致敌】象曰需于泥灾在外也自我致寇敬慎不败也　又曰井泥不食下也　毛诗曰如涂涂附　尚书曰淮海惟扬州厥土惟涂泥【孔传曰地泉湿也】左传曰晋楚将战吕锜梦射月中之退入于泥【详月】
　　又曰晋悼夫人食舆人城杞者绛县老人或年长矣赵孟问其县大夫则其属也召之而谢过焉曰使吾子辱在泥涂武之罪也　焦赣易林曰需风泥塞常水不温凌人惰怠大雹为灾　又易林变占曰深水难渉涂泥在毂□瀗不进虎齧我足　又曰泥滓行辱弃□沟渎众所共哭不显其禄　又曰封豕沟渎水潦居谷客舍止宿泥涂在腹　易筮卦洞林曰水不下涧云不登天泥沉致□官守不坚　又曰临淮太守柳道明令郭璞作卦説之曰法君妇当梦嫁问之果然便教令取井底泥泥灶欲常应道即如法日中涂之至黄昏火凡十起灶室两间而止其妇果亡　许氏易文条曰母病腹胀蛇在井傍当破瓶瓮井沸泥浮五色黄　诗推度灾曰百姓空虚水泥□□鱼鼈不滋五谷无　诗含神雾曰夫齐之地处孟春之位海岱之间土地汚泥流之所归利之所聚　大戴礼曰白沙在泥与之皆黑　春秋汉含滋曰断木寒水泥土当根　春秋考异邮曰舆重救之地地伤不相动而踊故物淖者易变动　春秋运斗枢曰舜东廵狩至于河黄龙五彩圗出置舜前黄芝为泥封两端　尔雅孙炎注曰摄木生江上无有寄枝高三丈生毛一名枫子天旱以泥涂之即雨　史记曰夏禹水行乗船泥行乗橇　东观汉记曰隗嚣将王元説嚣背汉曰元请一丸泥为大王东封函谷闗又曰邓训将黎阳营兵为幽部所归迁防乌桓校尉黎阳故人知训好青泥封书从黎阳歩推鹿车载青泥一襆至上谷遗训　汉书董仲舒对策曰夫上之化下下之从上犹泥之在钧惟甄者之所为　神仙传曰董奉居庐山时大旱县令闻能致雨自将人吏百余辈运竹木起屋立成方聚土作泥拟数里取水奉曰不须尔暮当大雨　陇右记曰武都紫水有泥其色亦紫而粘贡之用封玺书故诏诰有紫泥之美　増汉旧仪曰天子六玺皆以武都紫泥封之　聱隅子曰腐薪不可以挞兵涣泥不可以胶物犹释老不可以持天下也　唐书曰封禅仪玉牒玉策盛以金匮纒以金绳封以金泥印以受命之玺而玉牒藏于山上以方石三枚为再累纒以金绳封以石泥印以受命之玺　葛洪曰举秀才不知书察孝廉浊如泥第贤良吝如鼃　古灵曰安国和尚已説法老僧不可于土上加泥　明纪事本末曰科臣王士性言淮安髙宝兴盐诸生民托之一丸泥决则尽化鱼鼈
　　泥二
　　原止马【传曰晋戎马还泞而止谓遇泥泞盘旋不进】与马【廉范叔度奔国丧时庐江郡掾严麟亦奉章吊国俱会于路麟乗小车涂深马小不得进范愍之命从吏下马牵与之不告姓名而去麟后访主将归之人言恐是范果然】　数斗【白公渠泾水一石其泥数斗】一丸【详泥一】　避泥【魏先贤行状云钟皓字季明为司徒掾公出道路泥泞导从恶其相洒去公车絶逺公推轼言司徒今日乃独行耳还府向阁铃下疾令揖掾属公奋手不顾时举府掾属皆投劾出皓晓之乃止】出淖【晋侯与楚战公防于淖栾书欲载晋侯走鍼乃掀公出淖】　蹶泥【庄子蹶泥则没足灭跗】淈泥【楚辞何不淈其泥】　载涂【诗雨雪载涂涂冻释也】若泥【古诗妾若浊水泥】　不避【庻人送葬不避泥潦】相粘【释名详泥一】　胡为泥中【诗】流汗中逵【吴都赋流汗霡霂而中逵泥泞】　増云泥【白诗对面隔云泥】金泥【潜确书曰汉出征及使絶国皆受金泥之玺封即浮圻国兰金泥也以封函匣魅不敢干】　红泥【又曰王元寳巨富用红泥泥壁　谢后山诗曰旧香余味寄黄封厌见红泥满眼红】白泥【诚斋谢茶诗曰石花紫笋可衙官赤印白泥牛走尔】　青泥【潜确书曰周苌敬王时为大夫被谗杀于蜀血碧色入地化为土数里内土皆青色因号青泥坊】紫泥【详泥一】　雪泥【卢纶诗判词花落纸拥吏雪成泥】井泥【李商隠有井泥诗】　六一泥【上清经云眞丹秘诀先以黄丹三五斤渐筑令实约厚五寸更下丹轻筑然后以六一泥泥　李诗注药泥黄土蚌粉赤石脂食盐六味各重一两水调用之名六一泥】　连金泥【十洲记云续胶又名连金泥连刀劔断折之金】
　　泥三
　　增赋唐郑惟忠泥赋曰嘉鸿鑪之造化物无象而不甄惟兹泥之为质谅禀之于自然虽体润性柔而名卑质贱不同尘以茍出必感泽而斯见信厚地之所生匪膏雨而不变同贤良之韫椟候圣明而方荐若乃花水行落荚雨将余交衢蓄潦曲浦含淤望之疑实积之也虚动而为有静而为无茍具形之所蹠必触而圗诸托龟文而成印写鸟迹以为书踪发追风之马辙开流水之车于是陶钧赋象刻削成器以土为质以水为位位去质存复归于地彼木偶之漂泊萍流之自恣推移兮莫识其始终泛滥兮莫知其所至若乃蕴凋草于闲馆含芳树于禁闱不缁白玉之彩徒混隋珠之辉带晴牛而蹔落逐春燕而还飞何兹物之无识亦应命以知机
　　沙一
　　原许愼説文曰沙水散石也疑水少声也楚东有沙水声【缺】曰沙水中细砾　周易曰需于沙小有言终吉【王弼曰近于难故曰需于沙也不至致寇故曰小有言】　尚书曰西被于流沙礼记曰自西河至于流沙千里而遥【雍州域也】　易通卦
　　验曰巽气不至则城中多大风发屋扬沙禾稼尽卧焦赣易林曰南上太山困于空桑老沙为石牛马无食又曰海老水干鱼鼈尽索高落无涧独有沙石　河
　　圗曰昆仑之东十万里有大秦之国人民长三十丈亦寿万八千岁不知田作但食沙石子　又曰辰星位北方主灾哀哭大丧圗襄之忧亦主川沙石　洪范五行传曰蜮者一名短狐吴越热地所生口中有骨形如小弩常居水中含沙射人则令人生疮甚则杀人　韩诗外传曰孔子南游适楚至于阿谷之隧有处子佩瑱而浣者孔子曰彼妇人其可与言乎抽觞以授子贡曰以观其语子贡曰逢天之暑愿乞一饮妇人受子贡觞促流而挹之坐置之沙上曰礼固不亲授　大戴礼曰蓬生麻中不扶乃直白沙在泥与之俱黑是故人相与也譬如舟车然相逐走也　春秋运斗枢曰土跃沙城后党盛耶　春秋潜潭巴曰水逆流阴气盛不及上令其扬沙下不争天子失道圣人受命　邯郸倬五经折疑曰甲女子道逢暴风飞沙发屋惶怖走欲趣乙门凶凶惧欲闭门甲女求欲入门为乙门所笇死乙何罪吏议以为当坐杀人当弃市也　龙鱼河圗云蚩尤兄弟八十一人皆铜头铁额食沙石　家语曰得其人如聚沙而雨之非其人如会聋耳而鼓之　史记曰殷纣厚赋税实鹿台钱盈钜桥粟益广沙丘以酒为池县肉为林长夜之饮　又曰始皇二十八年作琅邪台立石刻颂秦功徳曰西至流沙南尽北戸东有大海北过大夏又曰高祖在雒阳南宫从道上望见诸将往往相与沙中坐语曰此何语留侯曰此谋反耳　又曰武帝元狩元年旱于是天子乃祷万里沙【应劭曰万里沙祠也在东莱曲城孟康曰沙迳三百里】　又曰项羽击汉军大破围汉王三匝于是大风从西北起发屋扬沙石窈冥昼晦楚军大乱汉王乃得遯去　又曰张良以铁锤击秦始皇于博浪沙中其副车　汉书曰郎中侯应曰幕北地平少草木多大沙少所隠蔽　又曰韩信击龙且夹潍水阵信乃夜令人为万余囊盛沙以壅水上流信引兵半渡击龙且　东观汉记曰上令朱鲔等遂会城南涓水上沙中设坛立圣公为天子　又曰上令王霸前瞻水霸欲如实还报恐惊官属即言可渡遂前至比冰合可渡马欲僵各以囊盛沙布冰上乃渡　司马彪续汉书曰冲帝建康元年九月京师及太原鴈门二郡地震沙涌　又曰虞诩从弟逊客长沙诩迎与俱江水县堕船诩投水中救之一浮一没遇沙得皆不死　魏书曰乌桓俗其亡叛为大人所捕者诸邑落不肯受皆逐之使至雍狂地地无山有沙漠流水草木多蝮蛇在丁零之西南　又曰袁绍连营依沙堆为屯东西数十里曹公分营与相当合战不利绍复进临官渡　曹瞒传曰公军渡渭地多沙不可筑垒娄子伯説公曰今天寒可起沙为城以水灌之可一夜而成　王隠晋书曰太尉陶侃袁谦为髙凉太守未至百余里浦中有蜜蜂蔽日而下谦船上明早卒遇大风飞沙天地合复得还浦遂投海中　又曰惠帝咸宁十年洛中謡曰南风烈烈吹黄沙遥望鲁国郁嵯峨前至三月灭汝家【南风贾后字】　习凿齿汉晋阳秋曰惠帝永康元年冬十月乙亥日鬭黄沙四塞十一月戊午朔大风从西北来飞沙石六日乃止　三十国春秋曰秦将苻雄攻王擢败之擢单马奔京初有童謡曰十斗二升沙谁为王擢属家　后魏书曰刁雄为薄骨律鎭将上表曰奉诏髙平安定万及臣所守四鎭出牛车五千乗运屯谷五千万斛付沷野鎭以供军粮臣鎭去沷野八百里道多深沙轻车来犹以为难设令载谷不过二十石每至深沙必至防　宋元嘉起居注曰刘亥之北征上计曰以今月十二日入泗口縁道耙沙开沟以夜继日日才行十余里或七八里　列僊传曰主柱者不知何许人也与道士共上宕山言此有丹沙可得数万斤宕山长吏知而上山封之沙流出飞如火乃听柱取邑令章君明饵沙三年得神沙飞雪服之五年能飞行遂与柱俱去云　刘根别传云颍川太守髙府君到官民人疫郡中掾吏死者过半夫人郎君悉得病从根求消除病气之术根曰于厅事之亥上穿地取土沙三斛着以醇酒三升沃其上府君从之病者悉得愈疫气絶　郡国志云伊州铁勒国路多沙碛碛内闻呌唤声不见人或闻歌笑之声盖物也
　　沙二
　　増辰星【辰星主沙石详沙一】玉女【玉女沙在登封县三交水傍有沙细润可充澡濯隋代常进后宫杂以香药可当豆屑号玉女沙】　唱筹【宋檀道济粮乏夜唱筹量沙全军而返】炊饭【楞严经若不断婬脩禅定者如炊沙而欲其成饭经千百劫只名热沙　山谷诗炊沙作糜终不饱】　锦沙【寰宇记严州清溪有锦沙邨素波澄映锦石舒文】大沙【幕北多大沙详沙一】　龙沙【班超赞咫尺龙沙沙漠之地也】鹤沙【一统志鹤沙在上海县一名下沙浦宋时宣城吴潜侍父读书于此后为开庆名相】　囊沙【史记见沙一】搏沙【苏轼诗伟哉造物真豪纵攫土搏沙为此弄　又诗亲友如抟沙放手还自散】　洹沙【维摩经取三千大千世界如陶家轮着右掌中掷过洹沙世界之外】流沙【尚书详沙一　宋史曰张宗诲字习之宰相齐贤子累仕秘书监其子曰昔贺秘监以道士服东归明皇赐以鉴湖今嵩少伊瀍天下佳处大人盍衣羽服以优游乎宗诲曰吾作白头老监枕书而眠何以贺老流沙之服为哉】　沙堤【唐李徳裕为宰相罢京兆除沙堤两街上朝卫兵】沙道【杜甫诗府中罗旧尹沙道尚依然　唐国史补曰凡宰相礼絶班行府县载沙塡路自私第至于城东街号曰沙路】　红沙雨【元史顺帝至元四年四月京师昼晦天雨红沙　成宗大徳十年二月大同路暴风大雨雪坏民庐舍明日红沙阴霾马牛多毙人有死者】　金沙渡【明纪事本末曰正统十三年命靖逺伯王骥讨麓川思机发王师至孟那孟养在金沙江西去麓川千余里诸部皆震怖曰自古汉人无渡金沙江者今王师至此眞天威也骥还兵与思禄约许以土目部勒诸居孟养故地复立石金沙江为界誓曰石烂江枯尔乃得渡】罢沙田【又曰孝宗时武臣梁俊彦请税沙田芦塲帝以问叶颙颙对曰沙田乃江濵地田随沙涨而出没不常且辛己军兴芦塲田租并复今沙田不胜其扰上曰诚如卿言是日诏沙田芦塲并罢】决沙湾【又曰正统时河决荥阳入漕溃沙湾入海景泰时又决沙湾】
　　尘一
　　増説文云尘作鹿行扬土也今作尘又久也　又曰防尘而欲无昧渉水而欲无濡不可得也　原诗曰无将大车维尘冥冥　礼记曰凡为长者粪之礼必加箒于箕上以袂拘而退其尘不及长者　又曰前有尘埃则载鸣鸢　左传曰晋楚战于城濮狐毛设二斾而退之栾枝使舆曳柴而伪遯【曳柴起尘作众走】　老子曰和其光同其尘　庄子曰野马也尘埃也生物之以息相吹者也　淮南子曰地不满东南故水潦尘埃归焉　谢承后汉书曰范丹字史云所居单陋有时絶粮闾里歌之曰甑中生尘范史云　山海经曰黑水之南有元蛇食尘大人之国有大青蛇头方食尘　郭子曰庾公名位渐重足倾王公时庾亮在石头王公在城忽风起扬尘王公以扇拂之曰元规尘汚人　博物志曰徐州人谓尘土为蓬块吴人谓尘土为埃坱　应璩与曹公笺曰昔汉光武与戴子高有抚尘之好　蔡邕劝学曰螾无爪牙輭弱不便穿穴洞地食尘饮泉　李康游山序曰盖人生天地之间也若流电之过戸牖轻尘之栖弱草楚辞曰安能以皓皓之白防世俗之尘埃哉　増语
　　林曰刘道眞年十五六门前弄尘
　　尘二
　　原生罗韈【洛神赋曰罗韈生尘】化素衣【京洛多风尘素衣化为缁】　动梁上【虞公善歌发声动梁尘】生甑中【详尘一】　扬沧海【神仙传王君平曰圣人言海中复扬尘】増高山【山不让尘故能成其髙大】　浮清路【古诗云君为清路尘妾为浊水泥浮沉各异势】凝榭【芳尘凝榭】满席【芳尘满席】　望之而拜【潘岳】　尘上而嚣【伯州】
　　【犁望楚军】　车轨尘　马歩尘【名将望尘而知马歩多少】　红尘　清尘黄埃昼昏　红尘四合　増拾甑【家语曰颜回拾甑中尘】积牀
  </div>
  <div class="pagination">
   <a href="御定渊鉴类函_page30.html">
    上一页
   </a>
   <span>
    ...
   </span>
   <a href="御定渊鉴类函_page26.html">
    26
   </a>
   <a href="御定渊鉴类函_page27.html">
    27
   </a>
   <a href="御定渊鉴类函_page28.html">
    28
   </a>
   <a href="御定渊鉴类函_page29.html">
    29
   </a>
   <a href="御定渊鉴类函_page30.html">
    30
   </a>
   <span class="current-page">
    31
   </span>
   <a href="御定渊鉴类函_page32.html">
    32
   </a>
   <a href="御定渊鉴类函_page33.html">
    33
   </a>
   <a href="御定渊鉴类函_page34.html">
    34
   </a>
   <a href="御定渊鉴类函_page35.html">
    35
   </a>
   <a href="御定渊鉴类函_page36.html">
    36
   </a>
   <span>
    ...
   </span>
   <a href="御定渊鉴类函_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
