<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 65 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 65 页/共 485 页</h1>
    <div class="content">



　　古今事文类聚前集卷三十三
<子部,类书类,古今事文类聚>
　　钦定四库全书
　　古今事文类聚前集卷三十四
　　宋　祝穆　撰
　　仙佛部
　　仙【女仙附】
　　羣书要语老而不死曰仙仙迁也迁入山也故制字人傍山【释名】羽化蝉蜕【六帖】羽盖霓旌霞衣风驭【同上】吸沆瀣飱朝霞【大人赋】天上白玉京玉城十二楼【史】玉醴金浆交梨火枣此则腾飞之药不比金丹若体未真正秽念盈懐恐此物不肯来也【真诰】形如生人者尸解也足不青皮不皱者尸解也目光不落无异生人者尸解也有死而更生者有未敛而失其尸者有发脱而形飞者皆尸解也白日解者为上夜半解者为下向晓向暮去者为地下主【集仙録】
　　诗句上界眞人足官府岂如散仙鞭笞鸾凤终日相追陪【韩诗】
　　古今事实
　　崆峒问道
　　黄帝立为天子十九年闻广成子在于崆峒之上故徃见之曰我闻吾子达于至道敢问至道之精广成子曰自治而治天下云气不待族而雨草木不待黄而落日月之光益以荒矣又奚足以语至道黄帝退居三月复徃邀之广成子南首而卧黄帝从下风膝行而进再拜稽首问曰闻吾子达于至道敢问治身奈何而可以长乆广成子蹙然而起曰善哉问乎吾语汝至道至道之精窈窈防防至道之极昏昏黙黙无视无听抱神以静形将自正必静必清无劳尔形无摇尔精乃可长生慎内闭外多知为败我守其一以处其和故千二百岁而形未尝衰得吾道者上为皇失吾道者下为土将去汝入无穷之门游无极之野与日月参光与天地为常人其尽死我独存矣【庄子】
　　赤松为雨师
　　赤松子神农时雨师服水玉教神农能入火自烧至昆仑山西王母石室随风雨上下炎帝少女追之亦得仙俱去髙辛时为雨师【列仙传】
　　偓佺食松子
　　偓佺采药父也好食松实体毛数寸能飞行逐走马以松子遗尧尧不服时受服者皆三百岁【列仙传】
　　彭祖长寿
　　彭祖讳铿帝颛顼孙至殷之末世年已七百余岁而不衰少好恬静惟以养神治生为事王闻之以为大夫称疾不与政专善于补导之术【列仙传】
　　穆王宴西王母
　　周穆王名满立时年五十立五十四年一百四岁王少好神仙常欲使车辙马迹徧于天下以仿黄帝焉乃乘八骏之马奔戎为右造父为御又觞西王母于瑶池之上王母謡曰白云在天道里悠逺山川间之将又无死尚能复来祭父自郑圃来谒谏王以徐偃之乱王乃返国宗社复安
　　关令尹之生
　　关令尹喜周之大夫也母氏尝昼寝梦天下绛绡流绕其身及眞人生时其家陆地自生莲花光色鲜盛眼有日精姿形长雅垂臂下膝堂堂有天人之貎少好学坟索善于天文秘纬仰看俯察莫不洞彻虽鬼神无以匿其真状老子感焉【内传】
　　老子之生
　　老子姓李名耳字伯阳其母懐之八十一岁乃生生时剖其母左腋而出出而白首故谓之老子又云母到李树下生老子生而能言指李树曰以此为我姓又有老聃之号老子黄色美眉广颡长耳大目疏齿方口厚唇额有参牛达理日角天庭鼻骨双柱耳有三门足蹈三五手把十文以周武王时为柱下史时俗见其乆寿故号老子所出度世之法九丹八石玉醴金液治心养性絶谷变化役使鬼神之法【列仙传】
　　子乔乘鹤
　　王子乔者周灵王太子晋也好吹笙作凤凰鸣道士浮丘公接以上嵩山后求于山见桓良曰告我家七月七日待我于缑山头果乘白鹤驻山顶望之不到举手谢时人数日而去
　　萧史吹笙
　　萧史秦缪公时善吹笙能致白鹤孔雀公女字防玉好之以妻焉遂教防玉作凤鸣居数十年凤凰来止其屋为作凤台夫妇止其上不下夫妇一旦皆随凤凰飞去
　　鬼谷先生
　　鬼谷先生晋平公时人隐居鬼谷在人间数百岁后不知所之
　　琴髙乘鲤
　　琴髙者赵人也以鼓琴为宋康王舍人后辞入涿水中取龙子与弟子期之曰皆防斋候于水傍设祠屋果乘赤鲤来出祠中且有万人观之留月余复入水去
　　安期生卖药
　　安期生琅琊阜乡人卖药海邉时人皆言千岁公秦始皇请见与语三日三夜赐金璧数万出阜乡亭皆置而去留书以赤玉舄一两为报曰后千岁来求我于蓬莱山下始皇遣使者数人入海未至蓬莱山辄风波而还立祠阜乡亭【列仙传】
　　橘中二老
　　有巴卭人不知姓家有橘因霜后诸橘尽収余二大橘如三四斗盎巴人即令攀摘轻重亦如常橘割开每橘有二老叟须眉皤然肌体红明皆相对象戯身尺余谈笑自若但与决赌讫一叟曰君输我海龙神第七女发十两智琼额黄十二枝紫绢帔一幅绛台山霞实散二剂一叟曰君输我瀛洲玉尘九斛阿母疗髓凝酒四钟阿母女熊盈娘子跻虚龙缟袜八緉后日于先生青城草堂还我耳又有一叟曰王先生许来竟待不得橘中之乐不减商山但不得深根固蔕于橘中耳有一叟曰仆饥虚矣须龙根脯食之即于袖中抽出一草根方圆径寸形状宛转如龙毫厘罔不周悉因削食之随削复满食讫以水噀之化为一龙四叟共乘之足下泄泄云起须臾风雨晦冥不知所在
　　秦皇求仙
　　始皇东游海上方士徐市等上书请得与童男女入海求三神山不死药浮江至湘山祠逢大风几不能渡始皇大怒使伐湘山树赭其山
　　卢敖求仙
　　卢敖游阙在北海至蒙毂之上见一士深目而凖渠头而鸢肩轩轩然迎风而舞顾见敖慢然而下其臂遁乎碑下敖徃视之方卷殻而食蛤蜊敖曰敖少好游背羣离党观于六合之外夫子可与敖为友矣若士傲然笑曰我方南游乎罔防之野北息乎沉黙之乡西穷冥冥之里东贯鸿蒙之光其外犹有沉沉之泥下无地上无天吾能徃来子处矣吾与汗漫游于九垓之上乃举臂耸身入云中敖仰视曰吾比夫子犹黄鹄与壤虫也终日行不离咫尺而自以为逺不亦悲哉敖燕人秦皇召为博士使求仙【淮南子】
　　汉武求仙
　　汉武帝时方士言蓬莱诸神若将可得上欣然庶几遇之复至海上望焉上欲自浮海求蓬莱东方朔曰陛下第还宫静处以须之仙人将自至乃止遂去并海上凡周行万八千里云
　　王母蟠桃
　　七月七日上于承华殿斋忽有一青鸟从西方来集殿前上问东方朔朔曰此西王母欲来也有顷王母至乘紫云之辇驾五色斑龙上殿自设精馔以柈盛桃七枚帝食之甘美母曰此桃三千年一结实又南窻下有人窥看帝惊问何人王母曰是我邻家小儿东方朔性多滑稽曽三来偷桃子此子昔为太上仙官但务游戱太上谪斥使在人间【汉武内传】
　　华表丁令威
　　辽东城门有华表柱忽有一白鹤集柱头时有少年举弓欲射之鹤乃飞徘徊空中而言曰有鸟有鸟丁令威去家千岁今来归城郭如故人民非何不学仙冢累累遂髙冲天今辽东诸丁云其先世有升仙者不知名字【搜神记】
　　蓟子摩铜人
　　蓟子训不知所来到洛见公卿数十处皆持斗酒片脯候之曰逺来无所有示致防意坐上数百人欲啖终日不尽去后数十处皆白云起从旦至暮时有百岁公説小儿时见训卖药防稽市顔色如此训不乐住洛遂遁去正始中长安东霸城中有见之者与一老公摩娑铜人曰适见铸此已近五百岁【捜神记】
　　李少君道术
　　李少君字云翼好道入泰山采药修絶谷全身之术遇安期生少君疾困叩头乞活安期以神楼散一匕与服之即愈乃上言臣能凝澒成白银飞丹砂成黄金服之白日升天身竦则凌天伏入无间控飞龙而八遐遍乘白鸿而九陔周冥海之枣大如瓜钟山之李大如瓶臣食之遂生奇光师安期授臣口诀是以保万物之可成也于是上甚尊敬为立屋第【汉武内传】
　　封君达活人
　　封君达陇西人号青牛师服水银百余年还乡里如二十者常乘青牛道上有病死者便以腰间竹管中药与服或下针应手皆愈不以姓名语人【内传】
　　遇羡门子
　　紫阳真人周义山闻有药先生得道在蒙山能读龙蹻经乃追寻之蒙山遇羡门子乘白鹤执羽盖佩青毛之节侍从十余玉女君乃再拜叩头乞长生要诀羡门子曰子名在丹台玉室之中何忧不仙逺越江河来登此何索【列仙传】
　　长房遇壶公
　　后汉费长房为汝南市掾市有老翁卖药挂一壶于肆头市罢辄入壶中人莫之见惟长房于楼上覩之异焉因徃再拜奉酒脯翁乃与俱入壶中唯见玉堂严丽旨酒甘殽盈衍其中共饮毕而出曰我神仙之人以过见责今事毕当去子宁能相随乎后从壶翁求道入深山于羣虎中留使独处长房不恐又卧于空屋以朽索悬万斤石于心上众蛇来囓索且断长房亦不移翁抚之曰子可教也复令食粪粪中有三虫臭秽特甚长房意恶之翁曰子几得道恨于此不成长房辞归翁与一竹杖曰骑此任所之则自至矣既至可投葛陂中又作一符曰以主地上鬼神长房乘杖须臾来归以竹杖投葛陂顾视则龙也遂能鞭笞百鬼驱使社公
　　魏伯阳服丹
　　后汉魏伯阳者吴人也与弟子三人入山作神丹丹成乃曰先宜与犬试之若犬飞然后人可服乃与犬食犬即死伯阳服丹入口即死弟子服之亦死余二弟子遂不服乃共出山去后伯阳即起将所服丹内弟子及白犬口中皆起遂皆仙去乃作手书寄谢二弟子乃始懊恨伯阳作参同契三卷以论作丹之意
　　王乔飞鳬
　　王乔汉显宗时为叶县令有神术毎月朔望常诣京朝帝怪其来数而不见车骑宻令太史伺望之言临至必有双鳬从南方飞来于是候鳬至举罗张之但得一舄乃四年时所赐尚书官属履也后天下玉棺于堂前吏人拥排终不摇动乔曰天帝独召我耶乃沐浴寝其中盖便立覆宿昔于城东上自成坟
　　梅福为仙
　　梅福为南昌尉时王莽专政福一朝弃妻子去九江传以为仙
　　葛洪尸解
　　葛洪字稚川亡时年八十一视其貎如平生体亦柔弱举尸入棺其轻如空衣时咸以为尸解得仙
　　鸡犬防鼎
　　淮南王安临仙去余药在鼎中鸡犬防之并得飞升故鸡鸣云中犬吠天上
　　董奉种杏
　　吴董奉侯官人有道术居山不种田为人治病亦不取钱重病愈者使栽杏五株轻者一株如此数年计得十余万株郁然成林乃使山中百禽羣兽防戱其下竟不生草尝如芸治后杏子大熟于林中作一草仓示时人曰欲买杏者不须报奉但将谷一器置仓中即自徃取一器杏去尝有人置谷少而取杏多者羣虎辄吼逐之
　　负局磨镜
　　负局先生语似燕代间人因磨镜辄问主人得无有疾苦者若有疾辄出紫丸药与之莫不愈数十年后大疫每到户与药愈者万计不取一钱后止吴山絶崖世世悬药与人曰吾欲还蓬莱山为汝曹下神水崖头一旦有水白色从石间来下服之多所愈
　　葛道术
　　葛字孝先从左元放受九丹液仙经与客对食并言及变化之事客曰食毕先生作一事特戯者曰君得无促促欲有所见乎乃嗽口饭尽成大蜂数百皆集客身亦不螫人乃张口蜂皆飞入口都毕嚼食之是故饭也指牀使行指虾蟆及诸行虫飞燕雀之属使舞应节如人也以冬为客设生枣夏致氷雪又以数十钱使人散投井中以一器于井上呼钱出于是钱一一飞从井出皆向所投也又曰为客设酒无人传之杯自至前如或不尽杯不去也帝问曰百姓思雨宁可得乎曰雨易得耳乃书符着社中一时之间天地晦暝大雨流潦
　　读石室书
　　王烈字长休邯郸人也烈入河东抱犊山中得一石室室中有两卷素书烈读不知其字不敢取颇谙十数字形体归书之以示嵇叔夜叔夜尽知其字烈喜乃将叔夜徃识其径分明了了徃至失石室所在烈窃语弟子曰叔夜不应得道故也
　　许真君斩蜃
　　许真君名逊字敬之本汝南人后于豫章遇一少年容仪修整自称慎郎许君与之语知非人类指顾之间少年去君谓门人曰适来年少乃是蛟蜃之精吾念江西累为洪水所害若非剪戮恐致逃遁蜃精知真君识之潜于龙沙洲化为黄牛真君以道眼遥观谓弟子施太玉曰彼之精怪化作黄牛我今化其身为黒牛仍以手巾挂防将以认之汝见牛奔鬬当以劒截彼真君乃化身而去俄顷见黒牛犇趁黄牛而来太玉以劒挥牛中其左股因投入城西井中从此井径归潭州却化为人先是蜃精化为美少年以珍寳财货数万获娶潭州刺史贾至女至是真君求见贾使君谓曰闻君有贵婿慎郎乃蛟蜃老魅焉敢遁形蜃精复变本形为吏所杀
　　李八百
　　李八百蜀人也莫知其名歴世见之时人记之年八百岁因以号焉
　　隔两尘
　　韦子威师事丁约一日辞去谓子威曰郎君得道尚隔两尘儒谓之世释谓之刼道谓之尘也
　　景链丹
　　陶景既得神符秘诀以为神丹可成而苦无药物帝给赐黄金朱砂雄黄等后合飞丹色如霜雪服之体轻【梁书】
　　惟鼠堕地
　　唐公得道防宅鸡犬皆升惟鼠堕地【晏类要】
　　尸解如蝉
　　髙宗时道士刘合还丹成而上之咸亨中卒惟有空皮而背上开坼有似蝉蜕
　　空中闻打麦
　　王老者村居慕道有老道士造之留月余忽遍身疮疡谓王老曰得酒数斛浸之即愈遂为置酒满瓮道士坐瓮中三日方出须发皆黒顔如童子谓王老曰能饮此酒可以仙去时方打麦王老全家饮之须臾皆醉忽风动云蒸一时轻举居舍鸡犬皆升空中犹闻打麦声
　　希夷得道
　　陈抟字图南隐武当山移居华山云台观又止少华石室每寝处多百余日不起垂拱初谓其弟子贾徳升曰汝可于张超谷凿石为室室成遂化形于莲花峯下张超谷中卒经七日肢体犹温有五色云蔽塞洞口累日不散
　　金女【以下系女仙】
　　西王母者金女也厥姓缑氏女子之登仙得道者咸焉【集仙録】
　　樊夫人
　　樊夫人者刘纲妻也鬒翠如云肥防如雪【女仙録】
　　蕚緑华
　　蕚緑华者女仙也上下青衣顔色絶整【真诰】
</div>
    <div class="pagination">
<a href="古今事文类聚_page64.html">上一页</a><span>...</span><a href="古今事文类聚_page60.html">60</a><a href="古今事文类聚_page61.html">61</a><a href="古今事文类聚_page62.html">62</a><a href="古今事文类聚_page63.html">63</a><a href="古今事文类聚_page64.html">64</a><span class="current-page">65</span><a href="古今事文类聚_page66.html">66</a><a href="古今事文类聚_page67.html">67</a><a href="古今事文类聚_page68.html">68</a><a href="古今事文类聚_page69.html">69</a><a href="古今事文类聚_page70.html">70</a><span>...</span><a href="古今事文类聚_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
