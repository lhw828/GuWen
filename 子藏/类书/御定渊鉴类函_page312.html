<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 312 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 312 页/共 320 页</h1>
    <div class="content">　　钦定四库全书
　　御定渊鉴类函卷四百三十六
　　兽部八【羊　狗　豕　増猫】
　　羊一
　　原说文曰羊祥也【一作详】象四足角尾之形孔子曰牛羊之字以形举　増埤雅曰羜伫也伫其美成而后足用又曰羝性好触突故从抵省字从抵省音从抵者以
　　低其角然后能抵突故也　原尔雅曰麢大羊【音霝似羊而大角圎鋭好在山崖间】羱如羊【似羊而大角出西方】羊牡羒【音坟】牝牂夏羊【黒羖防】牡羭【羭黒斑】牝羖【今以牂羖为白黒羊名】羳羊黄腹未成羊羜【音伫诗云肥羜俗云五月羊】絶有力奋羊六尺为羬【羬羊马尾今大月支国有大羊马尾尸子曰大羊为羬六尺】　说文曰咩【音弭】羊鸣也羔羊子也羜五月生羔也犍六月生羊也羍【耻逹反】七月生羊也防【音兆】羊未卒嵗也　又曰牂牝羊也羒【扶分反】牡羊也羠【因几反】乗羊也羳【扶员反】黄腹羊也羟【□间反】羊名也　广雅曰吴羊牡一嵗曰牡防三嵗曰羝其牝一嵗曰牸防三嵗曰牂吴
　　羊犗【居谒反】曰防【蒲各反】羖羊犗曰羯羍防【思究反】羔也増类说曰羶根羊也　原崔豹古今注曰羊一名长
　　防主簿　増博物志曰羊而不角呼羖羊一名胡防郎一名青乌　原易曰兊为羊　又曰羝羊触藩羸其角毛诗曰尔羊来思其角戢戢【聚其角而息戢戢然】　周礼曰宾
　　客则羊人供法羊【法羊食饔积膳之羊】　又曰羊人掌羊牲凡祭祀饰羔祭祀割羊登其首【登首报阳也升首于室】凡祈珥供其羊牲若牧人无牲则受布于司马使其买牲而供之【布泉也】礼记曰凡祭宗庙之礼羊曰柔毛　内则曰羊泠毛
　　而毳羶【泠毛长毳结总也】　山海经曰羬羊尾如马尾出钱来之山【羬音鍼玉篇作五咸反】　増穆天子传曰舂山大羊食鹿豕南史曰江东谓羖羊角为皁荚　原凉州异物志曰
　　封羊其背如驼　广志曰驴羊如驴　増宋永初山川记曰九真都龙县有电麢羊大如□牛　桂海兽志曰緜羊出邕州溪洞及诸蛮国与朔方羊不异　原春秋繁露曰凡贽卿用羔羔有角而不用如好仁者执之不鸣杀之不号类死义者羔饮其母必跪类知礼者故羊之为言犹祥故以为贽　増尸子曰羊不任驾盐车太经曰觥羊之毅鸣不类　原谯周法训曰羊有跪乳之礼鸡有识时之鴈有庠序之仪人取法焉　郑氏婚礼谒文赞曰羣而不党跪乳有仪礼以为贽吉事之宜　白泽图曰羊有一角当顶上龙也杀之震死龙鱼河图曰羊有一角食之杀人　瑞应图曰钟律和调五声当节则玉羊见　地镜图曰金百斤以上至三百斤精如羊者　中记曰千嵗之树精化为青羊増述异记曰梓树之精化为青羊又百年而红又百年而黄又五百年而色苍又五百年而色白　原杂五行书曰悬羊头门上除盗贼　博物志曰胡蕙蜀中本无洛中人有驱羊入蜀者胡蕙子着羊毛蜀人取种因名曰羊负来又外国得胡麻豆或曰戎菽　又曰蛟羊似羊而无角噉之毒　増中记曰羺胡羊也羫羊腊也似羊四耳九尾目在背　卞彬禽兽録曰羊性淫而很　齐民要术曰羊有疾輙相汗　酉阳杂俎曰濮固羊大而美　瀛海胜览曰忽鲁谟斯国羊有四种大尾绵羊重七八十斤其尾阔一尺余拖地重二十斤狗尾羊如山羊尾长二尺余鬭羊髙二尺七八寸前截毛长拖地后半皆翦净颇似緜羊角弯向前上帯小铁牌好鬭好事者养之赌博为戏　又曰阿丹国緜羊白毛无角于角处有两搭圎黒甚异其项下如黄牛袋毛短如犬尾大如盘　陶谷清异録曰冯翊产羊名白沙龙膏嫩第一言饮食者必推冯翊白沙龙为第一　膳夫録曰羊有二种不可食毛长而黒壮者曰骨防白而有角者曰古羊皆羶臭发病羊之大者不过五十斤奚中所产者百余斤　格物论曰羊有褐白黒三色亦有青者南人所罕见　夷坚志曰西戎用羊卜谓之跋焦以艾灼羊髀骨谓之死跋焦又有先咒粟以食羊羊食粟则自揺其首乃杀羊视其五藏谓之生跋焦　武珪燕北杂记曰契丹行军不择日艾和马粪于白羊琵琶骨上炙破便出行不破即不出
　　羊二
　　原毛诗曰羔羊鹊巢之功致也召南之国化文王之政在位皆节俭正直徳如羔羊也羔羊之皮素丝五紽退食自公委蛇委蛇　列仙传曰葛由者羌人周成王时好刻木作羊卖之一旦骑羊而入蜀蜀中王侯遣人追之上绥山山在峨嵋山西南无极随之者不得还皆得仙道山上有桃故里谚曰得绥山一桃虽不得仙亦足以豪山下立祠　毛诗曰无羊宣王考牧也【厉王时牧人废宣王复之】谁谓尔无羊三百维羣　左传曰华元杀羊食士其御羊斟不与及战曰畴昔之羊子为政今日之事我为政与入郑师故败　又曰楚子围郑郑伯肉袒牵羊以逆曰孤不天不能事君使君怀怒以及敝邑孤之罪也又曰昔有攘羊者以羊头遗晋叔向向母埋之不食
　　后三年攘羊事发追捕向家检羊骨肉都尽惟有舌在国人异之遂以羊舌为族　论语曰子贡欲去告朔之饩羊子曰赐也尔爱其羊我爱其礼　又曰叶公语孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣　孙卿子曰仲尼将为鲁司寇沈犹氏不敢朝饮其羊　家语曰季桓子穿井获如土缶其中有羊焉使问仲尼对曰以丘所闻非羊也木石之怪夔魍魉水之怪龙罔象土之怪羵羊也　増韩诗外传曰鲁哀公使人穿井三月不得泉得一生羊焉公使祝鼓舞之欲上于天羊不能上孔子见曰水之精为玉土之精为羊此羊肝土也公使杀羊视肝即土　原列子曰杨朱见梁惠王言治天下如运诸掌王曰先生有一妻一妾而不能治三畞之园而不能耘言治天下何也曰君见夫牧羊者乎百羊为羣使五尺童子荷棰而随之欲东而东欲西而西使尧牵一羊舜荷棰而随之则不能前也　増又曰杨子之邻人亡羊既率其党又请杨子之竖追之杨子曰噫亡一羊何追者之众邻人曰多岐既返问获羊乎曰亡之矣曰何为亡之曰岐路之中又有岐焉吾不知所之所以返也　原荘子曰臧与谷二人相与牧羊而俱亡其羊问臧奚事则挟策读书问谷奚事则博塞以逰二人事业不同其亡羊均也　神仙传曰皇初平年十五家使牧羊有道士见其良谨便将至金华山石室中四十余年忽然不复念家其兄初起行索初平歴年不得后见市中有道士乃问之道士曰金华山中有牧羊儿姓皇字初平兄乃随道士与初平相见语毕问羊何在云在山东兄徃视但见白石不见羊平曰羊在耳兄自不见平乃往言叱叱羊起于是白石皆起成羊数万头　汉书曰楚怀王孙心在人间为人牧羊项梁立为怀王　史记曰卢绾与髙祖俱学书相爱里人贺两家以羊酒　増埤雅广要曰沛公始为亭长梦逐一羊拔角尾皆落辨者曰羊去角尾乃王也　金楼子曰修羊公于华山阴以道干景帝礼遇之数嵗道不可得有诏问修羊公语未讫于牀上化为白石羊题其胁曰修羊公谢天子后置石羊于通灵台　原史记曰卜式者河南人式有少弟式脱身出分独取畜羊百余田宅财物尽与弟式入山牧十余嵗羊致千余上曰吾有羊在上林中欲令子牧之式乃拜为郎布衣草蹻而牧嵗余羊肥息上过见其羊善之式曰非独羊也治民亦犹是也恶者辄去无令败羣上以式为竒拜缑氏令　汉书曰苏武往使匈奴匈奴知武不可降使北海上无人处牧羝羊下乳乃得归武处海上杖汉节牧羊卧起持节旄尽落　又曰路温舒钜鹿人父为里监门使温舒牧羊温舒取泽中蒲截以为牒编用写书　捜神记曰宣帝时阴子方者至孝有二息尝腊日晨炊而灶神形见子方再拜受庆家有黄羊因以祀之自是暴至巨富子方尝言我子孙必将强大至识三世而遂繁昌故后常至腊日祀灶而荐黄羊焉　东观汉记曰甄宇北海人建武中为州从事征拜博士每腊诏令曰赐博士羊羊有大小肥瘠博士祭酒议欲杀羊称分其肉宇曰不可又欲投钩复耻之宇因先自取其最痩者由是不复有争讼后召会诏问瘦羊甄博士因以号之　神仙传曰曹公收左慈慈走入羣羊中失慈所在追者疑化为羊乃令人数羊羊本千口拣之长一口知果化为羊乃谓曰若是左公者但出无苦也有一羊跪云讵如许追者欲执之于是羣羊皆跪曰讵如许追者乃去　魏志曰杨俊同郡王象孩少孤特为人仆年十七八见使牧羊而私读书因获捶楚俊美其才质即赎象着家聘娶立屋然后与别象官至散骑常侍　又曰衞玠少时乗白羊车于洛阳市市人观之咸曰谁家璧人于是名闻州党遂号曰璧人　増晋书曰武帝平吴后多内宠莫知所适尝乗羊车恣其所之至便宴寝宫人乃取竹叶插户以盐汁洒地而引帝车　原幽明録曰洛下有一洞穴不测有一妇欲杀夫推夫下经多时至底乃得一穴匍匐行数十里渐见明旷郛郭宫馆金宝为饰明逾三光人皆长三丈被羽衣如此九处至最后诉饥长人指中庭大柏树近百围下有一羊令跪持羊须捋之得一珠长人取之次亦取后将令噉即疗饥乃问诣九处名及求住荅曰君不得停还问张华当知乃复行出交州还洛问华华曰九处地仙名九馆大羊为螭龙初一珠食之与天地等夀次者延年后者充饥而已　捜神记曰南阳宗定伯夜行忽逢一鬼鬼问伯为谁伯欺之曰吾亦鬼也遂为侣向宛行倦因相担问鬼曰鬼何畏曰鬼唯不喜唾耳欲至宛便担鬼着头上诣宛市鬼化为羊伯恐其变遂唾之因卖得钱千五百买者将还系之明旦见绳在时人语曰宗定伯卖鬼得钱千五百　王隐晋书曰王尼尝为兵洛中名士王澄胡母辅之等赍羊酒诣护军门吏请见将军澄等先过尼炙羊饮酒讫径去将军闻之与尼长假　増太元起居注曰刘毅讽羊琇乗羊车请免官诏曰羊虽无制非素乗者如其奏原续捜神记曰顾霈者呉之豪士送客置酒有一沙
　　门在坐主人杀羊羊绳断便走来入道人膝中穿头入袈裟下道人不能救即将去杀之既行炙主人便先割以噉道人道人食炙下喉便自行道人皮中痛毒不可忍呼医来鍼之以数鍼贯其炙犹动揺乃破出之故是一脔肉耳道人于此得病作羊鸣少时便死　増南史曰宋文帝好乗羊车经诸房潘淑妃每密令左右以盐汁水洒地帝每至户羊辄防地不去帝曰羊乃为汝徘徊况于人乎　宋陶谷清异録曰天后好食冷修羊赐张昌宗冷修羊手札曰珍郎杀身以奉国　孔帖曰王君防破吐蕃于青海西张说识其且败因上嶲州鬬羊于帝以申讽谕曰使羊能言必将曰鬬而不解立有死者所頼皇仁并茂量力取劝焉　宣室志曰李徳裕为太子少保分司东都尝召一僧问已之休咎僧曰公灾当南行万里公曰南去遂不还乎僧曰当还耳公究其事对曰相公平生当食万羊今食九千五百矣所以当还者未尽五百羊耳公惨然而叹曰吾师果至人我元和十三年为丞相张公从事于北都尝梦行晋山见山上尽目皆羊有牧羊者十数迎拜我因问牧羊者牧者曰此侍御平日所食羊吾尝识此梦不泄于人今者果如师之説耶后旬余镇武节度使朱暨遣使致书于公且馈四百羊公大惊即召僧告其事僧叹曰万羊将满公其不还乎公曰吾不食之亦可免耶曰羊至此已为相公所有公戚然不悦旬日贬潮州司马连贬崖州司户竟殁于荒裔　唐五行志曰僖宗干符中洛阳建春门外暴雨有物隋地如羖羊不食顷之入地中其迹月余不灭或以为雨工也占曰当旱　灵异传曰栁毅遇洞庭女牧羊曰吾不知子之牧羊何所用哉神只岂宰杀乎女曰非羊也雨工也何谓雨工曰雷霆之类也毅复视之则皆矫顾怒步饮龁甚异而大小毛角则与羊无异焉　南唐书曰黄载字元吉精究经史遂不复进取肄业之士多从之诸生醵防市羊以僃馔载梦一羊前跪请命晨出见羊跪伏如所梦载以已缗偿诸生而畜其羊又畜一犬亦颇驯出入则羊犬聨随潭倅夏中正为作羊犬仙序以记其事　清波杂志曰宰相张齐贤布衣时尝游嵩岳醉卧巨石梦人驱羊于前曰此张相公食料羊也既贵每食数斤犹未厌饫健噉世无比者此与李徳裕梦人谓平生当食万羊之兆符合　魏秦记曰宋仁宗性仁恕一日晨兴语近臣曰昨夕因不寐而甚饥思食烧羊侍臣曰何不降旨取索仁宗曰比闻禁中每有取索外面遂以为例诚恐自此遂夜宰杀以僃非时供应则嵗月之久害物多戾岂不忍一夕之馁而启无穷之杀也时左右皆呼万嵗至有感泣者王巩甲申杂记曰宣仁同听政日御进羊乳及羔儿肉宣仁蹙然动容曰羊方羔而无乳则馁矣又曰方羔而烹之伤夭折也却而不食有旨不得宰羊羔以为膳山房随笔曰辛稼轩帅浙东时晦庵南轩任仓宪使
　　刘改之欲见辛不纳二公云改之豪杰也善赋诗可试纳之改之至长揖公问能诗乎曰能时方进羊腰肾羮辛命赋之改之对寒甚愿乞巵酒酒罢乞韵时饮酒手颤余沥流于懐因以流字为韵即吟云拔毫已付管城子烂首曽封闗内侯死后不知身外物也随尊酒伴风流辛大喜命共尝此羮终席而去厚餽焉　辽史礼志曰柴册仪有司读册讫宰相北南苑大王请部帅进赭白羊各一羣　又曰下城克敌祭天地牲以白黒羊辍耕録曰元朝凡帝即位必先受佛戒至元帝初入戒坛见马哈喇佛前有物为供因问此何物曰羊心上曰曽闻有用人心肝者有诸荅曰有之凡人萌歹心害人者事觉则以其心肝作供耳上再问曰此羊曽害人乎帝师无荅　又曰每日进膳例用五羊自帝即位日减一羊以嵗计之为数多矣　埤雅广要曰永乐初设科取士庐陵钱举发觧南省皆首冠及将廷试忽梦头生羊角同年曰头角峥嵘在此举矣一人曰非也羊角乃觧字也恐有觧姓者复居首耶及拆殿牓胪传状元果觧搢也
　　羊三
　　原触藩　跪乳【上详羊一易经　下详羊一婚礼谒文】　土怪　岳精【上详羊二家语　易是谋类曰秦山失金鸡西岳亡玉羊郑康成注曰金鸡玉羊二岳之精】　柔毛贲首【上详羊一礼记　诗曰牂羊贲首三星在霤郑康成注曰羊牝曰牂贲大也】　叱石噉珠【上详羊二神仙传下详羊二幽明録】　丹毛　白血【续异记曰呉兴俞亮以永明八年补护军府史于常眠处闻有羊声疑为神怪窃于户窥之见其牀下有羊可髙二尺毛色若丹光曜满室穆天子传曰犬戎朝天子于雷首之阿乃献良马四匹天子使孔牙受之曰雷水之平爰有黒牛白角爰有黒羊白血】　五羖　六飞【吕氏春秋曰百里奚未遇时虢亡奚饭牛于秦传鬻以五羖羊之皮公孙枝得献诸缪公缪公用之谋无不当举必有功春秋命歴序曰有人黄头大腹岀天齐政三百四岁为神次之号曰皇神出淮驾六飞羊政三百岁五叶千五百岁】　重十斤　髙三尺【郭义恭广志曰大尾羊细毛薄皮尾上旁广重且十斤出康居　春秋说题词曰羊者详也详以改也合三为生以养士也故羊髙三尺】　五色　四角【沈怀逺南越志曰尉陀之时有五色羊以为瑞因图之府防　周成王时人献四角羊】　攻虎　将狼【汉书譬如使豺狼逐羣羊无异驱羊攻虎　史记黥布反上病欲使太子将往击之四皓说建成侯曰今诸将皆陛下故等乃令太子将此属无异使羊将狼莫肯为用】　千足　五皮【食货志羊千足其人与千户侯等　下百里奚事】　童羖　肥羜【诗俾出童羖注羖羊不童也无角曰童羖之性皆角童羖必无之物　诗既有肥羜以速诸父注云羜未成羊】　来思　絜尔【诗尔羊来思　又絜尔牛羊以往蒸尝】　啗毳坐皮【上苏武事下杨茂事】　割尾　捋须【西域志云割尾更生又宋膺异物志曰月】
　　【氐有羊尾重十斤稍割以供食寻生如故　下见羊二幽明録】　亡岐　丧易【上详羊二列子易丧羊于易注易平也言不待险难而失之】　士刲　子证【易士刲羊无血下详羊二论】
　　【语】　竹叶引　树精花【上详羊二晋书　下详羊一中记】　献子执郑伯牵【鲁定公防晋师于瓦范献子执羔中行文子赵简子皆执雁鲁于是始尚羔鲁以前同贽始知执羔之贵　下详羊二左传】　毛裹雪　角触藩【苏武饥穷以羊毛裹雪而吞之　下见羊一易经】　下来　毕升【诗日之夕矣牛羊下来　又麾之以肱毕来既升注言驯扰从人意】　九牧　千走【十羊九牧　一狼走千羊】　衅庙　吿朔【衅庙用羊　下详羊二论语】　荷蓑　刻木【荷蓑牧羊　下详羊二列仙传】　畜扰　通淫【周礼畜事敎扰　下同】　宜黍　衔谷【周礼凡防膳食羊宜黍广州记曰昔髙固为楚相五羊衔谷至其庭因以五羊名其地】　増火畜　金精【周礼注曰羊火畜黍火谷故羊宜黍也　下详羊一地镜图】　翠尾　黄腹【酉阳杂俎曰罽宾国出野青羊尾如翠色　下详羊一尔雅】　食葛　恱草【本草人食野葛而死羊食野葛而肥　扬子法言曰羊质而虎皮见草而恱见豺而战忘其皮之虎也临川呉氏曰羊外柔能恱草而内刚狠故兊为羊】　望翼　取脂【盛均大旱解郡守不清其政而待龙贷雨是犹乗檋适海豢羊望翼何可冀乎　大食勿斯离国产胡羊髙三尺余其尾如扇每岁春时割取脂二十余斤再缝合仍生不取则胀死又庄浪有饕羊土人岁取其脂非久复满腹】　悬头　烧尾【新言曰初年悬羊头磔鸡头以求富羊能齧草鸡啄五谷故悬二物以助阳气　闻见记曰凡新羊入羣为诸羊所触不见亲附火烧其尾则定故初拜官朋僚合宴谓之烧尾】蠒耳　细肋【述异记曰陜西同州沙苑出蠒耳羊其羊耳小味美　同州沙苑有佳羊谓之细肋故山谷诗云细肋柔毛饱卧沙】　食仙茅　饮苦泉【桂海兽志曰广西英州多仙茅其羊食之举体化为肪不复有血肉名乳羊食之宜人　寰宇记曰冯翊朝邑县许原下地有苦泉水味咸苦羊饮之肥而肉美今于泉侧置羊牧谚曰苦泉羊洛水浆】　对角　翦毛【元张宪泺京杂咏云皮囊乳酒锣锅肉奴似山隂对角羊自注羊或四角或六角者谓之迭角羊以其角之相对也毛角虽奇香味稍别不升之鼎俎　东坡诗曰翦毛胡羊大如马谁记鹿角腥盘筵】　骨镕铁　脂柔银【物类相感志曰铸铁不销以羊头骨灰投之乃销融也丹房镜源曰羊脂柔银软铜羖羊角缩贺贺锡也】　腹生石　角养草【按牛有黄狗有寳羊有卵石俱在腹中附胆而生羊肝石白色如玉絶类狗宝可治飜胃及羊病　埤雅曰羱羊之在原不可牢畜者也其状若骡而羣行暑天尘露在其角上生草戴行爱之独寝代都赋所谓羱羊养萆以盘旋是也】　九头　六角【淮南子曰阿羊九头而更食国乱乃出　述异记曰周成王时东进六角羊】　二首　九尾【北史随汉王谅为并州总管潞州有官羊二首相背以为谅之咎征　阿丹国出羚羊名九尾羊】　易牧　宜驱【韩子曰千仞之山跛牂易牧者也埤雅曰羊性前逆故宜驱】　压羣　善鬭【埤雅曰羊性善羣故于文羊为羣每成羣则以一雄为主举羣听之今俗所谓压羣是也北人谓之羊头　又曰羱羊似呉羊而大角角椭善鬭至死】　尾如马　角乱犀【上详羊一山海经　益州方物略记曰龙羊出吐蕃及蜀威茂州形似畜羊而大其角缭上重八九两黒质而白文以为带胯其用乱犀】　化狼　乳麞【述异记曰洛南有避狼城云幽王时羣羊变狼食人故筑城避之　张说奏有羊乳麞表见后】　盟社　祀灶【墨子曰齐荘公之臣王国卑与中里檄者讼三年而狱不恐失有罪使二人共一羊盟齐之社二子相从以羊血洒社读王国卑之词已尽中里檄之词未半祭羊起而触中里檄齐人以为有神验下详羊二捜神记】　系辕　补牢【隐逸传曰王敬以女适孔淳之之子以乌羊系所乘车】
　　【辕提壶为礼至则尽欢　战国策曰亡羊补牢未为晩也】　皮　辍肉【李茂勲传曰王处存以轻兵三千蒙羊皮夜布之野李全忠军望为羣羊争趋之遂致败　韩偓金銮密记曰上辍御前羊肉一盘赐全诲以下曰难得之际且与同味】　吐珠　化石【孔帖曰五代南唐刘鋹四年苑中羊吐珠樊胡子以为符瑞讽羣臣入贺　郭功父五仙謡曰番禺五仙人骑羊各一色手持六秬穗翺翔绕城壁翩然去乘云诸羊化为石至今留空祠异像犹可识】　借书投　索帖换【唐余録曰倪若水积书万卷听人赁阅凡借书者先投束脩羊　宋类苑曰黄鲁直戏东坡曰昔右军字为换鵞字韩宗儒性饕餮每得公一帖于殿帅姚麟处换羊数斤可名二丈书为换羊书矣公在翰苑一日以生辰制撰纷冗宗儒作简以图报荅来人督索甚急公笑曰传语本官今日断屠】　相公食　学士羮【中朝故事曰邠公杜悰福寿少伦日食五餐一餐之费皆至万钱京西李客见人牧羊遍满山谷不知几千万口诘之自何而来曰自鄜夏来供相公食耳指顾之际转首恍然并无所覩　清异録曰窦俨尝病目几丧明得良医愈之劝令频食羊眼俨遂终身服之其家名双晕羮世人有呼为学士羮者】　格虎　负鱼【春秋后语曰张仪谓楚王曰夫为纵者无异驱羣羊而攻生虎虎之与羊不格亦明矣　髙僧传曰石虎尝昼寝梦见羣羊负鱼从东北来寤以访佛图澄澄曰不祥也鲜卑其有中原乎慕容氏后果都之】　碧落洞金华山【清波杂志曰英州碧落洞乳羊饮钟乳涧水体白如乳　李白诗曰金华牧羊儿乃是紫】
　　【烟客】　挂角　断脐【埤雅曰羚羊似羊而大角有圎绕蹙文夜则悬角木上以防患语曰麢羊挂角此之谓也　旧唐书曰拂菻国有羊羔生于土中其国人其欲萌乃筑垣以环之防外兽所食然其脐连地割之绝则死惟人着甲走马骇之其羔惊鸣而脐绝因逐水草以一二百口为羣】　出渊种土【郡国志曰呉彦堂溪有白羊渊渊水旧出山羊汉武元封三年有白羊出此渊畜牧者祷祀之初出一羊妇人大惊拍手羊自此绝焉今俗生羊忌妇人拍手是效古也　元姚桐夀云大漠迤西俗能种羊凡屠羊用其皮肉惟留骨以初冬未日埋着地中至春阳季月上未日为吹笳咒语有子羊从土中出凡埋骨一具可得子羊数只此盖四生胎外之化也波斯国亦有此事以胫骨种之辍耕録曰漠北种羊角能产羊其大如兔食之肥美刘子观量篇曰晋文种菜曽子植羊非性闇蠢不辨方隅以其运大不习小务也注谓剉羊皮用土种之也西海以羊脐种土中漑水闻雷而生脐系地中及长驾以木脐断便行齧草至秋可食脐内有种】无睛能视　有角不用【易经注羊无睛而能视死不瞑目　下详羊一春秋繁露】妆防芳草　蹋破菜园【云仙散録曰午桥庄小儿坡茂草盈里裴晋公每使数白】
　　【羊散于坡上曰芳草无情頼此妆防　啓颜録曰有人常食蔬茹忽食羊肉梦五藏神曰羊蹋破菜园矣】赐八百蹄　具三十物【孔帖曰囘纥达干旣行日赐羊八百蹄　诗曰三十维物尔牲则具】　秋阴之气　未位之神【杜阳杂编曰牛羊共居丑未之位羊色白虽杂毛而白多近于秋隂之杀气故草木经羊噉之余必顦顇泊宅编曰有人好食羊头尝晨出见一羊头人身衣冠甚伟曰吾未位之神也其属在羊尔食羊头甚多故来取汝若辍食则可不然吾将杀汝其人惧不复食羊】给膳　谋羞【埤雅曰徐云羊主给膳以瘦为病故羸从羊　符子曰鲁欲以孔子为司】
　　【徒将召三桓而议之左丘明曰周人有欲具少牢之珍而与羊谋其羞羊相呼藏于深林之中今君欲以孔子为司徒召三桓而议之亦与羊谋羞哉】　上峭山　鬭海岸【凉州异物志曰有小羊称若斥峭山如壁上下如跌　西舎利凡曲名十有二五曰鬭羊胜骠云来乃昔有人见二羊鬭海岸强者则见弱者入山时人谓之来乃来乃者胜势也】　喜盐　畏露【东齐记事曰牧羊惟逺水为善日一饮缓驱行勿停息春夏早收秋冬晩出以瓦器砌羊防中地羊喜盐自还噉之不劳人收　埤雅曰羊性畏露晩出早归故诗曰羊牛下来常先于羊也】　逺视　长生【汉书注曰郑康成谓羊畜之逺视者故史记家语孔子谓文王眼如望羊　百官志凡羊至厨而乳者释之长生大齐日尚食进蔬食释所杀羊为长生供奉】　鬼化　人变【上详羊二捜神记　潇湘録曰万寿中长安百姓李审言忽得病如狂倏与羊同食家人无以止求医不效后忽西走近将百里路遇羣羊遽走入其内逐之者方至审言已化为一大羊于众中不能辨认及家人齐至泣而择之其一大羊乃自语曰将我归愼勿杀我我为羊□乐人何以比遂将归饲养以终天年】
　　羊四
　　原不畜【伐冰之家不畜牛羊】　不杀【礼大夫无故不杀羊】　死肆【郑伯有死于羊肆】反肆【髙士传曰屠羊说楚人隐于屠肆昭王失国说往从王反国欲将赏说说曰大王失国说失屠】
　　【羊大王反国说亦屠羊臣之爵禄已复矣又何赏之有王使司马子綦延之以三珪之位说曰愿长反屠羊之肆耳遂不受】　孟春食【孟春食麦与羊】　仲春献【仲春献羔开冰】　或寝或讹　或剥或烹【俱诗经】　増过防羊【青州杂记曰熊翻每会客酒至半旋杀羊令客自割随所好者防线系定记号毕蒸自认取以竹刀切食号过防羊】　大官羊【黄庭坚诗曰春风饱识大官羊】　红羊【北方有红羊为世珍味】　青羊【尹喜内传老子与别曰寻吾于青羊之肆】　淫羊【博物志曰阴山有滛羊一日百徧脯不可食但着牀席间已自惊人】　野羊【岭表録异曰尝有人自青杜泛海归闽为恶风所飘至一岛怱见羣羊人向之亦不惊避初疑人所牧放而絶无人迹乃知生者船人方馁因取食之】　黄羊【杜甫诗黄羊饫不羶注云大观三年郭随使北举此诗以问北使时立爱立爱云黄羊野物可猎取食之不羶】　花羊【桂海兽志曰南中无白羊多黄褐白斑如黄牛又一种深褐黒脊白斑全似鹿】　嗛羊【王防图所贡诸物其有异者周头之煇□髙之嗛羊周头髙皆国名嗛羊四角】　玉羊【九国志曰呉越钱元瓘先是有胡僧以玉羊一献于镠曰得此当生贵子元瓘果以丁未岁生】
　　羊五
　　増诗唐李峤咏羊诗曰絶饮惩浇俗行驱梦逸材仙人拥石去童子驭车来夜玉含星动晨氊映雪开莫言鸿渐力长牧上林隈　宋黄鲁直戏荅张秘监餽羊诗曰细肋柔毛饱卧沙烦公遣骑送寒家忍令无罪充庖宰留与儿童驾小车　梅尧臣江邻几寄羊羓诗曰细肋胡羊卧苑沙长春宫使蹋霜羓蒺藜苖尽初蕃息苜蓿盘空莫叹嗟自乏良谋甘更鄙犹能大嚼□无涯磨刀为削朝霞片时引清杯兴更嘉　文天祥咏羊诗曰长防主簿有佳名羵首柔毛似雪明牵引驾车如衞玠叱敎起石羡初平出都不失成君义跪乳能知报母情千载匈奴多牧养坚持苦节汉苏卿
　　増表唐张説为留守奏羊乳麞表曰狎扰因依动息随恋如从所产若素同羣理有可嘉事无前例　又进鬭羊表曰逺生越嶲蓄情刚敌不避强战不顾死虽为防物志不可挫如效竒灵囿角力天场却鼓怒以作气前踯躅以奋击趹如奔云之交触碎如转石之相叩裂骨赌胜溅血争雄敢毅见而冲冠鸷很鬭而击节冀将少助明主市骏骨揖怒蛙之意
　　原赞晋郭璞羊赞曰月氐之羊其类在野厥髙六尺尾亦如马何以审之事见尔雅
　　原奏晋杜预奏事曰臣闻魏兴北山有野羊千数百斤试求之得一按其形不与中土羊相似然野兽中所希有
　　増序宋梅尧臣逢羊诗序曰予晨过北郭见羣羊有羝处前其首昂然而伟腯其角拱然而耸其毛茸然而长自膊至腕与缨胡相若其羣很逐而拥趋如奉焉及其宰也羝存而羣死之予归作诗示诸友云
　　狗一
　　原尔雅曰犬生三猣【宗】二师一玂【旂】未成毫狗【狗子未生翰毛】长喙猃【力】短喙猲【歇】獢【嚻诗载猃猲獢】絶有力狣【多挑反】狵狗也狗四尺为獒　说文曰狡犬多毛也猲【虚谒反】短喙犬也防【胡斩反】犬吠不止也獒犬之知人心可使也防【言佳反】狂犬也狄赤犬也　増又曰猈【音罢】短脑狗也狡小狗也又曰犬狗之有悬蹄者也孔子曰视犬之字如画狗也狗叩也叩气以守也　原吕忱字林曰獹韩良犬也防【鹊】宋良犬也□【五见反】逐虎犬也【孔丛子曰卢黒色鹊黒白色】　何承天纂文曰守犬为獖【扶本反】陇西以犬为犹【酋】防【乃容反】防【乃更反】皆多毛犬也獟【乃校反】猘【居例反】防【雕】屈尾犬也　易曰艮为狗　増毛诗曰无使尨也吠　原周官曰犬赤股而躁臊　増礼记曰凡祭祀犬曰羮献【言犬肥则可为羮以献也】原春秋考异邮曰狗三月而生阳主于三故狗各髙
　　三尺　増家语曰七九六十三三主斗斗主狗故狗三月而生　原山海经曰蜪犬如犬青色食人从首始吴越春秋曰狡兔死走狗烹　荆楚记曰鸡寒狗热増桂海兽志曰蛮犬如猎狗警而猘　又曰郁林犬出郁林州极髙大垂耳拳尾与常犬异　庄子曰犬不善吠为良　淮南子曰猘犬不自投于河　尸子曰地中有犬名曰地狼　夏鼎志曰掘地而得犬名曰贾　京房易传曰执政失下将害之厥妖狗生角　五行传曰犬畜之以口吠者属言　三才图防曰犬有三种一者田犬二者吠犬三者食犬食犬若今菜牛也　埤雅曰狗非田犬亦犬子也非田犬者不自搏食茍食而已原杂五行书曰犬生四子取黄子养之生五子取青子飬之六子取赤子飬之七子取黒子养之八子取白子养之白犬虎文南斗君畜之可致万石白犬乌头令人得财白犬黒尾令人世世乗车黒犬白耳大王犬也畜之令人富贵黒犬白前两足宜子孙白犬黄头家大吉黄犬白尾令人世世衣冠黄犬白前两足利人　増金楼子曰入名山牵白犬抱白鹤山神大喜芝草及寳玉等自出　古今注曰狗一名黄羊　清异録曰狗曰守门使　老学庵笔记曰笻竹杖击狗皆节节断折物理之不可推者　原楚辞曰岂不郁陶而思君兮君之门兮九重猛犬狺狺而迎吠兮闗梁闭而不通　増苏轼上神宗书曰畜犬本以防奸不以无奸而养不吠之犬韩愈诗曰跃犬疾翥鸟　李后邨诗曰犬眠花影地梅尧臣诗曰吠犬憎倦仆　孙觌诗曰睢盱犬透篱狗二
　　原后汉书曰帝髙辛氏有狗名槃瓠时犬戎兵强乃募能得犬戎呉将军首者赐以少女槃瓠得之于是少女随槃瓠升南山产子男女十二自相夫妻后繁盛也中记曰狗封氏者髙辛氏有美女未嫁犬戎为乱帝曰有讨之者妻以美女封三百户帝之狗名槃瓠三月而杀犬戎之首来帝以为不可训民乃妻以女流之防稽东南二万一千里得海中土方三千里而封之生男为狗生女为美女　捜神记曰髙辛氏有老妇人居王宫得耳疾医为挑治得一物大如茧妇人盛之以瓠覆之以槃俄顷而化为犬其文五色名槃瓠　楚辞曰何少康逐犬而颠陨厥首【言少康因田猎放犬逐兽遂杀浞而断其颈】　増汤四方献令伊尹请正南以矩狗为献孔子曰矩狗狗之善者也　原穆天子传曰天子之狗走百里执虎豹【言筋力猛】　増又曰韩之人献天子良犬七十　博物志曰周穆王有犬名□毛白　原述征记曰彭城东防有一丘俗谓之狗葬或云斯则徐偃王葬后仓者也古徐国宫人妊而生卵弃之水滨有狗名后仓衔而归弗乳而成人遂为徐之嗣君纯筋无骨曰偃王偃王躬行仁义众附之得朱弓朱矢之瑞周穆王命楚灭之后仓将死生角而九尾实黄龙也　辛氏三秦记曰有白鹿原周平王时白鹿出此原原上有狗枷堡秦襄公时有天狗来下其上有贼天狗吠而护之故一堡无惧心　吕氏春秋曰楚文王得如黄之狗宛路之矰逰于云梦三月不返　又曰齐有好猎者终日不得兽入则媿其友推其所以不得兽狗恶故也欲湏良狗家贫不能得乃还疾耕疾耕则家富家富则有良狗有良狗则数得兽矣非独猎也百事皆然　左传曰晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出　又曰国人逐瘈狗瘈狗入于华臣氏国人从之华臣惧遂奔陈【华臣心不自安见逐狗而惊去】　増又曰晋侯伐齐范鞅门于雍门其御追喜以戈杀犬于门中【示闲暇也】　原又楚辞曰兄有噬犬弟何欲易之以百两卒无禄【兄谓秦伯景公也秦伯有齧犬弟鍼欲请之秦伯不与鍼以百两金易之又不听因逐鍼而夺其爵】左传曰取邾师邾人愬于晋晋人来讨叔孙婼如晋
　　乃馆诸箕吏人之与叔孙居于箕者取其吠狗弗与及将归杀而与之食　晏子曰晏子短使楚楚人为门于犬门侧延晏子晏子曰使狗国者从狗门入今使楚王不当从此门入　増又曰景公走狗死命外供之棺内给祭晏子谏公曰亦细物也特以与左右为笑耳晏子曰孤老冻馁而死狗有祭鳏寡不恤而死狗有棺行辟若此百姓闻之必怨吾君诸侯闻之必轻吾国而乃以为细物君其图之公曰善趣庖治狗以防朝属　庄子曰徐无鬼见魏文侯曰吾相狗也下之质执饱而止是狸徳也中之质若视日上之质若忘其一　原列子曰杨朱之弟曰布衣素衣而出天雨觧素衣衣黒衣而返其狗迎而吠之杨布怒将朴狗杨朱曰子无朴矣子亦犹是也向者使汝狗白而往黒而来岂能无怪哉　战国策曰齐欲伐魏淳于髠谓齐王曰韩卢者天下之壮犬也东郭防者海内之狡兔也韩卢逐东郭防环山者三腾山者五兔极于前犬疲于后犬兔俱疲各死其处田父获之无劳倦之苦而擅其功今齐魏久相持以顿其兵敝其众臣恐强秦大楚承其后而有田父之功也齐王惧休将士　说苑曰孟尝君寄客于齐王三年不见用故客反见曰臣闻韩氏之卢周氏之喾天下疾狗也见兔而指属则不失兔望见而放狗则累世不能得兔狗非不疾不能属者罪也【详荐举】　増春秋后语曰貂勃尝恶田单安平君闻故为酒而召貂勃曰单何以得罪于先生尝见恶于先生乎勃曰然公孙子贤而徐子不肖然而公孙子与徐子鬭徐之狗攫公孙子之腓而噬之若乃得去不肖为贤者狗岂特攫而噬之哉安平君曰敬闻命矣明日任之于王　原尹文子曰康衢长者字僮曰善搏字犬曰善噬宾客不过其门三年长者怪而问之以实对于是改之宾客复往　韩子曰宋有酤酒者斗槩甚平遇客甚谨为酒甚美悬帜甚髙然而酒不售而酸怪其故问所闾长者杨青靑曰汝狗猛耶曰狗猛狗猛何故不售曰人畏焉或令孺子怀钱挈壶往酤而狗迎龁之酒所以酸而不售夫国亦有猛狗有道之士怀其术而欲以明万乗之主大臣为猛狗迎而龁之此人主所以蔽胁有道之士所以不用也　汉书曰樊哙沛人也以屠狗为事　史记曰髙祖诏齐捕蒯通通至上曰若何教淮隂侯反对曰然臣固教之跖之狗吠尧尧非不仁狗固吠非其主当是时臣独知韩信非知陛下也　増汉书五行志曰文帝后五年六月齐雍城门外有狗生双角　原汉武故事曰公孙卿至东莱云见一人长五丈牵一黄犬把一黄雀欲谒天子因忽不见　捜神记曰汉成帝河清元年长安男子石良刘晋相与同居有如人状在其室击之为狗去复至数人被甲持兵弩来格之或伤尽狗也自二月至六月乃止其于洪范皆犬祸言不从之咎也　又曰东越闽中有庸岭髙数十里西北隙中有大蛇长八九丈大十余围东治都尉及长吏或梦巫觋欲得噉童女常八月祭送蛇穴蛇辄吞之已用九女时将乐县李诞有小女名寄应募而行乃请好劒咋蛇犬作数斛餈蜜灌之置穴口蛇出头大如囷目如二尺镜先噉餈灌寄便放犬咋蛇以劒斫杀之得九女髑髅越王乃聘寄为后　又曰昔山阳王瑚字孟琏为东海兰陵令夜半时輙有黒帻白单衣吏诣县扣阁迎之则忽然不见如此数年于外伺之见一老狗黒头白身至阁便为人杀之乃絶　东观汉记曰鲍永少有志操治欧阳尚书事后母至孝妻尝于母前叱犬而永即去之　风俗通曰桂阳太守汝南韦叔坚少时为从事在家狗人立行于家中皆言当杀之叔坚云犬马喻君子狗见人行效之何伤叔坚为县令还觧冠榻上狗戴驰走家人惊愕复云误触冠冠缨挂着耳狗又上灶家益怪复云儿妇皆在田中狗助畜火何能作怪遂不肯杀后数日狗自暴死卒无纤芥之异叔坚至太尉终于位　续捜神记曰林虑山下有亭每过宿者或病死尝云有十许人男女合杂衣或黒或白辄来为害有郅伯夷者过宿明烛而坐诵经至中夜忽有十余人来与伯夷并坐蒱博伯夷密以镜照之乃是羣犬因执烛起阳误以烛烧其衣作毛气伯夷怀刀捉一人刺之初作人唤遂死成犬余悉走出　増郡国志曰汉末富春有桑君者养犬数年不吠孙文台防时经此犬忽吠之桑谓文台曰君其异相乎及贵欲报之桑无所好惟好张毕捕鱼文台为作九里毕以赠之　又曰朱建平善相术谓应璩云君年六十三位为常伯当有厄先此一年当独见一白狗而旁人不见也璩年六十一为侍郎直内省欻见白狗问之众人悉无见者于是游观田里饮宴自娱过期一年果卒　原华阳国志曰雍闿欲降魏说夷曰官欲得乌狗三百头膺前尽黒螨脑三升汝能得否夷皆从闿　増吴志曰孙峻与亮谋诛诸葛恪恪严驾毕趋出犬衔引其衣恪曰犬不欲我行乎还坐顷刻乃复起犬又衔其衣恪令从者逐犬遂升车被杀　原述异志曰陆机少时颇好猎在吴豪客献□犬名曰黄耳机后仕洛常将自随此犬黠慧能觧人语又尝借人三百里外犬识自还一日至家机羇旅京师久无家问因戏语犬曰我家絶无书信汝能赍书驰取消息否犬揺尾作声应之机试为书盛以竹筒系之犬颈犬出驿路走向吴饥则入草噬肉取饱每经大水輙依渡者弭毫掉尾向之其人怜爱因呼上船裁近岸犬即腾上速去先到机家口衔筒作声示之机家开筒取书看毕犬又伺人作声如有所求其家作荅书内筒复系犬颈犬既得荅乃驰还洛计人行程五旬犬往还裁半月后犬死殡之遣送还机邨去机家二百步聚土为坟邨人呼为黄耳冢　孙盛晋阳秋曰王敦败京师之后梦白犬自天而下噬之　増晋五行志曰晋元帝大兴四年庐江灊县何旭家忽闻地中有犬子声掘之得一犬母青厘色状甚羸瘦走入草中不知所在视其处有二犬子一雄一雌哺而飬之雌死雄活及长善噬野兽其后旭里中为蛮所没　集异传曰张天锡在凉州梦一绿色犬甚长从南来欲咋天锡上林避之乃堕地后苻坚遣茍苌着緑地锦袍从南来攻未入门大破之　原续捜神记曰防稽句章民张然滞役在都经年不得归家有少妇遂与奴私通然在都养一狗甚快名乌龙后假归奴与妇谋欲杀然作饭食共坐下食未得噉奴当户倚张弓挟箭拔刀然以盘中肉饭与狗狗不噉惟注睛防唇视奴然亦觉之奴催食转急然决计拍髀大呼曰乌龙狗应声伤奴奴失刀伏倒地狗遂咋奴头然因取刀斩奴以妇付官杀之　又曰晋穆哀之世领军司马济阳蔡咏家狗夜辄羣众相吠徃视便伏后日使人夜伺有一狗着黄衣白帢长五六尺众狗共吠之寻迹定是咏家老黄狗即打杀之吠乃止　又曰晋太和中广陵人杨生养狗甚怜爱行止与俱后生饮酒醉行大泽草中眠不能动时冬月野火起风又猛狗周走号唤生醉不觉前有一坑水狗便走往水中还以身洒生左右草霑水得着地火寻过去生醒方见之他日又暗行堕空井中狗呻吟彻晓须臾有人过怪此狗向井号往视见生生曰君可出我当厚报君人曰以此狗见与便当相出生曰此狗曽活我于已死不得相与余即无惜人曰若尔便不相出狗因下头目井生知其意乃语路人以狗相与人乃出之系狗而去后五日狗夜走归　増广古今五行志曰安帝义熙年谯县崔仲文与会稽石和俱为刘抚军吏仲文养一犬以猎麋鹿无不得也和甚爱之乃以丁奴易之仲文不与及仲文入山猎至草中和杀仲文欲取其犬犬齧和守其主尸爬地覆之后诸军出猎见犬守尸人识其主因还啓刘抚军石和假还至府门犬便往牵衣号吠人复白抚军曰此人必杀犬主因録之抚军考问果得其实遂杀石和　晋五行志曰大兴中辅国将军孙无终家于既阳地中闻犬子声寻而地坼有二犬子皆白色一雄一雌取而养之皆死后无终为桓灵宝所灭南史曰袁粲父子以举兵为齐所害有小儿数嵗乳母将投粲门生狄灵庆灵庆遂抱以首此儿死后灵庆常见儿骑大防狗戏如平常经年余忽见一狗走入其家遇灵庆于庭噬杀之少时妻子皆殁此狗即袁郎所常骑也　原述异记曰宋元嘉中石元度家有黄狗生白雄子母孕其子异于常狗衔食食之子大其狗出猎未返辄门外望之后元度病辄危困医为处方须白狗肺市索卒不能得乃杀所养白狗以汤供其用母向子死处跳踊嘷呼倒复起竟日不息其家煑狗子肉共食之投骨于地母辄衔着窟中　増又曰宋元嘉中嘉兴县朱休之兄弟对坐家有一犬来向休之蹲徧视二人遂揺头而笑曰言我不能歌听我歌梅花今年故复可柰汝明年何其家惊惧斩犬牓首路侧至来嵗梅花时兄弟相鬭并被囚系经嵗得免至夏举家时疾兄弟皆死北齐书曰徐之才与朝士出游遥望羣犬竞走诸人
　　令目之之才厉声曰为是宋鹊为是韩卢为逐李斯东走为负帝女南徂　陈书曰张彪败后与妻杨氏去惟尝养一犬名黄苍在彪前后未曽舍离乃还入若耶山中陈文帝遣章昭达领千兵重购之彪眠未觉黄苍惊吠劫来便齧一人中喉即死及彪被害黄苍号叫彪尸侧宛转血中若有哀状昭达殡彪丧坟冢既毕黄苍又俯伏冢间号叫不肯离　隋书曰文帝时魏州四月八日立舍利塔有一黒狗耽耳白胷于舍利塔前舒左股屈右脚见人行道即起行道见人持斋亦即持斋非时与食不食惟欲得饮净水耳至后日解斋与粥始吃且寺内先有数猛狗但见一很狗无不竞来吠齧若见此狗入寺悉在低头掉尾　宣室志曰神龙时唐休璟为相有门僧出言多中一日谓休璟曰公有大祸不逺数月然可以禳之公惧而问计僧曰可于卑冗官中孤寒有才干者用为曹官因得张君为之乃问所为僧曰张君赴部之时当令求二犬髙数尺而神骏者张到部即求得二犬髙四尺献之休璟大恱召僧视之僧曰极善育后旬日有二刺客为犬所齧而毙　孔帖曰武后初酷吏丘神勣家狗生子无首当项有孔如口昼夜鸣吠俄失所在　摭异记曰刘巨麟开元末为广府都督在州恒养一犬雄劲多力犬至驯附有异于他巨麟常夜迎使犬忽遮护不欲令出巨麟亦悟曰犬不使我行耶徘徊良久人至白使近巨麟叱曰吾行部从如云宁有非意之事使家人闗犬而出上马之际犬亦从之忽咋一从者喉中之顷之死巨麟惊悸捜死者懐中得利匕首初巨麟常鞭棰此仆故脩其怨私欲报复而犬逆知之是以免难　酉阳杂俎曰天宝中上尝于夏日与亲王棊贵妃立于局前观之上数子将输贵妃放康国猧子于坐侧猧子乃上局局子乱上大恱　柳宗元非国语曰近世京兆杜济穿井获土缶中有狗焉投之于河化为龙　广艳异编曰唐贞元中有大理评事韩生者侨寓西河郡南有一马甚豪骏尝一日清晨忽委首于枥汗而且喘若涉逺而殆者至明日其马又汗而喘圉人异之是夕窃卧廐舍乃于隙中窥之忽见韩生所畜黒犬至廐中且噑且跃俄化为一大人衣冠甚黒既挟鞍至马上驾而去门垣甚髙其黒衣人以鞭击马跃而过黒衣者乗马而去逮来廐下马觧鞍黒衣人又噑跃还化为犬圉人惊异不敢泄于人后一夕黒犬又驾马而去及晓方归圉人因寻马踪以天雨新霁歴歴可辨直至南十余里一古墓前马迹方絶圉人乃结茅斋于墓侧来夕先止于斋内以伺之夜将分黒衣人果驾马而来下马系于野树其人入墓与数辈言笑极欢圉人在茅斋中俯而听之不敢动近食顷黒衣人吿去数辈送出墓至于野有一褐衣者顾谓黒衣人曰韩氏名籍安在黒衣人曰已收在捣练石下吾子无以忧褐衣者曰毋轻泄泄则吾属不全矣黒衣人谨受教褐衣人曰韩氏穉童有名乎曰未也伺有字即编于名籍不敢忘褐衣人曰明夕再来当得笑语而黒衣催去及晓圉人归遂以其事密吿于韩生生即命以肉诱其犬犬即至因以绳系乃次所闻遂穷捣练石下果得一轴书具载韩氏妻子兄弟家僮名氏盖所谓韩氏名籍也有子生一月矣独此子不书所谓穉儿未字也韩生大异致犬于庭鞭而杀之熟其肉以食家僮已而率邻居子千余执弧矢兵仗至郡南古墓前发其墓中有数犬毛状皆异尽杀之归　集异记曰裴令公度性好养犬凡所宿设宴会处悉领之所食物余者便和碗与犬食时子壻李甲见之数谏令公曰人与犬类何恶之甚犬正食见李谏乃弃食以目视李而去裴公曰此犬人性必讐于子切虑之李以为戏言将欲午寝其犬乃蹲而向李李见之始疑犬讐已犬见未寝又出户李见犬去后乃以巾栉安枕多排衣服以被覆之其状如人寝李乃藏于异处视之逡巡犬入其户将谓李已睡乃跳上寝林当喉而齧齧讫知谬乃下牀愤跳号吠而死　五行志曰咸通中会稽有狗生而不能吠击之无声狗职吠以守御其不能者象镇守者不能御寇之意　古今诗话曰淳化中合州贡罗江犬甚小而性慧常驯扰于御榻之前每坐朝犬必掉尾先吠人乃肃然太宗不豫犬不食及上仙犬号呼涕泗以至疲瘠章圣初即位左右引令前导鸣吠徘徊意若不忍章圣令谕以奉陵即揺尾饮食如故诏造大铁笼施素裀置卤簿中行路见者陨涕后因以毙诏以敝盖于熙陵之侧　渑水燕谈録曰平原陆永锡天圣末以虞曹外郎知千乗县一日与门生对食永锡以馒头食畜犬生曰犬彘食人古人所讥况珍味耶犬不食瞠视之以去数日不知所在一夕犬至跑门阈将入生起视之知其将害已卷衾作人卧于牀上升栋避之犬入登牀噬之觉非人吼怒出戸掷尾作声而死　江邻几杂志曰康定中侍禁李贵为西边塞主妻为昊贼掳去家中一白犬颇驯扰祝之曰我闻犬之白乃前世为人也尔能送我归乎犬俯仰如听命即裹粮随之有警则引伏草间渴即濡身而返凡六七日出贼境其夫无恙朝廷封崇信县君　东轩笔録曰庆歴中衞士有变震惊宫掖台官宋禧上言蜀有罗江狗赤而尾小者其警如神愿养此狗于掖庭以警仓卒时人谓之宋罗江　泊宅编曰虞经臣防元祐五年作监察御史初入台值都城开渠忽有异犬自渠中出直入其家驯服若素畜养者家人辈爱之名曰渠来但无事惟喜睡或乱毁帘帏窗牖之类则经臣必有迁改锡赉之庆自尔每遇庆事则饲以肉一斤渠来必欢喜跳跃然后食之以为常凡数年经臣卒前一夕渠来死又曰状头时邦彦母怀之弥月梦九人皁衣肩舆一金紫人径入房中明日犬生九子皆黒晩遂生邦彦故小名十狗同年録见之终吏部尚书　宣靖妖化録曰宣和五年京师城北乃官民牧羊地忽有野犬不知所从来入羊羣中鸣叫左右前后诸犬皆往聚会一羊间一犬黒白交映至次日城内外诸犬毕集或缚者并断索而来凡扰扰两日犬多羊少皆齧杀其羊识者知为不祥　吴闻总録曰青州老人朱先生以卖药自给携一妻一妾一犬往来贑州绍兴丁丑四月有邨民托言母病邀至其家尽夺其赀囊杀三人埋于林间犬随而叫号俄舍去诣县伏庭下如有所诉县宰即遣弓兵随犬所至至埋所发穴得尸复引至贼家尽获凶党　夷坚志曰绍兴中乐平魏彦成安行为徐州守全椒县结正一死囚狱案云县外二十里有山庵颇幽僻常惟樵农往来一僧居之独雇邨仆供薪爨之役养一猫极驯每日在傍夜则宿于牀下一犬尤可爱俗所谓狮狗者僧尝遣仆买盐际暮未返凶盗乗虚抵其处杀僧而包裹鉢囊所有出宿于外明日入县此犬窃随以行遇有人相聚处则奋而前视盗噑行又随之至于四五乃泊县市愈追逐哀鸣市多识庵中犬且讶其异共扣盗曰犬如有恨汝意得非去庵中作罪过乎盗虽强辨数四然低首如怖伏状即与俱还庵僧已死时正防暑猫守卧其故鼠不加害执盗赴狱不能一词抵隐遂受刑贾似道恱生随钞曰舅氏慈逺公好记异事一日逺来相访言任丘县友人养犬甚猛羣犬莫能胜晩年既衰瘁为众犬所齧愦愦不食而死刳其心已化为石而膜络包之似石非石色如寒灰重如砖瓦观其脉缕真心也不知縁何至此耳目所不闻见者何限哉　范成大揽辔録曰乾道六年奉命使金至邯郸县墙外居民以长竿磔白犬悬其首别一竿缚茅浸酒揭于上云本国人用以祭天祷病　辽史曰八月八日国俗屠白犬于寝帐前七步瘗之露其喙后七日中秋移寝帐于其上谓之捏褐耐捏褐犬也耐首也　松漠纪闻曰金国天会十四年四月中京小雨大雷震羣犬数十争赴土河而死所可救者才二三耳　永昌杂志曰至正二十一年昆明县玉案山下产赤小犬色如火羣吠徧野　辍耕録曰至正壬寅八月中上海县三十四保辰字图金夀家已阉雄狗生小狗八其一觜爪红如鲜血犬之为妖多见之于占验之书未有若此者　又曰髙丽以北为别十八华言连五城也地极寒每嵗委官给散资粮每车以四狗挽之狗悉谙人性站有狗分例若克减之必齧其主者至死乃已　又曰北方皁雕作巢所在官司必令人穷巢探卵较其多寡如一巢而三卵者置卒守护日觇视之及其成鷇一乃狗耳取以饲养进之于朝其状与狗无异但耳尾上毛羽数根而已田猎之际雕则戾天狗则走陆所逐同至名曰鹰背狗　彚苑曰治中兖之鱼台县有民家畜一白犬甚驯其主出犬常随之他日主商于逺方犬亦去经旬三日犬化为主辄归妻问其故曰途中遇盗财物俱尽幸逃得性命耳妻信不疑阅嵗其真夫归形状悉同各争真伪妻及邻里白于官命置之狱中忽一小卒语于妻妻曰先归者犬精也视妇胷间有爪纹则辨矣卒以白官召妇问其故裸而视其胷间有血纹密使以血厌之伪夫化犬立扑杀之
　　狗三
　　原金畜　斗精【应劭风俗通曰杀犬磔禳犬者金畜禳者却也抑金使不害也　春秋考异邮曰七九六十三阳气通故斗运狗三月而生宋均注曰狗斗精之所生也】　乌龙　青鹯【上详狗二续捜神记　周处风土记曰犬则青鹯白雀飞龙虎子驯良警防难狎易使也】　竦耳　注精【上详大狗赋　下详续捜神记】　黄顄　赤精【许愼说文曰猃黒犬黄顄也防黄犬黒头也　下见傅休奕走狗赋】　长耳　短喙【白泽图曰黒狗白头长耳卷尾龙也　蔡氏清论曰望视之兔白蹄之豕短喙之犬修头之马斯禽兽也犹形乎势观况君子之貎独无表告者哉】　旅獒周狗【尚书曰西旅献獒　公羊传曰灵公有周狗谓之也】　铃蹄　锯齿【上见】
　　【傅休奕走狗赋　周处风土记曰犬则猲獢五鱼狼牙锯齿】　宋淖　韩卢【庄子曰介鬬阁里有狗宋人之驽狗也其家命之为淖逐狗不及止而望之自以为过矣　下详狗二战国防】　白首素牙【山海经曰阴山有兽焉其状如貍白首其名天狗　下见傅休奕走狗赋】　赍书
　　衔卵【上详狗二述异记下详狗二述征记】　走百里　髙三尺【上详狗二穆天子传郭公魏晋俗语曰太康七年天郊坛下有白犬髙三尺光色鲜明恒卧见人则去】　黄耳　赤
　　身【上详狗二述异记　瑞应图曰匈奴献豹犬锥口赤身髙四尺】　食虎　逐麋【瑞应图曰周成王时渠捜国献□犬能飞食虎豹　逐麋之犬不顾兔耶谓求大也】　敝盖　重镮【仲尼畜狗死使子贡埋之曰吾闻敝葢不弃为埋狗也诗曰卢重镮又曰卢重令重鋂注令狗镮声也】　升仙　负女【淮南王鸡犬皆升仙下详狗二中记】　毙毒　诉冤【晋太子申生归胙姬毒而荐之与犬犬毙齐谐志云尸以诉冤】　伤张收　吠杨布【宋张收为猘犬所伤医云宜食蚕脍食之愈　下见狗二列子】　牵上蔡　吠深巷【李斯曰牵黄犬出上蔡门岂可得乎　古诗犬吠深巷中】　不夜吠　畜土性【无事犬不夜吠传犬马非土性不畜】　搏噬　守御【曹植表卢狗悲号国知其才乃试之用于搏噬　犬有守御之劳】问名　吠形【献犬者旣受乃问犬名　潜夫论曰一犬吠形百犬吠声】　不叱
　　左牵【尊客之前不叱狗效犬者左牵之】　宜粱　去肾【周礼狗宜粱】　移而识家　卖以嫁女【汉祖移新丰鸡犬各识其家　晋呉隐之字处嘿将嫁女家贫牵犬卖之此外萧然无□】　累累丧家　狺狺迎吠【孔子去鲁至郑东郭有人见曰累累若丧家之狗　下见狗一楚辞】　猳而不使　猰无不噬【管子曰管仲将死谓桓公曰有犬嘊嘊旦暮欲噬我猳而不使也君必去之言易牙竖刁为乱也　传曰国狗之猰无不噬也猰狂狗也】恋主　噬人　猛相　雄姿　蹑遗踪　寻漏迹　増黄苍　白望【上详狗二陈书　西京杂记曰茂陵少年李亨好驰逐鹰犬皆制佳名狗则有修毫厘睫白望青曹之号】　白灵　青骹【陶景曰裴眞君好养白犬白鸡犬名白灵鸡名白精学道之士或居山林此可以辟邪　西京杂记曰杨万年有猎犬名青骹价直百金】　黒膺　乌喙【上详狗二华阳国志　苏子瞻云子来儋耳得大狗曰乌喙甚猛而驯随子迁合浦过澄迈泅而济路人皆惊】　卑脚　长翰【三水小牍曰捧砚者裴至德家僮也一岁时有卑脚犬曰青花忽来齧儿阴食之至德有良药封之及愈为宦者字之曰捧砚委以内竖之职　列仙传云蜀人邗子好放犬犬走入山穴防子随之行数百里出山头有殿屋官府仙人吏使甚严见其故妻主洗鱼与邗子一函药发视之乃鱼子也养之池中一年皆为龙防子后还山见犬色更赤有长翰随防子遂留山上时时下护其宗族蜀人立祠焉】生牦　有角【后汉书曰岑熙为魏郡太守无为而化民歌之曰狗吠不惊足下生牦　小名】
　　【録曰张狗儿母梦有物如犬子头有角抵之因感而有妊故小名狗儿】　桎足　系颈【吕氏春秋曰齐有善相狗者其邻借之贾鼠狗期年而得曰是良狗也其邻畜之数年不噉鼠以告相者曰此志在麞麋豕鹿不在鼠欲其取鼠也则桎其后足遂取鼠晋书曰齐王冋入废贾后后问冋曰起事谁曰梁赵后曰系狗当系颈今反系其尾何得不然】　巨口　短尾【说文曰匈奴地有狡犬巨口而黒身广志曰狗有悬蹄短尾之号】　守夜　吠日【抱朴子曰陶犬无守夜之益　柳宗元书曰庸】
　　【蜀之南常雨少晴日出则犬号吠】　吠云　噬雪【天中记曰杜光庭有犬名吠云可行万里又杜诗仙家犬吠白云中　栁宗元集曰仆大雪逾岭被南越中数州数州之犬苍黄吠噬狂走者数日至无雪乃已】　磔道止风　投井降雨【尔雅注曰今俗当大道中磔狗云以止风　尚书故实曰舒州灊山下有九井实九眼泉也旱即杀一犬投其中大雨必降犬亦流出】　捕鼠醉虎【魏志曰太祖云我有丁斐犹人家有盗狗善捕鼠虽小有所损而完我囊储　茅亭客话曰凡虎食狗必醉狗虎之酒也】　曳马　化龙【旧唐通典曰唐武徳中髙昌王文泰献狗雌雄各一髙六寸长尺余性甚慧能曳马衔烛云夲出拂菻国中国有拂菻狗自此始也　续仙传曰韦善俊挟一犬号乌龙后化龙乘之飞升而去】　咋蛇　衔兔【幽明録曰晋大兴二年呉人华隆好猎养一□犬号曰的尾常时自随隆后至江边伐荻犬暂出渚次隆为大蛇围绕周身犬还便咋蛇蛇死隆僵无所知犬徨涕泣走还船复反草中同伴怪所以随往见隆闷絶将归家二日犬为不食隆复苏乃始进饭隆愈爱惜同于亲戚　后周书曰张元性仁孝幼时邨陌有狗子为人所弃者元见即收而养之未几有狗母衔一死兔置元前而去】　狸徳　豹声【上详狗二庄子　唐王维与裴迪书云深巷寒犬吠声如豹】待门　扣阁【国语曰赵简子田于蝼史黯闻之以犬待于门简子见之问何为曰有所得犬欲试之兹囿简子曰何以不告黯曰君行臣不从为不顺主将适蝼而麓弗闻臣敢烦当日简子乃还　下详上狗二见干寳搜神记】　哭市　上台【隋巢子曰昔三苖大乱龙生于庙犬哭于市　魏志曰公孙渊未亡家数有怪犬冠帻绛衣上台】　防库　共牢【夷坚志曰复州签判防主管诸司钱物故畜犬以警盗名为防库一黄犬在彼十余年呉兴周砺居官尤加意饲养洎秩满有代者周未去间谒犬认所乘轿识为故主迎扰驯伏掉尾恋恋周解其意使置于船中后数日船至巴河犬登岸未返而船人解缆东下犬望见跳跃噑鸣奔随不置凡三四十里周顾见之命小船呼载旣得上不胜喜遂至湖州　孔帖曰五代南唐时江州陈氏族七百口畜犬百余共一牢而食一犬不至诸犬不食】　运水　衔砖【搜神记曰孙权时李信纯襄阳纪南人也家养一犬名曰黒龙忽一日于城外饮酒大醉归家不及卧于草中时遇太守郑瑕出猎见田草深遣人纵火爇之信纯卧处北有一溪相去三五十步犬即奔往入水湿身走来卧处周廻以身湿之获免主人大难犬运水困乏致毙于侧俄而信纯醒来见犬已死徧身毛湿甚讶其事周廻覩火踪迹因尔恸哭闻于太守太守悯之即命具棺椁衣衾葬之今纪南有义犬冢髙十余丈　闻奇録曰僧子捷建灵隠髙峰浮图养一花犬毎随工徒衔塼置于塔所又寺人于荒榛收得一石佛而少右耳犬即跑古寺基深可三尺取得佛耳塔成犬毙】　衔怒　代劳【夷坚志曰李元佐在鄂州得襄间二犬躯干狞猛迥与他异命畜于后圃虑其或伤人常加维系一日守卒暂解纵之使自如犹束其颈圃与禁营栅为邻垣不固营犬十数成羣竞至其旁肆意侮齧襄犬以颈索拘縻之故不能敌俱遭搏噬守卒击逐羣犬去而曳以归后系诸故处遂十日不食若忿恨状然众相与言此犬非侪辈可比反遭伤害今而弗食岂亦怀报复之志乎盍为去其缚使得逞憾以胜负佥以为然乃纵之营犬望见谓如前可欺羣吠而至二犬奋迎之势若猛虎之视羊豕或绝其咽或破其胁皆立死凡杀四五犬余悉奔遁众卒烹食死犬肉厌饫之外复以遗妻子经旬日顾念得肉之利又解纵如初徘徊抵暮略无一来者俄有两虎龙颇大出不意而至虽持梃殴逐不肯退少焉客主各殒其一存者流血呻呼而散不越夕幷死盖四犬竞鬭皆不获免畜产衔怒不可解如此　广异记曰魏元忠尝呼苍头未应犬辄代呼之元忠曰此孝顺狗也乃能代我劳后亦无恙】　负米　衔饭【渑水燕谈曰杨光逺之叛青州也有孙中舎者居围城中族人在西州别墅城闭既久内外隔絶食且尽举族愁叹畜犬傍徨其侧似有忧思者中舍嘱之曰尔能为我至庄取米耶犬揺尾若应状至夜置一布囊幷简系犬背上命犬曰水窦出犬至庄鸣吠居者开门识其犬取简视之令负米还未晓入城如此数月以至城开孙氏阖门頼以不馁孙氏愈爱畜之后数年毙葬于别墅之南其孙彭年语龙图赵师民刻石表其墓曰灵犬志　建宁志曰咸溪童镛家畜一犬一白一花共出一母性狡狯善知人意后白者双目俱盲弗能进牢而食主家作草窝卧于檐外花者日衔饭吐而饲之夜则卧于其防白者旣死主怜之埋于门前山麓间花者朝夕往埋所绕数匝若拜泣状卧其旁少顷始返】　八乳　两首【闲窗括异曰秀州魏塘邨方通判乳媪周氏临安人有蔡公者负其钱最多屡索不还媪呼而责之蔡公言曰今岁再背约当为八乳牝狗以报未几蔡死而方家因得一八乳犬媪常呼曰汝是蔡公耶即掉尾而前　唐五行志曰神功元年安国献两首犬】　乳猫　偿鹿【孔帖曰李迥秀所居犬乳邻猫中宗以为孝感　陈随隐漫録曰安晩郑公私居青田府鹿食民稻犬噬杀之府嘱守黥犬主幕官拟曰鹿虽带牌犬不识字杀某氏之犬偿郑府之鹿足矣守从之】　赤虎　白龙【三国典要曰齐髙纬以波斯狗为赤虎仪同逍遥郡君饲以粱肉食县邑常于马上设蹬褥以抱之晋书曰庾翼尝令郭璞筮其后璞曰卿后并贵盛然有白龙者凶徴至矣后庾氷子蕴为广州刺史其妾产犬子不令蕴知狗长大蕴入见狗睂目分明而形异于众后失所在蕴慨然曰殆白龙乎后为桓氏所灭】　戴冠　取箭【朝野佥载曰宗楚客家畜一犬一日忽戴楚客冠人立楚客怒曰畜类敢作妖僭越犯分杀之犬作人言曰公亦作妖僭越犯分亦即见杀未几韦氏败楚客被斩　三国典略曰北齐广寕王孝珩尝畜一犬守外人不得近王毎射令其取箭亦解呼召左右牵衣而进】　如貍　似狐【上详白首注　周官曰士射豻侯豻胡犬也似狐而小黒喙善守】　小狸　花鸭【南部新书曰鄱阳人张朝为猛兽所搏噬其家犬名小狸救之获免　三水小牍曰僖宗朝宰相王铎所爱卑脚犬曰花鸭有刺客匿于梁上为犬所觉而免】　衔箸　登木【五代史曰契丹北有狗国人身狗首长毛不衣语若犬噑其妻皆人能汉语生男为狗女为人自相婚嫁穴居食生妻女食有中国人至其国妻使逃归以箸十余只敎其每走十余里遗一箸狗见其家物必衔归则不能追矣　木狗形如鬼车能登木其皮可为衣褥】　善噬　性险【上详狗二尹文子南史卞彬为禽兽録云狗性险而屈】　入衣　帯铃【杜诗曰旧犬喜我归低徊入我衣宋诗曰犬带金铃卧落花】　黄奴　雪童【清异録曰耒阳廖习之家有一黄犬识人喜怒颐指可使名曰黄奴习之尝作歌云我家黄奴类黄耳　宋吕本中畜犬名雪童】　东方烹　西园弄【乡饮酒礼曰烹狗于东方祖阳气之发于此也汉灵帝熹平四年于西园弄狗着进贤冠带绶以为笑乐有一狗突出走入司徒府门或见之者莫不惊怪】　袖税狎　揺鞉呼【淮南子曰削薄其德増累其刑而欲以为治无异袖税而狎犬也税杖也　广志曰罽宾大狗大如驴赤色数里揺鞉以呼之】　吠所怪　应其主【楚词曰邑犬羣吠吠所怪也论衡曰亡猎犬于山林犬呼犬名则鸣号而应其主人犬异类闻呼而应者识其主也】　割之犹蠕　动不可禁【淮南子曰狡狗之死也割之犹蠕蠕动也　吕氏春秋曰饥狗盈宫漠然未见骨也见则动不可禁】　未视　呀呀而走【上详狗二说苑　栁宗元与杨诲之书曰卢狗之遇嗾呀呀而走不顾险阻惟嗾者之从】　辟恶　御灾【风俗通曰罽宾犬善守卫着以辟恶　又曰太史公记云秦始杀狗磔四门以御蛊灾今人杀白犬以血题门户曰正月白犬血辟除不祥】　豕交　豺跪【京房易传曰夫妇不严厥妖狗与豕交　酉阳杂俎曰狗豺之舅豺遇狗辄跪如拜状】　禁杀好屠【东坡志林曰今日厢界有杀狗公事司法言近新书不禁杀狗问其说出于礼乡饮酒烹狗于】
　　【东方不禁然则礼云宾客之牛角尺亦不禁杀牛乎孔子曰敝盖不弃为埋狗也死犹不忍食其肉况可杀乎史记荆轲好屠狗】　抱卧　赋偷【颜氏家训曰义阳朱詹好学家贫寒无氊被抱犬而卧犬】
　　【亦饥虚起行盗食呼之不至哀声动邻犹不废业卒成学士为孝元所礼　侯鲭録滕元发少居乡里寺中修业一日烹寺犬食之僧笑曰滕先生能作偷狗赋即不申理其破题曰僧惟不净狗也宜偷饼饵引来犹摆续貂之尾索绹牵去难囘顾兔之眸又云旣欲思于实腹遂乃设于空喉空喉取狗器也】　吠屠人迎宿客【程氏遗书曰犬吠屠人世传有物随之非也此正如海上鸥耳　杜诗犬迎曽宿客】
　　噉胡麻　防鱼碪【好事集曰以胡麻麪噉犬则光黒而骏猎必大获狐兔又可十岁　卢延让诗馋犬防鱼碪】　续貂不足　画虎反类【晋书曰赵王伦簒位奴卒亦加爵位毎朝貂蝉盈坐语曰貂不足狗尾续　马援戒子书曰效季良不得所谓画虎不成反类狗者也】　配人　谢母【袁山松书曰光和四年帝于西园弄狗以配人　后魏书蛮传云獠性若同禽兽若杀其父求得一狗以谢其母不怀嫌恨又以大狗一头买生一口】　识喜怒　善猜警【上详黄奴注　埤雅曰狗善猜警非礼相凌则警吠又曰狗善警吠止御又其性前趋故艮为狗】　狼狐防獖【防音注獖音焚广雅曰皆犬属也】　獿獀　雚猳【说文曰獿獀南越犬名也穆天子传狗名重工彻止雚猳来白】
　　狗四
　　原无投骨【礼长者之前无投与狗骨】　无使吠【详狗一毛诗】　狗监【汉杨得意为狗监】　狗盗【孟尝君客能为狗盗】　猘狗【淮南子曰郑子阳刚毅而好罚舍人有折弓者畏罪而恐诛则因猘狗之警以杀子阳】　玉犬【述异记曰济阳山有麻姑仙处俗云山上千年则金鸡鸣玉犬吠】　天公狗【幽明録曰王姥黄龙中九岁病死自朝至暮复苏云见一老妪挟将飞见北斗君有狗如狮子大深目伏井防中云此天公狗也】　海狗【海语曰海狗形如狗大如猫纯黄色常游海背风沙中遥见船行则投海渔人以技获之盖利其肾也医工以为即腽肭脐云】　駮犬【旧唐书曰波斯国多駮犬】　天犬【山海经曰金门之山有赤犬名曰天犬下则天下兵起乃天狗之星光飞流注而生所生之日或数十其行如风声如雷光如电呉楚七国反时尝吠过梁野】　龙狗【见穆天子传注龙龙茸谓猛狗或曰龙亦狗名】　犀犬【捜神记曰元康中娄县怀瑶家忽闻地中有犬声视之得犬子雌雄各一长老云此名犀犬得之者富】
　　狗五
　　原诗晋张华诗曰如黄批狡兔青骹撮飞雉鹄鹭皆尽收鳬鹥安足视　増唐苏拯猎犬行曰猎犬未成行狐兔无柰何猎犬今盈羣狐兔依旧多自尔初跳跃人言多挐攫常指天外狼立可口中嚼骨长毛衣重烧残烟草薄狡兔何曽擒时把家鸡捉食尽者饭翻増养者恶壮可嗟猎犬壮复壮不堪兔絶良弓丧　宋孔平仲狂犬诗曰吾家有狂犬其走如脱兔撑突盘盂翻捜爬堂庑污逢人吠不止鸡噪猫且怒固难在家庭只可守村墅不见已半年意谓少惩惧昨日至城东揺尾喜若赴衔衣复抱膝屡叱不可去一跃数尺髙其强乃如故岂惟性则然汝分亦天赋未闻有骅骝蹄齧岂中路安敢携汝归重令儿女怖　梅尧臣犬诗曰常随轻骑猎不独朱门守鹰前任指踪雪下还狂走人思上蔡迟书寄华亭后莫将呼作龙粱肉才经口　苏轼乌喙诗曰乌喙本海獒幸我为之主食余已瓠肥终不忧鼎俎昼驯识宾客夜悍为门户知我当北还掉尾喜欲舞跳践趁僮仆吐舌喘汗雨长桥不肯蹑径度清深浦浮游似鹅鸭登岸剧虓虎盗肉亦小疵鞭棰当贳汝再拜谢厚恩天不遣言语何当寄家书黄耳定乃祖　李至呈修史钱侍郎桃花犬歌曰宫中有犬桃花名绛缯围颈悬金铃先皇为爱驯且异指顾之间知上意珠帘未巻扇未开桃花揺尾常先至夜静不离香砌眠朝饥祗御牀餧彩云路熟不劳牵瑶草风防有时吠无何轩后铸鼎成忽遗弓劒弃寰瀛迢迢松阙伊川上逺逐龙輴十数程两眦涟涟似流泪骨见寒毛顿顦顇万人见者俱伤心防物感恩犹若是韩卢僃猎何足嘉西旅充庭岂为瑞闻君奉诏修实録一字为褒应不曲白鱼赤雁且勿书愿君书此惩浮俗　吕本中畜犬诗曰主人长年闲柴户终日闭虽云伴我嬾常有跋扈志端如在笼鹤又若伏枥骥举首望道路久欲从此逝恨无陆探防写此狮子戏如何尚揺尾更作求食计　元贡性之题犬诗曰深宫饱食恣狰狞卧毯眠氊惯不惊却被巻帘人放出宜男花下吠新晴
　　原赋魏贾岱宗大狗赋曰余生处大魏之祚政遭王路之未辟进不得补过之功退不得衔国之册帝曰畴咨近在朔易越彼西旅大犬是获其头颅也不可论以尽其骨法也不可辨以释傞湸蹴跄雄姿猛相厄然髙八九尺形体如箭镝象貌如刻画毛逾紫艳光双睂如白璧时频伸而振迅若应龙之腾掷爪类刀戈牙如交防闻林兽之羣争欻断鏁而齧石逆风长厉野禽是觅鼻齅防香眼裁轻迹盼□而奋怒挥霍而振防譬天梁折地柱劈倒曳白象挫其腰齧掣六駮折其脊拓熊罴破其胷拚抄兽头断其衇爪处如劒犛牙创似铍刺视其未死之间血泉涌如箭射于是驱麋鹿之大羣入穷谷之峻戹走者先死往者被击前无孑遗后无一只然其所折服敬主识人昼则无窥窬之客夜则无奸婬之宾通听百里夜吠狺狺若乃蛮夷猾夏列士异操轻衬单集人马衔枚猛火先觉音声正摧竦耳侧听则恒山动南向嗺嗺则霍山颓耽精直视则曽丘防虓吓奔突则重闉开非吾畋猎之有益乃可安国家衞四邻者也昔宋人有鹊子之誉韩国珍其大卢弥明振之于巨獒槃瓠受之于銮都沦百代之名狗敢余犬之能俱絶驷铁之猲獢云何卢令之足书　晋傅休奕走狗赋曰盖轻迅者莫如鹰猛防者莫如虎惟良犬之禀性兼二儁之劲武应天人之景晖顺仪象而近处凭水木之和气链金精以自辅统黔喙于秋方居太素之内防谅韩卢其不抗岂晋獒之能御既乃济卢泉涉流沙逾三光跨大河希代来贡作珍皇家骨相多竒仪表可嘉足悬钩爪口含素牙首类骧螭尾如腾蛇修颈阔腋广前捎后丰颅促耳长义缓口舒节急筋豹耳龙形蹄如结铃五鱼体成势若凌青云目若泉中星转视流光朱矅赤精震茹黄而慴宋鹊兮越妙古而名于是寻漏迹蹑遗踪形疾腾波势如骇龙邈朝乌之轻机兮絶猛兽之逸轨漂星流而景属兮逾窈冥而腾起陵冈越壑横山超谷原无遯兔林无隐鹿顾芷隰以嬉游兮步兰皐而骋足然后娱志苑囿逍遥中路属精莱以待踪逐东郭之狡兔既洋洋以衍衍逞妙观于永路既迅防其无前又闲暇而有度乐极情遗逸足未殚抑武烈而就罗兮顺指麾而言旋归功美于执絏兮其槃瓠之不虞感恩养而懐徳兮愿致用于后田聆輶车之鸾镳兮逸猲獢而盘桓　増宋王禹偁园陵犬赋曰嘉彼御犬既良且驯防先朝之乃眷向皇宫而托身有警跸以皆从无起居而不亲绣絙饰以炜炜金铃奋而振振饲以公庖彭泽之鱼兮曽何足道畜之土性西旅之獒兮讵得同伦健逐天步慵眠地茵效珍比夫异兽供命等乎迩臣若乃风暖掖庭花繁禁籞扇俟锦翼之雉笼近雪衣之女入赭袍兮曳尾闻霓裳兮率舞循绕乎金塘徘徊乎瑶圃睥睨炉烟追随蜡炬见观书于乙夜听求衣于未曙既无吠乎投签每夙兴于晓鼓莫不黙识圣心潜知天语备指顾以弗迷奉周旋而见抚第辰游而夕嬉又安在乎逐麋而捕鼠彼宋防之与韩獹又安得同羣而接武者哉嗟乎事变人天时移今古秦皇采药岛中之士未廻轩后链丹湖上之龙已去欠防鼎以登仙对遗弓而恋主卧锦荐兮罔安啗鲜食兮弥苦丰颅载减负重鋂而不胜病骨其羸求敝盖于何所赫赫顾命明明嗣皇念犬马之防诚义存始卒征父母之所爱深増衋伤俾守园陵之地且殊槃瓠之乡縻索縚以璀璨琢笼槛而荧煌仗陪卤簿车逐辒辌鏁幽宫兮黯黯号白日兮茫茫松阡夜月柏城晓霜依六尺之舆已成畴昔盗一坏之土亦足隄防表终天之巨痛甘朽骨于龙冈狡兔尽而见烹理殊炎汉骏马死而陪葬事类皇唐
　　豕一
　　原尔雅曰豕子猪【江东呼为豨】防豮【防羊垂反俗呼小豮猪为防子也】么幼【最后生者为么豚】大【一作奏】者豱【音温今豱猪短头皮理腠蹙也】豕生三豵【宗】二师一特【豕生子常多故取少者名之】所寝橧四蹢皆白【该】其迹刻絶有力【音厄】牝豝【巴】彘五尺为豝大豕为【今渔阳呼猪大者为也】　许慎说文曰豰【许卜反】小防也膎肫生三月也豵【子公反】豘生六月也或曰一嵗曰豵豝牝豕豮也豜【公妍反】三嵗豕豭牡豕也防豮也豛【役】俗名猪曰豛豷【于丽反】豕息也豢以谷圈养豕也　増广雅曰顿丘梁防【之陟反】重颅【卢】豲　原方言曰猪燕朝鲜之间谓之豭闗东西谓之彘或谓之豕南楚谓之豨其子或谓之豚或谓豯【奚】呉扬之间谓之猪子　何承天纂文曰梁州以豕为猪【之于反】河南谓之彘呉楚谓之豨【火岂反】渔阳以猪为齐徐以小猪为防【仕主反】□【觅】白豕黒头也豱豕奏毛也易曰见豕负涂　又曰坎为豕　诗曰有豕白蹢蒸涉波矣【注蹢蹄蒸众也涉水而起】　礼记曰孟夏食菽与彘　又曰凡祭祀之礼豕曰刚鬛豚曰腯肥　春秋説题辞曰斗星时散精为彘四月生应天理　山海经曰□猪大者肉至千斤豪猪状如豚而白毛毛大如筓而黒端【郭璞曰猪猪也夹脾有麤豪数尺能以颈上豪射物】　増魏志曰挹娄在扶余东北处山林之间尝穴居土气寒于扶余其俗好养猪食其肉衣其皮冬以猪膏涂身厚数分以御风寒　虞衡志曰岭南一种嬾妇猪似山猪而小常噉田禾惟以机柚纺织之具置田所则不复近　五行传曰豕畜之居闲卫而听者属听　崔豹古今注曰猪一名长喙参军　孔帖曰扶南人喜鬭猪　异物志曰郁林大猪一蹄有四五甲多膏买者以铁锥刺其头入七八寸得赤肉乃动夏鼎志曰掘地而得豚名曰邪　空同子曰豕主食故一乳十七八　天中记曰北狄渤海俗所贵者曰鄚颉之豕
　　豕二
　　原论语曰阳货欲见孔子孔子不见馈孔子豚　墨子曰孔子穷陈蔡之间藜蒸不糂子路烹豚孔子不问肉所由来即食之　史记曰子路性鄙好勇力冠雄鸡佩豭豚凌暴孔子孔子设礼稍诱子路后服委质因门人请为弟子　増越絶书曰鸡山豕山者句践以畜鸡豚将伐呉以食死士也　原韩诗外传曰孟子少时东家尝杀猪孟子问其母曰东家杀猪何以为其母曰欲噉汝其母悔失言曰吾懐妊是子席不正不坐割不正不食胎教之也今适有知而欺之是敎之不信也买东家猪肉以食之明不欺也　史记曰窦太后好老子书召袁固问老子固曰此家人言耳太后怒曰安得司空城旦书乎使固下圈击豕景帝知太后怒而固直言无罪乃假固利兵下圈刺豕正中其心应手而倒太后黙然乃罢之　汉书曰公孙菑川人少时为狱吏有罪免家贫牧豕海上四十余乃学春秋杂説年六十以贤良征为博士进丞相封平津侯　又曰郅都东海人景帝时为郎尝从游上林贾姬在厠野彘入厠上目都都不行上乃欲自持兵救贾姬郅都上前曰亡一姬一姬进天下所少宁贾姬耶陛下纵自轻柰宗庙太后何上还彘亦不伤贾姬　増洞冥记曰汉武未生景帝梦一赤彘从云中直下崇芳阁帝觉见赤气如云霞来蔽户牖乃改崇芳阁为猗兰殿后王夫人生武帝于此殿　原张璠汉记曰莎车王杀于阗王于阗大都末出城见野豕欲搏之乃人语曰无杀我我为汝杀莎车将军都末异之即与兄弟共杀莎车王　东观汉记曰闵仲叔居安邑家贫不能得钱买肉安邑令之问诸子何饭食对曰但食猪肝屠者或不肯与之令出敕市后常买辄得仲叔怪问其子道状如此乃叹曰叔岂以口腹累安邑耶遂去之　又曰吴祐年二十丧父独居家无担石而不受赡遗尝牧豕于长垣泽中行吟经书遇父故人谓之曰卿二千石子而杖鞭牧豕纵子无耻柰君父何祐辞谢而已守志如初　又曰梁鸿家贫而尚节博览无不通毕乃牧豕于上林苑中曽误遗火延及他舍乃寻访烧者问所失悉以豕偿之其主犹以为少鸿曰无他财愿以身居作主人许因为执勤不懈耆老见鸿非恒人乃共责让主人而称鸿长者于是始敬异悉还其豕鸿不受乃去　续汉书曰曹腾父萌以仁厚称邻人有豕者与萌豕相类诣门认之萌不与争后所亡豕自还其家主人大慙送所认豕并辞谢萌萌笑而受之皇甫谧髙士传曰孙期济隂人少为诸生治京氏易古文尚书家贫事母至孝牧豕于大泽中以奉养焉逺人往从其学皆执经垄畔以追之里落化其仁让黄巾贼起过其里陌相约不犯孙先生舍辟举方正遣吏赍羊酒请期期驱豕入草不顾司徒黄琬特辟不就终于家董正别传曰司马徽字徳操时人呼为水镜尝有人
　　妄认徽猪徽便推猪以与之后数日亡猪者得其猪既以猪还徽乃叩头自责徽又厚谢之　郭子曰刘道真少时尝鱼钓草泽善歌啸闻者莫不留连有一老妪识其非常人甚乐其啸乃杀防以进之道真食防尽了不谢妪见其不饱又进一防又食半余半还之后道真为吏部郎妪儿为小令史道真乃超用之儿不知所由问母而后知之于是赍牛酒以诣道真道真笑曰去去无复相报　増晋书曰吕光死其子纂立有猪生子一身三头俄而吕超杀纂　伽蓝记曰有刘胡者兄弟四人以屠为业永安年中胡杀猪猪忽唱乞命声及四邻邻人谓胡兄弟相殴鬭而来观之乃猪也即舍宅为归觉寺合家人入道焉　后周书曰陆逞为京兆尹都界有豕生数子经旬而死其家又有豮豕遂乳养之诸豚赖之以活时论以逞仁政所致　隋五行志曰开皇末渭南有人寄宿他舎夜中闻二豕对语其一曰嵗将尽阿爷明日杀我供嵗何处避之一荅曰可向水北姊家因相随而去天将晓主人觅豕不得意是宿客而诘之宿客言状主人如其言而得豕　大唐新语曰太宗射猛兽于苑内有羣豕突出林中太宗引弓射之四发殪四豕有一雄豕跃及镫吏部尚书唐俭投马搏之太宗拔劒断豕顾而笑曰天防长史不见上将击贼耶何惧之甚俭对曰陛下神武定四方岂复逞心于一兽太宗善之因罢猎　禄山事迹曰安禄山尝夜宴醉卧化为异猪而龙首左右遽言之明皇曰猪龙也无能为者　卢杞为虢州刺史奏言虢有官豕三千为民患徳宗曰徙之沙苑杞曰同州亦陛下百姓臣谓食之便帝曰守虢而忧他州宰相才也诏以豕赐贫民　唐五行志曰元和八年长安西市有豕生子三耳八足　又曰干符六年越州山隂民家有豕入室内坏器用衔椀缶置于水次　陶谷清异録曰伪唐陈乔食蒸豚曰此糟糠氏面目殊乖而风味不浅　仇池笔谈曰王中令既平蜀饥甚入一邨寺主僧醉甚箕踞公欲斩之僧应对不惧公竒之因求蔬食云有肉无蔬餽蒸猪头甚美公喜问止能食肉饮酒耶为有他技也僧言能诗公令赋蒸豚立成云觜长毛短浅含臕久向山中食药苗蒸处已将蕉叶裹食时兼用杏浆浇红鲜雅称金盘饤软熟真堪玉箸挑若把羶根来比并羶根自合吃藤条公大喜遂与之紫衣师号　淳化中京畿民牟晖击登闻鼓院诉家奴失猳豚一诏令赐千钱偿其直　冷斋夜话曰宋神宗一日见后苑有牧猳防者问何所用牧者对曰自祖宗以来长令畜自稚养以至大则杀之又养稚者前朝不敢易亦不知果安用神宗诏付所司自是禁中不复畜数月卫士忽获妖人急欲血浇之禁中卒不能致因悟太宗逺略亦及此　清波杂志曰崇宁二年三月一日衞州获嘉县民某氏杀猪祭神而民刘氏猎犬得其弃骨衔之狺狺四日不食剖视之其左牡齿臼中得一如来像像如拇髻有珠如粟瞑目趺跏坐庄严毕具观者万人　夷坚志曰岳飞门僧惠清言岳防时居相台为市游徼有舒翁者善相术尝密谓之曰君乃猪精也精灵在人间必有异事然猪之为物未有善终必为人屠宰君如得志宜早退步岳笑不以为然后秦桧下岳于大理狱周三畏鞫之遇夜周往间行至鞫所一夕月防明见古木下一物似豕而角周疑惑却步此物徐行入狱旁小祠而隐经数夕复往月甚明又见前怪首上有片纸书发字　纂要曰元顺帝一夕梦大豕决城因禁民畜猪及大兵至召百官议战忽有二狐自内殿出帝叹且泣命开建徳门北去呜呼猪者朱也天之示人良亦显矣　又曰正徳十四年冬有旨禁约人民不许养猪违者永逺充军以俗呼豕为猪音同国姓且信佛法也旬日之间逺近尽杀减价贱售小猪埋弃一时骇异
　　豕三
　　原刚鬛　攒锥【上详豕一礼记　下见郭璞豪彘赞】　白头　青爪【东观汉记曰朱浮与彭宠书责之曰伯通自伐以为功髙天下往时辽东有豕生子白头异而献之行至河东见羣豕皆白怀慙而还若以子之功论于朝廷则为辽东豕也　养生要集曰豕白蹄靑爪不可食也】　长垣泽　木兰桥【上详豕二东观汉记　襄阳耆旧传曰木兰桥者今之猪□桥是也刘和季以此桥近荻有蕺菜于桥东大养猪襄阳太守皮府君曰作此猪尿臭当易名作猪阑桥耳莫复云木兰桥也初如戏之而百姓遂易其名】　鲁津伯　大兰王【符子曰朔人有献燕昭王大豕者令宰夫膳之豕既死乃见梦于燕相曰造化劳我以豕形食我以人秽今仗君之灵而化始得为鲁津之伯也　下见袁淑俳谐集】　四月生　期年食【家语六九五十四四主时时主豕故豕四月生　文子曰先王之法也犬豕不期年不食】　赐肩　齧脚【项羽赐樊哙巵酒彘肩魏志关羽梦猪齧其脚】　交睫　去脑【周官曰豕望视而交睫腥不可食　礼豚去脑】　五豵　千足【诗一发五豵　货殖传千足彘与千户侯等】　宜稷　食糠【上周礼糟糠荐食】蒸防　献豜【晋王济性豪侈帝尝幸之供馔甚丰蒸肫尤美上问其故对曰以人乳蒸之上色不平食未毕而去　诗经云献豜于公】　字误　性卑【古人有读史者云三豕日渡河子贡曰己亥日渡河校之果然以己为三以亥为豕　齐卞彬禽兽録曰豕性卑而率】　掩豆　负涂【礼晏平仲俭祭先人豚肩不掩豆　下详豕一易经】　为封豕　归艾豭【呉为封豕长蛇以荐食上国注封大也　传曰旣定尔娄猪盍归吾艾豭注娄猪求子猪也喻卫夫人南子也艾豭喻宋朝也】牙刚暴　物贪婪【豮豕之牙犷滑刚暴难制　下见郭璞封豕赞】　士不杀人而啼【礼士无故不杀犬豕　传齐侯田于贝丘见大豕从者曰公子彭生也公怒射之豕人立】
　　【而啼公乃惧之】　増尝麦　调糠【月令曰孟夏农乃登麦天子以彘尝麦　豢豕者翁为调糠而媪为之择虱岂爱豕哉利其肉也】　衔鬴　饮酒【汉书曰昭帝时燕王宫永巷中豕出圂坏都灶衔其鬴六七枚置殿前　晋书曰阮咸至宗人间共集不用杯觞斟酌以大瓮盛酒圆坐相向大酌更饮时有羣豕来饮其酒咸直接去其上便共饮之】　寝橧　入门【尔雅疏曰猪所卧处名橧橧是所居之处　客退记谈曰猪突入人家以为不祥必割其耳王隆家方割猪耳适有神降于伍氏隆往问曰猪入门可乎神荅曰猪入门百福臻又问曰割其耳何如曰割其耳伤于矢明日隆观射果伤其臂里中异之自是人家惟恐猪不入门矣】　食圈　舞圂【白帖曰紫姑毎食于圈里　孔帖曰咸通七年徐州萧县民家豕在圂舞又牡豕多将邻里羣豕而行复自相齿齧】　破瓮　系杙【魏志曰有人失妇求管辂卜之辂曰君明日于路觅担猪者乃逐之行次猪忽绳断走入他舍突破主人瓮见其妇出看猪擒之　埤雅曰大畜六五曰豮豕之牙牙者所以畜豮豕之杙也今齐东海岱之间以杙系豕谓之牙杙音弋橛也】　竭尾　俯首【埤雅曰彘也竭其尾故谓之豕又曰易说卦曰坎为豕坎性趋下豕能俯其首又喜卑秽亦水畜也】　五尺　千钧【尸子曰大豕为五尺　史记曰朔人献燕昭王以大豕王命豕宰养之十五年大如沙豮足如不胜其体王异之命衡官桥而量之折桥豕不量又命水官舟而量之其重千钧其大无用】　化石　能水【水经曰蜻蛉县有石猪圻长谷中有石猪子母数千头长老传言夷昔牧此一朝化为石今夷人不敢往牧　三才图会曰豕之性能水牧猪之所必在水草之交】　与犬交　下马搏【晋书五行志曰刘聪末年犬与豕交有豕着进贤冠升聪坐犬冠武冠带绶与豕幷升俄而鬬死殿上宿卫莫有见其入者　下见豕二大唐新语】　喜雨发风【埤雅曰豕喜雨故天将久雨则豕进涉水波　经筵官防食资善堂东坡盛称河鲀之美吕原明问其味曰直得一死再会又称猪肉之美范淳甫曰奈发风何东坡笑曰淳甫诬告猪肉】　长孺善相　商丘能养【史记曰留长孺以相彘立名　博物志曰商丘子有养猪法好吹竽牧猪七十不娶】　偿失火　还半直【上详豕二东观汉记　后汉书曰朱穆尝养猪有病使人卖之语之云当买者言病贱取其直卖猪者到市即售亦不言病其直过价穆怪之问其故赍半直以还买猪者买者辞不受穆弃钱而去】　膏涂身　毛织席【上详豕一魏志　河东僃録曰申王谓猪旣供餐不宜处于秽乃以氊龛粟粥待之取其毛刷净令巧工织壬癸席光而且滑】　信难及恶勿类【埤雅曰易曰信及豚鱼豚防物而遁逸信所难及故也　子华子曰子车氏之豭其色粹】
　　【而黒一产三豚其二如之其一则駮而白恶其勿类于己也齧而杀之其同于己也则字之惟恐伤也】名战舰　画屏风【梁王琳毎战胜舰则有声如野猪其战舰千数以野猪为名　晋书曰韩友字景先庐江舒人也舒尉邓林父病死友为筮使画作野猪着卧屏风上因是遂差】　性触突喜卑秽【服防曰猪性触突人故曰猪突豨勇　下详俯首注】　养客舎　畜禁
　　中【三辅録曰马氏兄弟五人共作客舎养猪卖豚故民谓之曰苑中三公钜下二卿五门嚄嚄但闻豚声下详豕二冷斋夜话】　食梓肥　遇槐止【本草曰捣梓叶饲猪肥大三倍　阙史曰】
　　【咸通初有渤海僧隆多罗者寓于四明精舍能通老兽之言一日秋暑方炎与朝客数人将纳凉于城西别墅路逢牝豕引诸豚而行咯咯有声一朝士戏云此猪有语否僧曰巨彘顾诸雏云行行向前树阴下吃奶料其不逺当遇官槐而止且饲羣子矣侦之果然】　老翁餽　司原获【魏志曰管辂尝至郭恩家碓上鸡鬬谓恩曰当有老人将豚一口从东来公舎有小口伤亦无所苦明日果有亲知老翁携豚馈恩恩射鸡为馔迸前着小女子脚举家惶怖竟无所害潜夫论曰今观宰司之取士也有似乎司原之佃也昔有司原氏者燎猎中野鹿斯东奔司原纵噪之西方之众有逐豨者闻司原之噪也竞举音而和之司原闻音之众则反辍已之逐而往伏焉遇夫俗恶之豨司原喜而自以为获白瑞珍禽也尽刍豢倾囷仓以养之豕俯仰嚘吚为作容声司原愈益珍之居无何烈风兴而泽雨作灌巨豕而恶涂渝遂骇惧眞声出乃知是家之艾豭耳此随声逐响之过也】　畜致富　梦得官【朝野佥载曰唐洪州有人畜猪以致富因号猪为乌金　又曰饶阳李瞿昙勲官番满选夜梦一母猪极大李仙药占之曰母猪防主也君必得屯主数日果如其言】　系金铃　偷氊履【志怪曰呉中有一士夫于都假还至曲阿塘上见一女子甚美留其宿士解臂上金铃系女臂令暮更来遂不至使人求都无此女过猪圈见一母猪臂上系金铃　搜神记曰李汾抚琴于四明山月夜有女子至端正无比惟觉口带髙缁黒色留宿极欢汾偷女子青氊履一只女泣求不与及明见鲜血满地验履乃猪蹄壳也汾惶骇寻血至山前张氏圂中见一牝豕后足已刓一殻豕视汾瞠目咆哮如有怒色汾以事白张叟叟即杀之汾即弃山院别游他邑】　祭社禳田【刘贡父诗话曰张端为河南録府当祭社买猪已呈尹猪突入端防即杀之更以白尹尹问端对曰按律猪无故夜入人家主人登时杀之勿论尹大笑为别市猪　淳于髠谓齐威王曰臣见道旁有禳田者操一豚肩斗酒而祝曰瓯篓满篝污邪满车吾见其所持者狭所欲者奢】　弃而听经　驱之入草【东观汉记曰承宫少孤家人令牧豕徐子盛明春秋授诸生宫弃猪而听经　下详豕二皇甫谧髙士传】　宗人説彘　监市履豨【庄子曰祝宗人端以临牢防说彘曰汝奚恶死吾将三月防汝七日戒三日斋借白茅加汝肩尻乎雕俎之上则汝为之乎为彘谋曰不如食以糟糠而错之牢防之中　又曰正获之问于监市履豨也毎下愈况豨大豕监市之履豨以知其肥痩者愈履其难肥之处愈知豕肥之要】　久费五谷　爱食薄荷【晋书曰愍怀太子尝从帝观豕牢言于帝曰豕甚肥何不杀以享士而使久费五谷帝拊其背曰此儿当兴吾家　洞微志曰僧辨聪游五台将还京师有老僧托以书其上题曰东京城北寻勃贺分付僧窃啓视之云度众生毕早来茍更强住切恐造业复封之至京寻访不见其人一日于五丈河侧见一小儿逐一大猪名勃贺屠者赵氏猪能令羣猪不乱逸爱食薄荷故以名僧试呼其名以书投之猪遽食其书人立而化僧径之五台访其老僧亦化去矣】　喜鬭食生【上详豕一孔帖　孔帖曰南诏寻传蛮射豪猪生食其肉】
　　豕四
　　原不知检【孟子狗彘食人食而不知检】　不为礼【礼居泽者不以鹿豕为礼】　増黒面郎【承平旧纂曰桂林风俗日食蛙有来中朝为御史者或戏之曰汝之居乃蛙台也御史答曰此非蛙名圭虫而已然较圭虫之奉养岂不胜于黒面郎哉黒面郎谓猪也】　乌将军【幽怪録曰郭元振开元中下第自晋之汾夜行失道有宅门宇甚峻堂上灯烛而悄无人俄闻女子哭声公曰人耶鬼耶曰妾乡有乌将军能祸福人毎岁乡人择美女嫁焉父利乡人之金潜以应选醉妾此室而去将军一更当来公大愤曰吾力不能救将杀身以徇女未久车马骈阗紫衣吏入复走曰相公在此旣而将军入公出揖曰闻今夕嘉礼愿为小相将军喜而延坐公取佩刀斫其腕而断之将军失惊而走天明视其手乃猪蹄也俄闻哭声渐近乃父母舁榇而来将收其尸公具告焉乃令乡人执弓矢寻血而行入大冢中见大猪无前蹄走出而毙公纳其女为侧室】　乌鬼【嬾眞子曰杜诗家家养乌鬼峡中士人夏侯节云乌鬼猪也峡中人家多事鬼家养一猪非祭鬼不用故于羣猪中独呼乌鬼以别之】　猪龙【东坡志林曰睂州青神县道侧有小佛屋俗谓之猪母佛云百年前有牝猪伏于此化为泉有二鲤鱼在泉中云盖猪龙也蜀人以牝猪为母故以名之泉在石上深不及二尺大旱不竭而二鲤莫有见者余一日偶见之以告妻卂王愿愿不之信余不平其见疑复祷于泉上已而复出愿大惊拜而去】
　　増诗宋梅尧臣咏豕诗曰司原豢俗狶日见容阴昵喜比为白麟惟忧不丰溢烈飇泽雨作真声向人出司原悔何由肝胆空骇栗
　　原文宋袁淑大兰王九锡文曰大亥十年九月乙亥朔十三日丁亥北燕伯使使者豪猪册命大兰王曰咨惟君禀太隂之沈精标羣形于质体肥腯而洪茂长无心以游逸资豢养于人主虽无爵而有秩此君之纯也君昔封国殷商号曰豕氏业隆当时名垂于世此君之美也白蹢彰于周诗涉波应乎隆象歌咏出于人口经千载而流响此君之徳也君相与野游唯君为雄顾羣数百自西徂东俯歕沫则成雾仰奋鬛则生风猛毒必噬有敌必攻长驱直突阵无全锋此君之勇也
　　原赞晋郭璞封豕赞曰有物贪婪号曰封豕荐食无厌肆其残毁羿乃饮羽献帝效技　又豪彘赞曰刚鬛之族号曰豪豨毛如攒锥中有激矢厥体兼资自为牝牡増启梁庾信谢滕王赉猪啓曰奉教垂赉肥豕一腔白腹见珍度辽东之水赤防为重对襄阳之城忽降全恩谨充炮烙孙牧于淄水惟以求钱卜式养于上林岂知其味
　　猫一
　　増埤雅曰鼠善害苗而猫能捕鼠去苗之害故猫之字从苗猫旦暮目睛皆圆及午即旋敛如线其鼻端常冷盖猫阴类也故其应隂气如此世云薄荷醉猫死猫引竹物有相感者出于自然非人智虑所及猫亦如虎画地卜食鼻头冷惟夏至一日暖猫死不埋于土挂于树上　格物论曰猫一名防贵一名乌圎及考尔雅注防颂即防贵捕鼠胜于猫则猫与防贵又似二物诗曰有猫有虎　礼记曰迎猫为其食田鼠也　史记东方朔传曰骐骥騄耳飞兔驎駵天下之良马也将以捕鼠于深宫曽不如跛猫　尹文子曰使牛捕鼠不如猫狌之捷　采兰杂志曰猫一名女奴　酉阳杂俎曰其毛不容蚤虱黒者暗中逆循其毛即若火星　范蜀公记事曰鞭以棰马愈久愈润泽坚韧以击猫则随节折裂鹤林玉露曰苏东坡云养猫以捕鼠不以无鼠而养不捕之猫余谓不捕鼠犹可也不捕鼠而捕鸡则甚矣疾视正人必欲尽击之非捕鸡乎　宋杨万里诗曰朝慵午倦谁相伴猫枕桃笙苦竹牀
　　猫二
　　増北史曰独孤陀性好左道其外祖母髙氏先事猫鬼转入陀家每以子日夜祀之猫鬼每杀人取其财物置于所事猫鬼家鬼若降人则面正青若被牵曳陀后败免死　朝野佥载曰隋大业之季猫鬼事起家养老猫为厌魅颇有神灵递相诬吿京都县邑被诛戮者数千余家蜀王秀皆坐之隋室既亡其事亦寝　又曰薛季昶为荆州长史梦猫儿伏卧于堂限上头向外以问占者张猷猷曰猫儿者牙爪伏门限者阃外之事君必知军马之要未旬月除桂州都督岭南招讨使　旧唐书曰髙宗宠武氏废王皇后及萧良娣萧骂武后曰愿得一日为猫阿武为鼠吾扼其喉以报今日即足矣武后闻之不恱约六宫不许畜猫　北梦言曰左军使严遵美阉官中仁人也尝一日发狂手足舞蹈有一猫一犬猫忽谓犬曰军容改常也颠发也犬曰莫管他俄而舞定自惊自笑且异猫犬之言遇昭宗播迁乃求致仕　邵思野説曰江南二徐大儒也后主岐王六嵗时戏佛像前有大琉璃缾为猫所触剨然堕地因惊得疾而薨诏锴为墓志锴谓铉曰此文虽不引猫事但此故实颇记忆否铉为疏二十事锴曰适已忆七十余事铉曰楚金大能记明旦又云夜来复得数事兄抚掌而已老学庵笔记曰秦桧之女小名童夫人爱一狮猫忽
　　亡之立限命临安府访求及期猫不获府为捕系邻民且欲劾兵官兵官惶恐步行求猫凡狮猫悉捕致而皆非也乃赂入宅老卒询其状图百本于茶肆张之府尹因嬖人祈恳乃已　续已编曰景泰初西番贡一猫道经陜西荘浪驿时福建布政使朱彰以事谪为驿丞使驿问猫何异而上供使臣书示云欲知其异今夕请试之其猫盛罩以铁笼纳于空室内明日起视有数十鼠伏笼外尽死使臣云此猫所在虽数里外鼠皆来伏死盖猫之王也
　　猫三
　　増白老　雪姑【稽神録曰建州刺史月下见七八白衣人长不盈尺男女杂坐而饮一人曰今日甚乐然白老将至奈何因哭入沟中数月后罢官新政家有猫名白老于堂西得白鼠七八枚食之　清异録曰余在辇毂至大街见揭小曰虞大博宅失去猫儿色白名曰雪姑】　制名　献议【南部新书曰连山张大夫抟好养猫众色僃有皆自制佳名毎视事退至中门数十头曳尾延颈盘接而入以緑纱为帷聚其内以为戏或谓抟是猫精　纲目曰朱泚军中猫鼠相乳宰相常衮率羣臣贺崔祐甫曰可吊不可贺因献猫鼠议】　洗面　拱手【酉阳杂爼曰俗云猫洗面过耳则客至　续墨客挥犀曰鄱阳龚晃仲自言其祖纪与族人同应进士举其家众妖竞作乃召女巫徐姥者使治之时尚寒有一猫正卧炉侧家人指谓姥曰吾家百物皆为异不为异者独此猫耳于是猫亦人立拱手而言曰不敢姥大骇驰去后数日防音至二人皆髙第矣知妖异未必尽为祸也】　帯金鎻　卧锦衾【酉阳杂俎曰楚州射阳出猫有褐花者灵武有金叱拨靑骢色者平陵城中有一猫常带金鎻有钱飞若蛱蝶土人往往见之　传奇曰成自虚雪夜于东阳驿寺中遇苖介立吟诗曰为慙食肉主恩深日宴蟠蜿卧锦衾且学志人知白黒那将好爵动吾心次日视之乃一大駮猫儿也】　虎威　鼠将【相猫法眼用金身要短面要虎威声要喊露爪能飜瓦脚长善走家面长鸡絶种尾大嬾如蛇又云耳薄不耐寒　清异録云猫名鼠将】过江投纸　就洞呼仙【北人尝云猫不过扬子金山谓猫过金山则不捕鼠厌者至金山时翦一纸猫投水中则不忌昔韩克赞尝于汝宁带囘一猫过江果不捕鼠　山川纪异曰河南永宁天坛山中岩有仙猫洞世传燕眞人丹成鸡犬俱升仙独猫不去人尝见之就洞呼仙哥则闻有应者】　搏鹦鹉　号麒麟【武则天习猫使与鹦鹉共处出示百官传观未徧猫饥搏鹦鹉食之太后大慙宋林希逸有戏号麒麟猫诗见后】　与裴谞　讽蔡京【开元传信记曰裴寛子谞素好】
　　【诙谐为河南尹有妇人投状争猫儿状云若是儿猫即是儿猫若不是儿猫即不是儿猫谞大笑判云猫儿不识主傍我搦老鼠两家不须争将来与裴谞遂纳其猫儿争者皆哂之　宋有卢仙姑者指猫而问蔡京曰识之否此章惇也其意盖以讽京】　五徳如鸡　四季捉鼠【挥麈新谈曰万寿寺有彬师者善谑尝对客猫踞其旁彬谓客曰人言鸡有五德今吾此猫亦有之客问其说曰猫见鼠不捕仁也鼠夺其食而让之义也客至设馔则出礼也藏物虽密能窃食之智也毎冬月輙入灶信也客闻之为之绝倒　猫口中三坎捉一季五坎捉二季七坎捉三季九坎捉四季言口内有九坎者能四季捉鼠也】　眼如一线　价直数金【埤雅云近有人收牡丹图者丛下有一猫画者曰此正午牡丹也何以明之猫眼黒睛如线此正午猫眼也猫眼早暮则圆日渐午则狭长正午则如一线耳　记事珠曰张抟好猫其一曰东守二曰白凤三曰紫英四曰祛愤五曰锦带六曰云图七曰万贯皆价直数金】
　　猫四
　　増诗宋黄鲁直乞猫诗曰秋来鼠辈欺猫死窥牖飜盆搅夜眠闻道貍奴将数子贯鱼穿栁聘含蝉　又谢周元之送猫诗曰养得猫奴立战功将军细栁有家风一箪未厌鱼餐薄四壁常令鼠穴空　蔡天啓乞猫诗曰厨廪空虚鼠亦饥终宵齩齧近秋闱腐儒生计惟黄卷乞取含蝉与防持　罗大经猫诗曰陋室偏遭黠防欺貍奴虽小策勲竒扼喉莫讶无遗力应记当年骨醉时张无尽猫诗曰白玉狻猊借锦茵写经湖上浄名轩
　　吾方大谬求前定尔亦何知不少喧出没任从仓内鼠鑚窥寕似槛中猿髙眠永日长相对更约冬裘共足温林希逸戏号麒麟猫诗曰道汝含蝉寔负名甘眠昼
　　夜寂无声不曽捕防祗看防莫是麒麟误托生　陆游赠猫诗曰裹盐迎得小猫奴尽防山房万卷书慙媿家贫策勲薄寒无氊坐食无鱼　林逋猫诗曰纎钩时得小溪鱼饱卧花阴兴有余自是防嫌贫不到莫嫌尸素在吾庐　刘潜夫诘猫诗曰古人养客乏车鱼今汝何功客不如饭有溪鱼眠有毯忍教防齧案头书　李璜以二猫送友人诗曰家生入雪白于霜更有攲鞍似閙装便请炉邉义手坐从他防子自跳梁　又曰含蝉毛色白胜酥搦絮堆緜亦不如老病毗耶湏减口从今休叹食无鱼　金李纯甫猫饮酒诗曰枯肠痛饮如犀首竒骨当封似虎头尝笑庙谋空食肉何如天隐且糟丘书生幸免翻盆恼老婢仍无触鼎忧只向北门长卧防也应消得醉乡侯　明文璧乞猫诗曰珍重从君乞小貍女郎先已办毺自縁夜榻思髙枕端要山斋防旧书遣聘自将盐裹箬策勲莫道食无鱼花隂满地春堪戏正是蚕眠二月初
　　増文明胡侍骂猫文曰家有白雄鸡畜之久矣乃者栖于树颠而横遭猫啗乃呼猫俾前而骂之曰咄汝猫汝无他职职在捕鼠以兹大蜡古也迎汝不鼠之捕曰职不举而又司晨之禽焉是食计汝之罪匪直不职而已也咄汝猫相鼠有类实繁厥徒或登承尘或撼户枢或縁榻荡几或噏尊防盂或覆奁孔椟或齰圗褫书汝于是时傥伺湏防即不逾房闼而汝之腹以饫人之害以除矣其或不然则但据地长号跑哮噫乌虽不鼠辈之克殄而声之所慴鲜不缩且逋矣而寂不汝闻杳焉其徂吾不意汝窥髙乗虚越垣歴厨縁干超枝攀柯摧荂而劳苦于一鸡之图鼠为人害汝则保之鸡具五徳汝则屠之鼠也奚幸鸡也奚辜虽则汝有不若汝无无汝则鼠之害不益于今而鸡之祸吾知免夫
　　増说唐韩愈猫相乳说曰司徒北平王家猫有生子同日者一母死焉有二子饮于死母母且死其鸣咿咿其一方乳其子若闻之起而若听之走而若救之衔其一置其栖又往如之返而乳之若其子然噫亦异之大者夫猫畜也非性于仁义者也其感于所畜者乎
　　増议唐崔祐甫猫鼠议曰礼记郊特牲篇曰迎猫为其食田鼠也然而猫之食鼠载在礼经以其除害利人虽防必録今此猫对鼠不食仁则仁矣毋乃失其性乎猫受人养育职既不修亦何异于法吏不勤触邪疆吏不勤捍敌以若称庆殆所未详恐须申命宪司察听贪吏戒诸边堠无失徼巡猫能致功鼠不为害














</div>
    <div class="pagination">
<a href="御定渊鉴类函_page311.html">上一页</a><span>...</span><a href="御定渊鉴类函_page307.html">307</a><a href="御定渊鉴类函_page308.html">308</a><a href="御定渊鉴类函_page309.html">309</a><a href="御定渊鉴类函_page310.html">310</a><a href="御定渊鉴类函_page311.html">311</a><span class="current-page">312</span><a href="御定渊鉴类函_page313.html">313</a><a href="御定渊鉴类函_page314.html">314</a><a href="御定渊鉴类函_page315.html">315</a><a href="御定渊鉴类函_page316.html">316</a><a href="御定渊鉴类函_page317.html">317</a><span>...</span><a href="御定渊鉴类函_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
