<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 21 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 21 页/共 81 页</h1>
    <div class="content">　　钦定四库全书
　　名贤氏族言行类稿卷十一
　　宋　章定　撰
　　陈【二百三十一】
　　姓纂妫姓亦州名本太昊之墟画八卦之所周武王封舜后胡公满于陈后子孙以国为氏出颍川汝南下邳广陵东海河南六望　河南官氏志侯莫陈氏改陈氏
　　孟子陈良楚产也恱周公仲尼之道学于中国北方之学者未能或之先也　陈良之徒陈相与其弟辛负耒自宋之滕曰闻君行圣人之政愿为圣人氓　陈代曰不见诸侯冝若小然今一见之大则以王小则以霸
　　荀子议兵陈嚣问孙卿曰先生议兵常以仁义为本仁者爱人义者循理然则又何以兵为
　　陈完字敬仲初懿氏卜妻于敬仲占之曰是谓凤凰于飞和鸣锵锵五世其昌并于正卿
　　史记陈胜字渉阳城人也与人庸耕辍耕之垄上怅恨久之曰茍富贵无相忘庸者笑而应之曰若为庸耕何富贵也渉太息曰嗟乎燕雀安知鸿鹄之志哉
　　前汉陈平阳武戸牖乡人也为人长羙色　门外多长者车辙　张负以女孙予之曰固有好美如陈平而长贫贱者乎　里中社平为宰分肉甚均父老曰善陈孺子之为宰平曰使平得宰天下亦如是肉矣六出竒计封曲逆侯孝惠时为左丞相　对文帝决狱及钱糓之问曰宰相者上佐天子理阴阳顺四时不遂万物之宜外镇抚四夷诸侯内亲附百姓使卿大夫各得任其职上称善
　　陈余大梁人也杖马棰鞭下赵数十城所居国无不取卿相
　　陈万年字幼公沛郡相人以高第入为右扶风迁太仆亷平内行脩　后为御史大夫　事父母孝【丙吉传】
　　子咸字子康以父任为郎有异材抗直数言事迁为左曹　万年病召咸教戒牀下语至夜半咸睡头触屏风万年欲杖之谢曰具晓所言大要教咸讇也元帝擢为御史中丞公卿皆敬惮之　迁冀州刺史征为谏大夫复为南阳太守　咸三子少显名于朝廷
　　陈汤字子公山阳瑕丘人以荐为郎数求使外国迁西域副校尉　搴歙侯之旗斩郅支之首县族万国之外扬威昆山之西　拜为射声校尉　威震百蛮武畅四海汉元以来征伐方外之将未尝有也
　　游侠陈遵字孟公杜陵人为京兆史　哀帝末著名字为后进冠　入公府日出醉归曹事数废　投辖畱宾　列侯有与同姓字者毎至人门坐中莫不震动既至而非因号其人曰陈惊坐
　　后汉陈俊字子昭南阳人拜琅琊太守齐地素闻俊名入界盗贼皆解散
　　陈元字长孙以父钦任为郎　以才高著名辟司空府陈宠字昭公为广汉太守吏多奸贪诉讼日百数宠显用良吏以为腹心讼者日减郡中清肃　为廷尉议疑狱每附经典务从恕济活甚众　子忠字伯始拜司校尉纠正中官外戚宾客近幸惮之
　　陈禅字纪山为汉中太守夷贼素闻其名声即时降服拜辽东太守胡惮其威彊退还数百里
　　陈字叔珍家世边将便习弓马雄于北州　拜京兆尹时三辅彊豪之族多侵枉小民到厉威严平理其怨屈者郡内大恱
　　陈寔字仲弓颍川人迁太丘长修德清净百姓以安行部吏虑有讼者白欲禁之寔曰讼以求直禁之理将何申其勿有所拘　在乡闾平心率物其有争讼辄求判正至乃叹曰宁为刑罚所加不为陈君所短以盗为梁上君子譬之宜尅己反善遗绢三匹自是一县无复盗窃　諡为文范先生　子纪谌　纪字元方兄弟孝养闺门雝和后进之士皆推慕其风遭父忧每哀至辄气绝刺史嘉其至行表上尚书图象百城以厉风俗拜大鸿胪　子羣为司空天下以为公惭卿卿惭长以其名渐减也　谌字季方与纪齐德同行父子并着高名时号三君每宰府辟召常同时旌命羔鴈成羣当世靡不荣之
　　陈蕃字仲举汝南人　大丈夫当扫除天下　有清世之志　为乐安太守郡人周璆高絜之士唯蕃能致特为置一榻去则县之　为豫章太守性方峻不接宾客士民亦畏其高　复为太传太后诏曰蕃忠孝之美德冠本朝蹇谔之操华首弥固　封高阳侯竟不受封
　　陈重字景公与雷义为友俱学鲁诗同举孝亷俱在郎署有同署郎负息钱数十万责主诡求无已重密代还郎后知厚辞谢之重曰非我之为将有同姓名者终不言惠　与义俱拜尚书郎
　　陈翔字子麟少知名察孝亷高第　拜侍御史
　　陈球字伯真举孝亷迁繁阳令魏郡十五城独繁阳有异政桂阳贼起以球为零陵太守球到设方畧朞月间贼虏消散　后州兵反掾史白遣家避难球怒曰太守分国虎符受任一邦岂顾妻孥而沮国威乎卒破贼
　　魏志陈羣字长文祖父寔父纪叔谌皆有盛名号曰三君寔曰此儿必兴吾宗　魏初拜御史中丞　在朝无适无莫惟仗名义不以非道假人　后至司空前后数密陈得失每上封事辄削其草时人及子弟莫能知也　子泰字伯为并州刺史怀柔夷民甚有威惠　宗邑贵人多寄寳货因泰市奴婢皆挂之于壁不发其封及征为尚书悉以还之　后为征西将军都督雍凉转左仆射
　　陈矫字季弼为魏郡太守时系囚千数至有歴年矫悉自览罪状一时论决　太祖崩策太子即位文帝曰陈季弼临大节明畧过人信一时之俊杰也迁尚书令至司徒　子本歴郡守九卿所在操纲领举大体能使羣下自尽有统御吏之才不读法律而得廷尉之称
　　蜀志陈震字孝起迁尚书令　忠纯之性老而益笃诚蜀臣之良矣
　　吴志陈武字子烈庐江人仁厚好施乡里远方客多依托之　累有功劳进位偏将军　江表之虎臣也
　　晋书陈骞临淮人累处方任为士庶所怀位极人臣因乞骸骨赐以几杖不朝以其勲旧耆老礼之甚重子舆字显初迁大司农侍中
　　陈頵字延思父防立宅起门頵曰当使容马车后州辟部从事乗马车还家宗党荣之【頵言于晋元帝曰洛中康平之时朝士以小心恭恪为风俗以偃蹇倨肆为优雅流风相染以至败国今僚属皆承西台余养望自高是前车已覆而后车又将寻之也】
　　陈寿字承祚举孝亷除著作郎撰三国志时人称其善叙事有良史之才
　　儒林陈邵字节良撰周礼评甚有条贯博通六籍耽悦典诰老而不倦冝在左右以笃儒教乃为给事中
　　艺术陈训字道元天文筭歴阴阳占侯无不毕综尤善风角　拜谏议大夫
　　刘臻妻陈氏聪辩能属文　尝正旦献椒花颂
　　载记陈元达字长宏元海僣号征为黄门郎在位忠蹇屡进谠言退而削草虽子弟莫得而知
　　南史陈伯之勇冠三军自梁入魏后拥众八千复归于梁为骁骑将军
　　陈庆之字子云为车骑大将军攻魏麾下悉着白袍所向披靡先是洛中谣曰名军大将莫自牢千兵万马避白袍　子昕字君章为临川太守　昕弟暄文才俊逸　梁后主时迁常侍
　　孝义陈遗以孙恩乱逃窜母泣涕失明遗还再拜号咽母豁然即明
　　孝义陈子四世同居一百七口诏表门闾蠲租税北史陈建代人孝文时为尚书右仆射
　　陈元康字长猷机敏有干用　神武迁为都官郎马上号令九十余条元康屈指数尽能记忆神武曰此人世间希有乃上天降佐也
　　陈欣字永怡在魏位大将军　仕周除熊州刺史緫兵境上三十余载　散财施惠得士众心
　　陈孝意为鲁郡司法书佐号为亷平　丁父忧居防过礼有白鹿驯绕其庐时以为孝感
　　唐陈叔达字子聪陈宣帝子也隋时筦机袐方禅代时书策诰诏皆其笔也　武德初判纳言尝赐蒲萄不举帝问之对曰臣母病渇求不能致愿奉之　真观初擢礼部尚书太宗谓曰武德内难卿有谠言故以此报叔达谢曰岂独为陛下乃社稷计耳
　　陈子昂字伯玉梓州人十八未知书以富家子尚气决弋博自如他日入乡校感悔即痛修饬文明初举进士　武后竒其才召见金华殿占对慷慨擢麟台正字　垂拱初诏问羣臣调元气当以何道子昂上书劝后兴明堂太学　后诏见赐笔札令条上利害子昂对三事　后谋开蜀山因以袭吐蕃子昂上书以亡验谏止之　后召见复奏措刑等奏入科　唐兴文章承徐庾余风天下祖尚陈子昂始变邪正初为感遇诗三十八章王适曰是必为海内文宗乃请交子昂所论著当世以为法
　　陈元礼为郎将宿衞宫禁以淳笃自校后在清华宫正月望夜帝将出游谏曰宫外无备豫愿归城阙　后封蔡国公
　　陈夷行字周道由进士第擢起居郎史馆修撰　开成二年进同平章事乐工尉迟璋授王府率右拾遗窦洵直论奏郑覃嗣复嫌以细故谓洵直邀君夷行曰谏官当衙正须论宰相得失
　　陈京字庆复擢进士第　德宗在奉天建言褒大节防贤臣天下所以安帝曰善帝以卢杞为饶州刺史京等劾之帝不听京争尤确杞遂废
　　五代陈陶劒浦人幼业儒长结庐于南昌之西山以吟咏自适蔡寛夫诗话云陶诗数百篇间有佳语如中原不是无麟凤自是皇家结网踈可怜无定河边骨犹是春闺梦里人之类人多传诵之【隐居诗话云李华吊古战场文其存其没家莫闻知人或有言将信将疑娟娟心日寝寐见之陈陶袭其意而益工】
　　宋朝陈洪进事见国史
　　陈恕字仲言洪州南昌人少折节读书王明知洪州见而叹曰竒士也　知代州入为盐铁使恕有心计厘去宿端太祖深器之曰真盐铁使也　拜给事中参知政事子执中
　　陈尧叟字唐夫阆州人也父省华终左谏议大夫尧叟举进士第一尝为广西运使以集验方刻石柱州驿舍又植木道傍凿井置亭舍至今为利　右仆射知河阳卒尧叟有材用多智术久典机密军马之籍皆记之事母冯氏孝谨　弟尧佐尧咨
　　陈尧佐字希元举进士为开封府推官以言事切直贬通判潮州捕得鳄鱼鸣鼔于市以文告而戮之尝为河东运使河决滑州卷埽不能定尧佐用木龙杀水势而隄成　后吕夷简荐拜平章事　曾孙兖尝知潭州　　汪藻铭其墓
　　陈尧咨字嘉谟举进士第一知永兴军疏龙首渠入城民甚利之后为武信军节度使
　　陈抟字图南亳州真源人也始四五岁戯涡岸侧有青衣媪抱置怀中乳之自是聪悟日益少时常举进士不第遂不乐仕有大志隐武当山移居华山云台观又止少华石室每寝处多百余日不起尝乘白驴欲入汴中涂闻我太祖登极大笑坠驴曰天下于是定矣　太宗召以羽服见于延英殿甚礼重之宰相宋琪问曰先生脩养之道可以教人乎曰抟不知吐纳脩养之理假令白日冲天何益于治方今天下博达古今深究治乱真有道仁明之主正是君臣同德致理之时勤心脩链无出于此琪等称叹　士夫见之愿闻善言荅曰优游之所勿久恋得志之处勿再往闻者以为至言　太宗以其善相人也遣诣南牙见于真宗及门亟还问其故曰王门厮役皆将相也王可知矣赐号希夷先生端拱初卒经七日支体犹温有五色云蔽塞洞口弥月不散抟好读书自号扶揺子　真宗幸华阴谒其祠加礼焉
　　陈彭年字永年抚州南城人也举进士至真宗时尝知金州上防言置谏官等五事后为兵部侍郎卒　博闻强记明于典礼
　　陈从易字简夫温陵人也第进士歴彭州推官迁着佐除监察御史召对便殿赋瑞雪援笔立就焉真宗嘉叹面赐绯鱼擢知防州移广州三年远俗绥靖玺书褒羙加三品服比还不市南物辇俸金过岭上闻擢知制诰御飞白书清字以赐之其后除龙图阁直学士知杭州卒丞相蘓公颂从易甥也元丰中知沧州陛辞因语及家世神宗问曰卿母谁氏颂以从易对上曰天圣间侍从耶颂因言从易知广州不蓄南物上闻曰清节过于马援矣
　　陈执中字昭誉恕之子也　仁宗朝为相
　　陈升之字晹叔建之建阳人博学多能擢进士既而在言路最久台谏官皆再为之以直道自任多所弹击仁宗擢枢副后守藩至神宗即位遂知枢密院未几拜相缘母防去位及服除又拜平章事足疾求罢以使相居于润始为小官时与王安石相遇淮南安石即以大臣期之果先安石作相薨葬于润子孙因家焉谥成肃秀国公其爵也
　　陈荐字彦升邢州沙河人举进士尝为谏议大夫韩琦常谓人曰亷于进而勇于退嫌疑间毫髪不处与人交久而不变如彦升者葢无几司马亦服荐之质直云
　　陈烈字季慈福州侯官人也性介特笃于孝友年十四继失怙恃水酱不入口者五日自壮迨老享奉如事生礼寝兴晦朔未尝辍甫冠力学不羣平居端严终日不言虽御僮仆如对大宾里有冠昬防祭请而后行从学者数百人父兄有善训其子弟者必举烈言行以防之尝与乡荐黜于礼部不复践塲屋或免之仕则曰伊尹守道成汤三聘以币吕望持诚文王载之俱归今天子仁圣好贤有汤文之心岂无有先觉如伊吕者乎　仁宗屡诏不起或问其故则曰吾学未成自公卿大臣至乡老里民交章论荐志不少易嘉祐中以近臣荐授州学教授明年欧阳脩复荐其行除国子监直讲久之致仕复起为郡教授烈不受廪禄弊衣粝食裕如也
　　陈襄字述古福州人也举进士尝为御史王安石为政屡言其害襄有学行与陈烈郑穆周希孟友善闽人谓之四先生熈宁九年判太常寺兼侍讲尝荐司马光韩维吕公着蘓颂孙觉范纯仁蘓轼蘓辙曾巩刘挚张载程颢孔文仲郑侠等三十三人绍兴元年十一月十九日诏书曰近得陈襄荐章起草司马光而下三十三人德行言语政事文学皆其所备斯为盛矣后世瞻之仰之以襄为何如人云云李纲伯纪序襄之文曰所着文章殆所谓有德之言而君子之文欤上为人主之所钦向下为士大夫之所宗师诵其诗读其书可以想见其人刘执中作祠堂记亦曰其政先于变俗其仁勤于济众故其出入中外裕裕然弗以进退荣辱动其心焉孙辉尝知临安辉之子庆元间持节湖广徙四川緫领所涖如柳子厚之谓袁高能使所居官大
　　陈瓘字莹中南劔州人也举进士甲科为湖州书记久之用蔡卞荐召为太学博士迁校书郎章惇蔡卞主绍述之论追贬司马光上谤宣仁后他人不敢辄议瓘因对以谓今日以前既往之迹便为古事道常然而不渝事有弊而必变故尧告舜舜告禹皆曰若稽古若者顺而行之稽则考其当否或若或稽必使合于民情所以为帝王之治且论天子之孝与士大夫之孝不同哲宗因感悟　徽宗即位除右正言论卞脩实録増加王安石日録紊乱神宗大典请改脩迁右司谏又极论蔡卞假托经义倡为绍述重诬我神考轻欺先帝倡为国是以行其私卞之所是谓之国是卞之所非论之流俗尊安石而薄我神考不可为国是　罢监扬州粮料院改知无为军事徽宗密遣人赐瓘黄金百两　召还除著作郎迁右司员外郎又以书抵曽布论日録以为尊私史而压宗庙缘边费而坏先政布怒罢知秦州寻主管冲佑观除名编管袁州移亷州郴州监中岳庙坐其子正彚上书逮系开封狱安置通州始瓘所辩日録事着尊尧集议者以谓言多诋诬贬置台州移楚州居住以卒靖康元年赠右谏议大夫瓘笃学有识志不茍合居防孝初蔡卞知其才待之加礼瓘不肎附丽恬于进取虽诸公交荐迨居言职所疏奸恶虽所举不避也尝曰彼则举尔所知此则为仁由已识者重其言瓘既力言京不可用用之必为腹心患悉如其言【莹中尝题欧公帖云敬其人爱其字使嘉祐以前见此书者皆如今日则朋党之论何由而兴东坡防云羙哉莹中之言也仲尼之存或削其迹而梦奠之后履藏千载文忠公读石守道文集诗有云后世茍不公至今无圣贤公没二十余年尔憎爱一变议论乃公亦何待后世乎东坡公之言尤其有味者故附见于此】
　　陈祐字纯益陵井监人举进士元符间为正言司谏以直声称
　　陈师锡字伯脩建阳人举进士　徽宗用为殿中侍御史与陈瓘论列蔡京之罪
　　陈洙师锡之羣从也尝为殿院【未见传】
　　陈过庭字宾王越州山隂人举进士尝为右司使辽国在朝无所附倚徽宗尝曰陈过庭中立不倚者也
　　陈靖字道卿莆田人也歴京西京东转运使知蘓越建泉等州好学颇通古今利害事宜在太宗与真宗朝多建言于农事为尤详
　　陈师道字无已徐州彭城人也少刻苦问学以文谒曾巩巩竒之元祐中蘓轼傅尧俞孙觉荐于朝为徐州教授除太学博士初师道在官尝私至南京谒蘓轼至是言者弹其冒法越境出为颍州教授绍圣初言者复论师道进非科第罢归久之为棣州教授除秘书省正字以卒师道家素贫自罢归彭城或累日不炊妻子愠见不恤也诸经皆有训传于诗礼尤为文师曾巩为诗宗黄庭坚然平淡雅奥自成一家云
　　陈睦贤良绛之孙王俊民榜第二人及第除监察御史元丰间高丽航海修贡之使屡至阙下上以其恭顺欲遣使往谕歴选廷臣命宰臣喻防激以忠义睦即受命自春奉使渉冬而还入见之日上宣谕曰卿奉命即行尤为可佳遂除起居舍人先是啣命出疆上遣中使赐以仙花金带既毕使事即奏言本朝故事惟寳文阁直学士以上职乃服金带前以使事不敢辞今还朝愿上所赐上特防令服之其后钱勰杨景略援例欲服金带神宗竟弗之许寻以直龙图阁知潭州东坡以诗送之曰华清缥缈浮高栋上有缬林藏石瓮后以寳文阁待制知广州
　　陈侗贤良绛之孙章衡榜登第富弼守汝州辟为从事奏乞令考满召试防弼归执政即召除馆阁校勘后侗出知陜州东坡以诗送之曰谁能如铁牛横身负黄河滔天不能没尺棰未易诃【云云】此外但一啸后生工揣摩【见东坡大全集】继知湖州
　　陈次升字当时仙游人登进士第寻改宣德郎召除监察御史元丰八年选　为江南西路按察归除刑部员外郎阅月为殿中侍御史初章惇蔡卞以次升神庙所擢元祐间多持节在外未尝显用谓其必怨望绍圣初特除御史欲其出力排元祐臣寮以为己助公首论勑榜反覆等事自此惇卞始不恱屡以事媒蘖之赖上知其朴忠尝因陛对宣谕曰久不闻谠论防辞言职惇卞欲乘间出之拟优除职名河北转运使上曰漕臣之职岂无其人陈某敢言不当去朝廷可除左司谏公益感激自奋　徽宗即位除侍御史公对论三省大臣曰近肆为诡计但避专权之名而陛下每有差除阳为承行阴谕缴驳上以侵陵主道下以窃弄国权若不辨之于早则坚冰之患至矣又言朝廷之事宰相得以行之台諌得以言之上下相维所以存大公之道近来除授多出大臣不缘圣选切恐相为比周欲乞今后台谏官若除授必出宸衷既而迁谏议大夫公又言惇久居权路迷国误朝残人害物属陛下入承大统肆为异论及为山陵使先之幕次大升轝防于泥中惇既不能随从又谓元祐皇后不从其请惇既不忠又欲置元祐皇后于有过惇遂谪知越州公以为谪之太轻再论谪昌化军司戸雷州安置左丞蔡卞为台谏所弹谪中大夫大平州居住公言蔡卞备位政府阴肆奸谋防焰日炽窃弄赏罚造作事端屡成寃狱编类章防中伤士人其事主行虽章惇而卞实啓之时人目为笑靣夜义今又居善地何以惩奸卞移池州公又言京职为翰长委蛇经幄日侍清光可谓贵臣而乃卑躬屈己亲昵阉官原其设心实欲令其伺陛下起居漏宫禁事于是京落端明殿学士提举洞霄宫未几京党复炽其势已成遂除公给事公当批驳力莫囬天以寳文阁待制出知颍昌自京窃国柄奸言日至降充集贤殿修撰左司谏吴材正言王能甫尚肆丑诋以次升元祐奸臣擅欲纷更先帝约束落集贤殿修撰知莱州续降官濠州居住又移临江军　又坐乞畱陈瓘湔洗邹浩连累臣僚除名建昌居住复编管循州崇宁四年八月御笔次第量移迁谪臣僚路移荆湖南北路五年星文变见上慨然悔悟特加英断元祐元符末系籍人等朝堂石刻奸党石刻并令除毁复公朝奉大夫提举亳州明道宫继复寳文阁待制终于真州之私第　遇事敢言虽鼎镬刀锯在前曽莫之防当哲宗亲政之初惇卞欲诬宣仁皇后有废立之意时方奏事毕辄前曰臣闻朝廷欲于宣仁有所贬削是乎宣仁保祐圣躬九年功德巍巍四海归心升遐之日如防考妣若以奸人疵毁辄有议论不惟有亏圣孝且恐失人心矣哲宗俛首曰无之公曰臣敢为陛下贺上曰卿何从得此次升曰臣以言为职茍有所闻当以忠告陛下不当诘臣所从来时吕升卿为广南按察公奏曰陛下初将欲全元祐臣僚今乃欲杀之何耶上曰无杀之意公曰吕升卿为广南按察升卿乃惠卿之弟元祐中负罪恐外台按察尝致仕家居太皇太后上升自真州泛小舟隐姓名不七日至京师投匦上书其人资性惨刻善求人过失今将使指放元祐臣僚迁谪之地理无全者于是罢升卿广南按察元城刘公曰当时有功元祐人为多【见莆田人物志】
　　陈绎未见传葛常之韵语阳秋云绎奉亲至孝尝作庆老堂以娱其母王介甫赠之诗云种竹尝疑出冬笋开池故合涌寒泉
　　陈轩字元舆建之建阳人嘉祐中廷试名冠多士有司以其赋用韵失次欲黜之有中防降第二先是进士赐袍笏例于廷下脱白服缘轩衣如悬鹑焉上恻然解黄衣赐之至今赐袍笏有淡黄衫自轩始初调平江军节度推官后知汀州元祐初除祠部郎中黄庭坚赠之诗有曰平生所闻陈汀州蝗不入境年屡丰其称赏如此自右史擢中书舍人出守庐州除待制移杭江宁陈颍昌四郡及徽宗即位召为兵侍上言散青苗以济艰乏其俵散官不当立赏格寻以龙图阁直学士帅成都徙长安乞乡郡知福州卒
　　陈觉民字达野仙游柘山人登进士第元祐间东坡知杭州举应制科歴知建州泉州福建运判提刑改广东提刑知广州所至有风力两为乡部使者凢过郡邑非公事未尝与僚属妄交一谈人甚惮之　尝过武夷题诗云升真洞口接天门灵草丹桃日日春听说列仙来瑞世三朝德业在斯民【章圣诞自武夷事见杨大年家集神考与哲庙亦皆武夷真君应世故有三朝德业之句】武夷真君应世之异士夫鲜有知之者定故表而出之
　　陈与义字去非西洛人河目海口大耳耸峙识者知其为贵人也政和中以上舍释褐宣和中擢馆职符寳郎坐王黼罢相例出建炎中召为台郎迁左史除中书舍人歴吏礼二部侍郎除直学士知湖州复召为西掖迁内相旋参大政以资政殿学士奉祠侨寓乌墩寿不及中诗人多恨之有简斋集十卷葛胜仲为集引　徽宗见所赋墨梅诗善之亟命召对有见晩之叹　其荐士于朝退未尝以语人士以是多之王明清谓陈去非出处气节翰墨文章为中兴大臣之冠乃陈公弼之孙东坡先生曾为陈季常作公弼传
　　陈吉老与子希造仙游人何弦编莆阳人物志以之入节义门诸孙光祖今守英德振祖人物甚儒雅
　　陈俊卿字应求莆田之白湖人绍兴戊午以亚魁登第汪澈荐为监察御史陞副端除兵侍迁中书舍人为江淮宣抚判官兼知建康府召还除吏侍尝论人才当以气节为主祖宗盛时涵飬作成者为蔡京秦桧摧防殆尽臣愿陛下深以为念又论本朝家法外戚不预政最有深意上首肯久之继除枢参首荐林栗刘朔等恬退有守可为侍从台谏之储未几拜相以用人为己任抑奔竸奨亷退每接朝士及牧守来自远方者必问以时政得失人才贤否见给舍必免之曰朝廷政令安得毎事尽善主上从谏如流公等勿惮举职　后以大观文两知福州寻判建康且诏赴阙奏事既对为上顾遇极一时之荣后告老以少傅福国公归第薨諡正献四子实守宓宿　守尝任大监将漕荆湖　垕塾址坦皆其诸孙也
　　陈知柔字体仁温陵人也举进士第尝知循州贺州初知柔与秦熺为同年进士一时前列十余人皆扳援鼎贵知柔不少贬以故龃龉不合雅好山水方盛年从仕已动归休之兴自号休斋居士在天台奉安舆徧游名山归至防稽爱岩壑之秀畱止二年罢贺州归畱惠阳三年暇日泛丰湖登白鹤峯追和东坡诗陶冩罗浮风物殆尽凡四奉祠诸生受业戸屦常满侄朴模皆登第朴开禧间任大卿出帅东广　模亦召试入馆
　　陈仕楚字英仲莆田人早有声场屋从艾轩游登壬辰第调临江戸曹待次授徒为业鸣道于仙游及漳南文风翕变所入悉为昆弟毕昏嫁无毫髪畱邦人记之改秩调福州侯官县归中涂周益公当国荐之以国子监簿召　孝宗奬其诚实寻差枢密院编修官除丞宗正兼礼郎兼嘉王府直请一日百官已趣班雪大作宰相立索表称贺授笔立成朝士皆称叹除军噐少监出提举江南东路常平茶盐公事时岁俭民艰食公不惮巡行访疾苦全活者众有旧为中执法及治藩声减公首按惩之一道肃然可谓仁者之勇平时隆笃友于周防之谊至是益行志后除右史骎骎登用庆元改元除侍讲忽以疾终上深惜之
　　陈居仁字安行其先莆田令迈唐武德中秩满居莆司直峤其裔也父膏仕至侍御史再娶四明汪氏遂家焉居仁登进士第歴信州铅山尉诸王宫教授国子监丞秘书丞兼礼部郎外补徽州入奏畱为戸部郎兼行度支又兼礼部逾年除枢密检详诸方文字歴左右司郎中检正中书门下省诸房公事公椽东西府最久厘正纲纪平反滞狱皆表表有成绩假吏部尚书贺金国生辰使回除起居郎真拜中书舍人丁母忧从吉除集英殿修撰知鄂州鄂之民居多并江岁有水患公为筑堤名万金后水至不为菑治最拜焕章阁待制移知建宁镇江旱饥辍公以治公讲究荒政务实惠及民全活不可胜计至今言赈济者以公京口之政为讲首加寳文阁待制知福州诏诣行在所未至属疾除华文阁直学士奉祠卒子四人巩芾卓阜　卓复继世科文章行业有称于当时公斥俸入之余置义庄以给族党之贫者推其官及孤甥从子人以为难　少傅周益公铭其墓曰士大夫行谊着于家文章显于朝岂弟布于郡国有一焉足为名臣况兼是三者乎
　　陈骥仙游畱坡人也元符间登进士第歴宗子博士子丰字某博学有文章名最高先以父任歴福建戸曹寻擢第入朝为删定累迁太学国子博士出知惠南恩二州子谠字正仲木牓登科开禧间为侍从出守宣城以寳谟阁待制奉祠归第
　　秦【二百三十二】
　　姓纂颛顼嬴姓之后伯益裔孙非子周孝王封之于秦陇西秦亭是也至始皇灭六国子婴降汉子孙以国为氏又鲁有秦堇父生丕兹又秦祖秦冉秦商秦非并仲尼弟子
　　左传襄公十年晋伐偪阳孟氏之臣秦堇父辇重如役师归孟献子以秦堇父为右生丕兹事仲尼
　　襄公十八年魏绛克邿赵武韩起围卢十二月及秦周伐雍门之萩
　　后汉循吏秦彭字伯平扶风人与羣从同时为二千石者五人三辅号曰万石秦氏　迁山阳太守百姓怀爱莫有欺犯奸吏局蹐无所容诈　转颍川太守仍有凤凰麒麟嘉禾甘露之瑞集其郡境
　　蜀志秦宓字子勑始慕肥遯之高曝背陇亩之间诵顔子之箪瓢咏原宪之蓬戸　后为益州别驾迁大司农
　　晋书秦秀字良少以忠直知名　为博士
　　南史孝义秦绵母防送葬不忍复还乡人为作茅庵仍止其中
　　北史孝行秦族祖白父雚并有至性闻于乡里　族性至孝事亲竭力父母防哀毁过礼有诏表其门闾
　　唐秦琼字叔寳以字显齐州歴城人始为隋将来护儿帐内母防护儿遣使禭吊之吏怪曰将军未有所问而独吊之何也护儿曰是子才而武岂久处贫贱邪后降高祖拜马军緫管破尉迟敬德功多帝赐以黄金瓶劳曰卿不恤妻子而来归我且又立功使朕肉可食当刈以啖尔况子女玉帛乎　从讨世充等三盗未尝不身先锋鏖所积赐以千万计封翼国公每敌有骁将锐士震耀者秦王辄命往取之跃马挺枪刺于万众中莫不如志以是颇自负　后疾尝曰吾少长戎马间歴二百余战数重创出血且数斛安得不病乎卒太宗诏有司琢石为人马立墓前以旌战功　图形凌烟阁　高宗遣使致祭名臣者七人叔寳与焉皆终始著名者也
　　宋朝秦观字少游扬州高邮人也举进士不中元祐初蘓轼以贤良方正荐于朝除太学博士校正秘书省书籍迁正字兼国史院编修官绍圣初坐党籍通判杭州以御史刘极论其増损实録责监处州酒税又编置横雷二州后放还至藤州而卒年五十三有文集四十卷观长于议论文丽而思深蘓轼尝以其诗荐之于王安石安石荅轼书云公竒秦君口之而不置我得其诗手之而不释余卷正眊未暇细读尝鼎一脔防可知也及观死轼闻之叹曰少游不幸死于道路哀哉哀哉世岂复有斯人乎　弟觐字少章亦能文
　　申【二百三十三】
　　姓纂姜姓炎帝四岳之后封于申号申伯周宣王母舅也晋有申书鲁有申丰郑有申侯楚有申叔时申公巫臣申包胥申亥韩有申不害著书
　　毛诗崧高天下复平能建国亲诸侯褒赏申伯焉　维岳降神生甫及申　丕显申伯文武是宪　申伯之德柔惠且直
　　左传桓公六年太子同生公问名于申繻对曰名有五有信有义有象有假有类取于父为类公曰是其生也与吾同物命之曰同【申繻鲁大夫】
　　昭公十一年王问申无宇曰弃疾在蔡何如对曰择子莫如父择臣莫如君【申无宇楚人】
　　成公十五年楚将北师子反曰敌利则进何盟之有申叔时老矣闻之曰信以守礼礼以庇身信礼之亡欲免得乎【申叔时楚人】
　　定公四年伍员与申包胥友其亡也谓申包胥曰我必复楚国包胥曰子能复之我必能兴之　五年申包胥曰吾为君也非为身君既定矣又何求
　　定公十二年费人袭鲁仲尼命申句须伐之费人北国人追之败诸姑蔑
</div>
    <div class="pagination">
<a href="名贤氏族言行类稿_page20.html">上一页</a><span>...</span><a href="名贤氏族言行类稿_page16.html">16</a><a href="名贤氏族言行类稿_page17.html">17</a><a href="名贤氏族言行类稿_page18.html">18</a><a href="名贤氏族言行类稿_page19.html">19</a><a href="名贤氏族言行类稿_page20.html">20</a><span class="current-page">21</span><a href="名贤氏族言行类稿_page22.html">22</a><a href="名贤氏族言行类稿_page23.html">23</a><a href="名贤氏族言行类稿_page24.html">24</a><a href="名贤氏族言行类稿_page25.html">25</a><a href="名贤氏族言行类稿_page26.html">26</a><span>...</span><a href="名贤氏族言行类稿_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
