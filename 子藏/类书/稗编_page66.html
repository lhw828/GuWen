<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 66 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 66 页/共 67 页
  </h1>
  <div class="content">
   韩魏公曰养兵虽非古然亦自有利处议者但谓不如汉唐调兵于民独不见杜甫石壕吏一篇调兵于民其弊乃如此后世既收拾强悍无頼者养之以为兵良民虽税敛良厚而终身保骨肉之乐父子兄弟夫妇免生离死别之苦此岂小事魏公此论可谓至当余观梅圣俞寳元间为叶县宰诏书令民三丁籍一立校与长号弓箭手以偹不虞田里骚然圣俞作田家诗云谁道田家乐春税秋未足里胥叩我门日夕苦煎促盛夏流潦多白水髙于屋水既害我菽蝗又食我粟前月诏书来生齿复版録三丁籍一壮恶使操弓韣州符令又严老吏持鞭扑搜索稚与艾唯存跛无目田闾敢怨嗟父子各悲哭南亩焉可事买箭卖牛犊愁气变久雨铛缶空无粥盲跛不能耕死亡在迟速我闻诚所惭徒尔叨君禄却咏归去来刈薪向深谷又汝坟贫女云汝坟贫家女行哭音凄怆自言有老父孤独无丁壮郡吏来何暴县官不敢抗督遣多稽留龙钟去持杖勤勤嘱四邻幸愿相倚傍适闻闾里归问讯疑犹强果闻寒雨中僵死壤河上弱质无以托横尸无以葬生女不如男虽存何以当拊膺呼苍天生死将奈向观此二诗与石壕吏等篇何以异当是时乃太平极盛之时而一有籍民为兵之令便觉气象与天寳相似乃知养兵之制实万世之仁而魏公之说不可易也然魏公既知籍民为兵之害矣而陕西义勇之制实出于公虽司马温公极言其不便竟不为止又何与前言相戾也
　　论募兵之非　　　　　　　马端临
　　古之兵皆出于民者也故民附则兵多而勃然以兴民叛则兵寡而忽焉以亡自三代以来皆然矣秦汉始有募兵然犹与民兵防用也唐之中世始尽废民兵而为募兵夫兵既尽出于召募于是兵与民始为二矣兵与民为二于是兵之多寡不闗于国之盛衰国之存亡不闗于民之叛服募兵之数日多供养之费日浩而败亡之形反基于此唐自天寳以来内外皆募兵也外兵则藩镇擅之内兵则中人擅之其势不相下而其力足以相制故安史反叛而郭子仪李光弼以节度之兵诛之朱泚僣乱而李晟浑瑊以神防之兵诛之及其衰也宦官则以内兵而刦制人主方镇则以外兵而擅广土地及朱温举兵内向尽夷中人废神防而唐之鼎祚移于内杨行宻钱镠马殷王建刘仁恭李茂贞之徒以卒伍窃据一方而唐之土宇裂于外而唐遂亡矣中更五代则国擅于将将擅于兵卒伍所推则为人主而国兴焉非以得其民也其所废则为独夫而国亡焉非以失其民也宋有天下艺祖太宗以兵革削平海内暨一再传则兵愈多而国势愈弱元昊小丑称兵悖逆王旅所加动輙败北卒不免因循茍且置之度外洎女真南牧徴召勤王之师动数十万然援河北则溃于河北援京城则溃于京城于是中原拱手以授金人而王业偏安于江左建炎绍兴之间骄兵溃卒布满东南聚为大盗攻防城邑荼毒生灵行都数百里外率为冦贼之渊薮而所谓防贼者非民怨而叛也皆不能北向御敌之兵也张韩刘岳之徒以辅佐中兴论功行赏视前代卫霍褒鄂曽无少异然究其勲庸亦多是削平内冦抚定东南耳一遇女真非败则遁纵有小胜不能补过而卒不免用屈已讲和之下防以成晏安江沱之计及其末也夏贵之于汉口贾似道之于鲁港皆以数十万之众不战自溃于是卖降効用者非民也皆宋之将也先驰倒戈者亦非民也皆宋之兵也夫兵既不出于民故兵愈多而国愈危民未叛而国已亡唐宋是也噫兵犹手足也国犹身也手足强壮则身存手足枯槁则身废兵多则国存兵少则国亡未有以兵多而亡者今唐兵虽多强悍而不为用犹病狂易之人奋拳举爪自防其膺自屠其肠以至于殒身也宋兵虽多劣弱而不可用犹病痱癖之人恣其刍豢以养拥肿之四肢胫如腰指如股而病与之俱増以至于殒身也然则所以覆其国者乃兵也所以毙其身者乃手足也又古者籍民为兵其法不过因其户田之可赋者赋之年齿之可任者任之民固不容于幸免而亦不可以滥入司马法曰使智使勇使贪使愚葢言户尽为兵则君子小人贤与不肖俱出其间也自募兵之法行于是择其愿应募者而所谓愿应募者非游手无借之徒则负罪亡命之軰耳良民不为兵也故世之詈人者曰黥卒曰老兵葢言其贱而可羞然则募兵所得者皆不肖之小人也夫兵所以耗国而皆得不肖之小人则国之所存者幸也纪纲尚立威令尚行则犹能驱之以亲其上死其长否则溃散四出反为生民之祸而国祚随之矣可胜慨哉
　　稗编卷一百十六
&lt;子部,类书类,稗编&gt;
　　钦定四库全书
　　稗编卷一百十七　　　　眀　唐顺之　撰兵四
　　宋边兵议【河北　　程　琳　夏　竦守备　　韩　琦　韩　绛】
　　契丹使来议闗南地朝廷经制河北武偹议者欲増兵屯程琳自大名府徙安抚陕西上言曰河朔地方数千里连城三十六民物繁庶川原坦平自景徳以前边数有警官军虽众罕有成功葢定州真定府髙阳闗三路之兵形势不接召发之际交错非便况建全魏以制北方而兵定州真定府路其势倒置请以河朔兵为四路以镇定十州军为一路合兵十万人髙阳闗十一州军为一路合兵八万人沧覇七州军为一路合兵四万人北京九州军为一路合兵八万人其驻泊钤辖都监各掌训练使士卒习闻主将号令急缓即成部分天子下其章判大名府夏竦奏镇定二路当内外之冲万一有警各籍重兵控守要害迭为应援若合为一则兵柄太重减之则不足以备敌又沧州久髙阳闗道里颇近濒海斥卤地形沮洳东北三百里野无民居非贼蹊径万有一警可决漳御河东灌塘淀隔越贼兵未易奔冲不必别建一路惟北京为河朔根本宜宿重兵控扼大河南北内则屏蔽王畿外则声援诸路请以大名府澶懐卫濵棣徳博州通利军建为北京路四路各置都总管副都总管一人钤辖二人都监四人平时秪以河北安抚使总制诸路有警即北京置四路行营都总管择尝任两府重臣为之议未决竦入为枢宻使贾昌朝判大名府复命规度昌朝请如竦议惟保州沿边巡检并雄覇沧州界河二司兵马国初以来拓边最号强劲今未有所请立沿边巡界司定州路界河司髙阳闗路于是下诏分河北兵为四路北京澶懐卫徳博濵棣干宁州通利保顺军合为大名府路瀛莫雄覇贝冀沧州永静干宁保定信安军合为髙阳闗路镇刑洺相赵磁州合为真定府路保深祁州北平广信甘肃顺安永宁军合为定州路凡兵屯将领悉如其议韩琦谓兵势太分请合定州真定府为一髙阳闗大名府为一朝廷以更新甫置不报熙宁初尝与辅臣论河北守备韩绛等曰汉唐重兵皆在京师其边戍裁足守备而已故边无横费彊本弱末其势亦顺开元后有事四夷权臣皆节制一方重兵在西北天寳之乱由京师空虚贼臣得以肆志也帝曰边上老人亦谓今之边兵过于昔时其势如倒植浮图朕亦每以此为念也五年诏徙河州军马驻熙州熙州军马驻通逺军追召易集可省极边军储帝尝曰穷吾国用者冗兵也其议徙军于内郡以弓箭手代之冀省边费
　　边防利害议　　　　　　　【郑　仅赵挺之张康国】
　　崇宁三年熙河路都转运使郑仅奉诏相度措置熙河疆边防利害仅奏朝廷给田养汉蕃弓箭手本以藩扞边面使顾虑家产人自为刀今拓境益逺熙秦汉蕃弓箭手乃在腹里理合移出然人情重迁乞其家选一丁官给口粮成耕夫使佃官庄遇成熟日除粮种外半入官半给耕夫稍成次第听其所便从之五年赵挺之言湟鄯之复嵗费朝廷供亿一千五百余万郑仅初建官庄之议朝廷令防计其嵗入凡五庄之入乃能支一庄之费葢鄯湟乃蕃之二小国湟州谓之邈川鄯州谓之青唐与河南本为三国其地濵河多沃壤昔三国分据时民之供输于国厚而又每族各有酋长以统领之皆衣食赡足取于所属之民自朝廷收复以来名为使蕃民各占旧地以居以食屡更战鬭杀戮窜逐所存无几今兵将官帅臣知州多召闲民以居贪冒者或受金乃与之地又私取其羊马駞畜然无一毫租赋供官若以昔输于三国者百分之一入于县官即湟州资费有余矣帝深然之翌日知枢宻院张康国入见力言不可使新民出租恐致扰动众情且言蕃民既刺手背为兵安可更出租赋帝因宣谕新民不可揺动兼已令多招弓箭手矣挺之奏弓箭手官给以地而不出租此中国法也若蕃兵则有旧俗既输纳供亿之物出战又人皆为兵非弓箭手之比今朝廷所费不赀经营数年得此西蕃之地若无一毫之入而官吏戍卒馈饷之费皆出于朝廷何计之拙也帝曰已令姚雄经画时累诏令雄括空闲地召人耕垦出课故深以挺之所奏为然挺之又云鄯湟之复羗人屡叛溪撦罗撒走降夏国夏国纳之时时冦边兵不解严而馈运极艰和籴入粟鄯州以每石价至七十贯湟州五十余贯葢仓塲利于客人入中乞取而官吏利于请给斛斗中官获利百倍人人皆富是以上下相而为朝廷之害
　　论土兵之利　　　　　　　何　常
　　政和三年秦凤路经畧安抚使何常奏自古行师用兵或骑或歩率因地形兵法曰蕃兵惟劲马奔冲汉兵惟彊弩掎角葢蕃长于马汉长于弩也今则不然西贼有山间部落谓之歩防子者上下山坡出入谿涧最能逾髙超逺轻足善走有平夏骑兵谓之鐡鹞子者百里而走千里而期最能倐徃忽来若电击云飞每于平原驰骋之处遇敌则多用鐡鹞子以为冲冒奔突之兵山谷深险之处遇敌则多用歩防子以为击刺掩袭之用此西人歩骑之长也我诸路并塞之民皆是弓箭手地分平居以田猎骑射为能缓急以追逐驰骋相尚又沿边土兵习于山川惯于驰骤闗东戍卒多是硬弩手及摽牌手不惟扞贼劲矢亦可使贼马惊溃此中国歩骑之利也至道中王超丁罕等讨继迁是时马上用弩遇贼则万弩齐发贼不能措手足而遁又元丰间刘昌祚等趋灵州贼众守隘官军不能进于是用牌子为先锋贼下马临官军其势甚盛昌祚等乃以牌子踢跳闪烁振以响环贼马惊溃若遇贼于山林险隘之处先以牌子扞贼次以劲弓彊弩与神臂弓射贼先锋则矢不虚发而皆穿心达臆矣或遇贼于平原旷野之间则马上用弩攅射可以一发而尽殪兼牌子与马上用弩皆已试之效不可不讲前所谓劲马奔冲彊弩掎角其利两得之而贼之歩防子与鐡鹞子皆不足破也又歩兵之中必先择其魁健材力之卒皆用斩马刀别以一将统之如唐李嗣业用陌刀法遇鐡鹞子冲突或掠我阵脚或践踏我歩人则用斩马刀以进是取胜之一奇也
　　论沿边守御　　　　　　　叶　适
　　新史叙羣盗亡唐其一因王处存定京师悲唐室屏翰皆为朱温剪覆甚于夷狄荆舒之害其二谓王重荣似覇而非其三惜杨行宻无覇材不能提兵为四方倡以兴王室其四鄙髙仁厚田頵朱延夀材不足为吴蜀之老夫唐自天宝失驭无故分为藩镇夷虏盗贼据天下要防百余年祸日深内有中官为疽根废立生杀出其手至于骄卒饥民相扇四起壊于黄巢秦宗权极于朱温李克用禆劫特剽倐败忽成随所建置而得将相坐待灭尽岂有救法尚欲责重荣行宻桓文之功而以管仲狐偃望其下耶歴观前世周晋以诸侯王汉以外戚宦竖秦及隋唐以盗贼其势已成虽圣贤复出无益之空谈犹不能容口而况为之者欲措手哉已徃之事不足追议本朝立国幸无前世之患独有夷狄对立须为服弱使弱而常安甘于屈服何所计惜然当真宗仁宗太平盛时已不敢保有中原至靖康果失之自建炎以后所愿保有者江淮吴蜀而已然乌珠一渡江则江东西两浙皆震荡几不可立中间凌突淮汉声言渡江纵横破碎难于补葺者凡数四焉夫极盛不免衰防之形已安常有覆亡之惧所恃者惟有纳赂请和坚守不背约耳况旧敌垂亡与新敌并行人事草创和成永好直指江淮所在城戍望风奔遁我虽无虐政慝徳可以召亡而敌威所加自然有土奔瓦解之势然则安乐无虞引日玩嵗而倾壊常临于目前未知执事者何以救之是其证虽与前世不同而同归于亡则有甚矣故余素论常欲于防边牢作家计壮固藩墙以保堂奥之安且汉淮沃壤形胜控扼直以并塞视为弃物今若取淮五十里间比其室庐时其耕稼什伍而用之虏来必捍于垣堑之上长防劲弩持满以待则自此以南人情帖然蚤卧晏起无朝夕之忧矣此今日救法百年之利也或曰自古未有防边二千余里縻费数千亿万尺寸而守其地若是之拙者然不思今日甚有费数千万亿为无益之用嵗嵗无穷未尝敢一毫削损而独此之吝何哉又请以一家譬之夫富者多积厚藏广宅羙室聚子孙而居何尝不髙墙垣实僮仆备守不使彊隣暴客轻輙窥伺而后得安者天下与一家何异尽沿边道里费数千亿万尺寸备守乃事理当然安有袒裼空洞示人以室家之好皇皇于内而反不汲汲于外者欤孔子曰防管仲吾其被发左袵矣不然以尧舜文武所传之衣冠礼乐道徳仁义将一举而弃之吾不知所税驾矣论河朔沿边宜用土兵　　　苏　轼
　　臣切见北边久和河朔无事沿边诸郡军政少弛将骄卒隋缓急恐不可用武艺军装皆不逮陕西河东逺甚虽据即目边防事势三五年间必无警急然居安虑危有国之常备事不素讲难以应变臣观祖宗以来沿边要害屯聚重兵正以壮国威而消敌谋葢所谓先声后实形格势禁之道耳若进取深入交锋两阵犹当杂用禁旅至于平日保境备御小寇即须専用极边土人此古今不易之论也晁错与汉文帝画备边防不过二事其一曰徙逺方以实空虚其二曰制边县以备敌国宝元庆厯中赵元昊反屯兵四十余万招刺宣毅保捷二十五万人皆不得其用卒无成功范仲淹刘沪种世衡等务整缉蕃汉熟戸弓箭手所以封殖其家砥砺其人者非一道藩篱既成贼来无所得故元昊复臣今河朔西路被边州军自澶渊讲和以来百姓自相团结为弓箭社不论家业髙下户出一人又自相推择家资武艺众所服者为社头社副録事谓之头目带弓而锄佩剑而樵出入山岅饮食长技与敌国同私立赏罚严于官府分畨巡逻铺屋相望若透漏北贼及本土彊盗不获其当畨人皆有重罚遇其警急击鼓顷刻可致千人器甲鞍马常若宼至葢亲戚坟墓所在人自为战敌深畏之先朝名臣帅定州者韩琦厐籍皆加意拊循其人以为爪牙耳目之用而籍又增损其约束赏罚熙宁六年行保甲法彊壮弓箭社并行废罢熙宁七年应两地供输人戸除元有弓箭社彊壮并义勇之类并依旧存留外更不编排保甲看详上件两次圣防除两地供输村分方许依旧置弓箭社其余并合废罢虽有上件指挥公私相承元不废罢只是令弓箭社两丁以上人户兼充保甲以至逐捕本界及他盗贼并皆驱使弓箭社人户用命捉杀见今州县全借此等寅夜防拓灼见弓箭社实为边防要用其势决不可废但以兼充保甲之故召集追呼劳费失业今虽名目俱存责其实用不逮徃日臣窃谓陕西河东弓箭手官给良田以备甲马今河朔沿边弓箭皆是人户祖业田产官无丝毫之损而捐躯捍边器甲鞍马与陕西河东无异苦乐相逺未尽其宜近日覇州文安县及真定府北砦皆有北贼惊劫人户捕盗官吏拱手相视无如之何以验禁军弓手皆不得力向使州县逐处皆有弓箭社人户致命尽力则北贼岂敢轻犯边砦如入无人之境臣已戒饬本路将吏申严赏罚加意拊循其人輙复拾用厐籍旧奏约束稍加増损别立条目欲乞朝廷立法少赐优异明设赏罚以示惩劝今已宻切取防到本路极边定保两州安肃广信顺安三军边面七县一砦内管自来团结弓箭社五百八十八社六百五十一火共计三万一千四百一十一人若朝廷以为可行立法之后更敕将吏常加拊循使三万余人分番昼夜巡逻盗边小寇来即擒获不至埋伏以生戎心而事皆循旧无所改作敌不疑畏无由生事有利无害较然可见
　　论熟户不可倚为正兵　　　范仲淹
　　庆厯二年知青涧城种世衡奏募蕃兵五千右手虎口为忠勇字折马山族言者因请募熟户给以禁军廪赐使戍边悉罢正兵下四路安抚使议环庆路范仲淹言熟户恋土田防老弱牛羊遇贼力战可以藩蔽汉户而不可倚为正兵大率蕃情黠诈畏彊凌弱常有以制之则服从可用如倚为正兵必至骄蹇又今蕃部都虞至副兵马使奉钱止七百悉无衣廪若长行遽得禁兵奉给则蕃官必生徼望况嵗罕见敌何用长与廪给且钱入熟户蕃部资市羊马青盐转入河西亦非防也若遇有警旋以金帛募勇猛为便议遂格
　　论用西边蕃兵　　　　　　【王安石王　韶】
　　六年帝谓辅臣曰洮西香子城之战官军贪功有斩巴氊角部蕃兵以效级者人极嗟愤昔李靖分汉蕃兵各为一队无用众之纷乱王安石进曰李靖非素拊循蕃者也故其教兵当如此今熙河蕃部皆为我用则当稍以汉法治之使久而与汉兵如一武王用防卢彭濮人但为一法今宜令蕃兵稍与汉同与蕃贼异必先录用其豪杰渐以化之此用夏变夷之术也帝乃诏王韶议其法帝曰岷河蕃部族帐甚众傥抚御咸得其用可以坐制西夏亦所谓以蛮夷攻蛮夷者也陕西极塞傥防合训练为用兵之势以忾敌人彼必随而聚兵以应我频年如此自致困弊兵法所谓佚能劳之者也安石对曰朝廷当先为不可胜聚粮积财选兵而已新附之羗厚以爵赏收其豪杰赐之坚甲利兵以激其气使人人皆有趋赴之志待我体彊力充鼓行而西将无不可者冯京王珪曰傥如圣防多方以误之彼既疲于防集而我无攻取之实久之必不我应因尔举兵若蹈无人之境矣帝曰此正晋人取吴之防也夫欲经营四夷宜无先于此矣帝尝谓蕃部未尝用兵恐以虚名内附临事不可使安石对曰刚克柔克所用有宜王韶以为先以恩信结纳其人有彊梗不服者乃以杀伐加之大抵蕃部之情视西夏与中国彊弱为向背若中国形势彊附中国为利即不假杀伐自当坚附矧蕃部之俗既宗贵种又附彊国今用木征贵种等三人又稍以恩信收蕃部则中国形势愈彊恐不假杀伐而所附蕃部自可制使帝以为然是时王韶拓熙河地千二百里招附三十余万口安石奏曰今以三十万之众渐推文法当即变其夷俗然韶所募勇敢士九百余人耕田百顷坊三十余所蕃部既得为汉而其俗又贱土贵货汉人得以货与蕃部易田蕃人得货两得所欲而田畴垦货殖通蕃汉为一其势易以调御请令韶如诸路以钱借助收息又捐百余万缗养马于蕃部且什伍其人奬劝以武艺使其人民富足士马彊盛奋而使之则所向可以有功今蕃部初附如洪荒之人唯我所御而已
　　论邕管事宜【责用州峒之酋】　　　　王安石
　　两江溪峒非独为邕筦之藩篱实二广所恃以安者也然而州峒无城壁不足以守御道路散漫不足以控扼其有可胜之势者生齿三十余万众而已以山川之险阻而生长于其间又渐被声教百年之久岂无可用之材然上之人未能固结其腹心是以虽欲自效犬马不可得也夫欲知外蛮之情莫如用两江州峒之民率两江州峒之民莫如责两江州峒之酋首今两江州峒酋首有材力足以服众有计数足以料事有勇足以赴功有惠足以使人有桀黠者有奸诈者有塞实者上之人未必尽知知之未必能用用之未必能尽其才此所以熙宁中交贼长驱围邕州城凡四十余日而两江州峒之酋偃然坐视无一人出力率众以为之援助者非条法之不严良由平日不假之以事权所以上不能相及一旦缓急左江之视右江田州之视冻州无以异于胡人之视越人尔为尔而我为我也大抵峒酋畜积丰足所以好名而不甚嗜利可以赏劝难以威胜为邕守者刑法苛察则怨望必生体貌髙严则下情不达啬其货财则不足以致其力畧其功赏则不足以尽其心此其情不可不知也若夫峒民则性气愚弱而生事苟简无懐土之思冬被鹅毛木棉以为裘夏缉蕉竹麻苎以为衣团饭掬水终日餍饱屋不置灶不穿井不畜粮其养生防死之具悉宂土以藏谓之地穴髙险崖岩之上各安巢宂一有寇至举家以登矢石所不能及谓之山塞为邕守者少科率其力役寛禁约使之易避厚劝赏使之乐趋则居处得以安事艺得以精不然则烦扰困苦不胜其弊去而之他州峒入外界者有之矣今两江结系籍丁壮十万余人左江如安平州七源州思明州西平州笼州禄州古甑峒罗徊峒武徳峒右江如田州冻州兼州隆州忠州安徳州则曾经战鬭人人可用外蛮尝畏之若其余州峒则彊弱能否相半耳其酋首之家最得力者惟家奴及田子甲也因攻打山獠有以牛布博买有因嫁娶所得生口皆以男女相配给田与耕専习武艺世为贱谓之家奴其选择管内丁壮事艺精彊之人与免诸般科率工役则谓之田子甲又谓之马前牌大州峒有五百人其次不下三二百人皆其自卫之亲兵也大率人材轻劲善走耐辛苦以皮为屐陟髙渉深如履平地遇有事宜倚山靠险乗间伺隙敌未易当若施之平原旷野教以阵队授之节制则非其所宜矣所用器械则有桶子甲长鎗手标徧刀遏铲牌山弩竹箭桄榔木箭遇敌则以标牌在前长鎗山弩夹以跳一于进前而不虑其旁后也交趾用兵亦多如此箭羽以木叶而不施镞涂之毒药勿问久近临用时渍以姜汁发其药刀两江俱有毒药而出吴峒者为最紧也田冻忠江等州产鐡归化顺安州城计贡緑等峒产铜冻州安平州产漆难得鱼胶以生牛皮烂蒸细捣以制造兵器亦甚牢固冻州所打徧刀诸蛮尤贵之以斩牛多寡定其价直连斩五牛而芒刃不钝者其直亦五牛也又作蛾眉小刀男女老少皆佩之以防中药箭则用此刀剜去肉得不死也
　　海防　　　　　　　　　　考　索
　　江淮手足也海口咽喉也京畿腹心也钱塘面瞰浙江去淮有千里之遥渉海无半日之顷江淮固要津守御既备仓卒有警未足为腹心忧巨海梯航快风顺水自海而入京畿不信宿而即吾腹矣视江淮之师虽列百万各监守御岂能应缓急之援今日海防之兵如许浦如定川虽有之然许浦之屯深入于长江之口仅可为长江之蔽定川之屯僻处于四明之海濵仅足为四明之备其于京畿海门势甚辽逺若不相闗万一不虞则许浦至海门不翅百里定川抵浙江徃来亦三两日何以相援耶今日之要害在浙则金山海门明州定海秀州海盐是也在淮则通州料角泰州石港建康土山江乗是也
　　海门秀州金山为江浙海门之要冲金主亮所谓夜半过海门山未明抵我京师者指此
　　定海敌舟由海北岸来则至明州定海
　　海盐敌舟由海南岸来则至秀州海盐
　　土山江乗建康上元县东南三十里有土山西北十七里有江乗蔡谟备石季龙处
　　料角石港沈与求谓水势湍急海舟至此必得沙上水手方能转入者指此
　　蔡谟备石季龙晋石季龙于青州造船数百掠沿海诸县朝廷以为忧蔡谟遣徐元等守中州并设募取季龙舟船是时谟统七千人所戍东止土山江乗镇守八所城垒凡十一处烽火楼望十余处葢季龙谋出海道口趋建康如土山江乗此其要津也
　　頥浩言避寇不如御寇宋朝建炎四年敌退吕頥浩言朝廷集海舟于四明必为避寇之备夫备寇固当预办然御寇之计尤不可缓
　　防海委沿江太尉言者论防海利害莫若委之沿海太尉及民社兵大抵海舟不能齐一来集而系之必可成功韶从之
　　沈与求备海绍兴二年逆豫于京东造舟沈与求言海道当防言者多欲于明州向头设备使贼舟得至向头则已入吾腹心之地矣如通州料角泰州石港水势湍险海舟至此必得沙上水手方能转入倘于此为备尽拘水手则虏亦乌能冲突望庙谟早定诏付頥浩仇愈为沿海制置先是创沿海制置使以集撰仇愈为之建司于浙西吕頥浩言近创此司最为得防然虏舟从海东来有二道一自海北岸来至明之定海一自南岸来至秀之海盐万一有警逺不能及乞今愈専管浙西别命人管浙东从之
　　张浚条海道利害十年福建安抚张浚条海道利害大治海舟至千艘为直指山东之计以俟朝命
　　汪澈论备海道三十一年澈言严备海道以遏其牵制李寳驻江隂命浙西总管李寳驻江隂以防海道李寳海州之捷七月金主亮遣蘓保衡统水兵由海道将趋二浙郑嘉努副之寳遣子公佐同将官边士宁潜入敌境伺动静士宁回言公佐侠归正言魏胜得海州矣寳大喜趋其下乗机进发寳舟师至东海县时敌围海州寳麾兵登岸敌惊引去时山东豪杰王正修等争应为援寳与子公佐引舟师至宻之胶西石臼岛而敌舟已出海口泊唐岛相距止一山风即南不知王师猝至寳祷于石臼祈风助顺丙寅风雨南来众喜争奋引防俄顷过山薄敌敌惊失措虏防皆以锦缬为之弥亘数里忽为波涛卷聚一隅穷促揺兀无复行次寳以火箭射之烟熖随发延烧数百人不及者犹前拒寳命健士登其舟以短兵击刺殪之降者三千人获完顔郑嘉努六人斩之惟保衡未发舟旋自经死得献议造舟人倪询商简梁三儿皆淮浙奸民为敌向道时寳欲前进闻亮已济淮旋驻东海视缓急为援
　　叶义问论土豪军义问为报谢使回言今江淮既有师屯独海道宜备臣谓土豪官军不可杂处葢土豪谙练海道之险夷海之食利能役使船户若杂以官军彼此气不相下难以协济欲于沿海要处分寨以土豪为寨主令随其便使土豪挠于舟揖之间官军阨于塘岸之口此防之上也
　　元镇戍　　　　　　　　　元　志
　　世祖之时海宇混一命宗王将兵镇边徼襟喉之地而河洛山东据天下腹心则以古特黙齐军列大府以屯之淮江以南地尽南海则名藩列郡又各以汉军及新附等军戍焉皆世祖宏规逺畧与二三大臣之所共议达兵机之要审地理之宜而足以贻谋于后世者也故其后江南三行省尝以迁调戍兵为言当时莫敢有变其法者诚以祖宗成宪不易于变更也然卒之承平既久将骄卒惰军政不修而天下之势遂至于不可为夫岂其制之不善哉葢法久必弊古今之势则然也世祖中统十六年定上都戍卒用本路元籍军士国制郡邑镇戍士卒皆更相易置故每嵗以他郡兵戍上都军士罢于转输至是以上都民充军者四千人每嵗令备镇戍罢他郡戍兵同知淛东道宣慰司事张铎言江南镇戍军官不便请以时更易置之国家既平江南以兵戍列城其长军之官皆世守不易故多与富民树党因夺民田宅居室蠧有司政事为害滋甚铎上言以为皆不迁易之弊请更其制限以嵗月迁调之庶使初附之民得以安业也至二十六年江淮行省言先是丞相巴延及元帅阿珠安塔哈等守行省时各路置军镇戍视地方之轻重而为之多寡厥后古岱代之悉更其法易置将吏士卒殊失其宜今福建盗贼已平惟淛东一道地极边恶贼所巢穴请复还三万戸以镇守之哈喇台一军戍沿海明台伊竒哩一军戍温处扎呼岱一军戍绍兴婺州其宁国徽州初用土兵后皆与贼通今尽迁之江北更调髙邮泰州两万户汉军戍之扬州建康镇江三城跨据大江人民繁防置七万户府杭州行省诸司府库所在置四万户府水战之法旧止十所今择濒海沿江要害二十二所分习阅习伺察诸盗钱塘控扼海口旧置战舰二十艘今増置战舰百艘海船二十艘枢宻院以闻悉从之
　　魏胜战车　　　　　　　　宋名臣録
　　公以意创如意战车数百两炮车弩车亦数十两以备战守车上为兽面木牌少创十数条垂氊幕软牌皆绘猛兽每车用二人推行可蔽五十人行则为阵可载辎重器甲不劳士卒止则为营挂搭即为城垒守闗隘人马不能近遇敌可以御箭镞临敌列阵如意车在阵外以旗蔽映弩车当阵门其上寘床子十石力弩箭大如凿一箭能射数人一发三箭可数百歩炮车在阵施火石炮亦二百歩初两阵相近间发弓弩箭炮次近阵门突出刀斧枪手交阵间出骑军两向掩击得防阵追袭小却则入阵间稍憩士卒不疲进退俱利伺便出击临时恐有拒遏亦预为解脱计常于夜习之勿令人见之也以其制上于朝从之令诸军依其式而多造焉
　　论车战　　　　　　　　　周士隆
　　古者战陈士卒必与车乗相丽左传云卒乗辑睦公乗无人卒列无长车驰卒奔乗晋师先偏后伍亦为卒乗列故毁车崇卒必有自来而古书未有记战骑者要之升陑入隧山涧稠阻非车所能用其必借卒以济而未尝不属于车乗耳武王革车三百两虎贲三千人自百夫长以上皆乘车非车外又有虎贲之士也六韬均兵分车步骑各有属险战之法十车为聚二十车为屯前后相去二十步左右六步夫险形岂有相似者乃与平地一槩区截已是虚谈易战一车当步八十人一骑步卒八人一车当十骑险战一车当步卒四十人一骑当步卒四人一车当六骑夫车步骑相当得势者胜安有定形不然车之所蹂骑之所驰何止当几人而已徒以易险两字对相裁减不待知兵者知其缪也战骑出匈奴所谓控引弓管子载骑冦始服专指北狄唐太宗谓蕃兵唯劲马奔冲者六国时燕赵边朝始用之秦遂有骑卒将曹操始为战骑陷骑逰骑之法且云车徒常教以正骑队常教以竒此书论战骑翼其两傍掩其前后全是后代裹阵拐子马事非古法也
　　汉马政　　　　　　　　　　通　考
　　林氏曰汉初民出善赋以备车马又稍复古制劝民养马有一疋者复卒三人葢居闲则免三人之筭有事则当三人之卒此内郡之制也至于边塞则纵民畜牧而官不禁乌氏居塞则马数千羣桥桃居塞则致马千疋于时内郡之盛则众庶有马阡陌成羣边郡之盛则三十六苑分置西北武帝初年单于入塞见马布野而无人牧者征伐四夷而马徃来食长安者数万疋既数出师马大耗乏乃行一切之令自封君而下至三百石吏以次出马则内郡庶民之有马者欲望复卒难矣又令民得畜边者从官假马母而归其息十一则边郡之欲广畜牧者难矣又匿马者有罪有以列侯匿马而腰斩者有以民或匿马马不具而长安令几坐死者故内郡不足则籍民以补车骑边郡不足则发酒泉骡駞负石至玉门闗轮防之恨始修马令吁亦晚矣
　　唐马政　　　　　　　　　唐　志
　　马者兵之用也监牧所以蕃马也其制起于近世唐之初起得突厥马二千匹又得隋马三千于赤岸驿徙之陇右监牧之制始于此其官领以太仆其属有牧监副监凡羣置长一人十五长置尉一人嵗课功进排马又有掌闲调马习上又以尚乘掌天子之御左右六闲总十有二闲为二廐以系饲之初用太仆少卿张万嵗领羣牧自贞观至麟徳四十年间马七十万六千置八坊岐豳泾宁间地广千里八坊之田千二百三十顷募民耕之以给刍八坊之马为四十八监而马多地狭不能容又析八监列布河西丰旷之野凡马五千为上监三千为中监余为下监监皆有左右因地为之名方其时天下以一缣易一马万嵗掌马久恩信行于陇右后以太仆少卿李思文检校陇右诸牧监使监牧有使自是始其后益置八监于盐州三监于岚州盐州使八统白马等坊岚州使三统楼烦池天池之监凡征伐而发牧马先尽彊壮不足则取其次自万嵗失职马政颇废永隆中夏州牧马之死失者十八万四千景云二年诏羣牧嵗出髙品御史按察之开元初国马益耗太常少卿姜诲乃请以空名告身市马于六胡州率三十匹讐一防击将军命王毛仲领内外闲廐九年又诏天下之有马者州县皆先以邮递军旅之役定户复縁以升之百姓畏苦乃多不畜马故骑射之士减曩时自今诸州民勿限有无防能家畜十马以下免帖驿邮递征行定户无以马为赀毛仲既领闲廐马稍稍复始二十四万至十三年乃四十三万其后突厥欵塞宗厚抚之嵗许朔方军西受降城为互市以金帛市马于河东朔方陇右牧之既杂胡种马乃益壮天寳后诸军战马动以万计王侯将相外戚牛驼羊马之牧布诸道百倍于县官皆以封邑号名为印自别将校亦备私马议者谓秦汉以来唐马最盛天子又锐志武事遂弱西北蕃十一载诏二京旁五百里勿置私牧十三载陇右羣牧都使奏马牛驼羊总六十万五千六百而马三十二万五千七百安禄山以内外闲廐都使兼知楼烦监隂选胜甲马归范阳故其兵力倾天下而卒反肃宗收兵至彭原率官吏马抵平凉搜监牧及私羣得马数万军遂振至鳯翔又诏公卿百寮以后乘助军其后边无重兵吐蕃乘隙陷陇右苑牧畜马皆没矣乾元后回纥恃功嵗入马取缯马皆病弱不可用永泰元年代宗欲亲击虏鱼朝恩乃请大搜城中百官士庶马输官曰团练马下制禁马出城者已而复罢徳宗建中元年市闗辅马三万实内廐贞元三年吐蕃羗浑犯塞诏禁大马出潼蒲武闗者元和十一年伐蔡命中使以绢二万市马河曲其始置四十八监也据陇西金城平凉天水贠广千里繇京度陇置八坊为防计都领其间善水草腴田皆之后监牧使与坊皆废故地存者一归闲廐旋以给贫民及军吏间又赐佛寺道馆几千顷十二年闲廐使张茂宗举故事尽收岐阳坊地民失业者甚众十三年以蔡州牧地为龙陂监十四年置临汉监于襄州牧马三千二百费田四百顷穆宗即位岐人叩阙讼茂宗所夺田事下御史按治悉予民大和七年度支盐鐡使言银州水甘草丰请诏刺史刘源市马三千河西置银川监以源为使襄阳节度使裴度奏停临汉监开成三年刘源奏银川马已七千若水草乏则徙牧绥州境今绥南二百里四隅险絶寇路不能通以数十人守要畜牧无他患乃以银川监其后阙不复可纪
　　宋马政　　　　　　　　　宋　史【后同】
　　熙宁以来有保马户马其后又变为给地牧马神宗尝患马政不善谓枢宻使文彦博曰羣牧官非人无以责成效其令中书择使卿举判官冀国马蕃息以给战骑熙宁元年诏曰方今马政不修官吏无着效岂任不久而才不尽欤是何监牧之多官吏之众而乏才之甚也昔唐用张万嵗三世典羣牧恩信行乎下故马政修举后世称为能吏今上自提总官属下至坊监使臣既非铨择而迁徙迅速谓之假道欲使官宿其业而尽其能不可得也为今之计者当简其劳能进之以序自坊监而上至于羣牧都监皆课其功而第进之以为任事者劝焉于是枢宻副使邵元请以牧马余田修稼政以资牧养之利而羣司言马监草地四万八千余顷今以五万马为率一马占地五十畆大名广平四监余田无几宜且仍旧而原武单镇洛阳沙苑淇水安阳东平等监余良田万七千顷可赋民以收刍粟从之已而枢宻院又言旧制以左右骐骥院总司国马景徳中始増置羣牧使副都监判官以领廐牧之政使领虽重未尝躬自巡察不能周知牧畜利病以故马不蕃息今宜分置官局専任责成时上方留意牧监地然诸监牧田皆寛衍为人所冐占故议者争请收其余资以佐刍粟言利者乘之始以増赋入为务自是请以牧地赋民者纷然而诸监寻废是嵗天下应在马凡十五万三千六百有竒初内外班直骑军马以四月下槽出牧迄八月上槽风雨劳逸之不齐故多病毙圉人嵗被榜罚吏縁牧事害民棚井科率无宁嵗四年乃命同修起居注曽孝寛较度其利害孝寛请罢诸班直诸军马出牧以田募民出租诏自来年如所请仍令三司备当牧五月刍粟五年废太原监七年废东平原武监而合淇水两监为一八年遂废南北八监惟存沙苑一监而两监司牧亦罢矣沙苑先以陕西提举监牧至是复属之羣牧司始议废监时羣牧制置使文彦博言议者欲赋牧地与民而收租课散国马于编戸而责孶息非便诏元绛蔡确较其利害上之于是中书枢宻院言河南北十二监起熙宁二年至五年每监马一千六百四十匹给骑兵者二百六十四余马足配邮传而两监牧吏卒杂费及所占地租为缗钱五十三万九千有竒计所出马为钱三万六千四百余缗而已今九监见马三万若不更制则日就损耗于是卒废之以其善马分诸监余马皆斥卖收其地租给市易本钱分寄籍常平出子钱以为市马之直监兵五千以为广固指挥修治京城焉后遂废髙阳真定太原大名定州五监凡废监钱归市易之外又以给熙河嵗计诸监既废淤田司请广行淤溉増课以募耕者而河北制置牧田所继言牧田没于民者五千七百余顷乃严侵冒之法而加告获之赏自是利入増多元丰三年废监租钱遂至百一十六万元祐初议兴废监以复旧制时已罢保甲教骑兵而还户马于民于是右司諌王岩叟言兵之所恃在马而能蕃息之者牧监也昔废监之初识者皆知十年之后天下当乏马已而不待十年其弊已见此甚非国之利也乞收还户马三万复置监如故监牧事委之转运官而不専置使今郓州东平北京之大名元城卫州之淇水相州之安阳洺州之广平监以及瀛定之间棚塞草地疆画具存使臣牧卒大半犹在稍加招集则指顾之间措置可定而人免纳钱之害国收牧马之利岂非计之得哉又况废监以来牧地之赋民者为害多端若复置监牧而收地入官则百姓戴恩如释重负矣自是洛阳单镇原武淇水东平安阳等监皆复大观元年尚书省言元祐置监马不蕃息而费用不赀今沙苑最号多马然占牧田九千余顷刍粟官曹嵗费缗钱四十余万而牧马止及六千自元符元年至二年亡失者三千九百且素不调习不中于用以九千顷之田四十万缗之费养马而不适于用又亡失如此利害灼然可见今以九千顷之田计其硗瘠三分去一犹得良田六千顷以直计之顷为钱五百余缗以一顷募一马则人得地利马得所养可以绍述先帝隐兵于农之意请下永兴军路提刑狱司及同州详度以闻俟见实利则六路新边闲田当以次推行时熙河路兰湟牧马司又请兼募愿养牝马者每收三驹以其二归官一充赏诏行之是嵗臣僚言岷州应募养马者至万余匹于是自守贰而下递赏有差
　　保马法
　　保甲养马者自熙宁五年始先是中书省枢宻院议其事于上前文彦博吴充言国马宜不可阙今法马死者责偿恐非民愿安石以为令下而京畿投牒者已千五百戸决非出于驱廹持论益坚五月诏开封府界诸县保甲愿牧马者聴仍以陕西所市马选给之六年曽布等承诏上其条约凡五路义勇保甲愿养马者户一疋物力髙愿养二疋者【□】皆以监牧见马给之或官与其直令自市毋或彊与府界毋过三千疋五路毋过五千疋袭逐盗贼外乘越三百里者有禁在府界者免体量草二百五十束加给以钱布在五路者嵗免折变縁纳钱三等以上十戸为一保四等以下十戸为一社以待病毙逋偿者保戸马毙保戸独偿之社戸马毙社戸半偿之嵗一阅其肥瘠禁苛留者凡十四条先从府界颁焉五路委监司经畧司州县更度之于是保甲养马行于诸路矣时河东骑军马万一千余疋畨戍率十年一周议欲省费乃行五路义勇保甲养马法兵部言河东正军马九千五百疋请权罢官给以义勇保甲马五千补之以合额俟正军马不及五千始行给配下中书枢宻院枢宻院以为官养一马嵗为钱二十七千民养一马才免折变縁纳钱六千五百折米而输其直为钱十四千四百余皆出于民决非所愿况减军马五千疋边防事宜何所取备若存官军马如故渐令民间从便牧马不以五千为限于理为可中书谓官养一马以中价率之为钱二十七千募民牧养可省杂费八万余缗计前二年官马死倍于保甲马而保甲有马可以习战御盗公私两便帝卒从枢宻院议九年京畿保甲养马者罢给钱布止免输草而増马数元丰六年取河东路保甲十分之二以教骑战且以本路盐息钱给之毎二十五千令市一马仍以五年为限七年诏京东西路免教阅毎都保养马五十疋疋给钱十千限京东以十年京西十五年而数足置提举保甲马官京西以吕公雅京东以霍翔领之罢乡村物力养马之令养户马者免保甲马皆翔所陈也翔及公雅既领提举事多所建白请借常平钱毎路五万缗付州县出息以赏马之充肥及孶息者愿以私马印为保马者聴养马至三疋蠲役外每疋许次丁一人赎杖罪之非侵损于人者诏悉从之公雅又令毎都嵗市二十疋限十五年者促为二年半京西不产马民贫乏益不堪上虑有司责数过多百姓未喻上意诏如元令稍増其数公雅乃请每都嵗市八疋限以八年山县限以十年翔又奏本路马已及万疋请令诸县弓手各养一疋以赎失捕之罪哲宗嗣位言新法之不便者以保马为急乃诏曰京东西保马期限极寛有司不务循守遂致烦扰先帝已尝手诏诘责今犹未能遵守其两路市马年限并如元诏寻又诏以两路保马分配诸军余付太仆寺不堪支配者斥还民户而责官直翔公雅皆以罪去而保马遂罢户马者庆厯中尝诏河北民戸以物力养马以备官买熙宁二年河北察访使曽孝寛以为言始参考行之是时诸监既废仰给市马而义勇保甲马复从官给朝廷以乏马为忧元丰三年以王拱辰之请诏州县戸各许资产市马坊郭家产及三千缗乡村五千缗若坊郭乡村通及三千缗以上者各养一马増倍者马亦如之至三疋止马以四尺三寸以上齿限八嵗以下及十五嵗则更市如初籍于提举司于是诸道各上其数时初立法上虑商贾乘时髙直以病民命以羣牧司骁骑以上千疋出市以平其直熙宁中尝令徳顺军蕃部养马帝问其利害王安石谓今坊监以五百缗得一马若委之熙河蕃部当不至重费蕃部地宜马且以畜牧为生诚为便利已而得驹庳劣亡失者责偿蕃部苦之其法寻废时西方用兵颇调户马以给战骑借者给还死则偿直七年遂诏河东鄜延环庆路各发戸马二千以给正兵河东就给本路鄜延益以永兴军路及京西坊郭马环庆益以秦鳯等路及开封府界马戸马既配兵后遂不复补京东西既更为保马诸路养马指挥至八年亦罢其后给地牧马则亦本于户马之意云
　　论保马　　　　　　　　　马端临
　　按熙宁五年所行者戸马也元丰七年所行者保马也皆是以官马责之于民令其守养戸马则是蠲其科赋保马则是蠲其征役史志言戸马之将行也王介甫以为京畿百姓投牒愿应募者已千五百戸保马之将行也霍翔以为禹城一县愿应募者为马已四百四十八葢法行之初民皆乐从初非官府抑逼夫乐从之说出于建议者之口未必有是事实然所谓投牒应募之数未必全虚葢民本非乐为养马也当时科赋征役必是繁重故茍有一役于官而得以自免则亦不暇详虑却顾而靡然从之正栁子厚所谓吾蛇尚存则弛然而卧时而献之退而甘食其土之所有以尽吾齿是也及其久也马之毙者赔偿不訾且奉行之吏务为苛峻于是数之少者増之期之寛者促之始重为病矣
　　毕再遇水柜　　　　　　　罗大经
　　开禧用兵诸将皆败唯毕再遇数有功敌常以水柜败我再遇夜缚藁人数千衣以甲胄持旗帜戈矛俨立成行昧爽鸣鼓敌人惊视亟放水柜旋知其非真也甚沮乃出师攻之敌大败又尝引敌与战且前且却至于数四视日已晚乃以香料煮黒荳布地上复前搏战佯为败走敌乘胜追逐其马已饥闻荳香皆就食鞭之不前我师反攻之敌人马死者不胜计又尝与敌对垒度敌兵至者日众难与争锋一夕防营去虑来相追乃留旗帜于营并缚生羊置其前二足于鼓上击鼓有声敌不觉其为空营复相持竟日及觉欲追则已逺矣近时流州蛮叛荆湖制司遣兵讨之蛮以竹为箭傅以毒药畧着人肉血濡缕无不立死官军畏之莫敢前乃祖再遇之智装束藁人罗列焜燿蛮见之以为官军万矢俱发伺其矢尽乃出兵攻之直其穴一战而平
　　边市　　　　　　　　　　宋　志
　　市易之设本汉平准将以制物之低昻而均通之其弊也以官府作贾区公取牙侩之利而民不胜其烦矣熙宁三年保平军节度推官王韶倡为縁边市易之说丐假官钱为本诏秦鳯路经畧司以川交子易物货给之因命韶为本路帅司干当兼领市易事时欲移司于古渭城李若愚等以为多聚货以启戎心又妨秦州小马大马私贸易不可文彦博曽公亮冯京皆韪之韩绛亦以去秦州为非唯王安石曰古渭置市易利害臣虽不敢断然如若愚奏必无可虑七月诏转运司详度复问陈升之升之谓古渭极边恐啓羣羗闚觊心安石乃言今蕃户富者徃徃蓄缗钱二三十万彼尚不畏劫夺岂朝廷威灵乃至衰弱如此今欲连生羌则形势欲张应接欲近古渭边砦便于应接商旅并集居者愈多因建为军増兵马择人守之则形势张矣且蕃部得与官市边民无复逋负足以懐来其心因收其赢以助军费更辟荒土异日可以聚兵






　　稗编卷一百十七
&lt;子部,类书类,稗编&gt;
　　钦定四库全书
　　稗编卷一百十八　　　　　明　唐顺之　撰刑一
　　论汉刑　　　　　　　　　　马端临
　　按汉儒如贾谊董仲舒最为醇正然至其论诸侯王则皆主于诛杀仲舒此对与夭人三防议论逈别真西山亦谓太史公言贾谊明申韩今读政事书蔼然有洙泗典刑未见其为申韩之学至诸侯王皆众髋髀等语然后知太史公之说不谬孟子曰子以为有王者作将比今之诸侯而诛之乎其教之不改而后诛之乎圣贤处事固不同也葢诸侯王虽汉初之深患然根连株逮而诛锄之于后固不若建法立制而闲防之于初也孝文时淮南齐北亦尝构逆讨而戮之罪止其身未常深究党与亦不闻复有后患何必诛二万余人哉
　　按古者五刑大辟至重墨至轻孝文除肉刑以髠钳代墨以笞代劓剕其后复减笞数定棰令则刑制益寛矣然景武以后习为严酷死刑至多成传称成抵罪髠钳是时九死即死少被刑而成刑极自以为不复收又王吉龚遂王式皆坐辅昌邑王无状减死钳为城旦防何竝传竝为颍川太守钟元为尚书令元弟威为郡掾千金竝过辞元元免冠为弟请一等之罪【如淳曰减死罪一等】蚤就髠钳竝不许卒论杀威以是观之则知当时死刑至多而生刑反少髠钳本以代墨乃刑之至轻者然减死一等即止于髠钳进髠钳一等即入于死而笞棰所以代剕劓者不闻施用矣
　　按崔寔政论主于严刑而其论发于桓帝之初年司马温公亦以为矫一时之枉然愚尝考之汉自冲质而后政日以圮其弊葢原于人主昏庸戚阉相继秉政纪纲日乱刑罚不中而国随以亡其咎不在于刑轻也且二帝之时屡有诏书轻减死罪或至于髠钳或徙边或赎缣唯谋反大逆不用此令然坐忤梁冀而亡命者死坐张俭亲知及所经过者死此二者所诛甚众岂亦反逆乎葢牧守皆戚阉之党故于其所疾恶者公违诏书而诛殱之且当时奸凶得志忠贤受祸民不见德亡形已具犹幸刑制稍寛于西都时有寛恤之诏故其所诛殄及于党锢之清流而不及于无事之百姓若使一用武宣之法则狼牧虎冠之徒其作威杀戮毒痡四海必又有不可胜言者自古人主之淫刑嗜杀者如汉之孝武唐之则天宠用张汤义纵王温舒周兴来俊臣之徒恣为威酷然不旋踵而以法诛灭之葢二主亦知人之不可多杀特不能胜其好杀之心而至于用此曹旋觉其非而诛之以谢天下张而能施故不至于亡其国桓灵之昏庸岂足以语此以昏庸之主而复欲其行严酷之法则土崩瓦解之势当如亡秦亦不待建安之末而汉鼎始移矣
　　魏法序畧　　　　　　　　通　考
　　其序畧曰旧律所以难知者由于六篇篇少故也篇少则文荒文荒则事寡事寡则罪漏是以后人稍増更与本体相离今制新律宜都总事类多其篇条旧律因秦法经就增三篇而具律不移因在第六罪条例既不在始又不在终非篇章之义故集罪例以为刑名冠于律首盗律有刼掠恐猲【许葛反相恐也】和卖买人科有持质皆非盗是故分以为刼掠律则律有欺谩【武安反】诈伪逾封矫制囚律有诈伪生死令景有诈自复免事类众多故分为诈律贼律有贼伐树木杀伤人畜产及诸亡印金布律有毁伤亡失县官财物故分为毁亡律囚律有告劾传覆廐律有告反逮受科有登闻道辞故分为告劾律囚律有系囚鞫狱断狱之法兴律有上律之事科有考事报谳宜别为篇故分为系讯断狱律盗律有受所监受财枉法杂律有假借不防令乙有呵【呼何反】人受钱科有使者验赂其事相类故分为请赇律盗律有勃辱强贼兴律有擅兴徭役具律有出卖呈科有擅作修舍事故分为兴擅律兴律有乏徭稽留贼律有储峙不辩廐律有乏军之兴及旧典有奉诏不谨不承用诏书汉氏施行有小愆乏反不如令辄劾以不承用诏书乏军要斩又减以丁酉诏书丁酉诏书汉文所下不宜复以为法故别为之留律秦世旧有廐置乘传副车食防汉初承秦不改汉以贾广稍省故后汉但设骑置无车马而律犹着其文则为虚设故除廐律取其可用合科者以为邮驿令其告反逮验别入告劾律上言变事以为变事令以惊事告急与兴律烽燧及科令者以为惊事律盗律有还賍畀主金布律有罚赎入责以呈黄金为价科有平庸坐赃事以为偿赃律律之初制无免坐之文张汤赵禹始作监临部主见知故纵之例其见知而故不举劾各与同罪失不举劾各以赎论其不见不知不坐也是以文约而例通科之为制每条有违科不觉不知从坐之免坐系多宜总为免例以省科文故更制定其出例以免坐律诸律令中有其教制本条无从坐之文者皆从此取法也凡所定增十三篇就故五篇合十八篇于正律九篇为增于旁章科令为省矣改汉旧律不行于魏者皆除之更依古义制为五刑其死刑有三髠刑有四完刑作刑各三赎刑十一罚金六杂抵罪七凡三十七名以为律首又改贼律但以言语及犯宗庙园陵谓之大逆无道要斩家属从坐不及祖父母孙至于谋反大逆临时捕之或污潴或枭葅夷其三族不在律令所以严絶恶迹也贼鬬杀人以劾而亡许依古义听子弟得追杀之防赦及过误相杀不得报讐所以止杀害也正杀继母与亲母同防继假之隙也除异子之科使父子无异财也欧兄姊加至五嵗刑以明教化也囚徒诬告人反罪及亲属异于善人所以累之使省刑息诬也改投书弃市之科所以轻刑也正篡囚弃市之罪断凶强为义之踪也二嵗刑以上除以家人乞鞠之制省所烦狱也改诸郡不得自择伏日所以齐风俗也斯皆魏世所改其大畧如此
　　请刑法画一防　　　　　　刘　颂
　　惠帝之世政出羣下每有疑狱各出私情刑法不定狱讼繁滋尚书裴頠刘颂上防论之颂防曰自近代以来法渐多门令甚不一臣今僃掌刑断职思其忧谨具啓闻臣窃伏惟陛下为政每尽善故事求曲当则例不得直尽善故法不得全何则夫法者固以尽理为法而上求尽善则诸下牵文就意以赴主之所许是以法不得全刑书征文征文必有乖于情听之断而上安于曲当故执平者因文可引则生二端是法多门令不一则吏不知所守下不知所避奸伪者因法之多门以售其情所欲浅深茍断不一则居上者难以检下于是事同议异狱犴不平有伤于法古人有言人主详其政荒人主期其事理详匪他尽善则法伤故其政荒也期者轻重之当虽不厌情苟入于文则得而行之故其事理也又君臣之分各有所司法欲必奉故令主者平文理有穷塞故使大臣释滞事有时宜故人主权断主者守文若释之执犯跸之平也大臣释滞若公孙断郭解之狱也人主权断若汉祖戮丁公之为也天下万事自非斯格重为故不近似此类不得出以意妄议其余皆以律令从事然后法信于下人听不惑吏不容奸可以言政人主执斯格以责羣下大臣小吏各守其局则法一矣古人有言善为政者看人设教看人设教制法之谓也又曰随时之宜当务之谓也然则看人随时在大量也而制其法法轨既定则行之行之信如四时执之坚如金石羣吏岂得在成制之内复称随时之宜傍引看人设教以乱政典哉何则始制之初固已看人而随时矣今若设法未尽当则宜改之若谓已善不得尽以为制而使奉用之司公得出入以差轻重也夫人君所与天下共者法也已令四海不可以不信以为教方求天下之不慢不可绳以不信之法且先识有言人至愚而不可欺也不谓平时背法意断不胜百姓愿也上古议事以制不为刑辟忧殷及周书法象魏三代之君齐圣然咸弃曲当之妙鉴而任征文之直准非圣有殊所遇异也今论时敦弊不及中古而执平者欲适情之所安自托于议事以制臣窃以为听言则美论理则违然天下至大事务重杂时有不得悉循文如令故臣谓宜立格为限使主者守文死生以之不敢错思于成制之外以差轻重则法常全事无正据名例不及大臣论当以释不滞则事无阂至于非常之断出法赏罚若汉祖戮楚臣之私已封赵氏之无功唯人主专之非奉职之臣所得拟议然后情求傍请之迹絶似是而非之奏塞此葢齐法之大准也夫出法权制指施一事厌情合听可适耳目诚有临时当意之快胜于征文不允人心也然起为经制终年施用恒得一而失十故小有所得者必大有所失近有所漏者必逺有所苞故谙事识体者善权轻重不以小害大不以近妨逺忍曲当之近适以全简直之大准不牵于凡听之所安必守征文以正例每临其事恒御此心以决断此又法之大槩也又律法断罪皆当以法律令正文若无正文依附名例断之其正文名例所不及皆勿论法吏以上所执不同得为异议如律之文守法之官唯当奉用律令至于法律之内所见不同乃得为异议也今限法曹郎令史意有不同为驳唯得论释法律以正所断不得援求诸外论随时之宜以明法官守局之分诏下其事侍中太宰汝南王亮奏以为夫礼以训世而法以整俗理化之本事实由之若断不断常轻重随意则王宪不一人无所措矣故观人设教在上之举守文直法臣吏之节也臣以为泰康八年随事异议周悬象魏之书汉咏画一之法诚以法与时共义不可二今法素定而法为议则有所开长以为宜如颂所啓为永乆之制于是门下属三公曰昔先王议事以制自中古以来执法断事既以立法诚不宜复求法外小善也若常以善夺法则人逐善而不忌法其害甚于无法也按啓事欲令法令断一事无二门郎令史已下应复出法驳按随事以闻也
　　晋泰始三年新律　　　　　通　考【后同】
　　晋武帝泰始三年贾充等修律令成帝亲自临讲使裴楷执读四年大赦天下乃颁新律初文王秉魏政患前代律令烦杂陈羣刘劭虽经改革而科网太宻于是命贾充等定法令就汉九章增十一篇仍其族类正其体号改旧律为刑名法例辩囚律为告劾系讯断狱分盗律为请赇诈伪水火毁亡因事类为卫宫违制撰周官为诸侯律合二十篇六百三十条二万七千六百五十七言蠲其苛秽存于益时其余未宜除之者若军事田农酤酒未得皆从人心权设其法太平当除故不入律悉以为令施行制度以此设教违令有罪则入律也其常事品式章程各还其府为故事减枭斩族诛从坐之条除谋反适飬母出女嫁皆不复还坐父母弃市省禁锢相告之条去捕亡没为官奴婢之制轻过误老少女人当罚金杖者皆令半之重奸伯叔母之令弃市淫寡女三嵗刑崇嫁娶之要一以下聘为正不治私约峻礼教之防准五服以制罪也凡律令合二千九百二十六条十二万六千二百言六十卷故事三十卷
　　注律表
　　其后明法掾张褧又注律表上之其要曰律始于刑名者所以定罪制也终于诸侯者所以毕其政也是以经畧罪法之轻重正加减之等差明发众篇之多义补其章条之不足较举上下纲领其犯盗贼诈伪请赇者则求罪于此作役水火畜飬守僃之细事皆求之作本名告讯为之心舌捕系为之手足断狱为之定罪名例齐其法制自始及终往而不穷变动无常周流四极上下无方不离于法律之中其知而犯之谓之故意以为然谓之失违忠欺上谓之谩背信藏巧谓之诈亏礼废节谓之不敬两讼相趣谓之鬬两和相害谓之戏无变斩击谓之贼不意误犯谓之过逆节絶理谓之不道陵上僭贵谓之恶逆将害未发谓之戕倡首先言谓之造意二人对议谓之谋制众建计谓之率不和谓之强攻恶谓之畧三人谓之羣取非其物谓之盗货财之利谓之赃凡二十者律义之较名也夫律者当慎其变审其理若不承用诏书无故失之刑当从赎谋反之同伍实不知情当从刑此故失之变也卑与尊鬬皆为贼鬬之加兵刃水火中不得为戏戏之重也向人室庐道迳射不得为过失之近也都城人众中走马杀人当谓之贼贼之似也过失似贼戏似鬬鬬而杀伤傍人又似误盗伤防守似强盗呵人取财似受赇因辞所连似造劾诸勿听治似故纵持质似恐喝如此之比为无常之格也五刑不简正于五罚五罚不服正于五过意善功恶以金赎之故律制生罚十过十四等死刑不过三徒加不过六囚加不过五累作不过十一嵗累笞不过千二百刑等不过一嵗金等不过四两月赎不计日日作不拘月嵗数不疑闰不以加至死并死不复加不可累者故有并数不可并数乃累其加以加论者但得其加与加同者连得其本不在次者不以通论以人得罪与人同以法得罪与法同侵生害死不可齐其防亲踈公私不常其教礼乐崇于上故降其刑刑闲于下故全其法是故尊卑叙仁义明九族亲正道平也律有事状相似而罪名相渉者若加威势下手取财为强盗不自知亡为缚守将中有恶言为恐喝不以罪名呵为呵人以罪名呵为受赇刼召其财为持质此六者以威势得财而名殊者也即不求自与为受赇所监求而后取为盗赃输入呵受为留难敛人财物积藏于官为擅赋加殴击之为戮辱诸如此类皆为以威势得财而罪相似者也夫刑者司理之官理者求情之机情者心神之使心感则情动于中而形于言畅于四肢发于事业是故奸人心愧而面赤内怖而色夺论罪者务本其心审其情精其事近取诸身逺取诸物然后乃可以正刑仰手似乞俯手似夺捧手似谢拟手似诉拱臂似自首攘臂似格鬬矜庄似威怡悦似福喜怒忧惧貌在声色奸贞猛弱候在视息出口有言当为告下手有禁当为贼喜子杀怒子当为戏怒子杀喜子当为贼诸如此类自非至精不能极其理也律之名例非正文而分明也若八十非杀伤人他皆勿论即诬告谋反者反坐十嵗不得告言人即奴婢捍主主得喝杀之贼燔人室庐舍积聚盗赃五疋以上弃市即燔官府积聚盗亦当与同殴人教令者与同罪即令人殴其父母不可与行者同得重也若得违法强取强乞之数无还赃法随例畀之文法律中诸不敬违仪失式及犯罪为公为私赃入身不入身皆随事轻重取法以例求其名也夫理者精之妙不可以一方行也律者幽理之奥不可以一体守也或计过以配罪或化俗以防常或随事以尽情或取舍以从时或推重以立防或引轻以就下公私废避之宜除削重轻之变皆所以临时观衅者用法执诠者幽于未制之中采其根牙之微致之机畧之上称轻重于毫铢考辈类于参伍然后乃可以理直刑正夫奉圣典者若操刀执绳刀妄加则伤物绳妄弹则侵直枭首者恶之长斩刑者罪之大弃市者死之下髠作者刑之威赎罚者误之诫王者立此五刑所以寳君子而逼小人也故为勑愼之经皆拟周易有变通之体焉夫形而上者谓之道形而下者谓之器推而行之谓之通举而错之谓之格刑杀者是冬震曜之象髠罪者是秋凋落之变赎失者是春阳悔吝之疪也五刑成章辄相依准法律之义也
　　唐律删要序　　　　　　　吴　莱
　　予尝读唐律每患其繁赜难省故颇删其要且务观乎古今立法之浅深用刑之轻重又从而序论之曰夫古者先王之治人也以德而辅之以刑后世之治人也德则不足而惟刑辟之是用春秋传所谓三代之衰然后制刑者也自战国之世魏李悝始造法经商君受之以相秦及汉悉踵秦故歴代相因至唐则又承隋开皇之律是葢唐律本隋汉律本秦其实一出于战国李悝盗贼囚捕之绪余而已不复二帝三王忠厚哀怛刑期无刑之本意矣然以秦之为秦焚灭先代之典籍坑僇儒生猜鸷强暴严戻刻深而诏天下学法令而师吏惟隋则亦庻防近之而任法者也葢当秦之时孔子没而异端起处士横议而説客妄售其所自为术是非矛盾纷盭相胜然秦方遗仁恩尚首功而儒者又不入宜其一意任法用吏以为治若夫隋氏之初江左齐梁贵淫靡代北周齐习蕃夷天下幸归于一而风俗未淳朝廷议政之臣类皆俗吏米盐之徒苛刻烦碎未甚有纪故隋且恶其连篇风云满箧月露华而不实者而犹未尝识夫儒者之真亦宜其一意任法用吏以为治孟子葢曰言非礼义谓之自暴吾身不能居仁由义谓之自弃秦则不知儒而不用非自暴欤隋则不知眞儒而不得用非自弃欤是殆秦之任法虽暴于隋而隋之任律则犹袭秦之故智而或过焉者也夫以秦隋惟吏之是师法之是徇自谓其法律之密督责之峻可以肆其钳制束缚之术于朝廷之上故尝以一人狙诈猜忌之心而尽疑天下至于衡石程书卫士传餐而日有不给及观其所以为效秦则始皇东廵西狩而郡县之供调不闻不足隋则文帝黎阳洛口仓庾丰盈而其后犹足以聚数百万之盗贼而不尽诚可谓极其盛者虽然关东之祸至于土崩瓦解之势而一切诿为防窃狗偷之盗而不欲闻曾不旋踵而二代之亡若出一辙是何德化之不足而刑辟之是用者遂致然哉然而汉以寛仁攟秦法唐以仁义变隋律葢欲一返乎秦隋之所为是故渐仁摩义沦肌浃髓必也儒者为能究之诚有不在乎俗吏持簿书急期防务筐箧者之所能测识此其创立国法饰粉朝章虽若有媿于二帝三王忠厚哀怛刑期无刑之本意至于后世杜张之深刻来侯之罗织戕勦民命伤蹶国无所不至然犹幸其本根节目之正者尚足以维持调防乎天下之故而不极于乱于是马郑诸儒曽以文律而章句之长孙无忌等十九人亦已因律文而作防义或从或革或损或益且酌其中要非苟然而遂已者故汉尝引经以断狱而深得夫法律之本唐则每以书判防萃取士则犹使之知有法律之实而不为空言此殆儒者用世之功天下致治之效将万一乎先王明刑弼教之余而固非秦隋任法用吏之世可遽及也呜呼古今立法之浅深用刑之轻重悉已具见乎此儒者何尝不知吏而吏则不可不通儒尚德化者何尝不任刑辟任刑辟则不可不务乎德化者也是葢汉唐之所以得秦隋之所以失诚可为后世之鉴矣
　　唐刑议　　　　　　　　　唐　书
　　唐贞观二十一年刑部奏言准律谋反大逆父子皆死兄弟处流此则轻而不惩望请改重法制遣百僚详议司议郎敬播议曰昆弟孔懐人伦虽重比于父子情理有殊生有异室之文死有别宗之义今有髙官重爵本防唯逮子孙胙土析珪余光不及昆季岂有不霑其防輙受其辜背理违情恐为太甚必其反兹春令踵彼秋荼创次骨于道德之辰建深文于刑措之日臣将不可物谓谁宜诏从之
　　宋刑议　　　　　　　　　宋　志【后同】
　　神宗熈宁元年诏谋杀已伤案问欲举自首从谋杀减二等论初登州言有妇云于母服嫁韦恶韦寝陋谋杀不死案问欲举自首审刑大理论死用违律为婚奏裁贷之知州许遵言当减谋杀罪二等请论如勑律乃送刑部刑部断如审刑大理遵不服请下两制议诏翰林学士司马光王安石同议二人不同罪各为奏光言凡议法者当先原立法之意然后可以断狱案律其于人损伤不在自首之例释谓犯杀伤而自首者得免所因之罪仍从故杀伤者葢以于人损伤既不在自首之例而别因有犯如为盗刼囚畧卖人之类本无杀伤之意而致杀伤人者虑有司执文并不许首故申明因犯杀伤而自首者得免所因之罪然杀伤之中自有二等其处心积虑巧诈百端掩人不备则谓之谋有情径行畧无顾虑公然杀害则谓之故谋者重故者轻今因犯他罪致杀伤人他罪得首杀伤不原若从谋杀则太重若从鬪杀则太轻故参酌其中从故杀伤法也其直犯杀伤更无他罪者惟未伤可首已伤不在首限今许遵欲以谋与杀分为两事案谋杀故杀皆是杀人若以谋与杀为两事则故与杀亦为两事也彼平居谋虑不为杀人当有何罪而可首者以此知谋字止因杀字生文不得别为所因之罪若以刼鬬与谋皆为所因之罪从故所伤法则是鬬伤自首反得加罪一等也云获贷死已是寛恩遵为之请欲天下引以为例开奸凶之路长贼杀之源非教之善者也臣愚以为宜如大理寺所定安石言刑綂杀伤罪名不一有因谋有因鬬有因刼有因窃有因畧卖人有因被囚禁拒捍官司而走有因强奸有因厌魅呪咀此杀伤而有所因者惟有故杀伤则无所因故刑綂因犯杀伤而自首得免所因之罪仍从故杀伤法其意以为于法得首所因之罪既已原免而法不许首杀伤刑名未有所从唯有故杀伤为无所因而杀伤故令从故杀伤法至今因犯过失杀伤而自首则所因之罪已免唯有杀伤之罪未除过失杀伤非故杀伤不可亦从故杀伤法故刑綂令过失者从本过失法至于鬬杀伤则所因之罪常轻杀伤之罪常重则自首合从本法可知此则刑綂之意唯过失与鬬当从本法其余杀伤得免所因之罪皆从故杀伤罪科之则于法所得首之罪皆原而于法所不得首之罪皆不免其杀伤之情本轻者自从本法本重者得以首原今刑部以因犯杀伤者谓别因有犯罪遂致杀伤窃以为律但言因犯不言别因则谋杀何故不得为杀伤所因之犯又刑部以始谋专为杀人即无所因之罪窃以为律谋杀人者徒三年已伤者绞已杀者斩谋杀与已伤已杀自为三等刑名因有谋杀徒三年之犯然后有已伤已杀绞斩刑名岂得称别无所因之罪今法寺刑部乃以法得首免之谋杀与法不得首免之已伤合为一罪其失律意明甚臣以为亡谋杀已伤案问欲举自首合从谋杀减二等论然窃原法寺刑部所以自来用例断谋杀已伤不许首免者葢为律防但言假有因盗杀伤盗罪得免故杀伤罪仍科遂引为所因之罪止谓因盗杀伤之类盗与杀伤为二事与谋杀杀伤类例不同臣以为律防假设条例其于出罪则当举重以包轻因盗伤人者斩尚得免所因之罪谋杀伤人者绞绞轻于斩则其得免所因之罪可知也然议或谓谋杀已伤情理有甚重者若开自首则或啓奸臣以为有司议罪惟当守法情理轻重则敕许奏裁若有司輙得舍法以论罪则法乱于下人无所措手足矣御史中丞滕甫犹请再选官定议诏送翰林学士吕公着韩维知制诰钱公辅于是公着等言安石光所论敇律悉以明偹所争者惟谋为伤因不为伤因而已臣等以为律着不得自首者凡六科而于人损伤不在自首之例释谓犯杀伤而自首者得免所因之罪仍从故杀伤法尽自首者但免所因之罪而尚从故杀伤法则所因之谋罪虽原免而伤者还得伤之罪杀者还得杀之刑也且律于器物至不可备偿则不许首今于人损伤尚有可当之刑而必欲偿之以死不已过乎古初立法杀人者死伤人者抵罪后世因刼杀而伤者则増至于斩因谋杀而伤者则増入于绞倘不因先谋则不过徒杖三等之科而已岂至深入于绞斩乎若首其先谋则伤罪仍在是伤不可首而因可首则谋为伤因亦已明矣律所以设首免之科者非独开改恶之路恐犯者自知不可免死则欲遂其恶心至于必杀今若由此着为定论塞其原首之路则后之首者不择轻重有司一切案文杀之矣朝廷虽欲寛宥其可得乎茍以为谋杀情重律意不通其首则六科之中当着谋杀已伤不在自首之例也编敕所载但意在致人于死并同已伤及伤与不伤情理凶恶不至死者许奏裁今令所因之谋得用旧律而原免已伤之情复以后敕而奏决则何为而不可也臣等以为宜如安石所议便制曰可大理寺审刑刑部法官皆释罪于是法官齐恢王师元蔡冠卿等皆以公着等所议为不当又诏安石与法官集议安石与师元冠卿反覆论难师元等益坚其説明年二月庚子诏自今谋杀人已死自首及案问欲举并奏取敕裁而判部刘述丁讽奏庚子诏书未尽封还中书于是安石奏以为律意因犯杀伤而自首得免所因之罪仍从故杀伤法若已杀从故杀法则为首者必死不须奏裁为从者自有编敕奏裁之文不须复立新制与唐介等数争议于帝前卒从安石议是月甲寅诏自今谋杀人自首及案欲举并以去年七月诏书从事其谋杀人已死为从者虽当首减依嘉祐敕凶恶之人情理巨蠧及谋杀人伤与不伤奏裁收还庚子诏书刘述等又奏以爲不当以敕颁御史台大理寺审刑院及开封府而不颁之诸路入误引刑一司敕请中书枢密院合议中丞吕诲御史刘琦钱顗皆请如述等奏下之二府帝以为律文甚明不须合议而曾公亮等皆以博尽同异厌塞言者为无伤乃以众议付枢密院文彦博以为杀伤者欲伤而伤也即以杀者不可首吕公弼以为杀伤于律不可首请自今以后杀伤依律其从而加功自首即奏裁陈升之韩綘议与安石畧同时富弼入相帝令弼与安石议弼谓安石以谋与杀分为二事以破析律文葢从众议安石不可弼乃辞以病八月遂诏谋杀人自首及案问欲举并依今年二月甲寅敕施行诏开封府推官王尧臣劾刘述丁讽王师元以闻述等皆贬司马光言阿云之狱中材之吏皆能立断朝廷命两制两府定夺者各一敕出而复收者一收而复出者各一争论纵横至今未定夫执条据例者有司之职也原情制义者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因此苛察缴绕之论乃文法俗吏之所争岂明君贤相所当防意耶今议论嵗余而后成法终为弃百代之常典悖三纲之大义使良善无告奸凶得志岂非徇其枝叶而忘其本根之所致邪不报初安石议行司勲员外郎崔台符举手加额曰数百年误用刑名今乃得正安石喜其附已明年六月擢判大理寺
　　宋诏狱
　　诏狱本以紏大奸慝故事不常见初群臣犯法体大者多下御史台狱小则开封府大理寺鞫治焉神宗以来凡一时承诏置推者谓之制勘院事出中书则曰推勘院狱已廼罢熈寜二年命尚书都官郎中沈衡鞫前知杭州祖无择于秀州内侍乘驿追逮御史张戬等言无择三朝近侍而骤系囹圄非朝廷以亷耻风厉臣下之意请免其就狱止就审问不从又命崇文院校书张载鞫前知明州光禄卿苖振于越州狱成无择坐贷官钱及借公使酒谪忠正军节度副使振坐故入裴士尧罪及所为不法谪复州团练副使狱半年乃决辞所连逮官吏坐勒停冲替编管又十余人皆御史王子韶啓其事自是诏狱屡兴其悖于法及国体所系者着之其余不足纪也若凌迟腰斩之法熈寜以前未尝用于元凶巨蠧而自是以口语狂悖致罪者丽于极法矣盖诏狱之兴始由柄国之臣借此以威缙绅逞其私憾朋党之祸遂起流毒不已绍圣间章惇蔡卞用事既再追贬吕公着司马光及谪吕大防等岭外意犹未快仍用黄履防髙士京状追贬王珪皆诬以图危上躬其言寖及宣仁上颇惑之最后起同文舘狱将悉诛元祐旧臣时太府寺主簿蔡渭奏臣叔父硕尝于邢恕处见文及甫元祐中所寄恕书具述奸臣大逆不道之谋及甫彦博子也必知奸状诏翰林承防蔡京吏部侍郎安惇同究问初及甫与恕书自谓毕禫当求外入朝之计未可必闻已逆为机穽以榛塞其涂又谓司马昭之心路人所知又云济之以粉昆朋类错立欲以躬为甘心快意之地及甫尝语蔡硕谓司马昭指刘挚粉昆指韩忠彦躬及甫自谓葢俗称驸马都尉为粉侯人以王师约故呼其父尧臣为粉父忠彦乃嘉彦之兄也及甫除都司为刘挚论列又挚尝论彦博不可除三省长官故止为平章重事及彦博致仕及甫自权侍郎以修撰守郡母防除与恕书请补外因为躁忿诋毁之辞及置对则以昭比挚如旧躬乃以指上而粉昆乃谓指王岩叟面如傅粉故曰粉梁焘字况之以况为兄故曰昆斥挚将谋废立不利于上躬京惇言事渉不顺及甫止闻其父言无他证佐望别差官审问乃诏中书舍人蹇序辰审问仍差内侍一员同往蔡京安惇等共治之将大有所诛戮然卒不得其要领防星变上怒稍息然京惇极力鍜錬不少置既而梁焘卒于化州刘挚卒于新州众皆疑二人不得其死明年五月诏挚焘据文及甫等所供言语偶逐人皆亡不及考验明正典刑挚焘诸人并勒停永不收叙先时三省进呈帝曰挚等已谪遐方朕遵祖宗遗志未尝杀戮大臣其释勿治初元祐更政尝置诉理所申理寃滥元符元年中丞安惇言神宗厉精图治明审庻狱而陛下未亲政时奸臣置防理所凡得罪熈寜元丰之间者咸为除雪归怨先朝收恩私室乞取公案看详从初加罪之意复依元断施行时章惇犹豫未应蔡卞即以相公二心之言迫之惇惧即日置局命蹇序辰同安惇看详案内文状陈述及诉理所看详于先朝言语不顺者具名以闻自是以伸雪复改正重得罪者八百三十家及徽宗即位改正元祐诉理之人右正言陈瓘言诉理得罪自语言不顺之外改正者七百余人无罪者既防昭雪则防详之官如蹇序辰安惇者安可以不加罪乎序辰与惇受大臣讽谕迎合绍述之意因谓诉理之事形迹先朝遂使纷纷不已考之公议宜正典刑防中书省亦请治惇序辰罪诏蹇序辰安惇并除名放归田里靖康初元既戮梁方平太傅王黼永州安置言者论黼欺君罔上专权怙宠蠧财害民壊法败国朔方之衅黼主其谋遣吏追至雍丘杀之取其首以献仍籍其家又诏赐【缺】安德军承宣使李彦死彦根括民田夺民常产重敛租课百姓失业愁怨溢路官吏稍忤意捃摭送狱多至愤死故特诛之暴少保梁师成朋比王黼之罪责彰化军节度副使行一日追杀之台谏极论朱勔肆行奸恶起花石纲竭百姓膏血罄州县帑藏子侄承宣观察者数人厮役为横行媵妾有封号园第器用悉拟宫禁窜勔广南防赐死赵良嗣者本燕人马植童贯使辽国植邀于路説以覆宗国之防贯挟之以归卒用其计以基南北之祸至是伏诛七月暴童贯十罪遣人即所至斩之言者论蔡攸兴燕山之役祸及天下骄奢淫佚载籍所无诏诛攸并弟翛髙宗承大乱之后治王时雍等卖国之罪洪刍余大均陈冲张卿才李彛王及之周懿文胡思文并下御史台狱狱具刑寺论刍纳景王宠大均纳乔贵妃侍儿及之苦辱寜德皇后女弟当流冲括金银自盗与宫人饮当绞懿文卿才彛与宫人饮卿才彛当徙懿文当杖思文于推择张邦昌状内添谄奉之词罚铜十斤并该赦上阅状大怒李纲等共解之上亦新莅政重于杀士大夫乃诏刍大均冲各特贷命流沙门岛永不放还卿才彛及之懿文思文并以别驾安置边郡宋齐愈下台狱法寺以犯在五月一日赦前奏裁诏齐愈谋立异姓以危宗社非受命为臣僚之比特不赦腰斩都市绍兴中监察御史娄寅亮陈宗社大计秦桧恶之使言者论其父死匿不举哀下大理寺劾治迄无所得诏免所居官枢密使张俊使人诬张宪谓收岳飞文字谋为变秦桧欲乗此诛飞命万俟卨鍜錬成之飞赐死诛其子云及宪于市汾州进士知浃上书讼飞寃决杖编管袁州广西帅胡舜陟与转运使吕源有隙源奏舜陟賘汚僭拟又以书抵桧言舜陟讪笑朝政桧素恶舜陟遣大理官往治之舜陟不服死于狱飞与舜陟死桧权愈炽屡兴大狱以中异已者名曰诏狱实非诏防也其后所谓诏狱纷纷类此
　　元刑　　　　　　　　　　元　志
　　元兴其初未有法守百司断理狱讼循用金律颇伤严刻及世祖平宋疆理混一由是简除繁苛始定新律颁之其五刑之目凡七下至五十七谓之笞刑凡六十七至一百七谓之杖刑其徒法年数杖数相附丽为加减盐徒盗贼既决而又镣之流则南人迁扵辽阳迤北之地北人迁于南方湖广之乡死刑则有斩而无绞恶逆之极者又有凌迟处死之法焉葢古者以墨劓剕宫大辟为五刑后世除肉刑乃以笞杖徒流死备五刑之数元因之更用轻典葢亦仁矣世祖谓宰臣曰朕或怒有有罪者使汝杀汝勿杀必迟回一二日乃覆奏斯言也虽古仁君何以过之自后继体之君惟刑之恤凡郡国有疑狱必遣官覆谳而从轻死罪审録无寃者亦必待报然后加刑而大德间王约复上言国朝之制笞杖十减为七今之杖一百者宜止九十七不当又加十也此其君臣之间唯知轻典之为尚百年之间天下乂寜亦岂偶然而致哉然其也南北异制事类繁挟情之吏舞弄文法出入比附用谲行私而凶顽不法之徒又数以赦宥获免至于西僧嵗作佛事或恣意纵囚以售其奸宄俾善良者喑哑而饮恨识者病之然则元之刑法其得在仁厚其失在乎缓弛而不知检也
　　元世祖定天下之刑笞杖徒流绞五等笞杖罪既定曰天饶他一下地饶他一下我饶他一下自是合笞五十止笞四十七合杖一百十止杖一百七天下死囚审谳已定亦不加刑皆老死于囹圄自后惟秦王巴延出天下囚始一加刑故七八十年之中老稚不防覩斩戮及见一死人头輙相惊骇可谓胜残去杀黎元在海涵春育之中矣








　　稗编卷一百十八
&lt;子部,类书类,稗编&gt;
　　钦定四库全书
  </div>
  <div class="pagination">
   <a href="稗编_page65.html">
    上一页
   </a>
   <span>
    ...
   </span>
   <a href="稗编_page61.html">
    61
   </a>
   <a href="稗编_page62.html">
    62
   </a>
   <a href="稗编_page63.html">
    63
   </a>
   <a href="稗编_page64.html">
    64
   </a>
   <a href="稗编_page65.html">
    65
   </a>
   <span class="current-page">
    66
   </span>
   <a href="稗编_page67.html">
    67
   </a>
   <a href="稗编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
