<!DOCTYPE html>
<html>
<head>
    <meta charset="UTF-8">
    <title>太平御览 - 第 194 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 194 页/共 737 页</h1>
    <div class="content">《蜀志》曰：黄忠字汉叔，先主为汉中王，欲用忠为後将军，诸葛亮说先主曰：“忠之名望，素非关、马之伦，而今使令同列。马、张在近，亲见其功，尚可喻指，关羽遥闻之，恐必不悦，得无不可乎！”先主曰：“吾当解之。”遂与羽等同位，赐爵关内侯。
《晋中兴书》曰：应詹字思远，太兴三年为後军将军。
《晋起居注》曰：太始八年，置後军将军，掌宿卫。
左将军
《汉书》曰：公孙贺封南候，（，音芳孝反。）以左将军出定襄，无功，失侯。
又曰：辛庆忌，字子真，为左将军，为国虎臣，匈奴、西域亲附，敬其威信。
《东观汉记》曰：贾复字君文。治《尚书》，事舞阴李生，李生奇之，谓门人曰：“贾生容貌志意如是，而勤於学，此将相之器。”征诣洛阳，拜左将军。南击赤眉、新城，转西入关，击盆子於渑池，破之。
《魏志》曰：文帝即位，以李为左将军。诏与曹真讨安定卢水胡及东羌。
《晋书□百官名臣》曰：王济字武子，起家中书郎，迁左军将军。
山涛《启事》曰：左将军裴楷，通理有才义。
右将军
《汉书》曰：常惠以明习外国事，勤劳数有功，为右将军。
又曰：何武荐辛庆忌宜在爪牙，乃拜为右将军。
《魏志》曰：徐晃字公明，为右将军，性俭约畏慎，为将常远斥候，叹曰：“古人患不遭明君，今我遇之，当以功自效。”
《蜀志》曰：诸葛亮上疏曰：“臣以弱才，叨窃非据，亲秉旄钺以厉三军，不能训章明法，临事而惧，至有街亭违命之阙，箕谷不戒之失，咎皆在臣授任无方。臣明不知人，恤事多ウ，《春秋》责帅，臣职是当。请自贬三等，以督厥咎。”於是以亮为右将军，行丞相事，所总统如前。
何法盛《晋中兴书》曰：郭默为右军将军。默既远人，乐为边将，不愿内转，谓刘胤曰：“我能御胡而不用，更用虚名者；且右军主禁兵，禁兵不妄出，有急方始配给，兵将无素，是谓弃之，安得不乱？”
又曰：王羲之字逸少，导之从子也。幼讷於言，人未之知。年十三，尝见周ダ，异之。时重牛心炙，座客未啖，先割啖之羲之，於是闻名。及长，尤善草、隶书，为今古冠绝。累迁为右将军。不乐京师，遂往会稽与谢安、孙绰等游处山阴。有道士养群鹅，羲之意甚悦。道士云：“为写《黄庭经》，当举群相赠。”乃为写讫，笼鹅而去。
卷二百三十九　职官部三十七
四征将军
征东将军
《魏志》曰：张辽字文远，为征东将军。征孙权，被甲持戟先登陷阵，冲垒入，至权麾下。
又曰：满宠字伯宁，为征东将军。诏曰：“君典兵在外，专心忧公，赐田十顷、五百斛、钱二十万，以明清忠俭约之节。”
《晋书》：王浑平吴，转征东大将军，复镇寿阳。浑不尚刑名，处断明允。时吴人新附，颇怀畏惧。浑抚循羁旅，虚怀绥纳，座无空席，门不停宾。於是江东之士，莫不悦附。
征西将军
《东观汉记》曰：冯异为征西将军，入关征赤眉。
又曰：耿秉为征西将军，领抚单于。及薨，南单于举国发丧，犁面流血。
《魏志》曰：夏侯渊字妙才，为征西将军，守汉中。
《後魏书》曰：陆真，代人也。少善骑射，数从征伐，所在摧锋陷阵。前後以功为征西将军。
征南将军
《魏志》曰：夏侯尚字仁伯，渊从子也。文帝与之亲友，太祖定冀州，尚为军司马，常从征讨，迁征南将军。
又曰：曹仁为征南将军，鄢陵侯彰北征乌丸，文帝在东宫，为书戒彰曰：“为将奉法，不当如征南耶！”
《晋书》曰：羊祜为征南将军，寝疾，求入朝。既至洛阳，会景献梓宫在殡，哀恸至笃。中诏申谕，扶疾引见，命乘辇入殿，无下拜，甚见优礼。
《後魏书》曰：司马景之，字洪略，晋汝南王亮之後。太宗时，归封苍梧公，加征南大将军。
征北将军
《魏志》曰：杜恕为幽州刺史，时征北将军程嘉屯蓟，尚书袁侃等戒恕曰：“程申伯处先帝之世，倾田国让于青州。足下今俱杖节，共屯一城，宜深有以礼之。”
沈约《宋书》曰：衡阳王义季为征北将军、徐州刺史。
四镇将军
镇东将军
《魏志》曰：臧霸字宣高，太山华阴人也。亡命东海，以壮勇闻。太祖募索，得霸，见而悦之，以为琅琊相。文帝即位，迁镇东将军。
镇西将军
《魏志》曰：曹真字子丹。文帝即位，以真为镇西将军。
《蜀志》曰：马超，父腾，灵帝末与边章、韩遂等俱起事於西州。初平三年，遂、腾率众诣长安。汉朝以遂为镇西将军，遣还金城，腾为征西将军屯邬。
镇南将军
《蜀志》曰：黄权字公衡，伐吴败於白帝。既附魏，文帝曰：“君舍逆效顺，欲追踪陈、韩耶？”权曰：“臣降吴不可，归蜀无路，是以归命。败军之将，免死为幸，何古人之可慕！帝善之，拜镇南将军。
《吴志》曰：吕岱既定交州，进讨九真，斩获万数。又遣从事南宣国化，及徼外扶南、林邑、堂明诸王，各遣使奉贡。权嘉其功，进拜镇南将军。
《晋书》曰：杜预为镇南将军，缮兵甲，曜威武，乃简精锐，袭吴西陵督张政，大破之，以功增封三百六十五户。政，吴之名将也，据要害之地，耻以无备取败，不以所丧之实告于孙皓。预欲间吴边将，乃表还所获之众於皓。皓果召政，遣武昌监刘宪代之。故大军临至，使其将帅移易，以成倾荡之势。预处分既定，乃启请伐吴之期。
《後魏书》曰：唐和诣阙，世祖优之，待以上客。高宗以和归诚先朝，拜镇南将军。
镇北将军
《魏氏春秋》曰：许元字士宗，为镇北将军，都督河北诸军事。
《蜀志》：魏延字文长。先主大会群臣，问延曰：”今委卿以重任，卿居之，欲云何？”延对曰：“若曹操举天下而来，请为大王拒之；偏将十万之众至，请为大王吞之。”先主称善，众咸壮其言。先主践尊号，进拜镇北将军。
《晋书》曰：何曾为镇北将军。文帝使武帝、齐王攸送之，帝又过其子劭。曾先敕劭曰：“客必过汝，汝当预严。”劭不冠带，停帝良久，曾深以为谴劭。曾见崇重如此。
四安将军
安东将军
王隐《晋书》曰：武帝伐吴，以王浑为安东将军。
《晋公卿礼秩》曰：世祖以扶风王骏为安东大将军。
安西将军
《魏志》曰：曹仁字子孝，太祖从弟也。少好弓马弋猎。俊豪并起，仁亦阴结少年，周游淮泗之间，遂从太祖为别部司马。太祖讨马超，以仁行安西将军。
安南将军
谢承《後汉书》曰：光武以岑彭为安南将军。
安北将军
沈约《宋书》曰：刘秀之，东莞莒人。少孤贫，有志操。为安北将军、雍州刺史。上车马幸新亭，视秀之发引。
四平将军
平东将军
王隐《晋书》曰：武帝伐吴，以王为平东将军。
平西将军
《蜀志》曰：马超闻先主围刘璋於成都，密书请降。先主遣人迎超，超将兵径到城下。城中震怖，璋即稽首，以超为平西将军。
沈约《宋书》曰：临川王义庆为平西将军。
平南将军
王隐《晋书》曰：武帝伐吴，以胡奋为平南将军。
平北将军
《魏志》曰：太祖征冀州，张燕求佐军，拜平北将军。
杂号将军上
镇军将军
《魏志》曰：黄初七年，魏文以陈群为镇军大将军，录尚书事，受顾命。
又曰：甘露元年，以石苞为镇军将军。
沈约《宋书》曰：齐王攸为镇军将军。
抚军将军
《魏志》曰：黄初四年，以司马宣王为抚军大将军辅政。
又曰：齐王嘉平三年，以司马景王为抚军大将军辅政。
《语林》曰：简文为抚军时，坐床上生尘，不听左右拂去，见鼠行迹，视以为嘉。有参军见鼠，以手板格煞之，抚军谓曰：“无乃不可乎？”
征虏将军
《东观汉记》曰：祭遵为征虏将军，廉洁奉公，光武叹曰：“安得忧国奉公如祭征虏者乎？”
《魏志》曰：太祖以临淄侯植为征虏将军，遣救曹仁，呼有所敕而植醉，於是罢之。
又曰：南阳周太好立功，善用兵，以为征虏将军。
沈约《宋书》曰：征虏将军，世号金紫将军。
冠军将军
《史记》曰：楚义帝，以宋义为卿子冠军。
《汉书》曰：武帝以霍去病征匈奴，功冠三军，封冠军侯。
《魏志》曰：正始中，以文钦为冠军将军、扬州刺史。
《晋起居注》曰：武帝泰始七年，诏曰：议郎胡奋开爽忠亮，有文武才，历位外内，涉练戎事，威略之声著於方外，其以奋为冠军将军。
《齐书》曰：刘悛尝从驾登蒋山，上数叹曰：“贫贱之交不可忘，糟糠之妻不下堂。”顾谓悛曰：“此况卿也。世言富贵好改其素情，吾虽有四海，今日与卿尽布衣之适。”悛起，拜谢，迁冠军将军。
《晋书□载记》曰：符坚寇晋，以姚苌为龙骧将军，督益、梁州诸军事，谓苌曰：“朕本以龙骧建业，龙骧之号，未曾假人，今特以相授。山南之事，一以委卿。”坚左将窦冲进曰：“王者无戏言。此将不祥之征也，惟陛下察之。坚默然。
车频《秦书》曰：苻坚与符健西入关。坚时年十二，未有军号，健梦有天神遣使者，朱衣武冠，拜坚为龙骧将军。後加此官，以应神梦。
《羊祜别传》曰：先时吴童谣云：”阿童复阿童，衔刀浮渡江。不畏岸上虎，但畏水中龙。”祜闻之曰：“此必水军有功。”即表王为龙骧将军，谋伐吴。
辅国将军
《晋书》：王导为辅国将军。导上笺曰：“昔魏武，达政之主也；荀文若，功臣之最也，封不过亭侯。仓舒，爱子之宠，赠不过别部司马。以此格万物，得不局迹乎！今者临郡，不问贤愚豪贱，皆加重号，辄有鼓盖。时有不得者，或为耻辱。天官混杂，朝望颓毁。导忝荷重任，不能崇浚山海，而开创乱源，饕窃名位，取紊彝典，谨送鼓盖加崇之物，请从导始。庶令雅俗区别，群望无惑。”
王隐《晋书》曰：王为辅国将军。
又曰：羊以辅国将军、开府仪同三司。
领军将军
《魏志》曰：文帝即位，拜曹休为领军将军。
</div>
    <div class="pagination">
<a href="太平御览_page193.html">上一页</a><span>...</span><a href="太平御览_page189.html">189</a><a href="太平御览_page190.html">190</a><a href="太平御览_page191.html">191</a><a href="太平御览_page192.html">192</a><a href="太平御览_page193.html">193</a><span class="current-page">194</span><a href="太平御览_page195.html">195</a><a href="太平御览_page196.html">196</a><a href="太平御览_page197.html">197</a><a href="太平御览_page198.html">198</a><a href="太平御览_page199.html">199</a><span>...</span><a href="太平御览_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
