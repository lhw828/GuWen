<!DOCTYPE html>
<html>
<head>
    <meta charset="UTF-8">
    <title>骈志 - 第 60 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 60 页/共 67 页</h1>
    <div class="content">　　淮南子云士处卑隠欲上达必先反诸已上达有道名誉不起而不能上达矣取誉有道不信于友不能得誉信于友有道事亲不说不信于友说亲有道脩身不诚不能事亲矣诚身有道心不专一不能专诚
　　人十之已千之
　　人一之我万之
　　中论人之耳目尽为我用则我之聪眀无敌于天下矣是谓人一之我万之
　　于穆不已
　　于穆不似
　　孟仲子云于穆不似【见诗注疏】
　　礼仪三百威仪三千
　　经礼三百曲礼三千
　　礼记经礼三百曲礼三千　大戴礼礼义者恩之主也冠婚朝聘防祭宾主鄕饮酒军旅此之谓九礼也礼经三百威仪三千机其文之变也【注谓二礼动行九事皆有其文毎变不同也】
　　衣锦尚防
　　衣锦尚
　　尚书大传作衣锦尚【注读为防或作絺】
　　淡而不厌
　　淡而不
　　刘邵人物志云中庸之徳淡而不质而不缦文而不缋
　　奏假无言
　　鬷嘏无言
　　左传云鬷嘏无言
　　因不失亲
　　姻不失亲
　　南史王元规曰姻不失亲古人所重岂得辄婚非类张说之碑曰姻不失亲官复其旧【是以相因字为婚姻字用矣】
　　贫而无谄富而无骄
　　贫而乐道富而好礼
　　史记子贡问曰富而无骄贫而无谄何如孔子曰可也不如贫而乐道富而好礼【野客丛书云范举孔子称贫而乐道富而好礼恐论语脱一道字及考前汉引此语初无道字而礼记坊记则云贫而好乐富而好礼　孙奕示儿编较之史记仲尼弟子传后汉东平王论皆曰贫而乐道多一道字必是脱文】
　　道之以政
　　教之以政
　　礼记夫民教之以徳齐之以礼则民有格心教之以政齐之以刑则民有遯心　疏格来也君若教民以徳整民以礼则民有归上之心故论语云有耻且格
　　有耻且格
　　有耻且敬
　　汉书云有耻且敬
　　不敬何以别
　　不敬何以辨
　　礼记子云小人皆能飬其亲君子不敬何以辨　汉桓寛曰善养者不必刍豢也善供服者不必锦绣也以己之所有尽事其亲孝之至也故匹夫勤劳犹足以顺礼歠菽饮水足以致其敬孔子曰今之孝者是谓能养不敬何以别乎故上孝养志其次养色其次养体贵其礼不贪其养礼顺心和养虽不备可也
　　视其所以
　　考其所为
　　汲冢周书云考其所为观其所由以其前观其后以其隠观其显以其小占其大　大戴礼云考其所为观其所由察其所安
　　君子周而不比
　　君子比而不别
　　晋语籍偃曰君子有比乎叔向曰君子比而不别比徳以赞事比也引党以封己别也
　　知之为知之不知为不知
　　能之为能之不能为不能
　　韩诗外传孔子曰由志之吾语汝夫慎于言者不哗慎于行者不伐色知而有长者小人也故君子知之为知之不知为不知言之要也能之为能之不能为不能行之要也
　　子张学干禄
　　子张问干禄
　　史记子张问干禄
　　施于有政
　　克施有政
　　书君陈篇惟孝友于兄弟克施有政　白虎通孔子居周之末闵道德之不行故周流应聘冀行其道徳自卫反鲁自知不用故追定五经以行其道故孔子曰书云孝乎惟孝友于兄弟施于有政是亦为政也
　　与其奢也宁俭
　　与其倨也宁拘
　　大戴礼云与其奢也宁俭与其倨也宁拘
　　论称曾谓泰山不如林放乎
　　诏称曾谓泰山不如林放乎
　　续汉书建武三十年三月羣臣上言即位三十年宜封禅泰山诏书曰百姓怨气满腹吾谁欺欺天乎曾谓泰山不如林放乎
　　殷人以栢
　　殷人用石
　　淮南子云有虞氏之祀其社用土夏后氏其社用松殷人之礼其社用石周人之礼其社用栗
　　为礼不敬临丧不哀
　　临事不敬居丧不哀
　　大戴礼曾子曰临事而不敬居丧而不哀祭祀而不畏朝廷而不恭则我无由知之矣
　　患所以立
　　患已不立
　　潜夫论孔子曰不患无位患已不立
　　几谏
　　微谏
　　礼记从命不忿微谏不倦劳而不怨可谓孝矣【注微谏不倦者子于父母尚和顺不用鄂鄂】
　　昼寝
　　画寝
　　笔解韩曰昼当为画字之误也宰予四科十哲安得有昼寝之责乎假或偃息亦未深诛【按唐语林宰予画寝梁武帝读为寝室之寝画胡卦反言其绘画寝室故夫子叹朽木不可雕也粪土之墙不可圬也今人皆以为韩文所说而不知始于梁武故特着之　又野客丛书寝者寝室也葢昼当居外夜当居内宰我昼居内未必留意于学故夫子讥之非谓其昼眠也此说得之】
　　子文三为令尹三已之
　　叔敖三为令尹三去之
　　庄子肩吾问于孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉且不知其在彼乎其在我乎其在彼邪亡乎我在我邪亡乎彼方将踌躇方将四顾何暇知乎人贵人贱哉仲尼闻之曰古之真人知者不得说美人不得滥盗人不得刦伏戏黄帝不得友死生亦大矣而无变乎已况爵禄乎若然者其神经乎太山而无介入乎渊泉而不濡处卑细而不惫充满天地既以与人已愈有
　　微生高
　　尾生高
　　古今人表作尾生高
　　人不堪其忧囘也不改其乐
　　人不堪其忧林宗不改其乐
　　后汉纪云并日而食衣不葢形人不堪其忧林宗不改其乐
　　孟之反
　　孟之侧
　　左传哀公十一年齐师伐我及清师及齐师战于郊右师奔齐人从之孟之侧后入以为殿抽矢策其马曰马不进也【杜预注之侧孟氏族字反】
　　文质彬彬
　　文质份份
　　说文份文质备也从人分声论语曰文质份份府巾切【通语质胜文石建文胜质蔡雝文质彬彬徐干庶几】
　　博文约礼
　　博学约之
　　后汉书范升传孔子曰博学约之弗畔矣夫夫学而不约必叛道也顔渊曰博我以文约我以礼孔子可谓知教顔渊可谓善学矣老子曰学道日损损犹约也
　　依于仁游于艺
　　依于徳游于艺
　　少仪云士依于徳游于艺【注徳三徳也一曰至徳二曰敏徳三曰孝徳艺六艺也谓礼乐射御书数】
　　未尝无诲焉
　　未尝无悔焉
　　论语释文鲁读诲为悔【言自束髪脩行以来未尝无可悔者亦自一説】
　　富而可求
　　富不可求
　　说苑孔子曰富而可求虽执鞭之士吾亦为之富而不可求从吾所好大圣之操也
　　五十学易
　　五十以学
　　论语释文鲁读易为亦　史记孔子晚而喜易序彖系象说卦文言读易韦编三絶曰假我数年若是我于易则彬彬矣
</div>
    <div class="pagination">
<a href="骈志_page59.html">上一页</a><span>...</span><a href="骈志_page55.html">55</a><a href="骈志_page56.html">56</a><a href="骈志_page57.html">57</a><a href="骈志_page58.html">58</a><a href="骈志_page59.html">59</a><span class="current-page">60</span><a href="骈志_page61.html">61</a><a href="骈志_page62.html">62</a><a href="骈志_page63.html">63</a><a href="骈志_page64.html">64</a><a href="骈志_page65.html">65</a><span>...</span><a href="骈志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
