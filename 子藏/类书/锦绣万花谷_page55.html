<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 55 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 55 页/共 99 页</h1>
    <div class="content">　　史馆
　　善恶必书国朝淳化四年太宗问宰臣今馆中修撰是谁参知政事苏易简对曰杨徽之张佖梁周翰帝曰史才甚难在乎善恶必书务摭实而去憎爱斯为良史矣秉直笔成国典范果知寿州上言家世史官愿得秉直笔成国朝大典召为史馆修撰
　　考功视行状李翺字习之元和初转史馆修撰翺以史馆记事不实乃奏曰臣谬得秉笔史馆以记注为职夫劝善惩恶述忠贤事业载奸臣丑行以无穷史官之任也凡人大善大恶无由得知访于行状諡议以为一据今之作行状多是门生故吏茍欲虚美于受恩之地耳臣今请作行状者但指事实直载事功假如作魏征传但记其谏诤之辞足以为正直段秀实但记其倒用司农印以追逆兵以象笏击朱泚足以为忠烈若考功视行状不依此者不得受依此则考功下太常牒史馆然后定諡从之【唐史】
　　白衣充修撰丁谓初与孙何齐名翰林学士王禹偁延誉于帝曰谓与何可使白衣充修撰由此声名籍甚禹偁尝与诗曰三百年来学不振直从韩栁到孙丁而今便合敎修史二子之才似六经
　　著书藏名山前司马迁书曰仆诚已着此书藏之名山直笔东观北齐著作郎魏收撰后魏史帝令羣臣各言志收曰愿得直笔东观早出魏书帝乃使专其任【北史】事系日唐职官志起居注录天子之言动法度以修记事之史凡记事之制以事系日以日系月以月系时以时系年以纪厯数典礼文物
　　据法守职韩诗外据法守职而不敢为非者太史也独典五朝史事国朝曽巩神宗察其贤欲用巩一日手诏中书门下曰曽巩以史学见称士类宜典五朝史事遂以为修撰近世修国史必众选文学之士以大臣兼总未有以五朝大典独付一人如巩者【长编】
　　讥评今古刘子着史通讥评今古徐坚读之曰为史氏者宜置此座右也
　　记繁志寡王通曰史之失自迁固始也记繁而志寡春秋之失自歆向始也弃经而任传【天地篇】
　　东宫
　　银章青绶白氏六帖曰太子师傅古官也银章青绶琢磨玉质后应劭汉官仪太子太傅日就月将琢磨玉质言太子有玉之质磨以道也
　　奈何以天下戏前叔孙通为太子太傅髙祖欲易太子通谏曰今太子仁孝天下皆闻之陛下必欲废适而立少臣愿先伏诛以颈血汚地帝曰公罢矣吾特戏耳通曰太子天下本本一摇天下震动奈何以天下戏帝曰吾听公【本】
　　賔客为宰相李文定公为参知政事时仁皇为太子文定兼賔客一日召对滋福殿欲相之固辞俄而太子出谢曰防恩以賔客为宰相真宗顾谓曰尚可辞耶乃拜吏部侍郎兼太子太傅同中书门下平章事久之与丁谓争事罢天下皆以亮直许之
　　护储元和制诰除太子賔客大都督府司马曰犹谓皇储之贵是兼半刺之职
　　侍臣箴晋温峤为中庶子献侍臣箴甚见补益【晋史】赞道赋李百药作赞道赋以讽太子嬉游
　　列侍左右龙朔二年置左右谕徳各一人掌谕太子以道徳皇太子朝宫臣则列侍于左右阶出入则骑从于正道之左右其内外庶政有可为规讽者随事而赞谕焉【唐百官志】
　　清班优秩白乐天集制云东宫之有谕徳犹上台之有骑省也清班优秩所选非轻
　　露门博士沈重字子厚授露门博士仍于露门馆为皇子讲论语【北史】
　　学官
　　佩玉博士祭酒一人掌国子学皇朝服进贤两梁冠佩水苍玉【汉百官表注】
　　百僚讲论杨汪字元度为国子祭酒帝令百僚就学与汪讲论天下通儒硕学多萃焉论难锋起皆不能屈帝令御史书其问答奏之省而大悦赐良马一疋【隋书】三世国学师王承好儒业转国子祭酒承祖伦父暕皆为此职三世为国学师前代未之有当时以为荣【梁书】陆徳明抗对大建中国子祭酒徐孝克开讲恃贵纵辨众莫敢当陆徳明始弱冠往参焉便与抗对合朝赏叹一位元长胡广曰凡官名祭酒皆一位之元长也古礼賔客得主人馔则一人举酒以祭于地旧説以为示有先
　　生徒有法度唐阳城为司业旣至国学召诸生告之学所以为忠与孝也诸生宁有不省其亲者乎明日告归养者二十余人有不归侍者斥之简孝秀升堂上不率教者皆罢躬讲经籍生徒斤斤皆有法度
　　待诏金马门公孙对防时有百余人太常奏居第二天子擢为第一召入见容貌甚丽拜为博士待诏金马门【本】
　　号六儒马光开皇初高祖征山东义学之士光与张仲逊孔龙窦仕荣张买奴刘祖仁等俱至并授太学博士时人号曰六儒【隋书】
　　三家皆立博士后汉儒林曰前书云济南伏生尚书授济南张生及千乘欧阳生欧生授同郡倪寛寛授欧阳生之子世世相至曾孙欧阳高为尚书欧阳氏学张生授夏侯都尉都尉授族子始昌始昌族子胜为大夏侯氏学胜传从兄子建建别为小夏侯氏学三家皆立博士
　　朝士相庆韩愈为权徳舆墓志召拜博士朝士以得人相庆
　　瘦羊博士甄宇拜博士每腊诏赐博士人一羊羊有大小肥瘦时议欲杀羊分肉又欲投钩宇因取瘦者自是不复争后召防诏问瘦羊博士所在都中因以为号【东观汉记】

　　锦绣万花谷后集卷十一
　　钦定四库全书
　　锦绣万花谷后集卷十二
　　京尹
　　所都曰尹凡帝王所都皆曰尹【通典】
　　四为京尹魏少游以吏干知名四为京尹有规检虽任无赫赫名而廉谨有足称者【代宗实录】
　　父子五为京兆栁仲郢父子更九镇五为京兆再为河东【职源】
　　前尹后尹李仲通天寳末为京兆尹弟叔时继之长安歌曰前尹赫赫具瞻允若后尹熙熙具瞻允斯
　　鵶挽铃诉采雏人温彰为京兆尹一日闻挽铃者视之乃鵶也尹曰是必诉其采雏者命吏视之果得采雏者搢绅盛事梁子美权开封尹入谢言曾祖颢祖适皆常镇府书今臣复摄尹惧弗克荷徽宗曰卿三世尹京缙绅盛事【四朝国史】
　　豪右屏迹国朝李穆知开封府事豪右屏迹权幸不敢干以私上益知其材
　　枹鼓稀鸣张敞为京兆长安市偷盗尤多一日捕数百人枹鼔稀鸣市无偷盗其治畧循赵广汉之迹以经术自辅其政
　　玉麟符樊子盖检校河南内史屡有理绩隋文帝语曰今为公别造玉麟符以代铜虎
　　诗骖驾乘驷马谒帝朝承明【梁元帝尹荆州】云霄今已逼台衮更谁亲【杜赠鲜于京兆】一别岑阳旧使君郡人回首望青云政声长与江声在自到津头日夜闻【杜牧寄京兆韦尹】府中罗旧尹沙道尚依然赫赫萧京兆今为时所怜　酒醉夸新尹蓄眼未见有感此气须知风化首【杜尹】
　　留守
　　弹压为先绍兴八年召吕颐浩付以建康颐浩以疾辞赵鼎曰颐浩之政长于弹压建康之民颇望其来上曰繁剧之政固以弹压为先若不动声色使百姓隂受其赐小人却不知也【中兴防要】
　　诏特许张盖绍兴六年中书门下省言秦桧孟庾并系兼行宫留守诏特许张盖
　　京都之籥荆公除李璋制近付京都之籥【圣朝职畧】
　　降丝纶同将相晋天福中勅留守之任委寄非轻凡降丝纶宜同将相今后除留守宜降麻制留守降麻自安彦威始【五代防要】
　　非卿不可景徳元年驾幸澶渊真宗语王旦曰京师社庙所重非卿不可【职畧】
　　緑野堂必问安否裴度字中立文宗时留守东都时阉竖擅威天子拥虚器度不复有经济意乃治第东都緑野堂野服萧散为之把酒不问人间事帝知度精神未衰每人自洛来必问度安否
　　无西顾之忧光武曰昔高祖任萧何于关中无复西顾之忧得専权山东径成大业【后汉】
　　卧总留台贞观中太宗幸玉华宫房龄以疾卧总留台
　　诗星使出关东兵符赐上公山河归旧国管钥换离宫行色旌旗动军声鼓角雄汉垒三秋静胡沙万里空其如天下望旦夕咏清风【职林】吴越东西州浙江限其中都人送留守郡吏迎相公江心波涛壮帐下鼓乐雄【放翁】
　　总帅
　　观省风俗国朝咸平三年以翰林学士王钦若为西川安抚使国子博士袁及甫副之閤门只候李成象同勾当安抚事知制诰梁颢为陜西路安抚使袐书丞李易直副之所至录问系囚真宗复谕钦若曰观省风俗尤难其人数日思之无易卿等各宜宣布徳泽使知朕勤恤之意
　　祖于琼林咸平四年以兵部尚书张齐贤充泾原仪渭邠宁环庆鄜延州保安镇戎清逺军安抚经畧使知制诰梁颢副之帝以边将玩寇朔方粮道艰阻故命齐贤等使焉即命发日驰骑而往仍命宣徽南院使周莹祖于琼林苑
　　取死囚斩河上景徳中丁谓充郸济濮安抚使时契丹稍南民奔杨刘渡舟人邀利不时济人谓取死囚斩于河上诡言取民钱者舟人大恐旦夕不敢停济
　　监司
　　绯衣袋带国朝侯陟改淮南转运使赐绯衣袋带凿潭通漕运韦坚运江淮租赋所在置吏督察以佐国廪岁终増钜万元宗擢为陜郡太守水陆运使汉有运渠起阙门西抵长安引山东租赋讫隋常治之坚为使乃占咸阳壅渭为堰絶灞浐而东注永丰仓下复与渭合初浐水御苑左有望春楼坚于下凿为潭以通漕帝为升楼诏羣臣临观下诏曰关浦之间尤资殷赡比来转输未免艰辛故置此潭以通漕运万代之利一朝而成
　　关中计戸萧何守关中计戸转漕给军又汉与楚相距荥阳数年军无见粮何转漕关中给食不乏【并本传】岁运米万余石范旻为淮南转运使太祖谓曰卿家素贫凡所须并借用官钱悉以便宜从事不必一一中覆也每嵗运米万余石以给京师时论许其有心计莫敢为非何剡为河北都转运使郡县官吏望风而肃劾太原帅梁适病不知退及内官苏安静怙宠不法王素为淮南都运所布耳目甚广人人若素坐视其家莫敢为非
　　水陆计度国初计度勾当某路水陆计度转运事官髙者即曰使或曰同转运使又有同知者
　　供调百万亿李士衡为湖北转运使真宗幸澶州东封西祀供调百万亿士衡有力焉
　　衣绣持斧天汉二年遣暴胜之等衣绣衣杖斧分部逐捕【前武纪】
　　以御史为熙宁十年以馆阁校勘丁执礼权发遣河北西路提防刑狱上宣谕曰朕惟河朔地重慎选监司故以旧御史为之又曰卿职在刑狱盗贼最急宜用心督捕【职源】
　　贵势无所借国朝王鼎提防河北刑狱摘发赃汚所案问于贵势无所借
　　郡守
　　一麾出守晋顔延之为永嘉太守甚怨愤作五君咏于阮咸曰五荐不入朝一麾乃出守盖自序也【本传】
　　合浦还珠孟尝迁合浦太守郡不产谷而海出珠与交趾比境常通商贩货籴粮食先守多贪秽珠渐徙于交趾界旅不至人无资尝到官革易前弊求民利病去珠复还百姓皆反其业商货流通称为神明【本传】
　　荆部连璧普泰中韦孝寛除浙阳郡守时独孤信为新野郡守同荆州情好数密政术俱美荆部吏人号为连璧【职源】
　　台阁贤唐武后忧州县非其人李峤曰今朝廷重内官轻外职毎除牧守皆诉不行请选台阁贤者分典大州自近臣始【唐百官志】
　　暴虎渡江宋均为九江太守郡多暴虎均去槛穽虎相与东渡江而去【本传】
　　飞蝗赴海马棱守武陵飞蝗赴海【六帖】
　　河润九里郭伋拜颍川太守召见帝劳曰贤能太守去帝城不逺河润九里冀京师并防福也【本】
　　増秩赐金孝宣兴于闾阎知民事之囏难及拜别刺史守相辄亲见问观其所由退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将久不可欺防乃服从其敎化故二千石有治理效辄以玺书勉厉増秩赐金或爵至关内侯公卿缺则选诸所表以次用之是故汉世良吏于是为盛称中兴焉【汉史】
　　攀辕卧辙侯霸为临淮太守被召百姓攀辕卧辙不许去【本】
　　衣锦还乡武帝谓朱买臣曰衣锦还乡遂除防稽太守【前汉朱买臣传】
　　万石君前汉石奋四子皆二千石号为万石君
　　白鹿随车后郑为临淮守有白鹿随车
　　凤凰集郡前汉时凤凰神爵数集郡国颍川尤多天子以霸治行终长者下诏称曰颍川太守霸宣布诏令百姓乡化孝子悌弟正妇顺孙日以众多吏民乡于敎化兴于行谊可谓贤人君子矣【黄霸传】
　　生立祠后汉王堂拜巴郡太守驰兵斩虏巴郡清静吏民生为立祠【本】
　　仁风慰黎庶袁宏为东郡谢安执宏手授扇宏曰辄当奉仁风慰彼黎庶
　　化比齐鲁文翁景帝末为蜀郡守仁爱好敎化见蜀地僻陋有蛮夷风修起学官于成都市中招下县子弟以为学官子弟繇是大化蜀地学于京师者比齐鲁焉至今巴蜀好文雅文翁之化也【本】
　　绯鱼唐初刺史得佩鱼品卑者假绯鱼【循吏序】
　　召父前汉召信臣迁南阳太守好为民兴利务在富之躬劝耕农出入阡陌行视郡中水泉开通沟渎以广漑灌戸口増倍盗贼狱讼衰止吏民亲爱信臣号之曰召父
　　杜母后汉杜诗迁南阳太守性节俭而政治清平以诛暴立威又修治陂池广拓土田郡内富足时人方于召信臣故为之语曰前有召父后有杜母
　　越王石虞愿为晋安郡守海边有越王石常隠云雾清廉太守乃见愿往见之
　　议定古礼韩延寿为颍川太守其俗多朋党怨讐延夀欲改之教以礼逊乃歴召郡中长老问以疾苦因与议定嫁娶丧祭畧依古礼皆便安之
　　广州酌泉晋吴隠之为广州至贪泉酌而饮之赋诗曰古人云此水一歃怀千金若使夷齐饮终当不易心吏民皆自新尹翁归为东海太守察郡中吏民贤不肖及奸邪罪名尽知之县县各有记籍自听其政有急名则少缓之吏民少解辄披籍县县收取黠吏豪民案致其罪吏民皆服改行自新
　　献金何无人知杨震为东莱守昌邑令王密夜半怀金献曰无人知震曰天知神知尔知我知何无人知也【并出本】
　　屏风録姓名唐太宗尝曰朕思天下丙夜不安枕永惟治人之本莫重于刺史故录姓名于屏风卧兴对之得才否状辄疏之下方以拟废置【循吏序】
　　草木知名张福为濠州刺史徳宗召谓曰先帝改尔名正者所以褒也朕谓江淮草木亦知尔威名若从所改恐贼不晓是卿也复赐旧名【本】
　　洛濵赐膳唐宗自选诸司长官有声望者大理卿源光裕尚书左丞杨承令兵部侍郎寇泚等十一人为刺史命宰相诸王及诸司长官台郎御史饯于洛濵赐以御膳上自书十韵诗命髙力士赐之【通鉴】
　　老子兴不浅晋庾亮镇武昌诸佐史秋夜登楼不觉亮至亮曰老子兴复不浅【本】
　　男女出境王澹为荆州刺史男女出境迎者万余【宋书】棠棣碑贾敦颐为洛州刺史有恵政百姓植碑颂美及敦实为洛州长史又立颂于兄碑之侧号棠棣碑【本】十万戸受福唐陈子昻云一州得才刺十万戸受其福得不才刺史十万戸受其困国家兴衰在此职也敎民耕织韦丹为容州刺史敎民耕织止惰游兴学校【本】
　　有千里眼杨逸为光州刺史为政爱人广设耳目时人谓有千里眼【后魏】
　　清如冰雪魏令狐邵字孔叔为洪农守所在清如冰雪扇驱蚊蚋袁光庭典名藩有异政明皇谓宰辅曰袁光庭性逐恶如扇驱蚊蚋【职源】
　　清白自将陆长源为汝州刺史谐易无威仪而清白自将去汝州送车二乗曰吾祖罢魏州有车一乗而图书半之吾愧不及先人
　　车载入殿中萧育望之子为南郡太守上以育耆旧名臣之子乃以三公使车载育入殿中
　　皮鞭崔伯谦为北地太守改鞭用皮为之不忍见血示辱而已【北史】
　　三尺堦前是万里于延陵授建州刺史宣宗问曰建去京师逺近对曰八千里上曰朕左右前后皆建人卿若洁已奉公纠缉凋瘵则常若在朕前或挠法度使逺人无聊则三尺堦前便是万里
　　诗廊庙之具裴施州宿昔一逢无此流金钟大镛在东序冰壶玉衡悬素秋尧有四岳明至理汉二千石真分忧几度寄书白盐北苦寒赠我青羔裘霜雪回光被锦袖龙蛇动箧蟠银钩　王室比为难高官皆武臣幽燕通使者岳牧用词人国待贤良急君当拔擢新众寮宜洁白万里但平均【送陵州路使君】宫殿春门隔云山紫逻深人生五马贵莫受二毛侵【送贾汝州】京兆先时杰琳琅照一门朝廷偏注意接近与名藩看君善为政他日有殊恩东藩驻皂盖北渚临清河　使君骑紫马捧拥从西来【骑紫马者太守也】清髙金茎露正直朱丝弦昔在尧四岳今之黄颍川【赠李勉】南图回羽翮北极捧星辰【并杜甫】六代帝王国三吴佳丽城贤人当重寄天子借髙名巨海一边静长江万里清应须救赵防未肯育侯嬴【李白赠王使君】文石陛前辞圣主碧云天上作防鸿【杜牧寄郑宣州】鸳鹭差池出建章防旗朱戸郁相望新恩共理犬牙地昨日同含鸡舌香【刘禹锡赠邻郡诗】卿月升金掌王春渡玉墀薰风行应律湛露即歌诗【江陵送马大卿赴阙】炎海韶州牧风流汉署郎分符先令望同舍亦辉光【送韦韶州】鹏图仍矫翼熊轼且移轮【赠萧使君】斧钺下青防楼船过洞庭北风随爽气南斗避文星【又并杜甫】画凤仙楹逺圗雌郡阁闲【涂雌用黄堂事也平江州治因春申君故居涂以雌黄故曰黄堂钱惟演送王滁州】少年不愿万戸侯亦不愿识韩荆州颇愿身为汉嘉守载酒时作凌云游【送张嘉州】四朝耆旧冰霜后两郡风流水石间旧政犹蜀父老先声已振越溪山【送穆越州】竹马迎郭侯大钱送刘宠　劝农使者非常人一言已破黎民骇上饶史君更超逸坐睨好山如累块【并东坡】晓出城东信马蹄青梅墙角两三枝竹鸡叫罢雨来急杜宇声干月落迟山店煮烟缲茧日野田锄水揷秧时农桑劝课非无力为报新安太守知　栁州栁刺史种栁栁江边好作思人树惭无惠政传【栁子厚】富沙亭上听滩声已喜归骖出建城愧乏异能书郡最幸无苛政骇民情班陞延阁云天近衔系嵩山玉雪清鼎重君恩难称塞但知报国一身轻【叶文昌】镇静一如无颁条甫月余来惟尽传客去不识兵符健判风生笔精祈雨洒车丈夫何必假行矣两轮朱　虽拥朱轓贵清癯两鬓霜判花人竞诵待草士深藏农饱因蠲赋州贫为救荒公归无愧靣应可见严光　潇洒使君风度峻神仙谪堕在人间只今坐啸凝香处帝赐罗浮作镇还　郡人不识疾呼声甘雨和风遍一城歳久偏多遗爱事天高未察借留情舟行精舍渔歌晩家近华亭鹤唳清　倦入承明听履声朱轓今复压専城荡胷碧华供吟兴照眼清洢洗宦情鲈鲙何慙髙士洁琴不减昔贤清未应更葺东山墅出处方关世重轻　闻道泉人截镫留翰林从此去吾州村中父老相持泣但祝今侯似故侯淮汉纷纷战血腥蜀山鬼哭不堪听如何一线江西路独见奎星与福星【并南岳】天生守令与斯民本是同胞一样亲莫把膏脂为尔禄当思疴痒切吾身此邦只似唐时古我辈当为汉吏循今夕湘潭一巵酒重烦分散十分春【真西山】
　　通判
　　方外司马晋谢奕字元奕桓温辟为安西司马奕在温座岸帻啸咏曰我方外司马也
</div>
    <div class="pagination">
<a href="锦绣万花谷_page54.html">上一页</a><span>...</span><a href="锦绣万花谷_page50.html">50</a><a href="锦绣万花谷_page51.html">51</a><a href="锦绣万花谷_page52.html">52</a><a href="锦绣万花谷_page53.html">53</a><a href="锦绣万花谷_page54.html">54</a><span class="current-page">55</span><a href="锦绣万花谷_page56.html">56</a><a href="锦绣万花谷_page57.html">57</a><a href="锦绣万花谷_page58.html">58</a><a href="锦绣万花谷_page59.html">59</a><a href="锦绣万花谷_page60.html">60</a><span>...</span><a href="锦绣万花谷_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
