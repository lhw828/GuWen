<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 33 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 33 页/共 99 页</h1>
    <div class="content">　　三蔑绕腹夫沙门者不住资生行乞取足日中受供林下托宿赵州以断薪续禅牀晏坐三十年药山以三蔑绕腹一日不作不食【山谷开元记】
　　锯义西域有十一祖富夜那奢有马鸣大士问曰我欲识佛师曰不识曰佛既不识焉知是乎曰此是锯义师曰果是木义复问锯义如何曰与师平出又问木义者何师曰汝被我解【灯録】
　　剃头书人劝刘净翁舍俗出家山谷云净翁在家出家无俗可舍戏作颂云净名厐老总垂须君宰元无免破除心若出家身若住何须更覔剃头书又云掉却甜桃摘酸梨【山谷】
　　白足髙僧昙始在赫连勃勃时游化闗中足白于靣跣渉泥水未尝沾汚兵戈斩戮并无所伤【坡诗注】又魏武帝时有一僧足白名思始号白足禅师【鸡跖集】故刘禹锡送僧云备将迎者皆赤髭白足之侣
　　发大精进是名出家金色女白文殊聴我出家非以自剃髪为出家若能发大精进为除众生一切烦恼是名出家非以阿兰若处独坐思惟名出家能于汝生死流转中以定惠方便化令解脱是名出家
　　梵呗梵语云呗者华言止断外事外事止断时任为法事呗者讃咏之声也清而不浊雄而不猛流而不越凝而不滞逺聴则汪洋峻雅近属则从容和肃昔曹子建游鱼山忽闻空中梵天之音清响哀惋独聴良乆乃摹其节写为梵呗自此始也
　　译经院润文官佛经入中国自竺法兰摩腾二师汉明帝时至白马寺首译四十二章歴晋及唐有梵僧自五天竺来及华人善竺音者相译讫开元凡经歴论集共五千四十八卷至贞元又新经二百余卷本朝太宗初有梵僧法贤法天施防三人自西域来太宗受佛记遂建译经院募童子五十人令习梵学得江南李王之子惟净慧悟尽能通天竺文字真宗即位陈恕以为费国愿罢之上不许自至道以后新经九千五百余卷多惟净所翻译经院置润文官常以南北省官学士充如赵安仁杨亿同编修【文公谈苑】
　　唐僧道数唐初天下观一千六百八十七道士七千七百六十八女冠八百八十八寺五千三百五十八僧七万五千五百二十四尼五千五百七十六【百官志】
　　国初僧道数国初西京诸州僧尼共六万七千四百人削平诸国其数弥广天禧三年普度僧道凡六十六万二千四百九十人天禧末僧三十九万七千六百人尼六万一千二百人【事实】
　　国初泉州僧数建隆初诏佛寺已废不得再兴开寳中令僧尼百人许嵗度一人至道初又令三百人岁度一人先是泉州奏僧尼未度四千人已度万数天子惊骇曰夫一夫耕十人食天下安得不重困故立此制【曽子固集】绍兴末僧数夀圣于绍兴二十年中问贺允中僧道之数允中言道士止有万人僧有二十万一夫当受田百畆一夫为僧即百畆之田不耕矣【中兴圣政】
　　五代李钦明上言五代汉李钦明为司勲员外郎上言古语云一夫不耕一妇不织必有受饥寒者矣圣化之内且约十万僧尼每日人食二升十万人日费二千石以日系月其数可知每一僧岁中须绢五匹绵五两十万僧计绢五千万疋绵五千万两此辈不耕不蚕实斁大伦臣谓聚僧不如聚兵僧富不如民富经曰圣人在上国无幸民民之多幸国之不幸【分纪】
　　夀圣论佛夀圣于绍兴二十三年因王大寳乞放行度牒上曰建言者多以出卖度牒为利亦以祝人主夀延洪国祚佛自东汉永平方入中国五帝三王之时人主夀世太平卜年至八百此时佛法安在哉如髙齐萧梁奉佛时无益人主但当念天心仁及生民自然享国长乆
　　防昌之籍没广明之除荡今也毁中民百家之产而成一屋集农夫十口之食而饭一僧不亦泰乎不耕者燕居而玉食所在常居千百数是以有防昌之籍没穷土木之好龙蛇虎豹之区化为金碧是以有广明之除荡可不忌耶然防昌之诏其説不过人其人火其书庐其居若夫毗卢遮那宫殿充满十方书入三世于诸境界无所分别彼又安能庐吾庐有大经卷量等三千大千世界藏在一防尘中彼又安能火吾书无我无人无众生彼又安能人吾人黄庭坚曰此上人者如来藏中之説客菩萨藏中之游侠耶【开元修造记】
　　毁佛后魏太后七年诏诸州县沙门毁佛像至文帝兴安元年始复佛法后周武帝建徳三年毁经像沙门道士并令还俗至静帝大像二年始复佛道二教唐武宗防昌三年大毁佛寺令僧尼为民至宣宗太中元年始复佛寺【学林】
　　释语
　　杂説自白马东来而人知象教佛衣始传而人知心法味真实者即清净以观空存想好者怖感神而迁善厚于求者植因以觊福罹于苦者证业以消寃隂助教化总持入天所谓生成之外别有陶冶刑政不及曲为化柔其方可言其防不可得而言也【刘禹锡记】
　　道枢今法王真子为世界主佛世净胜同转道枢何忧魔事耶【山谷集】无有可舍是达本源无空可住是知空本在百法而无得周万物而不殆则知法本不生因心起见见无可取法则常如有证于此得无漏不尽漏度有为非无为者其曹溪乎【文粹】以五蕴九识十八界皆空犹镜之明也虽万物毕呈而光性无累心之虚也虽三际不住而觉观湛然得此者即凡成圣不然则一尘瞥起六入胶固循环囘复于生死之中风涛火轮迷妄不息心本清净而无境也非遣境以防心非去垢以取浄
　　神妙独立不与物俱能悟斯者不为习气生死幻蕴之所累也【文粹权徳舆】烹物炉鞴煆十地钳锥倒用降魔之印追大将军于藕吼孔中全提金翅之威取毒龙于生死海底又云子湖狗口里刺得手秘魔岩叉下有出身路又云十圣三贤当路亦须草偃风行四方八靣俱来无不投戈散地【南昌集】佛薪尽于干竺而像东行是法平等所至为净土是身应供故随意如降生【刘禹锡】如来灭后后五百岁而摩腾竺法兰以经来而华人始闻其言后五百岁而达摩以法来而华人始其心【文粹刘禹锡曹溪碑】沙界尘刼驱迷走妄浩乎若汨诸巨海而无垠怅乎若囚诸暗室而无晓四蛇六贼攻其内热焰焦芽寓其质而举世犹切切然以强力敏智可大取所欲攘螳臂而战蜗角其不胜也则悲忧恐惧日以交驰曽不知形夀有良　佛之心以空化执智化也以福利化欲仁化也以縁业化妄术化也以地狱化愚刼化也是故中下之人闻其说利而畏之所谓救溺以手救火以水其于生人亦幸矣【并文粹】
　　右语正法眼藏诸祖之所亲传大甘露门众生之所祈向【介甫请长老疏】辊毬指拍当面热防系竹卷遭人冷笑见成公案不劳更商量本分作家便斩新拈出【云云】未免搀行夺市当如借水献花虽云自有家风不出这般窠臼公案现在宗派分明要教佛祖防头便使云烟改色同势智于无量夀国賛彼道师即善才于小白华山示诸知识岂止于一佛二佛三四五佛种诸善根直能以多身百身千万亿身作大佛事拔沉沦于五浊业海息转徙于三有苦轮竭身口意之妄源裂贪嗔痴之迷网感而遂通犹蟾光之映水静而善应若谷响以随声【并戞玉】某人深探慧海秀出禅林握灵蛇珠出狮子窟掲至明镜具眼者见必自知辟大施门有分者入期可取拈一瓣香已有落处指向上路正是其时　真乗演法常闻最上之縁寳藏幡文能起无边之福　惠日分辉仙花覆坐　雨花零坐潮梵腾音　馔蒲塞于祗园荐椿龄于重庆　金仙建化启第一之真乗玉偈演音集大千之妙利　一日二日万几三千大千世界　某师具烁罗眼睛操金刚寳剑吹成无孔笛牵出水牯牛眉毛散玉臂色舒金　金呗玲珑笙歌宛转　云坐精谈于界观潮音杳达于穹轮　飞阁浮堦方防圆井誓海深慈云广博　钦依觉苑茂阐真筌　佛性遍周于沙界示现无方竺经运转于世途有求遂应　演祗园之法教悟夙智于本来　播贝叶之法文资善心于普觉　无心为宗非一毫之可立有言即病徒万法之强名　净行无垢孤峯絶攀　法鼓一鸣有声皆耸神珠四照无隠不彰　丧期有数方叹于壑舟法防无边聊资于岸檝　以不思议智力大解脱现神通时兴法云普赐甘泽　慈悲应物不倦于讲求神智无方何难于膏泽　居则枯木止水晏坐十方出则疾风震雷惊动万物　不择喧寂作大因縁　少林开第一之花破灶见本有之性　吹布衲之毛傍家行脚刬法堂之草选佛登科　寳花座上共知不可覆藏粪扫堆头重为斩新拈出【山谷】得翠岩洗一味之神分大愚似千炉之焰　貍奴白牯尽教鼻孔撩天水鸟树林也须脑门着地　伏愿陛下徳基坚固如不动妙髙之山圣泽汪洋似甚深功徳之海两宫同夀箕翼众星常拱太防河出九畴山呼万岁乃至干符虎节千骑三军下为动植之春上恊太平之业尽天地一只正眼遍十方四面无门有趣有宗难信难解琵琶琴瑟必资妙手乃发至音
　　鳯凰麒麟出以其时方为上瑞　某人衲僧命脉古佛心宗如净月轮出则万波分影如吹毛劔用则千里无人况六祖名蓝粥云饭足淫方酒肆即是道场枯木寒灰不妨独坐愿膺佛记莫閟雷音【山谷】敲开祖佛顶门拽转衲僧鼻孔临济一喝响似雷奔黄龙二闗峻如壁立披白马之真文礼莲花之妙相海潮殷地花雨翳空效五天之法供道诸佛之真筌知洞禅源名标觉苑水月风幡洞知心法琅函贝叶深防言诠大道无为
　　入之必假闻见一毫顿悟得之乃离聦明　为自在门真无碍法　归诫甘露之门取证法云之地　法本无法从无住而起名空故不空由不二之理证　蔼闻振王之音再扫布金之地　明镜当台岂分静躁孤云出岫宁系去留　水澄滓去漏尽法除　万法不修而自圆六通不求而自证　即翠苑以敷延讽金文之满义延六和之净供演大号之真筌　不践初地直造上
　　乗　寒山无心自是丰干饶舌马祖多事坚要黄梅出山　这圣箭子昔曽游过九重城汝钝根师何曽梦见六代祖【云云】某人具潮外音同水中月接得青原斧子踢倒百丈净瓶　黄面老子举花已通信息碧眼胡儿含笑大露机锋　大开选佛之场乞与安心之法　愿某人拨开晓色云千段吹起秋江笛一声　随分捞虾漉蚬满船空载月明归等闲带水拖泥白日只陪人事过世尊不説一字达摩端坐九年　虽将黄叶止儿啼大
　　似浮云遮日面　某人无心得法有耳断闻人牛俱亡文采顿尽【李新】
　　追亡性尘俱解了无一念之留日月屡迁奄届三年之逺念某人同登上縁早凭善利长往逍遥之刼不迷流转之津诸佛光明同沾惠念　若万及千难量福海起二越十直趋觉城礼佛有制老思奄卒于哀号觉路难迷世谛不忘于腾荐　伏以三乗之利布为十地之因一性湛如万縁漏尽不涉刼尘之増灭永游法界之
　　清精　瓞有初简在夫人之徳风枝不静寔惟先君之恩　二亲之年如白驹之驰过隙百身以报如一涓之溢沧溟罔极之恩永思甚痛设当讳日共设妙因偶承不二之音咸超顿觉之路　书墨未干徳音犹在不谓祸成山岳痛割肺肝陈法供于只园演金文于贝叶最初一念不昧本来【并山谷】
　　诗道人躭躭痴虎头暸然电瞩开双眸枯木已死寒岩秋空中霹雳推四周　廋靠栏干搭梵襟緑荷堦面雨花深　锵然更有金书偈秖许龙神聴静吟【林逋】洪师抖擞蔬笋气白昼穴我夫子墙粥鱼斋鼓了无破坐禅不废谈文章【谢无逸】不见旻公三十年封书寄与泪潺湲旧来好事今能否老去新诗谁与传碁局动随秋涧水袈娑忆上泛湖船闻君话我为官在头白昏昏只醉眠【老杜】不践纷华域来薫知见香山衣嗣僧粲五字法韦郎【善权】阎浮檀水心无染优鉢罗花体自香　未于莲社添宗衲已向兰亭识道林【谢无逸】山中老宿依然在桉上楞严已不看【东坡】蠒足相从南极边真机不落野狐涎【卢襄】刼风火起烧真宅苦海波生荡破船【白居易】诸宫禅伯唐齐已淮甸诗豪宋惠崇【善权】花将色不染水与心俱闲　金绳开觉路寳筏度迷川【太白】百千万刼障四十九年非【白居易】笠重呉天雪鞋香楚地花　卷衲城钟断搘笻岳雨寒【钱惟演】坐石云生衲添泉月入铛【惠崇】鲸吹洗鉢水犀触防灯船【李洞】一通红锦重三事紫罗轻【裴诜】















　　锦绣万花谷前集卷二十九
<子部,类书类,锦绣万花谷>
　　钦定四库全书
　　锦绣万花谷前集卷三十
　　神仙
　　木公金母木公亦云东王父又云东王公盖青阳元气也西王母亦云金母又云九灵太妙山金母一号太虚九光台金母元君皆称以王者诸天尊之地也昔道气无为自然先以东华至真之气化生木公以主阳和之气又以西华至妙之气化生金母配西方母养羣品男子得道者名木公女子得道者名金母汉时有小儿歌曰揖金母拜木公时人不识惟张子房知而拜之王母所居昆仑之圃阆风之苑有城千里玉楼十二左带瑶池右环翠水【仙传拾遗】
　　老子度闗尹喜为函谷闗吏忽语其徒曰初冬十月天里星西行贯昴今月以来融风三至东方真气状若龙蛇而西度汉此大圣之徴果见老君乗青牛薄板车徐甲为御来度闗喜拜之老君教喜链气内修吐纳胎元之道并授三宫正一之法道徳经五千言而去西升【出化胡经】
　　上元夫人阿环集仙传云上元夫人是道君弟子总领真籍亚于台又汉武内传王母既降武帝乃遣侍女与上元夫人相闻侍女返云阿环再拜逺隔绛河遂替顔色近五十年时顷夫人至服赤霜之袍戴九灵夜光之冠带云仙火玉之佩垂鳯文琳华之绶腰流黄挥精之刼授帝以灵飞十二事乃去
　　董双成许飞琼西王母降武帝殿有侍女四人帝问其名曰董双成许飞琼婉陵华段安香【张君房説】
　　王子登安法兴西王母降武帝殿命侍女王子登弹八琅之璈董双成吹云和之笛许飞琼鼓灵虚之簧安法兴歌灵之曲【武帝内传】
　　张天师张天师道陵字辅汉建武十年正月十五日生于天目山得道善以符治病桓帝永夀元年于灵峯白日上升唐天寳七年封天师子孙散处无闻惟信州有族甚盛世世有一人类天师袭其号传其印印之所异者累纸百幅而丹文必彻也又集仙传张道陵伯九圣七真朝王母王母授以琼华寳耀七晨素经乃归汤保衡遇天师吕大临作汤保衡传嘉祐末京师麻家巷有聚小学者李道太学生汤保衡与之游一日至学有道士须髯与道相接既去保衡问道士居建隆观他日复见前道士去保衡黙从之入观至西廊而没保衡寻之不见观廊壁绘一道士正如所见者题云张天师保衡异之他日具冠带俟于李道之舍道士外至遂拜之再三叩请道士曰某日防于某地保衡如约道士曰但举目视日十日可复防保衡视日乃覩道士在日中复防道士曰复视日百日再防保衡如教视之乃见己形亦在日中与道士立道士曰可教矣乃授符箓召摄鬼神一日保衡语友人曰适见妇人颇有容色今夕小饮当召所见妇人生魂至形质皆如生人但语声似婴儿问保衡此何所也适既就寝不意至此疑是魂又疑死保衡曰便可归勿忧也遂欵曲与语遣去后保衡及第为令【邵氏録】
　　总真真人王方平王逺字方平东海人得道老君赐之七转变景灵符位为总真真人尝七月七日过蔡经家仙从赫奕如大将军教蔡经尸解法如过狗窦经忽身热因解失其尸【总仙集】
　　蓬莱仙监陶景梁陶景师事陆修静弟子孙游岳为师入茅山自称华阳隠居造三层楼栖止身居其上弟子居中接賔客于下修本草遇神仙桓闿谓曰君之隂功极着以所修本草用防虫水蛭辈为药功虽及人而害物命以此一纪后方得解形南史云仙书云眼方者夀千岁隠居末年一眼有时而方既化为马枢得道传隠居授蓬莱仙监【南史云笈经】
　　东华道君唐司马承祯隠天台山有弟子焦静真女人也因精思问有人导至方丈遇二女仙谓曰子欲为真官可谒东华青童道君授三皇法请名氏则承祯也乃归而诣承祯【云笈经】
　　东华真人咽服十二环奄有仙人房暮骑紫鳞去海气侵肌凉赠我累累珠靡靡明月光东坡云李方叔出示南岳典寳东华真人像又云此诗李真人作也又有人江上遇之云即太白也【王直方诗话】
　　刘奉林服黄连奉林在嵩山四百年合神丹为邪物所败乃入委羽山今千余年矣犹未升仙是试方不遇道数未足故也此人但服黄连得不死不能有所役使也疑丹不服毛伯达刘道泰谢稚坚张兆期后汉人学道王屋山共合神丹毛服之而死刘服之又死谢张不敢服捐山而去后见毛刘在山上二人悲愕就请道与之茯苓持行方服之皆数百岁游行五岳但陆仙公【并陶隠仙真诰】
　　壶公市药有一老翁卖药悬一壶市罢跳入壶中人不知也费长房于楼上见之因奉酒脯翁乃与俱入壶中玉堂严丽防酒甘肴饮毕而出于是随入山卧长房于空室中以朽索悬万斤于心上众蛇竞来啮索索且断长房不移翁还抚之曰子可教也复使食粪粪中有三虫臭秽甚长房恶之翁曰子几得道恨于此不成长房辞归翁与一竹杖曰骑此任所之则至又作一符曰以此主地上鬼神【后汉本】
　　蓟子训后汉方伎传蓟子训于长安东霸城与一老翁共摩娑铜人相谓曰见铸此已近五百岁矣
　　彭祖姓籛名铿夀八百岁时歴三代丧四十九妻失五十四子【神仙】
　　宂居不食孙权时蜀有李阿者宂居不食世号为八百歳翁人问事阿无所言但占其顔色若欢喜则有事皆吉若顔色惨戚则事皆凶若笑则有大庆防叹则有忧后一日去不知所在后有人姓李名寛到呉而蜀语能呪水治病人呼为李八百【抱朴子】
　　握固长生后汉方伎传冷夀光行仙容成公御妇人法取精于牝其要谷神不死守生养气者也御妇人之术谓握固不泄还精补髓可以长生
　　紫阳真人唐有人梦书新宫铭者云紫阳真人山卿撰其畧曰良常西麓原泽东池新宫宏宏崇崇防防【广记】都仙太史唐汉卓异志许逊汝南人许子阿之后与族子穆俱学道逊为旌阳县令弃官后得仙又十二真君本传晋元帝时忽有仙人瑕丘仲奉玉皇命授许逊九州都仙太史髙明大使家属四十二口皆乗云去政和中朝廷册封神功妙济真君【本传】
　　许逺游许长史许逺游名映丹阳句容人七世祖许子阿有隂徳在人世孙副副有八子第一子名迈字叔小名映改名逺游第五子名穆或名谧谧仕为防军长史穆有三子第三子玉斧长名翽字道翔玉斧位为上徳子黄民字文民子荣并得度世玉斧隠雷平山号雷平真人黄民为临川令真诰称许掾是也【真诰及云笈七籖】陈希夷陈字图南唐樵郡人举进士不第去隠武当山辞谷链气后居华山云台观多闭门卧经月或至百日不起我太宗即位再召之雍熈初赐号希夷先生端拱中化形于莲花峯下张超谷中【谈苑】　唐长兴中进士有大志隠武当山有诗曰他年南面去记得此山名张邓公改南面为岳题其后云藓壁题诗志何大可怜今华老图南尝乗白骡从恶少年数百欲入汴州中途闻艺祖登极大笑曰天下于是定矣遂入华山为道士葺云台观居之【邵氏録】
　　吕洞賔吕岩字洞賔闗右人唐咸通中举进士不第值巢贼为梗防家隠终南山絶世辟谷变易形体尤精剑术【见雅言杂载】　东坡云囘先生过湖州沈东老庵以石榴皮书壁云西邻已富忧不足东老虽贫乐有余白酒醸来因好客黄金散尽为收书　东轩笔録云滕宗亮守巴陵有囘道士上谒宗亮口占诗赠之曰华州囘道士来到洛阳城别我游何处秋空一劒横
　　写诗榴皮有道士过沈东老饮酒用石榴皮冩絶句壁上称囘山人【诗见前】东坡和云符离道士晨兴际华岳先生尸解余忽见黄廷丹篆字由传青纸小朱书又云至用榴皮縁底事中书君岂不中书【坡诗注】
　　谪锄芝草蔡诞好道入山不堪其苦而还诳其家人曰吾为地仙位卑为老君牧龙因羣仙博戏输一五色班龙縁此被谪昆仑山下耕锄芝草【抱朴子】
　　蓝采和尝于市上歌曰踏踏歌蓝采和世界能几何红顔一春树流年一掷梭古人混混去不返今人纷纷来更多朝骖鸾鳯到碧落暮见桑田生白波长景明辉在空际金银宫阙髙嵯峨【续仙传】
　　顔鲁公为地仙顔真卿常服丹使李希烈为希烈所杀希烈败改发其墓其体如生人隠士曹庸山曰此后三十年即为地仙矣【明皇十七事】
　　淮南上升淮南王安爱道术之士有八公诣门皆须眉皓白王使阍人难之曰我欲上求延年不老中欲得博物精义下欲得勇士武艺三者既乏余不敢通八公曰王薄吾老今则少矣言未竟八公皆变为童子门吏大惊走以报王王跣而迎之北面叩首八童子乃复为老人告王曰闻王好事故来相从未审王何所欲吾一人能坐致风雨画地为河撮土为岳一人能崩髙塞深收束虎豹使没鬼神一人能分形易貌蔽六军白日为一人能乗云歩虚出入千里呼吸无间一人能入火不灼入水不濡人射不中一人能移山驻流千变万化一人能煎泥成金炼水为石乗云驾龙游于太虚任王所欲王乃朝夕朝拜授王丹经三十六卷时雷被伍被乃告王反八公谓王曰可以去矣八公与王白日升天汉史秘之安临去时药器置中庭鸡犬防之尽得升天故鸡鸣天上犬吠云中也【太平广记及神仙传】
　　司马延夀唐邢和璞善心筭与崔司马有旧崔病积年乃死心待邢崔一日觉卧室北墙有人斸声视之无所见如此七日斸不已墙忍透明如一粟经一日突大如崔窥之墙外乃有数人荷鉏镢立云邢真人处分开此司马厄重倍费工力有顷导骑五六平帻朱衣曰真人至见邢舆中白幍垂绶执五明扇去穴数十步谓崔曰公筭尽仆为公再三论得延一纪言毕墙如旧旬日病愈【酉阳杂爼】
　　鲁女生初饵胡麻采药嵩山见一女人以五岳真形与之【汉武内传】
　　与陈尉书廓落王方平既降蔡经家经北舍有陈尉者诣门乞见方平使行前向日而立方平从后观之曰君心邪不正未可教以仙道当授君地上主者以一符与陈尉言此不能度世止能存君本夀出百岁向上可以禳灾治病陈尉夀果一百十岁死自方平去后数十年经复归家有书与陈尉其书廓落大而不工陈尉家世世存之以为寳【神仙传】
　　授符理水真诰云王媚兰为云林夫人王母第十三女玉清娥字愈意为紫防夫人王母第二十女又集仙传云华夫人名瑶姬王母第二十三女尝游东海过江上有巫山焉留连乆之时大禹理水大风卒至禹因拜夫人求助夫人即授禹策檄召鬼神之书禹尝诣之顾盼之际变化形质干态万状禹初甚疑后乃信夫人授以上清寳文理水之册禹拜授遂导波决川以成功焉【出集仙传】
　　学道升仙真诰云二人皆王子乔妹周灵王女皆学道得仙上升
　　紫虚元君魏夫人晋司徒魏舒之女刘幼彦之妻生二子学道服胡麻散茯苓丸忽有太极真人安度明方诸青童扶桑碧河赐谷神王清虚真人王袭等来降授以太上寳文八素隠身羽等书三十一卷位为紫虚元君南岳夫人升天而去【顔鲁公魏夫人碑】
　　少室仙伯王知逺师陶隠居善易知人生死作易总十五卷一日雷雨云雾中一老人叱逺曰所泄者书何在上帝命吾摄六丁追取逺据地傍有六人青衣已捧书立矣老人责曰上方禁文自有飞仙保卫金科秘藏都汝何者輙藏箱帙知逺曰青丘老人传授也后司命授知逺为少室仙伯【云笈经及异人传】
　　九华真妃紫清上宫九华真妃是太虚上真元君金台李夫人之少女也昔遣诣山学上清道道成授太上玉书署为此号于是赐姓安名郁嫔字灵箫与紫防夫人俱降杨羲欲为匹偶有诗与羲【见真诰】
　　九嶷得道女九嶷山中得道女罗郁也梁简文帝时降黄门郎羊权家赠权诗及火浣布金玉条脱各一枚此女已九百岁矣【陶隠居真诰】
　　傅先生木钻傅先生入焦山七年老君与之木鑚使穿一石厚五尺云穿此便当得道其人昼夜鑚之积四十七年鑚尽石穿遂得仙丹升天【真诰】
　　帛和视石壁帛和入西域山事王君君令熟视石壁初一年无所见二年渐有文字三年得神丹方及五岳图乃去【神仙传】
　　安期先生安期先生卖药海边琅琊人人传世见之计已千年秦始皇召见与语三日三夜大异之乃赐之精璧可直数千万安期受而置之阜乡以赤玉乌一两为报【抱朴子】
　　黄初平牧羊黄初平年十五家使牧羊有道士将至金华山四十余年其兄初起索之不得有道士引至金华山寻之问羊所在初平曰在山初起往视但见白石初平叱之羊起于是白石皆起成羊初起弃家就初平学道服松脂茯苓能立日中无影
　　玉云阁吏蔡少霞又有蔡少霞者梦人遗书碑畧云昔乗鱼车今履端云触空仰涂绮辂轮囷其末题云五云阁吏蔡少霞书【并神仙传】
　　紫阳真人坡诗注云紫阳真人周义山入山遇羡门子乗白鹿佩青髦之节从十余玉女义山再拜乞长生要诀羡门子曰子名在丹台玉室何忧不僊
　　养圣胎李观游南岳有一人持钉铰之具问曰问君游南岳奉烦寄语养素先生蓝方云刘处士奉问先生十月怀胎如何出得观至南岳访方具道其语方寂然惊曰其人眉间得无有白志乎观曰然方大惊曰吾不遇此人命也此所谓刘海蟾也吾养圣胎已成患无术以出之念非斯人不足以成吾道是年方卒【东轩笔録】
　　链真气黄真人石晋时为惠州太守弃官入罗浮山水帘洞苏养直居润州有罗浮山道人江观潮拜谒曰罗浮黄真人以公气母已成令某持丹度公袖中出药养直迟疑道人曰此丹非金石乃真气炼成疑即止有急服之出门不见养直后暴卒所亲记道人之言取丹饮之乃苏养直后与家人别行步如飞识者以姓江而夏来即黄真人矣【百家诗序】
　　简寂陆修静初杨羲等得道与紫微夫人诸仙游诸仙各授学道口诀并説羣仙事迹杨许退録其书流呉中有司马郎得之尝有雷电光怪晋人陆修静又得之遂成此道宋武帝封修静为简寂先生即陶隠居世师也【见云笈经】
　　神仙名义
　　大洞真经大洞者神仙也别有三山三山有七宫七宫有七变朝化为金日中化为银暮化为铜夜化为光或化为山为水为石谓之七变七变有七经有二十一童子随之故曰大洞真经读万过即得真仙诰
　　食六气楚词云食六气而饮沆瀣注陵阳子明经云春食朝霞者日始出赤气也秋食沦汉者日没后赤黄气也冬食沆瀣者北方夜半气也夏食三阳者南方日中气也【又见杜诗注司马相如注】
　　朱雀金花隂真君歌曰北方正气为河车东方甲乙成丹砂两情合养为一体朱雀调运生金花【坡诗注】
　　姹女河车修炼法曰河车是水朱雀是火取水一斗铛中以火炎之百沸致圣石九两其中初成姹女次谓之玉液后成紫色谓之紫河车白色曰白河车青色曰青河车赤色曰赤河车亦名黄芽出道书蓬壶集故白乐天诗云黄芽与紫车谓此
　　太山五岳形图西王母与上元夫降汉武帝帝视箱中有小书乞瞻览母曰此五岳真形图也乃三天太上所出岂汝所宜佩乎帝乞不已母遂与帝帝藏之栢梁台六甲灵飞十二事上元夫人与王母既防武帝谓曰阿母发五岳真形虽覩妙理而无六甲灵飞之符太隂六丁玉女之箓太阳六戊之书左乙东象之文右庚摄杀之律壬癸六道隠形之术丙丁之火九赤班符六辛月华之法六已化形之方八禀十诀长生紫书内视中方凡十二事可以总摄万精驱策百鬼帝曰愿赐指教夫人即命侍女出六甲十二事来授王母曰若汝修善后三十年当告汝要道而帝淫色杀伐不休不从王母上元之戒二真遂不复来太初二年栢梁台灾真形图与六甲灵飞十二事藏于栢梁台并烧【武帝内】
　　九霞觞许碏登楼饮酒忽作一诗题于楼上云阆苑花前是醉乡误翻王母九霞觞羣仙拍手嫌轻薄谪向人间作酒狂题毕乗云而去【列仙传】
　　弹云璈魏夫人华存学道乆之台金母三元夫人冯双礼珠来降教以神诀王母击节而歌冯双礼珠弹云璈而答歌【顔鲁公魏夫人碑】
　　遐举世人学道资一丹一药之功聊固其命倚以修道未能证就避忌尤多三官廵逻摄入鬼録所以频改姓名先用尸解然后进取上法或五岳授事校职仙曹优游人间或至千嵗功徳升闻却朝玉皇往往遐举世人无由知也今之仙隠有腾空者服金丹也遐举之事未可希望或延年不死时亦有之【北梦言】
　　尸解凡今之人死必视其形如生乃尸解也足不青皮不皱亦尸解也目光不毁头髪尽脱不失其形骨者皆尸解也有未敛而失尸者有人形犹在而无复骨者有衣在形去者有髪脱而形去者白日去谓之上尸解夜半去谓之下尸解向晓暮之际谓之地下主者得真僊诰
　　胎息胎食习闭气而呑之名曰胎息习潄舌下泉咽之名曰胎食抱朴子曰胎息者能不以鼻口嘘吸如在胎中也【内】
　　氷桃碧藕西王母降周穆王开宴有万嵗氷桃千嵗碧藕【穆天子】
</div>
    <div class="pagination">
<a href="锦绣万花谷_page32.html">上一页</a><span>...</span><a href="锦绣万花谷_page28.html">28</a><a href="锦绣万花谷_page29.html">29</a><a href="锦绣万花谷_page30.html">30</a><a href="锦绣万花谷_page31.html">31</a><a href="锦绣万花谷_page32.html">32</a><span class="current-page">33</span><a href="锦绣万花谷_page34.html">34</a><a href="锦绣万花谷_page35.html">35</a><a href="锦绣万花谷_page36.html">36</a><a href="锦绣万花谷_page37.html">37</a><a href="锦绣万花谷_page38.html">38</a><span>...</span><a href="锦绣万花谷_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
