<!DOCTYPE html>
<html>
<head>
    <meta charset="UTF-8">
    <title>喻林 - 第 186 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 186 页/共 195 页</h1>
    <div class="content">　　黄帝游乎赤水之北登乎昆仑之丘而南望还归遗其珠使知索之而不得使离朱索之而不得使吃诟索之而不得也乃使象罔象罔得之黄帝曰异哉象罔乃可以得之乎【庄子天地】
　　子贡南游于楚反于晋过汉阴见一丈人方将为圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者卬而视之曰奈何曰凿木为机后重前轻挈水若抽数如泆汤其名为橰为圃者忿然作色而笑曰吾闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也【庄子天地】
　　老聃之役有庚桑楚者偏得老聃之道以北居畏垒之山其臣之画然知者去之其妾之挈然仁者远之拥肿之与居鞅掌之为使【庄子庚桑楚】
　　吾生也有涯而知也无涯以有涯随无涯殆已【庄子养生主】复雠者不折镆干虽有忮心者不怨飘瓦【庄子逹生】
　　虽有至知万人谋之鱼不畏网而畏鹈鹕去小知而大知明【庄子外物】
　　其知憯于虿之尾鲜规之兽莫得安其性命之情者而犹自以为圣人【庄子天运】
　　絶圣弃知大盗乃止擿玉毁珠小盗不起焚符破玺而民朴鄙掊斗折衡而民不争殚残天下之圣法而民始可与论议【庄子胠箧】
　　圣人相谕不待言有先言言者也海上之人有好蜻者每居海上从蜻防蜻之至者百数而不止前后左右尽蜻也终日玩之而不去其父告之曰闻蜻皆从女居取而来吾将玩之明日之海上而蜻无至者矣【吕氏春秋精论】夫镜水之与形接也不设智故而方圆曲直弗能逃也故响不肆应而景不一设【淮南子原道训】
　　任耳目以听视者劳形而不明以知虑为治者苦心而无功【淮南子原道训】
　　夫舟浮于水车转于陆此势之自然也木撃折轊水戾破舟不怨木石而罪巧拙者知故不载焉是故道有智则惑德有心则险【淮南子主术训】
　　善博者不欲牟不恐不胜平心定意捉得其齐行由其理虽不必胜得筹必多何则胜在于数不在于欲駎者不贪最先不恐独后缓急调乎手御心调乎马虽不能必先载马力必尽矣何则先在于数而不在于欲也是故灭欲则数胜弃智则道立矣【淮南子诠言训】
　　天下非无信士也临货分财必探筹而定分以为有心者之于平不若无心者也天下非无防士也然而守重宝者必关户而全封以为有欲者之于防不若无欲者也人举其疵则怨人鉴见其丑则善鉴人能接物而不与已焉则免于累矣【淮南子诠言训】
　　民知书而德衰知数而厚衰知劵契而信衰知械机而实衰也巧诈藏于胷中则纯白不备而神德不全矣【淮南子泰族训】
　　卫有五丈夫俱负缶而入井灌韭终日一区邓析过下车为教之曰为机重其后轻其前命曰桥终日灌韭百区不倦五丈夫曰吾师言曰有机知之巧必有机知之败我非不知也不欲为也子其往矣我一心溉之不知改已【説苑反质】
　　不用其知而用众谋犹网无情故得鱼也【郭子注庄外物】夫举重携轻而神气自若此力之所限也而尚名好胜者虽絶膂未足以慊其愿此知之无涯也【郭子注庄养生】为出于不为故以不为为主知出于不知故以不知为宗【郭子注庄大宗师】
　　人以仁智为臣妾庚桑悉弃仁智也【荘子音义庚桑楚】
　　夫攻之逾宻避之逾巧则虽禽兽犹不可图之以智而况于人哉故治天下者惟不任知【郭子注庄胠箧】
　　羿古之善射者弓矢所及为彀中夫利害相攻则天下皆羿也自不遗身忘知与物同波者皆游于羿之彀中耳【郭子注庄德充符】
　　智慧多则引血气如灯火之于脂膏炷大而明明则膏消炷小而暗暗则膏息息则能长久也【意林传子】
　　丧明者之目杜知者之口窒聪者之耳斩巧者之手与时相随与和俯仰【道德经指归卷十二】
　　知而絶知不困于知不知用知亦不困于知其所以不困则异矣而于为不困则一也【道德经指归卷十二】
　　谿不求物而物自归之婴儿不用智而合自然之智【道徳经注】
　　观察于识而责之言汝如幻化体性诳惑犹如猿猴轻躁不住亦如掣电不尝暂停如不调马不着道路亦如狂象纵逸难禁【无明罗刹经】
　　全真
　　生为人所不知死为人所不惜至矣喑聋之徒天下之有道者也【晋书皇甫谧传】
　　赵襄子狩于山中借芿燔林扇赫百里有一人从石壁中出随烟烬上下众谓鬼物火过徐行而出若无所经涉者襄子怪而留之徐而察之形色七窍人也气息音声人也问奚道而处石奚道而入火其人曰奚物而谓石奚物而谓火襄子曰而向之所出者石也而向之所涉者火也其人曰不知也魏文侯闻之问子夏子夏曰以商所闻夫子之言和者大同于物物无得伤阂者游金石蹈水火皆可也【列子黄帝】
　　庄子曰子独不见貍狌乎卑身而伏以候敖者东西跳梁不避髙下中于机辟死于罔罟今夫斄牛其大若垂天之云此能为大矣而不能执防今子有大树患其无用何不树之于无何有之乡广莫之野彷徨乎无为其测逍遥乎寝卧其下不夭斤斧物无害者无所可用安所困苦哉【庄子逍遥游】
　　支离疏者頥隠于齐肩髙于顶防撮指天五管在上两髀为胁挫鍼治繲足以糊口鼓防播精足以食十人上徴武士则支离攘臂于其间上有大役则支离以有常疾不受功上与疾者粟则受三钟与十束薪夫支离其形者犹足以养其身终其天年又况支离其德者乎【荘子人间世】
　　怊乎若婴儿之失其母也傥乎若行而失其道也【庄子天地】名公器也不可多取仁义先王之蘧庐也止可以一宿而不可久处觏而多责古之至人假道于仁托宿于义以游逍遥之虚食于茍简之田立于不贷之圃逍遥无为也茍简易养也不贷无出也古者谓是采真之游【庄子天运】
　　孔子观于吕梁县水三千仞流沫四十里鼋鼍鱼鼈之所不能游也见一丈夫游之以为有苦而欲死也使弟子竝流而拯之数百步而出被髪行歌而游于塘下孔子从而问焉曰吾以子为鬼察子则人也请问蹈水有道乎曰亡吾无道吾始乎故长乎性成乎命与齐俱入与汨偕出从水之道而不为私焉此吾所以蹈之也孔子曰何谓始乎故长乎性成乎命曰吾生于陵而安于陵故也长于水而安于水性也不知吾所以然而然命也【庄子逹生】
　　此之谓天府注焉而不满酌焉而不竭而不知其所由来此之谓葆光【庄子齐物论】
　　老子曰而睢睢盱盱而谁与居大白若辱盛德若不足阳子居蹴然变容曰敬闻命矣其往也舍者迎将其家公执席妻执巾栉舎者避席炀者避灶其反也舍者与之争席矣【庄子寓言】
　　为外刑者金与木也为内刑者动与过也宵人之离外刑者金木讯之离内刑者阴阳食之夫免乎外内之刑者唯真人能之【庄子列御冦】
　　室无空虚则妇姑勃谿心无天游则六凿相攘【荘子外物】儿子终日嘷而嗌不嗄和之至也终日握而手不掜共其德也终日视而目不偏不在外也动不知所为行不知所之身若槁木之枝而心若死灰若是者祸亦不至福亦不来【庄子庚桑楚】
　　夫水之性清土者抇之故不得清人之性夀物者抇之故不得夀物也者所以养性也非所以性养也今世之人惑者多以性养物则不知轻重也【吕氏春秋本生】
　　万人操弓共射其一招招无不中万物章章以害一生生无不伤以便一生生无不长故圣人之制万物也以全其天也【吕氏春秋本生】
　　若然者偃其聪明而抱其太素以利害为尘垢以生死为昼夜是故目观玉辂琬象之状耳听白雪清角之声不能以乱其神登千仭之谿临蝯之岸不足以滑其和譬若钟山之玉炊以罏炭三日三夜而色泽不变则至德天地之精也【淮南子俶真训】
　　不言之辩不道之道若或通焉谓之天府取焉而不损酌焉而不竭莫知其所由出是谓瑶光瑶光者资粮万物者也【淮南子本经训】
　　次三柔婴儿于号三日不嗄【所嫁切】测曰婴儿于号中心和也【太经第二夷】
　　茍以不亏为纯则虽百行同举万变参备乃至纯也茍以不杂为素则虽龙章鳯姿倩乎有非常之观乃至素也【郭子注庄刻意】
　　焦火之热凝氷之寒皆喜怒并积之所生若乃不雕不琢各全其朴则何氷炭之有哉【郭子注庄在宥】
　　我劳天下久矣息驾圃以反余真也【黄帝本行记】
　　以道为父以德为母神明为师太和为友清浄为常平易为主天地为法阴阳为象日月为仪万物为表因应为元诚信为首【道德经指归卷十】
　　凡夫之人实不能度大海水也而是真人实能度彼生死大海【元阳妙经卷六】
　　害马之弊既去解牛之刀乃王【华阳陶隠居集】
　　如物初入炉麤恶先燋灭真者不移动【中阴经卷下】
　　又如虚空虽遍诸色不相舍离而不为色过所染污【佛説佛地经卷五】















　　喻林卷一百十四
　　钦定四库全书
　　喻林卷一百十五　　　　明　徐元太　撰性理门【六】
　　齐物
　　天下莫大于秋毫之末而太山为小莫夀于殇子而彭祖为夭天地与我并生而万物与我为一【庄子齐物论】无物不然无物不可故为是举莛与楹厉与西施恢恑憰怪道通为一【庄子齐物论】
　　自其异者视之肝胆楚越也自其同者视之万物皆一也【庄子徳充符】
　　綂小大者无小无大者也茍有乎小大则虽大鹏之与斥鴳宰官之与御风同为累物耳齐死生者无死无生者也茍有乎死生则虽大椿之与蟪蛄彭祖之与朝菌均于短折耳故游于无小无大者无穷者也防乎不死不生者无极者也【郭子注庄逍遥游】
　　鱼游于水水物所同咸谓之知然自鸟观之则向所谓知者复为不知矣【郭子注庄齐物论】
　　箫管参差宫商异律故有短长髙下万殊之声而所禀之度一也然则优劣无所错其间矣【郭子注庄齐物论】
　　无小大无夀夭是以蟪蛄不羡大椿而欣然自得斥鴳不贵天池而荣愿已足也【郭子注庄齐物论】
　　所大者性足也所小者无余也故因其性足以名大则毫末丘山不得异其名因其无余以称小则天地稊米无以殊其称【郭子注庄秋水】
　　所谓大者至足也故秋毫无以累乎天地所谓小者无余也故天地无以过乎秋毫【郭子注庄秋水】
　　夫以形相对则太山大于秋毫也若各据性分物防其极则形大未为有余形小不为不足茍足于其性则秋毫不独小其小太山不独大其大矣【郭子注庄齐物论】
　　譬夫莛横楹纵厉丑而西施好所谓齐者岂必齐形状同规矩哉故纵横好丑恢恑憰怪形虽万殊而性同得故曰道通为一也【郭子注庄齐物论】
　　夫天地运而相通万物总而为一能知一则无一之不知也不能知一则无一之能知也譬吾处于天下也亦为一物矣【淮南子精神训】
　　别而言之则须眉异名合而説之则体之一毛也【广文选阮嗣宗庄论】
　　人在天地之间如蚤虱在衣裳之内若蝼蚁在巢穴之中【意林论衡】
　　一舟之覆无一毫不湿一马之走无一毫不动故大同万物不一也【太平御览兽部马五】
　　以长形长则无长以短比短则无短故曰长短相形而有也【道德经疏卷一】
　　见玉京山不以为高无长相故见诸堆峊不以为卑无短相故见诸骞树不以为賖无夀相故见诸槿花不以为促无夭相故见大罗天不以为遍无大相故见诸毫末不以为细无小相故【大乘妙林经】
　　若得珍宝瓦石视之一等若有持刀斫截手足有持栴檀涂身亦等无异【大智度论卷三】
　　达观
　　怵迫之徒兮或趋西东大人不曲兮亿变齐同拘士系俗兮攌如囚拘【史记贾生传】
　　寥廓忽荒兮与道翺翔乗流则逝兮得坻则止纵躯委命兮不私与已其生若浮兮其死若休澹乎若深渊之静泛兮若不系之舟【史记买生传】
　　万物皆贱惟人为贵动以九州为狭静以环堵为大【晋书董京传】
　　以造化为工匠天地为陶钧名位为糟粕势利为埃尘治其内而不饰其外【晋书潘尼传】
　　且世以太虚为舆鑪为肆神游莫竞之林心存无营之室【晋书束晢传】
　　天地短于朝生兮亿代促于始旦顾瞻宇宙微细兮若豪锋之半【晋书庾峻传】
　　人之寓于宇宙也何异夫栖蜗之争战附蜹之游禽【梁书张缅弟纉传】
　　世之人以独见者为梦同见者为觉殊不知精之所结亦有一人独见于昼者神之所合亦有两人同梦于夜者二者皆我精神孰为梦孰为觉【关尹子六七】
　　古者谓死人为归人夫言死人为归人则生人为行人矣行而不知归失家者也一人失家一世非之天下失家莫知非焉【列子天瑞】
　　原宪窭于鲁子贡殖于卫原宪之窭损生子贡之殖累身然则窭亦不可殖亦不可其可焉在曰可在乐生可在逸身故善乐生者不窭善逸身者不殖【列子杨朱】
　　死生自命也贫穷自时也怨夭折者不知命者也怨贫穷者不知时者也当死不惧在穷不戚知命时也【列子力命】夫信命者亡夀夭信理者亡是非信心者亡顺逆信性者亡安危【列子力命】
　　丽之姬艾封人之子也晋国之始得之也涕泣沾襟及其至于王所与王同筐牀食刍豢而后悔其泣也子恶乎知夫死者不悔其始之蕲生乎【庄子齐物论】
　　以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也【庄子齐物论】
　　彼以生为附赘县疣以死为决溃痈夫若然者又恶知死生先后之所在【庄子大宗师】
　　浸假而化予之左臂以为鸡予因以求时夜浸假而化予之右臂以为弹予因以求鹗炙浸假而化予之凥以为轮以神为马予因而乘之岂更驾哉【庄子大宗师】
　　曾子再仕而心再化曰吾及亲仕三釡而心乐后仕三千钟不泊吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釡三千钟如鹳雀蚊虻相过乎前也【庄子寓言】
</div>
    <div class="pagination">
<a href="喻林_page185.html">上一页</a><span>...</span><a href="喻林_page181.html">181</a><a href="喻林_page182.html">182</a><a href="喻林_page183.html">183</a><a href="喻林_page184.html">184</a><a href="喻林_page185.html">185</a><span class="current-page">186</span><a href="喻林_page187.html">187</a><a href="喻林_page188.html">188</a><a href="喻林_page189.html">189</a><a href="喻林_page190.html">190</a><a href="喻林_page191.html">191</a><span>...</span><a href="喻林_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
