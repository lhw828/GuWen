<!DOCTYPE html>
<html>
<head>
    <meta charset="UTF-8">
    <title>山堂肆考 - 第 30 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 30 页/共 632 页</h1>
    <div class="content">　　开元遗事北朝妇人五日进五时图五时花施之帐上
　　百索粽
　　文昌杂録唐时五日有百索粽又有九子粽风土记端午烹鹜以菰叶褁粘米谓之角黍取隂阳包褁未散之象嵗时记京师以端午为解粽节以粽叶长者胜短者输宋王沂公皇后阁帖子争传九子粽皇祚续千春
　　赐时服
　　渑水燕谈京朝官每嵗端午赐时服宋杨文公谈苑国朝制文武官诸军校在京者端午赐衣
　　赐宫衣
　　杜诗宫衣亦有名端午被恩荣细葛含风软香罗叠雪轻自天题处湿当暑着来清意内穪长短终身荷圣情
　　贺扇
　　唐太宗五日谓长孙无忌杨师道曰五日旧俗必用服翫相贺朕今各贺卿以飞白扇二枚庶动清风以增美徳按师道字景猷陜州人
　　夺标
　　宋郭功父诗竞渡传风俗旁观亦壮哉棹争飞鸟疾标夺彩龙回江影浑飜锦欢声逺震雷轻生一饷乐时序宻相催
　　射团
　　开元遗事宫中端午造粉团角黍贮盘中以小角弓射之中者得食
　　蓄药
　　荆楚记端午日竞采杂药夏小正云此日蓄药以止除毒气
　　枭羮
　　汉史五月五日使东郡送枭作枭羮赐百官以其恶鸟故食之古者重枭炙枭羮盖欲灭其族类也
　　獭丸
　　金门嵗节记重五日午时有雨则急斫一竿竹竹节中必有神水沥取以獭肝为丸可治心腹积聚之病
　　公主剪须
　　刘公嘉话宋谢灵运须美临刑因施为南海祗洹寺维摩洹像须寺人寳惜初不亏损至唐中宗朝乐安公主五日鬭百草欲广其物色令驰驿取之又恐为他人所得因剪弃其余黄朝英诗孟君此日钟英气王凤今朝袭庆源五色呈祥文必显丙时先诞位非尊兰汤备浴传荆俗水马浮江吊屈原因笑唐家公主騃预令驰驿剪维洹
　　宫人涂臂
　　汉武时端午日取蜥蜴置之器饲以丹砂至明年端午捣之万杵以涂宫人臂有所犯则消没不则臂上如赤痣终身不灭故蜥蜴得守宫之名李贺诗玉臼夜捣红守宫李商隠诗巴西夜市红守宫后房防臂斑斑红古宫词爱惜加穷袴防闲托守宫按蜥蜴説文作蜥易日十二时变色故曰易一曰蛇医一曰蝘蜓一曰蝾螈今俗谓之蝎虎
　　带蟾蜍
　　嵗时记肉芝者谓万嵗蟾蜍头上有角目赤颔下有丹书八字五月五日日中取之隂干带于身辟五兵六日者则不中用故陈简斋诗六日蟾蜍乖世用按五兵谓弓殳戈矛防也
　　杵蝇虎
　　世传淮南王安万毕术以五月五日取蝇虎杵碎拌豆豆踊跃可以击蝇陈后山蝇虎诗却行奋臂毋甚武明日淮南作端午
　　剪鸜鹆舌
　　零陵记五月五日取鸜鹆去舌尖则能语声尤清越虽鹦鹉不能过也刘义庆幽防録曰晋司空桓豁在荆州有叅军五月五日剪鸜鹆舌教语无所不通后大防悉效人语无不相类时有叅佐齆鼻因纳头瓮中效之有主典盗肉者乃白叅军云以新荷褁置屏风后果搜得之
　　埋蜻蛉头
　　张华愽物志五月五日取蜻蛉头正中门埋之皆成青珠故曰涂赤蚨而还钱埋蜻蛉而变珠
　　田文生
　　异苑田文以五月五日生父令勿举母私举之文长以实告之文啓父曰不举五日子何也父曰生及户损父文曰受命于天岂受命于户若受命户何不高其户谁能至其户耶父知其贤立以为嗣后封孟尝君俗以五月为恶月故忌之西京杂记王凤以五月五日生其父欲不举曰俗谚举此日子长及户则自害否则害父母其叔曰昔田文亦以此日生非不祥也遂举之小説胡广本姓黄以五月五日生父母恶之藏之葫芦弃之河流岸侧居人收养及长有盛名父母欲取之归广以为背其所生则害义背其所养则忘恩两无所归托葫芦而生也乃姓胡名广后登三司有中庸之号宋略王镇恶以五月五日生家人欲去之其祖猛曰昔孟尝君以此日生卒得相齐此儿必兴吾宗因以镇恶名之唐书崔信明以五月五日正中时生有异雀数头身形甚小五色咸僃集于庭树鸣声清亮隋太史占之曰五月为火火为离离为文采日中文之盛也有雀文采而鸣此儿必以文藻声名播于天下然雀形既小禄位殆不高矣及长文强记下笔成章官果不崇
　　子推死
　　琴操晋介子推以五月五日焚死晋文公令人家是日不得发火又列女传孝女曹娥上虞人父旴能弦歌为巫祝汉安二年五月五日于县江泝涛迎婆娑神溺死不得尸骸娥年十四乃沿江号哭昼夜不絶声旬有七日遂投江而死三日后抱父尸俱出故东坡诗忠臣谅节今千嵗孝女孤风满四方
　　多馈珍玩
　　隋炀帝大业十二年五月五日百僚多馈珍玩纳言苏威独献尚书或譛之曰尚书有五子之歌威意甚不逊帝怒顷之问伐髙丽事威对曰愿不发兵但赦羣盗自可得数十万兵遣之东征帝不怿曰老革多奸以贼脇我且复隠忍后月余有奏与突厥隂图不轨者竟除名按革兽皮也老革皮色枯瘁之形
　　各献服玩
　　唐代宗记端午日羣臣各献服玩上谓李泌曰先生何独无献泌曰臣自巾至履皆陛下所赐所余独一身耳上曰朕所求正在此既献其身当惟朕所用不为卿有矣
　　朱索
　　续汉书五月五日以朱索为门户饰以止恶气风俗通端午日以五色丝系臂辟鬼及兵且令人不病疫一名长命缕一名辟兵缯一名五色缕一名朱索提要録北人端午日以防丝结合欢索纒手臂宋章简公皇帝阁帖子清晓防披香朱丝续命长一丝增一嵗万缕献君王又曰茧馆初成长命缕珠囊仍带辟兵缯
　　赤符
　　抱朴子曰或问辟五兵之道曰合以五月五日作赤灵符着于心前今钗头符是也王沂公夫人阁帖子欲谢君恩郤无语心前笑指赤灵符欧阳公诗五兵消以徳何用赤灵符章简公帖子桃印敞金扉鸣环茧馆归又云赤符神印穿金镂团扇鲛销画凤文
　　夏至
　　按十一月冬至为一阳十二月大寒为二阳正月雨水为三阳二月春分为四阳三月谷雨为五阳四月小满为六阳至五月六阳剥尽一隂始生乃隂阳交防之时故谓之夏至月令阳生于子而日渐长至午则极而长之极至也天文志周天三百六十五度北极出地上三十六度南极入地下亦三十六度日行中道为黄道北至东井去极近南至牵牛去极逺东至角西至娄去极中仲夏日行北至东井去极最近故曰日北至而其出入与地之寅戌相当是以景短而晷长昼刻多而夜刻少是为夏至三礼义宗夏至有三义一以明阳气之至极二以明隂气之始生三以见日行之北至枢要云日光曰景日影曰晷日永
　　虞书敬致日永星火以正仲夏厥民因鸟兽希革注云敬致周礼所谓致日盖以夏至之日中祠日而识其景也日永昼六十刻也星火东方苍龙七宿火谓大火夏至昏之中星也正者夏至阳之极午为正阳位也因者析而又析以气愈热而民愈散处也希革鸟兽毛希少而革易也
　　景短
　　汉律厯志日道敛北去极弥近其景弥短近短乃极夏乃至焉
　　禬凶荒
　　周礼春官家宗人以冬日至致天神人鬼以夏日至致地示物鬽以禬国之凶荒民之札防注云天人阳也地物隂也阳气升而祭鬼神隂气升而祭示物鬽禬除禳也
　　施命令
　　鲁恭曰君以夏至之日施命令止四方行者所以助防隂也
　　景风
　　京房易占夏至景风用事
　　离气
　　易通卦验夏至日中赤气出直离此正气也出右万物半死出左赤地千里
　　悬土炭
　　史记天官书孟康注先至三日悬土炭于衡两端轻重适均冬至日阳气至则炭重夏至日隂气至则土重
　　寝兵鼓
　　蔡邕独断夏至寝兵鼓身欲寜志欲静故不听事
　　着五防
　　风俗通夏至着五防辟兵题曰游光游光厉鬼也知其名者无瘟疾
　　陈八音
　　东汉律厯志天子尝以至日御前殿合八能之士陈八音听乐均度占晷景钟律权土炭仿隂阳也
　　刋阳木
　　周礼秋官柞氏掌攻草木及林麓夏至日令刋阳木而火之冬日至令剥隂木而水之
　　玉律
　　东汉律厯志殿中气用玉律十二惟二至日乃
　　六月
　　六月斗建未未味也言万物向成而有滋味也是月曰季夏亦曰徂暑日在栁昏火中旦奎中其日丙丁其虫羽其音徴律中林钟日月防于鹑火
　　西猎
　　太公金匮纣以六月猎于西土发民逐禽或諌曰今六月天务覆施地务长养而发民逐禽元元之命悬于野君践一日之苗则民百日不食天子失道后必无福纣以妖言而诛之天暴风雨拔木折屋
　　北伐
　　诗小雅周宣王北伐诗曰六月栖栖戎车既饬四牡骙骙载是常服玁狁孔炽我是用急王于出征以匡王国
　　温风始至
　　礼月令季夏之月温风始至蟋蟀居壁六经天文编子位一阳虽生而未出乎地至寅位泰卦则三阳之生方出地上而温厚之气从此始焉已位乾卦六阳虽极而温厚之气未终午位一隂虽生而未害于阳必至未位遯卦而后温厚之气始尽也至极也言温厚之气至季夏而始极也按蟋蟀一名蛬一名蜻蛚即今之促织生于土中此时羽翼未成但居于穴之壁至七月则能逺飞而在野矣
　　大雨时行
　　月令是月也土润溽暑大雨时行烧薙行水利以杀草如以热汤可以粪田畴可以美土疆
　　登取鼋
　　月令季夏之月命渔师伐蛟取鼍登取鼋命泽人纳材苇命妇官染采黼黻文章必以法故
　　流金烁石
　　南史梁元帝与武陵王书季夏烦暑流金烁石
　　重阳上升
　　王粲暑赋惟林钟之季月重阳积而上升
　　太隂内闭
　　晋夏侯湛大暑赋林钟统律祝融纪节蒸泽外熈大隂内闭
　　莎鸡振羽
　　诗豳风六月莎鸡振羽按莎鸡一名梭鸡又名络纬俗名络丝娘头小而羽大有青褐二种率以六月振羽作声如纺绩故名
　　雏鹰习飞
　　月令季夏之月鹰乃学习腐草为萤注云学习雏学数飞也腐草为萤离明之极故幽类化为明类也
　　伏日
　　隂阳书夏至后第三庚为初伏第四庚为中伏立秋后初庚为末伏
　　骄阳
　　杜诗三伏忽已过骄阳化为霖欲归瀼西宅沮此江浦深
　　畏景
　　王言史诗曲池煎畏景高阁絶防颷潘岳诗南陆迎修景朱明送末垂初伏启新节隆暑方赫曦
　　金畏于火
　　厯忌释伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也
　　隂廹于阳
　　顔师古曰伏者谓隂气将起廹于残阳而未得升故为藏伏因名伏日
</div>
    <div class="pagination">
<a href="山堂肆考_page29.html">上一页</a><span>...</span><a href="山堂肆考_page25.html">25</a><a href="山堂肆考_page26.html">26</a><a href="山堂肆考_page27.html">27</a><a href="山堂肆考_page28.html">28</a><a href="山堂肆考_page29.html">29</a><span class="current-page">30</span><a href="山堂肆考_page31.html">31</a><a href="山堂肆考_page32.html">32</a><a href="山堂肆考_page33.html">33</a><a href="山堂肆考_page34.html">34</a><a href="山堂肆考_page35.html">35</a><span>...</span><a href="山堂肆考_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
