<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 71 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 71 页/共 86 页</h1>
    <div class="content">　　纪要
　　炎帝大庭氏下为地皇作耒耜播百谷曰神农　　神农氏之治天下也甘雨以时五谷蕃殖【淮南注】黄帝艺五谷【史记】帝尧之时有老人击壤于路曰日出而作日入而息耕田而食凿井而饮帝力何有于我哉【通鉴】帝舜曰弃黎民阻饥汝后稷播时百谷【舜典】诞后稷之穑有相之道【生民】禹稷躬稼而有天下【宪问】厉山氏之子能殖百谷故祀以为稷【礼记】惟勾龙氏兼食于社而弃为稷神厯代奉之【家语】后稷封邰公刘处邠太王迁岐文王作丰武王治镐其民有先王遗风好禾稼故诗言农桑衣食之本甚备【地理志】文王卑服即康功田功【无逸】农用八政【洪范】成王春籍田而祈社稷【载芟】　宣三年五谷皆熟为大有年【谷粱】大有年何以书以喜书也【公羊】淳于髠滑稽多辩齐威王八年楚伐齐齐使髠之赵请救赍金百斤车马千驷髠仰天大笑冠缨索絶王曰先生少之乎髠曰臣今者从东方来见道傍禳田者操一豕蹄酒一盂祝曰瓯窭满篝汚邪满车五谷蕃熟穰穰满家臣见其所持者狭所欲者奢故笑之齐王乃益黄金千镒白璧十双车马百乗髠至赵予精兵十万楚闻之引去【注】篝笼也汚邪下田也【史记】汉文帝亲率羣臣以劝农【本纪】汉文帝问丞相勃曰天下钱谷一嵗出入几何勃谢不知又问左丞相平平曰各有主者陛下问钱谷责治粟内史【本传】景帝诏郡国务农桑益种植【本纪】武帝始令民入谷补官郡至六百石【本纪】武帝末年悔征伐之事下诏以赵过为搜粟都尉【本纪】汉贼操患廪谷不足私谓主者曰何如答曰以小斛量之贼操曰善其后军中谓贼瞒欺众贼瞒谓主者曰特当借汝头以压众不然不可解也遂斩于军中【魏志】孔子侍坐于鲁哀公设桃具黍孔子对曰夫黍者五谷之长也祭先王以为上盛果有六而桃为下祭先王不得入于庙丘闻之也君子以贱雪贵不闻以贵雪贱今以五谷之长而雪果蓏之下是侵上雪下也【家语】邹衍在燕有谷地美而寒不生五谷邹子吹律而温至今传名为黍谷【列子】禾唐叔得禾异亩同頴献诸天子【尚书】秋大熟未获天大雷电以风禾尽偃王与大夫尽弁以启金縢之书王出郊天乃雨反风禾则尽起【书】汉光武生于济阳县是嵗有嘉禾九穂【东观汉记】秫陶渊明为彭泽令公田悉令种秫稻妻子固请种粳乃使二百五十亩种秫二十亩种粳【宋书】
　　杂著
　　猗猗嘉禾惟谷之精其洪盈箱恊穗殊茎昔生周朝今植魏廷献之庙堂以昭祖灵【曹子建颂】华实蔽野黍稷盈畴【王粲登楼赋】嘉禾六穂曷积曷蓄【司马相如封禅书】野多滞穂亩有余粮六穂惭称于汉臣异亩耻书于周典【栁栁州贺嘉禾表】秦民歌曰泾水一石其泥数斗且溉且粪长我禾黍【前沟洫志】稻粢穱麦挐黄些【楚辞】五谷六仭设菰粱只【同上】
　　赋咏祖
　　五言散句
　　旧谷犹储今【渊明】　　　　　佳谷垂金颖【陆机】
　　新炊间黄粱【杜甫】　　　　　云屿锄畬粟【放翁】
　　衰年催酿黍白露黄粱熟【杜甫】
　　平畴交逺风良苗亦懐新【渊明】
　　春秫作美酒酒熟吾自斟
　　今年秋应熟过从饱鸡黍【东坡】
　　秋风报秋熟万顷炊防防【张右史】
　　七言散句
　　蚕麦俱收谷价平【放翁】
　　眉山逺地蜀山西九穂嘉禾忽效竒【夏英公】
　　裹饭送君吾岂敢黄云防防连东臯【张文潜】
　　五言古诗
　　买居休稼穑僇力东林隈不言春作苦常恐负所懐司田眷有秋寄声与我谐饥者欢初饱束带鸣鸡杨檝越平湖泛随青壑回鬰郁荒山里猿声闻且悲哀风爱静夜林鸟嘉晨开曰余作此来三四星火頺姿年逝已老具事未闻遥谢荷蓧翁得从君栖【渊明】
　　何处好畬田团团缦山腹鑚得雨卦上山烧卧木下种塕灰中乗阳折芽蘖苍苍一雨后苔颖如云发【刘禹锡畬田行】
　　斜阳照墟落穷巷牛羊归野老念牧童倚杖荆扉雉雊麦苗秀蚕眠桑叶稀田夫荷锄至相见语依依即事美闲逸怅然歌式防【王维田家】
　　父耕原上田子劚山下荒六月禾未秀官家已修仓锄田当日午汗滴禾下土谁念盘中餐粒粒皆辛苦二月卖新丝五月粜新谷医得眼前疮剜却心头肉我愿君王心化作光明烛不照绮罗筵只照逃亡屋【聂夷中田家】田田时雨足鞭牛务深耕选种随土宜播植糯与秔条桑去蠧枝柔柔待春荣春事不可缓春鸟亦已鸣【郭功父田家四时】
　　麻麦闻熟刈蚕成缫莫迟更看田中禾稂莠时去之幸此亦日长农事莫敢违愿言一嵗稔不受三冬饥开塍放余水经霜谷将实更犁原上畴收麦亦云毕老叟呼儿童敲林收橡栗乃知田家勤卒嵗无闲日田事今云休官输亦已足刈禾既盈囷采薪又盈屋牛羊各蕃衍御冬多防蓄何以介眉夀瓮中酒新熟
　　五言古诗散聫
　　既多九穗谷复有三秀芝芝以保万夀谷以庆东菑【宋景文】
　　早稻如倒戈十穗八九折晚禾不及秀日炙根上烈踏车邀湖水车众湖欲竭【张文潜】
　　五言絶句
　　春种一粒粟秋收万颗子四海无闲田农夫犹饿死【李绅】禾黍不阳艶竞栽桃李春翻令力耕者变作防花人【名贤集】
　　五言八句
　　白露黄粱熟分张素有期已应舂得细颇觉寄来迟味岂同甘菊香宜配紫葵老人他日爱政想滑流匙【少陵】田家无五行水旱卜蛙声牛犊乗春放儿孙暖耕池塘烟未起桑柘雨初晴嵗晚香醪熟村村自送迎【章孝标】县官清且俭深谷有人家一径入寒竹小桥穿野花碓喧春涧满梯倚绿桑斜自说年来稔前村酒可賖【郑谷田舍】井字行都整花香逺已甜穗肥黄俯首芒动紫掀髯风搅平云阵声松缺月鎌不愁禾把减髙廪却愁添【诚斋】出裹一箪饭归收百把禾勤劳解堪忍余暇更吟哦嵗恶增吾困家贫赖汝多村醪莫辞醉羹芋学岷峨【放翁】种秫供留客移花待探春愁邉开乐国閙里作闲身鬂髪今如此头颅莫问人白鸥非避俗野性自难驯【放翁】
　　七言古诗
　　牛吃吃田确确旱块敲牛蹄趵趵种得官仓珠颗谷六十年来兵簇簇月月仓粮车辘辘一日官军收海服驱牛驾车食羊肉归来收得牛两角重铸锹犁作斤斸姑舂妇担输促促输官未足归卖屋农死有儿牛有犊不遣官军粮不足【元稹田家词】
　　老翁家贫在山住耕种南山三四亩苗疎税多不得食输入官仓化为土嵗暮锄犁倚空屋呼儿登山收橡栗西江贾客珠百斛船中养犬长食肉【张籍】
　　歌元丰十日五日一雨风麦行千里不见土连山没云皆种黍水秧绵绵复多稌龙骨长干挂梁梠鲥鱼出网蔽洲渚荻笋肥甘胜牛乳百钱可得酒斗许虽非社日长闻鼔吴儿踏歌女起舞但道快乐无所苦老翁堑水西南流杨栁中间杙小舟乗兴欹眠过白下逢人欢笑得无愁【王安石元丰歌】
　　翻翻聫聫衔尾鸦荦荦确确蜕殻蛇分畦翠浪走云阵刺水绿鍼抽稻芽天公不念老农泣唤取阿香推雷车【东坡水车】
　　春云蒙蒙雨凄凄春秧欲老翠剡齐嗟我媍子行水泥朝分一垅暮千畦腰如箜篌首啄鸡筋烦骨殆声酸嘶我有铜马手自提头凥昻轩腹脇低背如覆瓦去角圭以我两足为四蹄耸踊滑汰如鳬鹥纎纎束藁亦不赍何用繁缨与月题朅从畦东走畦西山城欲闭闻鼔鼙忽作的卢跃檀溪归来挂壁从髙栖了无蒭秣饥不啼少壮骑汝逮老黧何曾蹶轶防颠隮锦鞯公子朝金闺笑我一生蹋牛犁不知自有木駃騠【东坡秧马歌】
　　今年粳稻熟苦迟庻见霜风来几时霜风来时雨如防杷头出菌鎌生衣眼枯泪尽雨不尽忍见黄穗卧青泥茒苫一月垅上宿天晴获稻随车归汗流肩頳载入市价贱乞与如糠粞卖牛纳税拆屋炊虑浅不及明年官今要钱不要米西北万里招羌儿龚黄满朝人更苦不如却作河伯媍【东坡田妇歌】
　　鸠妇勃磎农荷鉏身披袯襫头茅蒲雨不破块田折圗稊稗青青佳谷枯夫妇碓舂头鬂疎小妇搭穟行饷姑四时作苦无袴襦门前呌嗔官索租【洪驹父】
　　田夫抛秧田妇接小儿抛秧大儿挿笠是兠鍪簔是甲雨从头上湿到胛唤渠朝餐歇半霎低头折腰只不答秧根未牢莳未匝照管鵞儿与雏鸭【诚斋挿秧歌】
　　农夫怨农夫怨此怨非是怨年荒此怨翻因年谷贱终年辛苦不少懈及到秋成拟偿债谁知斛粟不百钱利尚不偿本仍在秋来露冷刈获时早是朝来债又催况兼荒政输官急不管农夫垂泪泣君王明哲洞无遗此怨君王知不知【赵竹所】
　　七言古诗散聫
　　鞭地如镜筑我场破砻玉粒输官仓九月野空天欲霜甑中初喜炊粳香【放翁】
　　七言絶句
　　稻穗登场谷满车家家鸡犬更桑麻谩栽木槿成篱落已得清隂又得花
　　周遭圩防缭【阙】城一眼圩田翠不分行到秋苗初熟处翠茸锦上织【阙】云
　　古来圩防防隄防岸岸圩圩种绿杨嵗久树根无寸土绿杨走入水中央
　　种茶岩接红霞坞灌稻泉生白石根皤腹老翁眉似雪海棠花下戯儿孙【滕白】
　　髙田二麦接山青傍水低田绿未耕桃杏满林春似锦踏歌椎鼔过清明【范石湖】
　　二顷春芜废不耕半生名宦竟何成归来每羡邻家乐月下风传打稻声【放翁】
　　翁携袯襫去栽秧妇踏缲车日夜忙终嵗几曾身饱暖逢人犹自说农桑【黄潄润】
　　七言八句
　　田底泥中迹尚深折花和叶挿畦心晚秧初撚金狨线先种输他绿玉针云垅雾畴俱水响丝风毛雨正春深莫听布谷相煎急且为提壶强满斟【诚斋】
　　阿香一笑走丰隆雨过平畴万顷中旧喜樊迟知学圃今看许子快论功遥怜郁郁翻秋陇预想垂垂防晚风珍重诗翁且强健东阡南陌兴无穷【朱文公】
　　稻
　　事实祖
　　碎录
　　秔稻属也【说文】籼秔也【广雅】稌亦稻也【尔雅】稻穂谓之禾　有紫芒稻赤穬白米稻　稻已割而复抽曰稻孙【并广雅】十月获稻【七月】季秋之月天子乃以犬尝稻先荐寝庙【月令】祭宗庙之礼稻曰嘉蔬【曲礼】
　　纪要
　　魏文帝与羣臣书曰江表惟长沙有好米何时新稉稻出耶西风吹之五里闻香【魏志】夏香有盗刈稻者香助收之盗者惭送以还香香不受【防稽志】李百药隋内史徳林之子也七嵗能属文父友陆乂等共读徐陵文有刈琅琊之稻之语叹不得其事百药进曰春秋鄅借稻杜预谓在琅琊客大惊【本传】
　　杂著
　　国税再熟之稻乡贡八蠺之绵【吴都赋】厨膳则有华芗重秬臯香秔【南都赋】
　　赋咏祖
　　五言散句
　　稉稻共比屋【杜甫】　　　　　家才足稻粱
　　秔稻熟天风　　　　　　尝稻雪翻匙
　　稻粱求未足　　　　　　获稻空云水
　　禄米麞牙稻【香山】　　　　　淅玉炊香稉【韩愈】
　　刈稻担肩頳　　　　　　白瓯贮香秔【李颀】
　　东渚雨今足伫闻秔稻香【杜甫】
　　柴扉临野碓半湿香秔
　　国马竭粟豆官鸡输稻粱
　　防防百顷稻西风吹半黄【杜牧】
　　七言散句
　　香稻啄残鹦鹉粒【杜甫】
　　稻米流脂粱米白
　　荒畦九月稻叉牙【李贺】
　　浮浮大甑尝炊玉【苏轼】
　　都城一饭炊白玉【庭坚】
　　稻陂雨细丰年【放翁】
　　压塍霜稻报丰年
　　鎌响鴐鵞野日天【宋景文】
　　五言古诗
　　东屯大江北百顷平若按六月青稻多千畦碧泉乱挿秧适云已引溜加溉灌更仆往方塘决渠当断岸公私合地着浸润无天旱主守问家臣分明见溪畔芊芊炯翠羽剡剡生银汉鸥乌镜里来关山雪邉看秋菰成黑米精凿传白粲玉粒定晨炊红鲜任霞散终然忝旅食作苦期壮观遗穂及众多我仓戒滋蔓【杜甫】
　　五言八句
　　香稻三秋末平田百顷间喜无多屋宇幸不碍云山御裌侵寒气尝新破旅顔红鲜终日有玉粒未吾悭【少陵三首】稻米炊能白秋葵煮复新谁云滑易饱老借輭俱匀种幸房州熟苗同伊阙春无劳映巨盌自有色如银复作归田去犹残获稻功筑场怜穴蚁拾穂许村童落杵光辉白除芒子粒红加餐可扶老仓庾慰飘蓬乐府祖
　　绛唇
　　霜落吴江万畦香稻来塲圃夜村舂处茅屋寒灯雨玉粒长腰沉水温温注相留住共抄云子更听歌声驻【曹文宠】











　　全芳备祖后集卷二十
<子部,类书类,全芳备祖集>
</div>
    <div class="pagination">
<a href="全芳备祖集_page70.html">上一页</a><span>...</span><a href="全芳备祖集_page66.html">66</a><a href="全芳备祖集_page67.html">67</a><a href="全芳备祖集_page68.html">68</a><a href="全芳备祖集_page69.html">69</a><a href="全芳备祖集_page70.html">70</a><span class="current-page">71</span><a href="全芳备祖集_page72.html">72</a><a href="全芳备祖集_page73.html">73</a><a href="全芳备祖集_page74.html">74</a><a href="全芳备祖集_page75.html">75</a><a href="全芳备祖集_page76.html">76</a><span>...</span><a href="全芳备祖集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
