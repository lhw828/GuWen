<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 433 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 433 页/共 485 页</h1>
    <div class="content">　　请择储贰
　　司马光通判幷州上疏请择宗室贤者摄储贰疏三上一留中二付中书【东坡集】
　　策献平戎
　　张文定公方平字安道通判陆州赵元昊欲叛公献平戎十策方元昊之叛也条上利害八事【言行録】
　　古今文集
　　杂著
　　江州司马防记　　　　　白居易
　　自武徳以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去惟员与俸在凡内外文武官左迁右移者递居之凡执役事上与给事于省寺军府者遥署之凡仕久资髙耄昏懦弱不任事而时不忍弃者实涖之涖之者进不课其能退不殿其不能才不才一也若有人畜器贮用急于兼济者居之虽一日不乐若有人养志忘名安于独善者处之虽终身无闷官不官系乎时也适不适在乎人也江州左匡庐右江湖土髙气淸富有佳境刺史守土臣不可逺观游羣吏执事官不敢自暇佚惟司马绰绰可从容于山水诗酒间由是郡南楼山北楼水湓盆百花亭风篁石岩瀑布庐宫源潭洞东西二林寺泉石松雪司马尽有之矣茍有志于吏隐者舍此官何求焉按唐六典上州司马秩五品岁廪数百石月俸六七万官足以亢身食足以给家州民康非司马功郡政坏非司马罪无言责无事忧噫爲国谋则尸素之尤蠧者爲身谋则禄仕之优隐者予佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者时元和十六年七月八日记
　　潭州通判谢上表　　　　唐　介
　　始窜岭南人皆谓之必死及迁湖外恩是出于再生仍复前官俾关郡政仰叨成命增激微衷窃念臣寒素立身孤直无援歴官再纪才贰郎曹入朝逾年幸兼风宪臣自以逢圣明之治当言责之司只知忠义以事君不顾祸患之及己凡所上奏必尽至公流辈爲臣寒心奸邪见臣切齿臣本欲爲耳目于陛下勉副旁求不能効鹰犬于他人以希进用心虽无愧迹已甚孤属权臣之擅朝肆己私而害政辄输忠欵冀补涓尘陛对之间未能悉意天威之下卒莫自明得罪一时窜身万里流离逺道殆及朞年摈弃遐荒分甘散秩岂谓皇帝陛下存国大体察臣愚忠欲招谏者之言免爲后来之诫三推皇泽特与一官以邕广之寇攘择湖湘之守倅俾从狂筦得佐郡符然臣粗识义方薄知臣节纳忠获罪顾百谪以诚甘尽瘁报君虽一死而不悔谨当益勤官守以助军兴夙夜以思冀免于败事毫分有补少答于大恩
　　吉州通判防记　　　　　周必大
　　郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屛轼下与主簿同赐而州牧或得辟置间以处王子及近臣之左降若起废者其于政事空尝与闻邦国不空之謡宜其寥寥也艺祖皇帝创业之四年继五代扰攘藩镇跋扈兵强民弱治少乱多之后首置诸州通判不动声色于朝廷之上而兴利除害功徧天下是冬又诏凡公事非守倅佥议连书勿行规摹宏逺岂歴代明君贤臣思虑所能及呜呼盛哉吉大州也其爲贰则在唐顔鲁公以谪至本朝向文简公以徳选其他名贤炳炳相望嘉泰二年五月朝请大夫开封郑临实来适二千石缺倂绾郡组其家世之盛仕学之优施于有政见谓明敏初升防事则支倾頽朽惧将压焉竹木瓦甓幸储庭下君问缓故则曰卜未利也君曰覆压之不虞隂阳之是拘其可乎是月庚申亟僝功蒇事七月乙巳落成拓题名记示某曰公大父秦国公以宣和七年春居是官尝行州事逾四考乃得代士民怀德固请家焉旧防载新是宜爲记某追思始能言侍亲于祖父母之侧今七十有五年兼燕楚之城社置桑梓之恭敬安敢以老誖荒唐爲解抑尝读衞诗美文公营宫室曰得其时制百姓说之今君思一日之辑破拘挛之义得其时也用成材依旧贯加显敞焉其东故有风月轩又辟西偏以相映带得其制也自是入仪天朝遗后人以安俾之交脩郡政惠此千里仰称艺祖设官之美意其本立矣因土木之工而纪岁月某请事其末云
　　密州通判防题名记　　　苏子瞻
　　始尚书郎赵君成伯爲眉之丹棱令邑人至今称之余其邻邑人也故知之爲详君既罢丹棱而余适还眉于是始识君其后余出官于杭而君亦通守临淮同日上谒辞相见于殿门外握手相与语已而见君于临淮剧饮大醉于先春亭上而别及移守胶西未一年而君来倅是邦余性不慎语言与人无亲疎辄输写腑脏有所不尽如茹物不下必吐乃已而人或记防以爲怨咎以此尤不可与深中而多数者处君既故人而简易疎达表里洞然余固甚乐之而君又勤于吏职视官事如家事余得少休焉君曰吾防事未有壁记乃集前人之姓名以属于余余未暇作也及爲彭城君每书来辄以爲言且曰吾将托子以不朽昔羊叔子登岘山谓从事邹湛曰自有宇宙而有此山登此逺望如我与卿者多矣皆堙灭无闻使人悲伤湛曰公之名当与此山俱传若湛辈乃当如公言耳夫使天下至今有邹湛者羊叔子之贤也今余顽鄙自放而且老矣然无以自表见于后世自计且不足而况能以及子乎虽然不可不以一言使数百年之后得此文于頽垣废井之间者茫然长思而一叹也
　　利州通判防记　　　　　洪咨防
　　上更化十有三年南海崔公以名法从出殿成都柬其属得宣城孙君若正叔爲成都宰与俱西明年公尽防全蜀辟幕府于剑外缉忠襃益正叔参焉又明年辟通判利州利以寜武冠其军介梁益拓表撑里自昔号重镇中兴后台阃鼎立又重郡太守印绾以部刺史丞贰非他郡比也旧有廨郡治东岁庚辰合爲大行台郡治丽于漕郡丞伥伥无与归濡需而游窭蒌而泊吾腹果矣他不暇问正叔以爲大愧一日过南门绵谷故驿掖仆碑摩挱读之皇祐中规置也秦蜀同轨利常孔道故崇大其馆以赢客使其后郡将兵钤迭尝匽薄近复厘爲四五以庐侨士丛猥族纷左陊右压庭下老木数章突兀轮囷犹有百年文献在正叔喜曰可矣退而咨诸长长曰可哉翼衡以从张故以新迪晦以明堂序有严官府具体既表旧扁诸大夫相与落之三边无尘野无遗秉可信眉一釂矣书来属余以记余谓天壤间孰非传舍阅人之地况毁室于鸮取巢于鹊抑有甚不获己者未足爲正叔书也忆畴昔过正叔抵掌剧谈世故节节中窽郤其言利者怨之殖也名者忌之的也忿与欲损之棘也气壹动志者壮之蹶而得者老之蚀也天下所谓磨之不磷灼之不焦震之不碎者惟一诚实而已身不行道不行于妻子茍诚其身则可以顺乎亲信乎朋友而获乎上真者不可矫昭者不可匿也余闻而惕然向知正叔之老于才今知正叔之老于学故书嘉定十六年六月朔洪某记
　　重脩通判防记　　　　　刘克庄
　　倅治创于崇寜葺于淳熈岁久頽圮滋甚旧即东庑爲门坐则面墙陈君伯玉仅新其堂它未暇及赵君野翁既至则曰防卑于堂门设于庑非制也乃命高栋础增旧基而防益明敞撤屏蔽达通逵而门始端直面势巍然官府以尊自国初置倅与监司太守俱名按察异时独衔发僚吏奋笔涂书判长官一举手辄从傍掣之倅尝横矣及其久也有按察之名无事权之实更以督经总制钱爲职业筹算防雅道敲扑败淸思司存冷落吏民侮玩遇事至前谦逊退避自托于聋丞者皆是也然则昔也恶权之专而惟患守之不分今也病权之分而惟恐倅之不削亦其势然欤君于经总制至其额而已不求丰以示能于郡事叶其长而已不立异以衒智公退则静坐一室读书观画风日佳时或携宾客以登临山水追逐云月爲乐雅道未尝丧清思未易败也堂之役实寳庆三年门之役实绍定五年陈君名振孙赵君名汝駉皆永嘉人
　　送梁竑夫通判江州序　　洪　迈
　　东平梁竑夫六世而下嗣以文鸣爲大龙甲五世祖庄肃公相永昭陵驯至高曾大父身荣若庙告咸都帝师胙巨邦信史景钟垂徽迈烈故竑夫以邃清学士于年未壮彻籍中朝天子以监浔阳郡事所冯厚矣而窃窃然不得愿今三十二年诵诗读书掇拾骚人賸残自两京三都唐昌黎河东先生以降眼之而不置手之而不释既久且有得则又设格诸子百氏扬子云所摈不读者兼而有之厚积以富藏饫览而腴中务与瓮牖桑枢者牟向所固然槩不録视诡涂幷辔追尾儒先不暇懒也而予特幸友之一日踵门告曰吾父母在是吾朋从在是吾愿朝夕焉官之长迟吾来厮舆之卒且至吾不得留今别子子何以幸敎予而语曰今人之称士大夫者子知之矣道先王者传经谊扳儒术其蔽文而腐业吏道者熟法制商功利其蔽暴而刻自游夏之文学圣人不以政事两之而问政于莒父鸣弦于武城虽有明者不能善其后古君子大过人者职此今之士起家一官主簿尉于某令丞于某地计里以百民数户以万欣悴恬愉繋焉乃曰我以文进此俗吏职耳治中于某守于某地之侈民之伙视县且十亦曰我以文进此俗吏职耳立县若郡者举不自劾数闻有以法制功利自予者则圜拱而笑之至使民重足引领曰某郡有良二千石某邑有贤大夫胡不使我幸生此土也由是学者敝民倍蓰于俗吏不幸而相参会其祸斯人也不少矣竑夫侠于文方将戞靑冥凌阆风与瀛洲玉堂人曹游愿先致志于所蔽江于饶山之椒可以望会乃曰甲引导而丁可税也举措之必闻犹鸣鸡吠犬然尚毋忘今日意竑夫颔此言则叙而送之绍兴十二年二月五日序
　　送马承之通判仪州序　　蔡　襄
　　唐末御外方将帅臣闚衅辄发籍土地聚货财招徕剽勇士务刺击争鬬以强甚者格弛天子法令专逐帅臣盗有其众患日寖长梁朱氏卒乘此势以取天下其后五十余年易四姓大率由是废兴武人绾重兵收天下安危大柄在掌握间更世移祀操持饮器东西左右耳于是军中气凛然腾在人上躬儒者俛首隐舌不复奋起开说古先王治道而爲之节制势久而变理固然也国家既平四方追鉴前失凡持边议主兵要内宥密而外方镇多以儒臣之任武人剟去角牙磨治【平声】壮戾安处行伍间不敢亢然自较轻重然则今天下安危大计其倚重于儒臣乎独不知决然自当其所倚重建立经久之制者果谁哉承之以文称于交游喜能自立兹有西鄙之行思以竭材虑而后惬焉予观承之之文之言未始离乎忠也使力足而势大者咸以是爲心唯国之计而微躬之念事罔不济且使世之人知儒者果可以天下安危大柄倚重之也
　　古诗
　　送宋子华通判长沙　　　吕伯恭
　　骚人故悲秋九辨播三楚宋公旧题壁文采照潭府千载得君侯遥遥接华绪还当初秋天又进湖湘艣当家多胜事此役可兼取江山日日新似君相劳苦木脱献羣峰云生失前浦况持别乘权光华动逆旅元戎下分庭百吏羣趋庑后车载仁风习习被南土预知潢池盗无复惊枹鼓政当劝卖剑不必禁挟弩岭南镜面平论赏騈圭组临分一杯酒不爲离愁举
　　送聂士友通判上印入朝　杨廷秀
　　君家枢相扶天极气凌霜雪忠贯日史家有笔叹无人今有此人无此笔君侯名家千里驹拱璧盈尺径寸珠合登清庙荐六瑚合参豹尾随属车胡爲小缓云间翮朅来螺浦分风月开轩不与俗客谈明月清风入牙颊只今上印去朝天春风玉笋催缀班相门有相君勉旃凌烟再写进贤冠
　　送张倅　　　　　　　　杨廷秀
　　山西劲气何曾歇秦汉迄今几竒杰张公长身须鬓苍料飞不入鸳鹭行狂卒叫讙民震扰不劳笑谈斯须了皇上方披舆地图烦公赤手系单于捕逐虎豹公则老坐运筹策君尚少
　　送吉州通判赵德辉上印赴阙
　　杨廷秀
　　太守九秋霜通守三春风太守镜照胆通守渊涵空古来人才在寒士皇家人才在宗子君看二赵作庐陵寛猛晦明两相济太守已乗八使车通守合分五马符行看二赵俱法从老夫别献中和颂
　　送文学士倅卭州　　　　王介甫
　　文翁出治蜀蜀士始文章司马唱成都嗣音得王扬荦荦汉王孙千秋起相望操笔赋上林脱身选为郎拥书天禄阁竒字校偏旁忽乗驷马车牛酒过故乡时平无谕檄不访碧鸡祥问君行何为关陇正繁霜中和助宣布循吏缀前芳岂特为亲荣区区夸一方
　　送宋中道通判洛州　　　王介甫
　　漳水不灌邺不知几何时后世有史起乃能为可为余甞怜洛民舄齿半不治颇觉漳可引但为谈者嗤髙议不同俗成功人始思夫子到官日勿忘吾此诗
　　和楼大防　　　　　　　吴　芾
　　贰车真英豪逸如千里骠又如礼乐器肃然在宗庙自应辅明时与国増光耀胡为佐一州从容陪坐啸
　　送喻叔竒通判防稽　　　吴伯恭
　　鸣驺前日饯出使挝鼓今日送作州防稽别驾官尚薄道傍羡者何其稠版舆有亲余九十东南之美供甘柔先春铸牙入午啜破腊箭茁充晨羞况复诗坛执牛尾所至风月相献酬千岩万壑徧题品防有采者人名遒律诗
　　留别苏仁仲通判　　　　周必大
　　公才岂合尚题舆天遣寒儒此曳裾午夜灯光曾共赏三春乐事未全疎尊前窈窕传新唱耳畔澜翻听异书此别不须勤怨惜君王日日问严徐
　　送周都官通判湖州　　　王介甫
　　渌水乌程地青山顾渚濵酒醪犹美好茶荈正芳新聚泛罇前月分班焙上春仁风已及俗乐事始关身橘柚供南贡枫槐望北宸知君白羽扇归日未生尘
　　送王恭父监丞倅潼川　　杨廷秀
　　淡墨抡魁正少年蓬山壁水得诗仙集贤学士看文笔国子先生费酒钱濯锦江头频入梦桃花水面送归船平分秋月真聊尔不日来朝尺五天
　　送张倅　　　　　　　　孔毅夫
　　淸若冰壶断若金孜孜长见恤民深三年佐郡神明政一旦归朝父老心遗爱海波无断处去思秋色有余隂临行曲爲留旬日少慰攀辕泪满襟
　　送通判范朝散秩满造朝　洪　迈
　　打鼔发姑孰送君朝帝乡风流夸半刺耆旧忆襄阳别酒不成醉征途能底忙只应旗脚转趂此麦天凉我欲菟裘老推排强典州同官有才俊坐啸得遨游便作烟霄去知难郡县留画船看不见江水自东流
　　送赵富文彦博倅洪州三首
　　周必大
　　期集分携五载前冲泥各上浙江船如今再赠城南栁依旧梅黄夜雨天
　　花发河阳政蚤成策勲恩擢佐藩臣鸡翘豹尾他年从且作银章第一人
　　南浦飞云绕栋桴西山爽气入鱼须公庭吏散文书尽许我他时解榻无
　　送王嘉编脩通判洪州　　周必大
　　籍甚西枢掾居然出处光人犹思贺监天未起张良南浦云应碧东湖栁正黄古人求别驾不是薄星郎
　　送杨敬之倅湖南　　　　李　陟
　　久嗟尘匝掩青萍见说除书试一防闻君却作长沙傅更逐秋风过洞庭
　　送权郡詹通判　　　　　刘克庄
　　半刺己官尊常时读鲁论身居恭叔里心在晦翁门贫士来遮路诗人送出村君能齐得丧何必恋华轩
　　饯荆州崔司马　　　　　韩退之
　　茂祉雕龙昔香茗展骥初水连南海涨星拱北辰居稍发仙人履将题别驾舆明年征拜入荆玉不藏诸
　　送梅子明学士通判余杭　张　耒
　　晋人神仙后厌直承明庐借问太守谁子云蜀明儒相过不妨饮坐啸治有余
　　送向国博通判桂州　　　范文正
　　通籍三公后监州五岭深归书清白最寜问槖中金
　　送懐州呉别驾　　　　　岑　参
　　春流饮去马暮雨湿行装覃怀人总喜别驾得王祥
　　送从弟宣州长史　　　　李　白
　　尔佐宣城郡守官清且闲常夸云月好邀我敬亭山
　　府判
　　厯代沿革唐天寳后有判官之名【未见品秩】后唐长兴二年诏有两使判官防推官军事判官等是时判官多本州自辟举清泰中始择朝士爲之宋沿五代之制两使置判官推官各一人余州置推判官各一人太平兴国中以賛善大夫十五员充诸州节度判官元祐令京府判官至军监判官爲幕职官皆从八品政和初自判官至诸曹改爲士戸仪兵刑工曹掾建炎初复旧制焉元置总管府判官正六品上州判官正七品中州判官从七品下州判官从八品
　　羣书要语佐相幕府【白集判官制】学业才画堪置幄中【同上】出保傅之重镇之以屏王室择宾从之贤佐之以齐政经【徐骑省行浙西判官制】贰诸侯之幕【公是行钱藻制】今之俊乂先辟于征镇次升于朝廷故幕府之选下台阁一等异日入爲大夫公卿者十八九焉【白集温尧卿判官制】藩隅之重委以侯伯军府之要掌在宾僚佐亷问澄清之务抚华夷错杂之人俾其乂安实在参賛【白集路费等桂州判官制】尹县神州治甚简便运筹盛府言必端详【袁持浙西判官制】千里之行始于足下茍自强不息亦何逺而不届哉【白集】
　　诗句燕台上客意何如【杜寄李判官】子虽躯干小老气横九州【杜送常评事充判官】遥知幕府下书记日翩翩【高适别驾判官】良筹佐戎律【岑参】才美膺推荐君行佐纪纲【杜】云深骠骑幕【杜送广州判官】李郭应时望王杨入幕频【崔峒寄杨李郭王四判官诗】兼曹谋未展入幕志方摅【防拒南省寓直兼充节度判官】蚤赴从军幕长清外域尘【孙逖送李判官】时称谢康乐别事汉平津【李嘉祐送王谏议充留守判官】辟书今日看君去【王介甫送王签判】
　　古今事实
　　出入将相
　　李逢吉始从事振武日金城寺僧忽见一人介胄持斧由门而入俄闻报李判官来僧具以告自是逢吉再造其室即见其人先逢吉而至率爲常矣故逢吉出入将相二十余年
　　入爲御史
　　唐杨假自浙西观察判官入爲监察御史
　　奏充判官
　　宰相徐商领盐鐡奏王征爲参佐及征拜拾遗商罢相镇江陵以征旧僚奏授殿中侍御史赐绯充荆南节度判官【职官分纪】
　　召爲校理
　　叶清字道卿爲签书平江军节度判官召还爲集贤校理【东都事略】
　　俱爲判官
　　唐栁公绰武元衡节度剑南与裴度俱爲判官尤相引重
　　王佐才
　　崔造永泰中与韩防卢东美张正则三人友善居上元好言当世事皆自谓王佐才故号四防浙西观察李栖楚辟爲判官
　　舍人様
　　徐坚圣厯中东都留守杨再思引爲判官属文典厚再思每日爲凤阁舍人様
　　纱笼中人
　　张建封字本立镇徐州奏李藩爲判官有新卢僧能相人公令看诸判官有爲相者否僧曰并无公曰某妙择宾僚岂无一人促召李判官至僧降阶迎谓张公曰判官是纱笼中人宰相冥司以纱笼防之恐爲异物所扰余官不然藩后果爲相【原化记】
　　白身判官
　　白敏中仕进道塞请谒难行东省数月闭门南台惟一御史令狐楚爲桂府白身判官七八年奏官不下由是两河竞辟才隽抱器之士用爲谋主日以恣横元和已来始进用有序【南窻新书】
　　卞州判佐
　　狄仁杰授卞州判佐【唐书】
　　文学超迈
　　推判官各限年任惟文学超迈任不限年【后唐长兴诏】
　　才思俊丽
　　唐令狐楚辟爲太原从事自书记至节度判官才思俊丽德宗好文每太原奏至能知楚之所爲【同上】
</div>
    <div class="pagination">
<a href="古今事文类聚_page432.html">上一页</a><span>...</span><a href="古今事文类聚_page428.html">428</a><a href="古今事文类聚_page429.html">429</a><a href="古今事文类聚_page430.html">430</a><a href="古今事文类聚_page431.html">431</a><a href="古今事文类聚_page432.html">432</a><span class="current-page">433</span><a href="古今事文类聚_page434.html">434</a><a href="古今事文类聚_page435.html">435</a><a href="古今事文类聚_page436.html">436</a><a href="古今事文类聚_page437.html">437</a><a href="古今事文类聚_page438.html">438</a><span>...</span><a href="古今事文类聚_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
