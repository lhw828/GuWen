<!DOCTYPE html>
<html>
<head>
    <meta charset="UTF-8">
    <title>太平御览 - 第 572 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 572 页/共 737 页</h1>
    <div class="content">《说苑》曰：墨子曰：“古有用无文者，禹是也。土阶三等，衣裳细布，当此时，黼黻无所用，务在完坚。”
王子年《拾遗记》曰：周成王六年，然丘国遣使贡献。使者衣云霞之布，如今之朝霞布也。
《列女传》曰：楚江乙母者，当恭王之时，乙为大夫。有入王宫盗者，令尹以罪乙，请於王而黜之。处家无几，其母亡布八寻，言令尹盗之。王曰：“令尹在上，冠盗在下，令尹不知有何罪焉？”母曰：“昔日妾子为郢大夫，人盗王宫中之物，妾子唑之而黜，令尹独何不以是为过也？”王曰：“善。”令吏偿母之布，因赐金十溢，母让金、布，曰：“妾岂贪货而干王哉？怨令尹之治也。”遂不肯受。王曰：“母智若此，其子必不愚。”乃复召江乙而用之。
《先贤行状》曰：王烈，字彦方，通识达道，人皆慕之，州闾成风，咸竞为善。时国中有盗牛者，牛主得之，盗者曰：“我邂逅迷惑，从今已後将改过，予既已见宥，幸无使王烈闻之。”人有以告烈者，烈以布一端遗之。
《广州先贤传》曰：丁密，苍梧广信人也，清贫为节，非家织布不衣。
《竹林七贤论》曰：王戎为侍中，南郡太守刘肇遗戎筒中布五十端，戎不受，而厚报其书，议者以为讥。世祖患之，为发诏，议者乃息。
《越绝书》曰：葛山者，勾践种葛。使越女织治葛布，献於吴。
《玄中记》曰：玄菟北有山，山有花，人取，纺绩为布。
《南越志》曰：桂州丰水县有古缘藤，俚人以为布。
《南州异物志》曰：五色班布以丝布，古贝木所作。此木熟时状如鹅毳，中有核如珠句，（公後切。）细过丝绵。人将用之则治，出其核，但纺不绩，在意小抽相牵引，无有断绝。欲为班布，则染之五色，织以为布，弱软厚致，上毳毛。外徼人以班布文最烦缛多巧者名曰：城城，其次小粗者名曰文辱，又次粗者名曰乌ら。
顾微《广州记》曰：阿林县有勾芒木，俚人斫其大树，半断，新条更生，取其皮，绩以为布，软滑甚好。
裴氏《广州记》曰：蛮夷不蚕，采木绵为絮，皮员当竹，剥古缘藤绩以为布。
《笑林》曰：沈珩弟峻，字叔山，有誉而性俭。张温使蜀，辞峻。峻入内，良久出，语温曰：“向择一端布，欲以送卿，而无粗者。”温嘉其能显非。
《俗说》曰：桓豹奴善骑乘，亦有极快马。时有一诸葛郎，自云能走与马等。桓车骑以百匹布置埒，令豹奴乘马与诸葛并走，至者得布。便俱走，诸葛恒与马齐，欲至埒，马头去埒布三尺许，诸葛一跃坐布上，遂得之。
杜宝《大业拾遗录》曰：七年十二月，朱宽征留仇国。还，获男女口千馀人，并杂物产，与中国多不同。缉木皮为布，甚细白，幅阔三尺二寸；亦有细斑布，幅阔一尺许。
夏侯开国《吴郡赋》曰：金玉星烦，明霞聚，纤细越，青笺白。名练夺乎乐浪，英葛光乎三辅。
张载《拟四愁诗》曰：佳人遗我筒中布，何以报之？流黄素。
扬雄《蜀都赋》曰：细弱折，绵茧成衽，筒中黄润，一端数金。
《魏武遗令》曰：铜雀台上安六尺床，施む帐。月旦、十五日，向帐作妓，汝等时时登铜雀台，望吾西陵墓田。
曹植《表》曰：欲遣人到邺，市上党布五十匹，作车上小帐帷，谒者不听。
陆机《吊魏武文》曰：悼む帐之冥漠，怨西陵之芒芒。
火浣布
《魏志》曰：青龙三年，西域重译献火浣布。诏大将军、太尉临试，以示百僚。
《吴录》曰：日南北景县有火鼠，取毛为布，烧之而绩，名火浣布。
崔鸿《十六国春秋□前秦录》曰：天竺国献火浣布。
《南史》曰：南海诸簿国东千馀里至自然火洲，其上有树生火中。洲左近人剥取其皮，纺绩作布，以为手巾。与蕉麻无异，而色微青黑。若小垢污，则投火中，复更精洁。或作灯炷，用之不知尽。
《列子》曰：周穆王大征西戎，西戎献昆吾剑、火浣布。其剑长尺有咫，炼铜赤刃，用之切玉如泥焉。其布，浣之必投火中，布则火色，出而振之，皓然疑乎雪也。
《抱朴子》曰：海中肃丘有自生火，常以春起而秋灭。丘方十里，当火起满洲，洲上纯生一种木。正暑，此木虽为火所焚而不麋，但小焦黑。人或得为薪者，火之，俱如常薪。但不成灰，炊熟则以水灌灭之。後复更用，如此不穷。夷人取此木华绩以为布。其木皮赤，剥以灰煮治以为布，但粗不及华，俱可以火浣。又有白鼠，毛长三寸许，亦居此洲上空木中，入火中不烧灼也，其毛又可绩以为布。故火浣有三种。
《傅子》曰：长老说：汉桓帝时，大将军梁冀作火浣布单衣，会宾客，行酒公卿朝臣前，佯争酒失杯而污之，伪怒，解衣而烧之。布得火，炜烨赫然而炽，如烧凡布。垢尽火灭，粲然洁白，如水浣之。
东方朔《神异经》曰：南荒之外有火山，长四十里，广五十里，其中皆生不烬之木，昼夜火烧，得暴风猛雨不灭。火中有鼠，重百斤，毛长二尺馀，细如丝，可以作布。恒居火中，色洞赤，时时出外而色白。以水逐而沃之，即死，织以为布。
《搜神记》曰：昆仑之墟有炎火之山，山有鸟兽草木，皆生长於炎火之中。故有火浣布，非此山草木之皮，则其鸟兽之毛也。汉世，西域旧献此布，中间久绝。至魏初，时人疑其有文无实，文帝以为火性酷烈，无含育之气，著之《典论》，明其不然，曰：“不然之事，绝智者之听。”及明帝立，诏三公曰：“先帝昔著《典论》，不朽之格言，其利刊石于庙门之外，及太学，与石经并，以为永示後世。”至此西域使至，始献火浣布焉，於是刊灭此论，而天下笑之。臣松之昔从征西洛阳，历观旧物，见《典论》石在太学者尚存，而庙外庑之间诸长老云：“晋初受禅，即用魏庙，移此石於太学，非两处立也。”窃谓此言为然。
《王子年拾遗记》曰：晋太康中，有羽山之民献火浣布。其国人称：羽山之上有文石生火，烟色似随四时而见也，名为净火。有不洁之衣，投於石火之中，虽滞污淄涅，如新浣矣。当虞舜时，其国献黄布。汉末献赤布，梁冀制为衣，谓之丹衣。而史家云“单衣”，则今缝掖也。字异声同，未知孰是。
又曰：方丈山东有龙场，地方千里，玉瑶为林。或云龙常斗此处，膏血如水流，著物如淳漆。燕昭王二年，海人乘霞丹，以凋壶盛膏数斗，以献王。坐通云之堂，以火浣布为缠，用龙膏为灯，照耀百里。
《梁四公记》曰：有商人赍火浣布三端，帝以杂布积之，令杰公以他事至於市所。杰公遥识曰：“此火浣布也。二是绢木皮所作，一是积鼠毛所作。”以告商人，具如杰公所说。因问木、鼠之异，公曰：“木坚毛柔，是可别也。以阳燧火、山阴枯木之，木皮改常。”试之果验。
《异物志》曰：斯调国有大洲在南海中。其上有野火，春夏自生，秋冬自死。有木生於其中而不消也，枝皮更滑。秋冬火死，则皆枯瘁。其俗常以冬采其毛以为布，色小青黑。若尘垢污之，便投着火中，则更鲜明也。

《尚书□禹贡》曰：荆、河惟豫州，（西南至荆山，北距河。）厥贡漆、、、。
《毛诗□宛丘□东门之池》曰：东门之池，可以沤。彼美淑姬，可与晤语。
《左传□襄六》曰：季札聘郑，见子产如旧相识。与之缟带，子产献衣焉。
《汉书》曰：贾人不得衣锦绣、绮、[A129]、、。
《宋书》曰：戴法兴，会稽之山阴人。家贫，父子以贩为业。
《华阳国志》曰：獠人贾言为兰。
《朱崖传》曰：朱崖俗：行来出入着布，或细布巾，巾四幅，其中内头如领巾象。
《说苑》曰：吴赤市使於智氏，假道於卫。宁文子具三百制，将以送，大夫恳曰：“吴虽大国也，亦不壤交，假之道则亦敬矣，又何礼焉？”文子不听，遂致之。
《古乐府》曰：《白歌》盛称舞好，宜及芳时作乐，其辞曰：“白质如月，轻如云，色如银，制以为袍，馀作巾。”本吴舞也。
白叠
《汉书》曰：其帛絮细布千钧、纹彩千匹、答布、（白叠也。）皮革千石，比千乘之家。
《晋令》曰：士卒百工不得服越叠。
《吴时外国传》曰：诸簿国安子织作白叠花布。
《南史》曰：高昌国有草实如茧，茧中丝如细纟卢，史为白叠子，国人取织以为布。布甚软白，交布用焉。
吴笃《赵书》曰：石勒建平二年，大宛献珊瑚、琉璃、、白叠。
《广志》曰：白叠布，毛织，出诸薄洲。
卷八百二十一　资产部一
田
《释名》曰：土已耕者曰田。田，填也，五稼填满其中心也。
《尚书□禹贡》曰：冀州厥田惟中中，（孔安国曰：田之高下肥瘠，九州之中为第五。）兖州厥田惟中下，（第六。）青州厥田惟上下，（第三。）徐州厥田惟上中，（第二。）扬州厥田惟下下，（第九。）荆州厥田惟下中，（第八。）豫州厥田惟中上，（第四。）梁州厥田惟下上，（第七。）雍州厥田惟上上，（第一。）
《周礼□春官下□章》曰：凡国祈年於田祖，歌豳雅，击土鼓，以乐田。（祁年，祁丰年也。田祖，始耕田者，谓神农也。田，古先教田者。《尔雅》曰：，农夫也。）
又《地官□司徒之职》曰：均土地，以稽其人众而周知其数。上地，家七人。可任者家三人；中地，家六人，可任者家二人；下地，家五人，可任者家一人。（郑玄曰：均，平也。周，犹遍也。一家男女七人以上，则授上地，所养者众也。男女五人以下，则授之以下地，所养者寡也。正以七人、六人、五人为率者，有夫有妇然後为家，二人以至於十人，为九等。）乃经土地，而井牧其田野。九夫为井，四井为邑，四邑为丘，四丘为甸，四甸为县，四县为都，以任地事而令贡赋，凡税敛之事。（此谓造都鄙也。采地制井田，异於乡遂也，重立国。小司徒为经之，立其五沟五途之畀。其制似“井”之字，因取名焉。）
又曰：载师，掌任土之法，以物地事，授地职，而待其政令。（任土者，任其力势所能生育，旦以制贡赋也。物，物色之，以知其所宜之事，而授农牧衡虞，使职之也。）以廛里任国中之地，以场圃任园地，以宅田、土田、贾田任近郊之地，以官田、牛田、赏田、牧田任远郊之地，以公邑之田任甸地，以家邑之田任稍地，以小都之田任县地，以大都之田任疆地。（谓廛里者，若今邑里居之田矣。廛，人居之区域也。里，居也。园，树果之属也。音力果反。季秋，於中为场樊，圃谓之园。宅田者，致仕者家所授之田也。《孟子》曰：卿以下，必有圭田五十亩。贾田，在市，贾人其家所受田也。官田，庶人在官者其家所受田也。牛田、牧田，蓄牧者之家所受田也。赏田者，赏赐之田也。公邑，谓六遂馀地也，天子使大夫治之。自此以外，馀地皆然。）
《礼记□月令□季夏》後五曰：大雨时行，乃烧行水，利以杀草。可以粪田畴，可以美土疆。（，谓迫地芟草也。此谓欲耕菜田，先其草，草乾烧之，此月大雨，流水潦蓄其中，则草死不复生，面地美可耕稼也。）
又《王制》曰：方一里者，为田九百亩；（一里方三百步。）方十里者，为方一里者百，为田九万亩；方百里者，为方十里者百，为田九十亿亩；（亿，今十万。）方千里者，为方百里者百，为田九万亿亩。（万亿，今万万也。）自恒山至於南河，千里而近；（冀州域。）自南河至於江，千里而近。（豫州域。）自江至於衡山，千里而遥；（徐州域。）自东河至於东海，千里而遥。（荆州域。）自东河至於西河，千里而近；（亦冀州域。）自西河至於流沙，千里而遥。（雍州域。）西不尽流沙，南不尽衡山，东不尽东海，北不尽恒山，凡四海之内，断长补短，方三千里，为田八十万亿一万亿亩；（九州之大计。）方百里者，为田九十亿亩。山陵、林麓、川泽、沟渎、城郭、宫室、涂巷，三分去一，其馀六十亿亩。（以一大国为率，其馀所以授民也。）
又曰：古者公田籍而不税。（籍之言借也。借民力治公田，美恶取於此，不税民之所自始也。古者谓殷时。）
《左传□僖公三十一年》曰：春，取济西田，分曹地也。（二十八年，晋文讨曹，分其地，境界未定。至是，乃以赐诸侯。）使臧文仲往，宿於重馆，（高平方与县西北有重乡城。）重馆人告曰：“晋新得诸侯，必亲其共。不速行，将无及也。”从之，分曹地，自洮以南，东傅于济，尽曹地也。（文仲不书请田而已，非聘享会同也。）襄仲如晋，拜曹田也。
又《宣公下十五年》曰：初税亩，非礼也。谷出不过籍，（周法：民耕百亩，公田十亩，借民力而治之，税不过此。）以丰财也。
又《襄公六》曰：子产治郑，使田有封洫。（封，界。洫，沟。）从政一年，舆人诵曰：“取我衣冠而褚之，取我田畴而伍之。孰杀子产，吾其与之！”及三年，民又诵之曰：“我有子弟，子产诲之；我有田畴，子产辟之。子产而死，谁其嗣之？”
又《哀公上》曰：季孙欲以田赋，（兵赋之法，因其田财，通出马一匹，牛三头；今欲别其田及家财，各为一赋，故言田赋。）使冉有访诸仲尼。仲尼曰：“丘不识也。”三发，（三发问。）卒曰：（卒，终也。）“子为国老，待子而行，若之何子之不言也？”仲尼不对，（不公答。）而私於冉有曰：“君子之行也，（行政事。）度於礼，施取其厚，事举其中，敛从其薄，如是，则以丘亦足矣。（丘，十六井，出戎马一匹，牛三头，是赋之常法。）若不度於礼而贪冒无厌，则虽以田赋，将又不足。且子季孙若欲行而法，则周公之典在；若欲苟而行，又何访焉？”弗听。（为明年用田赋传。）
又《哀公上》曰：子胥曰：“得志於齐，犹获石田也，无所用之。”（石田不可耕。）
《谷梁传□宣公五年》曰：初税亩，（宣公履亩而税之也。）古者田什一而籍。（言借民力，十井而为公耕一，谓之什一而税也。）初税，非正也。
《毛诗□小雅□白华》曰：氵彪池北流，浸彼稻田。（氵彪流貌。《笺》云：池泽浸润稻田，使之生殖。）
又《甫田》曰：倬彼甫田，岁取十千。（倬，明貌。甫田，谓天下田也。十千，言多也。）
又《大雅□崧高》曰：王命召伯，彻申伯土田。（彻，治也。《笺》云：治者，正其井牧，定其赋税。）
《尔雅》曰：田一岁曰，（今江东呼初耕地反草为。）二岁曰新田，（《诗》曰：于彼新田。）三岁曰。（《易》曰：不。）
《史记》曰：魏文侯使李悝作尽地力之教，（悝，苦回反。）以为地方百里，提封九万亩，理田勤谨，则亩益三斗；不勤，则损亦如之。地方百里之增减，辄为粟百八十万硕矣。必杂五种以备灾害，力耕数耘，收获如寇盗之至。（谓促遽之甚，恐为风雨损也。）
又曰：秦孝公任商鞅，鞅以三晋地狭人贫，（三晋，谓韩、魏、赵三卿，今河东道之地。）秦地广人寡，故草不尽垦，地利不尽出。於是诱三晋之人，利其田宅，复三代无知兵事，而务本於内，而使秦人应敌於外。故废井田，制阡陌，任其所耕，不限多少。数年之间，国富兵强，天下无敌。其後韩闻秦之好兴事，欲疲之，乃使水工郑国间说秦，令凿泾水，自中山西抵瓠口为渠，并北山东注洛三百馀里，欲以溉田。中作而觉，秦欲杀国，国曰：“始臣为间，然渠成，亦秦之利也。”秦以为然，卒使就渠，用注填阏之水，溉泽卤之地，四万顷收皆亩一钟。於是关中为沃野，无凶年，命曰郑国渠。（阏，音於据切。）
又曰：王翦将行，请善田宅园池甚众，始皇曰：“将行矣，何忧贫乎？”
《战国策》曰：魏叔座为将，攻韩、赵，胜之。魏王赏田百万，座曰：“使士卒不崩、直而不倚、挠拣不辟者，此吴起馀教也；鼓之不敢怠倦者，臣也。王特为臣右手之倦赏臣，可也；若以有功，臣何力之有焉？”王曰：“善”。於是索吴起之後，赏田二十万；以座不掩士之迹，又与田二十万。
《汉书》曰：晁错奏曰：“古者税民不过什一，至秦则不然，用商鞅之法，改帝王之制。一岁屯戍万计，力役三十倍於古，田租口赋盐铁之利二十倍於古。（如淳曰：秦卖盐铁贵，故下民受其困。）或耕豪民之田，税十五。（如淳曰：税其五。）故贫民常衣马牛衣，而食犬彘之食。”
又曰：董仲舒说上曰：“秦用商鞅之法，改帝王之制，除井田，人得卖买，富者田连阡陌，贫无立锥之地。汉兴，循而未改。古井田法虽难猝行，宜少近古，限人占田，以赡不足，塞兼并之路，然後可善治也。”上不能用。
又曰：是时，富豪皆争匿财，惟卜式尤欲助费。於是以式终长者，乃召拜为中郎，赐爵左庶长，田十顷，布告天下，尊显以讽百姓。
又曰：贡禹上书曰：“臣禹年老贫穷，家赀不满万钱，妻子糠豆不赡，短褐不完，有田百三十亩。陛下过意征臣，臣卖田十亩，以供车马。”
又曰：杨恽免官，常不得志，乃歌曰：“田彼南山，芜秽不治。种一顷豆，落而为萁。人生行乐耳，须富贵何时？”
又曰：张禹为人谦愿，内殖货财，家以田为业。及富贵，多买田至四百顷，皆泾渭溉灌，极膏腴，上价。
又曰：宁成曰：“仕不至二千石，贾不至千万，安可比於人乎？”乃贳贷陂田千馀顷假贫民，役使数千家，致产数千万。为任侠，持吏长短，从数十骑。其使民，威重於郡守。
又《沟洫志》曰：太始三年，赵中大夫白公复奏穿渠引泾水，首起谷口，尾入栎阳，泾渭中溉四千五百馀顷田，名曰白渠。民歌曰：“田於河许？池阳谷口。郑国在前，白渠起後，举锸为云，决渠为雨。泾水一石，其泥数斗，且溉且粪，长我稷黍。”
《後汉书》曰：光武时，天下垦田多不以实。又户口年纪，互有增减。十五年，诏下州郡检覆其事，而刺史、太守多不平均，或优饶豪右，侵刻羸弱，百姓嗟愁，遮道号呼。时诸郡各遣使奏事，帝见陈留吏牍上有书，视之，云：“颍川、弘农可问，河南、南阳不可问。”帝诘吏田趣，吏不肯服，抵言长寿街上得之。（抵，欺也。）帝怒。时显宗为东海公，年十二在幄後言曰：“吏受郡敕，当欲以垦田相方耳。”帝曰：“即如此，何故言河南、南阳不可问？”对曰：“河南，帝城，多近臣；南阳，帝乡，多近亲。田宅逾制，不可为准。”帝令虎贲将诘问吏，吏乃实首服如显宗对。於是遣谒者考实，具知奸状。
又曰：樊重开广田土三百馀顷，其所起庐舍，皆有重堂高阁，陂渠灌注，赀至巨万，而赈赡宗族，恩加乡闾。外孙何氏兄弟争财，重耻之，以田贰顷解其忿讼。县中称美，推为三老。
又曰：马援辞兄况，欲就边郡田牧。（《东观记》曰：援以况出为河南太守，次两兄为吏京师。见家用不足，乃辞况欲就边郡畜牧也。）况曰：“汝大才，当晚成。良工不示人以朴，旦从所好。”後援辞隗嚣归洛阳，居数月而无他职。任援。以三辅，地旷土沃，而所将宾客猥多，乃上书求屯田上林苑中，帝许之。
《东观汉记》曰：司隶校尉梁松奏特进防光廖、廖子豫兄弟父子并受爵土，荣显冠世，多买京师膏腴美田，作大庐、近带城郭，妨困小民。
又曰：郭丹，字少卿，南阳人，累世千石，父稚为丹买田宅居业。丹为司徒，视事五年薨。诏问丹家，时宗正刘匡对曰：“郭丹为三公，典牧州郡，田亩不增。”
张《汉记》曰：郑泰，字公业，少有才略，多谋。家富於财，有田四百顷，而食常不足，名闻山东。
华峤《後汉书》曰：范迁为司徒，在公辅有宅数亩，田不过一顷，推与兄子。
又曰：周燮专精《礼》、《易》，不读非圣之书，不修贺问之好。有先人草庐结于岗畔，下有陂田，常肆力自勤以给。非身所耕渔则不食。
《魏志》曰：夫定国之术，在於强兵足食。秦人以急农兼天下，孝武以屯田定西域，此先世之良式也。（是岁乃募民屯田於许，得谷数百万斛。）由是州郡例置田官，所在积谷。征伐四方，无军粮之患。遂得以兼灭群凶，克平天下。
又曰：邓艾迁尚书郎。时欲广田畜谷，为灭贼资，使艾行陈、项已东至寿春。艾以为：“田良水少，不足以尽地利。宜开河渠，可以大积军粮，又通运漕之道。”乃著《济河论》，以喻其指。又以为：“昔破黄巾，因为屯田，积谷许都，以制四方。今三隅已定，事在淮南，每大军征举，运兵过半，功费巨亿，以为大役。陈、蔡之间，土下田良，可省许昌左右诸稻田，并水东下。今淮北二万人，淮南三万人，十二分休，常有四万人，且田且守，水丰常收三倍於西。计除众费，岁完五百万斛，以为军资，六七年间，可积三千万斛於淮上。此则十万之众五年食也。以此乘吴，无不克矣。”宣王善之，事皆施行。正始二年，乃开广漕渠。每东南有事，大军兴众，泛舟而下，达于江、淮，资食有储而无水害，艾所建也。
又曰：司马郎为丞相主簿，以为“宜复井田。往者以民各有累世之业，难中夺之。是以至今承大乱之後，民人分散，土业无主，皆为公田，宜及此时复之。”
又曰：郑浑迁阳平、沛郡太守。郡界下湿，患水涝，百姓饥之。浑於萧、相二县界兴陂曷，开稻田。郡人皆以为不便，浑曰：“地势ㄜ下宜溉灌，终有鱼稻经久之利，此丰民之本也。”遂躬率吏民，兴立功夫，一冬间皆成。比年大收，顷亩岁增，租入倍常，民赖其利。刻石颂之，号曰郑陂。
又曰：刘靖都督河北诸军事，又修广戾渠陵，大遏水，溉灌蓟南北三百里，使种稻，边民利之。
《蜀志》曰：初，诸葛亮自来成都，有田十五顷，子弟食自馀饶。
《晋要事》曰：安帝义熙九年，右丞张须元议：琅琊及湖熟界有皇后脂泽田四十馀顷，参详悉以借食民。
《南史》曰：宋王惠兄鉴颇好聚敛。惠意不同，谓曰：“何用田为？”鉴怒曰：“无田何由得食？”惠又曰：“何用食为？”
</div>
    <div class="pagination">
<a href="太平御览_page571.html">上一页</a><span>...</span><a href="太平御览_page567.html">567</a><a href="太平御览_page568.html">568</a><a href="太平御览_page569.html">569</a><a href="太平御览_page570.html">570</a><a href="太平御览_page571.html">571</a><span class="current-page">572</span><a href="太平御览_page573.html">573</a><a href="太平御览_page574.html">574</a><a href="太平御览_page575.html">575</a><a href="太平御览_page576.html">576</a><a href="太平御览_page577.html">577</a><span>...</span><a href="太平御览_page573.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
