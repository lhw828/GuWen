<!DOCTYPE html>
<html>
<head>
    <meta charset="UTF-8">
    <title>清稗类钞 - 第 376 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 376 页/共 432 页</h1>
    <div class="content">
　　杨桂云，字朵仙，体胖，善扮贴。面横阔，多酒肉气，喉帯北鄙杀伐之音，半哑而近豺，故长于作泼悍剧。最佳者，如《双钉计》，如《送盒子》，如《马四远开茶馆》，其猛如雌虎，极奸刁凶淫之致。而又词锋凿凿，层出不穷，他人为之，无狂厉至此者。次则如《杀皮》，《十二红》，《南通州》等剧，凡谋夫害子为淫妇而具凶悍性者，举能效之。善哭善笑，面备春秋两气，见所欢，惟恐不尽其欢，见所恶，惟恐不恣其恶，顽妇情态，描摹入细。且每至主凶时，心亦似馁，而必强嗤所欢为无丈夫气，挽袖登床，抽刀便断，至此声色俱厉，喉皆变征，若惴惴而强以自支也者。及至讼庭对谳，词胜则上逼官府，词败则杂以诙谐，刁狡淫凶，可叹观止。

　　胖巧玲工贴剧

　　胖巧玲， 「 一作铃，又作林。」 京师人，以贴剧着。体貌厚重，扮相 「 化妆之后谓之扮相，南人谓之台风。」 不佳，而舌具灿花，如呖呖莺声啭于花外，长言短语，妙合自然。如《胭脂虎》中之史钟玉，《浣花溪》中之任容卿，说白皆骈语雅辞，与寻常科白不类。常伶不谙文义，按图索骥，如拙童背书，断续梗塞，文理全失。且又多引古书古语，满篇之乎也者，读顿颇难，稍不留心，全无收束。如容卿道白中之「舜何人也，予何人也，有为者亦若是」数句，更为难读，非畧通文义，以精神贯之，殊无可取。巧玲貌虽不扬，而心有灵犀，于诸剧雅词，不啻若自口出，以此见赏于上流人物，不以环肥而少之。

　　某邸与巧玲善，其卒也，某往送其丧，而惧人之指摘也，乃便衣步其后，两仆捧衣冠从焉。某侍郎闻而笑之曰：「此颇似《红楼梦》中贾宝玉在芙蓉池上祭晴雯时也。」某邸闻之，不以为忤，犹服为隽论。

　　于紫云为旦界名宿

　　于紫云，须生三胜之子也，为旦界名宿。其唱声柔脆而坚，绝非后辈虚浮一派，去台远坐，字音绝清，《彩楼配》、《御碑亭》、《赶三关》、《祭江》、《别宫》、《坐宫盗令》等剧，皆委婉动人。晚年稍近游戏，好演《虹霓关》一剧，效婢子装，见夫人与伯党论婚，腹诽眉语，方只手擎盘茗而出，见之而怒，乃衔杯而指弄其盘，迅急如风，官体并用，喉仍作唱。其唱西皮二六一段，至「自古常言讲得好，最狠狠不过妇女心肠」等句，字字酸心，针针见血，观者点首太息，深入人心。四十以后，不恒登台，以常奔走达官贵人之门，能鉴别古器，遂以贩鬻古董为业，颇致富。如端忠愍公、杨文敬公，皆常与讲论金石、购觅书画者也。其子小小于三胜，能绳祖武，年十三四，即登台演《李陵碑》等剧，饶有家风，老辈见之，谓尚不失三胜旧范也。

　　一汪水为戏中婴宁

　　一汪水，京师金店艺徒也。性荡，好作妇人妆，梨园中人有导之入班者，龙门一登，身价十倍。以目波韶秀，体复清润，故有一汪水之称，其姓名不可得而详也。扮戏专重淫荡一流，如《卖胭脂》、《战宛城》以色身示人，备诸亵状，做工唱工，举所不讲。戏规本以笑场为大忌，水荡极，故多笑，笑而近美，故人不以为失场，转乐观之。凡与配戏者，必以金店为讽。都门金店，皆筦捐纳、铨选等事，偶演《得意缘》等剧，生为旦按摩，原本以赴京应举为讲，以水故，辄以到京捐纳为言。台下适有此贾，怒将用武，而水不为辱，亦不还答，每闻妙谑，辄以巾掩口，笑不可仰，倍饶韵致，论者称之为戏中之婴宁也。

　　时小福唱青衣

　　时小福，吴人，唱青衣，名出于紫云、常子和上。素与宜兴任筱园制军道镕善。光绪辛丑，任以山东巡抚陛见入都，与时遇，时已鬑鬑满颊，久不登场，任再三强之，乃为之剃须而唱《落花园》一折，酬以三千金，不受。

　　王瑶卿有名贵气

　　王瑶卿少时姿首，不过中人，而有一种名贵气，盛饰衣冠，俨然贵族。与谭鑫培同供奉内廷，有青衣叫天之号。孝钦后甚眷之，每颁赏，必与谭埒，故颇饶私蓄。

　　姜妙香擅名一时

　　姜妙香以青衣小生擅名一时，颇孤介，工绘事。其妻，国色也，至剧场观剧，为俞五所见，百计夺之，妙香竟不能与争，遂郁郁得咯血疾。乃辍演，杜门不出，一意画兰，尝自题其端，有「幽花只作闭门香」之句。

　　旦之诸名角

　　闺门旦须有贞静气，当推田桂凤、王蕙芳，姚佩秋亦差近似。顽笑旦须有泼悍气，当推杨桂云及五九。刀马旦须有富丽气， 「 如《反延安》、《马上缘》、《破洪州》之类为贴剧，非武旦剧也。短衣披氅者方为武旦。」 当推杨小朵及蕙芳。粉旦须有淫荡气，当推一汪水及桂凤。此外则专重说白，如《胭脂虎》、《玉玲珑》、《浣花溪》、《下河南》等剧，固全以长舌取胜之。

　　五九为张樵野所眷

　　五九为光绪时京师之美伶，张樵野侍郎荫桓嬖之甚，尝招之至家，使改妇人妆，侍左右，日酬以五十金，令家人仆役呼之为少奶奶。久之，亦遂视之为少主妇也。

　　杨小朵为武子彝所眷

　　武子彝，滇人。任江西知县，尝以解饷入都，昵杨小朵。 「 桂云之子。」 流连久，囊金罄尽，则为小朵司簿记，小朵呵叱如仆役，子彝安之，怡然若甚乐者。后其同乡以子彝迷溺玷乡誉，迫小朵逐之，不得已，回赣，每语人云：「吾平生最愉快者，独为小朵司会计时耳。」

　　想九霄屡受辱詈

　　想九霄即田际云，色艺兼优，风流籍甚，而屡为士大夫所辱詈，工部郎中龚才杰口角锋利，偶于会馆堂会中，见九霄至筵前请安，辄呼之为兔儿。九霄闻之，反身即去。是日九霄应唱之堂会戏，竟排而未唱。遣人往催，则语来人曰：「想九霄为供奉王爷之人，非尔等穷措大之玩具。」会馆中人竟无如之何。未几，龚竟为御史所劾，去官。文芸阁学士亦以其骄而恶之，尝詈之为忘八旦，闻者谓此语可为想九霄三字之的对。其后竟以弄权纳贿，怙恶纵淫，奉旨拿办，忘八旦三字不意成为考语矣。

　　宝珊秀美天成

　　光绪中叶，京伶颜色最丽者，有宝珊，秀美天成，扮《卖饽饽》、《拾玉镯》等剧，唱做不必甚工，而能使人目注神痴，其丽可想。每出入园市，随而环视者如蜂屯，如蚁聚。后得故旧提携，改节读书，为人记室以终。

　　朱素云美秀而文

　　朱素云美秀而文，工书善歌。光绪甲申以前，犹未露头角也。然李莼客侍御慈铭识之于前，樊云门方伯增祥眷之于后，而尤为陈小亭所昵。小亭，户部书吏子，家饶于财，昵素云最早，饮食宴处，悉在其家者十年。素云性挥霍，皆小亭所供，既竭其藏金，复售屋得三四十万金以继之。

　　谢宝琨放意怠工

　　谢宝琨唱老旦，喉调尚佳，入内廷供奉，孝钦后闻而赏之，遂膺每剧二金之赐。 「 内廷赏赉有等，以次递加。」 谢以初唱即获慈赉，荣而自骄，放意怠工，唱日以退，甚至有走板失调之弊。再入内廷，遂被逐。

　　四十花门最多

　　四十者，京师四喜班有名之武旦也，传枪转棒，花门最多，如唱《蟠桃会》、《嘉兴府》等剧，或多人互掷齐拋，或一人单转双弄，奇而不乱，紧而不乖，金鼓和鸣，使人目炫。拋掷一类，戏中谓之传家伙；转弄一类，戏中谓之捻鞭，非水到渠成者不办，手目偶疏，便虞闪失，场面一失，全节俱隳矣，而四十独无之。

　　余庄儿色艺均备

　　京师武旦，自四十以后，效颦者多，卒不能至，惟余庄儿技与相埒。庄面整意侈，善歌，且工技击，矫矫不羣，士大夫好与往还，颇负时誉。自编新戏多种，以《十粒金丹》为最。庄扮十三妹，挺然有女丈夫风，奇技侠情，见者心醉。其于传弄各式，亦精熟圆紧，为武旦中色艺均备之材。光绪朝，供奉内廷，德宗颇赏之。一日，在大内演《十粒金丹》毕，未解妆，德宗召至内殿，携手顾隆裕后曰：「此子可称文武全才。」隆裕以其近御坐，大怒，将诉之孝钦后。上惧，乃以庄所佩倭刀为真者，将律以御前持械罪，挥之出，曰：「送刑部。」庄遂贿部吏，报病故，不敢复出， 「 京中谓之报黑人。」 埋头燕市，近二十年。至宣统时，乃稍稍与人晋接焉。

　　两阵风翻转凌踔

　　两阵风，不知何许人，由秦腔改入徽班之武旦也。其柔术精绝，翻转凌踔，倒行旋舞，种种新式，均非常人所能。与武丑张黑演《卖艺》，各奏所能，皆矫然不落恒径。

　　何桂山有铁喉之目

　　何桂山，即何九，净之名角，有铁喉之目。曾与程长庚配戏，长庚亦服之。其喉之高响宽洪，罕与伦比，随用随至，从无一时音闭或唱久稍疲者。惟其人为登徒一流，男女色靡不笃好。每日演剧毕，即挟资为冶游，或与同班旦贴之流，相期于南下洼之芦中以卜昼。俗称伶与伶相偶者谓之同单。单者，北人呼衾之谓也。桂山之同单，多至不可纪数，有财则散之，无则取诸其偶，人以其诚直，多乐就之。性又好酒，靡日不醉，酒色戕伐至甚，而喉固不失其佳。至老，其好不衰，而其唱亦不衰，异材也。

　　桂山之演剧，不落恒蹊，而天性躁急，每日兴至则入园，入园即扮演而出，或时已晏而压冑子不为荣，时或早而头三出亦不为辱，持钱而去，每不知所之。

　　其唱纯取中声，无一字一句不在至响极高之域，虽园广数亩，楼高数仞，座客仰而静听，虽至远者，亦如觌面促膝，声声如在左右，每一放响，诚有贯耳如雷者。惟唱之迟早，难以预定，闻名而来者，午饭稍延，及到园而已去矣。何本昆曲能手，后以乐工配角不备，佳剧亦不能多，惟《钟馗嫁妹》、《五鬼闹判》等，为都人所笃嗜。前场随手及各觔斗虎 「 戏界谓赤身朱裤，专打觔斗之下把，每戏或四或八者，谓之觔斗虎。」 经其教演，尚流传未绝，且此两剧皆他人所断不能为者，桂山死，遂成绝调矣。

　　李牧子为净界大家

　　李牧子，京伶净界中之革命大家也，自李出而黑头之唱一变。其唱以鼻音正音兼用，花腔最多，峭拔铿锵，颇足娱耳，如《天水关》中姜维一段，《御果园》中敬德一段，皆燕市人人所效慕者。然学之不善，辄陷为轻薄子，花腔过多，必至无腔，滑调过多，转不成调，故自李之后，即谓净界无人亦无不可。

　　钱宝峯唱做并佳

　　钱宝峯以鼻音胜，尤能一啸震人， 「 剧中谓之哇呀。」 直如海浪簸舟，人身为之起落者再，声巨至此，疑古人啸旨不外是矣。其唱以兼戏谑者为最佳，正唱如《沙陀国》、《取洛阳》，兼谑者如《白虎帐》 「 即《斩子》。」 中之焦赞，《大名府》中之李逵，《岳家庄》中之牛皋，极魏征妩媚之长，有阿叔不痴之概。光绪中叶，年已六十以外，头童齿豁，犹能发巨响以惊人。净以绘面为难，其花色极精极细。从前师弟授受，有专谱备载其式，谓之脸谱。宝峯固以绘面见长者，唱做并佳，各艺咸备，亦净界之名家大家也。

　　金秀山为净角第一

　　金秀山，京人，咸、同间在某部为官役。官役者，专伺官吏而司奔走者也。操作之余，恒引吭高歌，声若洪钟。闻者咸惊异之，谓之曰：「若之艺宜可以雄长曲部，睥睨一世，岂怀才而以潦倒终耶？」秀山心动，于是毅然辞役，而师何桂山。艺成，隶嵩祝成班。当是时，有小穆者，名净角也，铜锤架子，无不擅长，与孙菊仙同隶嵩祝成。秀山亲炙其绪余，益致力于铜锤，其艺乃骎骎乎驾诸名净而上也。

　　胜春、同春、四喜先后立，秀山实终始其事。光绪庚子拳乱后，同春蹶而复起，秀山在其中，与谭鑫培偕，论者推为净角第一。其为剧也，雄壮沉着，端凝浑厚，喑呜叱咤，四座为之震惊。晚年则苍劲更甚，凡就听者，莫不为之神往。

　　小穆用鼻音

　　小穆，即名净穆凤山。黑凈唱腔之用鼻音，小穆实作之俑。盖以气弱，遂藉鼻孔出气以取巧也。将登场，辄先以烟酒、大麦之属遍饷后台小角及前台之看座者，令俟其出台皆为之喝采。梨园中人之不满于小穆者，佥谓小穆之享名即由于此。

　　刘鸿声唱善用气

　　刘鸿声，京师阛阓中人也。以喉佳，能摹拟诸家唱法，人争誉之。遂入班，唱黑头，多剏新调，声名鼎鼎，见重一世。惟酷好酒色，兼容并包，夜无虚夕。积久，体不支，两胫竟废，失业贫甚。基库李某怜之，舆至其家，为之饮食医药。期年渐起，久之遂能步，后竟杖而行。未几大健，复能登台，惟略跛耳。李年老而慈，于刘有再生恩，刘遂父事之。初出，犹止宿其家，后乃自为室，而仍间日往省，李亦时时顾之，事无大小，多秉命而行。性绝骄，园人不能御，惟李可以强之。每近色，则李之所以防而戒之者严，故不至横逸，其技之进，皆李左右之也。

　　刘病起，气较弱，以净用力多，改唱生，而生唱中仍时时杂以净，盖习之久耳。其唱响脆高洪，以善用气，故能延极长之声，虽时以太过取讥于人，而音之充满，究特异于众也。
</div>
    <div class="pagination">
<a href="清稗类钞_page375.html">上一页</a><span>...</span><a href="清稗类钞_page371.html">371</a><a href="清稗类钞_page372.html">372</a><a href="清稗类钞_page373.html">373</a><a href="清稗类钞_page374.html">374</a><a href="清稗类钞_page375.html">375</a><span class="current-page">376</span><a href="清稗类钞_page377.html">377</a><a href="清稗类钞_page378.html">378</a><a href="清稗类钞_page379.html">379</a><a href="清稗类钞_page380.html">380</a><a href="清稗类钞_page381.html">381</a><span>...</span><a href="清稗类钞_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
