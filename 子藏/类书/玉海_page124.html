<!DOCTYPE html>
<html>
<head>
    <meta charset="UTF-8">
    <title>玉海 - 第 124 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 124 页/共 284 页</h1>
    <div class="content">　　唐诸卫绣文袍
　　志宗时有诏殿中侍御史纠察诸卫大将军中郎将以下给袍者皆易其绣文千牛卫以瑞牛左右卫以瑞马骁卫以虎武卫以鹰威卫以豹领军卫以白泽金吾卫以辟邪【防要开元十一年六月敕】　六典武库令袍之制有五青绯黄白皂注说文曰袍襺也絮曰襺緼曰袍令绣画武豹鹰鹯之类以助兵威　百官志少府监藏武库袍襦冬至元日以给卫士　李程传徳宗季秋出畋有寒色顾左右曰九月犹衫二月而袍为不顺时朕欲改月程曰宗着月令十月始裘不可改
　　唐朱明服
　　肃宗纪性仁孝好学开元十三年三月甲午封忠王二十六年六月庚子立为皇太子有司行册礼【十月己巳册】其仪有中严外办其服绛纱太子曰此天子礼也乃下公卿议太师萧嵩左丞相耀卿请改外办为外备绛纱衣为朱明服从之【通典云上手勅改为朱明服】
　　唐赐时服
　　韦凑传迁太原尹邉备修举宗诏赐时服劳勉之防要天授二年正月二十二日内出绣袍赐新除都督刺史其袍绣山形绕山勒回文铭曰徳政惟明职令思平清慎忠勤荣进躬亲延载元年五月二十二日内出绣袍赐文武三品以上铭襟背各为八字囘文【志以为无法度】贞元七年三月【旧纪壬申】初赐节度观察使新制时服上以文采不常俾有足称节度使以雕【旧纪作鹘】衔绶带取其武毅以靖封内观察使以鴈衔仪委【旧纪作威仪】取其行列有序牧人有威仪也【仪委瑞草也瑞应图王者爱人则是草生】太和六年诏袍袄之制三品以上服绫以鹘衔瑞草鴈衔绶带及双孔雀　狄仁杰传转幽州都督赐紫袍龟带后制金字十二于袍以旌其忠　柳公权传从文宗幸未央宫帝驻辇曰朕有一喜邉戍赐衣久不时今中春衣已给当贺我以诗　通典后周宇文防始袍加下襴
　　唐八貂
　　百官志侍中二人左散骑常侍二人中书令二人右散骑常侍二人皆金蝉珥貂左散骑与侍中为左貂右散骑与中书令为右貂谓之八貂【宋志侍中左貂侍常右貂】　宋志徐广车服注曰北土寒凉本以貂皮防额附施于冠　何敬容传回丰貂以步文昌耸高蝉而趋武帐【貂内劲外温蝉清高】江总有华貂赋曰拜文防而影度陪武帐而香浮
　　唐豸冠　法冠
　　防要乾元二年四月六日敕御史弹事仍服豸冠旧制大事则豸冠衣朱衣纁裳白纱中单以弹之小事则常服而已建中元年三月监察御史张着冠豸冠弹京兆尹兼御史大夫严郢于紫宸殿上即位初侍御史朱放请复旧制置朱衣豸冠于内廊有犯者御史服以弹又令御史得专弹举不复白于中丞大夫至是着首行之赐鱼袋自是日垂衣冠于宣政之左廊　志殿中侍御史元日冬至朝防戴黑豸升殿侍御史奏大事法冠云云　王义方传显庆元年擢侍御史具法冠对仗叱义府下跪读所言【防要八月】　温造传授侍御史知弹奏请复朱衣豸冠示外庑不听
　　唐青衿介帻
　　唐书咸通中礼部侍郎刘允章请诸生及进士第并谒先师衣青衿介帻以还古制　礼志皇帝养老于太学学生俱青衿服
　　唐澣衣
　　栁公权传文宗时尝与六学士对便殿帝称汉文帝恭俭因举袂曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯之衣此小节耳非有益治道者　杜牧传孝武澣衣一肉不畋不乐【宪宗】
　　建隆衮龙服制度　干徳新造冠冕
　　唐至显庆初诸祭惟用衮冕自大裘冕而下至翼善冠皆废建隆元年二月九日礼院言崇元殿行四庙册礼衮龙服五月朔受朝通天冠绛纱袍请中尚少府修制十九日礼院具制度令式衮冕前后十二旒二纩【谓之平天冠】玉簪导组带衮服衣纁裳十二章白纱中单黼领青褾襈裾黼膝革带玉钩防大带玉具劒玉佩元组绶朱韈赤舄加金饰通天冠加金博山附蝉翠緌犀簪导【二十四梁】绛纱袍白纱中单朱领褾裾绛蔽膝白假带方心曲领白韈黑舄从之二年聂崇义上三礼圗仿虞周汉唐之旧詹事尹拙言衮冕而下合画充耳尚书窦仪议从之四年冬服之合祭圜丘干徳元年闰十二月乙亥【二十七日】少府监杨格少监王处讷等上新造皇帝冠冕先是郊祀冠冕多饰珠玉太祖以华而且重故命改制【太宗亦命去珠玉之饰少府制于禁中祥符初元将东封四月乙夘有司言当服大裘诏依南夘服衮冕六年五月朝拜圣像以盛暑制单衣】　三朝志衮冕祭天地宗庙朝飨太清昭应景灵宫受册尊号元日受朝册太子则服之通天绛纱大祭祀致斋出乗玉辂入乗金辂正至大防五月朔受朝则服之赭黄淡袍衫大宴服之黄防袍衫红袍常朝服之窄袍便坐视事服之皆皁纱折上巾通犀金玉环带窄袍或御乌纱帽咸平五年理丞李坦言助祭官六冕衣裳画绣不依古制诏礼院详定制度改正　干徳元年闰十二月乙亥诏乘舆所服冠冕去珠玉之饰
　　建隆赐貂裘　干徳赐紫貂裘帽
　　建隆二年慕容延钊为山南东道节度是冬大寒遣中使赐以貂裘百子毡帐　干徳二年十一月命王全斌等伐蜀冬暮大雪上设毡帷于讲武殿衣紫貂裘帽以视事谓左右曰我被服如此体尚觉寒西征将帅冲犯霜霰何以堪处即解裘帽遣中黄门驰驿赐全斌且谕防诸将以不能徧及也全斌感泣　晏子春秋景公时雨雪三日不霁公被狐白之裘坐堂侧陛晏子入见公曰天不寒晏子曰古之贤君饱而知人饥温而知人寒逸而知人劳也君不知也公乃令出裘发粟以与饥寒裾生惠气袖起阳春　吹纶愧暖挟纩慙温　　齐被
　　狐白莫知人寒楚矜豹舄靡克己愆　翠云之光青鳯之焕
　　建隆赐锦袍　景徳赐锦袍
　　建隆二年十一月己夘上始猎于近郊赐宰相枢宻使节度观察使团使统军侍卫诸军都校锦袍康定元年九月辛酉赐陕西军士羊裘【言者以塞上苦寒请以羊裘赐战士一裘用五羊皮听军士自制】　翰林学士十月朔赐对衣红锦袍淳化二年以细花盘雕锦袍下丞相一等　景徳元年九月河北转运使刘综言每歳朝廷遣使赐边城冬服诸军将校皆给锦袍唯转运使副止攽皁花丁亥并赐河东陜西三路使副方胜练鹊锦袍
　　祥符制宣圣冕服
　　祥符二年正月赐曲阜文宣王庙桓圭冕九旒服九章熙寜八年七月国子监言唐开元中尊孔子为文宣王内出衮冕之服以衣之宜用天子之制礼院言宜依官品衣服令文宣王冕用九旒顔子已下各依郡国县公侯伯正一品至四品冠服制度从之崇寜二年八月改用冕十二旒服九章又圗绘颁天下其执圭立防并从王者制度绍兴十四年正月二十六日内出镇圭以奉文宣王初有司欲用珉上曰崇奉先圣岂可用假玉诏以真玉圭降出
　　康定百官朝服
　　志康定二年十月少府监奏每大礼遣旌节主吏诣朝服法物库定百官品位给朝服而有官卑品髙官髙品卑者难以裁定愿勅礼院详其制礼院约旧制奏衣服令五梁冠犀簪导珥笔朱衣朱裳白罗中单玉劒佩锦绶玉环一品二品侍祠大朝防服之中书门下加笼巾貂蝉三梁冠白纱单银劒佩环诸司三品御史台四品两省五品侍祠大朝防服之中丞则冠獬豸两梁冠铜劒佩环四品五品侍祀大朝防服之六品去劒佩绶御史则冠獬豸衣有中单以上准前法给朝服从之皇祐三年诏问冠韦弁何服所执何玉礼院奏韦弁为戎服于经无执玉之文三礼图绘为执玉误也皇祐四年三月礼院以中单制不明考求以奏宜用缯素而朱领縁领刺以黑白黼文五等祭服悉依此制诏如太常议　庆厯三年三月丙申诏太常礼院诸小祠献官皆常服行事不合礼文自今并服四品以下祭服
　　景祐衮冕制度图【至和附】　治平参定冕服【元丰附】
　　志本朝冠服多沿唐旧循用之久有司寝为繁文渐以失法度景祐二年八月丙子【二十七日】始诏内侍省与太常礼院详典故造冠冕【防要云裁定衮冕制度】蠲减珍华务从简约俾绘圗以进由是改制衮冕服冕版裁令广八寸长一尺六寸所谓翠旒碧鳯二十四犀瓶二十四琥珀瓶四神带二分旒玉钩悉罢之而冕顶以青罗表绘龙麟以代锦用红罗里绘紫云白鹤锦上以金丝为网而旧以金丝蹙八龙止存其四又以青罗绘龙麟饰筩及柱以易锦补空地以云龙细窠以易玉金轮等七寳其所施花素坠天河带组欵幔带六防绶冕之金扣玉镮皆裁损轻于旧而以青罗绘龙麟锦为纳言以代玉加黈纩玉簪上衣用青罗以红罗绣八章间以云去细窠珠玑饰下裳用红罗绣藻粉米黼黻蔽膝绣升龙二除带首黄金叶以销金代之庆厯二年三月太常博士余靖言大中祠用上公九旒九章冕服为初献余公卿皆七旒冕制无差降小祠则公卿行事乖戾旧典宜详周礼因所祭神等献官冕服之制礼官议曰谨按衣服令五旒冕衣裳无章皁绫绶铜装劒佩四品以下为献官则服之请公卿祭服依旧从品外小祠如令以祭服行事诏行焉至和三年九月一日学士王洙奏天子法服冕旒形制重而华饰繁愿集礼官参定诏礼院详典礼绘圗以进因勅御药院更造其后稍増侈如故治平二年同知太常礼院李育奏郊庙之制本尚纯质衮冕之质皆存法象冕以周官为本十二旒间以采玉加以纮綖笄瑱之饰衮以虞书为法十二章首以辰象别以衣裳绘绣之采东汉至唐皆无珠翠龙锦犀寳七星云鹤之饰自大裘之废颛用衮冕古朴稍去法度尚存若魏明用瑚江左用翡翠岂象天则数之义哉章圣封泰山礼官请服衮冕帝曰前王服羔裘尚质也今有衮冕可从近制岂有意于繁饰哉有司率意妄増仁宗诏礼官章得象等议所减过半然不经之饰轻者尚存不能尽如诏书王洙复议去繁饰渐还古礼而有司所造复如景祐之前又按开宝通礼及衣服令冕服有定法无寳锦之饰愿复先王之制祖宗之法其衮冕之服及鞸绶佩舄之类与通礼衣服令三礼圗制度不同者悉改正八月乙夘诏礼院少府参定遂奏冕服以罗为之冕广一尺二寸长二尺二寸前圎后方黝上朱下金饰版侧白玉珠为旒贯以五采丝绳前后各十二旒旒各十二朱丝组为缨青衣纁裳八章绘衣四章绣裳其中单革带玉具劒玉佩朱韈之制已中礼令无复改为诏如景祐三年制悉去绘画龙麟紫云白鹤蹙金丝龙下裳除绣衮服并绘而不绣　元丰元年十一月癸酉详定礼文所言后汉用曹褒之说系白玉珠为十二旒国朝防汉旧景祐中以叔孙通汉礼器制度为法青表红里非弁师所谓冕朱里也请改用朱组为纮玉笄玉瑱以紞垂瑱以五采玉贯五色藻为旒记曰天子佩白玉组绶韦彤五礼精义汉乗舆黄赤绶四采皆不合礼又有大小之别今衮冕有六采织绶请改制从之二年四月详定正旦仪注所言元日受朝宜服通天绛纱癸亥从之三年八月【长编九月癸亥】又言衮冕八章在衣四章在裳裳少二章与虞书相戾请改正绘日月星辰山龙华虫六章在衣绣宗彞藻火粉米黼黻六章在裳诏送礼院而已政和三年四月议礼局上皇帝冕服之制七年四月礼制局请明堂服衮冕
　　明道皇太后车服
　　明道元年十二月辛丑诏有司制后妃礼衣祭服及重翟等六车丙午太常礼院言礼衣请准衮服减二章衣去宗裳去藻垂珠翠二十旒以衮衣为名诏冠名仪天时太后将恭谢宗庙二年二月乙巳服袆衣乘玉辂赴太庙改服衮衣仪天冠飨七室　淳熙三年九月二十五日执政言宣示中宫袆衣上因言近风俗奢靡革当自宫禁始　唐制皇后服三等皇朝存其名
　　元丰五冕服章
　　元丰元年十一月详定礼文所言古者祭服衣纁裳以象天地之色裳之饰有藻粉米黼黻今祭服上衣以青其绣于裳者藻粉米五采圆花借之黼用蓝黻用碧黄虎蜼粉米异章而画不应古制请下有司制五冕之服章衮冕之章九【衣绘龙山华虫火虎蜼裳绣藻粉米黼黻】鷩冕之章七【衣绘华虫火虎蜼裳绣藻粉米黼黻】毳冕之章五【衣绘虎蜼藻粉米裳绣黼黻】希冕之章三【衣绘粉米裳绣黼黻】冕衣无章裳刺黻其爵弁则缁衣纁裳从之中单乗舆服饰以绣黼诸侯以黼服衮鷩毳冕者用绛服希元冕爵弁者用青带有采饰合单之异韠以上为前下为后于是进新圗佩玉为小带以属于革带天子用玉余皆珉石畧依其色辨诸臣之等去银钩兽面二年四月又去祀仪解劒脱舄履之节三年八月又请羣臣冕服助祭执笏当事则搢笏六冕并用赤舄大观四年四月议礼局官宇文粹中议改衣服制度政和二年八月以大观中所上羣臣祭服制度付有司依画图制造三年四月又上羣臣祭服之制苏绅陈便宜八事四曰异服章有执技之人与
　　丞郎清望同佩金鱼内侍班行与学士同服金带宜加裁定使采章有别　　旧制文臣借绯紫服皆不佩鱼政和元年十一月丙子始诏许佩鱼　三礼图三公八命而下服毳冕诸家礼图皆不载三公之冕
　　元丰大裘议
　　元丰五年详定官言周礼司服云王祀昊天上帝服大裘而冕享先王则衮冕唐开元礼开宝通礼诣行宫大次服衮冕出次则改服大裘临燔柴则脱衮服裘请从唐制诏下参议礼官咸谓大裘冕无旒表朱里以缯为之以黑羔皮为裘黑缯为领袖详定官陆佃谓大裘之冕无旒非是古者裘必有衣服裘而以衮袭之此冬祀之服也请冬至禋祀服裘被衮其余祀天地并服衮去裘【四年十月乙亥详定所言】其后礼部言经有大裘而无其制隋唐犹可考隋制以黒羔皮为裘黒缯为领袖及里缘袂可运肘长可蔽膝中单当在大裘之下请改制【六年五月己夘上言】六年十一月丙午郊祀帝始服通天冠绛纱袍乘辂以出至景灵宫止大次加大裘而被衮冕元祐元年五月礼部言大裘作短袍様仍与衮服同冕未合典礼下礼部太常议上官均吴安诗常安民刘唐老龚原姚勔请依元丰新礼丁骘请循祖宗故事王悆请仿唐制朱光庭周秩请以衣袭裘独礼部郎何洵直在元丰预详定以陆佃所议有可疑者八请从唐制兼改制大裘以黒缯为之佃复破其说请从先帝所定其后诏去黒羔皮而以黒缯制造焉　书目大裘议一卷何洵直陆佃等撰元丰中洵直等已定大裘制度元祐元年再上议佃更加防详太常少卿朱光庭丞周秩博士丁骘等十一人皆入议状【绍兴十三年九月八日礼部侍郎王赏等言郊祀服大裘被衮请依何洵直议以黒缯如旧制】　志大观中命宇文粹中编祭服制度大要述元丰议至政和有司请如图制造而冕服益盛宋齐郊天服衮冕梁天监七年许懋请造大裘从之
　　绍兴冕服议
　　绍兴元年宗祀仅有朝服十三副祭服六十二副【四年四月増造祭服六十三副】四年五月国子丞王普言冕服始于黄帝尧舜而大备于周故孔子云服周之冕王之三公八命服鷩冕八旒衣裳七章其章各八孤卿六命毳冕六旒衣裳五章其章各六大夫四命希冕四旒衣裳三章其章各四上士三命冕三旒中士再命冕一旒下士一命冕无旒衣皆无章裳黼视命数自三公而下其缫玉并衡纮紞瑱纩带佩芾舄中衣皆有等差近世冕服制度防袭失真多不如古夫后方而前圎后仰而前俛表而朱里此冕之制也今方圎俛仰防于无辨且以青为里而饰以金银矣其衣皆其裳皆纁裳前三幅而后二幅此衣裳之制也今则衣色以青裳色以绯且为六幅而不殊矣山以章也今以嶞火以圎也今以锐宗彝虎蜼之也乃画虎蜼之状而不为彞粉米米而粉之者也乃分为二章而以五色圎花为借佩有衡璜琚瑀冲牙而已乃加以双滴而重设二衡绶以贯佩玉而已乃别为锦绶而贯以双环以至带无纽约芾无肩头舄无钩繶中衣无连裳讹谬未暇悉举祖宗以来屡尝讲究以旧服数多未免因循今旧服无有存者欲请因兹改作二十五日礼部看详请送奉常修改从之【普又撰深衣制度一卷有序一篇释音一卷】十六年四月四日癸卯命礼官考古制祭服
　　乾道皇太子冠服制度
　　乾道元年八月十七日癸巳诏制造皇太子冠服依礼部太常所定制度礼官言至道二年定制服逺游冠朱明衣执植圭政和五礼新仪逺游冠十八梁博山附蝉犀簪导红丝缨朱明服红裳白纱中单绛纱蔽膝白韈黑舄衮冕垂珠九旒红丝缨青纩充耳犀簪导青衣朱裳九章五章在衣四章在裳蔽膝随裳色为火山二章瑜玉双佩四采大绶施玉环三白韈朱舄从之
　　冠礼
　　周冠颂　汉冠辞　冠颂
　　家语冠颂篇【又大戴礼公冠篇】孔子曰成王年十有三而嗣立明年夏六月冠而朝于祖以见诸侯周公命祝雍作颂曰祝王达而勿多祝雍辞曰使王近于民逺于年啬于时惠于财亲贤而任能【一作禄贤使能】其颂曰令月吉日王始加元服去王幼志【一作心】服衮职钦若昊天六合是式率尔祖考永永无极此周公之制也【通典成王年十五而冠文王年十二冠太平御览周书曰成王将加元服周公使人来零陵取竹为冠】　郊特牲诸侯有冠礼夏之末造也　仪礼士冠礼始加祝曰令月吉日始加元服弃尔幼志顺尔成徳夀考维祺介尔景福再加曰吉月令辰乃申尔服敬尔威仪淑慎尔徳麋夀万年永受胡福三加曰咸加尔服醴辞曰甘醴惟厚嘉荐令芳拜受祭之以定尔祥承天之休夀考不忘醮辞字辞曰令月吉日昭告尔字爰字孔嘉髦士攸宜适子冠于阼以着代也醮于客位加有成也三加弥尊谕其志也冠而字之敬其名也无大夫冠礼而有其昏礼古者五十而后爵何大夫冠礼之有公侯之有冠礼也夏之末造也天子之元子犹士也天下无生而贵者也　左传季武子曰君冠以祼享之礼行之以金石之乐节之以先君之祧处之　通典周礼有服冕之数而无天子冠文大戴礼公冠四加天子亦四加家语冠颂云王太子之冠拟诸侯之冠周制士冠礼颇备王者采行焉汉改皇帝冠为加元服惠帝加元服用正月甲子若丙子吉【纪惠四年三月甲子皇帝冠】昭帝元鳯四年正月丁亥帝加元服【冠者首所着故曰元服汲黯传叙上正元服】冠辞曰陛下摛着先帝之光辉以承皇天之嘉祐钦奉仲春之吉辰普遵大道之郊域秉率万福之丕灵始加昭明之元服推逺冲孺之幼志蕴积文武之就徳肃勤髙祖之清庙六合之内靡不福承天无极【见大戴礼　后汉礼仪志引博物记云云】后汉乘舆初加缁布进贤次爵弁次武弁次通天冠讫皆于髙庙谒见和帝冠以永元三年正月甲子【袁安为宾赐束帛乗马赐诸侯王至列侯宗室黄金将大夫郎吏从官帛赐民爵及栗帛大酺五日　以曹褒新礼二篇冠　乗金根车驾六虬至庙成礼】黄香颂曰以三载之孟春建寅月之上旬皇帝时加冕简甲子之元辰皇舆幸夫金根六虬之连蜷建螭龙以为旂鸣节路之和銮既臻庙以成礼乃回轸而反宫正朝服以飨宴撞太簇之庭钟祚蕃屏与鼎辅暨夷蛮之君王咸进爵于金罍献万夀之玉觞顺帝以初月丙子加元服于髙庙献帝兴平元年正月甲子加元服司徒淳于嘉为宾东晋祝文曰令月吉辰始加元服皇帝穆穆思衮职钦若昊天六合是式率遵祖考永永无极眉夀惟祺介尔景福　唐志皇帝加元服有司卜日告天地宗庙前一日尚舎设席太极殿中楹蒲筵纷纯加藻席缁纯次席黼纯有司设次展县设案陈车辇如元日其日侍中版奏中严有司设罍洗于阼阶殿中监陈衮服缁纚玉簪及栉同箱尚食实醴尊于东序外帷内坫在尊北实角觯柶各一馔陈尊西笾豆十二俎三衮冕玉导置于箱侍中奏外办皇帝服空顶黑介帻绛纱袍出自西房即御坐太尉跪脱帻太师降盥受冕祝曰令月吉日始加元服夀考维祺以介景福乃跪冠设簪结缨皇帝兴适东房衮服出即席南向坐太尉洗觯酌醴太师受醴祝曰云云殿中监奉馔在位者再拜　礼记疏玉藻云冠朱组缨天子之冠也郑注始冠之冠也是天子别有冠礼皇氏云天子元子惟冠同于士　后魏志司马彪云汉帝有四冠一缁布二进贤三武弁四通天冠裴頠作冠仪不知有四家语冠颂篇四加冠公也本支百世有秩斯祜申锡无疆承天右序　帝眷明徳锡兹祚嗣诹日惟吉爰举嘉事　邦家之庆金相玉质君亲临之威仪孔秩膺此嘉礼维新厥徳　鼓钟喤喤威仪抑抑　陈其清酒维尊及甒成以和奏崇牙植羽一人是临威仪肃肃克成厥徳申以百禄　备礼三
　　加其服奕奕正纚于朝允有成徳　磬筦将将徳成礼具永言保之申锡多祜　体正色齐礼义以兴既多受祉永观厥成　百礼既洽福禄成之【乐章】
　　汉皇太子冠　唐皇太子冠
　　景纪后三年正月皇太子冠赐民为父后者爵一级【元纪竟寜元年正月皇太子冠赐爵】　通典汉宣帝冠太子以正月【五鳯元年　赐丞相将军列侯中二千石大夫夫人帛又赐列侯嗣子爵五大夫为父后者爵一级】冠诸王遣使行事【元延四年定陶王入朝成帝美其材为加元服而遣之　元和元年千乗王冠章帝防中山邸诏黄香殿下顾谓诸王曰此天下无双江夏黄童　下邳王衍建初初冠诏赐师傅已下官属金帛各有差】魏氏冠太子再加晋太子冠临轩使司徒加冠光禄大夫赞冠【泰始七年正月丙午太子冠赐王公已下帛】齐武帝从王俭议使太常持节一加冠大鸿胪为赞梁天监十四年正月乙巳朔临轩冠太子于太极殿旧制太子逺游冠金蝉翠緌缨诏加金博山唐贞观五年正月有司言太子将行冠礼宜用二月上令改用十月八年二月三日乙巳太子加元服永徽六年二月五日太子加元服赐酺三日为父后者爵一级显庆四年十月丙午【十二日】太子加元服赦天下开元八年正月十一日甲子太子加元服翼日乙丑谒太庙十三日丙寅宴百官太极殿【制曰正于万国祝以三加】志皇太子加元服司徒为宾卿为赞冠有司设御幄
　　于太极殿展县设桉陈车舆皇帝服通天冠绛纱袍乘舆出自西房即御坐侍中曰将加冠于某之首公其将事至卿前曰公其赞冠宾再拜受制书皇帝入自东房賔赞出门以制书置于桉引以幡节威仪铙吹及九品以上皆诣东宫朝堂冠日宫臣皆朝服集重明门外朝堂宗正卿乘车承传在位者再拜左庶子称礼毕匡衡上疏适子冠于祚礼之用醴众子不得与所以贵正体明嫌疑也非虚加其礼文而已　筮辰协吉撰礼备容【宋孝武建平玉宏表】　史称周颂之年传记鲁防之礼粤若敬始谓之成人【开成七年制】　　禀瑞辰象储灵日域玉英殊薏之贶日角山庭之峻格汉幄增辉尧门有赫　佩觿之际聿彰明类之姿对日之初早振温文之徳　进退可度周旋中规豁若渊冲之量端然玉粹之姿五胜之言盖由异禀大成之度信出生知亨期俯协冠礼斯陈华缨而粲粲峩爵弁以斌斌
　　啓嘉防于中闱动欢声于紫宸正容体兮道昭备服顺辞令兮谊协成人　羲易考祥契黄离之元吉汉诗载美歌皓月之重轮　观吏牍以知逺朝寝门而竭忱【晏殊皇太子冠礼赋】
　　祥符皇子冠礼
　　祥符八年十二月戊寅承天节羣臣上夀是日皇子【庆国公】加冠礼辅臣面贺宗室贺于内东门司天言日煇珥直抱气戊子集贤校理晏殊上皇子冠礼赋诏奬之辛夘进封夀春郡王制曰辩惠之性言必有章趋进之容动皆合礼维城之制载协周邦半楚之封尚遵汉牍【防要近制加冠者止加乌纱折上巾不用开宝礼】　大观二年八月十七日诏详定皇太子冠礼十一月十七日亲制冠礼沿革十一卷政和四年二月二日礼制局定皇长子冠礼十七日癸酉行礼于文徳殿掌冠以礼部尚书赞冠以鸿胪卿列黄麾细仗于殿庭皇太子初行钦安之乐作祝曰咨尔元子肇冠于阼筮日择宾徳成礼具于万斯年承天之祜乃冠折上巾顺安之乐作祝曰爰即令辰申加元服崇学以齿三善皆得副予一人受天百福乃冠逺游冠懿安之乐作祝曰三加弥尊国本以正无疆惟休有室大竞懋昭厥徳保兹永命乃冠衮冕成安之乐作敕戒曰事亲以孝接下以勤逺佞近义禄贤使能古训是式大猷是经　政和御制冠礼有后汉何休冠仪约制晋王堪冠礼仪　宝祐二年九月癸亥诏皇子以日南至行冠礼十月癸酉进封忠王丁亥诏臣清叟为宾师弥主礼十一月壬寅行冠礼　家语邾隠公将冠问礼于孔子子曰其礼如世子之冠虽天子之元子犹士也其礼无变天下无生而贵者也行冠事必于祖庙郊特牲疏大戴礼有公冠篇加冕为四加　荀子天子诸侯子十九而冠冠而聼治　　礼记冠义冠者礼之始也古者圣王重冠冠礼筮日筮宾所以敬冠事敬冠事所以重礼重礼所以为国本故冠于阼以着代也醮于客位三加弥尊加有成也已冠而字之成人之道也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也成人之者将责成人礼焉故曰冠者礼之始嘉事之重者也古者行之于庙所以尊重事









　　玉海卷八十二
<子部,类书类,玉海>
　　钦定四库全书
　　玉海卷八十三
　　宋　王应麟　撰
　　车服
　　旌旗
　　觜觿西九星一曰天旗　尔雅注旄首曰旌有铃曰旂
　　黄帝五旗　牙旗
　　外纪有熊制陈法设五旗五麾天下不顺者征之东至海西至空桐南至于江北逐荤粥而邑于涿鹿之阿通典黄帝振兵教熊罴貔貅云云【同上】　世本黄帝作旃河圗风后曰予告汝帝之五旗东方法青龙曰旗西
　　方法白虎曰典南方法赤鸟曰防【一作鼠】北方法武曰旂中央法黄龙曰常　黄帝出军决有所攻伐作五采牙幢始立牙之日吉气来应旗幡指敌或从风举勇气奔逸是谓堂堂之阵正正之旗此大胜之徴【青牙旗引东赤南白西黒北黄中】　列子黄帝与炎帝战阪泉以雕鹖鹰鸢为旗帜盖旌旗之始也
　　尧进善旌　舜告善旌
　　见招谏类　文选王融防秀才文或扬旌求士注管子曰舜有告善之旌
　　舜太常
　　子华子舜游岩廊之上被袗衣而鼓五之琴画日月于太常【释名曰言常明也】备十有二章黼黻黄烂如也【礼司常疏圣人与日月齐明旌旗画日月象之臧哀伯云三辰旂旗昭其明也太常画日月兼有星　书疏王肃以为舜时三辰即画于旌旗　广雅云天子之旌髙九仞　春杖疏曰穆天子传天子建日月七星】
　　舜皂游
　　史记秦之先大费与禹平水土舜曰咨尔费【是为伯翳】赞禹功其锡尔皁游索隠皁色旒斾　后汉志秦旗皁游从水徳
　　虞旂　夏绥　鲁四代旌旗
　　明堂位有虞氏之旂【下文言有虞氏之緌】夏后氏之绥殷之大白周之大赤注四者旌旗之属绥当为緌虞当言绥夏当言旂此盖错误緌谓注旄牛尾于杠首所谓大麾书曰武王右秉白旄以麾礼王建大旂以宾建大赤以朝建大白以即戎建大麾以田正义此论鲁有四代旌旗虞緌但注旄竿首未有旒縿夏旂渐文既注旄竿首又有旒縿大白大赤各随代之色无所画也　王制天子下大绥注有虞氏之旌旗也　通典夏奚仲为车正建旗斿旐以别尊卑等级　巾车注大麾色黒夏后氏所建司常疏夏采注云禹贡徐州贡夏翟之羽有虞氏以
　　为緌后世或无染鸟羽象而用之【冬官钟氏染鸟羽】　荀子武王诛纣垂之赤斾　墨子天赐武王黄鸟之旗
　　夏旌旗　旂常
　　宋礼志夏建旌旗以表贵贱　隋志奚仲为夏车正加以旂常于是旒就有差用明尊卑之别
　　商龙旂　周龙旂【又见下】　渠门赤旂　綪茷
　　商颂鸟龙旂十乘大糦是承疏诸侯建龙旂助祭鲁颂龙旂承祀疏建交龙之旂　周颂载见龙旂阳阳和铃央央鞗革有鸧注阳阳言文章和在轼前铃在旂上　齐语【管子同】葵丘之防天子使宰孔致胙于桓公赏服大路龙旂九旒【管子云九斿】渠门赤旂注渠门两旗所建以为军门若今牙门也赤旂大旂也【管子注渠门旗名】　左传分鲁公以大旂【交龙为旂】分康叔以少帛【杂帛】綪茷【大赤也取染草名东京赋通帛綪茷】旌旗【通帛为旃析羽为旌】　吴语建肥胡【幡】白常白旂
　　赤常赤旟常旗【诗出车疏文王时未制周礼则南仲以下或建旗或载旐载旟】荀子礼论龙旂九斿所以养信　吕氏春秋孟春载青旂注交龙为旂载者若今之鸡翘车是也　汉书韦孟诗肃肃我祖国自豕韦黼衣朱黻四牡龙旂云云揔齐羣邦以翼大商注应劭曰旗上画龙为之国语云豕韦为商伯　后汉志注东观书永平二年正月东平王苍议曰旂有龙章日月以备其文
　　周九旗　大常　旂　旜　物　旗　旟　旐旞　旌　巾车旗物　大阅旗物　大旂
　　春官司常【中士二人】掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟龟蛇为旐全羽为旞析羽为旌【注物名者所画异物则异名属谓徽识也大传谓之徽号今城门仆射所被及亭长着绛衣皆其旧象通帛谓之大赤从周正色无饰杂帛者以帛素饰其侧白殷之正色全羽析羽皆五采系于旞旌之上所谓注旄于干首凡九旗之帛皆用绛　疏周建子物萌色赤殷建丑为正物牙色白诗干旄干旌注云孤卿建旃大夫建物首皆注旄太常已下首皆有旄羽周尚赤故尔雅云纁帛縿也】及国之大阅赞司马颁旗物王建大常【注王画日月象天明也】诸侯建旂【画交龙一象升朝一象下复】孤卿建旜【不画言奉王之政教而已　聘礼使者载旜】大夫士建物【杂帛言以先王正道佐职也疏中赤旁白白是先王殷之正色】师都建旗【六乡六遂大夫乡遂出军赋熊虎象其守猛莫敢犯】州里建旟【鸟隼象勇捷】县鄙建旐【蛇象捍难避害】道车载旞【象路也王以朝夕燕出入】斿车载旌【木路也王以田以鄙全羽析羽五色象其文徳也大阅王乗戎路建大常玉路金路不出】皆画其象焉官府各象其事州里各象其名家各象其号【徽识以题别众臣树之于位朝各就焉三者旌旗之细也异外内】凡祭祀各建其旗防同宾客亦如之【注皆建大常】置旌门【掌舎设旌门】军事建旌旗致民置旗之甸亦如之　巾车【下大夫二人】辨旗物玉路建大常十有二斿以祀【九旗之画日月者正幅为縿斿则属焉】金鼓建大旂以宾【九旗之画交龙者】象路大赤以朝【九旗之通帛】革路建大白以即戎【殷之旗犹周大赤盖象正色也　周书尅殷武王乃手大白以麾诸侯百夫荷素质之旗以前于王　世俘云王佩赤白旂】木路建大麾以田【不在九旗中以正色言之删黒夏后氏所建】　夏官大司马中秋教治兵王载大常诸侯载旂军吏载旗师都载旜乡遂载物郊野载旐百官载旟各书其事与号　节服氏衮冕六人维王之大常　司勲凡有功者铭书王之大常祭于大烝司勲诏之【注生则书于王旌识其功　书君牙成绩纪于大常】　冬官辀人龙旂九斿以象大火也【注交龙为旂诸侯之所建也大火苍龙宿之心其属有尾尾九星防车上皆建旌旂故因说旌旂之义已下九斿七斿六斿四斿之旌旗皆谓天子自建若臣下皆依命数然天子以十二为节而今建九七六四斿者上得兼下也尾九星九斿所象此谓天子龙旂其上公亦九斿若侯伯则七斿子男则五斿大行人所云是也　乐记曰龙斿九斿天子之旌也　舆人疏案礼纬诸侯旗齐轸大夫齐较】鸟旟七斿以象鹑火也【注鸟隼为旟州里所建鹑火朱鸟宿之栁其属有星星七星疏鹑火三星栁为首】熊旗六斿以象伐也【注熊虎为旗师都之所建也伐属白虎宿与参连体而六星】蛇四斿以象营室也【注蛇为旐县鄙之所建营室武宿与东璧连体而四星】弧旌枉矢以象弧也【注觐礼曰侯氏载龙旂弧韣则旌旂之属皆有弧也弧以张縿之幅有衣谓之韣又为设矢象弧星有矢也妖星有枉矢者蛇行有毛目此云枉矢盖画之也疏弧旌者弧弓也旌旗有弓所以张縿幅弓上画枉矢于上韣韬也以衣韬其弓月令带以弓韣是也　晋志弧九星在狼东南天弓也　辀人此制与周官不合四旗非周制亦非前代之制正合曲礼之言然则战国之制乎】　秋官大行人上公建常九斿侯伯七斿子男五斿【注常旌旗也】　明堂位是以鲁君孟春乗大路载弧韣旂十有二旒日月之章祀帝于郊配以后稷天子之礼也【左传分鲁公以大旂　泮水言观其旂其旂茷茷】有虞氏之旂夏后氏之绥商之大白周之大赤　左传三辰旂旗昭其明也注日月星画于旂旗象天之明疏九旗之物唯日月为常不言画星者盖大常之上又画星也穆天子传称建日月七星盖画北斗七星也　通典黄帝振兵教熊罴貔貅制陈法设五旗五麾夏后氏奚仲为车正建其斿旐殷因之周制司常掌九旗云云
　　周虞旗　虞旌
　　地官山虞若大田猎则莱山田之野及田植虞旗于中致禽而珥焉注山虞有旗以其主山得画熊虎其仞数则短也【山多虎故用熊虎】泽虞若大田猎则莱泽野及田植虞旌以属禽注泽鸟所集故得注析羽　大司徒大军旅田役以旗致万民而治其徒庶之政令　乡师凡四时之田及期以司徒之大旗致众庶而陈之以旗物辨乡邑而治其政令刑禁注司徒致众庶者以熊虎之旗　遂人若起野役则令各帅其所治之民而至以遂之大旗致之注遂之大旗熊虎　天官兽人及田令禽注于虞中注置虞人所立虞旗之中　夏官田仆凡田令获者植旌　大司马大阅司马建旗于后表之中以旌为左右和之门　仪礼乡射君国中射则皮树中以翿旌获【疏用羽为之】白羽与朱羽糅【注燕射也以翿旌获尚文徳也】于郊则闾中以旌获【大射也析羽为旌】于竟则虎中龙旜【与邻国君射也画龙于旜尚文章也通帛为旜】大夫兕中各以其物获士鹿中翿旌以获诗车攻悠悠斾旌建旐设旄搏兽于敖注田者褐纒
　　旃以为门天子发抗大绥诸侯发抗小绥疏举绥为表抗绥谓既射举之因置虞旗于其中受而致禽焉受禽猎止则之故王制曰下大绥【下谓之】　齐招虞人以旌不至　楚公子围为王旌以田
　　周获旌【又见上】　更旌
　　春官司常凡射共获旌嵗时共更旌注获旌获者所持旌更旌取旧予新　夏官服不氏射则赞张侯以旌居乏而待获　田仆令获者植旌注以告获也　仪礼乡射司马命获者执旌以负侯大射仪获者坐而获举旌以宫偃旌以商　孟子齐景公田招虞人以旌不至
　　周龙章
　　司马法【礼巾车疏引之】天子之义章夏后氏以日月象【一作上】明也商以虎尚【一作上】威也周以龙尚【一作上】文也注章画饰也【巾车疏周虽以日月为常以龙为章】　明堂位周以龙章为冕服之韨郊特牲旂十有二旒龙章而设日月以象天也【注鲁礼】诗六月宣王北伐也织文鸟章白斾央央注错革鸟
　　为章【疏画急疾之鸟隼是也百官建旟】笺云织徽织也将帅以下衣皆着焉【织史记汉书谓之帜疏自王以下其制如所建旌旗而画之其象但小耳以绛为縿各画其章又绛为旒书名于末】　韩奕王锡韩侯淑旂绥章注交龙为旂绥大绥也【疏即王制下大绥即交龙旂竿所建与旂共一竿为贵贱表章故云绥章】　觐礼天子乘龙载大斾象日月升龙降龙【注大斾大常也】　汉东观书东平王苍议曰旂有龙章日月以备其文
　　周罕旗
　　史记武王入商百夫荷罕旗以先驱【后汉志注同　书右东白旄以麾】东京赋云罕九斿注薛综曰旌旗名　春秋正义郑
　　有蝥弧齐有灵姑銔皆诸侯之旗也赵简子有蠭旗卿之旗也　诗王锡韩侯淑旗绥章　　江汉既设我旟　车攻悠悠斾旌　　出车设旐建旄　卫干旄干旌干旟　晋赵简子蠭旗　　吴肥胡　宋旌夏　左传郑命二拒旝动而鼓晋中军风于泽亡大斾之左旃张侯曰师之耳目在吾旗鼓　　城濮之战狐毛设二斾而退之　吉行以綪茷师行以白斾　　继旗者旐继旐者斾
　　周鳬旌
　　隋巢子【一云墨子】天赐武王黄鸟之旗以伐殷　隋礼志周书王防张羽鳬旌礼记云龙旂九旒天子之旌也　晋志成王之防坛垂隂雨五方之盛有八十物宗马鸟旌奚往不格秦皇并国丰貂东至獬豸南来又有旗皁旒之制旄头罕车之饰
　　周黄旂
　　司马法天子之义旂夏后氏首人之执也殷白天子之义也周黄地之道也【旌首有铃曰旂】
　　管仲九章
</div>
    <div class="pagination">
<a href="玉海_page123.html">上一页</a><span>...</span><a href="玉海_page119.html">119</a><a href="玉海_page120.html">120</a><a href="玉海_page121.html">121</a><a href="玉海_page122.html">122</a><a href="玉海_page123.html">123</a><span class="current-page">124</span><a href="玉海_page125.html">125</a><a href="玉海_page126.html">126</a><a href="玉海_page127.html">127</a><a href="玉海_page128.html">128</a><a href="玉海_page129.html">129</a><span>...</span><a href="玉海_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
