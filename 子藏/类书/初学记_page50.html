<!DOCTYPE html>
<html>
<head>
    <meta charset="UTF-8">
    <title>初学记 - 第 50 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 50 页/共 84 页</h1>
    <div class="content">　　
　　○ 刑罚第九

　　叙事
　　《春秋 元命苞》曰：刑者，亻刑也。《说文》曰：刀守井也，饮之人入井陷于川，刀守之，割其情也。罔言为詈，刀守詈为罚，罚之为言内也，陷于害也。（井饮人，则人乐之不已，则自陷于川，故加刀谓之刑，欲人畏惧以全命也。詈以刀守之，则不动矣。今作罚用寸。寸，丈尺也，言纳以绳墨之事。）古之用刑者，画象而不犯，盖上刑赭衣不纯。中刑杂履，下刑墨，以居州里而人耻之。（见《尚书 大传》。）故《白虎通》曰：五帝画象者，其服象五刑也。犯墨者蒙巾，犯劓者赭其衣，犯髌者以墨其髌处而画之，犯宫者履扉，犯大辟者布衣无领。《尚书》云：五刑有服，此之谓矣。（一云，以画跪当黥，草缨当劓，以履扉当刖，以艾<韦卑>当宫；凡斩人之支体，凿其形肤曰刑。画衣冠，异章服，曰戮之义也。见《慎子》）。后世严刑而人不禁，故大刑用甲兵，其次用斧钺；中刑用刀锯，其次用钻凿；薄刑用鞭朴。（见《国语》。故）《尚书 吕刑》云：惟敬五刑，以成三德。五刑者，墨罚之属千，劓罚之属千，非刂罚之属五百，宫罚之属三百，大辟之属二百，五刑之属三千。又《周官》：大司寇之职，以五刑纠万民。（一曰野刑，上功纠力；二曰军刑，上命纠守；三曰乡刑，上德纠孝；四曰官刑，上能纠职；五曰国刑，上愿纠暴。郑注：纠谓察异也。）至秦用商鞅，又设连坐之法，造参夷之诛，加肉刑。大辟者有凿颠抽胁镬烹之法。（见《汉书》）。盖德多刑少者，五帝也；刑德相半者，三王也；刑多德少者，五霸也；纯用刑而亡者，秦也。（见桓范《世要论》）。

　　事对
　　【明罚 致刑】《易》曰：雷电噬嗑，先王以明罚敕法。又曰：雷电皆至，丰，君子以折狱致刑。
　　【五辞 三让】《尚书》曰：两造备具，师听五辞。《周礼 秋官》曰：凡民有邪恶者，三让而罚。
　　【折狱 要囚】折狱见致刑注。《尚书》曰：要囚服念，五六日至于旬时。孔安国注云：要囚，谓其要辞以折狱也。
　　【天罚 国刑】《尚书》曰：今予惟恭行天罚。《周礼》曰：五刑，五曰国刑。
　　【甲兵 鞭策】《国语》曰：臧文仲言僖公曰：“大刑用甲兵，其次用斧钺；中刑用刀锯，其次用钻凿；薄刑用鞭朴，以威民也。”《白虎通》曰：五刑，五帝之鞭策也。
　　【六典 三章】《周礼》曰：大司徒职掌建邦之六典，以佐王刑邦国。《汉书》曰：高祖初入关，约法三章。
　　【约法 省刑】约法见三章注。《续汉书》曰：建武二年诏曰：与中二千石诸大夫、博士、议郎，省刑罚也。
　　【弃灰 救火】《韩子》曰：殷之法，弃灰于街者刑。子贡以重问之仲尼，仲尼曰：“弃灰于街必燔人，人必怒，怒则斗，斗则三族相杀，然则虽刑之可也。”又曰：鲁烧积泽，天北风，火南向。恐烧国，哀公自将众趣救火者，人尽逐兽而火不救。乃召仲尼而下令曰：“不救火者罪，逐兽者比入禁之罪。”令下未遍，火遂救矣。
　　【刑书 政典】《尚书》曰：哀敬折狱，明启刑书。又曰：《政典》曰：先时者杀无赦，不及时者杀无赦。孔安国云：政典，夏后氏为政之典。
　　【烨电 积阴】《诗含 神雾》曰：烨烨震电，不宁不令；此应刑政之太暴，故震电惊人，使天下不安。《汉书》：董仲舒云：“阳为德，阴为刑。阳常居大夏，而生育养长为事；阴居大冬，而积于虚空不用之处。以此见天之任德不任刑者也。”
　　【赤衣 丹笔】《汉名臣奏事》曰：《唐林》云：秦设重刑而群盗盈山，赤衣半道。谢承《後汉书》曰：盛吉为廷尉，每至冬节，罪囚当断，妻夜执烛，吉持丹笔，夫妻相对，垂泣决罪。
　　【明察 平反】《汉书》曰：于定国为廷尉，明察宽恕。黄霸等以为公平明察，隽不疑为京兆尹。每行得囚徒，其母辄问不疑有所平反，活几何人？不疑云多所平反，其母乃喜也。
　　【昼断 秋谳】《汉书》曰：秦始皇专任刑罚，躬操文墨，昼断狱，夜治书。《汉书》：于定国为廷尉，季秋后请谳时，上常幸宣室，斋居而决事，刑狱号平反也。
　　【树槐 丛棘】《春秋 元命苞》曰：树棘槐，听讼于其下。棘赤心有刺，言治人者原其心不失赤；实事所以刺人，其情令各归实。槐之言归也，情见归实。《周易》曰：习坎上六云：系用微缰，置于丛棘，三岁不得，凶。王弼注曰：险峭之极，不可升也；严法峻整，难可犯也。宜其囚执，置于思过之地。

　　诗
　　【虞世南《赋得慎罚诗》】帝图光往册，上德表鸿名；道冠二仪始，风高三代英。乐和知化洽，讼息表刑清；罚轻犹在念，勿喜尚留情。明慎全无枉，哀矜在好生；五疵过亦察，二辟理弥精。巾示廉耻，嘉石务详平；每削繁苛性，常深恻隐诚。政宽思济猛，疑罪必从轻；于张惩不滥，陈郭宪无倾。刑措谅斯在，欢然仰颂声。

　　诏
　　【梁沈约《使四方士民陈刑政诏》】径寸之宝，或隐泥沙；以人废言，君子斯惑。朕听朝晏罢，思阐政术，虽百辟卿士，有怀必闻。而蓄响边遐，未臻魏阙；或屈以贫陋，或间以山川，顿足延首，无因奏达，岂所谓沉浮靡陋，远迩兼得者哉。四方士民，若有欲陈刑政，偷亻疑幽远，不能自通者，各在条布所怀于刺史二千石。有可申采，大小以闻。
　　【又《立左降诏》】刑乖政失，其源已久。罚罪之奏，日闻于早朝；弊狱之书，亟劳于晏寝。免黜相系，补代纷纭，一离愆囚，乃永岁月，非所以弃瑕录用，随分尽才者也。是故减秩居官，前代通则，贬职左迁，往朝断轨。自今内外群司有事者，可开左降之科。
　　【又《降死罪诏》】朕树洪业，光宅区宇，而本枝之庆，未广椒掖。滕卫之地，犹缺蕃屏，言念弓，不能忘怀。策二子始有盘石之资，于焉弥固，庆虽自已，恩加覃及；凡死罪可降一等，五岁刑降二等，三岁刑以下，并悉原放。
　　
　　○ 囚第十

　　叙事
　　《风俗通》曰：囚，道也，言辞穷情得，以罪诛道也；礼，罪人置诸圜土。故囚字为口守人，此其象也。《尚书》曰：囚奴正士。又曰：要囚服念，五六日至于旬时，不蔽要囚。《诗》曰：在泮献囚。《周官》：掌囚掌守盗贼凡囚者。郑玄注云：囚，拘也，此其事也。

　　事对
　　【龠动 杓虚】王充《论衡》曰：赦令将至，则系室龠动，狱中人当出，故盛其应，令龠动也。《汉书》曰：有勾圆十五星，杓曰贱人之牢。牢中星实则囚多，虚则开出。《诗含神雾》云：杓为天狱。
　　【抢地 仰天】《汉书 司马迁与任安书》曰：当此时也，见狱吏则头抢地，视徒隶则心惕息。《史记》：赵高案问李斯。拘执束缚，居囵圄，仰上天而叹息曰：“嗟乎悲夫！不道之君，何可为计？”
　　【夏挺 冬决】《礼记》曰：仲夏，门闾无闭，关市无索，挺重囚，益其食。郑玄注：挺，宽也。谢承《後汉书》曰：会稽盛吉为廷尉时，每至冬节，罪囚当断，妻夜执烛，吉持丹笔，夫妻相向，垂泣而决其罪。
　　【就格 促械】华峤《後汉书》曰：范滂以党事下黄门北寺。滂以同囚多婴病，乃请先就格，遂与同郡袁忠等争受楚毒。鱼豢《魏略》曰：贾逵为丞相主薄，魏王欲征吴，逵谏。王怒，付狱吏，不即著械。逵曰：“促著我械，王且疑我在近职。求缓于卿，将遣人来察。”著械适讫，果遣人视之。
　　【关三木 入五刑】《汉书》曰：《司马迁书》曰：魏其，大将也。衣赭衣，关三木。《尚书》曰：两造具备，师听五辞。孔安国注曰：两谓囚证；造，至也。两至具备，则众狱官共听其入五刑之罪。
　　【系徽纟墨 拘囵圄】《易》曰：习坎上六：系用徽纟墨，置于丛棘，三岁不得，凶。王弼注曰：险峭之极，不可升也；严法峻整，难可犯也。宜其囚执，置于思过之地。《淮南子》曰：拘囵圄者，以日为修；当市死者，以日为短。
　　【解史慈 出房广】《吴志》曰：太史慈常为山越所执，孙策躬自解缚，捉其手曰：“宁释神汤时耶，若卿下时，得我云何？”慈曰：“未可量也。”策大笑曰：“今日之事，与卿共之。”虞预《会稽典录》曰：钟离意为棠邑令，县民房广为父报仇系狱，其母病死。广闻之，号泣狱中，意为凄怆。出广见之曰：“不还之罪，令自受之。”广临殡毕，即自还狱也。
　　【至冬 休腊】至冬见冬决注。陈留《耆旧传》曰：虞延除淄阳令，每至岁时伏腊，辄休遣囚各归家。囚并感其恩，应期而还。
　　【石室 金墉】《吴越春秋》曰：吴王拘越王勾践与大夫范蠡于石室。吴王疾，越王谓太宰曰：“囚臣请一见问疾。”太宰入言，吴王乃见越王也。《晋杂事》曰：齐王ぁ举义兵，囚赵王伦父子五人于金墉城。
　　【内宫 永巷】孔衍《春秋后语》曰：秦穆公将兄三人囚于内宫。《汉书》曰：吕后为皇太后。乃令永巷囚戚夫人。
　　【流星入昴 澍雨还宫】韩杨《天文要集》曰：流星入昴，贵人有系囚者。《东观汉记》曰：和帝永元六年七月，京师旱。幸洛阳录囚徒，举冤狱，未还宫而澍雨。
　　【竹囚 梧象】《晏子春秋》曰：景公树竹，令吏守之。有斩竹者，公以车逐之，得而拘之。晏子曰：“君人者宽惠慈众。”公令出斩竹之囚。王充《论衡》曰：李子长为政，欲知囚情，以梧桐为之象囚形，凿地为床，卧木囚其中。罪正者不动，冤者木自动出。

　　诗
　　【隋虞绰《于婺州被囚诗》】穷达虽有命，逋亡诚负累，背恩已偷生，临危未能死。待罪既不测，法禁复无已；厚颜羞朋友，囚心愧妻子。圣日始东扶，徂年迫西；方违盛明代，永向幽泉里。况当此春节，物侯惊田里；桃蹊日影乱，柳迳秋风起。动植皆顺性，嗟余独沦耻；投笔不重陈，此情寄知已。

　　制
　　【唐中宗《孝和皇帝虑囚制》】礼防君子，自昔通规；律禁小人，由来共贯。朕情存革务，志在惩愆，欲申作解之恩，虑开徼幸之路，非所以纳人轨物，垂裕后昆。既属阳和之辰，宜敦耕稼之业。三农启侯，方陈敬爱之规；百姓为心，爰轸泣辜之念；将申虑降，再释狴牢，庶无滞禁之冤，仍示小惩之诫。其都城之内，见禁囚徒，朕特亲虑。仍令所司具为条例闻奏。
　　
　　○ 狱第十一

　　叙事
　　《释名》曰：狱，甬也，言实甬人情伪也。又谓之牢，言所在坚牢也。又谓之圆土，言筑土之表墙，其形圆也。又谓之囵圄，（囵，领也；圄，御也。）言领录囚徒禁御也。按《急就章》，咎繇造狱，后代因之。《风俗通》云：夏曰忧台，殷曰里，周曰囵圄，是也。《博物志》云：夏曰念室，殷曰动止，周曰稽留，三代之异名也。又狴牢者，亦狱别名。《家语》曰：孔子为大司寇，有父子讼者，同狴絷之。又《诗》曰：宜犴宜狱。《韩诗外传》云：乡亭之系曰犴，朝廷曰狱，则其事也。

　　事对
　　【囵圄 狴牢】囵圄见叙事。《汉书》曰：有罪当械者皆颂系。应劭注曰：颂者，容也，言见宽容。但处曹吏舍，不入狴牢。
　　【属杓 象斗】《汉书》曰：勾圆十五星，杓曰贱人之牢，牢星实则囚多，虚则开出。《春秋 元命苞》曰：为狱圆者，象斗运合。宋均注曰：作狱圆者，象斗运也。
　　【东市 北寺】卫宏《汉书仪》曰：东市狱属京兆尹。司马彪《续汉书》曰：范滂，字孟博，坐系黄门北寺。北寺狱吏谓曰：“凡坐系皆祭皋陶。”滂曰：“皋陶贤者，古之真臣。知滂无罪，特理之帝。如其有罪，祭之何益？”众人由此止也。
　　【掖廷 郡邸】《史记》曰：武帝遣责钩弋夫人，脱簪珥叩头。帝曰：“引去送掖廷狱。”卫宏《汉书旧仪》曰：郡邸狱，理天下郡国上计，属大鸿胪也。
　　【见蝼 梦蚁】刘义庆《幽明录》曰：晋卢陵太守庞企，字子及。上祖坐事系狱，而非其罪。见蝼蛄行其左右，相谓曰：“使尔有神，能活我死，不当生乎？”因投饭与蝼蛄。食尽去，有顷复来，形体稍大。意异之，复与食，数日间其大如豚。及意报当行刑，蝼蛄掘壁根为大孔破，得从此孔出亡。后遇赦得活。东无疑《齐谐》曰：吴当阳县董昭之乘船过钱塘江。江中见一蚁，著一短芦，惶遽垂死。使以绳系芦著船。船至岸，蚁得出。中夜梦一人乌衣来谢云：“仆是蚁中王。君有急难，当见先语。”厉十余年，时江左所劫盗横，录昭之为劫主，系余姚狱。昭之自惟蚁王梦，缓急当告，今何处告之。狱囚言：“但取两三蚁著掌中祝之。”昭之如其言，暮果梦昔乌衣人，云可急去，入余杭山；天下既乱，赦令不久也。于是便党蚁攻商械已尽，因得出狱。过江投余杭山，遇赦遂得免。
　　【春省 秋缮】《礼记》曰：孟春之月，命有司省囹圄，去桎梏，止狱讼。又曰：孟秋之月，命有司修法制，缮囹圄，具桎梏。郑玄注曰：囹圄所以禁守系者，则今之狱矣。
　　【上书 注史】范晔《後汉书》曰：尚书朗张宏，狱吏上书自颂。崔鸿《後赵录》曰：石季龙幽中书令徐光于襄国诏狱。光在狱中注解经史十余万言。
　　【不留 勿扰】《周易》曰：山上有火，旅；君子以明慎刑罚而不留狱。史曰：萧何卒，召曹参。参去，嘱其后相曰：“以齐狱市为寄，慎勿扰也。”
　　【星牢 天狱】《天文要集》曰：贯索明，贵人出。《诗含 神雾》曰：杓为天狱，主天杀也。
　　【圆扉 平砥】《周礼》曰：若无节则惟圆土内之。郑玄注曰：圆土，狱城也。江淹《上建平王书》曰：犯庸圆门，含愤狱户。又王融《曲水诗序》曰：鞠茂草于圆扉。卫展《陈谚言表》曰：谚言：廷尉狱，平如砥；有钱生，无钱死。此谚之起，死生之出于此法狱也。
　　【中都官 未央厩】司马彪《续汉书》曰：武帝置中都官狱，二十六狱头先皆省，惟廷尉及洛阳有诏狱。卫宏《汉旧仪》曰：未央厩狱，主理大厩三署郎，属太仆光禄勋。
　　【侵绛侯 辱安国】《史记》曰：周勃免相就国。岁余，每河东守尉行县至，绛侯勃自畏恐诛，常被甲，令家人持兵以见之。其后人有上书因告勃反，捕理之。勃恐，不知置辞，吏稍侵辱之。绛侯既出，曰：“吾将百万军，安知狱吏之贵也。”《汉书》曰：韩安国坐法抵罪，而狱吏田甲辱之。安国曰：“死灰独不复然乎？”田曰：“然则溺之。”
　　【黄霸受经 杜笃为诔】《汉书》曰：夏侯胜为议不许宣帝尊武帝庙下狱，及丞相长史黄霸坐不举劾，俱下狱。霸欲从胜受经，胜辞以死罪。霸曰：“朝闻道，夕死可矣。”胜贤其言，遂授之，系更再冬，讲不息。范晔《後汉书》曰：杜笃，字季雅，客居美阳。令游从，数请托不谐，颇相恨。令怒，收笃送京，会大司马吴汉薨。光武诏曰：诸儒诔之，笃于狱中为诔，辞最高。帝美之，赐帛免之也。
　　【仰天 望气】《史记》曰：赵高案李斯，拘束缚居囹圄中，仰天而叹曰：“悲夫！不道之君，何为计哉？”《汉书》曰：望气者言长安狱中有天子气。
　　【泽上有风 山下有火】《周易》曰：泽上有风，中孚；君子以仪狱缓死。又曰：山下有火，贲；君子以明庶政，无敢折狱。

　　诗
　　【隋鲁本《与胡师耽同系胡州出被刑狱中诗》】叔夜弦初绝，韩安灰未然；相悲不相见，幽絷与幽泉。
　　【骆宾王《狱中书情通简知己诗》】昔岁逢扬意，观光贵楚材；穴疑丹凤起，场似白驹来。一命沦骄饵，三缄慎祸胎；不言劳倚伏，忽此际回。骢马刑章峻，苍鹰狱吏猜；绝缣非易辨，疑璧果难裁。揆画惭周防，端忧滞夏台；生涯一灭裂，岐路几徘徊。入阱方摇尾，迷津遽易回。圆扉长寂寂，疏网尚恢恢；青陆春芳动，黄沙旅思催。覆盆徒望日，蛰户未惊雷；霜歇兰犹败，风多木屡摧。地幽蚕室掩，门静雀罗开；自悯秦冤痛，谁怜楚奏哀。汉阳穷鸟客，梁甫卧龙才；有气还冲斗，无时会凿坯。莫言韩长孺，长作不然灰。
　　【沈期《幽系诗》】吾怜曾家子，昔有投杼疑；吾怜姬文公，非无鸱诗。臣子竭忠孝，君王惑谗欺；萋斐离骨肉，含惋兴此辞。
　　【又诗】昔日公冶长，无罪遭缧绁；圣人降兄子，古来叹独绝。我无毫发瑕，苦心怀冰雪；今代多秀才，谁能继明辙。

　
　　卷二十一 文部
　　
　　○ 经典第一

　　叙事
　　《释名》曰：经者，径也；典，常也。言如径路无所不通，可常用也。《白虎通》曰：五经：《易》、《尚书》、《诗》、《礼》、《乐》也。（古者以《易》、《书》、《诗》、《礼》、《乐》、《春秋》为六经。至秦焚书，《乐经》亡。今以《易》、《诗》、《书》、《礼》、《春秋》为五经。又，《礼》有《周礼》、《仪礼》、《礼记》，曰三礼。《春秋》有《左氏》、《公羊》、《梁》三传，与《易》、《书》、《诗》通数，亦谓之九经。）《易》者，按《释名》言，变易也。《帝王世纪》曰：庖牺氏作八卦，神农重之为六十四卦。黄帝尧舜引而伸之，分为二易。至夏人因炎帝曰《连山》，殷人因黄帝曰《归藏》，文王广六十四卦着九六之爻，谓之《周易》。又《汉书》曰：文王重易六爻，作上下篇。孔子为《彖》、《象》、《系辞》、《文言》、《序卦》之属十篇。故曰：《易》道深矣，人更三圣，代厉三古。（《周易正义》曰：伏牺重卦，周公作爻辞，此说与《帝王世纪》不同。又孔子作《十篇》，亦曰《十翼》。初，卜商为《易传》，至西汉传之。有能名家者，有施仇、孟喜、梁丘贺、京房、费直、高相，又东汉郑重、魏王弼并注《易》。施孟诸家，自汉及魏并得立，而传者甚众。至西晋，梁丘、施、高三氏亡，孟、京二氏有书无师，而郑玄、王弼所传则费氏之学。）书者，按《释名》言，书其时事也。上世帝王之遗书，有《三坟》、《五典》、《训诰》、《誓命》孔子删而序之，断自唐虞，以下讫于周，凡百篇，以其上古之书，故曰《尚书》，遭秦灭学并亡。汉兴，济南人伏胜能口诵二十九篇。至汉文帝时，欲立《尚书》学。以胜年且九十余，老不能行，乃诏太常掌故晁错就其家传受之。（伏生为《尚书》传四十一篇。欧阳、大小夏侯传其学，各有能名，是曰今文《尚书》。刘向《五行转》、蔡邕《勒石经》皆其本。）其后鲁恭王坏孔子故宅，于壁中得古文《尚书》、《论语》，悉以书还孔氏。武帝乃诏孔安国定其书，作《传义》为五十八篇。（见《尚书序》及《正义》。安国书成，后遭汉巫蛊事不行。至魏晋之际，荥阳郑冲私于人间得而传之，独未施行。东晋汝南梅赜奏上，始列于学官，此则古文《尚书》矣。）《诗》者，按《卜商序》曰：志之所之也。昔孔子删《诗》，上取商，下取鲁，凡三百一十一篇。至秦灭学，亡六篇，今在者三百五篇。初，孔子以《诗》授卜商商为之序，以授鲁人曾申，曾申授魏人李克，李克授鲁人孟仲子，孟仲子授根牟子，根牟子授赵人荀卿，荀卿授汉人鲁国毛亨。作《诂训传》，以授赵国毛苌。时人谓亨为大毛公，苌为小毛公。以二公所传，故名其诗曰《毛诗》。（见《毛诗正义》。东汉郑玄，取毛氏诂训所不尽及异国者，续之为注解，谓之曰笺。笺，荐也，言荐成毛意。）礼者，按《释名》云体也，言得事之体也。《周礼》、《仪礼》，并周公所作记，所谓礼经三百，威仪三千。礼经则《周礼》也，威仪则《仪礼》也。（见《三礼正义》。《周礼》遭秦灭学，藏于山岩屋壁，以故不亡，汉武帝时有季氏获之，以上河间献王。独缺冬官一篇，购之千金不得，乃以《孝工记》补之，遂奏入于秘府。时儒以为非是，不行。至刘歆，独识其书，知周公致太平之迹，始奏立学官。后郑玄为之注。《仪礼》，《周衰》，当战国之世，其书并亡。至汉高堂生所传十七篇，惟《士礼》存焉。后世推《士礼》以致天子之礼而行之。至马融、郑玄、王肃并为之注解。）《礼记》者，本孔子门徒共撰所闻也，后通儒各有损益。子思乃作《中庸》，公孙尼子作《缁衣》。汉文时，博士作《王制》，其余众篇，皆如此例。至汉宣帝世，东海后苍善说礼，于曲台殿撰礼一百八十篇，号曰《后氏曲台记》。后苍传于梁国戴德及德从子圣，乃删《后氏记》为八十五篇，名《大戴礼》。圣又删《大戴礼》为四十六篇，名《小戴礼》。其后诸儒又加《月令》、《明堂位》、《乐记》三篇，凡四十九篇，则今之《礼记》也。（见《礼记正义》。《礼记》有马融、郑玄二家注。马注今亡，唯郑注行于世。）《春秋》者，按杜预序曰：鲁史记之名也。《释名》又云：言春秋冬夏，终以成岁。举春秋则冬夏可知也。昔孔子约鲁史以修《春秋》。书有褒贬，不可以书见，口授弟子左丘明。恐弟子各安其意，以失其真，故论夫子所言而作传。今《左氏传》是也。初，孔子授《春秋》于《卜商》，又授之弟子公羊高、梁赤，又各为之传，则今《公羊》、《梁》二传是也。（见《春秋正义》。《左氏传》有贾逵《训诂》、《服虔》。杜预注：《公羊传》有何休解诂，《梁传》有范甯集解。）又孔子为曾参说《孝经》。孔子殁后，诸弟子记其善言，谓之《论语》，并行于世。（《孝经》、《论语》有郑玄、何晏等注。）

　　事对
　　【八卦 六虚】《周易》曰：《易》有太极，是生两仪。两仪生四象，四象生八卦，八卦定吉凶。又曰：《易》之为书也，屡迁，变动不居，周流六虚。注曰：六虚，六位也。
　　【言枢 道龠】《易》曰：言天下之至赜而不可乱也。出其言善，则千里之外应之，言行君子枢机。《易乾凿度》曰：易者，易也，变易也，不易也。管三成德，为道苞龠。郑玄注曰：管犹兼也，一言而兼此三事，以成其德道之苞龠。齐鲁之间，名门户及藏器之管为龠。
　　【拟议 范围】《周易》曰：拟之而后言，议之而后动，拟议以成其变化。又曰：范围天地之化而不过。王弼注：范围者，拟范天地而周备其理。
　　【幽赞 发挥】《易 说卦》曰：昔者圣人之作《易》也，幽赞于神明而生蓍。又曰：发挥于刚柔而生爻。
　　【九师 五子】《刘向别录》曰：所校《仇中易传》，淮南九师《道训》，除复重定著十二篇。淮南王聘善为《易》者九人，从之采获，署曰《淮南九师书》。又曰：所校《仇中易传》、《古五子书》，除复重定著十八篇，分六十四卦，著之日辰，自甲子至于壬子，凡五子，故号曰五子。已上《易》。
　　【帝书 王制】《春秋 说题辞》曰：《尚书》凡百二篇，第次委曲。尚者，上也，上世帝王遗书也。孔安国《尚书序》曰：先君孔子，讨论坟典，断自唐虞，以下讫于周。举其宏纲，撮其枢要，凡百篇，示人主以轨范，帝王之制，坦然明白。
　　【三家 百篇】刘歆《七略》曰：《尚书》，直言也，始欧阳氏先君名之。大夏侯、小夏侯复立于学官，三家之学，于今尤为详。孔安国《尚书序》曰：先君孔子睹史籍之烦，又惧览之者不一，断唐虞以下，讫于周。举其宏纲，撮其枢要，典谟、训诰、誓命之文，凡百篇，所以恢宏至道。
　　【授河 出洛】《孝经 援神契》曰：《易》长于变，《书》考命符授河。宋均注曰：授河者，授河洛以考命符也。《尚书》曰：天乃锡禹《洪范 九畴》。孔安国注曰：天兴禹，洛出书。
</div>
    <div class="pagination">
<a href="初学记_page49.html">上一页</a><span>...</span><a href="初学记_page45.html">45</a><a href="初学记_page46.html">46</a><a href="初学记_page47.html">47</a><a href="初学记_page48.html">48</a><a href="初学记_page49.html">49</a><span class="current-page">50</span><a href="初学记_page51.html">51</a><a href="初学记_page52.html">52</a><a href="初学记_page53.html">53</a><a href="初学记_page54.html">54</a><a href="初学记_page55.html">55</a><span>...</span><a href="初学记_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
