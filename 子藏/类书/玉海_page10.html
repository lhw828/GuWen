<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 10 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 10 页/共 284 页
  </h1>
  <div class="content">
   宋朝天文院
　　天圣五年八月上封者言先朝以司天监与测验浑仪所奏灾祥非实遂更置翰林天文院以较得失每天象差忒各令奏闻冀相闗防庶令儆戒近命判司天监领之颇异旧制乙酉遂令各掌其事罢司天监兼领建炎三年四月十三日并于太史局绍兴元年七月八日复置熙宁间司马光提举司天监甄别吏员以示奬劝沈括亦提举参校得失　提举司天监皆委忠直近臣神宗初年首用司马光元丰间复用王安礼或躔度稍异必能入告图消弭之方　尧典中星与月令不同今又差矣天地之运为难齐也一行干策复还之论委
　　之定算当是臆度　　乾坤之理天地之运隂阳之防无不反其始而后行干之初九复于甲子
　　嵗功之出起于冬至之夜半七政之行复于牵
　　牛之初所以黄钟为万事本也　　气有隂阳人有君臣父子夫妇地有金玉木石水土物有虫鱼鸟兽国有州城官宫其形着于地其精浮于天故有日月之辉五星之华列宿之大小其象在天而其本在下者也　在天成象在地成形象者形之精英发于上形者象之体质留于下天虽有形而无常形天虽有用而无常用　在地之位
　　一定不易在天之象运转不停惟天之鹑火加于地之午位乃与地合而得天运之正　厯家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其什之一　七政运行于天有迟有速有顺有逆犹人君之有政事也　兢兢惕惕如与天陟降如在帝左右　宋公一言法星三徙　两耀合璧万芒旋蚁四七是经错若棊峙焯彼轩象内治既饬三能协明进臯陟雨渥云油长我稷黍嵗虽守心当庤先具一兵不试穉舞耋嬉芒匿角伏常谨我师　　维天之命存于心流行于天下着见于祲象　五行二气自一而分上下同流彼动此应行乎宫庭之间清明无愧则仰观俯察光洁昭著前参后倚流布充塞无非此心之发见羲和厯象日月星辰敬授人时冯相氏辨其叙事以防嵗月日星辰之位其实一而已　太告曰地坎而天严月遄而日湛　张华诗大仪斡运天回地游注春秋元命包曰天左旋地右动河图曰地有四游冬至地上行北而西三万里夏至地下行南而东三万里春秋二分是其中矣地常动不止而人不知　邵子曰天依乎地地附乎天天依形地附气其形也有涯其气也无涯正蒙曰地纯隂凝聚于中天浮阳转旋于外此天地之常体也常星不动纯系乎天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反移徙而右尔间有缓速不齐者七政之性殊也月隂精反乎阳者也故其右行最速日为阳精然其质本隂故其右行虽缓亦不纯系乎天如常星不动金水附日前后进退而行者其理精深存乎物感镇星地类然根本五行虽其行最缓亦不纯系乎地也火星亦隂质为阳萃焉然其气比日而微故其迟倍日惟木乃嵗一盛衰故嵗歴一辰辰者日月一交之次有嵗之象也　史记正义一度二千九百三十二里千四百六十一分里之三百四十八凡周天一百七万一千里　周礼疏从角至轸右旋数之　春秋正义一百七十三日有余则日月之道一交交则日月必食虽千嵗之日食皆豫算而尽知　诗正义杨泉物理论云星者元气之英也汉水之精也　礼小宰疏周髀七曜皆云周天三百六十五度四分度之一　大宗伯疏二十八宿随天左转为经五星右旋为纬　徐整三五厯纪曰天去地九万里　广雅曰天圆广南北二亿三万三千五百里七十五步东西短减四步周六亿十万七百里二十五步从地至天一亿一万六千七百八十一里半下度地之厚与天髙等　论衡曰天行六十五度凡积十三万里　厯家谓天左旋日月五星右旋儒者谓天左旋日月五星亦左旋其言似不同尝以二法算之但逆顺不同其归一揆也【厯家用防法其算甚易】　尔雅释天四时祥灾嵗阳嵗名月阳月名风雨星名祭名讲武旌旗











　　玉海卷三
&lt;子部,类书类,玉海&gt;
　　钦定四库全书
　　玉海卷四
　　宋　王应麟　撰
　　天文
　　仪象
　　黄帝盖天　颛顼浑仪
　　隋天文志论盖图晋侍中刘智云颛顼造浑仪黄帝为盖天然此二器皆古之所制但传説者失其用昔者圣王正厯明时作圆盖以图列宿极在其中回之以观天象分三百六十五度四分度之一以定日数日行于星纪转回右行以为日行道欲明其四时所在春以青为道夏以赤为道秋以白为道冬以黑为道四季之末各十八日以黄为道盖图已定仰观虽明而未正昏明分昼夜故作浑仪以象天体
　　尧浑仪　舜璿玑玉衡　玉仪
　　书舜典在璿玑玉衡以齐七政孔安国云璿美玉【王氏曰璿美珠也　説文云璿赤玉也】王者正天文之器可运转者舜察天文以审已疏云玑为运转衡为横箫运玑使动于下以衡望之汉世以来浑天仪是也【顔师古曰玑转而衡平谓浑天仪　马融曰浑天仪可旋转故曰玑衡其横箫以观星宿以璿玉贵天象也日月星皆以玑衡度知盈缩进退】蔡邕云玉衡长八尺孔径一寸下端望之以视星辰盖悬玑以象天而衡望之转玑窥衡以知星宿汉武时洛下闳鲜于妄人尝为浑天宣帝时耿寿昌始铸铜为之象史官施用焉后汉张衡作灵宪以説其状蔡邕郑康成陆绩吴时王蕃晋姜岌葛洪皆论浑天之义并以浑説为长宋元嘉年皮延宗又作是浑天论大史丞钱乐之铸铜作浑天仪传于齐梁周平江陵迁其器于长安今在太史书矣衡长八尺玑径八尺圆周二丈五尺强转而望之有其法也疏春秋文曜钩曰尧在璿玑玉衡置四之官【注星辰日月之官各于其方使典时职】　隋天文志书在璿玑玉衡则考灵曜所谓观玉仪之游昏明主时乃命中星也璿玑中而星未中为急急则日过其度月不及其宿璿玑未中而星中为舒舒则日不及其度月过其宿璿玑中而星中为调调则风雨时庶草繁庑而五谷登万事康也所言璿玑者谓浑天仪也春秋文曜钩云唐尧即位羲和立浑仪先儒或因星官书北斗第二星名璿第三星名玑第五星名衡仍七政之言即以为北斗七星载笔之官莫或之辨史迁班固犹且致疑马季长创谓璇玑为浑仪郑康成云其运转者为玑其持正者为衡皆以玉为之吴王蕃云浑天仪者羲和之旧器谓之玑衡其为用也以察三光以分宿度又有浑天象者以着天体以布星辰　唐志诗所纪天星春秋书日食星变周礼测景求中分星辨国独无所谓璿玑玉衡者岂不用于三代抑法制遂亡不可复得邪不然二物莫知为何器也【李淳风言周末此器乃亡】　史记北斗七星所谓璿玑玉衡以齐七政【晋志魁四星为璇玑杓三星为玉衡　后天文志注璇玑谓北极星也玉衡谓斗九星也璇玑玉衡占色春青黄夏赤黄秋白黄冬黑黄星经】　隋志刘焯曰璿玑玉衡正天之器帝王钦若世传其象　晋志春秋考灵曜云分寸之晷代天气以正方圆方圆以成参以规矩昏明主时乃命中星观玉仪之游郑谓以玉为浑仪也　书正义引书纬璿玑钤云
　　汉灵台铜仪　仪度
　　后汉明帝纪永平三年春正月癸巳诏曰朕奉郊祀登灵台见史官正仪度【仪谓浑仪以铜为之王者正天文之器置于灵台度谓日月星辰之行度史即太史掌天文官】夫春者嵗之始也始得其正则三时有成有司其勉顺时气劝督耕桑详刑谨罚明察单辞夙夜匪懈以称朕意　张衡传注汉名臣奏蔡邕曰言天体有三家唯浑天近得其情今史官所用台铜仪则其法也　黄图清台后更曰灵台述征记曰上有浑仪张衡所制衡生安顺之间其殆邓平之圆仪乎　厯志永元十四年十一月甲寅诏曰漏所以节时分定昏明昏明长短起于日去极逺近当据仪度下参晷景
　　汉贾逵黄道铜仪　甘露图仪　浑天图仪
　　后汉和帝永元十五年七月甲辰诏造大史黄道铜仪以正星辰之度　律厯志章帝元和二年太初失天益逺遂下诏施行四分厯和帝永元四年复令史官以九道法望左中郎将贾逵论曰臣前上傅安等用黄道度日月望多近史官一以赤道度之不与日月同于今厯望差一日以上辄奏以为变至以为日却缩退行于黄道自得行度不为变愿请太史官日月宿簿及星度课与待诏星象考校奏可臣谨案前对言冬至日去极一百一十五度夏至日去极七十五度春秋分日去极九十一度洪范日月之行则有冬有夏五纪论日月循黄道南至牵牛北至东井率日日行一度月行十三度十九分度七也以今太史官注考元和二年九月以来皆如安言问典星待诏姚崇井毕等十二人皆曰星图有规法日月实从黄道官无其器不知施行案甘露二年大司农中丞耿寿昌以图仪度日月行考验天运状日月行至牵牛东井日过度月至十五度至娄角日行一度月行十三度赤道使然此前世所共知也如言黄道有验合天日无前却望不差一日比用赤道宻近宜施用【逵论又曰石氏星经黄道规牵牛初直斗二十度去极二十五度于赤道斗二十一度也】案逵论永元四年也至十五年七月甲辰诏书造太史黄道铜仪合二十八宿凡三百六十五度四分度之一冬至日在牛十九度四分度之一史官以校日月行参望虽宻近而不为注日仪黄道与度转运难以是以少循其事【隋志同唐防要一行上疏谓在五年合考　后厯志虞恭宗防等议孝章皇帝厯度审正图仪晷漏与天相应不可复尚蔡邕议冯光陈晃厯以考灵曜二十八宿度数与甘石旧文错异以今浑天图仪检天文亦不合】
　　汉浑天　耿寿昌员仪　晷仪　汉台铜仪汉葢图【见言天三家】
　　隋天文志论浑天仪王蕃又云又有浑天象者以着天体以布星辰古旧浑象以二分为一度周七尺三寸半莫知何代所造今案虞喜云洛下闳待诏太史为汉武于地中转浑天定时节作太初厯或其所制也【又见益部耆旧传】　汉和帝永元十五年贾逵始造太史黄道铜仪至桓帝延熹七年张衡更以铜制以四分为一度周天一丈四尺六寸一分蕃以古制局小以布星辰相去稠穊不得了察张衡所作又复大难可转移蕃今所作以三分为一度周天九尺五分四分之三而陆绩所作浑象形如鸟卵以施二道不得如法颇为乖僻然则浑天仪者其制有玑有衡既动静兼状以効二仪之情又周旋衡管以考三光之分所以揆正宿度凖步盈虚采古之遗法也则先儒所言圆规径八尺汉台铜仪蔡邕所欲寝伏其下者是也【又见上贾逵论】　晋天文志古言天者有三家一曰盖天二曰宣夜三曰浑天汉灵帝时蔡邕于朔方上书言宣夜之学絶无师法周髀术数具存考验天状多所违失惟浑天近得其情今史官台所用铜仪则其法也立八尺员体而具天地之形以正黄道以察发敛以行日月以步五纬精微深妙百代不易【又张衡传注　详见言天三家　后汉永安宫铭曰台集道俾司星辰】　春秋文曜钩云唐尧即位羲和立浑仪暨汉太初洛下闳鲜于妄人耿寿昌等造员仪以考厯度后至和帝时贾逵继作又加黄道至顺帝时张衡又制浑象其后陆绩亦造浑象吴时王蕃制浑仪　书正义汉武时闳妄人尝为浑天宣帝时寿昌始铸铜为之象史官施用焉张衡作灵宪説其状蔡邕郑陆绩晋姜岌张衡葛洪皆论浑天之义以浑説为长宋皮延宗作是浑天论　子重黎或问浑天曰洛下闳营之鲜于妄人度之耿中丞象之几几乎莫之能违也　雄传雄作太大潭思浑天参摹而四分之【四分天之宿度甲乙】极于八十一旁则三摹九据极之七百二十九賛其用自天元推一昼一夜隂阳度数律厯之纪九九大运与天终始故元三方九州二十七部八十一家二百四十三表七百二十九賛分为三卷曰一二三与泰初厯相应亦有颛顼之厯焉　汉律志武帝造太初厯立晷仪【见太初厯】
　　汉张衡浑天仪　灵宪筭罔论　瑞轮　蓂荚灵宪图　璿玑
　　张衡安帝雅闻张衡善学征拜为郎再迁为太史令遂乃研覈隂阳妙尽璇玑之正作浑天仪立八尺员体以具天地之象以正黄道以察发敛以行日月以步五纬着灵宪筭罔论言甚详明【衡集无筭罔论盖网络天地而筭之因名焉　衡谓灵台之璇玑者兼浑仪仪之法置宻室中者浑象也】灵宪序曰昔在先王将步天路先凖之于浑体是谓正仪立度而黄极有逌建也枢运有逌稽也乃建乃稽故灵宪作兴【详见天文】　隋志桓帝延熹七年太史令张衡更以铜制浑天仪以四分为一度周天一丈四尺六寸一分亦于宻室中以漏水转之令伺之者闭户而唱之以告灵台之观天者璿玑所加某星始见某星已中某星今没皆如合符崔子玉为之碑铭曰【云云见后　晋志同　刘焯曰蔡邕月令章句郑注考灵曜同衡法】张衡为太史令铸浑天仪总序经星谓之灵宪其大畧曰星者体生于地精发于天紫宫为帝皇之居太微为五帝之座在野象物在朝象官居其中央谓之北斗动系于占实司天命四布于方为二十八宿日月运行歴示休咎五纬经次用彰祸福则上天之心于是见矣中外之官常明者百有二十可名者三百二十为星二千五百微星之数万一千五百二十庶物蠢动咸得系命衡所铸图遇乱湮灭星官名数亦不复存　晋志顺帝时张衡置浑象具内外规南北极黄赤道列二十四气二十八宿中外星官及日月五纬以漏水转之于殿上堂内星中出没与天相应因其阙戾又转瑞轮蓂荚于阶下随月盈虚依厯开落其后陆绩亦造浑象至吴时庐江王蕃善数术传刘洪乾象厯依其法而制浑仪范晔称之曰范围两仪天地无所蕴其灵【浑天】运情机物有生不能参其智【地动仪】崔子玉称之曰数术穷天地制作侔造化【义熙起居注十四年相国表曰平长安获张衡所作浑仪土圭归之天府】　续天文志注衡着灵宪浑仪畧具辰曜之本　续厯志注张衡浑仪曰赤道横带浑天之腹去极九十一度十分之五黄道斜带其腹出赤道表里各二十四度故夏至去极六十七度而强冬至去极百十五度亦强黄道斜截赤道者则春秋分之去极也本当以铜仪日月度之则可知也以仪一嵗乃竟中间又有隂雨难卒成是以作小浑尽赤道黄道　隋宇文恺曰张衡浑象以四分为一度王蕃减其法【见后】　唐志张衡灵宪图一卷又浑天仪一巻　选注张衡漏水转浑天仪制曰盖上又铸金铜仙人居左壶为胥徒居右壶　初学记亦引之【详见漏刻】　厯志章帝诏曰祖尧岱宗同律度量考在机衡以正厯象庶乎有益史官用太初邓平术璇玑不正文象不稽永元十四年诏太常史官运仪下水官漏失天至三刻安帝永初二年七月戊辰诏以变异并见百僚及郡国吏民有明习隂阳之度璇玑之数者各使指变以闻　熹平四年蔡邕议冯光陈晃厯以考灵曜二十八宿度数及冬至日所在与今史官甘石旧文错异不可考校以今浑天图仪检天文亦不合于考灵曜光晃能自依其术更造望仪以追天度逺有验于图书近有效于三光可以易夺甘石穷服诸术者实宜用之难问但言图防光和三年韩説等议日月之术日循黄道月从九道以赤道仪日冬至去极俱一百一十五度其入宿也赤道在斗二十一而黄道在斗十九两仪相参日月之行曲直有差以生进退张恂久在部能揆仪度定立术数
　　汉阳嘉风地动仪
　　张衡顺帝时为太史令阳嘉元年秋七月复造风地动仪以精铜铸成员径八尺合盖隆起形似酒樽饰以篆文山龟鸟兽之形中有都柱傍行八道施关发机外有八龙首衘铜丸下有蟾蜍张口承之其牙机巧制皆隐在樽中覆盖周宻无际如有地动尊振则龙发机吐丸而蟾蜍衘之振声激伺者因此觉之虽一龙发机而七首不动寻其方面乃知震之所在验之以事合契若神自书典所记未之有也尝一龙发机而地不觉动京师学者咸怪其无证后数日驿至果地震陇西于是咸服其妙自此以后乃令史官记地动所从方起崔子玉为其碑铭曰数术穷天地制作侔造化髙才伟艺与神合契盖由平子浑仪及地动仪有验故也【推其范围两仪天地无所蕴其灵运精机物有生不能参其智】　纪阳嘉元年七月史官始作风地动铜仪　前志维星散句星信则地动有星守三渊地动【极后四星曰句星斗杓后三星曰维星】　隋志河中九星如钩状曰钩星伸则地动房宿北一小星曰钩钤钩钤之间有星及疎拆则地动　晏子曰吾见句星在房心之间地其动乎　隋临孝恭着地动铜仪经一巻
　　石氏浑天图
　　隋志一卷
　　吴陆绩浑象　浑天图
　　晋志陆绩造浑象其形如鸟卵以施二道则黄道应长于赤道矣绩云天东西南北径三十五万七千里然则绩以天形正员故也而浑象如鸟卵则自相违背【王蕃论云】绩传作浑天图注易释皆传于世
　　吴王蕃浑仪
　　晋志【宋志同　孔颖达书疏载王蕃浑天説畧同见下当参考书疏】吴中常侍庐江王蕃善数术传刘洪乾象厯依其法而制浑仪立论考度曰前儒旧説天地之体状如鸟卵天包地外如殻之裹黄周旋无端圆如弹丸其形浑浑然故曰浑天周天三百六十五度五百八十九分度之百四十五半露地上半在地下其二端谓之南极北极北极出地上三十六度南极入地下三十六度两极相去一百八十二度半强绕北极径七十二度常见不隐谓之上规绕南极七十二度常隐不见谓之下规赤道带天之中去两极各九十一度少强黄道日之所行也半在赤道外半在赤道内与赤道东交于角五少弱西交于奎十四少强【以两仪推之二道俱三百六十五度有竒是以知天体如弹丸也】古浑象以二分为一度凡周七尺三寸半分张衡更制以四分为一度凡周一丈四尺六寸蕃以古制局小星辰稠穊衡器伤大难可转移更制浑象以三分为一度凡周天一丈九寸五分四分分之三【增古法三尺六寸五分四分分之一减衡法亦如之　何承天曰径天之数蕃説近之】　书疏王蕃浑天説曰天之形状似鸟卵天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端天与日月星宿斜而回转此必古有其法遭秦而灭　隋志浑天象注一卷吴散骑常侍王蕃撰　晋阳秋吴有葛衡【本作葛冲】字思真明达天官能为机巧作浑天使地居于中以机动之天转而地止以上应晷度
　　吴浑天　浑天象注
　　吴志注晋阳秋曰吴有葛衡字思真改作浑天使地居于中以机动之天转而地止以上应晷度　义熙起居注曰十四年相国表曰间者平长安获张衡所作浑仪土圭歴代宝器谨遣奉送归之天府　隋志刘焯云闳制莫存衡造有器绩有小异蕃乃事同宋有钱乐之魏初晁崇等小大有殊经模不异观蔡邕月令章句郑注考灵曜势同衡法迄今不改盖及宣夜三説并驱平昕安穹四天腾沸至当不一理唯一揆岂容天体七种殊説昔蔡邕自朔方上书曰以八尺之仪度知天地之象古有其器而无其书常欲寝伏仪下案度成数而为立説书奏不许焯今立术改正旧浑　后魏卢辩传孝武西迁金石律吕晷刻浑仪皆令辩因时制宜皆合轨度隋经籍志浑天象注一卷吴散骑常侍王蕃撰
　　晋浑仪
　　义熙十三年八月刘裕克长安九月先收其彞器浑仪土圭记里鼓指南车及秦始皇玉玺
　　宋何承天论浑天象体
　　宋志御史中丞何承天论浑象体曰天形正员而水周其下言四方者东阳谷日之所出西至蒙汜日之所入庄子云北南溟亦古之遗记四方皆水证也大中大夫徐爰曰浑仪之制未详厥始王蕃言虞书在璇玑玉衡以齐七政则今浑天仪日月五星是也郑説动运为机持正为衡皆以玉为之浑仪羲和氏之旧器歴代相传谓之机衡而斯器设在台史官禁宻学者寡得闻见穿凿之徒见七政之言因以为北斗七星迁固犹惑之郑超然独见改正其説圣人复出不易斯言蕃之所云如此夫审七曜当以运行为体设器拟象焉得定其盈缩设使唐虞之世已有浑仪后世孰敢非革而三天之议纷然莫辩至扬雄方难盖通浑张衡为太史令乃铸铜制范故知自衡以前未有斯仪史臣案浑天废絶故有宣盖之论其术并疎后人莫述或问浑天于扬雄雄举洛下鲜于耿中丞三人以对则知此三人创造浑仪以图晷纬西汉长安已有其器将由防乱亡失故衡复铸之乎王蕃又记古浑仪尺度并张衡改制之文则知斯器非衡始造明矣衡所造传至魏晋沈没戎虏绩蕃旧器亦不复存晋义熙十四年髙祖平长安得衡旧器仪状虽举不缀经星七曜　盖天之术云出周公旦访之殷商盖假托之説也其书号曰周髀髀者表也周天之数也其术云天如覆盖地如覆盆地中髙而四隤日月随天转运隐地之髙以为昼夜天地相去凡八万里天地之中髙于外衡六万里地上之髙髙于天之外衡二万里或问盖天于扬雄雄曰盖哉盖哉难其八事郑又难其二事为盖天之学者不能通也
　　后魏部铁仪
　　隋天文志论浑仪后魏道武天兴初令太史令晁崇修浑仪以观星象十有余载至明元永兴四年壬子诏造太史部铁仪以为浑天法考璿玑之正其铭曰于皇大代配天比祚赫赫明明声烈遐布爰造兹器考正宿度贻法后叶永垂典故其制皆以铜铁唯志星度以银错之南北柱曲抱双规东西柱直立下有十字水平以植四柱十字之上以龟负双规其余皆与刘曜仪大同今太史台所用也开皇已后灵台以后魏铁浑天仪测七曜盈缩以盖图列星坐分黄赤二道距二十八宿分度而莫有更为浑象者仁寿四年刘焯论浑天曰今立术改正旧浑不用　唐天文志李淳风奏灵台铁仪后魏斛斯兰所作今太史台所用也
　　后魏器凖图　四术周髀宗
　　北史信都芳明筭术安丰王延明欲抄集五经筭事为五经宗及古今乐事为乐书又聚浑天欹器地动铜乌漏刻风诸巧事并图画为器凖并令芳筭之芳自撰注【隋志小説家芳器凖图三卷】又着四术周髀宗其序曰汉成帝时学者问盖天扬雄曰未几也问浑天曰几乎言盖差而浑宻也盖器测影而造用之日久不同于祖故云未几浑器量天而作乾坤大象隐见难变故云几乎时太史令尹咸穷研晷盖易古周法雄乃见之以为难也自昔周公定景王城至汉朝盖器一改浑天覆观以灵宪为文盖天仰观以周髀为法覆仰虽殊大归是一芳以浑筭精微故约本省要凡述二篇合六法名四术周髀宗又难李业兴新厯五【阙】又私撰厯书名曰灵宪厯筭月频大频小食必以朔证据甄明每云何承天亦为此法而不能精书未成　崔灵恩立义以浑盖为一　晁崇为太史令道武诏造浑仪
　　梁浑天象　宋元嘉浑仪　小浑天　铜仪
　　隋志天文论浑天象者其制有玑而无衡梁末秘府有以木为之其员如九其大数围南北两头有轴徧体布二十八宿三家星黄赤二道及天汉等别为横规环以其外髙下半之以象地南轴头入地注于南植以象南极北轴头出于地上注于北植以象北极正东西运转昏明中星既应其度分至气节亦验在不差而已不如浑仪别有衡管测揆日月分步星度者也吴太史令陈苗云先贤制木为仪名曰浑天即此之谓邪由斯而言仪象二器逺不相涉则张衡所造盖亦止在浑象七曜而何承天莫辨仪象之异亦为乖失宋文帝元嘉十三年以髙祖初克长安所得古铜浑仪状虽畧举不着经星七曜诏太史令钱乐之采效仪象铸铜为之五分为一度径六尺八分少周一丈八尺二寸六分少地在天内不动立黄赤二道之规南北二极之规布列二十八宿北斗极星置日月五星于黄道上为之杠轴以象天运以水转之昏明中星与天相符【宋志云置立漏刻以水转仪　隋天文志宋元嘉中太史令钱乐之所铸浑天铜仪以朱黒白三色用殊三家而合陈卓之数】梁置于文徳殿前至如斯制以为浑仪则内缺衡管以为浑象则地不在外是参两法别为一体吴时又有葛衡明达天官能为机巧改作浑天使地居于天中以机动之天动而地止以上应晷度则乐之所放述也元嘉十七年又作小浑天二分为一度径二尺二寸周六尺六寸安二十八宿中外官星备足以白青黄等三色珠为三家星其日月五星悉居黄道亦象天运而地在其中宋元嘉所造仪象开皇九年平陈后并入长安大业初移于东都观象殿　隋天文志浑天仪法云天如鸡子地如鸡子中黄孤居于天内天大而地小表里有水天地各乘水而立载水而行周天三百六十五度四分度之一中分之则半覆地上半绕地下故二十八宿半见半隐天转如车毂之运也　书舜典正义宋元嘉年皮延宗作是浑天论太史丞钱乐之铸铜作浑天仪传于齐梁周迁其器于长安
　　梁重云殿铜仪　天仪説要　浑天象
　　隋天文志论浑仪梁华林重云殿所置铜仪其制有双环规又有单横规又有单规其里又有双环规南头入地下以象南极北头出地上以象北极其运动得东西转以象天行双轴之间则置衡长八尺捡其题是刘曜光初六年史官丞南阳孔挺所造则古浑仪法也而何承天徐爰着宋史以为即张衡所造其仪畧举天状而不缀经星七曜义熙十四年定咸阳得之沈约亦云然皆失之逺矣　陶景传造浑天象髙三尺地居中天转而不动以机动之悉与天防　隋志景撰天仪説要一巻
　　隋观台浑仪
　　隋志史臣于观台访浑仪见元魏太史令晁崇所造以铁为之其规有六其外四规常定一象地形二象赤道其余象二极其内二规可运转用合八尺之管以窥星度周平齐所得隋开皇二年新都初成以置观台之上
　　唐凝晖阁浑仪
　　天文志贞观初太史李淳风上言在璿玑玉衡以齐七政则浑天仪也周礼土圭正日景以求地中有以见日行黄道之验暨于周末此器乃亡汉洛下闳作浑仪其后贾逵张衡等亦各有之而推验七曜并循赤道按冬至极南夏至极北而赤道常定于中无南北之异盖浑仪无黄道久矣太宗异其説乃诏为之至七年仪成表里三重下据凖基状如十字末植鼇足以张四表一曰六合仪有天经双规金浑纬规金常规相结于四极之内列二十八宿十日十二辰经纬三百六十五度二曰三辰仪员径八尺有璿玑规【防要有黄道规】月游规列宿距度七曜所行转于六合之内三曰四游仪枢为轴以连结玉衡游筩而贯约矩规又枢北树北辰南矩地轴旁转于内玉衡在枢之间而南北游仰以观天之辰宿下以识器之晷度皆用铜帝称善置于凝晖阁用之测阁在禁中其后遂亡【旧史阁在太极殿内】　防要贞观初李淳风言灵台仪是故魏遗范法制疏畧难为占步上令淳风改造浑仪铸铜为之七年三月十六日【旧史癸巳】直太史将仕郎李淳风铸浑天黄道仪成奏之【云云与史同】淳风又撰法象志以论前代浑仪得失之差【传淳风以将仕郎直太史局制浑天仪诋摭前人得失着法象志七篇上之　志李淳风法象志因汉书十二次度数以唐之州县配焉详见天文】　卢肇海潮赋张衡考动以铸仪淳风述时而
　　建式【谓作乙己占以仪立式以定星辰】
　　唐开元黄道游仪【铭】　厯经　浑天图　铜仪
　　唐天文志开元九年一行受诏改治新厯欲知黄道进退而太史无黄道仪左内率府兵曹参军梁令瓉以木为游仪一行是之乃奏黄道游仪古有其术而无其器昔人潜思皆未能得今令瓉所为日道月交皆自然契合于推步尤要请更铸以铜铁十一年仪成【张説表游仪六月造毕】一行又曰灵台铁仪后魏斛兰所作规制朴畧度刻不均赤道不动乃如胶柱以考月行迟速多差多或至十七度少不减十度不足以稽天象授人时淳风黄道仪以玉衡璇规别带日道傍列三百四十九交以擕日游法颇难术遂寝废臣更造游仪使黄道运行以追列舍之变因二分之中以立黄道交于奎轸之间二至陟降各二十四度黄道内施白道月环用究隂阳朓朒动合天运简而易从可以制器垂象永傅不朽于是宗嘉之自为之铭【又见御制　集贤注记曰学士陆去泰题制造年月工匠姓名于盘下填以银字御书填以金字】置之灵台黄道游仪以古尺四分为度旋枢双环古所谓旋仪也南北科两极上下循规各三十四度表里画周天度使东西运转如浑天游旋中旋枢轴长与旋环径齐玉衡望筩置于子午左右用八柱八柱相固亦表里画周天度双间使枢轴及玉衡望筩旋环于中也隂纬单环皆凖阳经相衔各半内外俱齐谓之隂浑也内外为周天百刻天顶单环直中国人顶之上东西当卯酉之中令与阳经隂纬相固如鸟殻之裹黄赤道单环赤道者当天之中二十八宿之位也双规运动度穿一穴随穴退交秋分冬至日不差缪傍在卯酉之南上去天顶三十六度而横置之黄道单环日之所行故名黄道太阳陟降积嵗有差月及五星亦随日度出入古无其器规制不知凖的斟酌为率疏濶尤甚今设此环置于赤道环内仍开合使运转出入四十八度而极画两方东西列度数南北列百刻可使见日知时上列三百六十策与用卦相凖度穿一穴与赤道相交白道月环月行有迂曲迟速与日行缓急相反古亦无其器今设于黄道环内使就黄道为交合出入六度以测每夜月离上画周天度数度穿一穴拟移交防皆用铜铁游仪四柱为龙龙能兴云雨故以饰柱柱在四维龙下有山云俱在水平槽上皆用铜其赤道带天之中以分列宿之度黄道斜运以明日月之行乃立八节九限校二道差数着之厯经【旧史大衍厯经一卷黄道图见天文图类】　旧纪开元十三年冬十月癸丑新造铜仪成置于景运门内以示百官　防要开元八年六月十五日左金吾长史南宫説奏浑天图有其书无其器臣修九曜占书须量校星象请造两枚【一进内一留司占测】九年改厯沙门一行奏梁令瓉待制丽正书院因造游仪木样甚精宻请更以铜铁为之十三年十月三日造成【志云十一年集贤注记云十二年五月】又上疏曰云云置之灵台以考星度二十八宿中外官与古经不同者数十条又诏一行令瓉更造浑天仪【见后】集贤注记开元十二年五月沙门一行于书院造黄
　　道游仪以进一行初奉诏改修厯经以旧无黄道游仪测稍难梁令瓉刻木作小样进呈上令一行参考以为精宻始就院更以铜铁为之凡二年功乃成至是上之上称善令令瓉与一行考李淳风法象志更造浑仪图御制游仪铭并八分书题于轮上铭曰盈缩不列舍不忒制器垂象永鉴无惑学士陆去泰奉勅题制造年月及工匠姓名于盘下灵台用以测至今存焉十三年十月院中造浑仪成奉勅向敷政门外以示百寮一行改进游仪之后上令铸铜为浑规之器左衞长史梁令瓒右骁衞长史桓执珪分擘规制铸为天像径一文具列宿赤道及周天度数注水激轮令其自转议者以为张衡灵宪不能逾今留东京集贤院内院中有仰观台即一行占之所　六典灵台郎凡测晷度以游仪为凖唐武成殿水运浑天　　俯视图　新造铜仪
　　唐天文志开元十一年游仪成明皇又诏一行与令瓉等铸浑天铜仪员天之象具列宿赤道及周天度数又注水激轮令其自转一昼一夜而天运周外络二轮缀以日月令得运行每天西旋一周日东行一度月行十三度十九分度之七二十九转有余而日月防三百六十五转而日周天以水柜为地平令仪半在地上半在地下晦朔望迟速有凖立木人二于地平上其一前置鼓以刻至一刻则自击之其一前置钟以辰至一辰亦自撞之皆于柜中各施轮轴钩键关锁交错相持置于武成殿前以示百官无几而铜渐澁不能自转遂藏于集贤院【防要与史同】当时称其妙命之曰水运浑天【防要曰水运浑天俯视图　张衡有漏水转浑天之制见初学记】　通鉴开元十三年十月癸丑作水运浑天成　防要【旧纪同】开元十三年【乙丑】十月三日癸丑新造铜仪成置于景运门内以示百官【书院造游仪去年六月毕又奉防更立浑仪】　张説表曰准勅命右衞兵曹长史梁令瓉检校制造于是博考传记旧有张衡陆绩王蕃钱乐之并造斯器虽浑体有象而不能运行臣今铸铜为仪圆以象天使得俯察【又曰究天地之斡运极乾坤之变化隂阳不能逃其数度分不能隠其时绍唐尧钦若之典遵虞舜璿玉之旧】　十八年进士试新浑仪赋　隋耿询创意造浑天仪不假人力以水转之施于闇室使髙智寳外天时动合符契
　　唐卢肇浑天法　浑天赋　论
　　卢肇作海潮赋及图取浑天为法【吴严畯着潮水论燕肃海潮图论】自古説天有六一曰浑天【张衡所述】二曰盖天【周髀以为法】三曰宣夜【无师法】四曰安天【虞喜作】五曰昕天【姚信作】六曰穹天【虞耸作】自盖天已下盖好竒徇异之説其增立浑天之术自张平子始言天包于地周旋无端其形浑浑故曰浑天言不及浑天而乖诞者五家庄子逍遥篇中记王仲任论衡【言日不入地】山经释氏言四天肇始学浑天术于太原王轩轩以王蕃之术授焉后因演而成图又曰舜璿玑玉衡则浑仪之本法晋侍中刘智云颛顼造浑仪黄帝为盖天则此二器皆古圣王之制作也但学者失其法耳説者乃云始自张衡今考其事张衡乃巧述其法而揆之非始造者也虞喜又云洛下闳为汉武帝于地中转浑天定时修太初厯又知此术在平子前也贾逵以永元十五年造黄道仪张衡以延熹七年更造铜仪其后吴王蕃陆绩后魏晁崇隋刘焯皆修浑仪之法李淳风因为游仪盖与灵宪同　杨烱上元三年补校书郎朝夕灵台之下备见铜浑之象作浑天赋赋云有为宣夜之学者曰天常安而不动地极深而不测有称周髀之术者曰阳动而隂静天回而地游天如倚盖地若浮舟太史公盱衡而告曰言宣夜者星辰不可以阔狭有常言盖天者漏刻不可以春秋各半周三径一逺近乖于辰极东井南箕曲直殊于河汉明入于地葛稚川所以有辞应于天桓君山由其发难尝闻浑天之事欤地则方如棊局天则圆如弹丸天之运也一北而物生一南而物死地之平也景长而多暑景短而多寒部之以三门张之以八纪其周天也三百六十五度其去地也九万一千余里日居月诸天行地止载之以气乘之以水验之以衡轴考之以枢机三十五官有羣生之系命一十二次当下土之封畿中衡外衡不召自至黄道赤道殊途同归昔者颛顼之命重黎司天而司地陶唐之命仲叔宅西而宅东其后宋有子韦郑有裨灶魏有石氏齐有甘公唐都之推星王朔之气周文之视日吴范之占风有以见天地之情状识隂阳之变通【文粹】崔良佐治诗易书春秋譔演范忘象浑天等论数十
　　篇【唐书】　栁宗元天对云规燬魄渊太虚是属棊施万荧咸焉是托　晋成公绥天地赋望舒弥节于九道羲和正辔于中黄众星囘而环极招摇运而指方　宋志王蕃论曰三光之行不必有常术家以筭求之各有同异故诸家厯法参差不齐洛书甄曜度春秋考异邮皆云周天一百七万一千里一度为二千九百三十二里七十一步二尺七寸四分四百八十七分分之三百六十二陆绩云天东西南北径三十五万七千里此言周三径一也考之径一不啻周三率周百四十二而径四十五则天径三十二万九千四百一里一百二十二步二尺二寸一分七十一分分之十周礼日至之景尺有五寸谓之地中郑众郑【云云】以此推之日当去其下地八万里矣日邪射阳城则天径之半也天体圆如弹丸地处天之半而阳城为中以句股法言之旁万五千里句也立八万里股也从日邪射阳城也　晋志后秦姜岌造三纪甲子元厯又着浑天论以步日于黄道駮先儒之失虞喜安天论曰太史令陈季胄以先贤制木为仪名曰浑天　贺道养浑天记曰昔记天体者有三浑仪莫知其始书以齐七政盖浑体也二曰宣夜夏殷之制也三曰周髀非周家术也近世复有三术一曰方天兴于王充二曰昕天起于姚信三曰安天由于虞喜皆浮説不观唯浑天证騐不疑　桓子新论曰扬子云好天文问于黄门作浑天老工曰我少能作其事但随尺寸法度殊不晓达其意
　　开寳浑天图
　　见上
　　太平兴国文明殿浑仪
　　太平兴国中【一作初】司天监学生张思训【巴中人】自言能为浑仪因献其式上召尚方工官于禁中如式造之四年【己夘嵗】正月癸卯仪成【逾年而成】机用精至诏置文明殿【今之文徳殿也】东南隅漏室中【长编置文明殿之钟鼓楼志云置殿廷东鼓楼下】以思训为浑仪丞思训叙其制度云浑仪者法天象地数有三层有地轴地轮地足亦有横轮侧轮斜轮定关中关小关天柱七直神左撼铃右扣钟中击鼓以定刻数其七直一昼夜方退是日月木土火金水中有黄道天足十二神报十二时刻数定昼夜长短上有天顶天牙天关天指天托天束天条布三百六十五度为日月五星紫微宫及周天列宿并斗建黄赤二道太阳行度定寒暑进退古之制作运动以水颇为疎畧寒暑无凖乃以水银代之运动不差旧制太阳昼行度皆以手运今所制取于自然自东汉张衡始造至开元中诏僧一行与梁令瓉造浑天仪后铜铁渐澁不能自转今思训所作起为楼阁之状数层髙丈余以木偶人为七直神揺铃撞钟击鼓又作十二神各直一时至其时即自执辰牌循环而出并着日月星辰皆须仰视其机转之用俱隐楼中其制颇巧得开元遗像【一作法】　后梁于汴州造铜浑仪唐长兴三年七月缮理
　　至道司天台铜浑仪　【浑天台　法要】
　　至道元年【乙未嵗】十二月庚辰新铸铜浑仪成韩显符加司天秋官正专浑天之学淳化初表请造铜仪诏给用度工匠俾显符规度择巧匠铸之至道元年十二月仪成【沈括谓显符所造依仿孔挺晁崇斛兰之法失于简畧】太宗顾侍臣曰浑仪制度废之已久如显符于隂阳律厯颇有性格遂令考天象仿古人遗意创造此器逾年而就观其日月晦明节盈缩星辰晷度以管一窥疎密髙下无丝毫之误信灵台之秘宝也诏于司天监筑台置之仍以其事付史馆赐显符杂防五十疋显符自言铸仪制度凡九事一曰定天经双规规上均赋三百六十五度南北并立四回七十二度属紫微宫四时常见谓之上规中一百一十二度四回二百二十度属黄赤道近日而隐逺日而见谓之中规绕南极四回七十二度除老人星外四时常隐谓之下规二曰游规均赋三百六十五度以釭贯于双规颠轴之上令得左右运转夹其规管规星逺近随天周徧无所不至三曰直矩矩于两极之间用夹规管中置关轴令其游规运转四曰窥管使人即规管望于下衡即运动于上用齐日月五星进退盈缩所至宿度量众星互相逺近之数五曰平凖轮一在水臬之上上分八卦十干十二辰二十四气七十二中定四维日辰时正昼夜百刻六曰赤道环一乃春秋分日行赤道度隂阳之所交昼夜平暄凉等七曜之行中道也七曰黄道环一乃日行盈缩月行九道之限五星顺留伏匿理厯之常数也八曰龙柱四立于平凖轮下为龙能变化以御天体九曰水臬十字为之其水平满北辰正以置四隅隅水平则天地准显符本李淳风一行之遗法凡测验皆据乾元厯【云云　一本云二年又上仪本志独着仪法】　显符上法要十卷【崇文目云浑仪法要十卷】序云伏羲立浑仪测北极髙下量日景短长定南北东西观星间广狭自伏羲甲寅年至皇朝大中祥符三年庚戌嵗积三千八百九十七年五帝之后汔今明厯象之元知浑天之奥者仅十余朝考而论之臻至妙者裁四五汉洛下闳修浑仪测太初厯云后五百年必当重制至唐李淳风果合前契贞观初淳风又言前代得失因令铜铸至七年成起凝晖阁于禁中俾侍臣瞻验既在宫掖人莫得见后失其处所宗命一行修大衍厯以浑仪为证梁令瓉造木式一行谓其精宻思出古人遂以铜铸今文徳殿鼓楼下有古木铜浑仪一制极疎畧不可放用　本浑仪之成则司天嵗上细行歴益可致祥密浑仪之下又为龙柱者以龙能变化以御天体其制有九　志显符自着经十卷上于书府铜仪之制有九
　　祥符龙图阁铜浑天仪
　　祥符三年【庚戌嵗】闰二月甲寅【四日】司天监言冬官正韩显符造铜浑【一作】仪成诏移入龙图阁令显符选学生中可教者传授其业十一月戊寅【三日】召辅臣至龙图阁观铜浑仪【阁在防庆殿西挟以资政述古殿】其制为天轮二一平一侧各分三百六十五度又为黄赤道立管于侧轮中以测日月星辰行度皆无差【沈括以为景徳中造当从国史】　按长编三年闰二月甲寅冬官正韩显符造铜浑仪成并上所着经十巻其制则本唐李淳风及一行之遗法云十一月戊辰徙司天台韩显符所造铜浑仪于龙图阁召辅臣同观因诏显符择监官或子孙可教者授其业显符自言新铸浑仪九事【云云见前至道铜仪段】
　　皇祐新浑仪　崇政殿浑仪图　浑仪总要
　　长编皇祐三年【辛夘嵗】十二月庚辰翰林天文院新作浑仪成御撰浑仪总要十卷论前代得失已而留中不出初庆厯八年十二月庚寅命翰林学士钱明逸检阅
　　浑仪制度以闻遂命日官舒易简于渊周琮等参用梁令瓉李淳风旧制改铸皇祐元年三月庚子上御延和殿召辅臣观新造浑仪木样八月六日丙寅又诏辅臣于崇政殿观浑仪图三年十二月八日司天夏官正李用诲言重定浑仪铸造已成欲乞依唐李淳风一行旧制纪年月以永将来从之【沈括谓皇祐中冬官正舒易简所造用唐梁令瓉僧一行之法颇详备而失于难用】　厯志尧敇羲和制横箫以考察星度其机衡用玉后世铸铜为员仪以法天体祥符初韩显符作浑仪但游仪双环夹望筩旋转而黄赤道相固不动皇祐初又命日官舒易简于渊周琮等参用淳风令瓉之制改铸黄道浑仪又为漏刻圭表诏翰林学士钱明逸详其法既成置浑仪于翰林天文院之台漏刻于文徳殿之钟鼓楼圭表于司天监【第一重名六合仪二名三辰三名四游】
　　熙宁浑仪浮漏表影【三议】
　　熙宁六年【癸丑嵗】六月辛巳【十一日】提举司天监陈绎云据同提举沈括言乞修造浑仪浮漏蒙下本所详定权判司天监丁洵等定以为当造造到浑仪浮漏小样臣等看详除司天监浮漏疏谬不可用须当改造诏令依样造于司天监安置测验比较疎宻七年六月二十一日【建本云丁亥】同提举司天监沈括以新定浑仪浮漏表影进呈【括创为玉壶浮漏银表皆置天文院】上御迎阳门召辅臣观之【会要云御崇政殿观之】数问括括具对所以更改之理其仪改用古尺均赋辰度规环轻利黄赤道天常环并侧置以北际当天度省去月道令不蔽横箫增天枢为二度半以纳极星规环二极各设环枢以便浮运浑仪之为器三在外曰体以立四方上下之位其次曰象以法天之运行常与天随其内曰玑衡玑以察纬衡以察经玑可以左右以察四方之祥衡可以低昻以察上下之祥【一本通畧熙宁七年七月癸卯修起居注沈括等上浑仪浮漏迁为右正言赐银绢有差　旧铜仪藏于法物库】　七年七月十日沈括上浑仪浮漏景表三议敛古今之説以求数象有不合者十有三事朝廷令改造法物厯书　长编七年六月辛卯诏以司天监新制浑仪浮漏于翰林天文院安置提举司天监沈括秋官正皇甫愈等赐银绢【元丰中以司天监为太史局筑台】先是治平四年十一月二十四日以天章待制孙思恭有厯学命看详翰林天文院浑仪
　　熙宁浑仪议
　　熙宁七年七月十日沈括上浑仪议曰五星之行有疾舒日月之交有见匿求其次舍经劘之防其法一寓于日凡三百六十有五日四分日之几一而谓之嵗周天之体日别之谓之度度之离其数有二日行则舒月行则疾防而均别之曰赤道之度日行自南而北升降四十有八度而迤别之曰黄道之度度不可见其可见者星也日月五星之所由有星焉当度之画凡二十有八而谓之舍舍所以挈度度所以生数也度在天者也为之玑衡则度在器度在器则日月五星可以转乎器中而天无所豫也天无所豫则在天者不为难知也自汉以前为厯者必有玑衡其后虽有玑衡而不为厯作作厯者亦不复以器自考至唐一行步大衍厯始用浑仪参实故其厯所得比诸家差多臣尝歴考古今仪象之法书所谓璿玑玉衡惟郑康成粗记其法至洛下闳制圆仪贾逵又加黄道其详皆不存于书其后张衡为铜仪于宻室以水转之盖所谓浑象非古之玑衡也【括又曰旧法规环一面刻周天度一面加银丁盖以夜之天晦不可目察则以手切之古人以璿饰玑疑亦为此】吴王蕃陆绩皆尝为仪及象其説谓旧以二分为一度而患星辰稠概衡改用四分而患椎重难运故蕃以三分为度周丈有九寸五分寸之三而具黄赤道焉至刘曜时南阳孔挺制铜仪有双规正矩子午以象天有横规判仪之中以象地有特规斜络天腹以赤道南北植榦以法二极其中乃为游仪窥管曜太史令晁崇斛兰皆为铁仪其规有六四常定一象赤道其二象二极乃定所谓双规者也惟南北柱曲抱双规下有纵横水平以银错星度小变旧法而皆不言有黄道疑失传也唐李淳风别为圆仪三重其外曰六合次曰三辰又次曰四游而一行以为难用其后梁令瓉更以木为游仪因淳风法而附新意诏与一行杂校得失改铸铜仪古今称其详确至道中初铸浑仪于司天监多因斛兰晁崇之法皇祐中改铸浑仪于天文院始用令瓉一行之论而去取交有得失臣今敛古今之説以求数象有不合者凡十有三事一曰旧説以中国于地为东南当令西北望极星不当中北臣以中国观之天常北倚可也古之天者自安南都防府至浚仪太岳台才六千里而北极之差凡十五度稍北不已讵知极星之不直人上也臣读黄帝素问书乃常以天中为北也常以天中为北则以极星常居天中也二曰纮平设以象地体今浑仪置于崇台之上下瞰日月所出则纮不与地际相当盖浑仪考天地之体有实数有凖数衡之低昻乃所当谨台之髙下非所恤也【衡凖数台实数】三曰当省去月环月之出入专以厯法步之四曰衡之两端以钩股法求之下径三分上径一度有半则两窍相覆大小畧等五曰臣考验极星而后知天中不动处逺极星乃三度有余而祖暅窥考犹为未审今当为天极径七度六曰新仪当侧规如车轮之牙而不当衡规如鼓陶其旁迫狭难赋辰刻七曰新法定宿而变黄道此定黄道而变宿但可赋三百六十五度而不能具余分八曰当省去月道徙玑于赤道之上而黄道居下则星度易审九曰司天监三辰仪设齿于环背不与横箫防当移列两旁十曰旧重玑椎重难运今小损其制十一曰今当变赤道与黄道同法十二曰当侧置黄赤道使天度出北际之外十三曰当徙地纮稍下三辰伏见专以纮际为法自当黙与天合七月癸卯新浑仪成
　　元丰浑仪法要【至道浑仪法要见上】
　　自至道用韩显符浑仪其后司天官周琮于渊加黄道熙宁中旧器坏沈括更造以意增损器成数年未能定与浮漏景表不应陈襄奏旧浑仪坏不可用而后所造新仪考之又不合愿付欧阳发详定从之发较三家考古法先为定仪奏之【元丰五年正月二十三日学士王安礼言详定浑仪官欧阳发言至道皇祐之器皆差今造浑仪浮漏木样进呈】上召问曰浮漏以玉筒下水者当坚久也对曰玉不如铜沈括尝用玉今下水比初加达矣上以为然遂命铸新仪漏表集其説号法要　元祐中苏颂承诏详定浑天仪器象制度为新仪象法要一卷　月令正义考灵耀云一度二千九百三
　　十二里千四百六十一分里之三百四十八周
　　天百七万一千里是天圆周之里数也以围三
　　径一言之直径三十五万七千里此二十八宿
　　周回直径之数也然二十八宿之外上下东西
　　各有万五千里是为四游之极谓之四表据四
　　表之内并星宿内揔有三十八万七千里然则
　　天之中央上下正半之处十九万三千五百里
　　地在于中是地去天之数也　浑天之体虽绕于地地则中央正平天则北高南下北极高于地三十六度南极下于地三十六度　黄裳作浑天仪以木为之
　　元祐浑天仪象　法略【集英殿仪象】
　　吏部尚书臣苏颂先准元祐元年冬十一月诏防定夺新旧浑仪对得新仪系至道皇祐年制造并堪行用旧浑仪系熈宁中所造环器法薄水跌低垫难以行使臣切以仪象之法度数备存而日官所以互有论诉者盖以器未合古名亦不正至于测须人运动人手有髙下故躔度亦从而移转是致两竞各指得失终无定论盖古人测天数其法有二一曰浑天仪规地机隐于内上布经躔以考日星行度寒暑进退如张衡浑天开元水运铜浑是也二曰铜仪今新旧浑仪翰林天文院与太史局所有是也又案吴中常侍王蕃云浑天仪者羲和之旧器积代相传谓之玑衡其为用也以察三光以分度宿者也又有浑天象者以着天体以布星辰二者以考于天盖宻矣详此则浑天仪铜仪之外又有浑天象凡三器也浑天象歴代罕传其制惟书志称梁武秘府有之云是宋元嘉中所造者由是而言古人天具此三器乃能尽妙今唯一法诚恐未得亲宻然则张衡之制史失其传开元旧器唐世已亡国朝太平兴国初巴蜀人张思训首创其式以献太宗皇帝召工造于禁中逾年而成诏置文明殿【今文徳殿是也】东鼓楼下题曰太平浑仪自思训死机绳断坏无复知其法制者臣昨访得吏部守当官韩公廉通九章筭术尝以钩股法推考天度臣切思古人言天有周髀之术其説曰髀股也股表也日行周径里数各依筭术用勾股二里差推晷影极游以为逺近之数皆得表股周人受之故曰周髀若通此术则天数从可知也因説与张衡一行梁令瓉张思训法式大纲问其可以寻究依仿制造否其人称若据筭术案器象亦可成就既而撰到九章钩股测验浑天书一巻并造到木样机轮一座臣观其器范虽不尽如古人之説然水运轮亦有巧思若令造作必有可取遂具奏陈乞先创木样进呈差官试样如果有凖即别造铜器奉二年八月十六日诏如臣所请置局差官及专作材料等遂奏差寿州州学教授王沇之充专监造作太史局夏官正周日严秋官正于太古冬官正张仲宣等与韩公亷同充制度官局生袁惟几苗景张端节刘仲景学生侯允和于汤臣测验晷景刻漏等至三年先造成小样有防赴都堂呈验造大木样至十二月工毕闰十二月二日甲辰得防置于集英殿臣谨案歴代天文之器制范颇多法亦小异至于激水运机其用则一盖天者运行不息水者注之不竭以不竭之流逐不息之运茍注挹均调则参校旋转之势无有差舛也故张衡浑天则云室中以漏水转之令司之者闭户唱之以告灵台之观天者璇玑所加某星始见某星始中某星今没皆如符合唐开元中诏浮图一行与率府兵曹梁令瓉及诸术士更造铸铜浑为之员天之象上具列宿及周天度数注水激轮令其自转一日一夜天转一周又别置二轮络在天外缀以日月令得运行毎天西转一匝日正东行一度月行十三度有畸凡二十九转而日月会三百六十五转而月行匝仍置木柜以为地平令仪半在地下又立二木偶人于地平之前置钟鼓使木人自然撞击以辰刻命之曰水运浑天俯视图既成置武成殿前以示百官梁朝浑象以木为之其员如丸徧体布二十八宿三家星黄赤道及天河等别为横规环以绕其外上下半之以象地张思训浑仪为楼数层髙丈余中有轮轴关柱激水以轮又有神直揺铃扣钟击鼔毎一夜周而复始又有十二神各直一时以定昼夜之长短至冬至水凝则以水银代之故无差舛按旧法日月行度皆人所运新制成于自然尤为精妙然则据上所造张衡所谓灵台之璇玑者兼浑仪仪之法也置宻室中者浑象也故葛洪云张平子陆公纪之徒咸以为推步七曜之运以度厯象昏明之证校以三八之气考以刻漏之分占晷景之往来求形验于事情莫宻于浑象也开元水运俯视图亦浑象也思训凖开元之法而上以盖为紫宫旁周天度而正东西转出其新意也今则兼采诸家之説备仪象之器共置一台有二隔浑仪置于上浑象置于下枢机轮轴隐中钟鼔时刻司辰运于轮上木阁五层蔽于前司辰击鼓揺铃执牌出没于阁内以水激轮轮转而仪象咸动此兼用诸家之法浑仪则上三辰之行度增黄道为单环环中日见半体使望筒常指日月体常在筒窍中天西行一周日东移一度此出新意也浑象则列紫宫于此顶布中外官星二十八舎周天度赤黄道天河徧于天体此用王蕃及隋志所説也二器皆出一机以水激之不由人校之前古法之疎宻未易知而器度筭数亦彷佛其遗象也虞书称舜在璿玑玉衡以齐七政盖观四七之中星以知节之早晚考灵曜曰观玉仪之游昏明主时乃命中星者璿玑中而星未中为急急则日过其度月不及其宿璿玑未中而星中为舒舒则日不及其度月过其宿璿玑中而星中为均均则风雨时庶草繁庑而五谷登万事康由是言之观璿玑中不独视天时而布政令抑欲察灾祥省得失也易曰先天而天不违后天而奉天时此之谓也今依月令创为四时中星图以晚昏之度附于卷后将以上备圣主南面之省观此仪象之大用也又上论浑天仪铜仪浑天象三器不同古人之说亦有所未尽陈苗谓张衡所造盖亦止在浑象七曜而何承天莫辨仪象之异若但以一名命之则不能尽其妙用也今新制备二器而通三用当縂谓之浑天恭圣鍳以正其名臣切详周官冯相氏掌十有二辰十有二月二十有八星之位辨其叙事以防天位保章氏掌天星以志星辰日月之运动辨其吉凶以诏救政盖嵗月辰日星皆有方位知其位之所在则知其时数之常然可考而着之于厯此冯相氏之所掌也若有变动非常有系于吉凶之应者以时观其象而诏其占则保章氏掌之盖冯相氏考其常所以正时而颁庶事保章氏司其变则决之于象而诏救政先王分其职以为之之意也今太史局治厯辨合为一司缘厯术有疎宻天文有常变治厯或疎则不足以知其常瞻或惰则不足以得其变瞻之家茍欲合其厯奏报簿遂容不实近者局生讼奏报之妄草泽斥厯筭之疎究其所因弊或在是近令礼部秘书省官定新旧仪亲宻者一座行使臣已行定騐今相度且欲存留旧仪令厯生筭步治厯得以参验其新造两台仪象制度精巧兼得张衡李淳风张思训之制以之瞻尤为凖的今欲别为浑天仪象所以太史仍差官专一提举【因命颂提举】毎日别行奏报以此关互无容茍简则朝廷可以坐知象纬之实因之参酌中失而图其旧政庶几不失先王冯相保章分职之意【本所乞更重作浑天仪从之　哲宗元祐时太史局创水运浑仪二与旧仪为三欲废其一局生交讼不决中书舍人林希言新仪精宻乃司天之法器然旧仪用久宜两存之诏宰相临视皆以为然由是新旧两存不废】木样成又命翰林学士许将详定元祐四年【己巳嵗】三月八日己夘将言与周日严苗景昼夜交验与天道合诏以铜造【始制以木观于集英验之不差乃以铜造】以元祐浑天仪象为名将乞正名浑天仪从之【时太史局直长赵齐良奏宋以火徳王名水运非吉兆乞更名诏以元祐浑天仪象为名竪置于国之西南】七年【壬申嵗】四月二日诏左丞苏颂撰浑天仪象铭颂又图其形制着为成书上之诏藏秘阁六月十四日仪象成召辅臣阅之【今其法不】　元符元年六月二十七日知亳州林希上浑天仪象碑文【希先为吏部尚书被命撰文】　防要元祐四年三月八日己夘诏以铜造仍以元祐浑天仪象为名翰学许将等请即象为仪并为一器从之绍圣元年十月十六日诏礼部秘省以新旧浑仪同测验择可用者三年六月十三日元祐浑仪所乞修写仪象制度法畧各一部纳尚书省秘阁从之　通畧初吏书苏颂请别制浑仪因命颂提举颂邃于律厯又以吏部令史韩公廉善筭术有巧思乃奏用之且授以古法为台三层上设浑【一作】仪中设【一作置】浑象下设【一作布】司辰贯以一机激水转轮不假人力时至刻临则司辰出告星度所次占测验不差晷刻昼夜晦明皆可推见元祐四年三月木样成前此未有也诏翰林学士许将等详定己夘将等言昼夜校验与天道已参合乃诏以铜造仍以元祐浑天仪象为名其后将等又言前所谓浑天仪者其外形圆即可徧布星度其内有玑衡即可仰窥天象若仪象则兼二器有之同为一器今所见浑象别为二器而浑仪占测天度之真数又以浑象置之宻室自为天运与仪参合若并为一器即象为仪以同正天度则两得之请更作浑天仪从之颂因其家所藏小样而悟于心令公廉布筭数年而器成大如人体人居其中有如笼象因星凿窍如星以备激轮旋转之势中星昏晚应时皆见于窍中星官厯翁聚观骇叹盖古未尝有也绍圣中欲毁之林希为言得不废　绍圣三年六月十三日写仪象制度法畧各一部纳尚书省秘阁规天矩地机轮隐中以察三光验寒暑是之谓仪其圆如丸其大数围以布列宿着天体是之谓象二器司天之要法也纵以天经横以地浑金虬夹绕鼇云上承三辰四游运转不息激水卬流验之宻室横箫所望曰星其中司辰告刻应以钟鼓曰象卬观曰仪俯视人位乎间天外地内　宣和六年七月甲辰【二十九日】诏置玑衡所以宰臣领之得方士玑衡之书造小样验之与天运合如唐一行之制请置局制造　唐一行作厯梁令瓉作黄道游仪测知毕觜参四宿赤道宿度与旧不同皇祐初诏造黄道浑仪铸铜为之自后测验赤道宿度又十四宿与一行所测不同　两朝志自建隆迄治平五正厯象作为铜仪经法具于所司
　　绍兴浑天仪【盖天】
　　二年【壬子嵗】九月甲子诏太史局令丁师仁等造浑天仪后不果成三年正月辛未【六日】工部郎袁正功献浑仪木式【是月壬戌进呈】十六日太史令丁师仁等请折半制造许之【用铜一万斤　先是二年十一月一日正功言浑仪安立非子午之正则有差诏李继宗等测验定正】初东京浑仪凡四至道仪在刻漏所皇祐仪在翰林天文院熙宁仪在太史局元祐仪在合台每座约重二万斤城破皆为虏所索扬州之陷也吕颐浩得浑仪法物二事献诸朝至是折半但用铸八千四百八斤有竒卒不就五月丙辰命工部侍郎李擢提举制造浑仪十一月甲戌工部郎谢伋言宜先询考制度敷求通晓天文厯数之学如汉贾逵张衡本朝之苏颂者参访是非然后可作望下温州访求苏颂遗书考质制度初师仁等言若往他州则临时定北极髙下量行移易有吕璨者言师仁等所募工不知铸法况浑天无量行更易之制若用于临安与天参合移往他州必有差忒诏别听指挥十四年四月丙戌【五日】命太师秦桧提举制造浑仪【秘书省修制】诏有司求苏颂遗法来上上曰宫中制成小范可窥测日以晷度夜以枢星为则【枢星中星也】非久降出用以为式但广其尺寸耳遂命内侍邵谔主其事久之乃成三十二年授太史局乾道三年正月诏太史局置台设浑仪测验七政行度演造新厯庆元四年七月秘省筑浑仪台髙二丈一尺　资中士人张大檝以木为盖天言可备军幕中验绍兴七年夏制使席益献诸朝
　　总叙浑天
  </div>
  <div class="pagination">
   <a href="玉海_page9.html">
    上一页
   </a>
   <span>
    ...
   </span>
   <a href="玉海_page5.html">
    5
   </a>
   <a href="玉海_page6.html">
    6
   </a>
   <a href="玉海_page7.html">
    7
   </a>
   <a href="玉海_page8.html">
    8
   </a>
   <a href="玉海_page9.html">
    9
   </a>
   <span class="current-page">
    10
   </span>
   <a href="玉海_page11.html">
    11
   </a>
   <a href="玉海_page12.html">
    12
   </a>
   <a href="玉海_page13.html">
    13
   </a>
   <a href="玉海_page14.html">
    14
   </a>
   <a href="玉海_page15.html">
    15
   </a>
   <span>
    ...
   </span>
   <a href="玉海_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
