<!DOCTYPE html>
<html>
<head>
    <meta charset="UTF-8">
    <title>万姓统谱 - 第 225 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 225 页/共 403 页</h1>
    <div class="content">　　李承勋【字立卿嘉鱼人治癸丑进士授太湖县知县仕至兵部尚书卒赠少保谥康惠承勋学有源委才无枝柱提兵南征晓畅军务通达国体议论英洁廉自守家无余赀】
　　李廷相【字梦弼瓒子治壬戌进士第三歴礼部尚书谥文敏】
　　李黙【字时言建宁人正徳辛巳进士歴官吏部尚书为赵文华搆陷毙于狱】
　　李绍贤【字崇徳江西人进士授行人谏武宗南巡友人劝之李曰匹夫之志不可夺也时与舒芬
　　等同疏入廷杖死绍贤不移家惟仆二人舒芬裹疮往敛为作绍贤志】
　　李宪卿【字廉甫昆山人嘉靖进士授南京吏部主事歴都御史开府江陵采办大木屡疏兴工罢
　　采以苏荆蜀故地穷边裔而民不告劳人以为难】
　　李一瀚【字源甫僊居人嘉靖戊戌进士歴都御史歴官以清谨称】
　　李攀龙【字于鳞歴城人嘉靖甲辰进士性侃直不屑依阿为刑部郎守顺徳有政绩提学陜西督抚中丞以檄致于鳞使属文于鳞不怿曰副使而属提学非而属也且文可檄致邪遂告病归隆庆初起浙江副使歴参政河南按察使以母丧哀毁病困卒为郎时与一时名流王元美宗子相吴明卿徐子与梁公实辈日相与上下其议论博综羣籍摭华掇英诗逼盛唐文追西汉识者评曰律至仲黙而畅献吉而大于鳞而髙其信哉】
　　李文麟【字桢叔无锡人嘉靖甲辰进士令诸暨擢南京兵部主事以郎中书考卒于家平生诗酒
　　自娱其大较也官政家事皆非所急】
　　李时行【字少偕号青霞番禺人嘉靖辛丑进士出宰嘉兴晋南京兵部主事以事已官遂不复有归志徧逰吴越齐鲁诸名山所至寄情诗酒葢落落世故若无所婴于中者】
　　李士翺【字如翰长山人由进士嘉靖中知荆州府性清介政多平恕断狱明允不诡随希宠调知承天时慈宫南祔供应浩繁翺区画有方民不为扰嵗饥多方赈賉民骈死疫疠捐俸营地葬之比迁秩行李萧然士民感仰歴官至户部尚书】
　　李舜臣【字懋钦一字梦虞乐安人癸未防试第一年方弱长身玉立文雅器度甚伟白岩乔公为吏部方以耆宿奬励后进一见嗟异以台辅期之调吏部文选司主事转员外郎出为江西提学佥事陞南京国子司业进太仆寺卿性简重慎详居家俭素不乐纷华读经谓汉儒注疏去古未逺其言足据复用六书正其舛讹为文力浣脂泽专崇风味尽刊枝叶独臻妙约章丘李伯华以书遗之曰公文尽去皮肉毕竟如伏羲六画已乎然文人独诣反约为难我朝文章家自一名品也有户部符台集】
　　李瀚【字叔渊沁水人成化辛丑进士歴官尚书】
　　李一元【字调卿建徳人嘉靖丁未进士歴官南京刑部侍郎】
　　李遂【字邦良丰城人嘉靖丙戌进士歴南京兵部尚书谥襄敏】
　　李玑【字邦在丰城人嘉靖乙未进士歴官尚书】
　　李丕显【字宪文长乐人嘉靖乙未进士歴官都御史】






　　万姓统谱卷七十三
　　钦定四库全书
　　万姓统谱卷七十四　　　明　淩迪知　撰上声
　　四纸
　　史【京兆征音周太王史佚之后以官为氏又望出宣城武昌周】史防【字子鱼衞人仕为大夫灵公不用蘧伯玉而任弥子瑕史鱼骤谏不从病将卒命其子曰吾生不能正君死无以成礼置尸牖下灵公往吊怪而问焉其子以父言告之公愕然曰寡人之过也于是进伯玉而退子瑕孔子闻之曰直哉既死犹以尸谏】
　　史起【魏人为邺令引漳水溉邺以富河内民歌之曰邺有贤令兮为史公决漳水兮灌邺旁终古舄
　　卤兮生稻粱】
　　史疾【楚考烈时史疾为韩使楚楚王问曰客何方所循曰治列子圉寇之言曰何贵正王曰正亦可为国乎曰可楚国多盗正可以圉盗乎曰可曰以正圉盗奈何顷间有鹊止于屋上者曰请问楚人谓之何王曰谓之鹊谓之乌可乎曰不可今王之国有柱国令尹司马典令其任官置吏必曰廉洁胜任今盗贼公行而弗能禁也此乌不为乌鹊不为鹊也】
　　史舍【齐人谋郑不废公叔】
　　史黯【左传季武子曰晋未可媮也有赵孟以为大夫有史黯师旷而咨度焉其多君子也又吴王曰
　　史黯何以得为君子赵孟曰进不见恶退无谤言王曰宜哉】
　　史墨【鲁大夫断作刑】
　　史苏【晋人文公时太史尝谏献公伐骊戎既伐克之曰晋以男戎胜戎戎以女戎胜晋】史籕【周宣王时太史又曰秦时下士变鸟迹为大篆李斯变为小篆】
　　【汉】史崇【字伯勤东汉杜陵人建武中累官青冀二州刺史封溧阳县侯天下既平诏遣公侯皆就封崇
　　治尚宽简不威而化卒諡壮侯子孙因家溧阳】
　　史茅【溧阳人溧阳侯崇之孙也元初三年袭爵除尚书迁侍中转镇西将军雍州牧宰治得宜寛猛
　　相济时人徳之子洽洽子泽泽子世袭侯封皆有名】
　　史丹【字君仲鲁人徙杜陵以父防为驸马都尉侍中诏护太子家元帝寝疾欲易太子丹直入卧内
　　伏青蒲上涕泣固谏太子得不易及即位封丹关内侯】
　　史恭【有女弟汉武时为衞太子良娣生史皇孙皇孙生宣帝帝微时依倚史氏及即位恭己死三子
　　皆以外属旧恩受封长子髙乐陵侯次子曾将陵侯少子平台侯】
　　史通平【光武时自防稽来蜀诣峩眉山谒天皇真人授以三一之法及五符诀遂居青神县地置
　　茅庐炼大丹龙虎成形饵之又广行隂徳功满白日升天】
　　史叔賔【陈留人少有盛名郭林宗见而告人曰墙髙基下虽得必失后果以阿枉败名】史弼【字公谦考城人父敞顺帝时以佞辨至尚书郡守弼少笃学聚徒数百仕州郡辟公府迁北军
　　中候】
　　【三国】史嵩【崇裔孙仕吴为平越中郎将苍梧郁林太守封抚陵侯族人懿亦仕为征南将军陇西太守韶
　　为交州属国都尉封阳羡侯】
　　【晋】史光【崇裔孙仕为中书侍郎迁侍中子雅陈留太守又有曰爽者累官至五兵尚书曰宪者累官建安太守封山隂县侯曰谅者为琅琊王府主簿以讨苏峻功封常安侯皆崇之裔也】
　　史万歳【杜陵人善骑射好读兵书隋平万歳为行军总管逾岭越海攻破溪洞迁拜左领军将军】
　　【隋】史宪诚【陇州刺史增置亭障徙客馆于外戎谍无所伺】
　　【唐】史务滋【溧阳人累官司宾卿天宝初进拜纳言武后诏务滋等十人分行天下后与来俊臣襍治
　　反狱为俊臣所诬自杀】
　　史徳义【昆山人咸寜初隠居武丘山以琴书自适或骑牛带瓢出入郊郭东市号为逸人髙宗闻
　　其名召赴洛阳称疾归】
　　史敬奉【灵州人为朔方军牙将元和中吐蕃数犯塞敬奉白节度使请兵三千深入虏地由间道绕出虏后大破之获马牛数万实封五千户敬奉走逐奔马矛矢在手前无彊敌以雄边名】
　　史青【零陵人博闻彊记开元初自荐云闻曹子建七步成章陛下若试臣愿五步之内可奉明诏日试万言臣愿足矣明皇试以除夜上元等诗除夜诗云今嵗今宵尽明年明日来寒随一夜去春逐五更囘气色空中改容顔暗里催风光人不觉已入后园梅明皇大称赏授左监门衞将军】
　　史宪忠【字元贞防昌中筑三原城吐蕃因之数犯边拜宪忠泾原节度使以怖其侵吐蕃竟服官
　　至尚书大将军】
　　史维则【字天问吴人工八分飞白二篆在唐以八分名家者四人韩择木蔡有邻李潮与维则也
　　歴翰林学士弟懐则亦工书】
　　史宁【字永和少以军功加旌节征东将军突厥惮之曰此中国神智人也】
　　史谦恕【果州刺史百姓歌之曰使君来何晚昔日无储今有饭】
　　【五代】史苌【零陵人善属文吴王恪镇宋州辟为判官谓苌曰逆寇未殄君有济物才若垂顾黎元有望矣
　　苌嘉其意乃应召多所裨赞境内肃然】
　　史建塘【鴈门人仕晋常为先锋破敌有功累官至检校左仆射歴贝相二州刺史子匡翰好读书
　　沈毅有谋接下有礼仕至义成军节度使】
　　史公铢【南唐袁州刺史廉明直干民皆安堵时称为文武刺史】
　　史彦超【云中人后周为虎捷都指挥使与敌战陷阵先登以功拜感徳军节度使后以战没】史虚白【字畏名北海人世业儒五代唐晋间中原多故十居浔阳以诗酒自娱南唐时韩熙载荐之元宗召至便殿访以国事辞曰渔钓之人安知邦国大计因赐田遣归有古溪集行于世】
　　史圭【后唐时为直学士时宰相安重诲不知书倚圭以备顾问许令升殿侍立学士升殿自圭始】史肇【仕后晋典宿衞尝曰安朝廷定祸乱直须长鎗大劒若毛锥子安足用哉】
　　【宋】史吉【延州指挥使夏人入寇寨主押监引兵欲匿山中俟贼去复归吉曰如城中百姓刍粮何吉不
　　敢从寨主押监惭惧而返卒以完城】
　　史声【沿海人元祐间以进士登显官始家贫母先卒侍父自养不给惟虀盐糜粥而已日夜读书毎书暇樵采以给父养自食麄粝恒不饱及登第有厚禄迎亲就养至中途遇疾卒闻讣即哭不絶声不顾家属罄身日夜奔赴四日乃至父丧哀恸防絶扶柩还家寝苫枕块及葬结庐墓左日为包土培茔墓后成一垄如山吊者惟以触地叩哀未尝与人谈笑】
　　史抗【济源人宣和末为代州沿边安抚副使金人围代急抗夜呼二子稽古稽哲曰吾昔语用事者鴈门宜择帅增戍彼皆不吾省今城必陷吾将死事汝辈亦勿以妻子为念而负国也二子泣曰唯命明日城破父子三人突围力战死】
　　史徽【字洵美盐官人勤苦力学登崇宁五年进士第累迁太常博士时享太庙以宦者押登徽建议罢之进户部郎官出为京西运判徽宗罢西城所徽悉焚其租籍进右司郎中以疾致仕髙宗即位复起为司农少卿建炎初与黄锷扈驾至江口俱遇害后特赠左太中大夫右文殿修撰子年均年岑年年岑年官至员外郎均年与年子骕等亦皆入仕】
　　史祺孙【字大年安吉人政和间登第以刑部郎官出典赣兴国二郡初秦桧谋诛岳飞命祺孙搜索其家交游书劄祺孙悉焚其书曰诬人以求荣吾不忍为也遂引年而归】
　　史经【眉山人博学能文其思子台赋上援秦皇下逮晋惠反覆哀切有补于世举贤良不第卒于家
　　弟沆举进士子凝官至著作郎】
　　史诏【字升之鄞人父冀国公简颀秀丰下少有立志尝与丰清敏舒中丞受业于乡先生楼郁以孝行闻遇大比辄引避尝曰无母氏之节已无史氏矣誓终身母子不相离大观二年诏举八行乡人以诏应命遂与母避于县东大田山郡守迹所往迫使就道誓不起乡人称为八行先生后孙浩贵累赠太师越国公】
　　史浩【字真翁鄞县人绍兴中进士累官至丞相荐用人材不以私害公卒赠防稽郡王諡文惠子弥
　　远淳熙中进士累官至太师左丞相兼枢密使卒諡忠献封衞王】
　　史弥大【浩子乾道中进士累官礼部侍郎浩在相位弥大劝其引退浩主和弥大主战守父子异
　　议所着有朴语数篇】
　　史炤【眉山人父清卿苏轼兄弟以师事之炤博古能文尝作通鉴释文三十卷】
　　史通【青神人少与兄珣以文学知名歴官通州尉盘石令有古循吏风尝着易书乾坤别解诗书义
　　论语孟子又进世要机务十卷刍荛防十卷】
　　史弥坚【字固叔忠定公幼子少警敏端静忠定竒之后以军器监尹临安韩侂胄败兄弥逺入相以嫌出为潭州湖南安抚使平湖寇罗孟传守建宁行义仓法真文忠公纪其政绩以兄久相位数劝归不听遂食祠禄于家凡十有六年后以资政殿学士光禄大夫卒谥忠宣吴泳行诔云在熙宁则不党于熙宁如安国之于安石在元祐则不趋于元祐如大临之于大防论者以为不诬】
　　史次秦【眉山人举进士为大安军教授吴曦之叛招次秦甚遽次秦以石灰桐油涂目末生附子傅之比至目肿母命家人诈以讣闻乃听还后改利州主管文字仕至合州太守】
　　史扶【泸州人能诗有泸南诗卷行于世】
　　史寅仲【鄱阳人以进士拜朝散郎知化州洞蛮负固督军捕之没于战赠朝散大夫】史子申【南溪人辨博文雅开禧初进士南溪登第者由子申始乡人谓之破天荒后知泸州合江
　　县摄西路提防刑狱】
　　史泳【字目亨饶双峯门人李曰史泳问答出入微妙学者尊之为水东先生】
　　史本【性至孝父没庐墓悲慕芝草生后举进士试易经宁宗阅卷批云史本易义可为令式答防尤
　　嘉江南真秀才歴仕至奉直大夫居官廉洁时称孝廉】
　　史弥巩【字南叔弥大从弟好学强记嘉定中进士累官提防江东刑狱嵗大旱活饥民百余万后知婺州卒年八十真徳秀尝称其皭然不汚五子长肎之刑部郎官能之有之胄之俱进士肎之子蒙卿咸淳进士】
　　史弥宇【字清叔文忠公从子宁宗时知武冈军始行乡饮酒礼于学宫】
</div>
    <div class="pagination">
<a href="万姓统谱_page224.html">上一页</a><span>...</span><a href="万姓统谱_page220.html">220</a><a href="万姓统谱_page221.html">221</a><a href="万姓统谱_page222.html">222</a><a href="万姓统谱_page223.html">223</a><a href="万姓统谱_page224.html">224</a><span class="current-page">225</span><a href="万姓统谱_page226.html">226</a><a href="万姓统谱_page227.html">227</a><a href="万姓统谱_page228.html">228</a><a href="万姓统谱_page229.html">229</a><a href="万姓统谱_page230.html">230</a><span>...</span><a href="万姓统谱_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
