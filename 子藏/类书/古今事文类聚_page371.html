<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 371 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 371 页/共 485 页</h1>
    <div class="content">　　上孔中丞书　　　　　　　石介
　　夫子之道不行于当年传于其家直四十余世以俟子孙如此其逺也夫子没后世有子思焉安国焉頴逹焉止于发其言而已有汉相光唐相纬虽得位亦不能尽行其道夫子之道其肯郁然蟠伏于其家乃跃起奋出散漫于天下天下人皆可以得之汉髙祖唐太宗能得之于上以之有天下三百年孟轲扬雄文中子韩愈能得之于下以之有其名于亿万世唯孔氏子孙无有得之者俟四十余世仅二千年阁下乃得之今夫子之道不专在于阁下也阁下又且赫然有声烈于天下复得位于朝见用于天下阁下徒能得夫子之道其将以夫子之道事于圣君施于天下俾国家为二帝为三王为两汉为钜唐矣夫子之志曰吾志在春秋春秋天子之事也世衰道微邪说暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司冦则七日而诛少正卯于两观之下摄相事则齐终不敢窥兵河南当时之君则昏也当时之位则摄也尚不及阁下得明君有大位为中丞逾月而未闻有举焉阁下在朝朝廷尚有奸臣敢在位天下蠧贼未悉除是夫子道犹未克尽举岂夫子直四十余世仅二千年以俟阁下阁下宜念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失徳悖乱亡道荒政咈谏废忠慢贤御史府得以谏责之相有依违顺防蔽上罔下贪宠忌谏专福作威御史府得以纠绳之将有骄悍不顺恃武肆害玩兵弃战暴刑毒民御史府得以举劾之君至尊也相与将至贵也且得諌责紏劾之余可知也御史府之尊严也如轩陛之下庙堂之上进退百官行政教出号令明制度纪赏罚有不如法者御史得言之御史府视中书枢宻虽若卑中书枢宻亦不敢与御史府抗威争礼而返畏悚而尊事之御史府之重其无与比然须得如阁下者居之始贵矣易曰茍非其人道不虚行礼曰人存则政举阁下圣人之后又能得圣人之道以方重刚正公忠淸直烈烈在于朝为天子献可替否賛谋猷持纲纪天下想望其风采者十五年间简于淸衷期将大用且歴观于外更观其能违更三大藩皆卓然有治声闻于天府浃于日下御史府中丞虚位日班于紫宸殿下佩金煌煌行声锵锵且有百数天子弗録之乃南定三百里以驿召阁下直入其府登其位自陛下独决万机来登崇俊良黜逐纎人革故鼎新百度修举太平之望日月以隆然而天人之心犹郁然不大舒释者以阁下尚稽大任也至是天人之心始大舒释矣阁下自初及终皆以直道进诗曰靡不有初鲜克有终介尝闻朝大夫语曰有某官为某官时忠鲠直谠謇謇敢言触龙逆鳞不避诛死由是人主知之声名蔼然耸动朝野不四五年取显仕今为某官位弥髙身弥贵禄厚惠渥私庭曳靑绶者五六人门前炎炎可炙手顾此势力荣宠有所惜也如有物塞其耳如有叶蔽其目如有钳鍼其口朝廷有阙政国家有遗事若不闻若不覩而不复言则向之忠鲠谠直謇謇敢言乃沽名耳其以为速进之媒乎意士之积道徳富仁义于厥身葢假于权位以布诸行事利于天下也岂有屑屑然谋夫衣食者欤正色直已立于朝廷行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正嚚嚚实繁幸而有一君子在于朝则百小人排之非鐡心石肠刚正不折未有不随而靡者小人不容君子也如是而不能死节以永终誉中涂晩节须有渝变宜其为小人之所排也今有人位未显身在下能坚正不顾其身敢直言极谏犯天子顔色封章抗疏论天下利害羣小人必丛立指防曰此人速进也沽虚名也非以行道也吁吾徒不见容于小人也不敢信于天下也固若是乎学周公孔子之道不用则卷而懐之用则肯已乎实将施及国家布于天下以左右吾君绥吾民耳羣小人排毁不已无足恠也阁下亦当大警戒之勿使天下有所论则君子幸甚天下幸甚
　　与台端书　　　　　　　　朱元晦
　　熹未见顔色比輙妄以姓名自通方以僣渎自咎乃教答又枉手帖之诲降屈威重谋及防逺此古人之事而执事者行之甚盛甚盛顾熹之愚不足以当之然敢无辞以对葢尝窃谓欲起膏肓之疾者必攻其受病之处而其用功之缓速制药之寒温又有不可以顷刻毫厘差者今天下之病在膏肓者久矣夫人而能知之夫人而欲言之顾以不当其任则虽欲一效其伎而无所施耳乃者天子以执事有防靖贞孤之操擢寘谏垣纳用其言屛去邪恶皆所谓膏肓之余证海内有志之士知上之心葢已深悟隐疾之在躬而欲假执事之药以去之也又知执事之心所以姑从事于此者葢亦以为之兆耳其必将有以谴之则夫所谓病本者可去无疑也然而侧聼累月未有所闻则又惧夫二竖子者知良医之伤已而先为术以去之以是忧疑不知所定尚幸圣心坚定不入其言而又进执事于台端之重是必君臣之间已有一定之计足以少慰士大夫心然熹之愚窃独私忧过计意夫奸贼窥见端倪则其所以日为谋者必将愈深愈切而有先执事以发其机者不审执事何以处之葢伐木而翦其枝叶不若斧其根壅水而捍其波流不若塞其源鸣金鼔耀戈甲而噪呼以逐虎不若乘其方睡而毙之之速也今执事则既撼而觉之矣又犹欲缓视徐趋以当其虓怒决裂之势熹窃为执事者危之也然此等小人有生以来自朝至暮无非罪恶不可殚数且又人主素以倡优奴仆畜之初不责以名检而间者议臣乃复抉擿苛细而一一以陈之其不纳则宜矣唯其日侍燕闲逢迎纵使人主之心恬于逸欲而法家拂士之言不得以进阻于卑近而正大久逺之计不得以闻贿赂公行奸邪堵立盖其所以为天下国家之纲纪者日倾月壊而上下相莫敢以告是则此一二人之罪所以上通于天而深为今日膏肓之病者执事诚能声此扬于王庭深賛圣主去邪勿疑之志又引同列之贤合谋并力以决去之则天下膏肓之病者庶防其可去矣太平万岁熹虽不武尚能为执事诵之不识执事亦有意乎熹比因三月指挥已畧为明主言之矣顾防贱之意未足取信或以取戾谨已束装恭俟严谴惟执事毋以为戒以亟图之则天下幸甚专此布禀葢区区之心以古人之事望于执事不复以世俗之常态自疑伏惟深察引领台事不胜拳拳
　　上杜中丞论举官书　　　　欧阳脩
　　具官脩谨斋沐拜书中丞执事脩前伏见举南京留守推官石介为主簿近者闻介以上书论赦被罢而台中因举他吏代介者主簿于台职最卑介一贱士也用不用当否未足害政然可惜者中丞之举动也介为人刚果有气节力学喜辩是非真好义之士也始执事举其材议者咸曰知人之明今闻其罢皆谓赦乃天子已行之令非踈贱当有説以此罪介曰当罢脩独以为不然然不知介果指何事而言也传者皆云介之所论谓朱梁刘汉不当求其后裔尔若止此一事则介不为过也然又不知执事以介为是为非也若随以为非是大不可也且主簿于台中非言事之官然大抵居台中者必以正直刚明不畏避为称职今介足未履台门之阈而已因言事见罢真可谓正直刚明不畏避矣度介之才不止为主簿直可任御史也是执事有知人之明而介不负执事之知矣脩尝闻长老説赵中令相太祖皇帝也尝为某事择官中令列二臣姓名以进太祖不肯用他日又问复以进又不用他日又问复以进太祖大怒裂其奏掷陛下中令色不动挿笏带间徐拾碎纸袖归中书他日又问则补缀之复以进太祖大悟终用二臣以彼之取尔者葢先审知其人之可用然后果而不可易也今执事之举介也亦先审知其可举耶是偶举之耶若知而举则不可遽止若偶举之犹宜一请介之所言辩其是非而后已若介虽忤上而言是也当助以辩若其言非也犹宜曰所举者为主簿尔非言事也待为主簿不任职则可罢请以此辞焉可也且中丞为天子司直之臣上虽好之其人不肖则当弹而去之上虽恶之其人贤则当举而申之非谓随时好恶而髙下者也今备位之臣百千邪者正者其紏举一信于台臣而执事始举介曰能朝廷信而将用之及以为不能则亦曰不能是执事自信犹不果若遂言他事何敢望天子之取信于执事哉故曰主簿虽卑介虽贱士其可惜者中丞之举动也况今斥介而他举必亦择贤而举也夫贤者固好辩若举而入台又有言则又斥而他举乎如此则必得愚闇懦黙者而后止也伏惟执事如欲举愚者某岂敢复云若将举贤也愿无易介而他取也今世之官兼御史者例不与台事故敢布狂言窃献门下伏惟幸察焉
　　古诗
　　赠孔中丞　　　　　　　　　梁江总
　　我行五岭表辞卿十二年闻鸎欲动咏披雾即依然畴昔同寮采今随年代改借问藏书处唯君故人在故人名宦髙淸简肃权豪谁知懐九难徒知泣二毛
　　律诗
　　栁宗元诗
　　宪府初收迹丹墀共拜嘉分行参瑞兽传墨乱宫鸦
　　杨亿诗
　　际晓乘驺入九逵内朝簮笔坐前墀天家御史非凢格曾向昆仑服紫芝
　　侍御史
　　歴代防革周御史掌万民之治令以賛宰凡治者受法令焉以其在殿柱之间亦谓之柱下史【老聃曽为柱下史】秦改为侍御史张苍自秦时为御史主柱下文书即其任也汉因秦制置侍御史十五员受公卿奏事举劾按章后汉亦有掌察举非法受公卿郡吏奏事有违失举劾之任所掌凡五曹【令曹印曹供曹马曹乗曹】魏置八人当大朝会殿中御史簮白笔侧陛而坐隋唐又置内供奉掌紏举百僚侍御史号台端他人称之曰端公而知杂事者谓之南床殿中监察不得坐凡侍御史之例不出累月迁登南省故号为南床百日察其行止出入揖譲去就殿中以下皆禀而随之建中元年以侍御史分掌公廨推弹自是杂端之任轻矣宋以中丞为长知杂御史为侍御史言事官为殿中侍御史六察官为监察御史旧以中丞兼检理使殿中侍御史兼左右廵使【左右廵使分纠不如法者文官违失右廵主之武官违失左廵主之】大夫掌肃正朝廷纲纪及以仪法紏治百官之罪失而中丞侍御史为之贰元置侍御史二人位御史中丞之下
　　羣书要语荣服绣衣宠簮白笔【孙樵记室新书】御史吾耳目之官也非淸白劲正不泥不挠者安可使辨淑慝振纪纲广吾之聪明焉【白集王申伯侍御史制】峩峩铁冠皛皛银印【元微之行崔既兼制】当宪守雄极之任【徐骑省行卢文微知杂制】并服豸冠式同纲宪【同上行王仲连制】率是干用使持宪纲【同上行卢丈微制】越登司官肃我朝命【杨荆州诔注司官理书御史】始以御史在长庆宝厯之际匡拂时病磨切贵近【林牧行髙元裕制】处以横榻使参中司【曲阜制】横榻一异庶工簮笔以奏不法往贰中宪【同上】自执霜简颇振宪风【同上行盛陶制】
　　诗句借问持斧翁几年长沙客【杜甫赠呉十侍御】来簮御史笔【同上酧冦十侍御】鸷鸟得秋气法星悬火旻【刘禹锡早秋送杨侍御归朝】晩趋天阙乌纱簿内直空台古栢寒【饶易】簿游忝霜署直指戒氷心【苏味道怀台中诸友】
　　古今事实
　　铁柱不挠
　　侍御史周官也为柱下史冠法冠一名曰柱后以铁为之言其审固不挠也【应劭汉官仪】又汉张苍为柱下史明习天下图书【前百官志】
　　绣衣直指
　　汉侍御史有绣衣直指出讨奸猾治大狱武帝所制不常置【前百官表】
　　服獬豸冠
　　獬豸冠按礼圗曰法冠也一曰柱后惠文如淳注獬豸冠秦制也法官服之按董巴注云獬豸神羊也蔡邕云如淳应劭曰此兽主触不直故执法者豸之楚王获神羊以为冠秦灭楚以其君冠赐执法近臣御史服之【后汉舆服志】
　　悬豹尾车
　　大驾属车八十一乘皆尚书御史所载最后一车悬豹尾薛综注曰侍御史载之
　　白笔御史
　　魏当大朝会殿中御史簮白笔侧陛而坐帝问此何官何所主辛毗曰此谓御史旧时簮笔以奏不法如今者直备位但毦【音饵】笔耳【三国魏志】
　　白兎御史
　　王义迁侍御史始贱时求傍舎瓜不与乃腾文言园有白兎县集众捕逐畦窳无遗内史李昭得曰昔闻苍鹰狱吏今见白兎御史
　　国之宝
　　隋栁彧为侍御史当朝正色百僚敬惮上嘉之曰栁彧正色之士国之宝
　　朝之雄职
　　王义方曰陛下拜臣侍御史滥朝廷之雄职【本传】
　　京师避马
　　桓典为侍御史执政无所避常乘骢马京师畏之为之语曰行行且止避乘骢马御史【本传】
　　京尹避路
　　唐故事京尹遇侍御诸衢当避【唐台仪】
　　劾専废立
　　严延平迁侍御史时霍光废昌邑王立宣帝延平劾奏霍光专废立无人臣礼奏虽寝朝廷肃然惮之【本传】
　　奏无威仪
　　陈翔拜侍御史元日朝贺大将军梁冀威仪不整翔奏请收冀理罪其人竒之【后汉书】
　　头轫乘舆
　　申屠刚字巨卿建武初拜侍御史迁尚书令蹇蹇多直无所屈挠陇蜀未平上尝欲近出刚止不听刚以头轫乘舆使马不得前【东观汉记】
　　独埋车轮
　　张纲为侍御史安帝时遣八使按行风俗纲独埋其车轮于洛阳都亭曰豺狼当道安问狐狸遂奏大将军梁冀兄弟【本传】
　　持节出使
　　维立为绣衣使者持节分行天下观览风俗所至专分诛赏
　　横劒当车
　　种暠顺帝时为侍御史中常侍高梵受勅迎太子不赍诏书暠横劒当车曰御史受诏监防太子太子国之储副常侍无一尺诏书安知非挟奸邪今日之事有死而已梵不敢争
　　碎首玉阶
　　王义方劾李义府曰碎首玉阶庶明臣节【本】
　　奏事龙墀
　　旧制入阁侍御一贠在龙墀邉祗候弹奏公事【唐六典】
　　弹劾十罪
　　刘忠肃公挚为侍御史弹劾蔡确其罪有十又论章惇凶悍轻锐无大臣体皆罢
　　决断大狱
　　庾峻为秘书丞遍观古今见闻益广长安大狱乆不决转为侍御史断之朝野称庆【王隠晋书】
　　奏彰截角
　　刘暾字长升迁侍御史武库失火尚书郭彰率百人自卫而不救火暾正色诘之彰怒曰我能截君角也暾勃然曰天子法冠而欲截角乎君何敢恃宠作威福求纸笔奏之彰伏不敢言【晋】
　　惊祐胆落
　　唐敬宗朝夏州节度使李祐入朝违诏进奉侍御温造弹之祐趋出待罪股战流汗谓人曰吾夜逾蔡州城擒呉元济未尝心动今日胆落温御史矣【温造】
　　争濮王礼
　　范忠宣公纯仁为侍御史时方议濮安懿王典礼大臣与从官异论公请如从官议公在台数言人所难言及争濮王礼引谊据经语斥大臣尤切繇是名震天下【言行録】
　　伸諌省气
　　林正惠公大中除侍御史邓司諌驿以忤防移将作监公请曲加优容许复旧职丞相留公丐去公率同僚奏乞宣谕使安相位遂不果去身居言职而伸諌省之气诵丞相之贤他人不敢为也
　　劾笼锦媚
　　质肃公唐介为御史张尧佐再除宣徽使介争之仁宗谕曰除拟初出中书介遂极言宰相文彦博知益州日进灯笼锦媚贵妃致位宰相请逐彦博仁宗怒贬介英州别驾【防要】晁以道云仁宗贬唐介岭南遣中使赐介金又画其象置之便殿【言行録】
　　论帷幄宠
　　彭思永字季长召为侍御史极论内降官赏之以为斜封非公朝之事仁宗深然之皇祐祀明堂时张尧佐以妃族进王守忠以亲侍帷幄宠参知政事阙贠尧佐朝暮待命守忠亦求为节度使公独抗疏极言仁宗震怒中丞郭劝諌官呉奎皆为上言其忠不宜加罪仁宗怒觧而尧佐守忠之望遂格【言行録】
　　冩幽州图
　　后汉李恂拜侍御史持节使幽州宣布恩泽慰抚北狄所过者图冩山川屯田聚落百余卷悉封奏上肃宗嘉之【后汉书】
　　陈辽东状
　　唐贾言忠为侍御史时有事辽东言忠奉使徃支军粮及还高宗问以军事言忠尽具山川地势且陈辽东可平之状高宗大悦
　　清要好官
　　唐李素立高祖令授七品清要官所司拟雍州司户上曰此官要而不清拟秘书郎上曰此官清而不要遂授侍御史【唐史】又唐宣宗欲与韦宙好官拜侍御史【职林】
　　和畨判官
　　唐窦羣隠居毗陵以节槩闻召为左拾遗迁侍御史入畨使判官羣因入对奏曰陛下即位二十年始自草泽擢臣为拾遗是难其进也今陛下以二十年难进之臣用为和畨判官一何易也徳宗异其言留为侍御史【分纪】
　　谨厚就职
　　贾黯除中丞新除侍御史吕诲常弹黯过失迁延引避黯言尝荐诲为御史知其方正谨厚一时公言非有嫌忌愿得终与共事诲乃就职【通畧】
　　忠义复任
　　刘忠肃公挚擢侍御史公自熈寜以言去位逾十六年乃复任言责奸佞刻薄之吏事状显著公皆正色弹劾多所贬黜中外肃然时人以比包希仁吕献可上察其忠义诚信可属重任未防大用焉【言行録】
　　举鞭耸揖
　　旧御史遭长官于涂皆免帽降乗长官戢辔辞而止焉干封中王本立为侍御史意气颇高涂逢长官端揖而已自是诸人或降而立或一足至地或侧鞍弛轻重无常开元以来但举鞭耸揖而已【通典】
　　烘堂不罚
　　侍御史凡上堂絶言笑有不可忍者杂端大笑则阖座皆笑谓之烘堂烘堂不罚
　　脆梨佳味
　　里行及试员外为合口椒殿中曰生姜侍御为脆梨渐入佳味【贾言忠撰监察本草】
　　贞栢劲节
　　御史台侍御史防前有两株栢总章中李元同张仁祎为侍御史所植也杜易简为之賛云爰有贞栢徙植清台麝条霜劲蚕叶风开始逢鹊喜终见乌来【续通典】
　　鹰鹯岂众禽
　　干封二年韦仁约除御史与公卿相见未尝行拜礼或勉之仁约曰雕鹗鹰鹯岂众禽之偶奈何设拜以狎之且耳目之官故当特立乃曰御史衔命出使不能动摇山岳震摄州县成旷职耳
　　雕鹗视燕雀
　　唐王志愔为左台侍御史执法刚正百僚畏惮时人呼为卓雕言其顾瞻人吏如雕鹗之视燕雀也
　　台官用稀姓
　　景祐中有郎吏皮仲容街衢为一轻薄子所遽前贺之闻君有台宪之命仲容立马媿谢乆之徐问何以知之对曰朝廷所制台官必用稀姓者故以君姓知之尔盖是时三院御史乃仲简论程掌禹锡也闻者传以为笑
　　台官言大事
　　皇祐中侍御史徐宗况奏次年直州长芦江口建佛刹时转运使希当涂之防上言天长六合城壁皆五代时所筑上曰设险虽亦故事然朕方恃徳不恃险设或有大寇盗一小邑虽有城池亦不足御卿为台官当为朕言国家大事未防出知颍州
　　獬豸不识字
</div>
    <div class="pagination">
<a href="古今事文类聚_page370.html">上一页</a><span>...</span><a href="古今事文类聚_page366.html">366</a><a href="古今事文类聚_page367.html">367</a><a href="古今事文类聚_page368.html">368</a><a href="古今事文类聚_page369.html">369</a><a href="古今事文类聚_page370.html">370</a><span class="current-page">371</span><a href="古今事文类聚_page372.html">372</a><a href="古今事文类聚_page373.html">373</a><a href="古今事文类聚_page374.html">374</a><a href="古今事文类聚_page375.html">375</a><a href="古今事文类聚_page376.html">376</a><span>...</span><a href="古今事文类聚_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
