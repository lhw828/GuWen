<!DOCTYPE html>
<html>
<head>
    <meta charset="UTF-8">
    <title>万姓统谱 - 第 385 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 385 页/共 403 页</h1>
    <div class="content">　　舜典曰别生分类生姓也别其姓氏分其族类
　　夏书曰锡土姓以新生之土赐之为姓
　　传曰若夫保姓受氏以守宗祊世不絶祀无国无之传曰姓者生也以此为祖令之相生虽下及百世而此姓不改族者属也与其子孙共相连属其旁支别属则各自为氏
　　史记注曰天子赐姓命氏诸侯命族族者氏之别名也姓者所以统系百世使不相别也氏者所以别子孙之所出故世本之篇言姓则在上言氏则在下也
　　説文曰姓人所生也古之神圣神母感天而生子故称天子因生以从女女生亦声也
　　白虎通曰人所以有姓者何所以崇恩爱厚亲亲逺禽兽别婚姻也故纪世别类使生相爱死相哀同姓不得相娶皆为重人伦也姓者生也人禀天气所以生者也诗云天生烝民尚书曰平章百姓姓所以有百者何以为古者圣人吹律定姓以记其族人各五常而生正声有五宫商角征羽转而相襍五五二十五转生四时异气殊音悉备故姓有百也所以有氏者何所以贵功德下伎力或氏其官或氏其事闻其氏即可知矣所以勉人为善也或云王父字者何所以别诸侯之后为兴灭国继絶世也王者之子称王子王者之孙称王孙诸侯之子称公子公子之子称公孙公孙之子各以其王父字为氏故春秋有王子瑕论语王孙贾又有卫公子荆公孙朝鲁有仲氏孟氏叔氏季氏楚有昭屈景氏齐有高国崔卢氏以知其子孙也王者之子亦称王子兄弟立而皆封也或曰王者之孙亦称王孙刑德放曰尧知命表稷契赐姓于姬臯陶典刑不表姓言天任德逺刑禹姓姒祖昌意以薏苡生殷姓子氏祖以鸟子生也周姓姬氏祖以履大人迹生也
　　风俗通曰万类之中惟人为贵春秋左氏传官有世功即有官族邑亦如之公羊讥卫灭邢论语贬昭公娶于吴误同姓也盖姓有九或氏于号或氏于諡或氏于爵或氏于国或氏于官或氏于字或氏于居或氏于事或氏于职以号唐虞夏殷也以諡戴武宣穆也以爵王公侯伯也以国曹鲁宋卫也以官司马司徒司寇司空司成也以字伯仲叔季也以居城国园池也以事巫卜陶丘也以职三马五鹿青牛马也自族别而为姓姓别而为望望别而为房故姓多则讹其族望多则讹其姓房多则讹其望必然之理也今夫刘氏一族自尧陶唐氏至秦为刘氏而其姓有六妫氏一族自舜别为姚氏至齐王建之子别为王氏而其姓有四若是则姓多而讹其族杜氏一姓自枝伯之没为杜城杜氏王赫子威之没为濮阳杜氏一姓而五望张氏一族自常山王耳之没为河间张氏至唐相亮为郑州张氏一姓而十望若是则望而讹其姓清河崔氏一望而三房博陵崔氏一望而四房赵郡李氏一望而六房陇西李氏一望而四房若是则房多而讹其望凡姓族异者所以别异人也犹乃物皆名有名以相分别天子赐姓赐氏诸侯但赐氏不得赐姓杜预云舜生妫汭赐姓曰妫封舜之后于陈以所封之土命为氏舜后姓妫为氏曰陈故郑骧异义云炎帝姓姜大皡之所赐也黄帝姓姬炎帝之所赐也故尧赐伯夷姓曰姜赐禹姓曰姒赐契姓曰子赐稷姓曰姬是天子赐姓也诸侯赐卿大夫以氏若同姓公之子曰公子公子之子曰公孙公孙之子其亲已逺不得上连于公故以王父字为氏若适夫人之子则以五十字伯仲为氏若鲁之仲孙季孙是也若子庶妾子则以二十字为氏则展氏臧氏是也若男姓则以父祖官及所食之邑为氏以官为氏者则司马司成是也以邑为氏者若韩魏赵是也凡赐氏族者此为卿乃赐有大功德者生赐以族若叔孙得臣是也虽公子之身若有大功德则以公子之赐为族若仲遂是也其无功德死后乃赐族若无骇是也若子孙不为卿其君不赐族子孙自以王父字为族也【杂编】宋朝先正严于姓氏之别如希文少依母氏冒朱姓已称朱学究也既长知其世家泣从范氏其视滕公随外家而姓孙所见逺矣武襄逺祖狄梁公已有诰身可验也公以一时遭际不敢凂梁公之后其视郭崇韬哭子仪之墓所得多矣若夫司马之呼耸闻大辽小范之称惊动西夏则知姓氏以人物而荣子厚无行有玷郇公京卞憸人借名端明则知姓氏以人而辱或荣或辱皆由乎人彼区区冒姓亦何益哉
　　自隋唐而上官有簿状家有谱系官之选举必由于簿状家之婚姻必由于谱系歴代竝有图谱局置郎令史以掌之仍用博通古文之儒知撰谱事凡百官族姓之有家状者则上之官为考定详实藏于秘阁副在左户若私书有滥则纠之以官籍官籍不及则稽之以私书此近古之制以绳天下使贵有常尊贱有等威者也所以国尚谱系之学家藏谱系之书自五季以来取士不问家世婚姻不问阀阅故其书散佚而其学不传三代之前姓氏分而为二男子称氏妇人称姓氏所以别贵贱贵者有氏贱者有名无氏今南方诸蛮此道犹存古之诸侯诅辞多曰坠命亡氏踣其国家以明亡氏则与夺爵失国同可知其为贱也故姓可呼为氏氏不可呼为姓姓所以别婚姻故有同姓异姓庶姓之别氏同姓不同者婚姻可通三代之后姓氏合而为一皆所以别婚姻而以地望明贵贱于文女生为姓故姓之家多从女如姬姜嬴姒妫姑妘姻姶侄嫪之类是也所以为妇人之称如伯姬季姬孟姜之类竝称姓也奈何司马子长刘知几谓周公为姬旦文王为伯乎三代之时无此语也良由三代之后姓氏合而为一虽子长知几二良史犹昧于此【通志氏族序】
　　按左氏之书子长之史记其载诸国姓氏与夫世裔皆有可疑者春秋之时诸侯之国凡一百十五可以知其姓与爵者四十有六晋楚之类是也可以知其姓而不可以知其爵者一十有八焦阳之类是也可以知其爵而不可以知其姓者一十有七沈之类是也其爵其姓皆不可得而知者三十有三鲜鱼陆浑之类是也不知其姓不可得而见之矣而知其姓者又不可究信如以赵为姓而子长又以为姬姓以邧姓国为重黎之后又以为吴国之后此其言异同固不足论至于姜氏为伯夷之后又以为四岳之后是其言自相异同也舜之咨四岳有能典朕三礼佥曰伯夷若以四岳为伯夷则是唐荐其才也岂其然乎此左氏之言姓氏所以为可疑也子长之史记始于黄帝迄于汉武天子世次见于帝纪诸侯世次见于世家夏之后则为杞商之后则为宋以其世家本纪并而攷之则其苗裔歴歴而可考至于滕薛邾郳之属虽其事见于春秋而其世次之不传者又不可尽信尧乃舜之从高祖而舜乃妻其女鲧乃舜五世从叔公与舜同为尧臣汤与王季同世也汤下传十六世而为纣王季传一世而为文王二世而为武王则是文王以十五世祖而臣事十五世孙纣武王以十四世祖而伐十四世孙纣而代之必不然矣此子长之谓世次所以为可疑也大抵去古既逺抱舛承讹无所取正左氏犹然况子长乎子长犹然况班固以下乎左氏以嬴姓为伯翳之后班固又以为伯益之后韦昭遂以为伯益即伯翳也孔颖达复以伯益为臯陶之子按史记之文臯陶之后封蓼六伯翳之后封秦垂伯益之后不知所封是则伯益伯翳臯陶各为一族翳与益不得为一人而益不得为皋陶子矣【杂编】
　　周礼小史奠世系辨昭穆左传众仲曰天子建德因生以赐姓祚之土而命之氏诸侯以字为氏因以为族官有世功则有官族邑亦如之礼书曰姓非天子不可以赐而氏非诸侯不可以命姓所以系百世之正统氏所以别子孙之旁出族则以氏之所聚而已然氏谓之姓故大传言系之以姓又言庶姓别于上则氏与姓一也氏有谓之族故羽父为无骇诸侯隐公命以为展氏则氏族一也盖别姓则为氏氏则有族族无不同氏氏有不同族故八元八凯出于高阳氏高辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族挚氏谓之戴族向氏谓之威族是族无不同氏也
　　又襄四年曰穆叔如晋范宣子逆之问焉曰古人有言曰死而不朽何谓穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也【太平御覧】
　　三代之时曰姓者统其祖考之所自出者也百世而不变者也曰氏者别其子孙之所自分者也数世而一变者也天子建德因生以赐姓其得姓虽一而子孙别而为氏者不胜其多焉有以王父之字为氏者矣有以先世之諡为氏者矣有以所居之官为氏者矣有以始封之邑为氏者矣枝分派别千涂万辙初若参错纷乱而难考及徐而视之有纲有条犹指诸掌焉孟仲季臧东门子叔同出于鲁也游国封印公父伯张同出于郑也向华荡乐鳞鱼仲老同出于宋也栾高崔国叔仲东郭同出于齐也寻其流可以知其源寻其叶可以知其根抑何易耶自秦汉以来氏族之制出于上之所赐下之所更者絶无而仅有至于世守一氏传千余年而不变者天下皆是也其变非若古之屡其列非若古之多可谓简而易知者矣然人罕有能辨氏族之源者王之氏一也吾不知出于元城之王耶宜春之王耶卭城之王耶刘之氏一也吾不知出于陶唐之刘耶奉春之刘耶元海之刘耶其能明辨而不惑者鲜矣氏之马者未必能辨其为马服之马及马矢之马也氏之石者未必能辨其周卫之石及后赵之石也古之氏族繁而知之者反多今之氏族简而知之者反少盖由谱牒之明与废而已以是知谱牒之学不可不讲也
　　问姓氏如何分别曰姓是大总脑处氏是后来次第分别处如鲁本姬姓其后有孟氏季氏同为姬姓而氏有不同某尝言天子因生以赐姓诸侯以字为諡因以为族窃恐諡本氏字先儒随他错处解将去义理不通且如舜生于妫汭武王遂赐陈胡公满为妫姓此即因生以赐姓如郑之国氏本子国之后驷氏本子驷之后如此之类所谓以字为氏因为族【事文类聚】
　　前汉去古未逺风俗质略故太上皇无名母媪无姓然唐宰相世系表叙刘氏所出云晋士防适秦归晋有子留于秦自为刘氏秦灭魏徙大梁生清徙沛生仁号丰公生煓字执嘉生四子伯仲邦交邦汉高祖也高祖之父汉史不载而其名唐史乃载之亦可一笑【白孔六帖】武后尝问张説曰诸儒言氏族皆本炎黄之裔则上古无乃无姓乎説曰古未有姓若夷狄然自炎帝之姜黄帝之姬始因所生地而为之姓其后天子建德因生以赐姓黄帝二十五子而得姓者十四德同者姓同德异者姓殊其后或以官或以国或以王父之字始为赐以久乃为姓唐虞抵战国姓族渐广周衰列国既灭其民各以旧国为之氏下及两汉人皆有姓故姓之以国者韩陈许郑鲁卫赵魏为多后曰善近世乃有五姓谓宫也商也角也征也羽也以为天下万物悉配属之以处吉凶然言皆不类如张王为商武庾为羽是以音相谐附至柳官宫赵为角则又不然其间一姓而两属复姓数字不得所归是直野人巫师説尔【白孔六帖】
　　氏族之譌久矣凡蒋邢茅胙祭周公之也此三者实一姓也自分为三派寖逺寖防则为三姓矣退之所谓徐与秦俱出韩与何同姓之类是也扬子云于蜀无他扬今此扬姓不复见亦皆襍于杨矣钱镠有吴越吴越之人避其讳以刘去偏傍而为金王审知据闽闽人避其讳以沈去水而为尤二姓实一姓也今之称复姓者皆从省文如司马则曰马诸葛则曰葛欧阳则曰欧鲜于则曰于如此之类甚多相承不已复姓又将混于单姓矣唐永贞元年十二月淳于姓改为于以音与宪宗名同也至今二于无复可辨如豆卢盖唐大族钦望瑑革皆尝为相而此姓今不复见其殆混于卢耶【类苑】夫氏姓之着人伦之所繇叙风俗之所繇笃亦政敎之甚急也而世或忽之使不明焉然则俗之浇恶岂惟民之罪哉古者司商以协民姓民庶之家无妄改也后世官厯之书反着天老乞姓之文此何为耶若是而欲氏族之不乱不可得矣武为蝮扬为枭箫为蛸孙为厉此恶号也亦必有繇焉王为可频李为徒何杨为普陋如而蔡为大利稽此夷语也然而犹可稽也奈何氏姓之书不知其繇乃复妄为之説如以防姓为出防防奇姓为出伯奇愚出愚公度出度支军本冠军皇本三皇儿因语儿终因六终春则自于春申有则自于有巢居本于先且居西本于西门豹谓为匠丽之变谓冷为伶伦之讹刍因于牛哀之食刍兹因于才子之宣兹审出于面势之审曲此何典故又若以童为出老童而洪出于共工箕出于商纣伊繇唐尧昌繇昌意累出累祖出于叔季载而卑本于卑耳之国其妄缪可胜槩邪上世书必同文而后世儒流视为小伎漫不之习无惑乎氏姓之失其统也且以山名非必从山鸟名非必从鸟草木之名岂皆傍施草木防鱼之字奚必则设防鱼是则国邑之名古之从邑者甚少今也不原其始而谓邾郳鄷防邳鄾鄐郾鄅郐鄣邡防鄪邭邵郧鄘邴鄎鄩鄤鄃邘郜郕郲鄸邼郙之类皆因失国避难而去邑不知从邑者乃后世之俗制古希有也张纳碑言张本张星柳敏碣言柳因柳宿果何据耶卢雷陈甄既云声转仇求枣棘则谓仇改惟不学之过哉亦不识字之所致也往尝谓王羲之弄笔写林禽为来禽而世亦千年弗知反为説曰果孰禽来而以为名俗儒之可笑类如此东方生曰来来为枣而枣阳本棘阳也予以是知文士士棘祗棘据之改为枣非避仇也世之避翼祖讳者析其字以为文苟二氏而不知翼祖之讳不从茍不从文也昔者鲁之公索氏将祭而防其姓人以是其必亡而随之文帝恶随之从辵乃去其辵以为隋不知隋自音妥隋者尸祭鬼神之物也守祧既祭则藏其隋亦云衅杀裂落肉之名也卒之国以隋裂而终则书名之讲其祸如是然则君子可不知所戒哉【路史】








　　氏族博攷卷一
　　钦定四库全书
　　氏族博攷卷二
　　明　凌迪知　撰
　　氏攷【上】
　　同源异派第一
　　唐氏有二尧之后为唐周以封晋此晋之唐也伊祁姓爕父之后封于唐为楚所并此楚之唐也姬姓
　　虞氏有二姚姓之虞舜后也姬姓之虞仲雍之后也夏氏有二夏后之后以国为氏陈宣公之子子夏之后以字为氏
　　商氏有二成汤之后为商衞鞅封商君其后亦为商周氏有五后稷之后为周氏又姬氏唐先天中避讳改为周氏又暨氏上元中淮制改为周氏又代北贺鲁氏普氏后魏竝改为周氏
　　秦氏有三秦国有秦氏鲁有秦邑亦为秦氏秦非是也楚又有秦商
　　燕氏有二有姬姓之燕有姞姓之燕
　　管氏有二叔鲜之后以国为氏出自文王又齐管衡出自穆王
　　毕氏有二毕公高之后为毕后魏出连氏改为毕于氏有三周武王之子防叔之后或去邑为于氏后魏万纽于氏改为于又淳于氏避唐讳改为于
　　胡氏有二周之胡国为胡氏后魏纥骨氏亦为胡氏齐氏有二太公之后以国为氏卫大夫齐子之后以字为氏
　　楚氏有二鬻熊之后以国为氏鲁林楚之后以名为氏陈氏有四舜之后以国为氏也又白氏隋初改为陈此万年之陈也又鲁相无子以外孙刘矫嗣此广陵之陈也又侯莫陈之后亦改为陈氏
　　朱氏有三邾子之后去邑为朱又渴烛浑氏可朱浑氏竝改为朱
　　娄氏有二邾娄之后也又疋娄氏改为娄氏
　　儿氏有二郳氏去邑为儿又贺儿氏亦改为儿
　　越氏有三勾践之后以国为氏又有越彊氏改为越氏又有越质诘氏改为越氏
　　薛氏有三奚仲之后以国为氏又叱干氏改为薛又有辽西薛氏
　　沈氏有二沈子逞之后以国为氏又庄王之子公子正封于沈鹿其后以邑为氏
　　徐氏有二若木之后以国为氏又一族出于黄帝十四姓
　　云氏有二防国之后去邑为云又后魏牒云氏改为云禹氏有二鄅国去邑为禹又夏禹之后以名为氏宿氏有二风姓之后以国为氏又有宿六斤氏改为宿罗氏有二妘姓之后以国为氏又有叱罗氏改为罗防氏有二熊摰之后以国为氏又天竺亦有防氏夷氏有四夷诡诸之后为夷氏又逸民夷逸齐大夫夷仲年邾大夫夷射姑之后皆以名字为氏
　　须氏有二密须之后为须须句之后亦为须
　　黎氏有三子姓之后以国为氏又齐大夫黎弥且以邑为氏又后魏素氏改为黎氏
　　申氏有二姜姓之后以国为氏又楚之申邑申公居之以邑为氏
　　向氏有二祁姓之后以国为氏又宋公子肹字向以字为氏
　　葛氏有三嬴姓之后以国为氏又葛天氏之后亦为葛氏后魏贺葛氏改为葛
　　权氏有二颛帝之后楚王灭权子孙为权氏又鬬缗尹权因以为氏
　　防氏有二郐国去邑为氏又防邑之后亦为防氏辛氏有三莘氏讹为辛又计然本姓辛又周有项亶赐姓辛氏
　　吕氏有五姜姓之后以国为氏又晋有吕氏出于魏氏又叱丘氏副吕氏叱吕氏竝改为吕
　　戴氏有二戴国为郑所灭子孙以国为氏又宋戴公之后亦为戴氏
　　谭氏有二子爵以国为氏又巴南六姓有谭氏
　　冀氏有二冀国之后以国为氏晋灭冀以为邑郄氏食之为冀苪子孙以邑为氏
　　颛防氏有三伏羲之后封颛防子孙以国为氏又去颛为防氏或去防为颛氏
　　鬲氏有二有鬲之国以国为氏又商人胶鬲以名为氏顾氏有二顾国夏商诸侯也又勾践之后别封顾余以邑为氏
　　共氏有三共者商之侯国也其后以国为氏郑公子叚曰共叔晋太子申生曰共君以諡为氏
　　廖氏有二风俗通云廖叔安之后或言周文王小伯廖之后
　　龚氏有三恭国籕书作龚又晋大夫龚坚之后也又汉邑郡蛮酋有龚氏
　　梁氏有二伯益之后封于梁以国为氏又有拔列兰氏改为梁氏夷姓也
　　洪氏有二共氏改为洪氏又豫章氏避唐明皇讳改为洪氏
　　彭氏有二大彭之国为彭氏祝融之后八姓亦有彭氏者
　　祭氏有二周公之后以国为氏又郑有祭邑祭仲是其后也
　　苏氏有二祝融之后陆终生昆吾封于苏以国为氏又拔畧氏改为苏氏
　　毛氏有二毛伯聃之后以国为氏又有北狄之族世为酋长
　　樊氏有二仲山甫食采于樊因邑命氏又商七族有樊氏
　　刘氏有五尧之后有刘累为刘氏成王封王季之子于刘邑亦为刘汉赐项氏娄氏竝为刘氏又匈奴之族从母姓刘
　　栾氏有二晋栾宾之后姬姓也以邑为氏齐子栾之后姜姓也以字为氏
　　路氏有四路子爵晋灭之以国为氏又黄帝封其支子于路又姬姓帝挚子元尧封于中路歴虞夏称侯子孙以国为氏又没路真氏改为路
　　荀氏有二荀本侯国也又晋荀林父以邑为氏
　　丙氏有二邴豫之后或去邑作丙又李陵降匈奴裔孙归魏也丙殿因赐氏焉
　　缑氏有二周卿士食采之邑以邑为氏又渴侯氏改为缑氏
　　蒍氏有二防章之后亦作蒍以邑为氏晋士蒍之后以字为氏
　　孙氏有三卫公子惠孙之后以字为氏又楚为姓之孙齐有妫姓之孙皆以字为氏
　　续氏有二晋大夫狐鞠居食采于续故谓之续又舜七友续牙之后
　　南氏有三衞公子郢字子南其后为南氏又楚有子南氏亦为南氏竝以字为氏晋有南氏以乡为氏
　　国氏有二郑子国之后以字为氏姬姓也齐有国氏姜姓也
　　孔氏有三宋孔父嘉之后也仲尼父嘉六世孙又衞有孔氏为世卿郑亦有孔氏皆以字为氏者
　　东陵氏有二东陵侯卲平子孙代焉又齐景公时有隐居东陵因以为氏
　　董氏有二董父之后以字为氏又有陆终之子参胡姓董以姓为氏
　　费氏有二夏禹之后封费邑以邑为氏又费廉氏改为费氏
　　成氏有二楚若敖之后以字为氏又周有成氏
　　孟氏有二鲁庆父之后为孟氏又衞公孟絷之后亦为孟氏
　　仲氏有二鲁庆父曰共仲之后为仲氏又宋庄公之子子仲之后亦为仲氏
　　祁氏有三晋献公孙英食采于祁遂以为氏又隰叔之后又黄帝后
　　叔氏有四鲁叔牙之后鲁文公之子叔肹之后八凯叔达之后竝以叔为氏
　　步氏有二姬姓晋公族防氏之后又歩陆氏改为步氏季氏有二鲁公子季友之后也又陆终之子季连亦为季氏
　　伯氏有二晋中行伯之后也或言伯益之后亦为伯氏士氏有二隰叔为晋士师以官为氏又有士季氏之后以字为氏
　　渠丘氏有二莒国之君居于渠丘故谓之渠丘又汉彭城王之后亦为渠丘
　　王氏有四有姬姓之王有妫姓之王有子姓之王有夷姓之王二族姬姓之王妫姓之王有一族子姓之王有一族夷姓之王有四族
　　任氏有三黄帝二十五子得姓为任者其后以姓为氏又颛帝少子阳封于任其后以国为氏又任为风姓之国太昊之后也亦以国为氏
　　诸葛氏有二葛伯之后居诸县谓之诸葛又有熊氏之后为詹葛氏齐人语讹以詹葛为诸葛
　　偃氏有二有偃氏之国后为偃氏又臯陶之后姓偃亦以姓为氏
　　宣氏有二鲁叔孙侨如諡宣伯与宋宣公之后竝以諡为氏
　　稷氏有二后稷之后有稷氏汉稷嗣君叔孙通支孙亦为稷氏
　　温氏有二唐叔虞之后封温以封为氏又温悤氏改为温氏
　　杨氏有六唐叔虞之后封杨以封为氏又周宣王子尚父封后为氏又周景王之后又晋之公族杨食邑于羊舌凡三县一曰扬氏又杨突周赐姓独孤氏隋复本姓又有莫胡胡卢氏改为杨氏
</div>
    <div class="pagination">
<a href="万姓统谱_page384.html">上一页</a><span>...</span><a href="万姓统谱_page380.html">380</a><a href="万姓统谱_page381.html">381</a><a href="万姓统谱_page382.html">382</a><a href="万姓统谱_page383.html">383</a><a href="万姓统谱_page384.html">384</a><span class="current-page">385</span><a href="万姓统谱_page386.html">386</a><a href="万姓统谱_page387.html">387</a><a href="万姓统谱_page388.html">388</a><a href="万姓统谱_page389.html">389</a><a href="万姓统谱_page390.html">390</a><span>...</span><a href="万姓统谱_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
