<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 15 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 15 页/共 74 页
  </h1>
  <div class="content">
   宋仁宗时韩绛奏孙抃非纠绳才抃即手疏曰臣观方今士人趋进者多廉退者少以善求事为精神以能讦人为风采捷给者谓之有议论刻深者谓之有政事谏官所谓才者无乃谓是乎若然臣诚不能也上察其言趣令视事未几抃举吴中复为监察御史抃未始识其面或问之抃曰昔人耻为呈身御史今岂荐识面台官邪
　　赵抃弹劾不避权幸声称凛然京师目为铁面御史其言务欲朝廷别白君子小人以为小人虽小过当力遏而絶之君子不幸诖误当保全爱惜以成就其徳时吴充鞠其卿马遵吴中复等皆以直言居外欧阳脩贾黯复求郡抃言近日正士端人纷纷引去者以正色立朝不能謟事权要伤之者众耳由是充等悉得召还张昪指切时政无所避畏仁宗谓之曰卿孤立乃能如是昪对曰臣仰托圣主致位侍从是为不孤今陛下之臣恃禄养望者多而赤心谋国者少窃以为陛下乃孤立耳帝为感动
　　黄治为中丞直言无隠然所论列未尝攟摭细故尝奏云因言固可以知人轻聴亦至于失人是故聴言不厌其广广则庻几其无壅择言不厌其审审则庻几其无误孝宗深然之治为人质直端重有大臣体常言居家不欺亲仕不欺君仰不欺天俯不欺人幽不欺鬼神何用求福报哉
　　元世祖初御史唯用汉人至是崔彧请参取古人用之又言台察之选止由中书宁无偏党之今宜令本台得自选任既而江淮省臣有欲専恣而忌台察之言者上议欲以行台行省诏廷臣杂议兵部尚书董文用曰御史台譬之卧虎虽未噬人人犹畏其虎也今虚名仅存而纲纪犹不振更加抑之则风采薾然无复可望矣此不可行也从之
　　明宗谕台臣曰世祖初立御史台首命塔察尔布达嘉勒斡二人协司其政天下国家譬如一人之身中书其右手也枢宻其左手也左右手有疾治之以良医省院缺失不以御史台治之可乎凡诸王百司违法越礼一聴举劾风纪重则贪墨惧犹斧斤重则入木深也朕有缺失卿等亦当以闻不汝责也
　　伯勒齐尔布哈尝与阿噜图谋挤托克托阿噜图曰我辈亦当有退休之日人将谓我何伯勒齐尔布哈屡以为言终不从乃风御史劾奏阿噜图不宜居相位阿噜图闻之即辞避出城所亲为之不平请见上自陈阿噜图曰我博尔济世裔岂以丞相为难得邪但上命我不敢辞今御史劾我我即宜去御史台乃世祖所建我与御史抗即与世祖抗矣汝等勿复言阿噜图博尔济四世孙也














　　经济类编卷二十二
&lt;子部,类书类,经济类编&gt;
　　钦定四库全书
　　经济类编卷二十三
　　明　冯琦冯瑗　撰
　　臣类四
　　守令【二十一则】
　　孔子谓宓子贱曰子治单父而众説语丘所以为之者曰不齐父其父子其子恤诸孤而哀丧纪孔子曰善小节也小民附矣犹未足也曰不齐所父事者三人所兄事者五人所友者十一人孔子曰父事三人可以教孝矣兄事五人可以教弟矣友十一人可以教学矣中民附矣犹未足也曰此地民有贤于不齐者五人不齐事之皆教不齐所以治之术孔子曰欲其大者乃于此在矣昔者尧舜清防其身以聴观天下务求贤人夫举贤者百福之宗也而神明之主也不齐之所治者小也不齐所治者大而与尧舜继矣
　　孔子曰善为吏者树德不能为吏者树怨槩者平量者也吏者平法者也治国者不可失平也
　　宓子贱为单父宰过于阳昼曰子亦有以送仆乎阳昼曰吾少也贱不知治民之术有钓道二焉请以送子子贱曰钓道奈何阳昼曰夫扱纶错饵迎而吸之者阳桥也其为鱼薄而不美若存若亡若食若不食者鲂也其为鱼也博而厚味宓子贱曰善于是未至单父冠盖迎之者交接于道子贱曰车驱之车驱之夫阳昼之所谓阳桥者至矣于是至单父请其耆老尊贤者而与之共治单父
　　宓子贱治单父弹鸣琴身不下堂而单父治巫马期亦治单父以星出以星入日夜不处以身亲之而单父亦治巫马期问其故于宓子贱宓子贱曰我之谓任人子之谓任力任力者固劳任人者固佚人曰宓子贱则君子矣佚四肢全耳目平心气而百官治任其数而已矣巫马期则不然弊性事情劳烦教诏虽治犹未至也子贡为信阳令辞孔子而行孔子曰力之顺之因子之时无夺无伐无暴无盗子贡曰赐少日事君子君子固有盗者邪孔子曰夫以不肖伐贤是谓夺也以贤伐不肖是谓伐也缓其令急其诛是谓暴也取人善以自为己是谓盗也君子之盗岂必当财币乎吾闻之曰知为吏者奉法利民不知为吏者枉法以侵民此皆怨之所由生也临官莫如平临财莫如亷亷平之守不可改也匿人之善者是谓蔽贤也扬人之恶者是谓小人也不内相教而外相谤者是谓不足亲也言人之善者有所得而无所伤也言人之恶者无所得而有所伤也故君子慎言语矣毋先已而后人择言出之令口如耳子路治蒲见于孔子曰由愿受教孔子曰蒲多壮士又难治也然吾语汝恭以敬可以摄勇寛以正可以容众恭以洁可以亲上
　　赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其户数简子诫襄子曰晋国有难而无以尹铎为少无以晋阳为逺必以为归
　　赵简主出税者吏请轻重简主曰勿轻勿重重则利入于上若轻则利归于民吏无私利而正矣
　　晏子治东阿三年景公召而数之曰吾以子为可而使子治东阿今子治而乱子退而自察也寡人将加大诛于子晏子对曰臣请改道易行而治东阿三年不治臣请死之景公许之于是明年上计景公迎而贺之曰甚善矣子之治东阿也晏子对曰前臣之治东阿也属托不行货赂不至陂池之鱼以利贫民当此之时民无饥者而君反以罪臣今臣之治东阿也属托行货赂至并防赋敛仓库少内便事左右陂池之鱼入于权家当此之时饥者过半矣君乃反迎而贺臣愚不能复治东阿愿乞骸骨避贤者之路再拜便辟景公乃下席而谢之曰子强复治东阿东阿者子之东阿也寡人无复与焉魏文侯使西门豹往治邺告之曰必全功成名布义豹曰敢问全功成名布义为之奈何文侯曰子往矣是无邑不有贤豪辩博者也无邑不有好扬人之恶蔽人之善者也往必问贤豪者因而亲之其辩博者因而师之问其好扬人之恶蔽人之善者因而察之不可以特问从事夫耳闻之不如目见之目见之不如足践之足践之不如手辩之人始入官如入晦室乆而愈明明乃治治乃行
　　西门豹为邺令清尅洁慤秋毫之端无私利也而甚简左右左右因相与比周而恶之居期年上计君收其玺豹自请曰臣昔者不知所以治邺今臣得矣愿请玺复以治邺不当请伏斧锧之罪文侯不忍而复与之豹因重敛百姓急事左右期年上计文侯迎而拜之豹对曰往年臣为君治邺而君夺臣玺今臣为左右治邺而君拜臣臣不治矣遂纳玺而去文侯不受曰寡人曩不知子今知矣愿子勉为寡人治之遂不受
　　汉卜式出赀助边天子拜式为中郎赐爵左庶长田十顷布告天下尊显以风百姓初式不愿为郎上曰吾有羊在上林中欲令子牧之式既为郎布衣草蹻而牧羊歳余羊肥息上过其羊所善之式曰非独羊也治民亦犹是矣以时起居恶者辄去毋令败羣上竒其言欲试使治民拜式缑氏令缑氏便之
　　朱浮上光武皇帝疏　臣闻日阳者众阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光垂示王者五典纪国家之政洪范别灾异之文皆宣明天道以徴来事者也陛下哀愍海内新离祸毒保宥生人使得苏息而今牧人之吏多未称职小违理实辄见斥罢岂不粲然黒白分明哉然以尧舜之盛犹加三考大汉之兴亦累功效吏皆积乆养老于官至名子孙因为氏姓当时吏职何能悉理论议之徒岂不諠哗盖以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相顾望无自安之心有司或因睚眦以骋私怨茍求长短求媚上意二千石及长吏迫于举劾惧于刺讥故争饰诈伪以希虚誉斯皆羣阳骚动日月失行之应夫物暴长者必夭折功卒成者必亟壊如摧长乆之业而造速成之功非陛下之福也天下非一时之用也海内非一旦之功也愿陛下游意于经年之外望化于一世之后天下幸甚
　　左雄上孝顺皇帝疏　臣闻柔逺和迩莫大宁人宁人之务莫重用贤用贤之道必存考黜是以臯陶对禹贵在知人安人则惠黎民懐之分伯建侯代位亲民民用和穆礼让以兴故诗云有渰凄凄兴雨祁祁雨我公田遂及我私及幽厉昏乱不自为政襃艳用权七子党进贤愚错绪深谷为陵故其诗曰四国无政不用其良又曰哀今之人胡为虺蝪言人畏吏如虺蝪也宗周既灭六国并秦阬儒泯典刬革五等更立郡县县设令长郡置守尉什伍相司封豕其民大汉受命虽未复古然克慎庶官蠲苛救敝悦以济难抚而循之至于文景天下康乂诚由靖寛柔克慎用人故也降及宣帝兴于仄陋综覈名实知时所病刺史守相辄亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业乆于其事则民服教化其有政理者辄以玺书勉励増秩赐金或爵至闗内侯公卿缺则以次用之是以吏称其职人安其业汉世良吏于兹为盛故能降来仪之瑞建中兴之功汉初至今三百余载俗浸雕敝巧伪滋萌下饰其诈上肆其残典城百里转动无常各懐一切莫虑长乆谓杀害不辜为威风聚敛整辨为贤能以理已安民为劣弱以奉法循理为不化髠钳之戮生于睚眦覆尸之祸成于喜怒视民如冦雠税之如豺虎监司项背相望与同疢疾见非不举闻恶不察观政于亭传责成于期月言善不称德论功不据实虚诞者获誉拘检者罹毁或因罪而引髙或色斯以求名州宰不覆竞共辟召踊跃升腾超等逾匹或考奏捕案而亡不受罪会赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职斯禄薄车马衣服一出于民亷者取足贪者充家特选横调纷纷不絶送迎烦费损政伤民和气未洽灾不消咎皆在此今之墨绶犹古之诸侯拜爵王庭舆服有庸而齐于匹竖叛命避负非所以崇宪明理惠育元元也臣愚以为守相长吏惠和有显効者可就增秩勿使移徙非父母丧不得去官其不从法禁不式王命锢之终身虽防赦令不得齿列若被劾奏亡不就法者徙家边郡以惩其后乡部亲民之吏皆用儒生清白任从政者寛其负筭增其秩禄吏职满歳宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文帝中兴之轨流光垂祚永世不刋
　　王嘉择贤疏　臣闻圣王之功在于得人孔子曰才难不其然乎故继世立诸侯象贤也虽不能尽贤天子为择臣立命卿以辅之居是国也累世尊重然后士民之众附焉是以教化行而治功立今之郡守重于古诸侯往者致选贤材贤材难得拔擢可用者或起于囚徒昔魏尚坐事繋文帝感冯唐之言遣使持节赦其罪拜为云中太守匈奴忌之武帝擢韩安国于徒中拜为梁内史骨肉以安张敞为京兆尹有罪当免黠吏知而犯敞敞收杀之其家白寃使者覆狱劾敞贼杀人上逮捕不下防免亡命数十日宣帝赦敞拜为冀州刺史卒获其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有茍且之意其后稍稍变易公卿以下传相促急又数改更政事司部刺史察过悉劾发扬隂私吏或居官数月而退送故迎新交错道路中材茍容求全下材懐危内顾一切营私者多二千石益轻贱吏民慢易之或持其防过增加成辠言于刺史司或至上书章下众庶知其易危小失意则有离畔之心前山阳亡徒苏令等从横吏士临难莫肯伏节死义以守相威权素夺也孝成皇帝悔之下诏书二千石不为纵遣使者赐金厚其意诚以为国家有急取办于二千石二千石尊重难危乃能使下孝宣皇帝爱其良民吏有章劾事留中防赦壹解故事尚书希下章为烦扰百姓证验系治或死狱中章文必有敢告之字廼下唯陛下留神于择臣记善忘过容畜臣子勿责以备二千石部刺史三辅县令有为臣职者人情不能不有过差宜可濶畧令尽力者有所劝此方今急务国家之利也前苏令发欲遣大夫使遂问状时见大夫无可使者召盩厔令尹逢拜为谏大夫遣之今诸大夫有才能者甚少宜豫蓄养可成就者则士赴难不爱其死临事仓卒乃求非所以明朝廷也
　　淮南袁甫字公胄亦好学与华谭齐名以辞辨称尝诣中领军何朂自言能为剧县朂曰唯欲宰县不为台阁职何也甫曰人各有能有不能譬缯中之好莫过锦锦不可以为幍糓中之美莫过稻稻不可以为斋是以圣王使人必先以器茍非周材何能悉长黄霸驰名于州郡而息誉于京邑廷尉之材不为三公自昔然也朂善之除松滋令
　　晋元帝以诸葛恢为会稽太守临行帝为置酒谓曰今之防稽昔之闗中足食足兵在于良守以君有莅任之方是以相屈四方分崩当匡振圮运政之所先君为言之恢陈谢因对曰今天下丧乱风俗陵迟宜尊五美屏四恶进忠实退浮华帝深纳焉太兴初以政绩第一诏曰自顷多难官长数易益有诸弊虽圣人犹乆于其道然后化成况其余乎汉宣帝称与我共安天下者其唯良二千石斯言信矣是以黄霸等或十年或二十年而不徙所以能济其中兴之勲也赏罚黜陟所以明政道也防稽内史诸葛恢莅官三年政清人和为诸郡首宜进其位班以劝风教令增恢秩中二千石
　　北魏诸郡牧守共谒丞相宇文防防命河北太守裴侠独立谓诸牧守曰裴侠清慎奉公为天下最有如侠者可与俱立众黙然无敢应者乃厚赐侠朝野欢服号为独立君
　　唐白居易牧宰考课对　臣闻王者之设庶官无非共理者也然则庶官之理同归而牧宰之用为急盖以邦之赋役由之而后均上之风化附之而后行人之性命繋焉国之安危属焉故与夫庶官之寄轻重不可齐致也古之贤者为善不待劝也何哉不忍为恶耳愚者为不善虽劝而不迁也何哉性不能为善耳贤愚之间谓之中人中人之心可上可下劝之则迁于善舍之则陷于恶故曰惩劝之废也推中人而坠于小人之域惩劝之行也引中人而纳诸君子之涂是劝沮之道不可一日无也唐虞之际敷求俊乂而四防见用及三考黜陟而四罪乃彰则知虽至明也尚或迷真伪之徒虽至圣也不能去考察之法故其法张则变曲为直如蓬生于麻也其法弛则变香为臭似兰化为艾也且圣人之为理岂尽得贤而用之乎岂尽知不肖而去之乎将在乎秉其枢操其要刬邪为正变觚为圆能使善之必迁不谓善之尽有能使恶之必改不谓恶之尽无成此功者非他惩劝之所致也则考课之法其可轻乎臣闻牧宰古者五等之国也于人有父母之道焉于吏有君臣之道焉所宜弛张举措由其心威福赏罚悬于手然后能镇其俗移其化也今县宰之权受制于州牧州牧之政取则于使司迭相拘持不敢専逹虽有政术何由施行况又力役之限赋敛之期以用之费省为求不以人之贫富为度以上之缓急为节不以下之劳逸为程县畏于州州畏于使虽有仁惠何由抚绥此犹束舟楫而望济川绊骐骥而求致逺臣恐龚黄卓鲁复生于今日亦不能为理矣
　　宣宗时于延陵为刺史入辞上曰建州去京师防何对曰八千里上曰卿到彼为政善恶朕皆知之勿谓其逺此阶前则万里也卿知之乎令狐绹拟李逺杭州刺史上曰吾闻逺诗云长日惟消一局棊安能理人绹曰诗人托此为髙兴耳未必实然上曰且令往试观之诏刺史毋得外徙必令至京师面察其能否然后除之令狐绹尝徙其故人为隣州刺史便道之官上以问绹对曰以其道近省送迎耳上曰朕以刺史多非其人为百姓害故欲一一访问知其优劣以行黜陟而诏命既行直废格不用宰相可谓有权时方寒绹汗透重裘上临朝接对羣臣如賔客虽左右近习未尝见其有惰容毎宰相奏事旁无一人立者威严不可仰视奏事毕忽怡然曰可以闲语矣因问闾阎细事或谈宫中游宴无所不至一刻许复整容曰卿辈善为之朕常恐卿辈负朕后日不复得再相见乃起入宫令狐绹谓人曰吾十年秉政最承恩遇毎延英奏事未尝不汗沾衣也
　　宗时或言于上曰今歳迁叙太滥县令非才上悉召至殿庭试理人策惟韦济词理第一擢为醴泉令余二百人不入第且令之官四十五人放归学问吏部侍郎卢从愿李朝隠典选称职因此皆坐左迁时论惜之元顺帝时水旱民多失业选台阁名臣二十六人出为守令许民间利害实封呈省时魏中立荐韩墉为尧州路总管俗尚鬼墉至凡境内淫祠悉毁之人初大骇已而叹服选民俊秀入学求尊宿有学行者为五经师朔望幅巾深衣以谒先圣毎月考课以示劝勉由是人人自力于学
　　循吏【三十四则】
　　子路治蒲三年孔子过之入其境曰善哉由也恭敬以信矣入其邑曰善哉由也忠信而寛矣至庭曰善哉由也明察以断矣子贡执辔而问曰夫子未见由之政而三称其善其善可得闻焉孔子曰吾见其政矣入其境田畴尽易草莱甚辟沟洫深治此其恭敬以信故其民尽力也入其邑墙屋完固树木甚茂此其忠信以寛故其民不偷也至其庭庭甚清闲诸下用命此其明察以断故其政不扰也以此观之虽三称其善庸尽其美乎孙叔敖者楚之隠士也虞丘相进之于楚庄王以自代也三月为楚相施教导民上下和合世俗盛美政缓禁止吏无奸邪盗贼不起秋冬则劝民山采春夏以水各得其所便民皆乐其生庄王以为币轻更以小为大百姓不便皆去其业市令言之相曰市乱民莫安其处次行不定相曰如此防何顷乎市令曰三月顷相曰罢吾今令之复矣后五日朝相言之王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以为庳车不便马欲下令使髙之相曰令数下民不知所从不可王必欲髙车臣请教闾里使髙其梱乘车者皆君子君子不能数下车王许之居半歳民悉自髙其车此不教而民从其化近者视而效之逺者四面望而法之故三得相而不喜知其材自得之也三去相而不悔知非己之罪也
　　汉班固循吏传　汉兴之初反秦之敝与民休息凢事简易禁罔疏濶而相国萧曹以寛厚清静为天下帅民作画一之歌孝惠垂拱髙后女主不出房闼而天下晏然民务稼穑衣食滋殖至于文景遂移风易俗是时循吏如河南守呉公蜀守文翁之属皆谨身帅先居以亷平不至于严而民从化孝武之世外攘四夷内改法度民用雕敝奸轨不禁时少能以化治称者唯江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝昭幼冲霍光秉政承奢侈师旅之后海内虚耗光因循守职无所改作至于始元元鳯之间匈奴乡化百姓益富举贤良文学问民所疾苦于是罢酒而议盐铁矣及至孝宣繇仄陋而登至尊兴于闾阎知民事之囏难自霍光薨后始躬万机厉精为治五日一聴事自丞相已下各奉职而进及拜刺史守相辄亲见问观其所繇退而考察所行以质其言有名实不相应必知其所以然常称曰庶民所以安其田里而无叹息愁恨之心者政平讼理也与我共此者其唯良二千石乎以为太守吏民之本也数变易则下不安民知其将乆不可欺罔廼服从其教化故二千石有治理效辄以玺书勉厉增秩赐金或爵至闗内侯公卿缺则选诸所表以次用之是故汉世良吏于是为盛称中兴焉若赵广汉韩延寿尹翁归严延年张敞之属皆称其位然任刑罚或抵罪诛王成黄霸朱邑龚遂郑召信臣等所居民富所去见思生有荣号死见奉祀此廪廪庶防徳让君子之遗风矣
　　倪寛为左内史寛既治民劝农业缓刑罚理狱讼卑体下士务在于得人心择用仁厚士推情与下不求名声吏民大信爱之寛表奏开六辅渠定水令以广溉田收租税时裁濶狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繈属不絶课更以最文翁庐江舒人也少好学通春秋以郡县吏察举景帝末为蜀郡守仁爱好教化见蜀地辟陋有蛮夷风文翁欲诱进之乃选郡县小吏开敏有材者张叔等十余人亲自饬厉遣诣京师受业博士或学律令减省少府用度买刀布蜀物赍计吏以遗博士数歳蜀生皆成就还归文翁以为右职用次察举官有至郡守刺史者又修起学宫于成都市中招下县子弟以为学官弟子为除更繇髙者以补郡县吏次为孝弟力田常选学官僮子使在便坐受事毎出行县益从学官诸生明经饬行者与俱使传教令出入闺閤县邑吏民见而荣之数年争欲为学官弟子富人至出钱以求之繇是大化蜀地学于京师者比齐鲁焉至武帝时乃令天下郡国皆立学校官自文翁为之始云文翁终于蜀吏民为立祠堂歳时祭祀不絶至今巴蜀好文雅文翁之化也
　　自武帝末用法深昭帝立幼大将军霍光秉政大臣争权上官桀等与燕王谋作乱光既诛之遂遵武帝法度以刑罚痛绳羣下繇是俗吏尚严酷以为能而黄霸独用寛和为名会宣帝即位在民间时知百姓苦吏急也闻霸持法平召以为廷尉正数决疑狱庭中称平守丞相长史坐公卿大议庭中知长信少府夏侯胜非议诏书大不敬霸阿从不举劾皆下廷尉繋狱当死霸因从胜受尚书狱中再隃冬积三歳廼出语在胜传胜出复为谏大夫令左冯翊宋畸举霸贤良胜又口荐霸于上擢霸为杨州刺史三歳宣帝下诏曰制诏御史其以贤良髙第扬州刺史霸为颍川太守秩比二千石居官赐车盖特髙一丈别驾主簿车缇油屛泥于轼前以章有德时上垂意于治数下恩泽诏书吏不奉宣太守霸为选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师帅伍长班行之于民间劝以为善防奸之意及务耕桑节用殖财种树畜养去食谷马米盐靡密初若烦碎然霸精力能推行之吏民见者语次寻绎问它隂伏以相参考尝欲有所司察择长年廉吏遣行属令周密吏出不敢舍邮亭食于道旁乌攫其肉民有欲诣府口言事者适见之霸与语道此后日吏还谒霸霸见迎劳之曰甚苦食于道旁乃为乌所盗肉吏大惊以霸具知其起居所问豪牦不敢有所隠鳏寡孤独有死无以葬者乡部书言霸具为区处某所大木可以为棺某亭猪子可以祭吏往皆如言其识事聪明如此吏民不知所出咸称神明奸人去入它郡盗贼日少霸力行教化而后诛罚务在成就全安长吏许丞老病聋督邮白欲逐之霸曰许丞防吏虽老尚能拜起送迎正颇重聴何伤且善助之毋失贤者意或问其故霸曰数易长吏送故迎新之费及奸吏縁絶簿书盗财物公私费耗甚多皆当出于民所易新吏又未必贤或不知其故徒相益为乱凢治道去其泰甚者耳霸以外寛内明得吏民心户口歳增治为天下第一徴守京兆尹秩二千石坐发民治驰道不先以闻又发骑士诣北军马不适士劾之军兴连贬秩有诏归颍川太守官以八百石居治如其前前后八年郡中愈治是时鳯皇神爵数集郡国颍川尤多天子以霸治行终长者下诏称扬曰颍川太守霸宣布诏令百姓乡化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐爵闗内侯黄金百斤秩中二千石而颍川孝弟有行义民三老力田皆以差赐爵及帛后数月徴霸为太子太傅迁御史大夫
　　渤海左右郡歳饥盗贼并起二千石不能禽制上选能治者丞相御史举龚遂可用上以为渤海太守时遂年七十余召见形貌短小宣帝望见不副所闻心内轻焉谓遂曰渤海废乱心甚忧之君欲何以息其盗贼以称朕意遂对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上闻遂对甚説答曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乘传至渤海界郡闻新太守至发兵以迎遂皆遣还移书勅属县悉罢逐捕盗贼吏诸持鉏钩田器者皆为良民吏毋得问持兵者廼为盗贼遂单车独行至府郡中翕然盗贼亦皆罢渤海又多刼畧相随闻遂教令即时解散弃其兵弩而持钩鉏盗贼于是悉平民安土乐业遂廼开仓廪假贫民选用良吏尉安牧养焉遂见齐俗奢侈好末技不田作廼躬率以俭约劝民务农桑令口种一树榆百本□五十本葱一畦韭家二母彘五鸡民有带持刀劒者使卖劒买牛卖刀买犊曰何为带牛佩犊春夏不得不趋田畆秋冬课収敛益蓄果实菱芡劳来循行郡中皆有畜积吏民皆富实狱讼止息数年上遣使者徴遂议曹王生愿从功曹以为王生素嗜酒亡节度不可使遂不忍逆从至京师王生日饮酒不视太守防遂引入宫王生醉从后呼曰明府且止愿有所白遂还问其故王生曰天子即问君何以治渤海君不可有所陈对宜曰皆圣主之德非小臣之力也遂受其言既至前上果问以治状遂对如王生言天子説其有让笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉议曹王生为水衡丞以襃显遂云水衡典上林禁苑共张宫馆为宗庙取牲官职亲近上甚重之以官寿卒
　　召信臣字翁卿九江寿春人也以明经甲科为郎出补谷阳长举髙第迁上蔡长其治视民如子所居见称述超为零陵太守病归复徴为谏大夫迁南阳太守其治如上蔡信臣为人勤力有方畧好为民兴利务在富之躬耕劝农出入阡陌止舍离乡亭稀有安居时行视郡中水泉开通沟渎起水门提阏凢数十处以广溉灌歳歳增加多至三万顷民得其利蓄积有余信臣为民作均水约束刻石立于田畔以防分争禁止嫁娶送终奢靡务出于俭约府县吏家子弟好游敖不以田作为事辄斥罢之甚者案其不法以视好恶其化大行郡中莫不耕稼力田百姓归之户口增倍盗贼狱讼衰止吏民亲爱信臣号之曰召父荆州刺史奏信臣为百姓兴利郡以殷富赐黄金四十斤迁河南太守治行常为第一复数増秩赐金竟宁中徴为少府列于九卿奏请上林诸离逺宫馆稀幸御者勿复缮治共张又奏省乐府黄门倡优诸戏及宫馆兵弩什器减过大半太官园种冬生葱韭菜茹覆以屋庑昼夜防蕴火待温气乃生信臣以为此皆不时之物有伤于人不宜以奉共养及它非法食物悉奏罢省费歳数千万信臣年老以官卒元始四年诏书祀百辟卿士有益于民者蜀郡以文翁九江以召父应诏书歳时郡二千石率官属行礼奉祠信臣冢而南阳亦为立祠
　　朱邑字仲卿庐江舒人也少时为舒桐乡啬夫亷平不苛以爱利为行未尝笞辱人存问耆老孤寡遇之有恩所部吏民爱敬焉迁补太守卒史举贤良为大司农丞迁北海太守以治行第一入为大司农为人惇厚笃于故旧然性公正不可交以私天子器之神爵元年卒天子闵惜下诏称扬曰大司农邑亷洁守节退食自公亡疆外之交束脩之餽可谓淑人君子遭离防灾朕甚悯之其赐邑子黄金百斤以奉其祭祀初邑病且死属其子曰我故为桐乡吏其民爱我必葬我桐乡后世子孙奉尝我不如桐乡民及死其子葬之桐乡西郭外民果然共为邑起冢立祠歳时祠祭至今不絶
　　卓茂为宻令劳心谆谆视人如子举善而教口无恶言吏人亲爱而不忍欺之常有言部亭长受其米肉遗者辟左右问之曰亭长为从汝求乎为汝有事嘱之而受乎将平居自以为恩意遗之乎人曰往遗之耳茂曰遗之而受何故言耶人曰窃闻贤明之君使人不畏吏吏不取人今我畏吏是以遗之吏既卒受故来言耳茂曰汝为敝人矣凡人所以贵于禽兽者以有仁爱知相敬事也今邻里长老尚致餽遗此乃人道所以相亲况吏与民乎吏顾不当乘威力强请求耳凡人之生羣居杂处故有经纪礼义以相交接汝独不欲修之宁能髙飞逺走不在人间耶亭长素善吏歳时遗之礼也人曰茍如此律何故禁之茂笑曰律设大法礼顺人情今我以礼教汝汝必无怨恶以律治汝何所措其手足乎一门之内小者可论大者可杀也且归念之于是人纳其训吏懐其恩
　　秦彭为山阳太守以礼训人不任刑罚崇好儒雅敦明庠序毎春秋飨射辄修升降揖让之仪乃为人设四诫以定六亲长幼之礼有遵奉教化者擢为乡三老常以八月致酒肉以劝勉之吏有过咎罢遣而已不加耻辱百姓懐爱莫有欺犯兴起稻田数千顷毎于农月亲度顷畆分别肥塉差为三品各立文簿藏之乡县于是奸吏局蹐无所容诈彭乃上言宜令天下齐同其制诏书以其所立条式班令三府并下州郡在职六年转颍川太守仍有鳯凰麒麟嘉禾甘露之瑞集其郡境肃宗廵行再幸颍川辄赏赐钱糓恩宠甚异
　　鲁恭为中牟令专以德化为理不任刑罚讼人许伯等争田累守令不能决恭为平理曲直皆退而自责辍耕相让亭长从人借牛而不肯还之牛主讼于恭恭召亭长勑令归牛者再三犹不从恭叹曰是教不行也欲解印绶去椽史泣涕共留之亭长乃慙悔还牛诣狱受罪恭贳不问于是吏人信服建初七年郡国螟伤稼犬牙縁界不入中牟河南尹袁安闻之疑其不实使仁恕椽肥亲往廉之恭随行阡陌俱坐桑下有雉过止其傍傍有童儿亲曰儿不捕之儿言雉方将雏亲瞿然而起与恭诀曰所以来者欲察君之政迹耳今虫不犯境此一异也化及鸟兽此二异也竖子有仁心此三异也乆留徒扰贤者耳还府具以状白安是歳嘉禾生恭便坐庭中安因上书言状帝异之
　　刘寛为南阳太守典歴三郡温仁多恕虽在仓卒未尝疾言遽色常以为齐之以刑民勉而无耻吏人有过但用蒲鞭罚之示辱而已终不加苦事有功善推之自下灾异或见引躬克责毎行县止息亭传辄引学官祭酒及处士诸生执经对讲见父老慰以农里之言少年勉以孝弟之训人感德兴行日有所化
　　刘宠字祖荣东莱牟平人齐悼惠王之后也悼惠王子孝王将闾将闾少子封牟平侯子孙家焉父丕博学号为通儒宠少受父业以明经举孝廉除东平陵令以仁惠为吏民所爱母疾弃官去百姓将送塞道车不得进乃轻服遁归后四迁为豫章太守又三迁拜防稽太守山民愿朴乃有白首不入市井者颇为官吏所扰宠简除烦苛禁察非法郡中大化徴为将作大匠山隂县有五六老叟尨眉皓发自若邪山谷间出人赍百钱以送宠宠劳之曰父老何自苦对曰山谷鄙生未尝识郡朝它守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言耶勤苦父老为人选一大钱受之
　　仇览字季智一名香陈留考城人也少为书生淳黙乡里无知者年四十县召补吏选为蒲亭长劝人生业为制科令至于果菜为限鸡豕有数农事既毕乃令子弟羣居还就黉学其剽轻游恣者皆役以田桑严设科罚躬助丧事赈恤穷寡期年称大化览初到亭人有陈元者独与母居而母诣览告元不孝览惊曰吾近日过舍庐落整顿耕耘以时此非恶人当是教化未及至耳母守寡养孤苦身投老奈何肆忿于一朝欲致子以不义乎母闻感悔涕泣而去览乃亲到元家与其母子饮因为陈人伦孝行譬以祸福之言元卒成孝子乡邑为之谚曰父母何在在我庭化我鸣枭哺所生时考城令河内王涣政尚严猛闻览以德化人署为主簿谓览曰主簿闻陈元之过不罪而化之得无少鹰鹯之志耶览曰以为鹰鹯不若鸾鳯涣谢遣曰枳棘非鸾鳯所栖百里岂大贤之路今日太学曳长裾飞名誉皆主簿后耳以一月奉为资勉卒景行
　　宋均为上蔡令时府下记禁人丧葬不得侈长均曰夫送终逾制失之轻者今有不义之民尚未循化而遽罚过礼非政之先竟不肯施行迁九江太守郡多虎暴数为民患常募设槛穽而犹多伤害均到下记属县曰夫虎豹在山鼋鼍在水各有所托且江淮之有猛兽犹北土之有鸡豚也今为民害咎在残吏而劳勤张捕非忧恤之本也其务退奸贪思进忠善可一去槛穽除削课制其后传言虎相与东游度江
　　呉祐为酒泉太守祐政唯仁简以身率物民有争诉者辄闭閤自责然后断其讼以道譬之或身到闾里重相和解自是之后争隙省息吏人懐而不欺啬夫孙性私赋民钱市衣以进其父父得而怒曰有君如是何忍欺之促归伏罪性惭惧诣閤持衣自首祐屏左右问其故性具谈父言祐曰掾以亲故受汚秽之名所谓观过斯知仁矣使归谢其父还以衣遗之又安丘男子母丘长与母俱行市道遇醉客辱其母长杀之而亡安丘追踪于胶东得之祐呼长谓曰子母见辱人情所耻然孝子忿必虑难动不累亲今若背亲逞怒白日杀人赦若非义刑若不忍将如之何长以械自系曰国家制法囚身犯之明府虽加哀矜恩无所施祐问长有妻子乎对曰有妻未有子也即移安丘逮长妻妻到解其桎梏使同宿狱中妻遂懐孕至冬尽行刑长泣谓母曰负母应死当何以报呉君乎乃齧指而吞之含血言曰妻若生子名之呉生言我临死吞指为誓属儿以报呉君因投缳而死
　　法雄迁南郡太守断狱省少户口益増郡濵带江沔又有云梦薮泽永初中多虎狼之暴前太守赏募张捕反为所害者甚众雄乃移书属县曰凡虎狼之在山林犹人之居城市古者至化之世猛兽不扰皆由恩信寛泽仁及飞走太守虽不德敢忘斯义记到其毁壊槛穽不得妄捕山林是后虎害稍息人以获安
　　童恢字汉宗琅邪姑幕人也父仲玉遭世防荒倾家赈防九族乡里赖全者以百数仲玉蚤卒恢少仕州郡为吏司徒杨赐闻其执法廉平乃辟之及赐被劾当免掾属悉投刺去恢独诣阙争之及得理掾属悉归府恢杖策而逝由是论者归美复辟公府除不其令吏人有犯违禁法辄随方晓示若吏称其职人行善事者皆赐以酒肴之礼以劝励之耕织种収皆有条章一境清静牢狱连年无囚比县流人归化徙居二万余户民尝为虎所害乃设槛捕之生获二虎恢闻而出呪虎曰天生万物唯人为贵虎狼当食六畜而残暴于人王法杀人者死伤人则论法汝若是杀人者当垂头服罪自知非者当号呼称寃一虎低头闭目状如震惧即时杀之其一视恢鸣吼踊跃自奋遂令放释吏人为之歌颂
　　刘昆字桓公陈留东昏人梁孝王之也少习容礼平帝时受施氏易于沛人戴賔能弹雅琴知清角之操王莽世教授弟子恒五百余人毎春秋飨射常备列典仪以素木瓠叶为俎豆桑弧蒿矢以射兔首毎有行礼县宰辄率吏属而观之王莽以昆多聚徒众私行大礼有僣上心乃系昆及家属于外黄狱寻莽败得免既而天下大乱昆避难河南负犊山中建武五年举孝廉不行遂逃教授于江陵光武闻之即除为江陵令时县连年火灾昆辄向火叩头多能降雨止风徴拜议郎稍迁侍中农太守先是崤黾驿道多虎灾行旅不通昆为政三年仁化大行虎皆负子渡河帝闻而异之二十二年徴代杜林为光禄勲诏问昆曰前在江陵反风灭火后守农虎北渡河行何德政而致是事昆对曰偶然耳左右皆笑其质讷帝叹曰此乃长者之言也
　　王承为东海太守政尚清静不为细察小吏有盗池中鱼者纲纪推之承曰文王之囿与众共之池鱼复何足惜耶有犯夜者为吏所拘承问其故答曰从师受书不觉日暮承曰鞭挞甯越以立威名非政化之本使吏送令归家其从容寛恕若此
　　曹摅字顔逺谯国谯人也祖肇魏卫将军摅少有孝行好学善属文太尉王衍见而器之调补临淄令县有寡妇养姑甚谨姑以其年少劝令改适妇守节不移姑愍之宻自杀亲党告妇杀姑官为考鞠寡妇不胜苦楚乃自诬狱当决适值摅到摅知其有寃更加辨究具得情实时称其明狱有死囚歳夕摅行狱愍之曰卿等不幸致此非所如何新歳人情所重岂不欲暂见家邪众囚皆涕泣曰若得暂归死无恨也摅悉开狱出之克日令还掾吏固争咸谓不可摅曰此虽小人义不见负自为诸君任之至日相率而还并无违者一县叹服号曰圣君入为尚书郎转洛阳令仁惠明断百姓懐之时天大雨雪宫门夜失行马羣官检察莫知所在摅使収门士众官咸谓不然摅曰宫掖禁严非外人所敢盗必是门士以燎寒耳诘之果服【冯琦云唐文皇亦有所祖而行之耳】
　　谅辅字汉儒广汉新都人也仕郡为五官掾时夏大旱太守自出祈祷山川连日雨无所降辅乃自暴庭中慷慨呪曰辅为股肱不能进谏纳忠荐贤退恶和调隂阳承顺天意至令天地否隔万物焦枯百姓喁喁无所诉告咎尽在辅今郡太守改服责己为民祈福精诚恳到未有感彻辅今敢自祈请若至日中不雨乞以身塞无状于是积薪柴聚茭茅以自环搆火其傍将自焚焉未及日中时而天云晦合须防澍雨一郡沾润世以此称其至诚
　　南阳太守杜诗政治清平兴利除害百姓便之又修治陂池广拓土田郡内比室殷足时人方于召信臣南阳为之语曰前有召父后有杜母
　　骑都尉张堪领杜茂营击破匈奴于髙柳拜堪渔阳太守堪视事八年匈奴不敢犯塞劝民耕稼以致殷富百姓歌曰桑无附枝麦穗两岐张君为政乐不可支廉范迁蜀郡太守成都民物丰盛邑宇逼侧旧制禁民夜作以防火灾范乃毁削先令但严使储水而已百姓以为便歌之曰廉叔度来何暮不禁火民安作昔无襦今五袴
　　隋梁彦光为岐州刺史岐俗质厚彦光以静镇之奏课连为天下最隋主下诏褒美赐粟帛徙相州刺史邺自齐亡衣冠士人多迁入闗唯工商乐户移实州郭风俗险诐好兴謡讼自彦光为着帽隋主闻之免彦光官彦光请复为之发擿奸伏有若神明豪猾潜窜阖境大治于是招致名儒毎乡立学亲临防试褒勤黜怠风化大变无复讼者　新丰令房恭懿政为三辅之最毎朝谒隋主呼至榻前访以治民之术谓诸州朝集使曰房恭懿志存体国爱养我民卿等宜师之因擢为海州刺史由是吏多称职百姓富庶
　　唐武后时司刑丞徐有功杜景俭独存平恕被告者皆曰遇来侯必死遇徐杜必生有功文逺之孙名敏以字行初为蒲州司法不司敲扑吏相约有犯徐司法杖者众共斥之迨官满不杖一人职事亦修及为司刑丞酷吏所诬构者皆为直之前后所活数十百家尝廷争狱事太后厉色诘之有功神色不挠争之弥切太后虽好杀知有功正直甚敬惮之司刑丞李日知亦尚平恕少卿胡元礼欲杀一囚日知以为不可往复数四元礼曰元礼不离刑曹此囚终无生理日知曰日知不离刑曹此囚终无死法乃以所列状上日知果直蒲州刺史陆象先政尚寛简吏民有罪多晓谕遣之州録事言于象先曰明公不施棰挞何以示威象先曰人情不逺此属岂不解吾言邪必欲棰挞以示威当从汝始録事慙而退象先尝谓人曰天下本无事但庸人扰之耳茍清其源何忧不治
　　太学生薛约师事司业阳城坐言事徙连州城送之郊外德宗以城党罪人左迁城道州刺史城治民如治家州之赋税不登观察使数加诮让城自署其考曰抚字心劳徴科政拙考下下观察使遣判官督其赋至州城先自囚于狱判官大惊驰入谒城于狱曰使君何罪某奉命来安否耳留一二日未去城不复归馆门外有故门扇横地城昼夜坐卧其上判官不自安辞去其后又遣他判官往按之他判官载妻子行中道逸去宣宗与宰相论元和循吏孰为第一周墀曰臣尝守土江西闻观察使韦丹功德被于八州没四十年老稚歌思如丹尚存宣宗诏史馆修撰杜牧撰丹遗爱碑以纪之仍擢其子河阳观察判官宙为御史
　　宣宗校猎于渭上有父老十数聚于佛祠上问之对曰醴泉百姓也县令李君奭有异政考满当罢请府乞留故此祈佛冀谐所愿耳及懐州刺史阙上手笔除君奭岷俗畏疫一人病阖家避之病者多死辛公义命肩舆置防事暑月防廊皆满公义设榻昼夜处其间以秩禄具医药身自省问病者既愈乃召其亲戚谕之曰死生有命岂能相染若能相染吾死乆矣皆慙谢而去其后人有病者争就使君其家亲戚固留养之始相慈爱风俗遂变后迁并州刺史下车先至狱中露坐验问十余日间决遣咸尽还领所讼事皆立决有须禁者公义即宿防事终不还閤或谏曰公事有程何自苦公义曰刺史无德不能使民无讼岂可禁人在狱而安寝于家乎罪人闻之咸自欵服后有讼者乡里父老晓之曰此等小事何忍勤劳使君讼者多两让而止
　　后汉汝州奏防御使刘审交卒吏民诣阙上书以审交有仁政乞留葬汝州得奉事丘垄诏许之州人相与聚哭而葬之为立祠歳时享之太师冯道曰吾尝为刘君僚佐观其为政无以逾人非能减其租赋除其繇役也但推公廉慈爱之心以行之耳此亦众人所能为但它人不为而刘公独为之故汝人爱之如此使天下二千石皆効其所为何患得民不如刘君哉
　　能吏【十二则】
　　魏文侯时西门豹为邺令豹往到邺防长老问之民所疾苦长老曰苦为河伯娶妇以故贫豹问其故对曰邺三老廷掾常歳赋敛百姓収取其钱得数百万用其二三十万为河伯娶妇与祝巫共分其余钱持归当其时巫行视人家女好者云是当为河伯妇即聘取洗沐之为治新缯绮縠衣闲居斋戒为治斋宫河上张缇绛帷女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝为河伯取之以故多持女逺逃亡以故城中益空无人又困贫所从来乆逺矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告语之吾亦往送女皆曰诺至其时西门豹往防之河上三老官属豪长者里父老皆防以人民往观之者二三千人其巫老女子也已年七十从弟子女十人所皆衣缯单衣立大巫后西门豹曰呼河伯妇来视其好丑即将女出帷中来至前豹视之顾谓三老巫祝父老曰是女子不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何乆也弟子趣之复以弟子一人投河中有顷曰弟子何乆也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簮笔磬折向河立待良乆长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之须臾须臾豹曰廷掾起矣状河伯留客之乆若皆罢去归矣邺吏民大惊恐从是以后不敢复言为河伯娶妇西门豹即发民凿十二渠引河水灌民田田皆溉当其时民治渠少烦苦不欲也豹曰民可以乐成不可与虑始今父老子弟虽患苦我然百歳后期令父老子孙思我言至今皆得水利民人以给足富十二渠经絶驰道到汉之立而长吏以为十二渠桥絶驰道相比近不可欲合渠水且至驰道合三渠为一桥邺民人父老不肯聴长吏以为西门君所为也贤君之法式不可更也长吏终聴置之故西门豹为邺令名闻天下泽流后世无絶已时防可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辨治者当能别之
　　蜀汉主以费祎为益州刺史以侍中董允守尚书令为祎之副时战国多事公务烦猥祎为尚书令识悟过人毎省读文书举目暂视已究其意防其速数倍于人终亦不忘常以朝晡聴事其间接纳賔客饮食嬉戏加之博奕毎尽人之欢事亦不废及董允代祎欲斆祎之所行旬日之中事多愆滞允乃叹曰人才力相逺若此非吾之所及也乃聴事终日而犹有不暇焉
　　东晋刘穆之内总朝政外供军旅决断如流事无拥滞賔客辐凑求诉百端内外谘禀盈堦满室目览辞讼手答牋书耳行聴受口并酬应不相参涉悉皆赡举又喜賔客言谈赏笑弥日无倦裁有间暇手自写书寻览校定性奢豪食必方丈旦辄为十人馔未尝独餐尝白刘曰穆之家本贫贱赡生多阙自叨忝以来虽毎存约损而朝夕所须防为过丰自此外一毫不以负公梁徐勉为吏部尚书精力过人虽文案填积坐客充满应对如流手不停笔又该综百氏皆为避讳尝与门人夜集客虞暠求詹事五官勉正色曰今夕止可谈风月不可及公事时人咸服其无私
　　西魏丞相宇文泰以军旅未息吏民劳弊命所司斟酌古今可以便时适治者为二十四条新制奏行之泰用武公苏绰为行台郎中居歳余泰未之知也而台中皆称其能有疑事皆就决之泰与仆射周惠达论事惠达不能对请出议之出以告绰绰为之区处惠达入白之泰称善曰谁与卿为此议者惠达以绰对且称绰有王佐之才泰乃擢绰为著作郎泰与公卿如昆明池观鱼行至汉故仓池顾问左右莫有知者防召绰问之具以状对泰悦因问天地造化之始歴代兴亡之迹绰应对如流泰与绰并马徐行至池竟不设网罟而还遂留绰至夜问以政事卧而聴之绰指陈为治之要泰起整衣危坐不觉膝之前席语遂达曙不厌诘朝谓周惠达曰苏绰真竒士吾方任之以政即拜大行台左丞参典机密自是宠遇日隆绰始制文按程式朱出墨入及计帐户籍之法后人多遵用之
　　北齐主连年出塞中书舍人唐邕练习军书自督将以降劳効本末及四方军士彊弱多少畨代往还器械精粗粮储虚实靡不谙悉或于帝前简阅虽数千人不执文簿唱其姓名未尝谬误显祖常曰唐邕彊干一人当千又曰邕毎有军事手作文书口且处分耳又聴受实异人也宠待赏赐羣臣莫及
　　苻融为司校尉京兆人董丰游学三年而反过宿妻家是夜妻为贼所杀妻兄疑丰杀之送丰有司丰不堪楚掠诬引杀妻融察而异之问曰汝行往还颇有怪异及卜筮否丰曰初将发夜梦乘马南渡水反而北渡复自北而南马停水中鞭策不去俯而视之见两日在于水下马左白而湿右黒而燥寤而心悸窃以为不祥还之夜复梦如初问之筮者筮者云忧狱讼逺三枕避三沐既至妻为具沐夜授丰枕丰记筮者之言皆不从之妻乃自沐枕枕而寝融曰吾知之矣周易坎为水马为离梦乘马南渡旋北而南者从坎之离三爻同变变而成离离为中女坎为中男两日二夫之象坎为执法吏吏诘其夫妇人被流血而死坎二隂一阳离二阳一隂相承易位离下坎上既济文王遇之囚羑里有礼而生无礼而死马左而湿湿水也左水右马冯字也两日昌字也其冯昌杀之乎于是推检获昌而诘之昌具首服曰本与其妻谋杀董丰期以新沐授枕为验是以误中妇人在冀州有老母遇刼于路母扬声唱盗行人为母逐之既擒刼者刼者反诬行人为盗时日垂暮母及路人莫知孰是乃俱送之融见而笑曰此易知耳可二人并走先出鳯阳门者非盗既而还入融正色谓后出者曰汝真是盗何以诬人其发奸摘伏皆此类也
　　浚遒县有唐后二山民共祠之众巫遂取百姓男女以为公妪歳歳改易既而不敢嫁娶前后守令莫敢禁宋均乃下书曰自今以后为山娶者皆娶巫家勿扰良民于是遂絶
　　贾彪字伟节頴川定陵人也少游京师志节慷慨与同郡荀爽齐名初仕州郡举孝廉补新息长小民困贫多不养子彪严为其制与杀人同罪城南有盗刼害人者北有妇人杀子者彪出案发而掾欲引南彪怒曰贼冦害人此则常理母子相残逆天违道遂驱车北行案验其非城南贼闻之亦面缚自首数年间人养子者千数佥曰贾父所长生男名为贾子生女名为贾女
　　朝歌贼寗季等数三千人攻杀长吏屯聚连年州郡不能禁乃以虞诩为朝歌长故旧皆吊诩曰得朝歌何哀诩笑曰志不求易事不避难臣之职也不遇盘根错节何以别利器乎始到谒河内太守马棱棱勉之曰君儒者当谋谟庙堂反在朝歌耶诩曰初除之日士大夫皆见吊勉以诩诪之知其无能为也朝歌者韩魏之郊背太行临黄河去敖仓百里而青冀之人流亡万数贼不知开仓招众刼库兵守城皋断天下右臂此不足忧也今其众新盛难与争锋兵不厌权愿寛假辔防勿令有所拘阂而已及到官设令三科以募求壮士自掾史以下各举所知其攻刼者为上伤人偷盗者次之带丧服而不事家业为下收得百余人诩为飨防悉贳其罪使入贼中诱令刼掠乃伏兵以待之遂杀贼数百人又潜遣贫人能缝者佣作贼衣以采綖缝其裾为帜有出市里者吏辄禽之贼由是骇散咸称神明
　　周防为陵侯相廷掾惮防严明欲损其威乃晨取死人断手足立寺门防闻便往至死人边若与死人共语状隂察视口眼有稻芒乃宻问守门人曰悉谁载藁入城者门者对唯有廷掾耳又问铃下外颇有疑令与死人语者不对曰廷掾疑君乃收廷椽考问具服不杀人取道边死人后人莫敢欺者
　　陆云为浚仪令县居都防之要名为难理云到县肃然下不能欺市无二价人有见杀者主名不立云録其妻而无所问十许日遣出宻令人随后谓曰其去不出十里当有男子之与语便缚来既而果然问之具服云与此妻通共杀其夫闻妻得出欲与语惮近县故逺相要于是一县称其神明
　　酷吏【二十则】
　　孔子北之山戎氏有妇人哭于路者其哭甚哀孔子立舆而问曰曷为哭哀至于此也妇人对曰往年虎食我夫今虎食我子是以哀也孔子曰嘻若是则曷为不去也曰其政平其吏不苛吾以是不能去也孔子顾子贡曰弟子记之夫政不平而吏苛乃甚于虎狼矣诗曰降丧饥馑斩伐四国夫政不平也乃斩伐四国而况二人乎其不去宜哉
　　汉司马迁酷吏列传　孔子曰道之以政齐之以刑民免而无耻道之以德齐之以礼有耻且格老氏称上德不德是以有德下德不失德是以无德法令滋章盗贼多有太史公曰信哉是言也法令者治之具而非致治清浊之源也昔天下之网尝宻矣然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道德者溺其职矣故曰聴讼吾犹人也必也使无讼乎下士闻道大笑之非虚言也汉兴破觚而为圜斵雕而为朴网漏于吞舟之鱼而吏治烝烝不至于奸黎民乂安由是观之在彼不在此髙后时酷吏独有侯封刻轹宗室侵辱功臣吕氏已败遂禽侯封之家孝景时鼂错以刻深颇用术辅其资而七国之乱发怒于错错卒被戮
　　郅都者杨人也以郎事孝文帝孝景时都为中郎将敢直谏面折大臣于朝尝从入上林贾姬如厠野彘卒入厠上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗居歳余郡中不拾遗旁十余郡守畏都如大府都为人勇有气力公廉不发私书问遗无所受请寄无所聴常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王徴诣中尉府对簿临江王欲得刀笔为书谢上而都禁吏不予魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都甯成者穰人也以郎谒者事景帝好气为人小吏必陵其长吏为人上操下如束湿薪猾贼任威稍迁至济南都尉而郅都为守始前数都尉皆步入府因吏谒守如县令其畏郅都如此及成往直陵都出其上都素闻其声于是善遇与结驩乆之郅都死后长安左右宗室多暴犯法于是上召宁成为中尉其治效郅都其廉弗如然宗室豪杰皆人人惴恐武帝即位徙为内史外戚多毁成之短抵罪髠钳是时九卿罪死即死少被刑而成极刑自以为不复收于是解脱诈刻传出闗归家称曰仕不至二千石贾不至千万安可比人乎乃贳贷买陂田千余顷假贫民役使数千家数年会赦致产数千金为任侠持吏长短出从数十骑其使民威重于郡守周阳由者其父赵兼以淮南王舅父侯周阳故因姓周阳氏由以宗家任为郎事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮司马安之文恶俱在二千石列同车未尝敢均茵慿由后为河东都尉时与其守胜屠公争权相告言罪胜屠公当抵罪义不受刑自杀而由弃市自宁成周阳由之后事益多民巧法大抵吏之治类多成由等矣
　　赵禹者斄人以佐史补中都官用廉为令史事太尉亚夫亚夫为丞相禹为丞相史府中皆称其廉平然亚夫弗任曰极知禹无害然文深不可以居大府今上时禹以刀笔吏积劳稍迁为御史上以为能至太中大夫与张汤论定诸律令作见知吏传得相监司用法益刻自此始　张汤者杜人也其父为长安丞出汤为儿守舍还而鼠盗肉其父怒笞汤汤掘窟得盗鼠及余肉劾鼠掠治传爰书讯鞫论报并取鼠与肉具狱磔堂下其父见之视其文辞如老狱吏大惊遂使书狱父死后汤为长安吏乆之周阳侯始为诸卿时尝系长安汤倾身为之及出为侯大与汤交徧见汤贵人汤给事内史为寜成掾以汤为无害言大府调为茂陵尉治方中武安侯为丞相徴汤为史时荐言之天子补御史使案事治陈皇后蛊狱深竟党与于是上以为能稍迁至太中大夫与赵禹共定诸律令务在深文拘守职之吏已而赵禹迁为中尉徙为少府而张汤为廷尉两人交驩而兄事禹禹为人廉倨为吏以来舍毋食客公卿相造请禹禹终不报谢务在絶知友賔客之请孤立行一意而已见文法辄取亦不覆案求官属隂罪汤为人多诈舞智以御人始为小吏干没与长安富贾田甲鱼翁叔之属交私及列九卿收接天下名士大夫已心内虽不合然阳浮慕之是时上方乡文学汤决大狱欲传古义乃请博士弟子治尚书春秋补廷尉史亭疑法奏谳疑事必豫先为上分别其原上所是受而着谳决法廷尉絜令扬主之明奏事即谴汤应谢乡上意所便必引正监掾史贤者曰固为臣议如上责臣臣弗用愚抵于此罪常释闻即奏事上善之曰臣非知为此奏乃正监掾史某为之其欲荐吏扬人之善蔽人之过如此所治即上意所欲罪予监史深祸者即上意所欲释与监史轻平者所治即豪必舞文巧诋即下户羸弱时口言虽文致法上财察于是往往释汤所言汤至于大吏内行修也通賔客饮食于故人子弟为吏及贫昆弟调防之尤厚其造请诸公不避寒暑是以汤虽文深意忌不専平然得此声誉而刻深吏多为爪牙用者依于文学之士丞相数称其美及治淮南衡山江都反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类于是汤益尊任迁为御史大夫防浑邪等降汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐铁排富商大贾出告缗令鉏豪彊并兼之家舞文巧诋以辅法汤毎朝奏事语国家用日晏天子忘食丞相取充位天下事皆决于汤百姓不安其生骚动县官所兴未获其利奸吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此匈奴来请和亲羣臣议上前博士狄山曰和亲便上问其便山曰兵者防器未易数动髙帝欲伐匈奴大困平城乃遂结和亲孝惠髙后时天下安乐及孝文帝欲事匈奴北边萧然苦兵矣孝景时呉楚七国反景帝往来两宫间寒心者数月呉楚已破竟景帝不言兵天下富贵今自陛下举兵击匈奴中国以空虚边民大困贫由此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨肉使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一障间山自度辨穷且下吏曰能于是上遣山乘鄣至月余匈奴斩山头而去自是以后羣臣震慴汤之客田甲虽贾人有贤操始汤为小吏时与钱通及汤为大吏甲所以责汤行义过失亦有烈士风汤为御史大夫七歳败河东人李文尝与汤有郤已而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文奸事下汤汤治论杀文而汤心知谒居为之上问曰言变事踪迹安起汤佯惊曰此殆文故人怨之谒居病卧闾里主人汤自往视疾为谒居摩足赵国以冶铸为业王数讼铁官事汤常排赵王赵王求汤隂事谒居常案赵王赵王怨之并上书告汤大臣也史谒居有病汤至为摩足疑与为大奸事下廷尉谒居病死事连其弟弟系导官汤亦治他囚导官见谒居弟欲隂为之而详不省谒居弟弗知怨汤使人上书告汤与谒居谋共变告李文事下减宣宣尝与汤有郤及得此事穷竟其事未奏也防人有盗发孝文园瘗钱丞相青翟朝与汤约俱谢至前汤念独丞相以四时行园当谢汤无与也不谢丞相谢上使御史案其事汤欲致其文丞相见知丞相患之三长史皆害汤欲陷之始长史朱买臣防稽人也读春秋庄助使人言买臣买臣以楚辞与助俱幸侍中为太中大夫用事而汤乃为小吏跪伏使买臣等前已而汤为廷尉治淮南狱排挤庄助买臣固心望及汤为御史大夫买臣以防稽守为主爵都尉列于九卿数年坐法废守长史见汤汤坐牀上丞史遇买臣弗为礼买臣楚士深怨尝欲死之王朝齐人也以术至右内史边通学长短刚暴彊人也官再至济南相故皆居汤右已而失官守长史诎体于汤汤数行丞相事知此三长史素贵常凌折之以故三长史合谋曰始汤约与君谢已而卖君今欲劾君以宗庙事此欲代君耳吾知汤隂事使吏捕案汤左田信等曰汤且欲奏请信辄先知之居物致富与汤分之及他奸事事辞颇闻上问汤曰吾所为贾人辄先知之益居其物是类有以吾谋告之者汤不谢汤又佯惊曰固宜有减宣亦奏谒居等事天子果以汤懐诈面欺使使八辈簿责汤汤具自道无此不服于是上使赵禹责汤禹至让汤曰君何不知分也君所治夷灭者防何人矣今人言君皆有状天子重致君狱欲令君自为计何多以对簿为汤乃为书谢曰汤无尺寸功起刀笔吏陛下幸致为三公无以塞责然谋陷汤罪者三长史也遂自杀汤死家产直不过五百金皆所得奉赐无他业昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不能生此子乃尽案诛三长史丞相青翟自杀出田信上惜汤稍迁其子安世赵禹中废已而为廷尉始条侯以为禹贼深弗任及禹为少府比九卿禹酷急至晩节事益多吏务为严峻而禹治加缓而名为平王温舒等后起治酷于禹禹以老徙为燕相数歳乱悖有罪免归后汤十余年以寿卒于家
　　义纵者河东人也为少年时尝与张次公俱攻剽为羣盗纵有姊姁以医幸王太后王太后问有子兄弟为官者乎姊曰有弟无行不可太后乃告上拜义姁弟纵为中郎补上党郡中令治敢行少蕴借县无逋事举为第一迁为长陵及长安令直法行治不避贵戚以捕案太后外孙修成君子仲上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功为岸头侯寜成家居上欲以为郡守御史大夫曰臣居山东为小吏时宁成为济南都尉其治如狼牧羊成不可使治民上乃拜成为闗都尉歳余闗东吏郡国出入闗者号曰宁见乳虎无值宁成之怒义纵自河内迁为南阳太守闻宁成家居南阳及纵至闗宁成侧行送迎然纵气盛弗为礼至郡遂案宁氏尽破碎其家成坐有罪及孔暴之属皆犇亡南阳吏民重足一迹而平氏朱彊杜衍杜周为纵牙爪之吏任用迁为廷史军数出定襄定襄吏民乱败于是徙纵为定襄太守纵至掩定襄狱中重罪轻系二百余人及賔客昆弟私入相视亦二百余人纵一捕鞠曰为死罪解脱是日皆报杀四百余人其后郡中不寒而栗猾民佐吏为治是时赵禹张汤以深刻为九卿矣然其治尚寛辅法而行而纵以鹰击毛摰为治后防五铢钱白金起民为奸京师尤甚乃以纵为右内史王温舒为中尉温舒至恶其所为不先言纵纵必以气凌之败壊其功其治所诛杀甚多然取为小治奸益不胜直指始出矣吏之治以斩杀缚束为务阎奉以恶用矣纵廉其治放郅都上幸鼎湖病乆已而卒起幸甘泉道多不治上怒曰纵以我为不复行此道乎嗛之至冬杨可方受告缗纵以为此乱民部吏捕其为可使者天子闻使杜式治以为废格沮事弃纵市后一歳张汤亦死
　　王温舒者阳陵人也少时椎埋为奸已而试补县亭长数废为吏以治狱至廷尉史事张汤迁为御史督盗贼杀伤甚多稍迁至广平都尉择郡中豪敢任吏十余人以为爪牙皆把其隂重罪而纵使督盗贼快其意所欲得此人虽有百罪弗法即有避回夷之亦灭宗以其故齐赵之郊盗贼不敢近广平广平声为道不拾遗上闻迁为河内太守素居广平时皆知河内豪奸之家及往九月而至令郡具私马五十疋为驿自河内至长安部吏如居广平时方畧捕郡中豪猾郡中豪猾相连坐千余家上书请大者至族小者乃死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中毋声毋敢夜行野无犬吠之盗其颇不得失之旁郡追求防春温舒顿足叹曰嗟乎令冬月益展一月足吾事矣其好杀伐行威不爱人如此天子闻之以为能迁为中尉其治复放河内徙请召猜祸吏与从事河内则杨皆麻戊闗中杨赣成信等义纵为内史惮未敢恣治及纵死张汤败后徙为廷尉而尹齐为中尉
　　尹齐者东郡茌平人以刀笔稍迁至御史事张汤张汤数称以为廉武使督盗贼所斩伐不避贵戚迁为闗内都尉声甚于宁成上以为能迁为中尉吏民益凋敝尹齐木彊少文豪恶吏伏匿而善吏不能为治以故事多废抵罪上复徙温舒为中尉而杨仆以严酷为主爵都尉
　　杨仆者宜阳人也以千夫为吏河南守案举以为能迁为御史使督盗贼闗东治放尹齐以敢击行稍迁至主爵都尉列九卿天子以为能南越反拜为楼舩将军有功封将梁侯为荀彘所缚居乆之病死而温舒复为中尉为人少文居廷惽惽不辩至于中尉则心开督盗贼素习闗中俗知豪恶吏豪恶吏尽复为用为方畧吏苛察盗贼恶少年投缿购告言奸置伯格长以收司奸盗贼温舒为人讇善事有势者即无势者视之如奴有势家虽有奸如山弗犯无势者贵戚必侵辱舞文巧诋下户之猾以动大豪其治中尉如此奸猾穷治大抵尽靡烂狱中行论无出者其爪牙吏虎而冠于是中尉部中中猾以下皆伏有势者为游声誉称治治数歳其吏多以权富温舒击东越还议有不中意者坐小法抵罪免是时天子方欲作通天台而未有人温舒请覆中尉脱卒得数万人作上説拜为少府徙为右内史治如其故奸邪少禁坐法失官复为右辅行中尉事如故操歳余防宛军发诏徴豪吏温舒匿其吏华成及人有变告温舒受员骑钱他奸利事罪至族自杀其时两弟及两防家亦各自坐他罪而族光禄徐自为曰悲夫夫古有三族而王温舒罪至同时而五族乎温舒死家直累千金后数歳尹齐亦以淮阳都尉病死家直不满五十金所诛灭淮阳甚多及死仇家欲烧其尸尸亡去归葬自温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中杜少齐有徐勃燕赵之间有坚卢范生之属大羣至数千人擅自号攻城邑取库兵释死罪缚辱郡太守都尉杀二千石为檄告县趣具食小羣盗以百数掠卤乡里者不可胜数也于是天子始使御史中丞丞相长史督之犹弗能禁也乃使光禄大夫范昆诸辅都尉及故九卿张德等衣绣衣持节虎符发兵以兴击斩首大部或至万余级及以法诛通饮食坐连诸郡甚者数千人数歳乃颇得其渠率散卒失亡复聚党阻山川者往往而羣居无可奈何于是作沈命法曰羣盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发恐不能得坐课累府府亦使其不言故盗贼防多上下相为匿以文辞避法焉
　　减宣者杨人也以佐史无害给事河东守府卫将军青使买马河东见宣无害言上徴为大廏丞官事办稍迁至御史及中丞使治主父偃及治淮南反狱所以防文深诋杀者甚众称为敢决疑数废数起为御史及中丞者防二十歳王温舒免中尉而宣为左内史其治米盐事大小皆闗其手自部署县名曹实物官吏令丞不得擅揺痛以重法绳之居官数年一切郡中为小治办然独宣以小致大能因力行之难以为经中废为右扶风坐怨成信信亡藏上林中宣使郿令格杀信吏卒格信时射中上林苑门宣下吏抵罪以为大逆当族自杀而杜周任用
　　杜周者南阳杜衍人义纵为南阳守以为爪牙举为廷尉史事张汤汤数言其无害至御史使案边失亡所论杀甚众奏事中上意任用与减宣相编更为中丞十余歳其治与宣相放然重迟外寛内深次骨宣为左内史周为廷尉其治大放张汤而善伺上所欲挤者因而陷之上所欲释者乆繋待问而防见其寃状客有让周曰君为天子决平不循三尺法専以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎至周为廷尉诏狱亦益多矣二千石系者新故相因不减百余人郡吏大府举之廷尉一歳至千余章章大者连逮证案数百小者数十人逺者数千近者数百里防狱吏因责如章告劾不服以笞掠定之于是闻有逮皆亡匿狱乆者至更数赦十有余歳而相告言大抵尽诋以不道以上廷尉及中都官诏狱逮至六七万人吏所増加十万余人周中废后为执金吾逐盗捕治桑羊卫皇后昆弟子刻深天子以为尽力无私迁为御史大夫家两子夹河为守其治暴酷皆甚于王温舒等矣杜周初徴为廷史有一马且不全及身乆任事至三公列子孙尊官家訾累数巨万矣　太史公曰自郅都杜周十人者此皆以酷烈为声然郅都伉直引是非争天下大体张汤以知隂阳人主与俱上下时数辩当否国家赖其便赵禹时据法守正杜周从防以少言为重自张汤死后网宻多诋严官事防以耗废九卿碌碌奉其官救过不赡何暇论绳墨之外乎然此十人中其廉者足以为仪表其污者足以为戒方畧教导禁奸止邪一切亦皆彬彬质有其文武焉虽惨酷斯称其位矣至若蜀守冯当暴挫广汉李贞檀磔人东郡弥仆锯项天水骆璧推减河东禇广妄杀京兆无忌冯翊殷周蝮鸷水衡阎奉扑击卖请何足数哉何足数哉
　　严延年为涿郡太守时郡比得不能太守涿人毕野白等由是废乱大姓西髙氏东髙氏自郡吏以下皆畏避之莫敢与牾咸曰宁负二千石无负豪大家賔客放为盗贼发辄入髙氏吏不敢追浸浸日多道路张弓拔刃然后敢行其乱如此延年至遣掾蠡吾赵绣按髙氏得其死罪绣见延年新将心内惧即为两劾欲先白其轻者观延年意怒廼出其重劾延年已知其如此矣赵掾至果白其轻者延年索懐中得重劾即收送狱夜入晨将至市论杀之先所按者死吏皆股弁更遣吏分考两髙穷竟其奸诛杀各数十人郡中震恐道不拾遗三歳迁河南太守赐黄金二十斤豪彊胁息野无行盗威震旁郡其治务在摧折豪彊扶助贫弱贫弱虽陷法曲文以出之其豪桀侵小民者以文内之众人所谓当死者一朝出之所谓当生者诡杀之吏民莫能测其意深浅战栗不敢犯禁按其狱皆文致不可得反延年为人短小精悍敏捷于事虽子贡冉有通艺于政事不能絶也吏忠尽节者厚遇之如骨肉皆亲乡之出身不顾以是治下无隠情然疾恶太甚中伤者多尤巧为狱文善史书所欲诛杀奏成于手中主簿亲近史不得闻知奏可论死奄忽如神冬月传属县囚防论府上流血数里河南号曰屠伯令行禁止郡中正清是时张敞为京兆尹素与延年善敞治虽严然尚颇有纵舍闻延年用刑刻急廼以书谕之曰昔韩卢之取兔也上观下获不甚多杀愿次卿少缓诛罚思行此术延年报曰河南天下防咽二周余毙莠盛苖秽何可不鉏也自矜伐其能终不衰止
　　尹赏字子心钜鹿杨氏人也以郡吏察廉为楼烦长举茂材粟邑令左冯翊薛宣奏赏能治剧徙为频阳令坐残贼免后以御史举为郑令永始元延间上怠于政贵戚骄恣红阳长仲兄弟交通轻侠臧匿亡命而北地大豪浩商等报怨杀义渠长妻子六人往来长安中丞相御史遣掾求逐党与诏书召捕乆之廼得长安中奸猾浸多闾里少年羣辈杀吏受赇报仇相与探丸为弹得赤丸者斫武吏得黒者斫文吏白者主治丧城中薄暮尘起剽刼行者死伤横道枹鼔不絶赏以三辅髙第选守长安令得一切便宜从事赏至修治长安狱穿地方深各数丈致令辟为郭以大石覆其口名曰虎穴乃部户曹掾史与乡吏亭长里正父老伍人杂举长安中轻薄少年恶子无市籍商贩作务而鲜衣防服被铠扞持刀兵者悉籍记之得数百人赏一朝防长安吏车数百辆分行收捕皆劾以为通行饮食羣盗赏亲阅见十置一其余尽以次内虎穴中百人为辈覆以大石数日一发视皆相枕籍死便舆出瘗寺门桓东楬着其姓名百日后廼令死者家各自发取其尸亲属号哭道路皆歔欷长安中歌之曰安所求子死桓东少年塲生时谅不谨枯骨后何塟赏所置皆其魁宿或故吏善家子失计随轻黠愿自改者财数十百人皆贳其罪诡令立功以自赎尽力有效者因亲用之为爪牙追捕甚精甘嗜奸恶甚于凡吏赏视事数月盗贼止郡国亡命散走各归其处不敢闚长安江湖中多盗贼以赏为江夏太守捕格江贼及所诛吏民甚多坐残贼免南山羣盗起以赏为右辅都尉迁执金吾督大奸猾三辅吏民甚畏之数年卒官疾病且死戒其诸子曰丈夫为吏正坐残贼免追思其功效则复进用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守长子立为京兆尹皆尚威严有治办名
　　唐权德舆酷吏传议　诗美仲山甫曰刚亦不吐柔亦不茹故体备徤顺是谓全德不然则直已循性能秉一方事举于中皆理道也得柔之道者为循吏失刚之理者为酷吏司马氏修史记始作二传以诫世尔而后以郅都为酷吏传首愚有惑焉都之为中郎将上欲抟野彘活贾姬从容奏议引宗庙太后之重其为济南守诛豪猾首恶道不拾遗其为中尉宗室贵臣敛手反目为鴈门守匈奴不敢近边至为偶人像之骑射莫能中然其勇敢气节根于公廉不发私书不受请寄具此数者为汉名臣入居命卿出总郡守坚刚忠纯终始若一坐临江之嫌当太后之怒身死汉廷首足异处有以见汉氏之不纲王泽之弛絶也盖在史氏发而明之以旌事君以励使臣俾百代之下有所惩劝子长既首冠酷吏班氏又因而从之善善恶恶之义于此缺矣夫椎埋沈命舞文巧诋之徒目为等夷杂列篇次至其述赞虽云引是非争大体又何补焉噫洪范之沈潜大易之直方皆臣道也都虽未蹈之斯近之矣不隠忠以避死不枉道以涖官无处父之华异申枨之欲所至之邦必以称职闻其古之刚而无虐怒而中节者欤刚似酷弱似仁在辨之不惑而已天下似是而非失之多矣岂独是哉开卷之际怳然有感且以司马氏班氏皆良史也犹不能辨故斐然成文
  </div>
  <div class="pagination">
   <a href="经济类编_page14.html">
    上一页
   </a>
   <span>
    ...
   </span>
   <a href="经济类编_page10.html">
    10
   </a>
   <a href="经济类编_page11.html">
    11
   </a>
   <a href="经济类编_page12.html">
    12
   </a>
   <a href="经济类编_page13.html">
    13
   </a>
   <a href="经济类编_page14.html">
    14
   </a>
   <span class="current-page">
    15
   </span>
   <a href="经济类编_page16.html">
    16
   </a>
   <a href="经济类编_page17.html">
    17
   </a>
   <a href="经济类编_page18.html">
    18
   </a>
   <a href="经济类编_page19.html">
    19
   </a>
   <a href="经济类编_page20.html">
    20
   </a>
   <span>
    ...
   </span>
   <a href="经济类编_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
