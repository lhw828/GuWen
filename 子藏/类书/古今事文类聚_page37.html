<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 37 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 37 页/共 485 页</h1>
    <div class="content">　　不立为节
　　明皇及肃宗以后皆以生日为节徳宗不立节止于羣臣称觞上夀而已
　　古今文集
　　杂著
　　天申节贺表　　　　　　周必大
　　天生民而立之君茂啓中兴之运臣归美以报其上共欣载夙之期【中贺】恭惟陛下配徳乾坤合明日月御赫赫炎炎之祚成巍巍荡荡之功当枢电之呈祥举华夷而赖庆严恭寅畏而自度已迪哲于四人虚静恬淡而无为方成纯于万岁臣猥司外阃阻造近班使夀使富而多男愿上尧封之祝宜民宜人而受禄载赓周雅之章
　　端庆节贺表　　　　　　赵汝谈
　　社鼔斗枢赫圣朝之诞节川珍岳贡凑良月以毕来惟君万邦受天百禄【中贺】恭惟陛下凝旒思道毕服图功恢大徳以保民而逺人争致顺附单小心于事帝而否数转为嘉祥率土讴歌望云祈戴愿蹑九皇之轨岁称万夀之觞臣属庀外司阻班庭贺献书金镜老非翰墨之才通表银台逺有韶钧之梦
　　诞节受贺
　　唐穆宗即位之初诏曰七月六日是朕载诞之辰其日百寮命妇宜于光顺门进名参贺朕于门内与百寮相见明日又勅受贺仪宜停先是左丞韦绶奏行之宰臣以古无降诞受贺之礼奏罢之然次年复行贺礼诞节之制起于明皇令天下宴集休假二日肃宗亦然代徳顺三宗皆不置节名及文宗以后始置宴如初则受贺一事盖自长庆年至今用之也【容斋随笔】
　　律诗
　　千秋节有感　　　　　　杜　甫
　　自罢千秋节频伤八月来先朝常宴防壮观已尘埃凤纪编生日龙池堑刼灰衢尊不重饮白首独余哀
　　又
　　御气云楼敞含风彩仗髙仙人张内乐王母献宫桃罗韈红蕖艶金羁白雪毛新街衔夀酒走索背秋毫
　　夀宁节　　　　　　　　王元之
　　待漏齐趋圣节筵云开金阙上青天平明引入长生殿共祝尧云百岁年
　　又
　　数声飞电响鸣鞘香袅金炉映赭袍王母亲承玉皇诏年年今日进蟠桃
　　又
　　帘前可爱三冬日堦下新抽七叶蓂昨夜灵台因预奏防云髙捧老人星
　　又
　　益算真君南斗髙还因圣节奏天曹扶桑枯尽灵椿老始放尧眉出夀毫
　　宫词
　　太皇生日最尊荣献夀宫中未五更天子奉觞仍再拜寳慈【太后宫名】侍立到天明
　　皇后
　　羣书要语天子之配谓之后后者君也【白虎通】天子后立六宫三夫人九嫔二十七世妇八十一御妻【礼记】按夏殷以前后妃之制其文畧矣大率称妃周则天子立后正嫡曰王后秦称皇帝正嫡曰皇后汉因之【初学记】听天下之内治以明章妇道故天下内和而家理妇顺不修隂事不得谪见于天月为之食则后素服而修六宫之职荡天下之隂事【礼记】内宰治王内之政令以隂礼教六宫以隂礼教九嫔以妇职之法教九御【周礼】关雎后妃之徳也风之始也所以风天下而正夫妇也周南召南正始之道王化之基是以关雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也【大序】躬俭节用服澣濯之衣【葛覃】又当辅佐君子求贤审官知臣下之勤劳内有进贤之志而无险陂私谒之心朝夕思念至于忧勤也【卷耳】言若螽斯不妒忌则子孙众多也【螽斯】和平则妇人乐有子矣【芣苢】静女其娈贻我彤管彤管有炜说怿女美注古者后夫人必有史彤管之法史不记过其罪杀之后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左手既御着于右手事无大小记以成法【诗】故陈贤妃正女夙夜警戒相成之道焉【鸡鸣】皇后称椒房取其实蔓延盈升以椒涂室取温暖除恶气也犹天子朱泥殿上曰丹墀【汉官仪】天子亲耕以共粢盛王后亲蚕以共祭服【谷梁传】男正位乎外女正位乎内一正家而天下定矣【家人卦】壸政穆宣房乐韶理坤则顺成星轩润饰注仪礼有房中乐后夫人讽诵以事君子星轩轩辕星也【顔延之宋皇后哀册】有司奏立长秋宫【马后传】以皇后为长秋者秋隂之始取其长而欲其久也【宋百官志】汉魏故事皇后六騩马【初学记】
　　古今事实
　　嫔于虞
　　有鳏在下曰虞舜帝曰我其试哉女于时观厥刑于二女厘降二女于沩汭嫔于虞
　　曰嫔于京
　　挚仲氏任自彼殷商来嫁于周曰嫔于京乃及王季维徳之行
　　天作之合
　　文王初载天作之合在洽之阳在渭之涘文王嘉止大邦有子大邦有子伣天之妹文定厥祥亲迎于渭造舟为梁不显其光有命自天命此文王于周于京缵女维莘长子维行笃生武王保佑命尔燮伐大商
　　晏起待罪
　　周宣王夜卧而晏起姜后既出乃脱簪珥待罪使其傅母通言于宣王曰妾之淫心见矣至使君王失礼而晏起乱之兴从婢子起敢请罪王曰寡人不徳实自生过非夫人之罪也遂复姜后而勤于政事早朝晏退卒成中兴之名【国语】
　　四殆谏王
　　钟离春者齐无盐邑之女也为人极丑自诣宣王愿乞一见宣王召见之乃举手拊膝曰殆哉殆哉宣王曰愿闻命对曰今西有横秦之患南有强楚之雠春秋四十壮勇不立一殆也渐台五层万民疲困二殆也贤者伏匿山林谄谀强于左右三殆也酒浆流湎以夜继日女乐俳优纵横大笑四殆也宣王喟然而叹拜无盐女以为王后【列女传】
　　谏用防佞
　　齐威王即位其佞臣周破胡专权擅势嫉贤妒能虞姬谓王曰破胡谀佞不可不退王乃封即墨大夫以万家烹阿大夫与周破胡齐国大治【列女传】
　　梦龙贵徴
　　汉虏魏王豹薄姬输织室汉王诏纳后宫岁余召幸之对曰昨梦龙据妾胷上曰是贵征也吾为汝成之遂幸生文帝
　　拳手即伸
　　钩弋夫人赵婕妤家在河间武帝巡狩过之望气者言此有奇女天子亟使使召至女两手皆拳上自披之手即时伸由此得幸号拳夫人居钩弋宫遂生昭帝
　　扪天吉兆
　　和熹邓皇后和帝后也太傅禹之孙尝梦扪天荡荡正青若有钟乳状乃仰漱饮之以讯诸占梦言尧梦攀天而上汤梦及天而咶之斯皆圣主之别占吉不可言
　　沙麓之祥
　　春秋沙麓崩注隂盛而崩元城建公曰沙麓崩六百四十五年宜有圣女兴汉王贺字翁孺正值其地日月当之贺生禁禁生元后元后母李妊政君梦月入懐政君元后小字也元后母天下自元成哀平四帝至王莽扬雄作表太隂之精沙麓之灵作合于汉配元生成【元后传】
　　金屋贮妇
　　武帝为胶东王年数岁长公主抱问曰儿欲得妇不曰欲得指女阿娇好不笑曰若得阿娇当作金屋贮之【汉武故事】
　　毒杀许后
　　宣帝始立微时许妃为皇后光夫人显爱小女成君欲贵之私使乳毉淳于衍行毒药杀许后因劝光纳成君为皇后光薨后语稍泄于是上始闻之禹山云日见侵削数相对涕泣自怨于是始有邪谋防事发觉云山同日自杀禹要斩显及诸女昆弟皆弃市独霍后废处昭台宫与霍氏相连坐诛灭者数千家
　　娶隂丽华
　　汉光武隂皇后南阳人名丽华初光武闻后美心恱之后至长安见执金吾车骑甚盛因叹曰仕宦当作执金吾娶妻当得隂丽华即位立为后【本纪】
　　相得其人
　　晋简文帝无子令善相者以诸爱妾示之皆云非其人时李后为宫人在织坊中形长而色黑皆谓之昆仑既至相者惊曰此其人也帝召之侍寝后数梦两龙枕膝日月入懐帝闻而异焉遂生孝武帝
　　一夜齿生
　　晋成帝杜皇后预之曾孙成帝拜为皇后少有姿色长犹无齿有求婚者輙中止及帝纳采之日一夜齿尽生
　　素柰不祥【见国哀门】
　　贤女必学
　　甄后九岁喜书视字輙识数用诸兄笔研兄谓后言汝当习女工用书为学作博士耶后言古贤女未有不学前世成败以为己诫不知书何由见之【魏志】
　　玉衣覆寝
　　甄后幼时每寝寐家中髣髴见如有人持玉衣覆其上者常共恠之【魏志】
　　著书垂范
　　唐太宗长孙皇后少好读书正位中宫务崇节俭上尝与之议赏罚后辞曰牝鸡之晨惟家之索妾妇人安敢豫闻政后尝采自古妇人得失事着为女则三十卷及崩宫司奏闻上览之悲恸以示羣臣曰皇后此书足以垂范百世朕非不知天命而为此无益之悲但入宫不复闻规谏之言失一良佐故不能忘懐耳
　　陛下家事
　　髙宗欲立武昭仪为皇后畏大臣异议未决召勣等计之勣称疾不至帝后密访勣答曰此陛下家事无须问外人帝意遂定而王皇后废诏勣与于志宁奉册立武氏
　　私谒挠权
　　肃宗立皇后张氏稍与政事与李辅国相助多以私谒挠权帝不制迁太上皇居西内皆张皇后谋也寳应元年张后恶李辅国欲图之程元振得其谋以告辅国乃幽后于别殿是夕肃宗崩
　　女相甚贵
　　章献明肃太后成都华阳人少随父下峡至玉泉寺有长老善相人谓其父曰君贵人也及见后大惊曰君之贵以此女也盍进京师乎赠以金百两至京师真宗判南京因张耆纳后宫中帝即位为才人进宸妃正位宫闱声满天下仁宗即位以太皇后垂帘听政时玉泉长老已居长芦矣【闻见録】
　　古今文集
　　杂著
　　后妃传序　　　　　　　宋子京
　　唐制皇后而下有贵妃淑妃徳妃贤妃是为夫人昭容昭仪昭媛脩容脩仪脩媛充仪充容充媛是为九嫔婕妤美人才人各九合二十七是代世妇寳林御女采女各二十七合八十一是代御妻自余六尚分典乘舆服御皆有员次后世改复不常开元时以后下复有四妃非是乃置惠丽华三妃六仪四美人七才人而尚宫尚仪尚服各三参合前号大抵踵周官相损益云然则尚矣礼本夫妇诗始后妃治乱因之兴亡系焉盛徳之君帷薄严奥里谒不行于朝外言不纳诸阃关雎之风行彤史之化修故淑范懿行更为内助若夫艶妻之兴常在中主第禂既交则情与爱迁顔词媚熟则事为私夺乘易昏之明牵不断之柔险言似忠故受而不诘丑行已効反狃而为好左右附之佥壬甚之狡谋钳其悟先哀誓键于宠初天下之事已去而恬不自觉此武韦所以遂簒弑而防王室也至于杨氏未死乱厥谋张后制中肃几敛衽吁可叹哉中叶以降时多故矣外有攻讨之勤内寡嬿溺之私羣阉朋进外戚势分后妃无大善恶取充职而已
　　册皇后文　　　　　　　王安石
　　维熙宁二年岁次己酉四月丁酉朔二十六日壬戌皇帝若曰自昔有天下必择建厥配以承宗庙以御家邦肆朕受命奉循前烈考慎册典以祈协于神民咨尔向氏懿柔淑恭旧有显闻肇功维祖弼亮帝室流徳之泽覃延后嗣是产硕媛此贤姜任越朕初载来嫔藩邸盥馈在中率礼无违以至嗣服只承内事齐明夙夜罔有旷失宜崇位号表正宫庭今遣摄太尉推忠协谋同徳佐理功臣枢密使光禄大夫检校太傅行尚书刑部侍郎上柱国东平郡开国公食邑一千一百户赐紫金鱼袋王珪持节册命尔为皇后夫惟兴邦厘厥士女咸自内始达于四海朕克勤人用弗怠朕克俭人用弗奢朕克正人用无敢侧颇僻尔勤相朕乃济登兹于戏匪初惟艰惟慎厥终王忱念兹朕以永飨天禄尔亦豫有无疆之福岂不韪哉
　　贺册皇后表　　　　　　周必大
　　祲盛之礼发于宫闱驩康之声播于寰海【中贺】共惟陛下放古之宪刑家以身乃资妇徳之良俾贰坤仪之政盖关雎之求淑女以无险陂私谒之心鸡鸣之得贤妃则有儆戒相成之道于以求助不专为恩臣生逢明时切观盛事祝圣人之多子輙慕尧封思令徳以式歌岂慙周雅










　　古今事文类聚前集卷二十
　　钦定四库全书
　　古今事文类聚前集卷二十一
　　宋　祝穆　撰
　　帝系部
　　宫嫔【又见美女宫妆部】
　　羣书要语六宫郑注前一宫后一宫也五者后一宫三夫人一宫九嫔一宫二十七世妇一宫八十一御妻一宫凡百三十人【周礼】以隂礼教六宫以隂礼教九嫔以妇职之法教九御【内宰】汉因秦制正嫡曰皇后其余内职有夫人美人良人八子七子长使少使之号武帝加婕妤娙娥容华充衣元帝加昭仪又有五宫顺常无涓共和娯灵寳林良使夜者之小职【汉外戚传】光武中兴并省前制正嫡之外唯立贵人美人防女之号【范晔后汉书】魏武帝因西汉置夫人昭仪婕妤容华美人文帝增贵嫔取媛修容顺成良人明帝增淑妃昭华修仪【魏志】女无美恶入宫见妒【邹阳书】将听鸡鸣之诗岂限鱼贯之序【元稹制】
　　诗句拊心却笑西子颦掩鼻谁忧郑姬谤【长孙佐辅】重逺岂能慙沼鹄弃前方见泣前鱼【前人】
　　古今事实
　　能谏好猎
　　楚庄王夫人樊姬王好猎姬数谏不止乃不食禽兽之肉二年王感之而勤政事【列女传】
</div>
    <div class="pagination">
<a href="古今事文类聚_page36.html">上一页</a><span>...</span><a href="古今事文类聚_page32.html">32</a><a href="古今事文类聚_page33.html">33</a><a href="古今事文类聚_page34.html">34</a><a href="古今事文类聚_page35.html">35</a><a href="古今事文类聚_page36.html">36</a><span class="current-page">37</span><a href="古今事文类聚_page38.html">38</a><a href="古今事文类聚_page39.html">39</a><a href="古今事文类聚_page40.html">40</a><a href="古今事文类聚_page41.html">41</a><a href="古今事文类聚_page42.html">42</a><span>...</span><a href="古今事文类聚_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
