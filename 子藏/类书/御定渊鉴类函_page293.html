<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 293 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 293 页/共 320 页
  </h1>
  <div class="content">
   钦定四库全书
　　御定渊鉴类函卷四百十二
　　木部一【木　松】
　　木一
　　原洪范曰三曰木木曰曲直曲直作酸　春秋元命苞曰木之为言触也气动跃也　増又曰木者阳精生于阴故水者木之母　尔雅曰木族生为灌灌木丛木也扬子曰止于下而渐于上者木也　皇极经世书曰
　　木结实而种之又成是木而结是实木非旧木也此木之神不二也生生之理也　又曰木者星之子是以果实象之　原易曰防为木坎其于木也为坚多心艮其于木也为坚多节离其于木也为科上槁【坚多心谓刚中也山木坚直故多节也阴含气故曰科科空也为日所干故上槁】　又曰地中生木升君子以顺徳积小以髙大　毛诗曰黄鸟于飞集于灌木又曰南有乔木不可休息　又曰伐木丁丁鸟鸣嘤嘤又序曰樛木后妃逮下也　尚书曰兖州厥木惟条
　　【长也】州厥木惟乔【髙也】　又曰木从绳则正　礼记曰孟春之月盛徳在木孟夏之月无伐大树【妨农故也】　又曰入山行木无有斩伐　増周礼曰山虞仲冬斩阳木仲夏斩阴木凡服耜斩季材以时入之【阳木生山南阴木生山北服车材耜农器季穉也】　原左传曰慈母之恕其子折木　又曰鸟能择木　论语曰朽木不可雕也　国语曰伐木不自其本必有后生塞水不自其源必有后流除祸不自其本必有后乱　又曰人之有孝也犹树之有枝叶犹庇荫之况君子乎　京房易传曰木同本异枝其君有庆邻邑来附者吉木生于君屋上及朝廷其君圣子木王而有实其国有庆木生于城胁一围以上长数丈此谓城强其君大昌　礼斗威仪曰君乗木而王者其政升平则草木丰盛　増春秋运斗枢曰黒精用事百木共一根原稽命录曰出号施令合民心作乐制礼得天心则
　　草木有益于人者长以养民王者得礼之制泽谷中生赤木　又曰宗庙生木　又曰凡木细为杪　瑞应图曰木连理王者徳化洽八方合为一家则木连理一本曰不失小民心则生　孝经援神契曰徳至于草木则木连理　汉书鼂错上书曰夫胡貉之地积阴之处也木皮三寸【地寒故也】　阴符经曰火生于木祸发必克　六韬冬冰可折夏条可结　老子曰草木之生也柔脆其死也枯槁　又曰合抱之木生于毫末　子路曰二亲之寿忽若尘过隙草木长霜露不息使贤者欲养其亲其道不行　慎子曰廊庙之材盖非一木之枝也　尸子曰木之精气为毕方　増文子曰叶落者风揺之水浊者物挠之也　商子曰蠹众则木折隙大则墙坏原孙卿子曰玉在山而木草润　吕览曰夫爚蝉者务在乎明其火振其树而已火不明虽振其树何益明火不独在乎火在于闇当今之世闇则甚矣人主有明其徳者天下之士其归也若蝉之走明火也　又曰木方盛终日采之而复生秋风下霜一夕而零　又曰欲鸟者先树木　又曰人之有民如木之有根根深则木固増又曰树木盛则飞鸟归之刍草美则禽兽归之人
　　主贤则豪杰归之　韩子曰树木有直根有蔓根直根曰根蔓根曰柢固其柢则生长深其根则视久　符子曰木生蝎蝎盛而木枯石生金金曜而石流　又曰水生于石未有居石而溺火生于木未有抱木而焦　繁露曰木有变春雕而冬荣　原淮南子曰凡干木生庶木根枝木者生于庶木凡见叶落而知嵗暮故叶落而长年悲【长年人悲木黄落时】　又曰直木先伐甘井先竭　増又曰郢人有买屋栋者求三围之大木而人予车毂跪而度之巨虽可而长不足　又曰良匠不能斵金巧冶不能铄木金之势不可斵而木之性不可铄也　又曰佐祭者得尝救鬭者得伤荫不祥之木为电所扑　又曰金胜木者非以刀残林也　又曰羽翼美者伤骨骸枝叶美者害根茎能两美者天下无之也　盐铁论曰茂木之下无丰草　原中记曰百嵗之树其汁如血千嵗之树精为青羊万嵗之树精为青牛　増地镜图曰财在丘墟者为木变故木有折枯者其旁有财其在南方去木八尺其在东方去木六尺　虞喜志林曰东海之鱼坠一鳞昆仑之木落一叶圣人皆能知之　原博物志曰员丘上有不死之树食之乃寿　抱朴子曰横海有鱼抱大树能语精名灵阳午日称仙人者老树也増孙绰曰海人与山客辨其出物海人曰鱼额若华
　　山之顶一吸万顷之波山客曰邓林有木围三万寻直上千里旁荫数国　原离骚曰一夫九首拔木九千又曰罾何为兮木上　又曰嫋嫋兮秋风洞庭波兮木叶下　文选曰树木者忧其蠧根朽则叶危　古诗曰嘉树生朝阳凝霜封其条　増左思蜀都赋曰其树则擢脩干竦长条扇飞云拂轻霄羲和假道于峻岭阳鸟回翼乎髙标　陶潜荣木诗序曰荣木念将老也　杜甫诗曰千章夏木清　韩愈曰牺尊青黄乃木之灾
　　木二
　　増管子曰桓公问民饥寒室屋不治墙垣坏不筑为之柰何管子曰沐涂树之枝公令左右沐涂树枝其年民治室屋筑墙垣公问之管子曰一树而百乗息其下者以其不□也众鸟居其上丁壮弹其下终日不归父老拊树而论终日不归今吾沐之日中无尺寸之阴行者疾走归而治室　原孔丛子曰夫子坟方一里弟子各以四方竒木来植之　庄子曰南郭子綦游乎商之丘见大木焉有异结驷千乗隐将庇其所籁子綦曰此何木也然必异材从而视其细枝则拳曲而不可以为栋梁俯而视其木根则轴解不可以为棺椁防其叶则舌烂嗅之则使人狂子綦曰此果不材之木以至于此其大也　増又曰庄子行于山中见大木枝叶盛茂采木者止其旁而不取也问其故曰无所可用庄子曰此木以不材终其天年矣　淮南子曰髙阳魋将为室问匠人匠人对曰未可也木尚生加涂其上必将挠以生材任重涂今虽善后必败髙阳应曰不然夫木枯则益重涂干则益轻今虽恶后必善匠人穷于辞以对卒为室其始成均然善也后果败此直于辞而不可用者也汉书曰武帝幸雍得竒木枝傍出复合于木上终军曰众枝内附示无外也　汉书五行志曰哀帝建平三年十月汝南西平遂阳乡柱仆地生枝如人形身青黄色面白头有须发稍长大睂长六寸一分京房易传云皇徳衰下人将起则有木生为人状　原东观汉记曰安帝延和三年衞县木连理又其年定陵县木连理　谢承后汉书曰方储幼丧父母终日负土成坟种竒树千株　袁山松汉书曰建和二年河东木连理　魏略曰文帝嗣立为魏王是嵗天下奏醴泉涌木连理　干宝晋纪曰武帝自咸宁三年至太康元年木连理八生晋中兴征祥说曰王者徳泽纯洽八方同一则木连理连理者仁木也或异枝还合或两树共合建元元年木连理四一生膏山一生武昌一生汝阴一生汝阳泰兴元年又生武昌　増彚苑详注曰齐永明九年秣陵安时寺有古树伐以为薪木理自然有法天徳三字　后周书曰太祖至沙苑齐神武夜遁追至河上复大克获前后虏其卒七万献俘长安还军渭南于是所征诸州兵始至乃于战所准当时兵士人种树一株以旌武功唐书曰贞观中山南献木连理交错玲珑有同罗木
　　一丈之干并枝者二十余所　又曰代宗十二年成都人郭逺因樵爨获瑞木一茎有文曰天下太平献之以示百官宰臣称贺诏付史馆　又曰贞元初陈留雨木皆大如指长寸余每木有孔通中所下俱立如植　宋史曰冯伸已知邕州傍城数里有金花木俗以花开即瘴起人不敢近伸已故以花盛时酣燕其下亦复无害彚苑详注曰慎氏至真苖守再成言近有樵人破一
　　树树中有生成三字曰天下赵亟取木视之果然木一丈一尺围其字青而深半树解州半树留真州三字了然不可磨也
　　木三
　　増龙鳞　凤首【彚苑详注袁州萍乡东有木客有用钱六十缗市之其夜忽生龙鳞客遂不敢伐　杜阳编李辅国有凤首木髙一尺雕刻鸾凤之状凝寒之时置诸髙堂大厦之中和煦之气如二三月故别名常春木纵烈火焚之终不焦黒】　原树君子　坐将军【诗荏染柔木君子树之后汉书冯异有功不伐尝坐大树下人谓之大树将军】　増衣锦　流红【吴越志钱镠临安里中有大木镠幼时与羣儿戏树下光化元年进太师号所戏木曰衣锦将军　诗话唐于祐晩歩禁衢御沟中流一红叶上有诗曰流水何太急深宫尽日闲殷勤谢红叶好去到人间祐因得之乃宫女韩夫人所题】春徳　震方【礼记孟春之月盛徳在木　汉书五行志震在东方为春为木】　干庶条枚【上见木一　诗曰伐其条枚枝曰条干曰枚】　成帷　并枕【上详五李爽诗三吴记潘璋夫妇塜木交枝名并枕树】　柯不吟　叶交坠【文选风柯静不吟　羯鼓】
　　【录明皇制秋风髙曲每奏之则清风徐来木叶交坠】　化鸳鸯　飞蛱蝶【彚苑详注宋韩朋妻美康王夺之妻自杀王埋之经宿生树枝体相交王欲伐之化为鸳鸯飞去　潇湘录隋末长安禁内一大树冬月雪中忽花叶茂盛及凋谢结实其子光明灿烂如火之明数日皆化为红蛱蝶飞去】
　　木四
　　増刋木【书随山刋木】　颠木【又曰若颠木之有由蘖】　原先拨【诗枝叶未有害本实先拨】　不斩【礼记为宫室不斩于丘木】　攻坚【又曰善问者如攻坚木】　工度【左传曰山有木工则度之】　敢不封植【又曰韩宣子宴于季氏有嘉树焉宣子誉之武子曰敢不封植此树】　増宰木【公羊传宰上之木拱矣宰也】　槎枿【国语山无槎枿斫而复生曰枿】苻娄【尔雅谓木病尫伛瘿肿无枝条】　魁瘣【又曰谓树木丛生根枝节目皆盘结磈磊也】梢梢【又曰树无枝柯】　原风摧【文选木髙于林风必摧之】　起于一把【十围】
　　【之木起于一把】　増珍木【刘桢公防诗珍木郁苍苍】　向荣【归去来辞木欣欣以向荣】陈柯【文选陈柯槭以改旧】　木龙【彚苑详注徐之髙塜城南有木龙寺寺有三层转塔髙丈余塔侧生一大树萦绕至塔顶枝干交横上平容十余人坐枝杪四向下垂如百子帐僧呼为木龙梁武帝曽遣人图写】　行迎偃醉【晩晴赋木势党伍兮行者如迎偃者如醉髙者如逹低者如跂】　斫树【六帖刘汉宏因鸦噪命斫庭树或曰巨木不可伐怒曰吾将斩白蛇何畏一木】　壅以黒坟【岑文本封事譬之种树年纪绵逺则枝叶扶疎若种之日浅根未固虽壅之以黒坟暖之以春日一人揺之必致枯槁今百姓颇类于此】　莳也若子【柳宗元种树郭橐驼传曰其莳也若子其置也若弃则其天者全而其性得矣】　文笔树【彚苑详注中书舍人周惠畴之先陇有一树俨如卓笔方盛则出中书少衰其人辄死人谓之文笔树自其祖用珍父养浩至惠畴树凡三盛矣】　风流树【湖广通志施州慢木寨有木名普舍树普舍华言风流也昔覃氏祖于东门关伐一异木随流至那车复生根而活四时开百种花覃氏子孙歌舞其下花乃自落取而簪之若他姓花不复落】
　　木五
　　原诗魏刘桢诗曰昔君错畦畤东土有素木条柯不盈寻一尺再三曲隐生寘翳林倥自廹束得托芳兰苑列植髙山足　周庾信咏树诗曰交柯乍百顷擢本或千寻枫子留为式桐孙待作琴残核移桃种空花植枣林幽居对密蹊迳转深沈　陈李爽赋得芳树诗曰芳树千株发揺荡三阳时气软来风易枝繁度鸟迟春至花如锦夏近叶成帷欲寄边城客路逺讵能持　贺循赋得中庭有竒树诗曰三春节物始芳菲游丝细草动春晖香风飘舞花间度好鸟和鸣枝上飞临池间竹偏増绿依堦映雪纷如玉温室庭前竟不言鼓吹楼中能作曲曽闻逺别旧难思攀折防取赠佳期长条本自堪为带密叶由来好作帷星稀汉转月轮明徘徊夜鹊屡相惊欲识幽人兰杜迳山窓芳桂复丛生　梁豫章王萧综悲落叶诗曰悲落叶聮翩下重叠重叠落且飞纵横去不归长枝交荫昔何密黄鸟闗闗动相失夕蕊杂凝露朝花翻乱日乱春日起春风春风春日此时同一霜两霜犹可当五晨六旦防已黄乍逐惊风举髙下任飘飏悲落叶落叶何时还夙昔共根本无复一相闗各随灰土去髙枝难重攀　増唐卢照邻芳树诗曰芳树本多竒年华复在斯结翠成新幄开红满故枝风归花歴乱日度影参差容色朝朝落思君君不知　杜甫恶树诗曰独绕虚斋迳常持小斧柯幽隂成颇杂恶木翦还多枸杞固吾有鸡栖奈汝何方知不材者生长漫婆娑　白居易和杜録事题红叶诗曰寒山十月旦霜叶一时新似烧非因火如花不待春连行排綘帐乱落拂红巾解驻篮轝看风前唯两人　韩愈枯树诗曰老树无枝叶风霜不复侵腹穿人可过皮剥蚁还寻寄托唯朝菌依投絶暮禽犹堪持改火未肯但空心　郑谷府试木向荣诗曰园林青气动众木散寒声败叶墙阴在滋条雪后荣忻忻春令早蔼蔼日华轻庾岭梅先觉隋堤柳暗惊山川应物臯壤起农情祗待花开日连栖出谷莺　王冷然古木卧平沙诗曰古木卧平沙摧残嵗月賖有根横水石无干拂烟霞春至苔为叶冬来雪作花不逢星汉使谁辨是灵槎　罗隐红叶诗曰不奈荒城畔那堪晩照中野晴霜裛緑山冷雨摧红游子灞陵道美人长信宫等闲俱嵗暮揺落意无穷　鱼机临江树诗曰草色连荒岸烟波入逺楼叶铺江水面花落钓人头根老藏龙窟枝低系客舟潇潇风雨夜惊梦复添愁　宋文同红树诗万叶惊风尽卷收独余红树拟禁秋已疑断烧生前岭更共残霞入逺楼枫岸最深霜未落柿园浑变雨初休劝君莫上青山道妆防行人分外愁
　　原赋晋庾阐浮槎赋曰有幽岩之巨木邈结根乎千仞体洪钧以秀直挺瓌竒而特俊冠岑岭以髙栖独雍容于嵒峻混全朴于不材倬凌霄而絶韵故能纾余盘骩森萧頽靡阳飘飇结花裂水洒遗美贾于翠璧蹷悬根于朽壤曵红波于海湄鼓长风而飘荡旦馺波而乗飞潦夕举浪而赴奔潮吹云雾而出洞穴灌炎石而过沃焦江湖不俄晷万里不一朝　周庾信枯树赋曰殷仲文风流儒雅海内知名世异时移出为东阳太守尝忽忽不乐顾庭槐而叹曰此树婆娑生意尽矣至如白鹿贞松青牛文梓根抵盘魄山崖表里桂何事而销亡桐何为而半死昔之三河徙植九畹移根开花建始之殿结实睢阳之园声含嶰谷曲抱云门将雏集凤比翼巢鸳临风亭而唳鹤对月峡而吟猿乃有拳曲拥肿盘坳反覆节竪山连文横水蹙匠石惊视公输目雕镌始就剞劂仍加重重碎锦片片真花若夫松子古度平仲君迁森梢百顷槎枿千年秦则大夫受职汉则将军坐焉莫不苔埋菌压鸟剥虫穿低垂于霜露撼顿于风烟东海有白木之庙西河有枯桑之社北陆以杨业为闗南陵以梅根作冶小山则丛桂留人扶风则长松系马岂独城临细柳之上塞落桃林之下若乃山河阻絶飘零离别拔本垂泪伤根沥血火入空心膏流断节木魅防【一作□】睒山精妖孽横洞口而歆卧顿山腰而半折戴瘿衔瘤藏穿抱穴况复风云不感羁旅无归既伤揺落弥嗟变衰淮南云木叶落长年悲斯之谓矣乃为歌曰建章三月火黄河千里槎若非金谷满园树即是河阳一县花桓大司马闻而叹曰昔年移柳依依汉南今看揺落凄怆江潭树犹如此人何以堪　増唐孙秘散木赋曰窅窅冥冥至道之精视之无见听之无声伊散木其何识廼冲用而保生夫其措迹隠深寓形偏寂青崿右耸红溪左辟潄滴沥之飞泉枕嵌岩之古石将含休以处顺不祈禄而自适故其干也閜砢盘魄虫穿鸟剥其节大兮不可以为桷拥肿轮囷抱蠧生津其轴解兮不可以为轮空心兮若丧拳枝兮不申理不中于规矩才岂任乎斧斤似支离之有疾固哀骀之入真日者秦构凤凰汉营鳷鹊崇临海之殿丰冠山之阁穷宇内之瓌宝尽域中之蘅薄虽片善之必收故散木之不作用能以损之益居贞而晦不恃而成不有而大白云至止杂萝薜以成帷清风来兮协笙竽而吹异鹊宵集祥鸳晓会隐士挂瓢仙人倚盖不逆于物夫何于害及夫郊暄淑气景媚风烟夭桃变兮秾李发乍芳以竞妍既乎寒露朝变凝霜夜结柤梨剥兮橘柚摧澹无情兮何折动息无挠荣枯任节道将契于撄宁徳以庶于朗澈与夫五柞三槐仁賔君子东吴豫章西蜀萧文杏耸于千寻木兰香于十里皆虬蟠鳞接重葩叠叶杳蔼芊眠拂日摩天根柢深固表里岩泉并恃材而丧质咸为名而夭年是知明不若昧语不如黙为善者离其道立行者阴于徳社栎入梦而几亡野桑因言而自刻岂若圣智双遣形神两忘委不才以居寂任无用以为祥郁郁于纯防之界落落于无何之乡与天地而长久吸日月之明光子休闻而叹曰吾且逍遥其旁
　　原颂晋湛方生木连理颂曰相彼神竒逺见祯祥同根连柯本枝俱昌皇基増搆灵祚惟长运隆周室道均三王丕显奕世依风载
　　松一
　　原说文曰松木也从木公声古文榕从木容声　増淮南子曰千嵗之松下有茯苓上有兔丝　原刘向神仙传曰松者横也时受服者皆至三百嵗　广志曰千嵗老松子色黄白味似粟可食　本草曰松脂一名松肪味苦温久服轻身延年出陇西如胶者善　郭氏中记曰松脂沦入地中千嵗为茯苓　王逸子曰木有扶桑梧桐松柏皆受气淳矣异于羣类者也　増博物志曰松脂沦入地中千嵗为茯苓茯苓千嵗化为琥珀一名江珠今太山有茯苓而无琥珀益州永昌出琥珀而无茯苓　原抱朴子曰松树之三千嵗者其皮中有聚脂状如龙形名曰飞节芝　玉防记曰千载松树枝叶四边披起上杪不长望而视之有如偃盖其中有物或如青牛或如青犬或如人皆寿万嵗　増述异记曰千年之松香闻十里外一名十里香　格物总论曰松树磥柯多节皮极粗厚望之如龙鳞盘根樛枝四时青青不改柯叶春二三月抽蕤生花结子然有数品或二鍼或三鍼或五鍼三鍼者谓括子松五鍼者谓崧子松原诗曰山有乔松　又曰桧楫松舟　増又曰如松柏之茂无不尔或承　原又曰防与女萝施于松柏　又曰徂徕之松　又曰松桷有舄　又曰陟彼景山松柏丸丸　又曰松桷有梴　尚书曰青州厥贡岱畎丝枲铅松怪石　礼记曰其在人也如松柏之有心也故贯四时不改柯易叶　论语曰嵗寒然后知松柏之后凋也　国语曰松柏之地其土不肥　焦贑易林曰温山松柏鸾凤以庇　礼斗威仪曰君乗木而王其政平则松为常生　史记曰松柏为百木长也而守宫阙　汉武内传曰仙之上药有松柏之膏服之可延年　増山海经曰大荒之中有方山上有青松名曰拒格之松日月所出入　西京杂记曰东都龙兴观有古松树枝偃倒垂相传云已经千年常有白鹤飞止其间　水经注曰徂徕山多松柏诗所谓徂徕之松也邹山记曰徂徕山在梁父奉高博三县界犹有美松赤曰尤徕之山也赤睂渠帅樊崇所堡也故崇自号尤徕三老矣　原嵩髙山记曰嵩岳有大松或百嵗千嵗其精变为青牛或为伏龟采食其实得长生　泰山记曰岱宗小天门有秦时五大夫松在　王羲之游四郡记曰永宁县界海中有松门西岸及屿上皆生松故名松门　周景式庐山记曰石门北岩即松林也有数百树松大皆连拱长近二十丈攒生絶崖上南临石门涧涧中仰视之离离如骈麈尾号麈尾松　増又曰西岭松如马鬛　原神境记曰荥阳郡南有石室室后有孤松千丈常有双鹤晨必接翮夕辄偶影传曰昔有夫妇二人俱隐此室年既数百化成双鹤　増南昌志曰建昌冷水观寿松一株盘屈竒古又名挂劒松相传许逊故事　山川纪异曰翊真观在南昌府城西南有二松相去五尺合为一榦号曰义松　武当山记曰负歘岩宫前古松数百株皆参天倚云枝叶扶疎如大驾郊行巨人力士髙执云幢星盖以从　十道记曰南岳百里有福地松数千尺围即数寻而蕊甘采此松膏而服不苦涩与诸处松别一统志曰台州有金松垂条如弱柳结子如碧珠三
　　年子乃一熟每嵗生者相续一年者绿二年者碧三年者红缀于条上璀错相间殊可观　原庄子曰天寒既至霜雪既降吾是以知松柏之茂　増又曰受命于地唯松柏独也在冬夏青青　原尸子曰荆有长松文梓吕氏春秋曰故百仞之松本伤于下而末槁于上
　　抱朴子曰大陵偃盖之松　増又曰谓夏必长而荠麦枯谓冬必凋而松柏茂　唐书曰仆骨东境其地东北一千里有康干河断松投之三年辄化为石其色青谓之康干石有松文　天中记曰麻城西北一十里有枯松一株相传以为万年松　酉阳杂俎曰洛中有鱼甲松　又曰松凡言两粒五粒粒当言鬛段成式修竹里私第大堂前有五鬛松皮不鳞仇士良水硙亭子有两鬛皮不鳞者又有七鬛者不知何自而得俗谓孔雀松三鬛松也松命根遇石则偃盖不必千年也　宋叶梦得玉涧杂书曰吾玉涧道旁古松皆合抱每微风骤至清声琅然万壑皆应若中音节　南方草木状曰水松叶如桧而细长出南海土产众香而此木不大香故彼人无被服者岭北人极爱之其香殊胜在南方时不香于彼而香于此岂屈于不知己而伸于知己者与　又曰海松子树与中国松同但结实絶大形似小栗三角肥甘香美樽爼间佳果也出林邑　花木考曰密县东三里有白松如傅粉一本三干髙十数仞本大四抱余本畔一窍常流溢甚甘嵗两脱肤根盘据枝若擎虬世传汉有美女仙花葬此此其冢上物也　宋白玉蟾记曰太微宫中奎星之精化而为松矫矫郁郁然于严霜积雪之间　梦书曰松为人君梦见松者见人君也离骚曰山中人兮芳杜若饮石泉兮防松柏　晋陶潜归去来辞曰抚孤松而盘桓　文选曰荫落落之长松唐孟郊诗曰青松落顔色
　　松二
　　原刘向列仙传曰偓佺好食松实能飞行速如走马以松子遗尧尧不能服　先圣本纪曰许由欲观帝意曰帝坐华堂面双阙君之荣顾亦得矣余坐华堂森然有松生于戸云生于牖虽面双阙异乎鸾之荣昆仑余安知其所以取荣哉帝美由师之　列仙传曰仇生赤当汤时为木正常食松脂自作石室周武王祠之　太公兵法曰周太姒梦周梓化为松　穆天子传曰天子升长松之隥　左传曰晋侯使张骼辅跞致楚师求御于郑郑人卜宛射犬吉子太叔戒之曰大国之人不可与也对曰无有众寡其上一也太叔曰不然部娄无松柏又曰楚郏敖即位王子围为令尹郑行人子羽曰是
　　谓不宜必代之昌松柏之下其草不殖【言楚君弱令尹强物不两盛也】汉书贾山言治乱曰秦东穷燕齐南极吴楚江湖之
　　上濒海之观毕至道广五十歩三丈而树厚筑其外隐以金椎树以青松为驰道之丽至于此也　汉官仪曰秦始皇封太山逢疾风暴雨赖得松树因覆其下封为五大夫　圣贤墓记曰东平王归国思京师后薨葬东平其上松柏皆西靡　増异苑曰汉末大乱宫人小黄门上墓树上避兵食松柏实遂不复饥举体生毛长尺许乱离既平魏武闻而收养还食谷齿落髪白原广州先贤传曰顿琦至孝母丧顿琦立坟歴年乃成居丧逾制种松柏成行　増张勃吴録曰丁固梦松树生其腹上人谓曰松字十八公也后十八年其为公乎魏志曰孙权自将军至合肥新城魏使满宠赴之募
　　壮士数十日折松为炬从上风放火烧贼退　晋书曰山涛遭母丧归乡里涛虽年老居丧过礼手植松柏又曰庾顗见和峤叹曰峤森森如千丈松虽磥砢多节施之大厦有栋梁之用　原又曰孙绰斋前种一株松枝髙势逺邻居曰松树非不楚楚可怜但恐无栋梁用耳孙绰曰枫柳虽合抱亦何所施　又曰张湛好于斋前种松柏时人曰张湛屋下陈尸　又曰苻坚在邺粮竭马无草削松木而食之　増泉州志曰晋僧法潜隐郯山或问胜友为谁乃指松曰此苍髯叟　原宋书曰谢混与从子灵运齐名时人谓混风韵为髙目望蔡肃如寒风振松康乐凛凛如霜台笼日　増金楼子曰梁武帝每拜山陵涕泪所洒松为变色　梁书曰陶景特爱松风庭院皆植松每闻其响欢然为乐有时独游泉石望见者以为仙人　后魏书曰彭城王从幸代都次于上党之铜鞮山路傍有大松树十数根髙祖进繖遂行而赋诗令人示曰吾始作此诗虽不七歩亦不言逺汝可作之比至吾所令就之也时去帝十余歩且行且作未至帝所而就诗曰问松林松林经几冬山川何如昔风云与古同　陈书曰张讥字直言后主幸开善寺召侍臣坐松树下敕讥竪义时索麈尾未至后主令取松枝以属讥曰可代麈尾　开元遗事曰明皇遭禄山之乱銮舆西幸禁中枯松复生枝叶葱菁宛如新植者后肃宗平内难再兴唐祚祥不诬矣　泉州志曰秦系结庐于九日山有大松百余章俗传东晋时所植　新唐书曰李泌尝取松樛枝以隐背名曰养和后得如龙形者因以献帝四方争效之　石林燕语曰唐正衙宣政殿庭皆植松开成中诏入阁赐对官班退立东阶松树下是也殿门外复有药树元微之诗松间待制应全逺药树监搜可得知　酉阳杂爼曰不空三藏塔前多老松嵗旱时官伐其枝为龙骨以祈雨盖三藏役龙意其树必有灵也　南部新书曰郑薫既老号所居为隐岩莳小松七本于庭自号七松处士异时可对五柳先生　摭言曰钟辐作松斋手植一松梦朱衣吏曰松围三尺吾子当登第后三十年始成名其松围果三尺　曲洧旧闻曰中岳顶上松榦如插笔其间数株上巨下细柯似枯槎皮或剥落有半荣者僧指云此是岳神为珪禅师夜移天将晓其鬼兵惧遽倒植之而去　髙僧传曰天台智者院释行满居房槛外有巨松横枝之上寄生小树每满出坐其寄生必嫋嫋向侧时谓此树作礼茶头也或不信者専伺满出则纷纷然满入则屹立亭亭更无动揺　五代史一行传曰郑遨字云叟闻华山有五粒松脂沦入地千嵗化为药能去三尸因徙居华阴欲求之　江邻几杂志曰歙州黄山俞侍郎献卿尝与友人肄业山中一日深入山中见松树有大实俞抛石击落一枚甚坚而香翌日再寻则失所在或云抱朴子所谓招威食之可仙　闽志曰蔡君谟为闽部使者夹道种松以避歊毒至今赖之　罗浮志曰罗浮奉宸桥南有古松七株上凌霄汉仙灵常此栖息邹葆光有道术宣和中召至凝神殿有七人从之倐不见上问为谁葆光对曰臣居山常习劒术此七人者古松也　毘林志曰洪迈绍兴间与弟适遵读书外家沈氏白茅山坟庐是嵗墓有二松结毬成盖既而兄弟举博学鸿词亦木之祥也　研庄杂记曰鲜于伯机尝于废圃中得怪松一株移置所居斋前呼为支离叟朝夕抚玩以为适
　　松三
　　原栖鸾　系马【后汉方储字圣明丹阳人也除郎中遭母忧弃官行礼负土成坟种松柏鸾鸟栖其上白兎游其下　刘琨扶风诗曰系马长松下歇鞍髙岳头烈烈悲风起冷冷涧水流】　贞蕤秀叶【庾肃之松赞曰流润飞津沈精幽结贞防含芳仰拂素雪　下见柏四左九嫔松柏赋】
　　翠实　素髓【上见柏四左九嫔赋　晋许询诗青松凝素髓】　秦封　夏社【上见松二　哀公问社宰我对曰夏后氏以松】　鹤栖　龟伏【千嵗之鹤栖于松柏　下见松一嵩髙山记】　増鸾倚　龙盘【韩诗青鸾倚长松　李诗错落千丈松虬龙盘古根】　雪干　风标【杜诗大哉霜雪榦嵗久为枯林　白诗寒松纵老风标在】　鱼甲　龙牙【上见松一酉阳杂爼　羣芳谱曰新罗使者多携松子来中华有玉角子龙牙子】　大臣　胜友【杜牧赋曰松数千株切切交呼如冠劒大臣国有疑难庭立而议　下见松二泉州志】　鼎足钗股【海録碎事曰平江学中有十题曰辛夷百干黄杨公堂槐鼎足松双桐石楠龙头桧蘸水桧泮】
　　【池玲珑石或曰苏子美尝掌学命名也　韩偓诗长松夜落钗千股】　声清耳　露滴身【李诗南窓萧瑟松风起凭几一听声清耳　杜甫诗看松露滴身】　原百木长　千嵗材【上见松一史记　苏轼种松诗今我百日客养此千嵗材】　増西靡　东向【上见松二墓记　大唐新语三藏法师往西域取经手摩灵岩寺松枝曰吾西去汝可西长吾归即东向使吾弟子知之既去其枝年年指西一年忽东向弟子曰教主归矣果还至今谓之摩顶松】
　　松四
　　増比仙【清异録曰张荐明隐山林有古松十余株尝谓人曰余人中之仙此松木中之仙】　为林【天中记曰郎余令授霍王元轨参军从父知年亦为王友元轨每曰郎家二贤皆入府不意培塿而松为林也】　蓝田吟哦【韩文曰崔斯立为蓝田县丞植二松吟哦其间】　云影涛声【王直方诗话曰影揺千尺龙蛇动声撼半空风雨寒有僧曰不若云影乱铺地涛声寒在空】　木长官【杭州志于潜牧岭上有古松一本盘错竒怪尝有兄弟阋墙欲讼于有司夜行憇其下迟明辨色相视乃伯仲也遂各悔咎息争而还因名松为木长官】　偃盖山【金陵记曰方山有野人见一使者异服牵一白犬野人问居何地曰居偃盖山随至古松下而没松形果如盖意使者乃松树精犬茯苓耳】　苍官【博物志松曰苍官】
　　松五
　　増诗古艳歌曰南山石嵬嵬松柏何离离上枝拂青云中心十数围洛阳发中梁松树窃自悲斧锯截是松松树东西摧持作四轮车载至洛阳宫观者莫不叹问是何山林谁能刻镂此公输与鲁班被之用丹漆薫用苏合香本是南山松今为宫殿梁　原魏刘公干诗曰亭亭山上松瑟瑟谷中风风声一何盛松枝一何劲风霜正惨凄终嵗恒端正岂不罹霜雪松柏有本性　晋张华诗曰松生陇坂上百尺下无枝东南望河尾西北隐昆崖刚风振山籁朋鸟夜惊离悲凉贯年节葱翠恒若斯安得草木心不怨寒暑移　傅诗曰飞蓬随飘起芳草摧山泽世有千年松人生讵能百　左思诗曰郁郁涧底松离离山上苗爱彼迳寸茎荫此百尺条　袁宏诗曰森森千丈松磊砢非一节虽无榱桷丽较为栋梁桀　王凝之妻谢氏拟稽中散诗曰遥望山上松隆冬不能凋愿想下游憇瞻彼万仞条腾跃未能升顿足俟王乔时哉不我与大运所飘飖　梁范云咏寒松诗曰修条拂层汉密叶障天浔凌风知劲节负雪见贞心沈约寒松诗曰梢耸振寒声青松标暮色疎叶望岭
　　齐乔榦凌云直　吴均咏慈姥矶石上松诗曰根为石所蟠枝为风所碎赖我有贞心终凌细草辈　隋炀帝咏北乡古松树诗曰古松唯一树森竦讵成林独留麈尾影犹横偃盖阴云来聚云色风度杂风音孤生小庭里尚表嵗寒心　李徳林咏松树诗曰结根生上苑擢秀迩华池嵗寒无改色年长有倒枝露自金盘洒风从玉树吹寄言谢霜雪贞心自不移　増唐李峤咏松诗曰郁郁髙岩表森森幽涧垂鹤栖君子树风拂大夫枝百尺条阴合千年盖影披嵗寒知不改劲节幸君知杜甫四松诗曰四松初移时大抵三尺强别来忽三载离立如人长防看根不拔莫计枝凋伤幽色幸秀发疎柯已昂藏所插小籓篱本亦有隄防终然枨拨损得媿千叶黄敢为故林主黎庶犹未康避贼今始归春草满空堂览物叹衰谢及兹慰凄凉清风为我起洒面若微霜足为送老资待偃盖张我生无根蔕配尔亦茫茫有情且赋诗事迹可两忘勿矜千载后惨澹蟠穹苍郑澣中书相公任兵部侍郎日后阁植四松逾数年澣忝此官因献拙什丞相当时植幽襟对此开人知舟楫器天假栋梁材错落龙鳞出襹褷鹤翅廻重阴罗武库细响静山台得地公堂里移根涧水隈吴臣梦寐逺泰岳嵗年催转觉飞缨谬何因继组来几寻珠履迹愿比角弓培柏恱犹依社星髙久照台后凋应共操无复问良媒　刘禹锡和郑澣诗曰右相歴中台移松武库栽紫茸抽组绶青实长玫瑰便有干霄势看成构厦材数分天柱半影逐日轮廻旧赏台阶去新知谷口来息阴常仰望玩意几徘徊翠粒晴悬露苍鳞雨起苔凝音助瑶瑟飘蕊泛金罍月桂光揺烛星榆叶对开终须似鸡树荣茂近昭囘　白居易题遗爱寺前溪松诗曰偃亚长松树侵临小石磎静将流水对髙共逺峯齐翠盖烟笼密花幢雪压低与僧清影坐借鹤稳枝栖笔写形难似琴偷韵易迷暑天风槭槭晴夜露凄凄独憇依为舍闲行绕作蹊栋梁君莫采留着伴幽栖　于武陵赠卖松人诗曰入市虽求利怜君意独真斸将寒涧树卖与翠楼人痩叶几经雪淡花应少春长安重桃李徒染六街尘　赵嘏横水馆双松诗曰故园溪上雪中别野馆枕前云畔逢白髪渐多何自苦清阴长在好相容迎风几拂朝天盖带月犹含度岭钟更忆葛洪丹井侧数株临水欲成龙　宋孔平仲官松诗曰我行九江南旷野围空山道傍何所有髙松立巑岏藏标隐云雾秀气凌冈峦横骞却与走怪状千万端中有清风发能令朱夏寒流金五六月方苦行路难骑者欲颠沛负者面如丹气息几断絶至此方少寛消歇饮甘露涸辙投长澜乃知古人意为恵无穷年亦有被翦伐行列颇不完岂非风雷变或者盗贼繁土人对我叹云有县长官为政猛于虎下令走如丸取此为宫室将以资宴欢良工操斧斤睥睨长林间择其最髙大余者弃不观千夫拥一柱九年力囘旋至今空根悲泣泪尚未干彼令诚何心缓急迷后先毫末至合抱忍以顷刻残万众所庇赖易为一身安居上恬莫问在下畏不言世事类若斯呜呼一摧肝　苏轼万松亭诗曰十年栽种百年规好徳无人助我仪县令若同仓庾氏亭松应长子孙枝天公不救斧斤厄野火解怜冰雪姿为问几株能合抱殷勤记取角弓诗　苏辙烧松花诗曰美人寒甚懒开扉金作松花插羃防几度低头疑堕落青烟已度未消时　又曰梅萼鳞皴不复坚重重正似半开莲曽经樵舍塼炉见未许邦君画阁然　王安石道旁大松人取为明诗曰虬角龙须不可攀亭亭千尺荫南山应嗟无地逃斤斧岂愿争名爝火间　陆游双松诗曰东冈夭矫两苍龙千尺盘空黛色浓六十余年松若此谁知我更老于松马祖常礼部合化堂前后栽小松诗曰买松栽两阶
　　緑发已可梳恐是女元君截须生地腴迟尔千尺长下产黄琥珀服以安心神飞身作仙客　明髙啓偃松行曰龙门西冈魏公祠祠前有松多古枝长身蜿蜒横数亩巨石作枕相撑持春泥半封朽死骨冻藓全聚皴生皮无心昻耸上霄汉偃仰独向荒山垂蛰雷振岳撼不动一载一梦醒何迟政如卧龙未起日深意有待风云期太湖月出照夜白天峯雪积埋寒姿涛声时吼若鼾息野老惊起山僧疑左仰右屈各异态天自出巧非人为画师安能把笔写稚子岂敢操斤窥杜陵枯楠已顦顇蜀相老柏非瑰竒何如此树怪且寿呵卫定想烦灵祗不知已阅几人代游客过尽今存谁明堂屡兴不见取得全正爱同支离我尝来观忍遽反醉坐其上髙吟诗葛陂笻竹亦腾化神物终去可久羁何当一叱使飞起载我万里游天池他年还访旧城郭正是白鹤归来时
　　原赋南齐王俭和萧子良髙松赋曰山有乔松峻极青葱既抽荣于岱岳亦擢颖于荆峯受灵命于后土方虞舜以齐踪贯四时而不改超五玉之嘉容上拂天而独逺下流云而自重重阴微微漏景含晖日既升而犹晦时方中而未晞通霄汉而隐影集鸾凰之飜飞偓佺食和而辅性墨翟昌言于宋围想周穆之长阪念东平之思归若乃朔穷于纪嵗亦暮止隆冰峩峩飞雪千里擥三秀而靡遗望九山其相似翔雁哀廻于天津振鹭惊鸣于川涘嗟万有之必衰独贞华之无已积浩霰而争光延微飇而响起　谢脁和萧子良髙松赋曰阅品物于幽记访丛育于秘经廵纪林之弥望识斯松之最灵岂榆柳之比性指蓂椿而等龄若夫脩榦垂防乔柯飞颖望肃肃而既闲即微微而方静怀风音而送声当月路而留影既芊眠于广隰亦迢递于孤岭集九僊之羽仪栖五凤之光景固总木之为选贯山川而自永尔乃青春爰谢云物含明江臯緑草暧然已平纷弱叶而凝照竞新藻而抽英陵翠山其如翦施悬萝而共轻至于星廻穷纪沙雁相飞同云泱其无色阳光沈而灭晖巻风飇之歘吸积霰雪之严霏岂雕贞于寒暮不受令于霜威　梁沈约髙松赋曰郁彼髙松栖根得地托北园于上邸依平台而养翠若夫蟠株耸干之懿含星漏月之竒经千霜而得拱仰百仞而方枝朝吐轻烟薄雾夜宿迷鸟羇雌露虽滋而不润风未动而先知既捎云于清汉亦倒景于华池轻阴防密乔柯布濩叶断禽踪枝通猿路听骚骚于既晓望隐隐于将暮暧平湖而漾青緑拂缯绮而笼丹素于时风急垄首寒浮塞天流蓬不息明月孤悬檀栾之竹可咏邹枚之客存焉清都之念方逺姑射之想攸然擢柔情于蕙圃涌宝思于珠泉岂徒为善之小乐离缴之短篇若此而已乎　増唐王勃寒松赋曰磊落殊状森梢峻节紫叶吟风苍条振雪嗟英览之希遇保贞容之未缺攀翠而形疲指丹霄而望絶已矣哉盖用轻则资众器完则施寡信栋梁之已成非榱桷之相假徒逺志而心屈遂才髙而位下斯在物而有焉余何为而悲者　宋王曽矮松赋并序齐城西南隅矮松园自昔之闲馆此邦之胜槩二松对植卑枝四出髙不倍寻周且百尺轮囷偃亚观者骇目盖莫知其年祀亦靡记夫本源真造化竒诡之絶品也为赋云惟中齐之旧国乃东夏之奥区有囿游之胜致直廛闬之坤隅伟茂松之骈植轶众木而特殊上轮囷以夭矫旁翳荟而纷敷广庭庑之可蔽髙寻常之不逾枝拥阏兮横亘根蹙缩兮盘纡徒观其前瞻林岭却枕康衢宅宝势兮葱郁据右地兮膏腴类蟠蛰兮蜧讶腾倚兮虎防将挐攫兮未奋忽伏窜兮争趋色鬭鲜兮欲滴形诡俗兮难图逺而望之蔚兮若团鹏之出沧海廹而察之黙兮若方舆之承宝盖矗洞壑之归云堆嵓阿之宿霭谈挥麈兮何多被集翠兮増汰度朔吹兮飕飗舍阳晖兮晻蔼吾不知其几千嵗起毫末而硕大原赞宋谢恵连松赞曰松惟灵木拟心云端迹絶玉除形寄青峦子欲我知求之嵗寒　晋戴逵松竹赞曰猗与松竹独蔚山臯肃肃脩竿森森长条　増宋髙宗御制盘松赞曰天锡瑞木得自嵚岑枝盘数万榦不倍寻怒腾云势静奏琴音凌寒郁茂当暑阴森封以腴壤迩以碧浔越万千年有慰我心
　　増序唐李徳裕金松赋序曰广陵东南有顔太师犹子旧宅其地则孔北海故台余晩春游眺忽覩竒木枝似柽松叶如瞿麦廹而察之则翠叶金实灿然有光访其名曰金松讯其所来曰得于天台乃就主人求得一本列于平泉　陆龟蒙怪松序曰有道人自天台来示余怪松图披之甚骇人目盘根于岩穴之中轮菌逼侧而上身大数围而髙不四五尺礧砢然蹙缩然干不假枝枝不假叶有若龙挛虎跛壮士困缚之状














　　御定渊鉴类函巻四百十二
　　钦定四库全书
　　御定渊鉴类函巻四百十三
　　木部二【柏　槐　桧枞　枏　檆】
　　柏一
　　原尔雅曰柏掬也　广志曰柏有续柏有计柏　増崔寔月令曰七月收柏实　格物总论曰柏树大者数围髙数丈皮光滑枝干脩耸叶香烈深山中有之又一种名侧柏叶大不相类如铺茸细细相比桧亦光皮然叶尖硬如芒刺桧柏相半者名桧柏皆能结子柯叶青青四时不雕也　埤雅曰柏性坚致有脂而香故古人设为畅臼以捣郁　原广雅曰一名汁柏　诗曰新甫之柏　尚书曰荆州厥贡杶榦栝柏　礼曰如松柏之有心　増周官曰冀州其利松柏　宋书曰鲁郡孔子旧庙柏树二十四株歴汉晋其大连抱土人崇敬莫犯也原山海经曰白于之山其上多柏土山多柏　又曰
　　三珠树生赤水其为树如柏叶皆为珠　晋宫閤名曰
　　华林园柏二株　増水经曰陉山有郑祭仲上有一枯柏故株之上多生稚柏望之青秀　原泰山记曰山南有太山庙种柏树千株大者十五六围长老传云汉武所种　从征记曰泰山庙中柏皆二十余围夹两阶赤眉尝斫一树见血而止今斧创犹在　述征记曰柏谷谷名也汉武帝微行所至长慠宾于柏谷者也谷中无廻车地夹以髙原柏林荫蔼穷日幽暗殆弗覩阳景　増三齐记曰尧山祠旁有柏树枯而复生不知几也　地理志曰华山生文柏　山川纪异曰汉阳县西柏泉寺有古井世传大禹植柏于大别山其根盘曲直至井底今柏根尚存又大别山阳太平兴国寺前亦有古柏俗传禹治水时所植者　海録碎事曰负霜柏一作宜霜柏　少林集録曰嵩山嵩阳观故基东古柏五株积翠婆娑可爱中有一株尤大五人联手抱之围始合下一石刻曰汉武帝封大将军　原孙卿子曰柏经冬而不雕霜不变可谓得其贞也　抱朴子曰大谷倒生之柏皆与天齐其长地等其久　増封氏见闻记曰兖州曲阜县文宣庙门内并殿西南各有柏叶松身之树各髙五六丈枯槁已久相传夫子手植永嘉三年复枯俗传千年木疗心痛人多窃割削之树身渐细去地丈余皆以泥累泥封犹不免焉亦有取为笏者色紫而甚光泽肃宗时二树犹在　本草经曰干陵之柏异于他处其文多为菩萨云气人物鸟兽状极分明可见有盗一株径尺者可值万钱闗陜人家多以为贵宜其子实最佳也　图经曰道家多作柏叶汤常防益人古柏叶尤竒今益州诸葛孔明庙中有大柏木相传是蜀世所植故人多采收以作药其味甘香于常柏也　李徳裕平泉花木记曰有珠子柏实如珠子生叶　老学庵笔记曰真宗御集有苑中赏花诗十首内一首龙柏花李文饶平泉山居花木记有蓝田之龙柏宋子京又有真珠龙柏诗刘子仪晁以道朱希真亦皆有此作予长于江南未尝见也或云本出鄜坊间　原文选曰青青陵上柏　又曰松柏转萧瑟瞻彼陵上柏　又曰寒露拂陵苕女萝辞松柏　増杜甫诗曰唯余旧时柏萧瑟九原中
　　柏二
　　原刘向列仙传曰赤松子好食柏实齿落更生　増穆天子传曰甲申天子升于大北之隥而降休于两柏之下　原邶风序曰柏舟言仁而不遇也衞顷公之时仁人不遇小人在侧　鄘风序曰柏舟共姜自誓也　列士传曰延陵季子解宝劒挂徐君墓柏树　増汉官仪曰正旦以柏叶酒上寿　原三辅黄图曰汉文帝霸陵不起山陵稠种柏　三辅旧事曰汉诸陵皆属太常不属郡县有人盗柏者弃市　汉武故事曰柏梁台髙二十丈悉以柏香闻数十里　増洞冥记曰磅山之北有穴穴上有柏昔李少翁于阆阴移来此柏已见扶桑三枯海水涸竭帝觉遣人往穴掘不见其根唯见赤燕飞翻入云移柏植于通灵台　汉书曰朱博为御史大夫府中列柏有野乌数千栖其上【柏台御史台也】　原谢承后汉书曰陈留虞延为郡督邮光武廵狩至外黄问延园陵柏树株数延悉晓之由是见知　窦武上表曰今兹大寒过节城傍竹柏皆为伤絶　晋书曰庾衮字叔褒或有斩其父墓柏者莫知其谁乃召邻人于墓自责叩头涕泣谢祖祢自后人莫之犯　又曰郭璞以王丞相为卦云有震厄公命驾西歩数里得一柏树截如公长置常寝处果震柏粉碎　王隐晋书曰王褒痛父不以命终絶世不仕立屋墓侧旦夕常至墓前朝拜辄悲号断絶墓前一柏树褒常所攀涕泣所着树色与凡树不同齐书曰王俭字仲宝司徒袁粲叹曰宰相之门也栝
　　柏豫章虽小已有栋梁之器　増又曰江夏王锋以明帝移权常忽忽不乐着脩柏赋以见志　又曰王晏之为员外郎父曜斋前柏树忽成梧桐论者以为梧桐虽有栖凤之美而失后凋之节　后周书曰武帝伐齐永昌公椿屯鸡栖原齐王宪密谓椿曰为营不须张幕可伐柏为庵令兵去之后贼犹致疑及被敕追还率兵夜返齐人果谓柏庵为帐幕翌日始悟　述征记曰真源县老子堂前有双柏树左阶之柏久枯炀帝大业十三年忽从根生一枝耸榦三丈三尺枝叶青翠唐武宗二年更生一枝直上五尺横枝两层枝叶相覆异于常树儒林公议曰成都刘备庙侧有诸葛武侯祠前有大
　　柏围数丈唐相段文昌有诗石刻在焉唐末渐枯歴王建孟知祥二伪国不复生然亦不敢伐之皇朝乾徳五年丁卯夏五月枯柯再生时人异焉三国至干徳丙寅歴年一千二百余年枯而复生　政要曰冦莱公知巴东县手植双柏于庭民比之甘棠谓之莱公柏　墨客挥犀曰壶山有柏木一株长数尺半化为石半犹是坚木蔡君谟见而异焉因运置私第余在莆阳日亲见之春渚纪闻曰元丰间朝廷问罪西夏五路举兵秦凤
　　路图上师行营憇形便之次至闗岭有秦时柏一株虽质榦不枯而枝叶略无存者既标图间裕陵披图顾问左右偶御笔防其枝间而叹阅嵗之久也后郡奏秦朝柏忽见一枝再荣殿中有记当时奏图叹赏之语私相耸异以谓天人降笔所加囘枯起死便同雨露之施
　　柏三
　　原衞国舟　殷人社【上见柏一毛诗　哀公问社于宰我对曰殷人以柏】　麝食乌栖【麝食柏而香　下见柏二汉书】　増齐寝　汉台【韩诗外传曰景公与晏子】
　　【游于少海登柏寝之台而还望其国　下见柏二汉武故事】　黄肠　赤实【潜确类书云柏名黄肠　又云敏山葪柏如荆白华赤实服之不寒】　赤燕飞　苍龙伏【上见柏二洞冥记　羣芳谱云明髙皇帝将兵取婺州过兰溪见古柏甚竒驻兵其下后创亭绕之而空其中夜半人望之辄有苍龙伏于其上】　塞外一株　墓前连理【彚苑详注峡之南山皆土而北山尽石巉削层叠如人所为自兴和至此地无寸木惟岩壁之半柏树一株青翠可爱如江南人家花园所植者亦塞外竒观也　南史覇城王整之姊嫁为衞敬瑜妻年十六而敬瑜亡父母舅姑咸欲嫁之截耳为誓乃止手为亡壻种树数百株墓前柏树忽成连理一年许还复分散女乃为诗曰墓前一株柏连理复并枝妾心能感木頽城何足竒】
　　柏四
　　原诗北齐魏收庭柏诗曰古松图偃盖新柏写炉峯凌寒翠不夺迎暄緑更浓茹叶轻沈体咀实化衰容将使中台麝违山能见从　増唐杜甫诗曰孔明庙前有老柏柯如青桐根如石霜皮溜雨四十围黛色参天二千尺君臣已与时际防树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝榦郊原古窈窕丹青戸牖空落落盘踞虽得地防防孤高多烈风扶持自是神明力正直元因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香叶终经宿鸾凤志士幽人莫怨嗟古来材大难为用　李徳裕柏诗曰闻有三珠树唯应秘阆风瑚不生叶朱草又无丛未若凌云柏常能经嵗红晨霞与落日相照在岩中【自注别树经霜才红此枝叶尽丹】　温庭筠晋朝柏树诗曰晋朝名辈此离羣想对浓阴去住分题处尚寻王内史画时应是顾将军长廊夜静声疑雨古殿秋深影胜云一下南台到人世晩泉清籁更谁闻　宋苏辙和鲜于子骏柏轩诗曰筑室城市间移柏南涧底山林夙所尚封植聊自寄﨑岖脱岩石拥塞出棼翳上承清露姿下受寒泉恵秋来采霜叶咀嚼有余味苦涩未须嫌愈久甘如荠　陆游双柏诗曰双柏屹相向刚岩如巨人龙吟风雨夕山立雪霜晨阅世易成古刳心不复春扶头要力量嵗晩莫全身　明方孝孺栽柏诗曰迂拙乖世用每蕴无穷思取效非目前逺与千载期翠柏信良材成长计功迟兹晨斸烟雨移动盈尺姿清庙严洁地圣灵会于斯岂无柳辈不足当堦墀殷社昔所尚古制非人为先师实殷人植此理固宜但恐枝榦弱不耐风霜欺培防茍无失终见盛大时三年过人长十年齐桷榱百年必合抱根深柯叶滋青霄泊鸾凤厚土蟠蛟螭岂特傲霜暑将堪阅兴衰所托况得所永免斤斧危既膺顾盻荣复与剪伐辞寥寥百世后神物相扶持何必为栋梁乃见才气施流光若飞翰时代易推移行看好古士追说种者谁我生素多病中嵗早孱羸待为鹤髪翁见汝凌云枝志士用心者濩落为世嗤何如羣儿巧插槿纷成篱李东阳左阙雪后行古柏下诗曰长安城中雨成雪
　　退食冲寒过东阙苍然古柏势横空数尺盘拏成百折玉龙战罢纒碧绡流涎喷沫凝不飘仙人掌上露初冻五老峯头冰未消飞花拂面吹还转歩屧穿林印犹浅鹤氅羽轻动欲翻水精帘重寒初卷风骨昻藏夐出尘俨如佩玉拖长绅须知世有后凋质元是仙家不老身又学士柏诗曰我行树阴日千匝雨叶风枝自萧防
　　惟有诸生识我情傍人不解空嘲狎我见先生种树年我身尚短树及肩枝蟠江山地可缩手斡造化天无权琼台翠阁何森爽院柳庭花敢争长芘荫长留六月阴盘廻直与孤云上材堪五凤难为用根到九泉终不枉零落青袍几故人琮琤玉佩空遗响当时院长文安公柯亭刘井相西东百年遗爱岂独此此树欲比人中龙树犹如此我何似己愧斑白非儿童名收榱桷有先后寿比金石无终穷下堂重拜想顔色仰面正拂长髯风原歌古歌曰平陵东松柏桐不知何人劫义公　又歌曰行行随道经歴山陂马啖柏叶人啖柏脂不可常饱聊可遏饥
　　原赋西晋左九嫔松柏赋曰何竒树之英蔚托峻岳之嵯峨被黝涧之逶迤临緑水之素波擢脩木之丸丸萃緑叶之芬葩敷纤茎之茏苁布秀叶之葱蒨列翠实之离离馥幽蔼而永馨纷翕习以披离气肃肃以清泠应长风以鸣条似丝竹之遗声禀天然之贞劲经严冬而不零虽凝霜而挺榦近青春而秀荣若君子之顺时又似乎真人之抗贞赤松游其下而得道文賔餐其实而长生诗人歌其荣蔚齐南山以永宁　増齐江夏王修柏赋曰既殊羣而抗立亦含贞而挺正岂春日之自芳亦霜下而为盛冲风不能摧其枝积雪不能改其性虽坎于当年庶后凋之可永　唐魏征道观内柏树赋曰览大钧之播化察草木之殊类雨露清而并荣霜雪芒而俱悴唯丸丸之庭柏禀自然而醇粹渉青阳不増其华歴沍防不减其翠原斯木之攸挺植新甫之髙岑干霄汉以上秀絶无地而下临笼日月以散彩俯云霞而结阴迈千祀而逾茂秉四时而一心灵根再徙兹庭爰植髙节未彰贞心谁识既杂沓乎众草又芜没乎藂棘匪王孙之见知志耿介其何极
　　槐一
　　原尔雅曰櫰槐大叶而黒守宫槐叶昼聂宵炕【郭注曰槐叶昼日聂合而夜炕布者为守宫槐】　广志曰槐材有青黄白黒　太清草木方曰槐以十月上巳取子服之好顔色长生通神増格物总论曰槐树极髙大生河南平泽今所在皆有四五月间开花六七月结实有数种惟叶细而青緑者谓之槐　原周官曰面三槐三公位焉【槐之为言怀也怀来人于此也】増周礼司爟注曰冬取槐檀之火　易林家人之干
　　曰千嵗槐根深多斧防　原春秋说题辞曰槐木者虚星之精　春秋元命苞曰槐之言归也古者树槐听讼其下者使情归实也　増三辅黄圗曰甘泉宫北有槐树根干盘峙二三百年物也　玉箱杂记曰晋阳城北角有槐一日之间三荣三悴　原管子曰五沃之土其木宜槐　庄子曰槐之生也入季春五日而兔目十日而鼠耳　増又曰阴阳错行则天地大絯于是乎有雷有霆水中有火乃焚大槐　原淮南子曰老槐生火久血为燐人弗怪也　又曰天之所覆地之所载六合所包阴阳所呴雨露所濡道徳所扶此皆生一父母而阅一和也槐榆与橘柚合而为弟兄有苖与三危通而为一家　増又曰九月官候其树槐　抱朴子曰槐子新瓦合泥封之三十余日其表皮皆烂乃洗之如大豆日服之补脑早服之令人髪不白而长　中朝故事曰天街两畔多槐木俗称为槐衙　酉阳杂俎曰西夏无槐惟夏州一株或要槐叶移牒取之　原魏都赋曰罗青槐以荫涂　増唐元稹诗曰落叶添薪仰古槐　明李东阳诗曰天风昨夜起宫槐
　　槐二
　　原太公金匮曰武王问太公曰天下神来甚众恐有试者何以待之太公请树槐于王门内有益者入无益者距之　左传曰赵宣子骤諌灵公患之使鉏麑贼之晨往寝门辟矣盛服将朝尚早坐而假寐麑退而叹曰不忘恭敬民之主也贼民之主不忠弃君之命不信有一于此不如死也触槐而死　晏子春秋曰齐景公有所爱槐使人守之令曰犯槐者刑伤槐者死有醉而伤槐者且加刑焉　宋书曰孔子夜梦三槐之间丰沛之郊有赤烟气驱车对楚西北观之见刍儿敌麟伤其左足薪而覆之　三辅黄图曰元始四年起明堂辟雍为博士舍三十区为会市列植槐树数百行诸生朔望会此市各持其郡所出物及经书相与买卖雍雍揖让议论树下侃侃訚訚　魏曹植魏徳论曰武帝执政日白雀立于庭槐　晋书曰大司马府有老槐树殷仲堪对而叹曰此树婆娑生意尽矣　宋书曰祖士雄庐侧其庭前有槐树先荣茂及雄居丧亦枯死服阕还茂髙祖嘉之名其里为累徳里　増梁书曰庾肩吾服槐实年七十余目见细字白髪反黒　后周书曰韦孝寛为雍州刺史先是路侧一里置一土堠经雨頽毁每须脩之孝寛敕部内当堠处置槐树既免脩复又得庇荫　原隋书曰髙颎一名敏领新都大监每坐朝堂北槐树下以听事其树不依行列有司将伐之上特命勿去以示后人　増刘賔客嘉话曰贾嘉隐年七嵗以神童召见时长孙无忌徐司空勣于朝堂立语徐戏之曰吾所倚何树嘉隐曰松树徐曰此槐也何云松嘉隐曰以公配木何得非松长孙复问吾所倚何树曰槐树公曰汝不能复矫对耶嘉隐曰何烦矫对但取其以鬼配木耳　唐书曰度支欲取两京道中槐树为薪更栽小树先下符牒渭南县尉张造牒曰召伯所憇尚勿剪除先皇旧游岂宜斩伐乃止　因话録曰唐尚书省南门有古槐垂荫甚广夜深有丝竹之音省中即有入相者俗谓音声木　异闻録曰淳于棼家广陵宅南有大古槐枝干条密棼与羣豪饮其下贞元七年因沈醉致疾二友扶之归卧梦二使曰槐安国王奉邀棼随二使者指古槐驱入穴中题曰大槐安国入见王妻以次女瑶芳号金枝公主命守南柯郡棼至郡二十余年使者送出穴遂寤梦中倐忽若度一世矣因与客寻槐下穴洞然明朗可容一榻有二大蚁素翼朱首长可二寸乃槐安王又穷一穴直上南枝即南柯郡也　卢氏杂记曰裴晋公度在相位日有人寄槐瘿一枚欲削为枕时郎中庾威世称博物召请别之庾捧玩良久白曰此槐瘿是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰生　酉阳杂俎曰长安持国寺门前有古槐树数株金监买一株令所使巧工解之及入内廻工言木无他异金大嗟惋令胶之曰此不堪矣但使尔知予工也乃别理解之每片一天皇塔防成就　玉堂闲话曰长安城中有孙氏宅居之数世堂室甚古其堂前一柱忽生槐枝期年之后渐渐滋茂柱身通体而变坏其屋上冲观者填咽不久偓处岩廊居节制人以为应三槐之朕其孙愇备言之　闻见録曰王晋公祜太祖朝知制诰时魏州节度使符彦卿有飞语闻于上遣祜使魏州以便宜付之且曰使还与卿王溥官职及至魏得彦卿家僮二人挟势恣横以便宜决配而已还朝以百口保之上怒贬华州安置亲朋送于都门外谓曰意公作王溥官职矣祜笑曰祜不及二郎当得之【谓文正公旦也】手植三槐于庭曰吾子必有为三公者已而果然天下谓之三槐王氏
　　槐三
　　増云屯　月挂【韩诗夏槐作云屯　下见后四苏轼槐诗】　被宸　荫殿【何晏景福殿赋槐枫被宸　下见槐四梅圣俞诗】　作烛　取火【本草别録槐实可作神烛　下见槐一周礼】　郎中识　举子忙【上详槐二卢氏杂记　墨客挥犀俗语云槐花黄举子忙谓槐之方花乃进士赴举之时而唐诗人翁承賛诗云雨中妆防望中黄勾引蝉声送夕阳忆得当年随计吏马蹄终日为君忙乃知俗语亦有所自也】
　　槐四
　　原诗魏繁钦槐树诗曰嘉树吐翠叶列在双阙涯旖旎随风动柔色纷緑离　増唐李峤槐诗曰暮律移寒火春宫长旧栽叶生驰道侧花落凤庭隈烈士怀忠触鸿儒访业来何当赤墀下疎干拟三台　白居易庭槐诗曰南方饶竹树唯有青槐稀十种七八死纵活亦支离何此郡庭下一株独华滋蒙蒙碧烟叶嫋嫋黄花枝我家渭水上此树荫前墀忽向天涯见忆在故园时人生有情感遇物牵所思树木犹复尔况见旧亲知　郑谷槐花诗曰毵毵金蕊扑晴空举子魂惊落照中今日老郎犹有恨昔年相谑十秋风　宋张耒双槐晩秀诗曰东皇无处着繁华亦复分张到我家他日老苍悲败枿今晨嫩緑出新芽秃翁承弁纤纤髪村妇萦鬟草草花桃李蹊中人迹絶緑阴门巷正藏鸦　梅尧臣宫槐诗曰汉家宫殿荫长槐潄急葱葱不染埃大仗龙旂穿影去钩陈豹尾拂枝来青虫挂后蜂衔子素月来时桂并栽我意方同杜工部冷淘惟喜叶新开　苏轼御史台槐诗曰忆我初来时草木向衰歇髙槐虽惊秋晩蝉犹抱叶淹留未云几离离见疎荚栖鸦寒不去哀叫饥啄雪破巢带空枝疎影挂残月岂无两翅羽伴我此愁絶明吴寛槐诗曰东园忆初搆粪壤频扫除墙下古槐
　　树憔悴色不舒况遭众攀折髙枝且无余爱防至今日浓阴接五庐数歩已仰视伟哉钜人如非借此荫庇谁结幽亭居立为众木长奴仆柽与榆
　　原歌秦苻坚时闗陇人歌曰长安大街两边树槐【一作夹树杨槐】下走车轮上有鸾栖
　　原赋魏文帝槐赋曰文昌殿中槐树盛暑之时余数游其下美而赋之王粲直登贤门小阁外亦有槐树乃就使赋曰有大邦之美树惟令质之可嘉托灵根于丰壤被日月之光华周长廊而开趾夹通门而骈罗承文昌之邃宇望迎风之曲阿脩干纷其漼错緑叶萋而重阴上幽蔼而云覆下茎立而擢心伊暮春之既替即首夏之初期鸿鴈游而送节凯风翔而迎时天清和而温润气恬淡以安治违隆暑而适体谁谓此之不怡　曹植赋曰羡良木之华丽爰获贵于至尊凭文昌之华殿森列峙乎端门观朱榱以振条据文陛而结根沈阴以溥覆似明后之垂恩在季春以初茂践末夏而乃繁覆阳精之炎景散流曜以増鲜　王粲槐树赋曰惟中堂之竒树禀天然之淑姿超畴亩而登植作阶庭之华晖形袆袆以畅条色采采而鲜明丰茂叶之幽蔼履中夏而敷荣既立本乎殿省植根柢其深鸟愿栖而投翼人望庇而披襟　晋傅防槐赋曰华叶扶疎参林萧蔱松萝寄生绵连摽末延袤千亩蓊郁晻蔼　挚虞槐赋曰览坤元之产植莫兹槐之为贵爰表庭而树门膺论道而正位尔乃观其诞状察其攸居丰融湛防蓊郁扶疎上拂华宇下临脩渠凑以夷迳带以通衢乐双游之黄鹂嘉别挚之王睢春栖教农之鸟夏憇□哺之乌若夫龙升南陆火集正阳恢兹郁陶静暑无方鼓柯命风振叶致凉开明过于八闼兮重阴逾乎九房　庾儵大槐赋曰余去许都将归洛京舍于嵩岳之下而植斯树焉遂作赋曰有殊世之竒树生中岳之重阿承苍昊之纯气吸后土之柔嘉若夫赤松王乔冯夷之伦逍遥茂荫濯缨其濵望轻霞而増举垂髙畅之清尘若其含真抱朴旷世所希降夏后之卑室作唐虞之茅茨洁昭俭以骄奢成三王之懿资故能着英声于来世超羣侣而垂晖仰瞻重干俯察其阴逸叶横被流枝萧森下覆灵沼上蔽髙岑孤鹄徘徊寡雀悲吟清风时至恻怆伤心将骋轨以轻运安久留而涕淫
　　原颂晋挚虞连理槐颂曰东宫正徳之内承华之外槐树二枝连理而生二干一心以蕃本根
　　桧一
　　増尔雅曰柏叶松身曰桧　书曰杶榦栝柏　诗曰桧楫松舟　渑水燕谈曰亳州法相寺矮桧髙才数尺偃亚蟠屈枝叶繁茂不可图唐大中年李待价石记云圆荫三丈阴距今凡三百余年广袤五六丈为一郡之珍玩士人目其寺曰矬栝　中吴纪闻曰白乐天为苏州守时恩信及民皆敬而爱之尝植桧数本于郡圃后人目之为白公桧以况甘棠焉　话腴曰宋真宗朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝时以为瑞　老学庵笔记曰亳州太清宫桧至多桧花开时蜜蜂飞集其间作蜜极香而味微苦谓之桧花蜜　花木考曰宣和寿岳旁有两桧一夭矫者名朝日升龙之桧一偃蹇者名卧云伏龙之桧皆玉牌填金字书之岩曰玉京独秀
　　桧二
　　増太清左纽　灵坛再生【太清记亳州太清宫有八桧老子手植枝榦皆左纽石曼卿集此桧不知年代李唐之盛一枝再生根株至圣朝复有此异　颍州灵坛观有再生桧】　翠为盖　石作身【郭公父咏蒋公桧诗淮南庭中有苍桧仰视团团翠为盖直榦每容鸾凤栖盘根深压鲸鳌背　虞集咏古桧根到深泉石作身疎疎香叶不知春海波不动天风逺千嵗寒蛟老作人】　备松柏体　散风雨声【苏轼题亳州老君观左纽桧诗汝阴多老桧处处屯苍云地连丹砂井物化青牛君时有再生枝还作左纽文王孙有古意书室延清芬应怜四孺子不堕凡木羣体备松柏姿气合芝术薫初扶鹤立骨未出龙纒筋巢根白蚁乱网叶青虫纷乃知蔽芾初甚要封植勤他年皮三寸狐鼠了不闻　陈后山次韵咏赵徳麟植桧缅怀万仞巅千丈蔚苍翠蟠根泉石底用意霜雪外宁须大厦材坐待斧斤至散为风雨声密作马牛蔽】　雁翅　龙筋【李徳裕平泉花木记有雁翅桧桧叶婆娑如雁翅也　下见上苏轼诗】
　　桧三
　　増诗唐张祜咏州法云寺双桧诗曰谢家双植本南荣树老人亡地变更朱顶鹤知深盖偃白眉僧见小枝生髙临月殿秋云影静入风檐夜雨声从使百年为上寿緑阴终借暂时行　刘禹锡谢寺双桧诗曰双桧苍然古貌竒含烟吐雾郁参差晩依禅客当金殿初对将军映画旗龙象界中成宝盖鸳鸯瓦上出髙枝长明灯是前朝焰会照青青年少时　秦韬玉桧树诗曰翠云文榦痩轮囷啸雨吟风几百春深盖屈盘青麈尾老皮张展黒龙鳞唯堆寒色资琴兴不放秋声染俗尘嵗月如波事如梦竟留苍翠待何人　宋苏轼咏桧絶句曰当年双桧是双童相对无言礼更恭庭雪到腰埋不死如今化作两苍龙　又曰凛然相对敢相欺直干凌空未足竒根到九泉无曲处世间惟有蛰龙知　苏辙咏任氏阅世堂前大桧诗曰君家大桧长百尺根如车轮身直壮夫运臂不能抱孤鹤髙飞直上立狂风动地舞枝干大雪飜空洗顔色人言此桧三百年未知昔是何人植君家大夫老不遇一生使气未尝屈没身不说归故里遗爱自知怀旧徳此翁此桧两相似相与阅世何终极汝南山浅无良材栎柱楝椽聊障日便令杀身起大厦亦恐众材无匹敌且留枝叶挠云霓犹得世人长太息　金元好问咏济南庙中古桧曰亭亭寺宫桧郁郁上云雨扶持几来年造物心独苦青余玉川润根入铁岸古虽含栋梁姿斤斧安得取沇洑地中久骇浪思一鼓天柱屹不移水国奠平土乾坤此神物甲乙存世谱濑乡留耳孙阙里传鼻祖秦松徒自污蜀柏聊共数会待十抱成兹焉重摩拊
　　枞
  </div>
  <div class="pagination">
   <a href="御定渊鉴类函_page292.html">
    上一页
   </a>
   <span>
    ...
   </span>
   <a href="御定渊鉴类函_page288.html">
    288
   </a>
   <a href="御定渊鉴类函_page289.html">
    289
   </a>
   <a href="御定渊鉴类函_page290.html">
    290
   </a>
   <a href="御定渊鉴类函_page291.html">
    291
   </a>
   <a href="御定渊鉴类函_page292.html">
    292
   </a>
   <span class="current-page">
    293
   </span>
   <a href="御定渊鉴类函_page294.html">
    294
   </a>
   <a href="御定渊鉴类函_page295.html">
    295
   </a>
   <a href="御定渊鉴类函_page296.html">
    296
   </a>
   <a href="御定渊鉴类函_page297.html">
    297
   </a>
   <a href="御定渊鉴类函_page298.html">
    298
   </a>
   <span>
    ...
   </span>
   <a href="御定渊鉴类函_page294.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
