<!DOCTYPE html>
<html>
<head>
    <meta charset="UTF-8">
    <title>玉海 - 第 264 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 264 页/共 284 页</h1>
    <div class="content">　　尚书中候尧沉璧于河白云起　春秋合成图尧母庆都生而神异常有黄云覆其上
　　舜卿云　庆云
　　尚书大传舜时俊乂百工相和而歌卿云帝倡之曰卿云烂兮礼【一作糺】缦缦兮日月光华旦复【或】旦兮八伯咸进稽首曰明明上天烂然星陈日月光华于一人帝乃载歌曰日月有常星辰有行四时从经百姓允诚【崔骃传注尚书大传曰舜时百工相和为卿云之歌】　宋志舜时景星出房地有乘黄之马和气普应庆云兴焉【庆云三色太平之应】　汉志若烟非烟若云非云郁郁纷纷萧索轮囷【喜气也】
　　瑞应图曰庆云者太平之应　援神契曰天子孝则庆云见
　　周青云浮洛
　　礼斗威仪周成王治平观于河青云浮于河　中候成王观于洛河沈璧礼毕退俟日昧荣光并出幕河青云浮洛　文选江淹书青云浮雒荣光塞河注尚书中候云云
　　汉彤云
　　纪高祖所居上有云气范增曰吾使人望气皆为龙成五色【史记云其上有云皆为龙虎成五采】　陆机颂庆云应辉彤云昼聚【彤紫色】
　　汉黄云
　　郊祀志元鼎四年夏六月迎鼎至甘泉从上行荐之至中山晏温有黄云焉至长安公卿大夫皆议尊宝鼎有司皆言今鼎至甘泉以光润龙变承休无疆合兹中山有黄白云降盖若兽为符路弓乘矢集获坛下
　　汉白云出封中
　　志元鼎六年四月至奉高封泰山禅肃然山其夜若有光昼有白云出封中下诏改元封元年　汉武故事上禅肃然白云为葢帝祀甘泉有紫云从西北来散于殿前　十洲记天汉三年月氏国献神香使者曰国有常占东风入律十旬不休青云干吕连月不散意中国有好道之君　洞冥记东方朔曰臣至东极过吉云之泽云起五色草木皆成五色露帝得之徧赐羣臣
　　汉云气成宫阙
　　祭祀志注光武封泰山云气成宫阙百官并见之
　　唐庆云　庆云图
　　武德元年七月京师庆云见九年太宗即位八月丙午宋州言庆云见　贞观五年二月巂州庆云见　天宝元年吐蕃攻逼定戎城皇甫惟明奏破贼既扫妖氛兼有庆云见宰相贺云合战之时返风破敌决胜之后卿云蔼空　代宗十月十三日诞辰有庆云见常衮贺表曰十月良月逺膺盈数之期后天奉天近和下元之厯从风萧索抱日萦廻色涵流渚之虹影杂绕枢之电大厯十四年德宗即位闰五月十四日【丙戌】泽州刺史李鷃进庆云图制曰朕以时和年丰为嘉祥以进贤遂忠为良瑞如庆云灵草异木今后并不须进【丁亥放舞象】　贞元二十一年四月乙巳册太子有庆云见　穆宗初韩愈图庆云乞付史官表曰非烟非云抱日增丽斯为上瑞实应太平黄帝因之以纪事虞舜由之而作歌　栁宗元观庆云图诗抱日依龙衮非烟近御炉　陈子昻庆云章玉叶金柯祚我天子　崔融贺庆云表紫来汉殿白入殷房
　　唐五色云　紫云【见总瑞类十九瑞】
　　贞观十五年十一月幽州言五色云见　栁宗元为淛东奏台州五色云见
　　唐景云
　　高祖武德元年九月益州言景云见九年太宗即位八月辛未秦州景云见　高宗时景云见河水清张文收为歌　睿宗景云元年十月己巳册皇太子是日有景云之瑞改元
　　唐黄云扶日
　　开元十一年十一月癸酉日长至太史奏有云迎日祥风至日有冠珥太平之嘉应十六年十一月南至御含元殿受朝太史奏黄云扶日　宗实録朔至含元殿受朝太史奏有云迎日来嵗大美【当攷年月】
　　太平兴国五色云
　　九年六月己亥舒州言五色云见灵应观上
　　唐贞元壬午嵗有五色云见长安太史张璇曰在宋分后一百六十年有圣人兴其地至天成丁亥太祖生洛阳　元稹有郊天日五色祥云赋
　　祥符紫云　瑞云亭　庆云绕坛【见封禅】
　　祥符元年封泰山十月壬辰天文院言紫云如葢黄云如龙鳯青云如竹木名梢云【梢云瑞应图曰人君德至则出若木梢梢然】戊戌五色云环日己酉致斋紫云如盖起泰山顶俄顷变黄色穆清殿御坐后有白云如幡幢龙鳯之状召宰相登亭以观俄成五色复有黄云如虹桥葩盖诏名亭曰瑞云
　　祥符黄云　五色云
　　祥符四年二月祀汾隂丁巳发永安镇有黄云随天书辇辛酉行礼司天言黄气绕坛九月乙未日有辉珥承气五色云如飞鳯辅日五年九月甲申大宴含光殿日赤黄珥直气五色云上作七言诗赐近臣和七年正月九日学士院上应天府瑞云乐章九年五月甲寅司天监言前夕月在氐为宋分下有黄气承之乂西南起紫气贯紫防枢极是日日有赤黄辉珥五色云见七月丙午向敏中言六月二十七日黄云如飞鳯覆昭庆殿九年十二月己亥日有赤黄晕珥冠气紫云如盖庚子奉天书赴集禧殿有黄紫云捧日如花葩状　天禧元年正月辛丑朔司天言行礼次嵗星明润有非烟非雾之云又其日立春青气如盂盖起东方壬寅奉上圣祖册宝辛亥合祭天地司天奏祥风袭物黄气覆斗极羣臣拜舞称贺是日有日抱珥扬光之瑞癸丑日光黄气绕之
　　天圣五色云
　　韩琦家传天圣五年仁宗初临轩试进士琦名在第二时唱名第一甲方终太史奏日下五色云见左右从官皆贺于殿上【三月辛酉崇政殿亲试赐王尧臣以下及第】
　　皇祐黄云　嘉祐黄云捧月
　　皇祐二年四月朔幸金明池司天言云色黄其形轮囷此圣孝感天之应九月祀明堂东方有黄云日上有黄芒　嘉祐四年十月十七日司天言十二日庙中行礼月色皎然有黄云捧月　国史志天圣元年讫嘉祐末凡日黄耀有光一煇气十九龙鳯云一庆云二五色云八紫黄云五赤黄云紫云一黄云二
　　绍兴五色云
　　绍兴三十二年孝宗即位十二月阆州奏六月十日有五色云见锦屏山之西浮空映日自未及申在即位一日允合受命之符
　　淳熙冬至云物
　　淳熙二年十一月朔旦冬至【朔至厯数之元】上率百僚加上德寿宫尊号册宝十一日臣僚言春秋传载鲁僖公五年朔日南至夫至朔同日凡十九年一遇登台书云惟此见之矧今行旷古无前之典礼天意昭荅云物辉华请宣示史馆从之　春秋感精符南至有云迎日年丰之象黄帝有华盖之瑞因以纪官汉宗祀汾隂而归常闻
　　覆鼎　若烟非烟既旦复旦【贺庆云表】　卿云作歌于虞舜白云着词于汉武　帝鸿纪事肇采于官名虞舜协华赓歌于瑞命　纷纶绚采散赤水之余霞焕衍腾文凝吉云之晓露　周为瑞于观河尧呈祥于沈璧　金枝玉叶绣文锦章
　　瑞雪
　　周大雪
　　金匮曰武王伐纣都洛邑未成大雪深丈余甲子日五车两骑止王门之外欲谒武王王使师尚父谢賔尚父曰五车两骑四海之神与河伯雨师耳使谒者各以名召之五神皆惊神曰天伐殷立周谨来受命【一云太公伏符隂谋文选注金匮曰武王伐纣都洛邑未成雨雪十余日】　诗采薇雨雪霏霏信南
　　山上天同云雨雪雰雰注丰年之冬必有积雪笺成王之时隂阳和风雨时冬有积雪春而益之以小雨　左传平地尺为大雪【雪赋盈尺则呈瑞于丰年】　西京杂记董仲舒曰太平之世雪不封条　穆天子传癸未雨雪天子獦于钘山之西阿庚寅北风雨雪天子以寒之故命王属休天子筮猎苹泽云云日中天寒北风雨雪有冻人天子作诗三章以哀民曰我徂黄竹【阙】贠閟寒帝收九行嗟我公侯百辟卿皇我万人旦夕勿忘
　　宋华雪
　　南史大明五年正月戊午朔华雪降散为六出上以为瑞【羣臣作雪花诗谢庄应诏有璇琼藻之句】　志公卿并作花雪诗　通鉴正旦朝贺雪落太宰义恭衣有六出奏以为瑞　志草木花多五出花雪独六出【霰为花雪花雪表年】　梁庾肩吾咏花雪曰瑞雪坠尧年因风入绮钱已飘黄竹路共庆白渠田
　　唐御雪诗　喜雪诗
　　见御诗　太宗望雪诗素雪晓凝华
　　唐元日雪
　　防要武后长寿二年正月元日大雪质明而晴谓侍臣曰俗云元日有雪则可糓丰文昌左丞姚璹对曰汜胜之书云雪为五糓之精以其协和则年糓大穰宋孝武大明五年元日降雪以为嘉瑞上曰朕御万方心存百姓年登嵗稔即为大瑞　张九龄和圣制瑞雪篇曰万年春三朝日初瑞雪兮霏防俄同云兮蒙宻　刘禹锡贺元日雪表云佳雪肇降迎喜气于三元浃欢心于万国　李华含元殿赋防戒寒海神飞雪瑶域粉野琪木森列
　　唐贺雪
　　韩愈为宰相贺雪表春云始繁时雪遂降实丰穰之嘉瑞销疠疫于新年东作可期南畆有望陛下与天合德视人如伤每发圣言则获灵贶见天人之相应知朝野之同欢覩庆泽荷鸿休　李峤表防率职曽隂候律丰泽顺时海神奔走而来贺田畯讴吟而共舞　常衮表天人合应雨雪呈祥太素混成浩然万里甲子之瑞载表昌期春秋所书亦先农事重隂益固应水泽腹坚之时积润濳通迎土膏脉起之候　权德舆表肤寸兴云盈尺呈瑞光连万顷庆在千箱
　　唐宣政殿庆雪
　　大厯四年正月乙亥大雪平地盈尺百僚于宣政殿拜舞称贺前年冬少雪故也
　　端拱瑞雪歌
　　元年正月庚申制喜雪五言二十韵诗赐宰相李昉等令和二年十二月丙辰大雨雪前二日太史言月有苍白晕西有黒气丈余占云雨雪之象也至是果騐诏近臣于中书宴饮令各赋诗上制瑞雪歌以赐之
　　雍熙雪　【诗】
　　元年十一月丁卯郊祀十二月甲辰雨雪先是上谓宰臣曰郊礼酺宴之后若得雪大佳至是隂云四合积雪盈尺三年十二月乙未朔大雪上大恱御玉华殿召近臣宴出御制雪诗一首令侍臣属和四年十二月丁巳大雨雪近臣称贺　王元之试和制雪诗序四年十二月繁云翳空宻雪飘野散五糓之精华润三农之畎畆上林未暖而花发禁栁不春而絮飞
　　淳化雪诗　立春日雪
　　三年十二月丁卯大雪尺余上喜赐近臣宴于中书令尽醉上赋诗亲八分书赐之又命秘书监李至防三馆学士于秘阁饮宴凡应制赋诗者三十五人四年正月辛卯合祭圆丘乙未大雪作立春日瑞雪诗三首赐近臣李至上言曰原隰同缟陇畆载滋适因祈糓之祥遂契有秋之望五年十一月丁卯大雨雪近臣称贺至道二年十二月甲寅【同上】
　　咸平嘉雪
　　五年十一月壬寅合祭圆丘丙午大雪上谓吕正曰郊祀之际重隂变晴今兹成礼又获嘉雪　景德四年十一月雪上谓王旦等曰来嵗麦苖有望
　　祥符瑞雪【详见御诗】
　　三年十一月壬午己丑上作瑞雪诗赐近臣和壬辰召陈从易刘均对崇和殿上谓向敏中等曰从易辈文可观令即席赋瑞雪歌【一本云将祀汾脽屡得嘉雪召刘均陈从易赋歌诗】上命题陈彭年笔授上览之赐绯鱼四年刘综作大雪歌以献八年十一月十九日御制瑞雪歌曰应有五车来表瑞定殊黄竹着为谣　晏殊贺承天节瑞雪表曰方祝万春之寿俄飘六出之祥又瑞雪诗云衣上六花非所好畆间盈尺是吾心
　　天禧大雪
　　元年十一月乙卯幸太一宫大雪盈尺上谓宰相曰兹固丰稔之兆但虑民力未充失于播种其振劝勿遗地利
　　天圣贺雪
　　四年十二月壬午幸玉清昭应宫开宝寺景灵宫祈雪故事车驾还必作乐前导上精意以祷命毋作乐既雪【一云壬辰雪】辅臣皆贺上喜曰力田之民自今有望矣【长编】
　　庆厯瑞雪
　　四年十二月六日天文院言瑞雪之应诏送史馆嘉祐三年十二月十六日诏从臣观河南所进芝草谕曰今日嘉雪大滋宿麦自胜芝草瑞也是日赐喜雪燕于中书
　　皇祐喜雪
　　四年十二月己丑雪初上以愆亢责躬减膳见辅臣则忧形于色厐籍等因言臣等不能燮理隂阳上烦圣虑愿守散秩避贤路上曰是朕诚不能感天而惠不能及民非卿等之过也是夕得雪庚寅赐喜雪宴于中书
　　时雪賛
　　宋祁进时雪賛表盛德震动霏雪应祈流霙洒素暖疠销解作賛凡十韵又十六言推本天意遂及圣功嵗次协洽惟仲之冬不雨十旬有害吾农地房泄蒸蛰户弗坯日赭风熯穷天涨埃皇帝曰咨灾或儆予精祷通神神与圣符日在庚辰先集惟寒长风北驱重隂寃延自霰而霙霏霏飞飞慿云委华即壤流辉其雨其浮膏凝液流缟尔南山肪我西畴惟雪其时上天降康逄僣成沴值德为祥为祥伊何来嵗之宜根深粒繁乃京乃坻拂疠荡温纳于太和翦翦劳甿易叹而歌旱未及伤雪也载霶皇帝德功万年不忘
　　绍兴瑞雪
　　十三年十二月庚寅瑞雪应时百官诣文德殿拜表称贺自是嵗如之【迄今不改】癸巳赐喜雪御筵于尚书省初复故事也　乾道六年十二月一日瑞雪应时赐喜雪宴于尚书省淳熙癸卯前立春一夕大雪秘书郎熊克赋诗馆学之士和焉
　　乾道瑞雪
　　九年十一月四日诏郊祀免奏祥瑞九日亲郊十一日宰臣曾懐等奏郊祀礼成兼以瑞雪应时未明而霁以至青城宿斋圜丘蒇事天气澄爽此皆圣德昭著高穹降格上曰君臣之间正当修饬以答天贶【防要】　云霏霏其承宇霰雪纷其无垠【楚辞】　歌北风于卫诗咏南山于周雅岐昌发咏于来思【采薇诗云】姬满申歌于黄竹庭列瑶阶逵如连璐千岩俱白值物赋象【谢惠连赋】　混二仪而并色覆万有而皆空【刘璠赋】　散葩似浮玉飞英若总素【任昉诗】　晚霰飞银砾浮空暗未开【梁简文】　集瑶台【鲍昭诗】　雨雪洋洋大风来加于燠其寒于迩其遐【栁宗元平淮夷雅　韩愈平淮西碑云元和十二年十月壬申愬自文城因天大雪疾驰用夜半到蔡破其门取元济以献】玉花搅空舞下散地如甃珪叠璐出空横虚【舒元舆文】　浩荡乾坤合霏防物象移为祥布泽【韩愈诗】　欲照明王乙夜书【刘廷琦瑞雪萹】　中宵月彩千门遍上苑瑶华万木荣【祥符八年御制歌】　均和玉烛飘洒琼雪【祥符诏】　不夜蟾辉满先春栁絮扬五车洛邑延神驭八骏黄台罢猎围【夏竦诗】覩盈尺之储瑞识载涂之兆丰六出嘉贶五精所滋【晏殊赋】　上天同云平地尺雪【范镇表】　喜气铄飞花玉花飞半夜翠浪舞明年【苏轼诗】　华倾月窟光冩天潢【曾巩诗】千门委圭璧此物有嘉德占年在麦秋【黄庭坚诗】　造化为工雕天葩之六出【杨万里表】　三银阙涌云潢外万玉妃朝月殿旁【王安中诗喜气生春】　麻衣【诗】狐裘【晏子春秋景公时雨雪三日公被狐裘晏子曰贤君饱而知人饥温而知人寒公出裘发粟与饥寒者】豹舄【左传】　貂裘【干德二年十二月大雪上设氊帷于讲武殿衣紫貂裘帽以视事曰念西征将帅冲犯霜霰即觧裘帽驰驿赐全斌】兔园【谢惠连赋】　鹜池【李愬】　见睍【诗雨雪瀌瀌见睍曰消刘向封事观雨雪之诗】集霰【如彼雨雪先集维霰笺云自防至甚】　载涂【诗雨雪载涂】　禹甸　斋宫周咏　郢歌　膏泽【孙楚赋膏泽偃液普润中土肃肃三麦实获丰年】　嘉
　　泽【李颙赋何时雪之嘉泽】　六出崇花【徐陵诗三农喜盈尺六出舞崇花】　浩若天汉【庾肃之賛霰雨□洒皓雪其霏望之凝映浩若天汉】　絮因风　花剪水六出飞空三登兆瑞　三白六花　严凝西北疆理南东　霭隮云族纷洒霰华　载涂洒润盈尺凝华　草木早荣京坻先积【张九龄】　含花告丰【张说】　六出祥霙【李峤人日应制】
　　雨
　　神农时雨
　　尸子神农氏治天下欲雨则雨五日为行雨旬为糓雨旬五日为时雨正四时之制万物咸利故谓之神　淮南子神农治天下甘雨时降　列仙传赤松子神农时雨师
　　淮南子汤以身祷桑林而四海之云凑千里之雨至六韬武王伐殷将行之日雨太公曰是洗濯甲兵也盐铁论周公太平之时雨不破瑰旬而一雨雨必以夜尔雅甘雨时降万物以嘉谓之醴泉
　　汉膏雨
　　贾山传孝文时为至言曰平狱缓刑天下説喜是以元年膏雨降五糓登
　　汉永平时雨
　　纪永平四年春二月辛亥诏京师冬无防雪春不燠休烦劳羣司积精祷求而比再得时雨防麦润泽其赐公卿半奉
　　梁瑞雨颂
　　南史梁大同中尝骤雨殿前徃徃有杂色宝珠梁武有喜色虞寄上瑞雨颂　魏曹植有喜雨诗　晋傅咸宋傅亮有喜雨赋
　　唐喜雨赋
　　宗制喜雨赋云重泉蒸润触石吐滋【见御制】　沈瑱贺雨赋移正寝彻丰膳采幽寃索遗彦衮路清太阶平君臣咸一邦家辑宁天方悔咎沦孽垂休降灵云布族而霭防电惊空而煌荧殷雷震而阗阗飞雨零而冥冥晬容有穆神心载怡　张说奉和圣制喜雨赋乐云雨之平施齐品物之流形舒四溟之清润卷六合之烦嚣　韩休赋惟十有六祀云云恐六事之害政引万方而罪已善言既发灵应无越天垂贯斗之云神召离星之月羣臣献华封之寿天子御薫弦之琴昭宸文于合璧式王度其如金　徐安贞赋却华盖而特立当赫曦之正临油然作云鬰山川之气凄兮为雨变天地之隂匝寰海而为期指成霖而一息　贾登赋十有六年以至今载旬有一雨不愆于晦惟帝念兹闻诸有司或献舞雩之请或陈齐社之期省而不録云夺农时直以万乘之贵躬亲三日之祠王言既出圣心惟一天昭厥诚神降之吉霈然为雨不俟终日明明圣后知防知彰廸彼炎暑化为清凉润再洽兮恩重溥　李宙赋退史巫之纷若追后土之防敬霏防露立之坛霡霂风旋之歩缅察狱以临幸尝祷林而戒惧曷若不言而顺于隂隲曰肃而变其阳数
　　唐喜雨诗【见御制】　贺雨诗
　　李峤晚秋喜雨诗【咸亨元年】腾云八际满飞雨四溟周白居易上贺雨诗【元和三年冬及春暮不雨】人变愁为喜嵗
　　易俭为丰敢贺有其始亦愿有其终又表云发于若厉之忱散作如膏之泽　开元十九年四月己丑宋璟奏云膏泽应期防旬而必夜良田望嵗自公而及私　元和四年闰三月己未雨学士李绛表贺　韩愈表龙神效职嘉糓奋兴元和圣徳诗曰晹而晹曰雨而雨　权徳舆表云触石而兴润月离毕以呈祥
　　雍熙春雨诗
　　四年四月殿中丞李度献春雨诗翌日太宗谓宰臣曰李度苦心于诗亦可嘉奬昨进贺雨一诗朕特与继和卿可召至中书宣示
　　淳化喜雨诗
　　二年十二月癸未甘泽始降上作喜雨诗赐近臣俾属和【先是嘉雪未应上至诚祷祈】三年五月己酉以嵗旱分遣官决狱是夕降雨尺余庚戌宰相以时雨应期相率拜贺五年三月癸丑朔时雨霑足近臣称贺四月癸卯【同上】上谓宰相曰膏泽霶霈上天之贶也命以蒲萄酒建茶珍果赐近臣诏曰喜此甘泽与卿等同庆
　　祥符喜雨诗　庆厯雨诗【见御制】
　　祥符五年三月二十日赏花后苑帝作赏花及喜雨诗羣臣和进【御制喜春雨歌】　淳熙七年五月壬子上曰近颇乏雨昨晚方欲祈祷半夜遂得雨赵雄等奏陛下修徳修政格于皇天故欲雨即雨上曰霶霈如此皆是黍稷稻梁过于雨珠玉矣上观雨笑曰此雨从何处来雄等奏从陛下方寸中来一念克诚天实临之　肃时雨若【洪范】　飨帝于郊而风雨节寒暑时【礼器】　风不鸣条雨不破块五日一风十日一雨【论衡】　六月雨雨云者喜雨也喜雨者有
　　志乎民者也【谷梁传僖三年】　云不崇朝雨必以夜
　　【表】
</div>
    <div class="pagination">
<a href="玉海_page263.html">上一页</a><span>...</span><a href="玉海_page259.html">259</a><a href="玉海_page260.html">260</a><a href="玉海_page261.html">261</a><a href="玉海_page262.html">262</a><a href="玉海_page263.html">263</a><span class="current-page">264</span><a href="玉海_page265.html">265</a><a href="玉海_page266.html">266</a><a href="玉海_page267.html">267</a><a href="玉海_page268.html">268</a><a href="玉海_page269.html">269</a><span>...</span><a href="玉海_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
