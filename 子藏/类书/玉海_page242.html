<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 242 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 242 页/共 284 页
  </h1>
  <div class="content">
   明堂位鲁大庙之饰山节【谓欂卢刻为山形】藻棁【谓侏儒柱画为藻文】复庙【上下重屋】重檐【重承壁付也】刮楹【以宻石摩柱】达乡【毎室四户八窓牖户通达】反坫【两君相见反爵之坫也筑土为之在两楹间近南人君饮酒既献反爵于坫上】出尊【尊在两楹间坫在尊南】崇坫康圭【为高坫受賔之圭举于其上　康音抗】防屏注屏谓之树今浮思也刻之为云气虫兽如今阙上为之矣正义防刻也汉时为屏为浮思天子外屏匠人注云城隅谓角浮思也汉时东阙浮思灾浮思小楼也城隅阙上皆有之然则屏上亦为屋以覆屏墙或解屏则阙也古诗云双阙百余尺则阙于两旁不得当道与屏别也　文纪七年六月癸酉未央宫东阙罘罳灾注师古曰罘罳谓连阙曲阁也以覆重刻垣墉之处其形罘罳然一曰屏也【渭陵延陵园门亦有罘罳】　哀纪元寿元年九月孝元庙殿门锢蛇铺首鸣注师古曰门之铺首所以衘环　楚辞网户朱缀刻方连　东方朔有殿上拍柱赋　説文扁从户册　春秋作者三作丘甲作三军作僖公主新作亦三新作南门新延廐新作雉门及两观　左传清庙茅屋【以茅饰屋】昭其俭也　周书括柱茅茨为民爱费　董生书曰礼天子之宫在清庙左凉室右明堂后路寝四室者足以避寒暑而不髙大也　仲长统昌言曰今为宫室者崇台数十层长阶十百仞延袤临浮云上树九丈旗珠玉翡翠以为饰连帷为城结帐为宫起台榭则髙数百丈壁带珠玉土被缇锦　艺文类聚楚辞曰像设居室静闲安髙堂邃宇槛层轩层台累榭临髙山网户朱缀刻方连冬有突厦夏室寒经堂入奥朱尘筵【朱尘筵席也】砥室翠翘挂曲琼蒻阿拂壁罗帱张翡帷翠帐饰髙堂红壁沙板玉梁仰观刻桷画龙蛇坐堂伏槛临曲池芙蓉始发杂芰荷紫茎屛风文绿波







　　玉海卷一百七十五
&lt;子部,类书类,玉海&gt;
　　钦定四库全书
　　玉海卷一百七十六
　　宋　王应麟　撰
　　食货
　　田制
　　古者井田之兴必始于唐虞夏商葺治至周大备因口之众寡以授田因田之厚薄以制赋画沟洫谨步畆严版图经界既定仁政自成其法自春秋时已壊晋作爰田则赏众以田易其疆畔矣鲁初税畆则履其余畆十取其二矣用田赋则二犹不足重困农民矣郑子驷为田洫而四族皆丧子产使田有封洫而谤以伍田畴则沟洫废矣晋欲使齐封内尽东其畆而戎车是利则疆理废矣管仲作内政楚蒍掩书土田亦颇改周典之旧矣战国兵农浸分孟子言王道之始魏恵王以为迂滕文公问井地卒莫之行自秦孝公隳经界开阡陌而兼并僣逾兴矣汉承秦旧董仲舒请限民名田师丹谏言限名田言未尝行也赵过教民为代田乃耕田之法非受田之制下及汉唐风流已逺然其授田有口分世业皆取之于官其敛民财有租庸调皆计之于口其后变为两税戸无主客以见居为簿人无丁中以贫富为差贫急于售田则田多税少富利于避役则田少税多侥幸一兴税役皆弊既无振贫之术又许之卖田后魏以来弊法也唐志谓口分世业之田壊而为兼并似指以为井田失之逺矣
　　黄帝丘井法
　　李靖问对黄帝立丘井之法因以制兵故井分四道八家处之其形井字开方九焉　通典黄帝经土设井立步制畆使八家为井井开四道而分八宅凿井于中【详见郡国类】
　　尧垦田
　　通典尧遭洪水天下分絶使禹平水土别九州冀州厥田惟中中兖州厥田惟中下青州厥田惟上下徐州厥田惟上中州厥田惟下下荆州厥田惟下中豫州厥田惟中上梁州厥田惟下上雍州厥田惟上上九州之地定垦者九百一十万八千二十顷　禹贡咸则三壤成赋中邦注田上中下三品成九州之赋　王制正义禹贡注曰一井上上出九夫税上中八夫上下七中上六中中五中下四下上三下中二下下出一夫税有九等故以井田计之以一州当一井与周礼九等又不同冀上上出九百万夫之税兖下下出一百万夫之税郑谓地形髙下为九等王肃云定肥瘠为九等
　　禹丘甸法　九州赋法
　　诗信彼南山维禹甸之【甸训曰乘　稍人注曰维禹敶之疏曰韩诗】笺禹治而丘甸之六十四井为甸甸方八里居一成之中成方十里出兵车一乘以为赋法【周语先王规方千里以为甸服　王制千里之内为甸】正义韩奕笺云禹甸之者决除其灾使成平田定贡赋于天子是以治为义也地官小司徒四丘为甸稍人掌令丘乘之政令郊特牲云丘乘共粢盛丘十六井甸六十四井邑方二里丘方四里甸方八里匠人注云方十里为成成中容一甸甸方八里出田税缘边一里治洫论语注引司马法云井十为通通十为成成出革车一乘若然一乘为七十五人而左传说夏少康有田一成有众一旅十里有五百人者计成方十里其地有九百夫之田授田有不易一易再易通率二而当一有四百五十人其中上地差多则容五百人也其出兵夫则众不尽行故一车士卒唯七十五人少康尽举大众故与出赋异也孙毓云禹除洪水之灾未及丘甸其田也且井邑丘甸出于周法虞夏之制未有闻焉今以周法为虞夏之说非其义也然礼运说大道既隠而曰以立田里则三王之初有井甸田里之法论语说禹尽力乎沟洫与匠人井间有洫同也臯陶谟畎浍距川与匠人同间有浍专达于川同也是则丘甸之法禹之所为少康之在虞思有田一成有众一旅于是则十里为成非周之赋法也襄四年传曰茫茫禹迹画为九州九州尚画其界是田之经界须画之也【诗倬彼甫田岁取十千笺于井田之法则一成之数也正义曰司马法计之】　甫田正义史传说助贡之法唯孟子为眀食货志云九夫八家共之各受私田百畆公田十畆是为八百八十畆余二十畆为庐舍其言取孟子而失其本防何休注公羊范甯解谷梁赵岐注孟子宋均说乐纬咸以为然理不可通何则言其中为公田其中央百畆共为公田不得家取十畆也言八家皆私百畆则百畆属公何得复以二十畆为庐舍也言同养公田是百家共理公事何得家分十畆自治之也禹贡注上上出九夫税下下出一夫税通率九州一井税五夫以禹贡九州之赋法凡有九等郑欲品其多少遂以九井拟之非其实税之也　禹贡正义郑云服治田出谷税也甸主治田故名甸下云纳总铚秸粟米
　　殷公田
　　王制古者公田借而不税注借借也借民力治公田美恶取于此不税民之所自治孟子曰云云则所云古者谓殷时正义刘氏皇氏曰夏时民多家得五十畆而贡殷时民稍稀家得七十畆而助周时民至稀家得百畆而彻熊氏说夏政寛简一夫之税惟税五十畆殷政稍急税七十畆周政极烦皆通税　孟子殷人七十而助惟助为有公田注惟殷人之助为有公田朱氏注夏时一夫受田五十畆而每夫计其五畆之入以为贡商人始为井田之制以六百三十畆之地画为九区区七十畆中为公田其外八家各授一区但借其力以助耕公田而不复税其私田周时一夫授田百畆乡遂用贡法十夫有沟都鄙用助法八家同井耕则通力而作收则计畆而分故谓之彻贡法固以十分之一为常数惟助法乃是九一而商制不可考周制公田百畆中以二十畆为庐舍一夫所耕公田实十畆通私田百畆为十一分而取其一盖又轻于十一矣窃料商制亦当似此而以十四畆为庐舍一夫实耕公田七畆是亦不过什一也　夏小正初服于公田注先服公田而后服其田也公羊宣十五年古者什一而借什一者天下之中正
　　也多乎什一大桀小桀寡乎什一大貉小貉什一行而颂声作矣
　　周井田　井牧　文王平土法
　　礼小司徒经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋注郑司农云井牧者春秋传所谓井衍沃牧隰臯谓隰臯之地九夫为牧二牧而当一井今造都鄙授民田有不易一易再易通率二而当一是谓井牧昔夏少康在虞思有田一成有众一旅一旅之众而田一成则井牧之法先古然矣此制小司徒经之匠人为之沟洫相包乃成方百里为一同积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都五十里之国凡四县二十五里之国凡四甸一都一县一甸之田税入于王【刘敞曰受田之制一夫百畆小司徒自井而差之以至于都匠人自井而差之以至于同遂人自一夫差之以至于万夫沟洫自遂差之以至于川其余自径差之以至于路】　大司马【见兵制军赋】易氏曰遂人总九千二百一十六夫之成数故曰万夫诗人总三十二里之成数故曰终三十里然未必尽如界画棋局一一为开方之法盖有井牧焉井则上地中地下地之殊牧则不易一易再易之辨计以中数大率以三夫受六夫之地　诗緜【大王】乃疆乃理乃宣乃亩注疆理其经界时耕其田畆　孟子文王治岐耕者九一注使岐民修井田八家耕八百畆其百畆以为公田及庐井故曰九一【西伯制其田里】　通典周文王在岐用平土之法以为治人之道地着为本故建司马法六尺为步步百为畆畆百为夫夫三为屋屋三为井井十为通通十为成成十为终终十为同同方百里同十为封封十为畿畿方千里民受田上田夫百畆中田夫二百畆下田夫三百畆岁耕种者为不易上田休一岁者为一易中田休二岁者为再易下田三岁更耕之自爰其处农民户人已受田其家众男为余夫亦以口受田如比士工商家受田五口乃当农夫一人此谓平土可以为法者也若山林薮泽原陵淳卤之地各以肥硗多少为差民年二十受田六十归田七十以上上所养也十岁以下上所长也十一以上上所强也【亦见汉志】　王制正义案大司徒不易之地家百畮一易之地家二百畮再易之地家三百畮地唯有三等者大司徒言其大纲其实不易一易再易各为三等则九等也【司徒注云自二人至十人为九等　易氏以为此造都鄙之法非授田之法先儒以为乡遂异制失之矣】案异义左氏说【贾逵注云云】山林之地九夫为度九度而当一井薮泽之地九夫为鸠八鸠而当一井京陵九夫为辨七辨而当一井淳卤九夫为表六表而当一井疆潦九夫为数五数而当一井偃猪九夫为规四规而当一井原防九夫为町三町而当一井隰臯之地九夫为牧二牧而当一井衍沃之地九夫为井赋法积四十五井除山川坑岸三十六井定出赋者九井则千里之畿地方百万井除山川坑岸三十六万井定出赋者六十四万井长毂万乘异义所云通山林薮泽九等言之郑注小司徒据衍沃平地言之所以不同异义九等据国中山林至衍沃周礼九等据授民地肥瘠禹贡九州有上中下九等与周礼又不同【注云农夫皆受田于公肥墽有五等收入不同正义曰案周礼地有九等从十人至二人此地唯五等自九人而下至五人大司徒所云农夫授田此准庶人在官之禄最下者犹五人】　左氏传襄二十五年楚蒍掩为司马子木使庀赋数甲兵蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃【下平曰衍有溉曰沃】量入修赋赋车籍马赋车兵徒兵甲楯之数注书土地之所宜淳卤埆薄之地表异轻其赋税疆界有流潦者计数减其租入隄防间地不得方正如井田别为小顷町隰臯水涯下湿为刍牧之地衍沃平美之地则如周礼制以为井田六尺为步步百为畆畆百为夫九夫为井量九土之所入而治赋税正义自度山林以下有九等贾逵以为赋税差品其注云云衍沃之地畆百为夫九夫为井周礼小司徒郑云云是郑贾同此说也案周礼授民田不过再易唯有三当一耳不得有九当一也度鸠之等皆为九夫之名经传未有此目故杜不用其说九土之内偃猪京陵无物可入而言九土之所入者总言之
　　周乡遂田制【又见兵制】
　　礼地官司徒乡师乡老乡大夫州长党正族师闾胥比长【乡之属别自五家之比积之为万二千五百家之乡】遂人遂师遂大夫县正鄙师鄼长里宰邻长【遂之属别自五家之邻积之为万二千五百家之遂】注百里内为六乡外为六遂遂人主六遂犹司徒主六乡　遂人掌邦之野以土地之图经田野造县鄙形体之法【制分界也】五家为邻五邻为里四里为鄼五鄼为鄙五鄙为县五县为遂皆有地域沟树之使各掌其政令刑禁以岁时稽人民授之田野简兵器教稼穑【注邻里鄼鄙县遂犹郊内比闾族党州乡也郑司农云田野之居其比伍之名与国中异制谓遂之军法追胥起徒役如六乡正义曰六遂之内上地有莱五十畮并下剂致甿并异也小司徒注云乡之田制与遂同但彼乡中唯见出军无田制此遂人唯见田制无出军法故郑注互见其义细论之仍有少异以其六乡上剂致民六遂下剂致甿六乡上地无莱六遂上地有莱】凡治野以下剂致甿【注民虽受上中下田及防之以下剂为率谓可任者家二人疏六乡之中其家一人为正卒已下皆为羡卒六遂之中家一人为正卒第二者为羡卒自外并为余夫家取二人】以田里安甿【疏百畮之田五畮之宅】以土宜教甿稼穑以兴耡利甿以时器劝甿以疆子任甿【注谓民有余力复予之田若余夫然】以土均平政【注均平其税】辨其野之土上地中地下地以颁田里上地夫一防田百畮莱五十畮余夫亦如之中地夫一防田百畮莱百畮余夫亦如之下地夫一防田百畮莱二百畮余夫亦如之【注莱谓休不耕者防城邑之居疏此乃防里任国中之地一也诗云三百防自是三百家之税　易氏以为此授田之常法王氏曰颁田里所以分民父祖子孙不可分故以为余夫】凡治野夫间有遂云云【疏此虽沟洫法与井田异制亦与井田沟浍广深同故约匠人井田之法而言】　遂师经牧其田野辨其可食者周知其数而任之注经牧制田界与井也疏六遂制沟洫法又为井田法者遂人兼掌采地以采地有井田法故云经牧与小司徒文同故郑亦兼言井也云可食谓今年所当耕者也盖六遂上中下地皆有莱不耕者故云今年所当耕者也　县师辨夫家人民田莱之数注郊内谓之易郊外谓之莱　小司徒攷夫屋注夫三为屋屋三为井出地贡者三三相任疏沟洫虽为贡出贡之时亦三三相保任以出谷税似井田之法亦八家锄一夫税入于公　乃经土地而井牧其田野疏案遂人夫间有遂之等是沟洫法乡之田制与遂同此经与匠人为井田法其制与乡遂不同　书费誓三郊三遂疏天子六军出自六乡诸侯大国三军出自三乡三郊谓三乡也六遂亦当出六军乡为正遂为副　诗采芑疏天子六军千乘今三千乘则十八军矣荆蛮内侵众少则不足以敌之故羡卒尽起有此三千也盖出六遂以足之或出于公邑不必皆乡遂也　天官疏乡遂为沟洫不为井田而云乡田同井亦三三相任以出税与井田同　大司马注今邦国之赋如六遂　朱氏曰乡遂以十为数井田以九为数所以不同　王制疏异义方千里凡百井三十六井为山川坑岸六十四井为平地出税郑注小司徒成方十里縁边一里治为沟洫则三十六井其余方八里为甸六十四井出田税与异义不同【又见上】
　　周任土法　【宅田　圭田　公邑公田　采地】　畿内贡法邦国助法
　　地官载师【上士二人中士四人】掌任土之法以物地事授地职【载之言事也事民而税之禹贡曰冀州既载载师者闾县师遗均人官之长】以防里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地凡任地国宅无征园防二十而一近郊十一逺郊二十而三甸稍县都皆无过十二惟漆林之征二十而五凡宅不毛者有里布田不耕者出屋粟民无职事者出夫家之征注任土者任其力势所能生育且以制贡赋也郑司农云防市城中空地民宅曰宅宅田以备益多也士田者士大夫之子得而耕之田贾田者吏为县官卖财与之田官田者公家之所耕田牛田以养公家之牛赏田赏赐之田牧田牧六畜之田司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓防里若今云邑里居防民居之区域也圃树果蓏之属季秋于中为场宅田致仕者之家所受田也士读为仕仕者亦受田所谓圭田也孟子曰自卿以下必有圭田圭田五十畆贾田在市贾人其家所受田也官田庶人在官者其家所受田也牛田牧田蓄牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉【疏云欲见六乡之外有九等之田无公邑之意以其四等公邑非乡遂又非采地不见有主治之故知使大夫治之】家邑大夫之采地小都卿之采地大都公之采地王子弟所食邑也畺五百里王畿界也皆言任者地之形实不方平如图授田邑者逺近不得尽如制其所生育赋贡取正于是遂人夫一防是防里不谓民之邑居在都城者与凡王畿内方千里积百同九百万夫之地也山林川泽城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地三分去一其余二十四万夫六乡之民七万五千家通不易一易再易一家受二夫则十五万夫之地其余九万夫防里场圃宅田士田贾田官田牛田赏田牧田九者亦通受一夫焉则半农人也定受田十二万家也甸稍县都合居九十六同八百六十四万夫之地于三分所去六而存一余六百二十四万夫之地通计上中下六家而受十三夫定受田二百八十八万家也其在甸七万五千家为六遂余则公邑郑司农云任地谓任土地以起税赋也谓周税轻近而重逺近者多役也园防亦轻之者防无谷园少利也　冬官匠人为沟洫九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍注此畿内采地之制九夫为井井者方一里九夫所治之田也采地制井田异于乡遂及公邑三夫为屋一井之中三屋九夫以出赋税共治沟也方十里为成成中容一甸甸方八里出田税缘边一里治洫方百里为同同中容四都六十四成方八十里出田税缘边十里治浍采地者在三百四百五百里之中载师职曰园防二十而一近郊十一逺郊二十而三甸稍县都皆无过十二谓田税也皆就夫税之轻近重逺耳滕文公问为国孟子曰夏五十而贡殷七十而助【一本作莇】周百畆而彻又问井田孟子曰请野九一而助国中什一使自赋云云惟助为有公田虽周亦助也鲁哀公问有若对曰盍彻春秋宣十五年秋初税畆传曰非礼也谷出不过借以丰财也此数者世人谓之错而疑焉以载师职及司马法论之周制畿内用夏之贡法税夫无公田以诗春秋论语孟子论之周制邦国用殷之助法制公田不税夫贡者自治其所受田贡其税谷助者借民之力以治公田又使收敛焉畿内用贡法者乡遂及公邑之吏旦夕从民事为其促之以公使不得恤其私邦国用助法者诸侯专一国之政为其贪暴税民无艺周之畿内税有轻重诸侯谓之彻者通其率以什一为正孟子云野九夫而税一国中什一是邦国亦异外内之法耳郑司农说以春秋传曰有田一成列国一同【王制正义畿外诸侯虽立公田其实诸侯郊外亦用贡法故郑云邦国亦异外内　载师正义除三等采地乡遂公邑皆为夏之贡法】疏乡遂为沟洫法而云乡田同井者谓殷之助法虽乡亦为井田六乡六遂与公邑皆为沟洫法三等采地乃为井田左氏杜服引司马法云甸方八里出长毂一乘郑注论语引司马法成方十里出长毂一乘注小司徒引司马法成方十里士十人徒二十人并据郊遂之外及采地法未见所引证周畿内之事贡税之法古来皆什一故孟子说三代云其实皆什一公羊传云什一者天下之中正也什一行而颂声作矣自古以来贡与助皆不过什一　春秋宣十五年秋初税畆谷梁曰古者公田借而不税初税畆非正也古者三百步为里名曰井田井田者九百畆公田居一私田稼不善则非吏公田稼不善则非民左氏曰谷出不过借注周法民耕百畆公田十畆借民力治之税不过此公羊注圣人制井田之法而口分之一夫一妇受田百畆以养父母妻子五口为一家公田十畆即所谓什一而税也庐舍二畆半凡为田一顷十二畆半八家而九顷共为一井故曰井田井田之义一曰无泄地气二曰无费一家三曰同风俗四曰合巧拙五曰通财货司空谨别田之髙下善恶分为三品上田一岁一垦中田二岁一垦下田三岁一垦孟子疏周礼地有三等孟子王制论所入食人之众
　　寡有五等【周礼上地家七人孟子上农夫食九人】　管子地员篇九州之土为九十物每土有常而物有次凡上土三十物种十二物凡中上三十物种十二物凡下土三十物其种十二物凡土物九十其种三十六　汉刑法志此卿大夫采地之大者见乘马法
　　周土防灋　土宜灋　土均灋
　　地官大司徒以土防之法辨五地之物生山林动物宜毛植物宜皁民毛而方川泽动物宜鳞植物宜膏民黑而津丘陵动物宜羽植物宜覈民专而长坟衍动物宜介植物宜荚民晢而瘠原隰动物宜臝植物宜丛其民丰肉而痹【注防计也以土计贡税之法　计五地之所宜】以土宜之灋【土方氏注九谷值穉所宜】辨十有二土之名物【十有二州也】以相民宅而知其利害以阜人民以蕃鸟兽以毓草木以任土事【注分野十二邦上系十二次各有所宜】辨十有二壤之物而知其种以教稼穑树艺【注以万物自生则言土以人所耕艺则言壤】以土均之灋辨五物九等【疏五地分为九等】制天下之地征以作民职以令地贡以敛财赋以均齐天下之政【注五物五地之物也九等骍刚赤缇之属　疏地或云十等或云五地或云十二土草人有九等皆地势所宜】　小司徒乃均土地【注均平也自二人以至十为九等】上地家七人可任家三人中地家六人可任二家五人下地家五人可任家二人【谓任力役之事疏自二三四人是下地之三等五六七人是中地之二等八九十人是上地之三等惟言七六五者据中地之三等王制言自九以至五不言九等】分地域而辨其守【注谓建邦国造都鄙制乡遂也守虞衡之属疏案大宰九赋一曰邦中二曰四郊二者之赋任六乡之内】　遂人【中大夫二人】凡治野以土宜教甿稼穑以土均平政　土均【上士二人中士四人下士八人】掌平土地之政以均地守地事地贡【注地守虞衡之属地事农圃之职地贡诸侯九贡】　草人【下士四人】掌土化之灋以物地相宜而为之种【地之轻重所宜用】　司稼辨种稑之种周知其名与所宜地以为法而县于邑闾　夏官土方氏【上士五人下士十人】辨土宜土化之法而授任地者【任地者载师之属】　左传先王物土之宜而布其利故诗曰我疆我理南东其畆　晋李重奏周官土均之法经其土地井田之制辨五物九等贡赋之序　刘氏曰十有二土者即十二州也州各有宜如职方氏所掌周虽合十二州为九州然本尧所分十二异宜故职方氏从时王之制以正其名而大司徒因上古之法以教民言十二壤者率一土复有此十二之别当知其种之所入即草人骍刚赤缇坟壤渴泽咸澙勃壤埴垆疆防轻凡九也又有青黎涂泥坟垆土均之法九等者即禹贡定天下之土田有上上至下下也
　　诗正义曰雨我公田民意之先公也骏发尔私上意之逊下也
　　周采地井田　夏采地数
　　匠人注此畿内采地之制采地制井田异于乡遂及公邑　小司徒注此谓造都鄙采地制井田异于乡遂疏乡遂公邑之中皆为沟洫之法此为井田之法都鄙是畿内之国小司徒与匠人共掌之一成之内地有九百夫宫室涂巷三分去一不易再易一易通率二而当一故一成惟有二百家革车一乘士十人徒二十人此谓畿内采地法司马法革车一乘甲士三人步卒七十二人是畿外邦国法天子畿内三等采地大都小都家邑是也　大司徒注都鄙王子弟公卿大夫采地王制曰天子之县内方百里之国九七十里之国二十有一五十里之国六十有三此盖夏时采地之数周未闻矣司勲疏采地税四之一与小国入天子同赏田三之一与次国三之一入天子同　郊特牲唯社丘乘疏丘乘是采地井田之制【管子百乘为耕田万顷戸万戸开口十万人为分者万人轻车百乘马四百匹千乘为耕田十万顷戸十万户开口百万人当分者十万人轻车千乘马四千匹万乘为耕田百万顷戸百万户开口千万人当分者百万人轻车万乘马四万匹】
　　易氏以匠人为前代之制遂人为成周之制遂人言夫间有遂举一夫而言匠人田首之遂则举百畆而言之遂人言十夫有沟举旁加而言匠人九夫之沟则举实数而言之此其制之合也若夫方十里为成成间有洫即九百夫之地也则有异乎遂人百夫之洫方百里为同同间有浍即九万夫之地也则异乎遂人千夫之浍两山之间必有川焉则地势自然之川也则异乎遂人万夫之川先儒疑之遂谓乡遂采地之不同非特经无眀文且井田之法通行天下抑何乡遂采地之自为异制也通十为成成十为终终十为同文王司马灋为商末之制则有合乎十里百里之说益稷之书曰濬畎距川是自然之川则有合乎两山之间之说则匠人为前代之制眀矣
　　秦辕田
　　左传郑子产使田有封洫庐井有伍子驷为田洫【侵四族田】陈辕颇赋封田【封内之田】　晋作爰田【分公田之税应入公者爰之于所赏】
　　【之众】　晋语作辕田【贾侍中云辕易也为易田之法赏众以田易疆界也　服防孔晁曰爰易也赏众以田易其疆畔】　汉地理志秦孝公用商君制辕田开仟佰【辕与爰同易也】注张晏曰周制三年一易以同美恶孟康曰三年爰土易居古制也末世浸废商鞅复立爰田上田不易中一易下再易师古曰南北曰仟东西曰伯【出风俗通伯陌同】谓开田之疆畆　食货志嵗耕种者为不易上田休一嵗者为一易中田休二嵗者为再易下田三嵗更耕之自爰其处【周礼秦晋皆有爰田之制】　史记商君鞅为田开阡陌封疆而赋税平【大史公曰余读商君开塞耕战书　商君书五卷】蔡泽曰决裂阡陌以静生民之业而一其俗【阡陌乃三代井田之旧非秦所制开者乃刬削而非剏置】　始皇纪三十一年使黔首自实田　通典鞅以三晋地狭人贫秦地广人寡故草不尽垦地利不尽出于是诱三晋之人利其田宅复三代无知兵事而务本于内而使秦人应敌于外故废井田开阡陌任其所耕不限多少【孝公十二年之制】数年之间国富兵强降秦以后阡陌既弊又为隠覈隠覈在于权宜权宜凭乎簿书簿书既广必借众功借众功则政由羣吏而人无所信矣　唐突厥传杜佑谓周制步百为畆畆百给一夫商鞅佐秦以为地利不尽更以二百四十步为畆百畆给一夫　商子来民篇秦地方千里者五而谷土不能处三
　　汉代田　【后稷甽田】
　　食货志武帝末年悔征伐之事乃封丞相为富民侯【征和四年六月丁巳封田千秋】下诏曰方今之务在于力农以赵过为搜粟都尉过能为代田一畮三甽岁代处故曰代田古法也【注代易也】后稷始甽田以二耜为耦【注甽垄也耦并两耜而耕也】广尺深尺曰甽【吕氏春秋任地篇后稷曰子能使子之野尽为冷风乎六尺之耜所以成畆也其博八寸所以成甽也耨柄尺此其度也其耨六寸所以间稼也注古者以耜耕广六尺为畆二尺为甽又辨土篇凡耕之道畮欲广以平甽欲小以深正其行通其风夬心中央帅为泠风选注引此云后稷曰深选注作清帅作师考工记匠人为沟洫耜广五寸二耜为耦一耦之伐广尺深尺谓之甽】长终畮一畮三甽
　　一夫三百甽而播种于中苗生叶以上稍耨陇草因隤其土以附苗根【说文引汉律曰疁田茠草】故其诗曰或芸或芓黍稷儗儗芸除草也耔附根也言苗稍壮每耨辄附根比盛暑陇尽而根深能风与旱【注能读曰耐】故儗儗而盛也其耕耘下种田器皆有便巧率十二夫为田一井一屋故畮五顷【注邓展曰九夫为井三夫为屋夫百畆于古十二顷古步百为畮汉时二百四十步为畮古千二百畮则得今五顷】用耦犂二牛三人一岁之收常过缦田畮一斛以上【注不为甽者】善者倍之过使教田太常三辅大农置工巧奴与从事为作田器二千石遣令长三老力田及里父老善田者受田器学耕种养苗状民或苦少牛亡以趋泽故平都令光教过以人挽犁过奏光以为丞教民相与庸挽犁率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田【注有爵命之家】三辅公田又教边郡及居延城【有田卒】是后边郡河东农三辅太常民皆便代田用力少而得谷多至昭帝时流民稍还田野益辟颇有蓄积【成帝时汜胜之使教田三辅有书十八篇】　周礼正义周时未有牛耦耕至汉时搜粟都尉赵过始教民牛耕絶人耦或周末兼有半耦郑云合人耦则牛耦可知　山海经后稷是播百谷稷之孙曰叔均是始作牛耕　文纪后元年春三月诏曰夫度田非益寡而计民未加益以口量地其于古犹有余而食之甚不足者其咎安在其与丞相列侯吏二千石博士议之　盐铁论御史曰古者制田百步为畆民井田而耕什而借一先帝哀怜百姓之愁苦衣食不足制田二百四十步而一畆率三十而税一
　　汉渠田
　　见河渠
　　汉名田
　　志董仲舒说武帝曰古井田难卒行宜少近古限民名田以赡不足塞并兼之路【注师古曰名田占田也各为立限不使富者过制　大事记元狩五年】哀帝即位师丹辅政建言圣王莫不设井田今民田宜畧为限天子下其议丞相孔光大司空何武奏请诸侯王列侯皆得名田国中【云云同帝纪】后遂寝不行【武帝时贾人有市籍及家属皆无得名田犯令没入田货】　哀纪绥和二年即位六月诏曰制节谨度为政所先诸侯王列侯公主吏二千石及豪富民田宅亡限与民争利百姓失职其议限列【条列为限禁】有司条奏诸王列侯得名田国中列侯在长安及公主名田县道闗内侯吏民名田皆无得过三十顷贾人皆不得名田为吏犯者以律论诸名田过品皆没入县官注如淳曰名田国中者自所食国中也既收租税又自得有私田三十顷名田县道者令甲诸侯在国名田他县罚金二两今列侯有不之国虽遥食其国租税复自得田于他县道公主亦如之不得过三十顷【市井子孙不得为吏】　王嘉传诏书罢苑而以赐董贤二千余顷均田之制从此堕壊【张禹多买田至四百顷极膏腴上贾】注孟康曰自公卿以下至于吏民名曰均田皆有顷数名品制中令均等仲长统传昌言曰限夫田以断并兼　文中子谓晁厝率井田之序有心乎复古注厝说文帝曰五口之家服作者不过二人能耕者不过百畆古者一夫一妇受田百畆此井田之制
　　汉提封田　定垦田　郡国提封戸口
　　地理志汉郡国一百三县邑千三百一十四道三十二侯国三百四十地东西九千三百二里南北万三千三百六十八里提封田一万四千五百一十三万六千四百五顷其一万二百五十二万八千八百八十九顷邑居道路山林川泽羣不可垦其三千二百二十九万九百四十七顷可垦定垦田八百二十七万五百三十六顷民戸千二百二十三万二千六百十二口五千九百五十九万四千九百七十八汉极盛矣　通典孝平元始元年置大司农部丞十三人人部一州劝农桑二年定垦田八百二十七万五百三十顷户千二百二十三万三千每戸合得田六十七畆百四十六步有竒　匡衡初衡封僮之安乐乡乡本田提封三千一百顷南以闽陌为界注师古曰提封举其封界内之总数　何武传武为刺史入舍出记问垦田顷畆五谷美恶已乃见二千石以为常　后汉志世祖中兴至于孝顺凡郡国百五县邑道侯国千一百八十民户九百六十九万八千六百三十口四千九百一十五万二百三十注伏无忌所记每帝户口及垦田大数今列于后和帝永兴元年垦田七百三十二万一百七十顷八十畆百四十步安帝延光四年垦田六百九十四万二千八百九十二顷一十三畆八十五步顺帝建康元年垦田六百八十九万六千二百七十一顷五十六畆一百九十四步【毎戸得田七十畆有竒】冲帝永嘉元年垦田六百九十五万七千六百七十六顷二十畆百八步质帝本初元年垦田六百九十三万一百二十三顷三十八畆　纪光武建武十五年六月庚午诏下州郡检覈垦田顷畆及戸口年纪又考实二千石阿枉不平者【官志注胡广曰秋冬岁尽各计戸口垦田钱谷入出上其集簿丞尉以下岁诣郡课校】十一月大司徒欧阳歙下狱【以前守汝南度田不实】十六年河南尹张伋及诸郡守十余人坐度田不实【南郡守刘隆亦免】　章帝建初元年正月丙寅诏曰比年牛多疾疫垦田减少二千石勉劝农桑　传李忠建武六年迁丹阳守垦田増多三岁流民占著者五万余口十四年三公奏课为天下第一　杜诗建武七年迁南阳太守修治陂池广拓土田【作水排】　张堪建武中拜渔阳太守乃于狐奴开稻田八十余顷劝民耕种以致富实【麦穂两岐】　邓晨为汝南太守建武十八年兴鸿郤陂田数千顷　刘隆守南阳太守是时天下垦田多不以实又戸口年纪互有増减十五年诏下州郡检覈其事而刺史太守多不平均诸郡各遣使奏事帝见陈留吏牍上有书视之云颍川农可问河南南阳不可问时明宗年十二在幄后言曰吏受郡敕欲以垦田相方耳鲍永为东海相坐度田不实　牟长建武中迁河内
　　太守坐垦田不实免【儒林】　杨仁拜什邡令垦田千余顷【儒林】　何敞和帝时守汝南修鲖阳渠垦田増三万余顷
　　桓纪延熹八年八月戊辰初令郡国有田者畆敛税钱十钱
　　汉公田　属县草田
　　纪宣帝地节三年冬十月诏曰流民还归者假公田贷种食　元帝初元元年三月丙午诏以三辅太常郡国公田及苑可省者振业贫民　传苏武始元六年春赐公田二顷宅一区　贡禹请自城西南至山西至鄠皆复其田与贫民　赵充国奏公田民所未垦　东方朔建元三年上使太中大夫吾丘夀王与待诏能用筭者二人举籍阿城以南盩厔以东宜春以西提封顷畆及其贾直欲除以为上林苑属之南山又诏中尉左右内史表属县草田【荒田未耕垦】以偿鄠杜之民朔进谏　广陵王胥相胜之奏夺王射陂草田以赋贫民奏可　志赵过令命家田三辅公田　后纪明帝永平九年四月甲辰诏郡国以公田赐贫民各有差　章帝元和元年二月甲戌诏曰其令郡国募人无因欲徙他界就饶者恣聴之到在所赐给公田贯与田器勿收租五岁除筭三年其后欲还本乡者勿禁　安帝永初元年二月丙午以广成游猎地及被灾郡国公田假与贫民　后樊准传请如征和元年故事持节慰安困乏从之悉以公田赋贫民【通鉴永初二年】　孙寳红阳侯立因南郡太守李尚占垦草田数百顷颇有民所假少府陂泽畧皆开发上书愿以入县官云云
　　周载师官田　公邑之田
　　汉区种増耕　【伊尹区田】
　　刘般永平十一年兼屯骑校尉先是时下令禁民二业又以郡国牛疫通使区种増耕【谓区陇而种非漫田也】而吏多失实般上言郡国以牛疫水旱垦田多减故诏敕区种増进顷畆以为民也而吏举度田欲令多前至于不种之处亦通为租可申勅刺吏二千石务令实覈其有増加皆使与夺田同罪帝悉从之注汜胜之书曰上农区田法区方深各六寸间相去七寸一畆三千七百区丁男女种十畆至秋收区三升粟畆得百斛中农区田法方七寸深六寸间相去二尺一畆千二十七区丁男女十畆秋收粟得五十一石下农区田法方九寸深六寸间相去三尺秋收畆得二十八石旱即以水沃之　魏邓艾值岁防旱又为区种　文选养生论田种者一畆十斛谓之良田不知区种可百余斛注汜胜之田农书云云　读诗记董氏曰区种法曰伊尹作为区田一畆之中地长十八丈分十五町町间分十四道通人行
　　汉山阳稻田三品簿
　　后循吏秦彭建初元年迁山阳太守兴起稻田数千顷每于农月亲度顷田分别肥瘠差为三品各立文簿藏之乡县于是奸吏无所容诈彭乃上言宜令天下齐同其制诏书以其所立条式班令三府并下州郡　王景建初八年为庐江太守修起孙叔敖所起芍陂稻田教用犂耕遂铭石刻誓使民知常禁　崔瑗迁汲令开稻田数百顷　祭祀志注古今注曰建武十八年七月使中郎将耿遵治皇祖庙旧庐稻田　前沟洫志内史稻田租挈重　稻田使者【见昭纪】　渔阳稻田【张堪见上】
　　晋限田　宋湖田
　　食货志【通典同】晋武平吴之后有司奏王公以国为家不宜复有田宅当使城中有往来之处近郊有刍藁之田今可限之国王公侯京城得有宅一处近郊田大国十五顷次国十顷小国七顷男子一人占田七十畆女子三十畆其外丁男课田五十畆丁女二十畆次丁男半之女不课其官品第一至第九各以贵贱占田品第一者占五十顷每品减五顷以为差至第九品十顷而又各以品之髙卑防其亲属　傅上便宜曰古以步百为畆今以二百四十步为一畆所觉过倍近魏初课田不务多其顷畆但务修其功力故白田收至十余斛水田收数十斛自顷以来日増田顷畆之课而功不能修理至畆数斛窃见河隄谒者石恢精练水事及田事知其利害乞中书召问得失　石苞传奏遣掾属循行均其土宜举其殿最诏曰农殖为政之本陶唐稷官为重其使司徒督察州郡播殖其增置掾属十人
　　晋志泰始五年十月汲郡太守王宏督劝开荒五千余顷其赐谷千斛布告天下　宋史山隂人多田少孔灵符表请徙无赀之家于余姚鄮鄞三县垦起湖田并成良业
　　元魏均田
　　通典孝文太和元年三月诏一夫制里四十畆中男三十畆无令人有余力地有遗利时李安世上疏曰今虽桑井难复宜更均量审其径术令细人获资生之利豪右靡余地之盈帝深纳之由是始议均田九年【冬十月丁未】诏均给天下人田诸男夫十五以上受露田四十畆【北齐八十畆】妇人二十畆【北齐四十畆】奴婢依良丁牛一头受田三十畆【北齐六十畆】身没则还田诸宰民之官各随逺近给公田有差职分田始于此八年秋始班禄　北齐河清三年令男子十八受输调二十充兵六十免力役六十六退田免租调职事及百姓请垦田者名为永业田一夫受露田八十畆妇人四十畆每丁给永业二十畆为桑田不在还受之限土不宜桑者给麻田
　　隋均田　永业田
　　通典隋文帝令自诸王以下至都督皆给永业田各有差多至百顷少至三十顷其丁男中男永业露田皆遵后齐之制并课树以桑榆及枣其田宅率三口给一亩开皇九年垦田千九百四十万四千二百六十七顷【每户二顷余】十二年文帝以天下戸口岁増京辅及三河地少而人众议者咸欲徙就寛乡帝乃发使四出均天下之田其狭乡每丁才至二十畆老小又少焉至大业中【志云五年】天下垦田五千五百八十五万四千四十一顷每户各得五顷
　　唐口分世业田
　　食货志唐之始时授人以口分世业田而取之以租庸调之法唐制二百四十步为亩百畆为顷授田之制丁男年十八以上人一顷其八十畆为口分二十畆为永业老及疾者人四十畆寡妻妾三十畆当戸者増二十畆皆以二十畆为永业余以口分永业之田植榆枣桑及所宜木田多可以足其人者为寛乡少者为狭乡狭乡授田减寛乡之半其地有薄厚岁一易者倍授之寛乡三易者不倍授工商者寛乡咸半狭乡不给凡徙乡及贫无以葬者得卖世业田自狭徙寛得并卖口分田已卖不复授死者收之以授无田者凡收授皆以岁十月授田先贫及有课役者永徽中禁买卖世业口分田其后豪富兼并于是诏买者还地而罚之　官志田曹司田防军掌口分永业及防田凡民田收授县令给之防要武徳七年三月二十九日始定均田赋税凡天
　　下丁男给田一顷十分之二为世业余以为口分身死则承戸者授之口分则收入官更以给人　通典天寳中应受田一千四百三十万三千八百六十二顷十三畆【按十四年户八百九十万余每户一顷六十余畆】建中初【防要元年正月五日】分遣黜陟使按比垦田数都得百十余万顷　刘恕曰后魏均田制度似今世佃官田及絶戸田出租税非如三代井田也魏齐周隋兵革不息农民少而旷土多故均田之制存至唐承平日久丁口滋众官无闲田不复给授故田制为空文唐志云口分世业之田壊而为兼并似指以为井田之比失之逺矣　林勲曰周制步百为畆百畆仅得唐之四十余畆耳唐之口分人八十畆防倍于古盖贞观之盛戸不及三百万永徽惟増十五万若周则王畿千里已有三百万家之田列国不与焉是以唐制受田倍于周而地亦足以容之狭乡虽裁其半犹可当成周之制然按一时户口而不为异日计则后守法难矣既无振贫之术乃许之卖田后魏以来弊法也是以啓兼并之渐　纪开元九年正月括田　通鉴二月乙酉敕有司议丁亥以宇文融充使括逃戸及籍外田宇文融传时戸版刓隠人去本籍诡脱繇赋豪弱相
　　并融由御史陈便宜请校天下籍收匿戸羡田以融为覆田劝农使诸道收没戸八十万田称是【十一年六月壬辰为劝农使】　贾敦頥传永徽中洛多豪右占田逾制敦颐举没三千余顷赋贫民
　　建隆度民田　咸平均田
　　建隆二年正月丁巳分遣常参官诣诸州度民田干徳二年三月左司外郎张澹上井田制度戸籍沿革数四年闰八月乙亥诏长吏谕民开垦荒田惟纳旧租令佐能劝课加一阶淳化元年九月诏江浙多旷土令诸州籍畆均租每岁十减其三为定制仍给复三年募民耕殖三年二月遣使按诸州民田至道元年六月丁酉诏募民耕旷土为永业蠲三岁租三年外输三分之一垦田之数书州县官印纸以俟旌赏二年七月直史馆陈靖言愿募民垦田官给耕具种粮五年外输租税时皇甫选等相度宿亳陈蔡许邓荒田二十余万顷付靖兴置咸平三年十一月甲申以靖为京畿均田使令自择京朝官分下诸县六年三月大理丞黄宗旦言颍州陂塘旷土千五百顷命宗旦经度民应募者三百余户诏免租繇祥符六年六月御史张广言旷土多请依宇文融条约捡覈帝曰此事未可据行王旦曰田赋不均须渐讲改定天禧四年八月两淛劝农使请收无田之税庆厯中三司请于亳夀蔡汝如方田法均之而京西均税郭谘言蔡州多逃田当先招辑由是中止嘉祐四年八月二十七日命孙琳林之纯席与言李凤髙本等相度均税又令分往均田五年四月丙戌诏三司置局详定三司使包拯谏议吕居简戸部副使吴中复领其事【实录云五年四月丙戌诏均田税已而复罢初王洙请用郭谘孙琳千步开方为均田法班州县　嘉祐四年六月二十五日中书言草泽陈师中上太平通济防言江淮闽浙广南山水之乡多堙塞诏蠲其税　五年七月知唐州赵尚寛劝民垦辟荒田民多归之　熙宁元年六月十五日京西言知唐州髙赋募两河流民及客戸垦辟荒田兴修陂堰诏褒之】熙宁五年重修定方田法推行自京都始元丰八年十月丙戌罢之崇宁四年二月十六日尚书省言神宗诏讲方田以土色肥硗别田美恶定赋调多寡今以熙宁方田敕可行者为方田法【即周官土均之法】宣和二年六月十六日罢方田　李泰伯着平土书乾道五年九月十四日诏江东路有常平转运司圩田建康宁国太平池州共七十九万余畆不覆卖岁输租太军仓【建康永丰圩绍兴二年田二百九十七顷】
　　端拱方田　咸平　景徳方田图【乂见河渠类】
　　端拱二年正月诏兴置方田命八作使窦神兴等往北面兴功东壁则知定州张永徳西壁则知邢州米信各兼方田都总管二月癸亥帝与近臣议方田为战守之备内出手诏谕边将曰朕今立法令缘边作方田已颁条制量地里之逺近列置寨栅此可以限其戎马而大利我之步兵也虽使彼众百万亦无所施其勇自春至秋其功告毕持重养锐挫彼黠虏如此开复幽蓟灭林胡有日矣【又见屯田】　咸平五年四月乙酉帝谓宰臣曰太宗朝翰林天文官孙士龙尝论请于北边置方田及令民田疏沟塍可以隔碍胡马当时为众议所沮边有殿直牛睿者亦言其事吕防正对曰此议当时亦以为便寻命方田使副而中外咸以为动众劳费而武臣辈亦耻于营葺遂罢之帝曰今若行之或有所济宜令有司详度之　六年十月八日甲子静戎军王能言于军城东新河之北开方田广袤相去皆五尺深七尺以限隔戎马纵或入冦亦易为防仍以地图来上帝诏宰臣李沆等以图示之皆对曰缘边所开方田今专委边臣渐为之制故可以为边防之备乞与施行威虏顺安军亦宜兴置兴功之际虏冦或有侵轶可选兵五万人分据险要渐须兴置之十月甲子遂诏静戎顺安威虏军界置方田凿河以遏胡骑　景徳三年六月八日丙子原渭州镇戎军上新开方田图且言戎人内属者皆依之得以安居帝以知镇戎军曹玮等能干其职嘉之仍出示辅臣先是咸平三年十一月十日知雄州何承矩言兵有三阵日月风云天阵也山陵泉水地阵也兵车士卒人阵也今用地阵设险以水泉作固相髙下建陂塘纵有胡骑何惧奔冲臣早建屯田之制后戎人犯塞髙阳一路士庶安居虽人役暂劳亦制匈奴之长防顺安以去因而广之审地势而制塘埭自戢胡骑而息边患矣咸平五年四月乙酉广北边方田以梗虏骑六年九月庚子莫州石普等准诏浚靖戎顺戎军界营田河道毕功诏奬之景徳二年正月庚申岢岚请修旧方田上以违契丹誓约不许河北塘泊自何承矩以后相循不废仍领于沿边屯田司眀道二年成徳守刘平奏自边吴淀望长城口乃契丹出入之地东西不及一百五十里今契丹多事我乘此以引水植稻为名以开方田四面穿沟屈曲为径路才令通步兵引曹鲍徐河及鸡距泉分注中沟数载之后必有成绩遂宻敕平渐建方田而侍禁刘宗言又请种木于西山之麓以法榆塞云可以限胡骑　曹玮始置弓箭手斥塞上弃地人角力胜者给田二顷再经秋获课市一马益赋田五十畆一百人已上团为一指挥即要害处为筑堡使自堑其地为方田以环之塞上诸堑率以丈五尺为深广之限山险不堑者但治使峭絶而已后皆以为法玮知镇戎军上言镇戎据平地便于骑战非中国利请自陇山而东循古长城凿堑为限弓箭手给间田蠲其税春秋耕敛出兵防之
　　至道开公田　三品田　劝农使
　　至道元年正月丙辰度支判官陈尧叟梁鼎言陈许邓颍蔡宿亳夀自汉魏晋唐以来用水利垦田陈迹具在可开公田发江淮州军散卒给官钱市牛及耕具上览奏嘉之诏大理丞皇甫选光禄丞何亮乘按视经度其役令募民耕垦免其税二年七月庚申直史馆陈靖言京畿周环二三州幅员数千里地之垦者十才二三税之入者十无五六望择大臣典领大司农事选郎吏为副自京东西申以劝课上览之喜谓宰相曰此奏可举行令条奏以闻靖又言复业又请田者始授附版籍其田制为三品上田人授百亩中田百五十亩下田二百亩并五年后收其租计百亩十收其三其室庐种蓺之地毎户及十丁者给百五十亩七丁者百亩五丁七十亩二丁五十亩除桑功五年后计其租吕端请付有司详议诏盐铁使陈恕等议请如靖奏八月辛酉以靖为劝农使按行陈许蔡颍襄邓唐汝等州劝民垦田而选亮副之选言功难成愿罢其事上志在勉农犹诏靖经度未防三司以为费多事遂寝先是五月辛丑令开封判官杨徽之等三人按行管内诸州民田旱甚者蠲其租五分以上　窦俨曰小亩步百周之制也中亩二百四十汉之制也大亩三百六十齐之制也今所用者汉之中亩　国史食货志仁宗即位之初下诏谕民谨葢藏上书者言赋役未均田制不立因诏限田公卿已下毋过三十顷牙前将吏应复役者毋过十五顷止于一州之内任事者以限田不便未防即废时又禁近臣置别业京师着为法　郭谘洺州肥乡田赋不平谘摄令以千步方田法四出量括遂得其数除无地之租者四百家正无租之地者百家收逋赋八十万防三司议均税法知谏院欧阳修言天下不知均括之术惟谘方田法简而易行诏谘与孙琳均蔡州上蔡税三司议均田租谘陈均括之法十条　吕景初传迁右司谏安抚河北还奏比部员外郎郑平占籍真然嘉祐中薛向孙琳始议方田量步畮审肥瘠以定赋税之入熈宁中吕惠卿复建手实抉私隠崇告讦以实贫富之等元丰中李琮追究逃絶均虚数虐编户以补失陷之税三者皆为国敛怨所得不补所失事不旋踵而罢
　　绍兴经界法
　　绍兴十二年十一月五日癸巳淛漕李椿年言仁政必自经界始兵火之后文籍散亡户口租税虽版曹尚无所稽考况州县乎富者兼并贫者困弱皆由经界之不正臣尝有按图覈实之请其事之行始于呉江知县石公辙欲望断而行之将呉江已行之验施于一郡一郡理然后施之一路一路理然后施之天下行之以渐则经界正而仁政行矣诏委椿年措置遂置局于平江十三年六月诏颁其法于天下十五年正月二十五日命户部侍郎王鈇员外郎李朝正领其事十九年冬经界毕二十年三月戊戌下诏令监司将乖谬害民者改正然诸路田税由此始均　泉漳汀洲经界提刑孙汝翼以为山赋未平民散田荒虑有不实丞奏罢之绍熈元年知漳州朱熹奏经界利害将行而寝
　　论语井田义图
　　崇文目一巻　地之不辟非吾土也人之不农非吾民也乃为闾里室家以蕃其生为甽浍封畛以理其田为耒耜钱镈以庀其器为厯象气以授其时　秦开阡陌农战相乗汉制名田并兼不息　我疆我理南东其亩疆谓有夫有畛有涂有道有路以经界之理谓有遂有沟有洫有浍有川以疏道之其遂东入于沟则亩南矣其遂南入于沟则亩东矣












　　玉海卷一百七十六
&lt;子部,类书类,玉海&gt;
　　钦定四库全书
　　玉海卷一百七十七
　　宋　王应麟　撰
　　食货
　　屯田
　　汉文帝募民耕塞下已有屯田之说武帝屯渠犂始有屯田之规成于昭宣广于魏晋而极盛于唐大抵汉之屯田以兵唐之屯田以民歴代或民或兵盖不一也
  </div>
  <div class="pagination">
   <a href="玉海_page241.html">
    上一页
   </a>
   <span>
    ...
   </span>
   <a href="玉海_page237.html">
    237
   </a>
   <a href="玉海_page238.html">
    238
   </a>
   <a href="玉海_page239.html">
    239
   </a>
   <a href="玉海_page240.html">
    240
   </a>
   <a href="玉海_page241.html">
    241
   </a>
   <span class="current-page">
    242
   </span>
   <a href="玉海_page243.html">
    243
   </a>
   <a href="玉海_page244.html">
    244
   </a>
   <a href="玉海_page245.html">
    245
   </a>
   <a href="玉海_page246.html">
    246
   </a>
   <a href="玉海_page247.html">
    247
   </a>
   <span>
    ...
   </span>
   <a href="玉海_page243.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
