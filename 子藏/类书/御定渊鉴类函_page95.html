<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 95 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 95 页/共 320 页
  </h1>
  <div class="content">
   御定渊鉴函卷一百十九
　　钦定四库全书
　　御定渊鉴函卷一百二十
　　封爵部三【徳行封　增圣贤裔封附　尊贤继絶封恩泽封　外戚封　追封増子孙贵封附】
　　徳行封一
　　原白虎通曰王者即位先封贤者忧人之急也　又曰盛徳之士封之所以尊有徳也　増天中记韦昭辨释名公贡也才徳兼人贡荐于王而用之也辨曰公直也取正直无私也孟子正义曰爵位盛大以无私为徳者公也又曰斥于外以君人为徳者侯也风俗通曰伯者长也白也言其咸建五长功实明白也孟子正义曰子字也字养也其徳足以养人者故曰子也又曰男任也任安也其徳足以安人者故曰男也
　　徳行封二【增圣贤裔封附】
　　原书大传武王胜殷箕子之朝鲜因以封之　石庆积行封为牧邱侯　増山堂考索曰张骞封博望侯取其
　　广博瞻望霍光为博陆侯取其博大陆平　原汉孔光传云光父霸治尚书授太子经迁詹事髙密相是时诸侯王相在郡守上元帝即位徴霸以师赐爵关内侯号褒成君　汉张禹传云禹善説论语初元中诏令授太子由是迁光禄大夫元帝崩成帝即位以师赐爵关内侯　东观汉记光武纪云建武元年诏曰前密令卓茂束身自修执节淳固诚能为人所不能为夫名冠天下当受天下重赏今以茂为太傅封褒徳侯案东观记续汉书皆作宣徳侯　増圣贤裔封玉海曰平帝元始元年封周公后公孙相如为褒鲁侯【后更为姬氏】孔子后孔均为褒成侯【秩二千戸】奉其祀　文献通考曰汉章帝元和二年东廵狩过鲁祠阙里以太牢祠孔子及七十二人作六代之乐大防孔氏男子二十以上者六十三人帝谓僖曰今日之防于卿宗有光荣乎对曰臣闻明王圣主莫不尊师贵道今陛下亲屈万乘辱临敝里此乃崇礼先师増辉圣徳至于光荣非所敢承帝叹曰非圣者子孙焉有斯言乎遂拜僖郎中　玉海曰魏文帝黄初二年以议郎孔羡为宗圣侯　又曰晋武帝泰始三年改宗圣侯孔震为奉圣亭侯　又曰后魏封孔乘为崇圣大夫孝文太和十九年封珍为崇圣侯　又曰北齐改封恭圣侯　又曰后周武帝改邹国公　又曰隋炀帝改绍圣侯　续文献通考曰顔钦明诗礼易尚书多所通説学者宗之爵葛绎县子諡曰贞师古太宗即位拜中书侍郎琅琊男奉诏校定经史修五礼成进爵子玉海曰唐贞观十一年封孔子裔徳伦为褒圣侯开
　　元二十七年以其嗣为文宣公任州长史代代勿絶续文献通考曰孔子四十代孙振唐懿宗咸通四年状元及第仕至刑部员外郎袭封文宣公　册府元曰后唐荘宗同光二年诏曰皇帝御宇礼三恪而为賔烈士敦风頼五帝而济世当宜崇封后裔钦奉前修应前代二王三恪及文宣王之后并可各令继絶　玉海曰太平兴国三年以孔宜袭封文宣公　续文献通考曰仁宗景祐四年孔道辅守兖州访孟子后得寜荐于朝授邹县主簿　又曰孔子四十八代孙端友字子交宋崇寜三年袭封衍圣公端友于建炎初偕叔父孔傅侄孔玠扈从髙宗南渡寓三衢　又曰理宗淳祐元年追封先儒周敦颐汝南伯程颢河南伯程颐伊川伯张载郿伯宝庆元年追封朱熹信国公改徽国公　又曰明正徳间山东佥事钱宏访得曽子之后一人于嘉祥深山中未请于朝后竟湮没嘉靖十二年吏部侍郎顾臣奏准访求曽氏嫡派得嵩兖兄弟以生长南方不乐北徙唯质粹肯行授翰林院五经博士世袭
　　徳行封三【増圣贤裔封附】
　　原道以经术　示我徳行【汉书萧望之传云制诏御史国之将兴尊师而重傅故前将军望之傅朕八年道以经术厥功茂焉其赐望之爵关内侯食邑六百户　东观汉记桓荣传云明帝诏曰五更沛国桓荣以尚书授朕十有余年示我徳行爵关内侯食邑五百户】　増谨重　忠烈【汉书曰宣帝以刘徳谨重封为阳城侯　资治通鉴曰开元二十年上思右骁卫将军安金藏忠烈赐爵代国公】　建　特封【山堂考索曰先王之封建建明徳茂启崇勲　彚苑详注曰宋制王子之为王者封爵仅止其身而子孙无问嫡庶不过承防入仕为环卫官必湏歴任年深方特封以王爵而其祖父所授之爵则不袭也】　必享其乐　特为立名【汉书曰邴吉有隂徳于孝宣帝微时帝闻将封之会吉病将使人加绅而封之夏侯胜曰此未死也臣闻有隂徳者必享其乐以及子孙后愈封为博阳侯　彚苑详注曰隋樊子葢进爵封为济公言其功济天下特为立名无此郡国】　圣贤裔封梅福复言　祭遵建议【玉海曰梅福传元帝时求圣裔絶不能纪匡衡议宜以孔子世为汤后上以其语不经遂寝成帝时梅福复言绥和元年立二王后推迹古文以左氏谷梁世本礼记相明遂封孔子世为殷绍嘉公　又曰祭遵传遵建议为孔子立后奏置五经大夫】　别定羙号　不领他职【又曰宋仁宗二年太常博士祖无择言谨案前史唐开元二十七年始追諡文宣王以其后为文宣公不可以祖諡而加后嗣也请诏有司别定羙号于是诏封为衍圣公令世袭　又曰哲宗元年改为奉圣公除寄禄官主祠事不领他职増赐田百顷赐书从鸿胪卿孔宗翰之言也】　衣赐一品　带去二胯【续文献通考曰孔子第五十七代孙讷字元伯洪武十七年袭封衍圣公时革丞相每入朝令列文臣首赐一品金织衣　又曰第六十一代孙宏绪字以敬景泰六年八歳袭封衍圣公赐鹤袍玉带如例以其躯小去二胯俾藏之以为荣】　银章　玉带【又曰元顺帝至元六年授孔子五十五代孙克坚嘉议大夫袭封衍圣公八年制易以银章　下详带去二胯注】　鹤袍麟服【上详带去二胯注　续文献通考曰孔子第六十二代孙闻绍字知徳以治十六年封衍圣】
　　【公赐麒麟服白玉带黄金盆】
　　徳行封四【増圣贤裔封附】
　　増制唐蘓颋授安金藏右骁卫将军制曰安金藏家本孝悌身全忠恳往在周朝困于酷吏共诬良善敢谤太皇不任楚毒并加刑宪金藏乃自刺心肺见其诚节因而寤主实頼斯人则宏演纳肝田光吞舌求之既徃未足为喻眷言酬徳自可超伦彰其贞固之羙拜以谁何之任
　　増圣贤裔封诏魏文帝黄初二年诏曰昔仲尼资大圣之才懐帝王之器当衰周之末无受命之运乃退考五代礼修素王之事因鲁史而制春秋就太师而正雅颂俾千载之后莫不宗其文以述作仰其圣以成谋诚可谓命世之大圣亿载之师表者也遭天下大乱百祀堕壊旧居之庙毁而不修褒成之后絶而莫继阙里不闻讲颂之声四时不覩烝尝之位斯岂所谓崇徳报功百世必祀者哉其以议郎孔羡为宗圣侯　唐元宗开元二十七年诏曰宏我王化在乎儒术夫子自天攸纵将圣多能徳配乾坤身揭日月年祀寖逺光灵益彰虽代有褒称而未为崇峻不副于实人其谓何夫子既称先圣可追諡为文宣王
　　尊贤继絶封一
　　原礼记曰天子存二代之后犹尊贤尊贤不过二代武王克殷未及下车而封黄帝之后于蓟封帝尧之后于祝封帝舜之后于陈下车而封夏后氏之后于殷之后于宋　左传郑子产曰昔虞阏父为陶正以服事我先王先王赖其利器用与其神明之后也庸以元女太姬配胡公而封诸陈以备三恪【注胡公阏伯子舜后也周得天下封夏殷二王后又封舜后谓之三恪恪敬也其礼转降示敬而已故曰三恪】　史记曰髙帝过赵问乐毅有后乎得乐叔封之嚻郷号华成君华成君毅之后也　汉书曰自古受命及中兴之君必兴灭继絶修废举逸然后天下归仁四方之政行焉传称武王克殷追存贤圣至乎不及下车世代虽殊其揆一也髙祖拨乱日不暇给然犹修祀六国求聘四皓过魏则宠无忌之墓适赵则封乐毅之后孝武畴咨前代初得周后复加爵邑元成之间晚得殷世以备賔位　又曰武帝还过洛阳诏曰周室邈而无祀得孽子嘉其封为周子南君　又汉武元狩中复以酂戸二千四百封萧何曽孙庆为酂侯布告天下令明知朕报以萧相国徳庆厚也又曰元康四年立靳翕夏侯婴陈平张良周勃等一
　　百一十八人后绍爵复家也　又曰髙祖功臣侯者子孙骄逸多防法禁讫于孝武靡有孑遗于是成帝复绍萧何而哀平之世复曹参周勃之后　东观汉记和帝诏曰髙祖功臣萧曹为首有传世不絶之谊曹相国后容城侯无嗣朕甚愍焉望长陵东门见二臣之墓生既有节终不逺身谊臣受宠古今所同遣使者以中牢祠大鸿胪悉求近亲宜为嗣者湏景风绍封以彰厥功増文献通考曰建武二年诏曰唯宗室列侯为王莾所废先灵无所依归朕愍之其并复故国　原晋阳秋曰夏侯惇魏之元功勲书竹帛昔庭坚不祀犹或悼之况朕受终于魏而可其功臣哉其择惇近属封之　晋中兴书曰元帝绍封魏后曹励为陈留王　又曰太元二年兴灭继絶复故陈骞后浩之为髙平公裴秀后球为钜鹿公王沈后朴之为博陵公荀朂后轨为济北侯何曽后阐为朗陵侯羊祜后法兴为钜平侯　増玉海曰永昌元年以周汉后为二王舜禹汤之裔为三恪神龙元年复旧　册府元曰徳宗贞元九年诏九庙配飨功臣封爵废絶者宜令绍封以时享祀
　　尊贤继絶封二
　　原尊贤不过二代　封陈以备三恪【并详第一条】　成汤革夏而封　武王入殷而封宋【所以兴灭继絶也并文选】　复始抚厉【公侯之子孙必复其始　伯有为厉子产立公孙泄及子良止以抚之曰有所归乃不为厉吾为之归也泄子孔之子良止伯有之子皆为国所杀立其后以抚之】　纂乃前修　食其旧徳　宜遵封宋之文　果协屏周之典　増不渝最长【册府元天宝八载制曰胡公启陈防子分宋位存三恪秩比二王后魏孝文帝十代孙元伯明器蕴中和业彰前烈谦而不渝信而可复主魏祀者非尔而谁可袭封韩国公　文献通考曰从式太祖曽孙神宗熙寜元年诏以太祖肇造区夏令中书门下考太祖之属籍近行尊者一人裂地王之于是从式最长乃封安定郡王】　择一人　推五行【册府元天宝七载诏曰周备礼文既存三恪之位汉存损益唯立二王之后将广继絶之恩式宏复古之道宜于后魏子孙中简择谱属灼然相承者一人准酅公例定为三恪　又九载处士崔昌上封事推五行之运以国家合承周汉其周隋不合为二王后请发诏下尚书省集公卿议防集贤院学士卫包抗表陈论议之夜四星聚于尾宿天意昭然帝心遂定乃求殷周汉后为三恪废韩介酅等公】　永作我賔　爰复尔国【册府元唐髙祖武徳元年诏曰鸣条尅伐用夏郊牧野降休宋承殷祀爰及魏晋禅代相仍山阳赐号于当涂陈留受封于典午上天廻睠授厯朕躬隋氏顺时逊其宝位敬奉休命敢不对扬永作我賔宜开土宇其以莒之酅邑奉隋帝为酅公仍立周后介公共为二王　又开元二十五年制曰夏典有虞賔之位周书载微子之封皆所以启廸前王发挥后嗣故介国公宇文超男晏倬彼茂绪曰予嘉客爰复尔国以承天休可袭封介国公】　当崇后裔载稽旧典【册府元后唐庄宗同光二年诏曰皇帝御宇礼三恪而为賔烈士敦风頼五帝而】
　　【济世当宜崇封后裔钦奉前修应前代二王三恪及文宣王之后并可各令继絶仍加恩命　又曰晋髙祖天福四年勅周受龙圗立夏殷之祀唐膺鳯厯开酅介之封歴代相沿百王不易朕显符景运绍启丕基乃睠前朝载稽旧典宜开土宇俾奉宗祧宜以郇国三千戸封唐许王李从益为郇国公奉唐之祀】
　　尊贤继絶封三
　　原兴灭国继絶世【白虎通曰王者受命而作兴灭国继絶世何为先王无道妄杀无辜及嗣子防弱为强臣所夺子孙皆无罪恶而絶重其先人之功故复立之】　内恕之君乐继絶世隆名之主安立亡国【汉书功臣表序】　微子賔于王家【礼成王既黜殷命命微子启代殷后作賔于王家为周之客】　蔡仲侯于东土【蔡叔既没王命蔡仲践诸侯位命曰肆予命尔侯于东土】　死王事之子【详前】　治楚国之后【王思子文之治楚国立其孙克黄为后】　封霍光曽孙阳等复故爵【汉平帝纪封故大司马博陆侯霍光从父昆弟曽孙阳宣平侯张敖元孙庆忌绛侯周勃元孙共舞阳侯樊哙元孙之子章皆为列侯复爵】　赐郦商孙明友等关内侯【又云赐故曲周侯郦南等后元孙郦明友等百一十三人爵关内侯食邑各有差】　封山阳公奉汉祀【帝王世纪云汉献帝建康元年禅位黄初元年封山阳公奉汉祀】　封陈留王奉魏祀【又云魏常道郷公咸熙二年禅晋泰始元年封陈留王奉魏祀】　石苞国祚莫继以孙行为公【晋起居注元康元年诏曰故乐陵公石苞国祚莫继其特以苞孙行为乐陵公】　王基爵祚再絶以孙恢绍公【又曰司空王基爵祚再絶以其故安阳令振次男恢绍爵振基之子也】　増二王后兄弟【册府元云开元十五年勅二王后为賔者无子孙以兄弟为后曽经侍养者听其承袭】　唐朝宗属中取一人【又云晋髙祖天福二年勅周以宋封夏殷之后为二王后兼封舜之后为三恪唐以周隋之后封公又封魏之后为三恪今宜于唐朝宗属中取一人封公世袭兼隋之酅公后周介公备三恪】　唯周义不可废【玉海云嘉祐四年诏以柴氏后为崇义公奉周祀先是著作何鬲言宜访唐周苗裔备二王后礼院议唐世已逺唯周义不可废遂封柴咏世宗从孙】
　　尊贤继絶封四
　　増诏汉安帝续封功臣诏曰夫仁不遗亲义不忘劳兴灭继絶善善及子孙古之典也昔我光武受命中兴恢宏圣绪横被四表昭格上下光耀万世祉祚流衍垂于罔极予末小子夙夜永思追惟勲烈披圗按籍建武元功二十八将佐命虎臣防记有征葢萧曹肇封传继于今况此未逺而或至乏祀朕甚愍之其条二十八将无嗣絶世若犯罪夺国其子孙应当充后者分别署状上将及景风章叙旧徳显兹遗功焉
　　原表魏武帝谢袭费亭侯表曰不悟陛下乃寻臣祖父厠豫功臣克定冦逆援立孝顺皇帝谓操不忘获封茅土圣恩明发逺念桑梓日以臣为忠孝之苗不复量臣才之丰否既勉袭爵邑忝厥祖考复宠上将鈇钺之任兼领大州万里之宪内比臣外参二伯身荷兼绂之荣本枝頼无穷之祚也昔大彭辅殷昆吾翼夏功成事就乃备爵锡臣束修无称统御无绩比荷殊宠防命褒绩未盈一时三命交至双金重紫显以方任虽不识义庶知所尤　又郭嘉有功臣死宜追赠封表曰臣闻褒忠示宠未必当身念功惟绩恩隆后嗣是以楚宗孙叔敖显封厥子岑彭既没爵及支庶诚贤君殷勤于清良圣祖惇笃于明勲也故军祭酒洧阳亭侯颍川郭嘉立身着行称茂郷与臣参事尽节为国臣今日所以免戾嘉与其功方将表显使赏足以报效薄命夭殒不终羙志上为陛下悼惜良臣下自毒恨丧失竒佐昔霍去病蚤死孝武为之咨嗟祭遵不防功业世祖望柩悲恸仁恩降下念发五内今嘉陨命诚足怜伤　梁任昉为禇蓁代兄袭封表曰一日被司徒符印称诏二日许臣兄贲所请以臣绍封南康郡公臣世属启圣运偶时来尚徳畴庸光锡土宇臣贲载世承家兄居长徳而量己夙退内事园蔬以臣行逹幽明早酷荼苦贲天伦至友爱淳深非直引塉推温故能逃迹让位鞠育提养以及人次事死让生尚均脱屣取信十室本若锱铢乃逺谬推恩近霑庸薄能以国让宏义有归匹夫难夺守以勿二昔武始廹家臣之防陵阳感鲍子之言张以诚请丁为理屈且大宗絶绪命臣出缵傍统禀承在昔理絶终天永懐情事触感崩裂伏惟陛下俯权孤门哀荣之重爰夺臣贲一至之轻察其丹款特赐停絶至公允穆微臣克幸　又表曰近冐披款庶蒙克亮奉被还诏未垂矜允伏读周遑罔寘心诚臣本凡劣身名不限摽一善不足以騐风流存小让不足以宏进止若乃富埒千驷贵有邦家二者之来不期而至中人犹其趦趄凡近固宜勉朂直以门绪有归长徳无二若使贲髙延陵之风臣忘子臧之节是废徳举岂曰能贤陛下留心孤门特深追逺故臣穷必呼天凭威咫尺贲婴疾沈固公私废礼逄不世之恩遂良己之志确然难夺有理存焉臣既承先防出缵傍统受命有资反身何奉叙心感悼义廹穷诚臣贲息霁年将志学礼及趋拜且私门世适二三攸序若天眷无已必降殊私乞以臣霁奉膺珪社伏愿陛下圣慈曲垂矜慎如蒙哀允施重含育　周庾信功臣不死王事请门袭封表曰臣闻以法施民必传祀典以劳定国必有承家孙叔敖祭酹无闻有伤良相女叔齐嗣絶没实贬贤臣谨案大统十六年格先有封爵死于王事絶嗣者听以支子继袭非死王事不许承封前牒五等功臣皆是勤劳王室身当患难扞御灾祸翼赞大猷一日遇疾身捐馆舎不幸无享祀便絶于礼则不足于义则有伤未求上林之猎已削其侯不服襜褕之衣先除其国伏惟皇帝崇徳旌庸兴亡继絶闻鼓鼙而思将帅画云防而念旧臣岂有功存社稷而无后可守事尽忠贞而无祠可祭周于藩屏为约事在世功汉以山河为誓义存长久臣闻存人之国大于救人之灾立人之后重于封人之墓窃以殷朝继及无废小宗周室兴亡贵存身后绍髙密者累叶岂专邓禹之正嗣平阳者重世何必曹参之嫡孙愚谓生有其劳死非王事虽在支庶并听承袭幸使伯有之魂不能为厉若敖之其无馁而幽显对扬人神咫尺
　　増判唐周彦之对遗腹袭侯判曰乙在梦征兰生逄集蓼岐嶷继体恋弓冶之余徽诗礼无闻想山河之旧业望九原而不作松石増哀思五等之崇班茅封阙嗣同夫嵇绍未有识于巨源彼叔敖亦无言于楚相当今封比干墓式商容闾岂可使诸葛之苗随时歇灭乐毅之后没代湮沦况乎血属详明宜存必复之始手文昭著湏传干父之能讨以前闻义何殊于仲子酌其故事迹颇于周文
　　恩泽封一
　　増蔡邕独断曰汉异姓妇人以恩泽封者曰君比长公主魏志曰汉制凡人君特所宠念皆赐之封邑及丞相初拜亦锡茅土号曰恩泽出自私情非至公之封也中兴以来无有封者　原公孙传曰汉常以列侯为丞相唯宏无爵诏以髙成之平津郷戸六百五十封丞相宏为平津侯其后以为故事至丞相封自宏始也　魏志崔林传云林为司空封安阳亭侯邑六百戸三公封列侯自林始也　増资治通鉴曰天宝九年赐安禄山爵东平郡王唐将帅封王自此始　记纂渊海曰国朝之制食邑满万戸乃封国公杜衍既致仕因郊祀当加惠而食邑未满万戸特诏封祁国公葢异礼也　文献通考曰按孟坚述西都列侯除王子之外以功臣为一表外戚恩泽为一表葢功臣者以勲绩显著而得之者也外戚恩泽者以遭逢忝窃而得之者也然裔夷之降虏有何勲庸乃侪之功臣宰相而封侯未为恩泽乃侪之恩泽又博陆之定大策辅防主长平冠军之征匈奴取朔方破祁连其殊勲伟绩本不缘椒房至李贰师则祗缘女宠以进伐大宛得名马之事又不足言今列贰师于功臣列博陆长平冠军于外戚抑扬之意殊所未喻　记纂渊海曰锡土非所以逮无功割戸实所以封有徳茍有宠过其量是谓食浮于人　李靖表防要曰景龙三年兵部尚书韦嗣立上疏曰皇运之初功臣食封才三二十家今恩泽受封至百四十家已上
　　恩泽封二
　　増以劳　无勲【文献通考曰东郷侯籍建都郷侯良贺二人俱顺帝为太子时小黄门帝立以劳封　隋书曰李崇以父贤勲封廻乐县侯时年尚小亲族相贺崇独泣贤怪而问之对曰无勲于国而防小封侯当报主恩不得终于养是以悲耳贤由是大竒之】　迎奉　经略【文献通考曰广徳元年西蕃犯京畿代宗幸陕北至华隂鱼朝恩以大将军至迎奉六师方振由是深加宠异永泰二年封郑国公又曰杨复恭枢密使元翼之子也以父防入内侍省元翼卒起复为枢密使僖宗自蜀还京时行在制置内】
　　【外经略皆出于复恭车驾还京封魏国公】　父母　妻室【册府元曰后唐明宗天成二年勅曰在朝文武臣僚并诸道节度刺史等有父母者宜遍加恩泽使天下之为人父者知感为人子者知恩　又三年勑夫子立言备有关睢之乐春秋垂训非无石□之封夫尊于朝妻贵于室所宜从爵各显家肥朝臣及诸道节度使妻室未有称号者宜各加恩】　巧为奏　耻与列【汉书曰莽居摄安众侯刘崇与张绍攻宛而败绍弟竦崇从父嘉诣阙自归竦因为嘉作奏莾大悦太后下诏封嘉师礼侯嘉子七人皆赐爵关内侯又封竦为淑徳侯长安人为语曰力战鬪不如巧为奏　太平御览曰元和元年遂置鸿都学画孔子及七十二弟子像其诸生皆勑州郡三公举用辟召乃有封侯赐爵者士君子皆耻与为列】　功无横草　封忝赐履【会要曰景龙二年食封邑者一百四十余家御史宋务光上疏曰近者封建颇缘恩泽功无横草人已分茅　记纂渊海曰杜衍封祁国公遗奏有曰非万戸而忝赐履之封自三少而席司成之重】　日侍左右　不离舆卫【文献通考曰髙力士本姓冯则天召入禁中元宗在藩力士倾心奉之及平内难升储位力士居内坊日侍左右从幸成都还封齐国公　又曰李辅国本名靖忠元宗幸蜀郡肃宗承命北廵辅国以廐卒从小心恭慎昼夜不离舆卫及即位令掌四方文奏恩遇稍崇又改名辅国既复二京封郕国公】　宠章非次　衍食有加【纪纂渊海】
　　恩泽封三
　　原即墨大夫官无留事【史记田完世家云威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家】人君特宠【晋中兴书云汉制人君特宠皆赐之封邑】　张释劝王诸吕【汉书】
　　【外戚恩泽侯表注以大谒者张释劝王诸吕封为建陵侯】　封栾大为乐通侯【汉外戚恩泽侯传云孝武以方术封栾大为乐通侯】　封千秋为富民侯【汉书车千秋传云武帝时千秋上书讼卫太子上颇知太子惶恐无他意乃大感悟谓千秋曰父子之间人所难言公独明其不然此髙庙神灵使公教我公当遂为吾辅佐立拜千秋为大鸿胪数月遂代刘屈牦为丞相封富民侯】　阅故事乃封杨赐【后汉杨赐传云帝南宫阅録故事得赐所上张角奏及前侍讲注籍乃感悟下诏封临晋侯】　以旧恩而封彭祖【汉宣帝纪云故掖庭令张贺有旧恩而封贺所子弟子侍中中郎将彭祖为阳都侯案师古注曰所子者言养弟子以为子】　増以恩泽封【文献通考云南侯陈茂郭后叔父梁之壻以恩泽封】　久宿卫【又云宦者龙亭侯蔡伦桂阳人元初元年邓太后以伦久宿卫封邑三百戸】　原龙濳之旧【鲁国先贤传云桓帝封鲍吉诏曰吉与朕有龙濳之旧封西郷侯】　河东太守为天下最【魏志杜畿为河东太守十六年常为天下最文帝即位赐爵关内侯】　董猛固让封邑【晋起居注云惠帝永平元年诏曰侍中董猛固让封邑其封武安侯】　増恩泽封优于灭呉功【经济编云晋惠帝初杨骏辅政大开封赏石崇与何攀共奏曰呉防僭逆防于百年先帝荡灭逋冦谋臣猛将犹有竭力之効而今恩泽之封优于灭呉之功不安也】　一时恩泽岂足为长世之轨【文献通考云程骏传元魏献文崩初神主于太庙有司奏旧事庙中执事官例皆赐爵骏以为不可表曰臣闻名器为帝王所贵未闻预事于宗庙而获赏于疆土虽一时恩泽岂足为长世之轨乎】　安乐太平取富戸【册府元云景龙三年应食封邑者一百四十余家应出封戸凡五十四州皆天下膏物产其安乐太平公主封又取富户不在捐免限百姓着封戸者甚于征行】　代李辅国【文献通考云程元振以宦者直内侍省代宗即位以其诛越王系党与功拜飞虎副使寻代李辅国判元帅行军司马封邠国公】未满万戸【玉海云宋敏求録庆厯七年南郊中外将相惟夏竦满万户因诏使相未满万戸者】
　　【皆得封】　乳母子封【续文献通考云赉緷穆噜塔克达世祖时以乳母子统宿卫封雁门郡公】冀国公【又云完顔巴延成宗乳母夫至元三十一年封爲冀国公】
　　恩泽封四
　　増制唐李峤授张昌宗麟台监制曰张昌宗钟盛门珪璋重器硕学总于邱坟髙才轶于睢涣每懐五岳之举期陟九仙之路虽混济之量未去朝廷而元逺之心恒对山水顷立功祠庙欲以致福朕躬嘉其恳诚用増显秩固辞侍从之班愿在优游之地子云寂寞雅好文词季长博通堪典经史宜因松柏之性处以蓬莱之山可麟台监余如故　薛廷珪授内官刘益谦加官制曰刘益谦惟尔参我枢近之务副我腹心之求允谓才难克彰试可委任斯重端庄有闻氷清绳直洁己莅事数马而对问不言稽尔秉持称吾宥密是用升之峻级寘彼崇班宜保优异勉圗始终
　　増碑唐郑薫内侍省监楚国公仇士良碑曰公弱冠以辨智取位强仕以干蛊居官及莅大政以机略致勲劳臻于贵寿以恬退保终始事在简册爵极天人出入七朝显扬三纪击鞠广塲则驰先百马弯弧逈野则飞落双雕故得侍娯游则三领五坊承顾问则八加供奉
　　外戚封一
　　原汉书曰汉兴外戚与定天下侯者二人故誓曰非刘氏不王若有亡功非上所置而侯者天下共诛之　又曰髙祖封吕后父吕公为临泗侯兄泽为周吕侯　又曰文帝封后弟薄昭为轵侯又邬侯驷钧以齐王舅侯周阳侯赵兼以淮南王舅侯　又曰薄昭窦婴上官卫霍之侯以功受爵其余后父据春秋褒纪之义帝舅缘大雅申伯之恩寖广博矣　又曰景帝封太后弟侄窦广国为章武侯窦彭祖为南皮侯窦婴以破呉楚功封魏其侯后弟王信为葢侯　又曰武帝封太后同母弟田蚡为武安侯胜周阳侯皇后姊子霍去病伐匈奴封冠军侯　史记曰武帝卫后弟青封长平侯四子皆封侯贵震天下天下歌曰生男无喜生女勿怒独不见卫子夫霸天下　增汉书曰宣帝制御史赐外祖母号为博平君　原汉书曰河平二年上悉封舅王谭为平阿侯商成都侯根曲阳侯逢时髙平侯立红阳侯五人同日封故世谓之五侯　东观汉记曰马防兄弟三人各六千戸防为颍阳侯特以前参医药勤劳绥定西羌以襄城羮亭一千二百戸増防防身带三绶宠贵至盛又曰光武封新野王子邓泛为呉侯皇考姊子周均为冨波侯追封外祖樊重为夀张侯重子丹为射阳侯孙茂为平望侯彞乡侯从子冲更父侯后父隂隆宣阳侯子识原鹿侯就为信阳侯皇考女弟子来歙征羗侯弟由宜西侯以寜平公主子李雄为新市侯后父郭昌为阳安侯子流緜曼侯兄子竟新郪侯匡发干侯以姨子冯邯为钟离侯　又曰明帝封太后弟隂兴为鲖阳侯子傅隐强侯隂盛为无侯楚王舅子许昌龙舒侯又曰邓训自中兴后累世宠贵凡侯者二十九人东京莫比　魏志曰文帝欲追封太后父母尚书陈羣议自古无妇人分土命爵之制秦违古法汉氏因之非先王之令典也帝曰此议是也　増又曰卞隆以后父封睢阳乡侯　晋书穆章皇后何氏名法倪准之女也后追赠父光禄大夫封晋兴侯　太平御览曰哀靖皇后王氏字穆之司徒左长史蒙之女也初为琅琊王妃哀帝即位拜皇后追赠父蒙金紫光禄大夫封晋安县侯文献通考曰李祖勲祖升弟齐文宣时以女为王妃封丹阳王
　　外戚封二
　　増先褒纪子　追封灵文【册府元曰周桓王将纳后于纪纪本子爵故先褒为侯又曰汉文帝即位薄太后母前死塟栎阳北帝乃追封太后父为灵文侯防稽郡置园栎阳亦置灵文夫人】
　　【园】　作炭　采桑【史记曰窦皇后兄长君弟曰广国字少君年四五嵗时为人所畧卖至宜阳为其主入山作炭寒卧岸下岸崩尽厌杀卧者少君独得脱自卜数日当为侯从其家之长安闻窦后新立广国去时虽小识其县名及姓又常与其姊采桑堕用为符信上书自陈皇后召见持之而泣乃厚赐田宅金钱封公昆弟家于长安】　顺成　桑乐【册府元曰汉昭帝即位追尊皇太后外祖赵父为顺成侯　又曰上官安上官皇后父也初安女入为昭帝媫妤安为都尉月余立为皇后安以后父封桑乐侯】　帝舅嘉　后父昌【册府元曰汉宣帝许皇后父平恩侯嘉元帝舅也嘉自元帝时为大司马车将军辅政八九年矣及成帝立久之以特进侯就朝位　又曰后汉光武郭皇后父昌真定人仕郡功曹建武二十六年追赠昌阳安侯】　湖阳立庙　陵旁建茔【册府元曰樊重光武外祖也建武十八年帝南祠章陵过湖阳祀重墓追爵諡为夀张敬侯立庙于湖阳　又曰和帝永元九年追尊帝母梁贵人为恭懐皇后诏追封諡皇太后父竦为褒亲愍侯建茔于恭懐皇后陵旁】临泗　观津【上详第一条　册府元曰魏郭永安平广宗人文徳皇后父也明帝太和四年追諡永为安阳乡敬侯青龙三年又追改封永为观津敬侯】　尚三主　封二伯【金史曰冨察夀钦懐皇后之父也通契丹汉字长于吏治封太尉越国公长子希卜苏又三尚公主而不以势骄人续文献通考曰昭皇后母仪奕世几于文妣以故张氏得封二伯】　大启土宇　分食名城【册府元曰外戚之尊由来尚矣肇自周室降及汉家从母后之族贵皇孋之亲或追崇名諡建置寝园或茂锡珪璋大启土宇葢王者展因亲之孝重齐体之道焉　又曰夫三代之降后妃之家重侯累爵席宠连封或一门三王或同族五侯分食名城预闻朝政车服之制名器之重寖或逾焉西京吕王之势东都梁窦之权不反三隅同归一贯俾上微不当之讥下免无功之诮惟明圣能焉】　免无功之诮本大勲而成【上详分食名城注　续文献通考曰髙皇帝无外家三尺之以故王爵庙貌】
　　【虽极隆于扬徐而朱邸自功臣外无两者若李陇西由尚主而担爵然亦岐阳大勲所推本而成】
　　外戚封三
　　増遭逢【文献通考曰外戚恩泽者以遭逢忝窃而得之者也】　原穰侯成陶邑之封【袁子云穰侯攻齐五年秦不益尺寸之地反成陶邑之封应侯以攻韩八年成其汝南之封故战胜大臣专益地则私封之也】　逮髙祖而侯者三人【汉书外戚传云髙祖吕皇后父吕公单父人也髙祖为汉王元年封吕公为临泗侯后吕后为人刚毅佐髙帝定天下兄二人皆为列将从征伐长兄择为周吕侯次兄释之为建成侯逮髙祖而侯者三人】　与定天下侯者二人【详第一条】四人为王六人为侯【汉髙后纪云惠帝崩太子立为皇帝年幼太后临朝称制大赦】
　　【天下乃立兄子吕台产禄台子通四人为王封诸吕六人为列侯】　吕氏所立三王【又云秋七月皇太后崩上将军禄相国产颛兵秉政恐为大臣所诛因谋作乱时朱虚侯章在京师以禄女为妇知其谋廼使人告兄齐王令发兵西章欲与太尉勃丞相平为内应以诛诸吕齐王遂发兵以曲周侯郦商子寄与禄善使人刼商令寄绐説禄曰髙帝与吕后共定天下刘氏所立九王吕后所立三王皆大臣之议事已布告诸侯王诸侯王以为宜今太后崩帝少足下不急之国守藩乃为上将将兵留此为大臣诸侯所疑何不速归将军印以兵属太尉请梁王亦归相国印与大臣盟而之国齐兵必罢大臣得安足下髙枕而王千里此万世之利也禄然其言使人报产】　王氏田氏三侯【汉书外戚传云孝景王皇后武帝母也父王仲槐里人母臧儿为仲妻生男信与两女而仲死臧儿更嫁为长陵田氏妇生男蚡胜臧儿长女嫁为金王孙妇生一女矣而儿卜筮曰两女当贵欲倚两女夺金氏纳太子宫太子幸爱之生三女一男男方身时王夫人梦日入其懐以告太子太子曰此贵征也景帝即位王夫人生男防薄皇后废卒立王夫人为皇后男为太子武帝即位为皇太后尊太后母儿为平原君封田蚡为武安侯胜为周阳侯王氏田氏侯者凡三人】五人同封【详第一条】　五国并建【东观汉记桓帝纪云延熹七年十月上幸云梦】
　　【至新野祠公主夀张敬侯庙乙丑诏曰存善继絶食借徳贞武都尉樊演髙祖父重以光武皇帝元舅扶助中兴追封夀张侯諡曰敬祖父茂封冠军平望乡侯五国并建其二絶者祠之】　杨骏为临晋之封【王隐晋书云杨骏为临晋侯时人人窃言曰侯称临晋后必専国】　増闻喜侯【册府元云窦武扶风平陵人桓思皇后父也延熹八年后初入掖庭为贵人帝拜武郎中其冬立为皇后武越校尉封槐里侯五千户明年冬拜城门校尉灵帝立拜武为大将军更封武为闻喜侯】　封县君【又云晋王肃妻羊氏武帝外祖母也泰始三年诏曰故兰陵景侯王肃夫人羊氏含章体润克成家道而早世未遇休宠皇太后孝思烝烝永慕罔极其封夫人为县君】　舞阳宣徳侯【又云何真南阳宛人灵思皇后父也后选入掖庭光和三年立为皇后明年追号真为车将军舞阳宣徳侯】　王二公五侯六子三【又云闾毗代人文成母恭皇后兄初封河东公后与弟纥并封爵为王自余子弟赐爵为王者二人公五人侯六人子三人】　以功除【又云长孙敞太宗文徳皇后之叔父也从平京城以功除将作少监及致仕封平原郡公】　以舅氏特宠之【又云窦希瑊者睿宗窦后之族也元宗先天元年以希瑊希球希瓘各实封二百戸以舅氏特宠之也】　封拜外戚【又云呉凑章敬皇后之弟也肃宗上元中授襄城尉宝应二年始封拜外戚授凑为开府仪同三司太子詹事封濮阳郡公】　外戚封郡王【玉海云元丰三年御史言曹佾以外戚封郡王祖宗以来未有佾比】主兵符易喜怒【续文献通考云防昌孙忠伯主兵符而不能易人主之喜怒夀寜张峦伯建昌张延龄伯能易人主之喜怒而不能与外廷之进止】　外戚封无世【又云嘉靖十五年泰和伯陈万言嫡孙书乞袭吏部张竒言外戚封无世者上命为指挥】
　　外戚封四
　　増制唐蘓颋授王仁皎开府仪同三司制曰王仁皎盛门华绪当代贤戚不言而自有阳秋从信而罔愆风雨轩星作范已宠于金穴鲁管増辉更芳于玉树三事斯拟百工式瞻俾延椒台之祥宜助槐庭之理　元张士观髙丽国王昛加恩制曰昛秉心直谅赋质贞纯早克嗣于先猷久服劳于王室身惟国壻寅居賔日之方男即皇甥复预乗龙之选筑馆荷两朝之眷分茅袭百祀之传祖宗世称汉藩辅保乐土于三韩父子并为周司徒播清风于万古可髙丽国王尚服渥命以介福祺原表晋庾亮让封公表曰观圣贤之于名爵敬戒之甚重岂先哲冝重之于古而圣朝可轻之于今耶譬犹廻太阳以消湛露运沧海以灌燎火其功易成其事易立増唐宋之问为定王武攸暨诸降王位表曰陛下隆
　　徳嗣兴鸿基绍复外家诸子降等犹誓于山河主第増荣在臣更超于等数虽渭阳情重沁水恩多而濯龙之戚今乃方于五侯縁驸马之姻古未封于四履私亲越礼圣人之孝理载光冐宠延灾微臣之官谤斯久　李峤为定王让官封表曰臣行能近浅识性凡陋难化之质非八音所陶不移之愚岂六艺能餙徃缘戚属叨奉恩私遂得地列齐封门开鲁馆承敦叙于九族被徽章于五等今光华始旦品物维新方就散秩之軰幸沾朝请之流寜可以冒践槐廷更増茅土陛下悬旌访逸刻像求才朝有白驹之贤野无黄犊之彦方使思皇多士必明于至公岂令棫朴能官近废于亲昵臣自审量实所不堪伏冀回光敛霭寝绂纶察臣不移之心矜臣非饰之请特停过误改命才良则白马丹书不慙于异姓和作砺不逮于凡庸
　　増碑唐李湛然太子少傅窦希瑊碑曰自祥生石纽祚启金刀盛叶与涂山比崇长发将观津方永文昭武穆帝载矢之于典谟累将重侯后族布在于方册故得国华人杰蹑振古以腾芳服冕乗轩迄昌辰而益茂莫不歌钟继响喧喧连北里之音邸馆相望蔼蔼并东都之盛　明张来仪滁阳王庙碑曰皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池涤其垢氛龙腾日升伊谁之功有相自天实启王皇奋无旅王命予之皇室未嫓王命女之谋行谏从肝胆弗疑萋斐之言终莫我离秉钺专征付以阃外顚强蹙骄有众日大变生不意卒疾于惊何启其绪弗享其成皇明日昌既臣万方剖符锡爵乃侯乃王
　　増论唐李翰汉祖吕后五等论曰孝惠既崩髙后称制侯王诸吕何不可哉若早署禄产之位序亲踈之节小其国以圗全薄其势以逺害而陈平周勃亦分茅锡土将相之后誓同山河舅甥之国穆若唇齿预闭觊觎之心不践嫌猜之路克复明辟决自我躬髙谢夀陵不先帝安有齐兵之观变代邸之危疑哉
　　追封一
　　増槐里　柏川【册府元曰汉武帝即位尊皇太后母臧儿为平原君追尊皇太后父仲为共侯仲槐里人也槐里起园邑二百家　金史曰赫舍哩良弼柏川人世宗时拜平章政事封宋国公居位二十年成就太平之功一时号称贤相卒后追封金源郡王】　先儒　贤相【续文献通考曰宋理宗淳祐元年追封先儒周敦颐汝南伯程灏河南伯程颐伊川伯张载郿伯　下详柏川注】　朴直沉厚【册府元曰徳宗在奉天赠故武威郡王贾隐林左仆射赐实封三百户隐林累有殊功性颇】
　　【朴直初奉天围觧百僚称贺隐林曰陛下性灵太急不能容忍若旧性不改虽朱泚败亡忧未艾也及是思其谠言故褒赠有加焉　辽史曰耶律萨喇性忠直沉厚为伊逊诬废立杀之干统间追封漆水郡王】　感瘴　骂贼【续文献通考曰阿噜唐古人世祖时征交趾感瘴疠卒子嘉珲请于朝封魏国公　又曰李黼颍人至正中守江州骂贼而死追封陇西郡公】　讨武氏　立理宗【文献通考曰越王贞起兵讨武氏不克子冲与贞同死开元初追复爵土　续文献通考曰郑清之鄞县人以拥立理宗官至太师累封齐国公追封魏郡公云】　迎柩赠印　至墓赐防【册府元曰后汉光武郭皇后父昌眞定人仕郡功曹建武二十六年后母薨帝亲临送葬百官大防遣使者迎昌防柩合追赠昌阳安侯印绶　又曰邓训邓皇后父也为防羌校尉永元二年卒于官元兴元年和帝以训皇后之父使谒者持节至训墓赐防追封】　卢豫平山　髙飏渤海【册府元曰晋明帝即位追赠元敬卢皇后父故南阳王文学豫为平山县侯　又曰后魏髙飏文昭皇后父也景明中赠左光禄大夫赐爵渤海公】　邓香安阳　何真宣徳【册府元曰桓帝邓皇后父香和熹皇后从兄子也后立帝追赠香安阳侯印绶　又曰何真南阳宛人灵思皇后父也后以选入掖庭光和三年立为皇后明年追号真为舞阳宣徳侯】
　　追封二【増子孙贵封附】
　　増思成侯【册府元曰宣帝地节三年追赐外祖王廼始諡曰思成侯】　原追尊隂睦为宣恩侯【东观汉记隂识传云建武二年追尊贵人父睦为宣恩侯】　樊重追封夀张【又樊重传云世祖即位追封为夀张敬侯】　隂兴追封鲖阳【又隂兴传云夫人薨兴防诏使五官中郎将持节至墓赐印绶追封加諡曰鲖阳翼侯】　増追爵宣哀【册府元云隂隆光烈隂皇后父也南阳人建武九年追爵諡隆为宣哀侯】　追爵安成【又云章帝窦皇后父勲大司徒融孙也建武七年追爵諡勲安成思侯】　原宋杨追封当阳侯【东观汉记宋杨传云安帝永寜元年遣大鸿胪使持节至墓追封当阳侯】　封梁竦为褒亲愍侯【又梁竦传云永和元年制诏三公大鸿胪曰夫孝莫大于尊尊亲亲其义一也追命外祖以笃亲亲其追封諡皇太后父竦为褒亲愍侯好爵显服以慰母心】　籍建追封东郷侯【又顺帝纪云中常侍籍建追封为汝隂东郷侯】　増家无余财【太平御览云胡质薨家无余财唯赐衣书箧而已追封阳陵亭侯】　追封甄皇后父【册府元云魏明帝太和元年以中山魏昌之安城乡户千追封帝母文昭甄皇后父諡曰敬侯】　郭永安阳乡敬侯【又云郭永安平广宗人太和四年追諡永为安阳乡敬侯】　郭满西都定侯【又云郭满西平人齐王即位追封諡满为西都定侯】　曹彬济阳郡王【纪纂渊海云本朝曹彬追封济阳郡王】　王安石舒王【文献通考云宋徽宗政和三年封王安石为舒王配享王雱为临川伯从祀】　追封朱熹【续文献通考云寳庆元年追封朱熹信国公改徽国公】　以隐逸追封【又云杜瑛字文玉天厯中以隐逸追封魏郡公】　死陈友谅【又云余阙至正十七年守安庆死于陈友谅追封豳国公】　入敌阵被创【吾学编云河间张忠武王玉洪武二十七年陞都指挥同知成祖举兵靖难首用玉防夺北平九门攻东昌敌围上数匝玉不知所在突入敌阵杀数十百人竟被创没上哭之食不下咽即位论靖难功当第一追封荣国公】　战灭渡桥【又云俞忠烈通海巢人从征浙西充湖州转战至灭渡桥中流矢卒赠豫国公改虢国公】　追友谅至采石【又云张忠毅徳胜合肥人以舟师来归友谅犯龙江力战追友谅至采石战没赠蔡国公】　子孙贵封封晖遂安郡公【册府元云唐张长逊为五原太守防处罗可汗解兵去髙祖大悦封其父晖为遂安郡公】徐世勣父【又云武徳二年诏徐世勣父上柱国舒国公盖宜封济阴郡王】　宋璟父
　　元抚【又云开元六年侍中宋璟亡父元抚褒赠邢州刺史并赠其母崔氏为安平郡夫人】　萧嵩父灌裴光庭父行俭【又云十七年追赠中书令萧嵩父灌为吏部尚书门下平章事裴光庭父行俭为太尉】　孙逖陈情【又云二十四年中书舎人孙逖上表陈情曰臣父嘉之幸遇明时早勤学业出身入仕四十余年才及令长臣夙荷严训累登清秩频迁省闼又拜掖垣地近班荣臣则过量途遥日莫父乃后时在公府有偷荣之贵于私庭无报徳之效反慙乌鸟徒厠鹓鸿伏望降臣一外官特乞防恩稍霑臣父优诏奨之授嘉之宋州司马致仕】　李晟父钦【又云徳宗兴元元年副元帅李晟平朱泚拜司徒诏赠晟父钦太子太保母王氏代国夫人】　有父母并许加恩【又云后唐明宗天成三年勅中外臣僚及诸道节度使等有父母者并许加恩】　李璮来归复父官爵【续文献通考云李璮全之子为古江淮大都督景定三年以京东来归诏封为齐郡王复其父官爵】自金归元【又云焦用自金归元后以子徳裕贵封恒山郡王】　追封祖父母
　　父母【又云世宗嘉靖八年令凡孙袭祖爵者得追封其父母曽孙袭曽祖爵者得追封其祖父母父母旁支袭爵者得追封其本生祖父母父母妻先故者得追封为妃】
　　追封三【増子孙贵封附】
　　増制元阎复追封伯夷叔齐制曰昔居北海之濵移庙东山之上休光垂于千载余泽被于一方永懐孤峻之风庸示褒崇之典于戏去宗国而辞周粟曽是列爵之可縻扬义烈以激清尘期于世敎之有补可追封伯夷为昭义清惠公叔齐崇让仁惠公　姚燧左丞许衡赠官制曰许衡玉裕而金相准平而绳直出处则惟义所在言动必以礼自持休休焉有容属属乎其敬行已似秋霜烈日化人如时雨和风来席下之抠衣满戸外之列屦今既亡矣谁其嗣之于戏在尔身有垂没世之名于朕心有失同时之恨可追封魏国公諡文正　阎复丞相巴延赠諡制曰巴延崆峒孕秀列象腾精居政府则不动声气措泰山之安秉戎律则纯乎仁义犹时雨之降当其声鹤浦渝盟之罪总龙骧飞渡之师克广世祖好生之心允获宋人诚服之意衣冠不改市肆不易恩戚普洽于三呉车书以混文以同声教遂覃于百粤逮朕纂承之始益申推戴之诚永懐社稷之宗臣宜侈河山之髙爵于戏曹侍中江南之役规摹一何小哉郭汾阳异姓而王崇报斯亦至矣可追封淮安王諡忠武　元明善中丞于璋赠諡制曰于璋志蕴忠贞运逢熙洽庆云甘露气和而动植自宜威鳯祥麟瑞应而猛咸伏结深知于世祖参大政于武皇澄清每振于宪纲动静允维于国体逮朕嗣服召卿来廷赐以绣衣执法应中端之象专兹白简行轺寛南顾之忧遽何驰讣之闻盍有崇褒之渥于戏刘寛长厚允宜居鼐之司胡广中庸谓当久台阁之任事乖往古恩慰九原可追封蓟国公諡文简　明王祎中书平章政事常遇春追封开平王制曰常某英敏而沈毅严肃而恢宏自初建于义旗即来归于戎斾首从淮右扬采石之旋定江东振丹阳之防拓邉疆于全楚殱强敌于三呉扫河洛而奠中原指幽燕而平朔土功成百战允为一世之豪气盖三军岂特万人之勇近报滦阳之凯益穷漠北之追揽哀讣之遽来知力疾而犹战眷言忠荩深用痛伤海宇一家既已成于大统君臣同体期共享于太平事乃若斯情何能已秩庸陞于次相爵兼锡于真王虽礼数之有加于予心其有歉
　　増碑明宋濓东邱郡侯花公云墓碑曰皇上渡江之六年庚子夏伪汉主陈友谅以舟师入冦围太平枢密院判官花公率麾下三千余人结阵迎战三日贼不得入城中乏食公士马惫城陷贼缚公急公怒奋身大呼缚尽解起夺守者刀杀五六人骂曰虏非吾主敌也曷不趣降贼怒碎公首缚于舟樯众射之公至死骂贼不少变已而贼犯龙江上命诸将力战贼败去后五年上即呉王位追封公东邱郡侯　陶凯追封徐王庙碑曰洪武四年夏六月丙申皇帝御皇宫门召礼部尚书陶凯谕之曰皇后父徐王马氏世为宿州人家闵子乡新丰里王本民家素质朴以兄弟齿序人称之曰马某王少壮时膂力过人沉毅寡言笑重然诺而性刚强疾恶见有为不义者视之若仇讐然或少忤其意輙肆殴击虽至死无所畏惮郷人莫敢犯当元政失驭天下将乱王以忿争杀人恐逮于法移家定逺及天下大乱乃挈皇后母避兵他所而以皇后托定逺郭氏俾育为己女后郭氏首难自为元帅郷民兵朕亦为部下士遂以皇后为朕之配既定天下即皇帝位皇后正位中宫封皇后父为徐王母郑氏为徐王夫人以他无继嗣因立庙于太庙之东歳时奉祭　蘓伯衡岐阳武靖王勲徳碑曰皇上诞膺天命统一万方羣才辐辏共为帝臣杰出其间而受上将之任者固非一姓至其生建国爵而死启王封者仅四人焉曰徐中山王曰邓寜河王曰常开平王而岐阳王其一人也
　　増子孙贵封诗明呉寛送杨君谦致仕曰昨者见章疏陈情欲长号谓臣心腹间有疾刺如刀自宜鍼石恶不任簿书劳蒙恩赐封典父母喜俱叨雨露不知感臣岂如蓬蒿壮年可驱策正合从时髦臣实自知愧奈縁病相遭
　　増制宋蘓轼司马光曽祖政赠太子太保制曰臯陶迈种徳种之逺故其发也难发之难故其报也大古之君子有种徳于百年之前而待报于数世之后者昔闻其语今见其人某官某笃行有闻信于乡国懐道不试遗其子孙天不吾欺再世而显至于曽孙其徳日跻衮衣绣裳进位于朝退有事于家庙其致朕命诏于有神元元明善平章董士选赠三代制曰董士选曽祖父昕畎亩怡愉里闾退让开田种木深期蔽日之轮囷如山出云莫测为霖之变化子能择主孙亦象贤一门万石之家声四世五公之谱牒于戏慎终追逺分茅宣曽矩之光崇徳报功推本叶孙枝之愿亶兹异渥宠尔营魂宋本丞相巴延祖考封諡制曰巴延祖考故千夫长
　　阿拉沉毅而穷力忠勤而小心从役呼展奋蛇矛而深入扈征蜀道裹马革以长终贤劳宿着于生平隂隲益隆于身后天开神圣辟中土而大同地隔江淮独东南之未下廼生孙子一我寰区肆加命数之隆用极褒崇之典可追封淮安王諡武康　王构翰林承防姚燧父桢赠官制曰桢名门甲姓伟望通才初与长公聫芳于西洛继为肤使持节于南壖以拯济生灵为心以拔茂异为任茇艰危而靡恤期徳泽之丕所全活者几千人若昔邓公之河役其往依者五百室非惟李氏之义门奚我生之弗辰竟以死而勤事风忧时之畧有欝于中菑畬名世之规以贻于后于戏贞风千古岿然不废鲁灵光太中一家嗣者无慙汉司马可追封鲁国公諡忠献
　　増表唐常衮谢赠官表曰臣授任非据尸位已淹合上叩公朝退身私第固以未俾神化誓答皇慈尚尘青之闱犹汚玉堂之署乾坤施厚歳月恩深今又念及先臣旌其内训宠以六官之长荣极三师之列鱼轩表于东海翟茀赋于南都宗祏有仪春秋有祀属当禁火归省先茔便奉除书以时昭启洒露于松柏悬日月于邱封闾里相荣故老垂泣　权徳舆谢追赠父母官表曰臣龆龀之歳孤苦零丁遭逢昌运忽至台司无能受禄莫与臣比以先臣之名噐未称余庆或钟蒙陛下之宠秩逾涯此生何幸　唐良士代韦令公谢先人赠官表曰臣父受教儒门宣力王室虽典司纲辖而未及崇班臣逮事休明谬登清贵常恐不克荷忝辱祖宗岂谓阳和之仁因下炎上露之泽自叶流根大府名藩位秩崇重授之庶姓罕有其伦是臣父著绩于先朝蒙宠于今日臣事君之节未效涓尘为子之方已荣松槚感恩思报岂谓为忠覆族殒身孰云非孝
　　増碑唐顔真卿郭子仪家庙碑乾元三年下诏曰故夀州刺史郭敬之累君子之行毓逹人之徳才光文武政羙中和生此大贤为我良弼于是欝兴神武之师克扫欃枪之气而子仪帅彼劲卒赫然先驱取京洛如拾遗剪凶残犹振槁功存社稷泽润生人是用宠洽哀荣义申存没累追赠太保








　　御定渊鉴函卷一百二十
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百二十一
　　封爵部四【徙封　异域降附封　妇人封命妇并入　爵封　逊让封】
　　徙封一
　　增南郡　西华【文献通考曰彭城靖王恭永平九年赐号灵寿王十五年封为钜鹿王建初三年徙封江陵改南郡为国　又曰淮阳顷王昞永平五年封常山王建初四年徙为淮阳王以汝南之新安西华益淮阳国】　平项籍　击陈豨【文献通者曰韩信既取齐四年立信为齐王五年平项籍徙信为椘王都下邳　又曰琅邪营陵侯刘泽髙祖从祖昆弟也以击陈豨有功髙后七年封琅邪王文帝元年徙泽为燕王】　废中山　制藩国【文献通考曰沛献王辅建武十五年封右冯翊公十七年郭后废为中山太后徙辅为中山王　又曰陈思王传时法制待藩国既自峻廹察属皆贾竖下才兵人给其残老大数不过二百人又植以前过事复减半十一年中三徙都常汲汲无欢】　平髙丽御宋师【册府元龟曰髙宗总章元年成国公契苾何力徙封梁国公赏平髙丽之功也　续文献】
　　【通考曰辽耶律隆运本姓韩名徳譲统和中赐姓名皇太后称制总宿卫事从太后御宋师有功封椘国公后进王齐又从太后南征许宋成而还徙王晋】　深入贼阵　防养宫中【册府元龟曰淮阳王道元髙祖从父兄子也击哈达战没太宗毎追痛之常从容谓侍臣曰道元始终从朕深入贼阵所向必克惜其防少力不遂心及难平后以其弟武都王道明徙封于淮阳国　续文献通考曰辽耶律达鲁徳】
　　【让弟防养宫中授小将军重熈初封漆水郡王后封混同郡王清宁初徙王邓以年老乞骸骨更王椘】致仕改封　年老更王【册府元龟曰豆卢寛为左卫大将军陈县公以年老致仕改封芮国公　下详防养宫中注】
　　徙封二
　　増徙王菑川【文献通考云兴居齐悼恵王子文帝二年封济北王三年谋反自杀上悯济北分齐为六国尽封悼恵王诸子以安都侯志为济北王复徙王菑川地】　徙王江都【又云易王非景帝子以前二年立为汝南王吴椘反讨平之徙王江都治故吴国】　衡山王不应吴椘徙王济北【又云淮南厉王之子勃封衡山王吴椘反以书招勃不应景帝嘉之徙封济北王】徙王山阳定陶【又云共王康元帝子元光三年立为济阳王六年徙为山阳王八年徙王定陶】原舂陵下湿减邑内徙【东观汉纪舂陵宗室传云舂陵孝侯以舂陵地势下湿有】
　　【山林毒气上书求减邑内徙元帝徙之南阳犹以舂陵为国】　増徙为齐王【文献通考云建武二年立縯长子章为太原王十一年徙为齐王】　襄邑徙封成阳【又云刘求更始长子更始防赤眉为谢禄所杀明年求兄弟与母诣洛阳帝封求为襄邑侯奉更始祀后徙封成阳侯】　原樊宏封寿张【东观汉纪樊宏封长罗侯建武十三年徙都尉封谢侯十五年徙封寿张侯】阴傅徙封期思【又曰阴傅封防彊侯七年以防彊属西徙封于丹阳为期思侯也】　増徙封父城新息【文献通考云朱浮沛国萧人以从光武定北邉建武二年封舞阳侯食三县后徙封父城侯二十年徙封新息侯】　遗诏徙为陈王【又云陈敬王羡永平三年封广平王七年徙为西平王肃宗崩遗诏徙为陈王食淮阳郡】　徙封鲁阳鄊侯【又云陵阳侯丁綝颍川定陵人王莾末世祖畧地颍阳綝説其宰防后征伐有功封定陵新安郷侯后徙封陵阳建初四年徙封鲁阳鄊侯】　子楷嗣徙封【又云魏任城威王彰建安二十一年封鄢陵侯黄初二年晋爵为公三年立为任城王子楷嗣徙封中牟五年改封任城县太和六年复改封任城国正始七年徙封济南】范阳徙封宛侯【又云彭城王据建安十六年封范阳侯二十二年徙封宛侯黄初二年进爵为公三年为章陵王又徙义阳】　徙谯县鄄城沛【又云沛穆王林建安十六年封饶阳侯二十二年徙封谯黄初三年为谯王五年改封谯县七年徙鄄城太和六年徙沛】　寿春徙封汝阳弋阳【又云椘王彪建安二十一年封寿春侯徙封汝阳弋阳】　渤海徙太原【又云晋太原成王辅孚子武帝受禅封渤海王复徙为太原王】　汝阴徙扶风【又云扶风武王骏宣帝子武帝践阼进封汝阴王后徙封扶风】　出继徙封【又云东莱王蕤攸子出继辽东王定国从徙封东莱齐王】　始平徙椘【又云椘隐王玮武帝第五子初封始平王后徙椘】　杜伏威徙封吴王【册府元龟云唐髙祖武徳二年和州贼帅杜伏威防授和州总管封椘王三年徙封吴王】　例改辽西【续文献通考云辽阳晳安次人擢进士乙科清寜初封赵国公咸雍初再徙齐晋又封赵王太康中例改辽西郡王】
　　徙封三
　　增册文唐岑文本册越王泰改封魏王文曰昔在哲后受命君临并建茂亲以为藩衞然则古之列国今之按部循名或异立政是同皆所以共治黎元俱奬王室克隆鼎祚咸悉由之惟尔越王泰生而韶敏防而好学乐善不倦才徳日新地则维城礼优分器惟彼三魏实号五都非亲勿居夹辅攸属是用改封魏王传之子孙长为藩翰
　　异域防附封一
　　増知归　乞号【文献通考曰吐谷浑阿豺兼并氐羗地方数千里号强国升西强山观垫江源问于羣寮曰此水流更有何名由何郡国入何水也其长史曾和曰此水经仇池过晋寿出宕渠始号垫江至巴郡入江渡广陵会于海阿豺曰水尚知归我独无所归乎乃遣使南通宋献方物宋少帝封为浇河公　又曰于阗嘉祐八年遣使贡方物以其国王为特进归忠保顺麟黒韩王于阗谓金翅鸟为麟黒韩王可汗之讹使言其王乞此号去】　独悟　先防【册府元龟曰唐太宗贞观四年诏突利可汗阿史那什鉢苾志懐英果识机能断情深独悟实唯先觉往在北蕃位地兼重早知慕义特布欵诚可封北平郡王又曰髙宗总章元年破髙丽以僧信诚为银青光禄大夫赏先防也】　归义　成功【册府元龟曰髙祖武徳元年突厥曷婆那可汗自宇文化及所来降封为归义王　又曰徳宗建中元年册回纥顿为武义成功可汗】　怀义　奉化【册府元龟曰天寳十四载以投防苏毗王子悉诺逻封懐义王赐姓李名忠信　又曰晋髙祖天福四年制曰回纥可汗仁美雄临朔野虔奉中朝一方之烽燧蔑闻万里之梯航继至宜封奉化可汗】　罢射雕　遣贡象【册府元龟曰中宗景龙二年髙丽吐谷等储蓄降附制曰将军遇义永罢射雕使者迎降果闻乘传宜开土宇之封式盛疆场之制　续文献通考曰陈日照安南国王景定三年叛防古传位于子光昺遣使贡象诏封光昺为安南王】　突厥内附古来归【册府元龟曰唐髙祖武徳元年突厥冒婆那可汗弟阙可汗遣使内附帝厚加慰抚】
　　【拜为吐焉过拔阙可汗　续文献通考曰李璮全之子为古江淮大都督景定三年以京东来归诏封为齐郡王复其父官爵】　悔过入朝　改名称贺【孔帖曰突厥黙啜请和武后诏将军阎知微册可汗持节往黙啜又遣使谢知微遇诸道即与绯袍银带田归道谏曰卤背恵且积年今悔过入朝宜待天防而知微擅赐使朝廷何以加之宜勅初服须天子命后从焉　册府元龟曰晋髙祖天福六年制曰髙丽王建守三韩之重地定百济之强邻遣犹子以来朝改名臣而称贺慕予正朔用举徽章可封髙丽王】始弃吐蕃　请复南诏【册府元龟曰徳宗建中四年封东蛮王骠旁等为和义顺正等郡王骠旁等自防嶲州臣于吐蕃絶朝贡者二十余年及是劔南节度韦臯招诱之始弃吐蕃来朝特封郡王　又曰南诏异牟寻即云南王閤罗鳯之孙天寳中閤罗鳯北臣吐蕃命为赞普给以金印卒异牟寻嗣立至是乃去吐蕃所立帝号请复南诏旧名帝嘉之赐以金印银窠其文曰贞元册南诏印】　请勒兵以赴　俱守节不从【册府元龟曰髙宗即位吐蕃赞普弄赞致书长孙无忌云上初即位若臣下有不臧之心者请勒兵以赴之并献金银珠宝十五种请置太宗灵座之前于是进封賔王　又曰开元六年遣使册立乌长国王骨咄国王俱立国王三国在安西之西与大食邻境大食煽诱为虐俱守节不从潜布欵诚于朝廷帝深嘉之】
　　异域降附封二
　　原春秋潞子之爵【汉功臣表序云昔书称蛮夷率服诗云徐方来同春秋列潞子之爵许其慕诸夏也】　汉兴弓髙之封【又云汉兴至于孝文时乃有弓髙襄城之封虽自外徕本功臣后】　离狄内附嘉之称爵【应劭注汉功臣表序云潞子离狄内附春秋嘉之称其爵列诸盟防间】　徐卢以匃奴王降侯容城【汉孝景功臣表云容城擕侯徐卢以匃奴王降侯七百户】　匈奴防汉侯之劝后【汉匈奴王徐卢等五人降汉景帝欲侯之亚夫曰彼皆王防之不可上曰丞相议不可用乃皆封侯】　南越桂林监谕民防侯湘成【汉孝武功臣表曰湘成侯监居翁以南越桂林监闻汉兵破番禺谕欧骆民四十余万降侯八百三十戸】得南粤王建徳封海常侯【汉书南粤传云其校司马苏得建徳为海常侯】得南粤相吕嘉封临蔡侯【又云粤郎都稽得嘉为临蔡侯】　杀东粤王余善封东成侯【又闽粤传云粤故建成侯敖与繇王居股谋杀东粤王余善封居股东成侯敖开陵侯】　斩西于王封下鄜侯【又云故欧骆将左黄同斩西于王封为下鄜侯】杀朝鲜王右渠封澅清侯【又朝鲜传云尼谿相参乃使人杀朝鲜王右渠来防封参为澅清侯也】　诛成已封涅阳侯【又云朝鲜相路人降道死右渠之大臣成已又反路人子最告谕其民诛成已最以父死颇有功为涅阳侯】　増立宛贵人昧蔡爲王【文献通考云大宛汉时通焉太初元年拜李广利为贰师将军取善马贰师至宛宛人斩王母寡首献马汉军取其善马数十匹中马以下牝牡三千匹而立宛贵人昧蔡为王】　原匈奴先贤掸来降封归徳侯【汉宣帝神爵二年】　増称臣而不名【文献通考云甘露三年单于朝天子于甘泉宫汉宠以殊礼位在诸侯王上赞谒称臣而不名】　复髙丽王号【又云莽初发句丽兵伐匈奴其人不欲行廹遣之皆亡出为防盗莽令严尤诱髙丽侯入塞斩之更髙句丽王为下句丽侯寇边愈甚光武建武八年遣使朝贡诏复其王号】　拜伏受诏【又云建武二十五年南单于遣使诣阙奉藩称臣求使者监防二十六年遣中郎将段郴等使南单于立其庭单于延使者使者曰当拜伏受诏单于顾望有顷乃拜伏称臣】　封于仇赍等为王【又云建武二十一年鲜卑与匈奴入辽东辽东太守祭彤击破之斩获殆尽三十年鲜卑大人于仇赍等率种人朝贺帝封于仇赍为王】　原鲜卑轲比能防拜归义侯【魏志乌丸鲜卑传云鲜卑轲比能将部众来防拜归义侯】増倭女王封王【文献通考云魏景初二年既平公孙氏倭女王遣大夫难升米等诣郡求】
  </div>
  <div class="pagination">
   <a href="御定渊鉴类函_page94.html">
    上一页
   </a>
   <span>
    ...
   </span>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <a href="御定渊鉴类函_page94.html">
    94
   </a>
   <span class="current-page">
    95
   </span>
   <a href="御定渊鉴类函_page96.html">
    96
   </a>
   <a href="御定渊鉴类函_page97.html">
    97
   </a>
   <a href="御定渊鉴类函_page98.html">
    98
   </a>
   <a href="御定渊鉴类函_page99.html">
    99
   </a>
   <a href="御定渊鉴类函_page100.html">
    100
   </a>
   <span>
    ...
   </span>
   <a href="御定渊鉴类函_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
