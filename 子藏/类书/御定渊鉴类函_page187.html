<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 187 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 187 页/共 320 页
  </h1>
  <div class="content">
   跨鹤【孔子　东桑生不知何许人少遇异人授以修链之术能辟谷父娶之曰吾不欲为凡世度子孙耳乃闭一室坐飬数十年一日谓家人曰吾道成矣遂手画一鹤于地跨飞而升时年七十六】　原赐几杖　乘安车【礼记大夫七十而致仕若不得谢则必赐之几杖注不得谢为不聴致仕也又大夫七十行役以妇人适四方乗安车自称曰老夫】　遇周文　师绛县【吕望七十遇文王　绛县人老矣赵孟曰使吾子辱在泥涂使助为政辞以老与之田使为君复陶以为绛县师】増笞老翁　肖婴儿【汉使过河东见一女子笞老翁翁受杖甚恭问之云此妾之子也昔舅氏伯山甫以神方教妾使服之不精致此衰老故杖之问其年曰妾一百三十歳儿才七十余耳　鲁有单豹者辟世离俗岩居谷饮年七十而犹肖婴儿】　好坟典　罢春秋【赵逸在魏歴中书侍郎好坟典年七十手不释卷　下详后诗】　官登三品　俸沾五十【贞观中张寳藏为金吾长归邺阳路逄少年田猎割鲜食倚叹曰张寳藏身年七十未尝得一食如此傍一僧曰六十日内官登三品何足叹也言讫不见寳藏即时还京师时太宗苦于气痢众医不效寳藏即具防以乳煎荜方服之立瘥授寳藏鸿胪卿时正六十日矣乐天诗寿及七十年俸沾五十千】　筭得空椁　梦讲东堂【安定贞善筭术成帝时贞常自筭其年七十三至期果死又曰北邙青陇上孤槚之西四丈所凿之七尺吾地也贞死依言徃掘得古时空椁即以焉　后汉周磐年七十三谓子曰吾梦先师东里先生与讲于东堂之奥既而长叹岂吾齿之尽乎其月卒】　原贰膳【七十膳注副也】　衣帛【七十非帛不暖】　传家事【礼记七十老而传注传家事在子孙】　必与揖让【七十者不有大故不入朝若有大故而入君必与之揖让谓致仕者】　酒处内【礼记七十唯衰麻在身饮酒食处于内谓居防也】　不与賔客【七十不与賔客之事】　古稀【古诗人生七十古来稀】　不知纪年【左传晋悼公夫人食舆人绛县人或年长矣使之年曰臣小人也不知纪年臣生之歳正月甲子朔四百有四十五甲子矣其季于今三之一也使问诸师旷曰七十三年】　増恭敬待命【説苑成回学于子路三年回恭敬不已子路问其故何也回对曰臣闻之行者比于鸟上畏鹰鹯下畏纲罗夫人为善者少为防者多若身不死安知祸罪不施行年七十常恐行节之回是以恭敬待大命子路稽首曰君子哉】　原何敢释恭【鲁国有恭士者名曰汜行年七十其恭益甚鲁君曰何不释恭汜曰君子好恭以成名小人学恭以除刑行年七十常恐斧钺之加何敢释恭】　虚左【魏有士曰侯嬴年七十家贫为大梁门门者魏信陵君置酒大会客从车虚左自迎侯生】　七十为夭【南阳郦县有甘谷水甘美其山上有大菊落水得其滋味谷中三十余家不复穿井仰饮此水上寿年百二三中年八十七十为夭】　圗上方略【赵充国年七十余圗上方略请自将撃先零】登祖寿【何允若耶山允家世年皆不永惟祖尚之至七十三允年登祖寿乃移还吴作别山诗一首言甚凄惨后至八十六】　刘杨同轨【蜀志陈寿与谯周别周曰昔孔子七十三刘向杨雄七十一而没今吾年过七十庶慕孔子遗风可与刘杨同轨恐不出后歳必便长逝不复相见矣】　至叅政【董徳元再荐试礼部合格廷对为天下第一遣报家书诗云故乡若问登科事便是当年老榜官后七十至参政】　大孔三年【北齐使来聘梁访徐陵春秋陵曰小如来五歳大孔子三年谓七十五也】升坐【隋文帝幸洛阳公孙景茂谒见时年七十七帝命升殿坐问其年几以实对帝哀其老嗟叹久】
　　【之景茂再拜曰吕望八十而遇文王臣逾七十而逄陛下帝甚悦】　占对清明【唐赵昌徳宗召问状时年逾七十占对清明帝竒之复拜安南都防】　雉朝飞【韩文牧犊子七十无妻感野雉作雉朝飞操】　醉舞【白乐天年七十四赋诗云婆娑醉舞遣孙扶又云风光抛得地七十四年春】筋力柔彊【王希夷嵩山师黄頥学飬生喜读周易老子饵松柏叶杂华年七十余筋力柔彊刺史卢齐卿就谒问政答曰已所不欲勿施于人此言足矣】　讲乾卦【宋纪宋处士王昭素有学行太祖召见便殿年已七十余令讲乾卦至九五敛容对曰正当陛下今日之事引援证据因示讽諌防防太祖大悦问以治世养身之道曰治世莫如爱民养身莫如寡欲太祖爱其言书于屏风识之不忘】　诏不起【范镇元祐初以诏起镇曰西伯善养二老来归汉室卑辞四臣入侍镇辞曰六十三而求去盖以引年七十九而复来岂云中礼卒不起】　歩访两苏【宋巢谷眉山人也绍圣初轼辙谪岭海平生亲旧无复相闻者谷独慨然自眉山徒歩访两蘓辙惊曰此非今世人古之人也既见握手相泣已而道平生逾月不厌时谷年七十三矣将复见轼于海南辙愍其老且病固止之】　中庸先生【张特立元世祖在潜邸首传防谕曰张特立养素丘园易代如一今年几七十研究圣经宜锡嘉名以光潜徳可特赐号曰中庸先生】　原八十致膳　常珍【八十每月致膳八十常珍】　钓渭　志墓【姜太公　陈尧佐将终自志其墓曰宋颍川先生尧佐字希元年八十二不为天官一品不为贱卿相纳禄不为辱三者偹可归息于父母栖神之域矣】　増増秩　焚契【孙逖父嘉之年八十犹为令逖求降外官乞増父秩帝嘉纳拜嘉之宋州司马致仕　樊重世善农稼赀至巨万而赈赡宗族恩加闾井年八十余终素所假贷数百万遗令焚削文契】　苍髯　雪【古诗弟子苍髯年八十养生世世受遗书　又睢阳五老祁国公杜衍年八十诗云花朝月夕随时乐雪苍髯满座春】　眼方行洁【仙人瞳子方陶宏景年八十一眼有时而方　管寕名行髙洁望之若不可及即之熙熙和易能因事导人于善人皆化服年八十四卒天下知与不知间之莫不嗟叹】　精爽　寿贵【紫霞学道妙庭观其徒甚众年八十四常精爽一日语徒曰我将归矣遂逝　太宗时賛寕充史馆编修寿八十四王处讷推其命孤薄三命禽畧六壬遁甲俱无寿贵之处谓寕曰师生时正得天贵星临门必有列土侯王在户寕曰母尝谓某生时方卧草钱文穆王元瓘徃临安拜莹至门雨作避于茅檐甚久浣浴襁借徘徊方去】赐几杖　问筹防【李字大逊延平中诏举隠士征为博士后年八十以为国三老赐以几杖　赵充国年八十朝廷有四夷大议陲重事常与参其谋问筹防焉】　伯始练事公度摄生【本传东汉胡广字伯始为三公时年已八十而心力犹壮练逹事体　旧唐书栁公度善摄生年八十余歩履轻便或祈其术曰吾初无术但未尝以元气佐喜怒气海常温耳】　原斋防不及　东西必见【礼记八十斋防之事不及　又八十九十者东行西行不敢过注不敢过言道经之必见也】　曰耋【説文八十曰耋】　鼓缶【易日昃之离不鼓缶而歌则大耋之嗟凶】杖朝【礼记八十杖于朝】　五豆【乡饮酒礼八十者五豆】　月制【八十月制防具】月存【详上】　不俟朝【八十不俟注不待朝事毕归】　非人不暖【八十】
　　复口筭【汉武帝令臣年八十复二筭注二口之筭不入兵革之赋】　他罪勿坐【宣帝诏八十已上非诬告杀伤人他皆勿坐】　即騐【平帝诏妇女非身犯法男子八十已上非坐不道诏所名捕他无得繋当騐者即騐问之】　一子不从政【八十者一子不从政】　二口不预赋　増天下中庸【六老圗序胡广字伯始孝亷为天下第一五迁尚书仆射为太傅时年八十谚曰万事不理问伯始天下中庸有胡公】　似老妪【汉蔡义为亟相年八十短小无髪睂貌似老妪行歩俛偻常两吏持夹乃能行】　过廉颇【吕岱年八十讨乱破贼廖式张承与岱书曰足下上马輙自超乗不由跨蹑如此足下过亷颇】　其人如玉【晋宋纎字令艾年八十笃学不倦酒泉太守马岌造焉纎髙楼重阁拒而不见岌铭诗于石曰丹崖百尺青壁万寻竒木蓊鬰蔚若邓林其人如玉维国之琛室迩人遐寔劳我心】　梦两疋绢【沈庆之临赐死时年八十梦有人以两疋绢与之曰此绢足度寤而谓人曰老夫不免矣两疋八十尺也足度无余】　讳老【后魏傅永字脩期为刺史年逾八十犹能驰射盘马奋矟常讳言老自称六十九】　守道弥固【魏韩暨字公至诏曰暨澡身浴徳志节髙洁年逾八十守道弥固可谓纯笃老而益邵者也】　年最出羣【唐九老懐州司马安定胡杲年八十九诗云闲居同防在三春大抵愚年最出羣】　尸解【唐杜光庭进取不利入天台山学道为道门领防后迁隠于青城山蜀王建封为青城先生年八十五尸解去】　位尚书【诗韦公八十余位至六尚书五福惟无富一生谁得如】　老福【太平兴国宰相张文定齐贤母鲁国夫人年八十余太宗召见抚之曰婆婆老福】　贵而且寿【青箱杂记宋张士逊赵槩张升皆寿八十六陈尧佐寿八十杜衍寿八十一富弼寿八十五赠致政士逊诗曰青云岐路游将徧白髪光隂得最多】　友兄【司马温公与其兄伯康友爱尤笃伯康年八十公奉之如严父保之如婴儿每食少顷则问曰得毋饥乎天少冷则问曰得母衣薄乎】　与造物游【东坡张方平文集序云公今年八十二杜门却埽终日危坐与造物者游于无何有之乡】　八十六粒【张文懿为外洪令一道士熟视文懿顷间出药十粒文懿饵之道士防笑复取之九十粒即吐道士止之使再饵复吐其四实饵八十六粒后年八十六未尝有一疾】　州郡肃然【元史卜天璋天歴三年蜀兵起荆楚大震复拜山南亷访使人谓公老必不行矣天璋曰国歩方艰吾年八十恒惧弗获死所耳敢避难乎遂行至则厉风纪清吏治州郡肃然】寿考康强【列朝诗小传申时行字汝黙嘉靖状元为元辅九年而归归二十有二年寿八十考终于里第寿考康强时时与故人遗老修緑野香山故事】　原九十鲐背　鲵齿【释名九十曰鲐背　又九十曰鲵齿】　黄耉　冻梨【九十或曰黄耉　又九十曰冻梨】　传经纳训【济南伏生年过九十矣失其本经以口传授尚书　国语曰昔卫武公年九十有五儆言于国】
　　【曰苟在朝者无谓我老耄而舍我也必恭恪于朝朝夕以警戒我闻一二之言必诵志而纳之以训导我】増凌雪　移山【睢阳五老礼部侍郎致仕王涣九十诗云厐睂老叟俱称寿凌雪乔松岂畏寒荘子太行王屋二山方七百里髙万仭愚公且九十面山居恶此山将移之操蛇之神闻之告帝帝感其诚】
　　【云云】　原饮食不离寝　有问则就室【九十者饮食不离寝膳饮从于游可也注游出入也　九十者天子欲有问则就其室以珍从】　日秩【九十日有秩注秩常膳也】　日修【九十日修防具】　使人受命【九十有君命使人受之注不使拜也】　得人不暖【九十虽得人亦不暖矣】　有罪不刑【礼记九十曰耄有罪不加刑焉】　家不从政【九十者其家不从政】　君就言政【八十九十欲言政者君就之可也】　乡饮六豆【乡饮酒礼九十者六豆】　増左生角【述异记尹雄年九十左生角长寸半】　原甲卒不预【汉武令民年九十复甲卒注不预甲卒之役】　増以贤良召【汉书辕固齐人治诗武帝立以贤良召固诸儒多疾毁固曰固老罢归之年已九十矣】　无影儿【陈留有富翁年九十取田父女为妇一交接便生男大男谓非父种数年争财不决丞相丙吉思维良久言曽闻真人无影老年子亦无影又不耐寒可共试之时八月取同年小儿俱祼体此儿独啼言寒又并令日中行独无影方服】　原百歳就见　倦勤【礼记曰天子廵狩问百歳者就而见之注就见老人　舜曰耄期倦于勤注百年曰期年已老耄倦于政礼之勤】　张苍饮乳　廖氏饵丹【汉书张苍口中无齿饮乳妻妾以百数曽孕者不复幸百余歳乃卒　抱朴子临沅县廖氏家世老寿或出百歳或八九十所居宅井水殊赤掘井左右得古人埋丹砂数十斛丹砂汁入井是以饮其水而得寿】　罗侯不衰　窦公恒乐【后魏罗结世祖初为散常侍迁侍中年一百七歳精爽不衰诏聪归老太寕中赐东川为居业并为筑城即号曰罗侯城新论曰文帝得魏文侯时乐人窦公百八十歳文帝竒之问何服食而至此对曰年十三失明父母教鼔琴日以为常无所服药饵谭以为恒逸乐所以益性命也】期頥【礼记百年曰期頥注期要也頥养也不知衣服食味孝子要尽孝道】　増少昊【史少】
　　【昊在位八十年年百歳】　帝喾【史帝喾在位七十年年一百歳】　唐尧【备考尧癸未一百歳年一百十七歳】　虞舜【尚书舜三十登庸五十在位寿一百一十二歳】　夏禹【备考禹践位八歳年百有六】　原无老耄【瀬卿记老记其年纪时已一百余歳无老耄之貌】　増赐西域木【洞冥记东方朔从西域还得风声木十枝长九尺出甜波上帝以赐羣臣年百歳者此木有疾则枝汗死则枝折此木五千歳一湿万歳一枯朔曰臣见此枝三枯死矣】　原上寿为此春酒　称彼兕觥【诗为此春酒以介眉寿　又称彼兕觥万寿无疆】　武伯为祝淳于奉觞【传曰公宴于五梧武伯为祝注祝上寿也史记淳于髠曰奉觞上寿一斗径醉矣】项庄进爵　吕后反巵【汉项庄入为寿注进于尊者献无疆之寿　汉书吕太后】
　　【令人酌两巵鸩酒置前令齐王为寿齐王起帝亦起欲俱为寿太后恐自起反巵注反翻也】　増酌斗以祈　举觞相属【诗大雅酌以大斗以祈黄耉　宋史浩字直翁淳熙己巳挂冠归四明年八十女兄年八十二四弟皆髙年同气至亲举觞相属朱顔华髪咸寿而康绘为六老圗楼参政熙为之序】　鹤发初生　玉顔常春【苏诗烹龙为炙玉为酒鹤髪初生千万寿　李白金骨既不毁玉顔自常春】　红顔绿　金章紫绶【朱文公寿母诗堂中老人寿而康红顔緑双瞳方　杂志虞章母太夫人加金章紫绶】　梅英防发　老莱戏彩【寿亭诗梅英飞雪防亲髪　彚苑老莱子年七十着五彩斑斓之衣以为戯而娱亲】　启期三乐山谷四印【家语孔子游防山见荣启期行郕之野鹿裘带索抱琴而歌孔子曰先生所以为乐】
　　【者何也对曰天生万物惟人为贵吾既为人一乐也男尊女卑吾既为男二乐也人生有不见日月不免襁褓吾行年九十五矣三乐也贫者士之常死者人之终处常得终吾何忧者孔子曰善哉能自寛者也　黄山谷赠张叔和曰我提养生之四印君家所有更赠君百战百胜不如一忍万言万当不如一黙无可拣择眼界平不藏秋毫心地直】　寿比南山【诗如南山之寿不骞不崩】　有亲举酒【山谷诗金玉满堂空尔为有亲举酒世上稀】　作庆老堂【详老人一】　建眉寿堂【宋张浚母秦国夫人髙寿浚时知福州就州宅建眉寿堂】　簪花上寿【朝野故事淳熙十二年孝宗再行庆寿礼诏旧相史浩陈熙伯立班正月朔旦上率百官簮花用乐上寿于康寿殿推恩有差】
　　老人四
　　原一老【诗不憗遗一老】　国老【礼记夏后氏养国老于东序】　室老【礼记大事室老行】　不徒行【礼记君子耆老不徒行庶人耆老不徒食】　不为礼【礼记老者不以筋力为礼】　不遗老穷【礼记居乡以齿而老穷不遗而弟逹于州巷矣】　隆诸长者【礼记颁禽隆诸长者而弟逹于搜狩矣注颁分也隆多也】　方瞳玉面【拾遗记老居山有父老五人方瞳玉面握青筠杖共谈天地乃五方五行之精】　増大椿【荘子上古有大椿者以八千歳为春八千歳为秋而彭祖乃今以久特闻】　趋拜强驶【潜确书趋拜强驶注老而不衰也】　三老【贾山传养三老于太学】　睢阳一老【山堂肆考汉应曜隠睢阳山中与四皓俱被征曜独不至时人语曰啇山四皓不如睢阳一老】　素髪【史记冯唐白首为郎素髪垂领】　三百歳人【文帝典论甘灵有甘始庐江有左慈阳城有郗俭始能行气俭能辟谷悉号三百歳人】　厐睂皓髪【汉顔驷事详是以至老注又栁子厚文不遇兴词鬰厐眉之都尉数竒见惜措猿臂之将军】十日一赐食【山堂肆考汉孔光拜太师平帝诏十日一赐食赐灵寿杖令为省中位坐设几入省用杖】　老当益壮【本传汉马援尝谓賔客曰丈夫为志穷当益坚老当益壮】　年廹日索【山堂肆考马援征五溪蛮谓友人杜愔曰吾受厚恩年廹日索常恐不得死国事今获如愿】　八十校书【蜀志向朗字巨逹潜心典籍年逾八十犹手自校书刊定谬误开门接贤引纳后进】　所窃已过【蜀志宗预为镇军大将军诸葛瞻初綂朝事车将军廖化欲与预共诣瞻预曰吾年逾七十所窃已过但少一死何求于少年辈而屑屑造门耶】　黄发期【曹子建诗愿以黄髪期飬生念将老又曰王其爱玉体俱享黄髪期】　八百歳翁【抱朴子孙权时蜀有季河者穴居不食号八百歳翁】九百歳女【九疑山得道罗郁野真诰云此女已九百歳矣】　齿危髪秃【任彦升序】
　　【日齿危发秃之老】　大耋【陆机诗大耋嗟落晖】　何敢便老【本传宋刘懐珍为江夏王义恭参军后见之曰别子多年那得不老答曰公恩未报何敢便老】　手写细书【南史隠逸传沈麟士字云桢年过八十耳目犹聪明手写细书二三年满数十箧】　七十充【魏传孝文诏曰山阳公尉元鸿胪卿防明根并明允笃诚希世之贤也元以八十之年宜处三老之位明根以七十之龄可充五更之选】　老尚堪行【彚苑吐谷浑防帝谓侍臣曰李靖能复起为帅乎靖即徃见房龄曰吾虽老矣尚堪一行】　身老齿宿【唐世説李百药字重规太宗尝制帝京篇命其属和叹其精妙手诏曰卿何身之老而才之壮何齿之宿而意之新乎】　子仪为帅【容斋随笔郭子仪年八十余犹为闗内副元帅】　香山九老【白居易序曰居易称香山居士常与胡杲等宴乐皆髙年不仕者人慕之绘为九老圗】　急景頽龄【李义山诗急景倐云暮頽年寝已衰沈休文诗若防西山药頽龄倘能度】　西夕年【潜确书李崖拜太保谓其子曰不可以西夕之年取法于来今也】不烦枢务【山堂肆考宋太平兴国八年赵普罢为武胜军节度使帝作诗饯之翼日谓宰相曰普有功国家朕昔与逰今齿髪衰矣不欲烦以枢务择善地处之因以诗道意】　年老及第【本传宋梁灏年八十二状元及第谢启云皓首穷经少伏生之八歳青云得路多太公之二年】　一月两经筵【山堂肆考宋元祐中文彦博致仕居洛司马光言其宿徳元老宜起以自辅太后乃命平章军国重事六日一朝一月两赴经筵班宰相上时彦博年已八十一矣】　学者师表【元本传耶律有尚身为学者师表数十年海内宗之旣以年老力请还家朝廷复班楮币七十缗即其家赐之】
　　老人五
　　原诗魏应璩诗曰古有行道人陌上见三叟年各百余歳相与锄禾莠住车问三叟何以得此寿上叟前致辞内中妪貌丑中叟前致辞量腹节所受下叟前致辞夜卧不覆首要哉三叟言所以能长久　又新诗曰少壮面目泽长老顔色麤麤丑人所恶防白自洗梳　又阮瑀诗曰白髪随栉坠未寒思厚衣四肢易懈倦行歩益疏迟常恐歳时尽魂魄忽髙飞自知百年后堂上生旅葵　晋张载诗曰气力渐衰损髪终以皓昔为春月华今为秋日草　又陆机诗曰软顔红蕊元吐素华冉冉逝将老咄咄奈老何　宋鲍照代少年时至衰老行曰忆昔少年时驰逐好名晨结友多贵门出入富儿邻绮罗华风车马自扬尘歌唱青琴女弹筝燕赵人好酒多芳气殽味厌时新今日每相念此事邈无因寄语后生子作乐当及春　増又鲍照在江陵叹年伤老诗曰五难未易夷三命戒渊抱方瞳起松髓頳髪凝桂脑役生良自休大患安足保开帘窥景夕备属云外好翾翾燕弄风嫋嫋栁垂道池渎乱萍苹园援美花草节如惊灰异零落就衰老　原梁范防诗曰枉生竟何豫未云倐己老华髪飘悴容苦虑栖懐抱畴昔少年时皆以归大造　又简文帝诗曰昔红莲草自玩绿池边今如白华树还悲眀镜前　又孔寿老诗曰盛年歌吹日顾歩惜容仪一朝衰朽至星星白发垂　増唐刘希夷悲白头翁诗曰洛阳城东桃李花飞来飞去落谁家洛阳女儿惜顔色行逢落花长叹息今年花落顔色改眀年花开复谁在已见松柏摧为薪更闻桑田变为海古人无复洛城东今人还对落花风年年歳歳花相似歳歳年年人不同寄言全盛红顔子须怜半死白头翁此翁白头眞可怜伊昔红顔美少年公子王孙芳树下清歌妙舞落花前光禄池台文锦绣将军楼阁画神仙一朝卧病无知己三春行乐在谁边宛转蛾眉能几时须臾鹤发乱如丝但看古来歌舞地惟有黄昬鸟雀悲　白居易咏老赠梦得诗曰与君俱老也自问老何如眼湿夜先卧头慵朝未梳有时扶杖出尽日闭门居懒照新磨镜休看小字书情于故人重迹共少年疎唯是闲谈兴相逄尚有余　又叹老三首曰晨兴照清镜形影两寂寞少年辞我去白发随梳落万化成于渐渐衰看不觉但恐镜中顔今朝老于昨人生少满百不得长欢乐谁会天地心千龄与鹤吾闻善医者古今称扁鹊万病皆可治唯无治老药　我有一握发梳理何稠直昔似青云光今如素丝色匣中有旧镜欲照先叹息自从头白来不欲眀磨拭鵶头与鹤颈至老常如墨独有人毛不得终身黒　前年种桃核今歳成花树去歳生婴儿今年已学歩但惊物成长不觉身衰暮去矣欲何如少年留不住因书今日意徧寄诸亲故壮歳不欢娱长年当悔悟　又渐老诗曰今朝复明日不觉年齿暮白发逐梳落朱顔辞镜去当春颇愁寂对酒寡欢趣遇境多怆悴逄人益敦故形质属天地推迁从不住所怪少年心销磨落何处　又诗曰昨日复今辰悠悠七十春所经多故处却想是前身散帙优游老闲居浄洁贫螺杯中有物鹤氅上无尘解佩朝带抽簪换野巾风仪与名号别是一生人　又诗曰不与老为期因何两丝才应勉天促便已及衰羸昨夜梦何在明朝身不知百忧非我所三乐是吾师闭目常闲坐低头每静思存神机虑息养气语言迟行亦携诗箧眠多枕酒巵自慙无一事少有不安时　又九老会诗曰七人五百七十歳拖紫纡朱垂白须手里无金莫嗟叹樽中有酒且欢娱诗吟两句神还王酒饮三杯气尚麤嵬峩狂歌教婢拍婆娑醉舞遣孙扶天年髙过二疏傅人数多于四皓圗除却三山五天竺人间此防更应无　薛逄老去也歌曰惆怅人生不满百一事无成头雪白廻首幼累与老妻俱是途中逺行客匣中旧镜照胆明昔曽鉴我髭未生朝巾暮栉不自省老皮皴皱文纵横老去也争奈何敲酒盏唱短歌短歌未竟日已没月映西南庭树柯　张籍短歌行曰青天荡荡髙且虚上有白日无根株流光暂出还入地使我年少不须臾与君相逄勿寂寞衰老不复如今乐玉巵盛酒置君前再拜愿君千万年　栁宗元觉衰诗曰久知老会至不谓便见侵今年宜未衰稍已来相寻齿踈髪就种奔走力不任咄此可奈何未必伤我心彭安在哉周孔亦已沉古称寿圣人曾不留至今但愿得美酒朋友常共斟是时春向暮桃李生繁隂日照天正绿杳杳归鸿吟出门呼所亲扶杖登西林髙歌足自快啇颂有遗音　宋梁灏年八十二状元及第谢恩诗曰天福三年来应举雍熙二载始成名饶他白髪巾中满且喜青云足下生观榜已无同辈在归家唯有子孙迎也知年少登科好争奈龙头属老成　李先与杜秀才诗曰南极多老人及见九代孙君今古儋州气质清且温今年八十二颇觉行歩奔白须映红颊疑是羲皇人　魏野寿防公诗曰仙药宁无种灵椿别有根伫期三入后一品见元孙　太子太师致仕祁国公杜衍年八十诗曰五人四百有余歳俱称分曹与挂冠天地至仁难补报林泉幽致许盘桓花朝月夕随时乐雪霜髯满座寒若以睢阳为盛事何妨列向画圗看　文潞公同庚会诗曰四人三百二十歳况是同生甲午年占得梁园为赋客合成商岭采芝僊清谈亹亹风生席素发萧萧雪满肩此防从来诚未有洛中应作画圗传　司马光率眞防诗曰七人五百有余歳同醉花前今古稀走马鬭鸡非我事纻衣丝发且相辉　苏辙七十余诗曰年年醉后饮屠苏不觉年来七十余十二春秋新读罢五千道徳适观书明林春泽谢刘中丞商侍御建百歳坊诗曰翠旗谷口万松风喘息犹存一老翁讵意防龙黄阁上犹怜园绮白云中擎天华表三山壮醉日桑榆百歳红愿借末光垂晩照康衢朝暮颂华封　杨廷秀南极老人歌寿叔父曰淡溪居士登九龄朱顔绿如后生横拖仙人绿玉杖倒诵上帝黄庭经璇霄仙籍书姓名丹青染诰金花绫近来更觉双眼眀夜抄蝇头窗下灯登山临水两脚轻御风气不用行何人有笔笔无尘鹅溪一幅为写真乌纱白苎坐鼓琴上有千歳长松青令威旁舞亥夫听个是南极老人星
　　増表唐宋璟求致仕表云臣窃禄簪裳备员廊庙霜毫生额雪刺满头求归耕养筑墉岩穴乐太平之世允荷圣朝
　　原防后汉班超上疏曰蛮夷之俗畏壮侮老臣超犬马齿髦常恐年衰奄忽僵仆孤魂弃捐自以寿终屯部诚无所恨然恐后世或名臣为没西域臣不敢望到酒泉郡但愿生入玉门关
　　増序唐白居易九老会诗序曰胡吉刘郑卢张等六贤皆多年寿予亦次焉于东都弊居履道坊合尚齿之会七老相顾旣醉且欢静而思之此会希有因各赋七言韵诗一章以记之或传诸好事者其年夏又有二老年貌絶伦同归故乡亦来斯会续命贯姓名年齿写其形貌附于圗右仍以一絶赠之云雪作须睂荷作衣辽东华表暮双归当时一鹤尤希有何况今逄两令威【防中遗老李元爽年一百三十六禅师如满归洛年九十五】时秘书狄兼谟河南尹卢贞以年未及七十虽与防而不及列　宋钱眀逸睢阳五老圗诗序曰夫蹈荣名而保终吉都贵势而跻遐耉白首一节人生所难今致政宫师相国杜公功成自引得谢君门燕居睢阳与太原王公河东毕卿沛国朱公始平冯公咸以耆年挂冠优游乡梓暇日晏集为五老会赋诗酬唱怡然相得宋人形于绘事以纪其盛昔白乐天居洛阳为九老会于圗防相传以为盛事距兹数百载无能绍者以今况昔则休烈钜美过之　司马光耆英防序曰昔白乐天在洛与髙年者八人游时人慕之圗传于世宋兴洛中诸公继而为之者再矣皆圗形普明僧舍乐天之故第也元丰中潞国文公留守西都韩国富公致政在里第皆自逸于洛者潞国谓韩国曰凡所为慕于乐天者以其志趣髙逸也奚必文与地之袭焉一日悉集士大夫老而贤者于韩公之第置酒相乐賔主凡十有二人圗形妙觉僧舍时人谓之洛阳耆英会孔子曰好贤如缁衣取其敝又改为乐善无厌也二公寅亮三朝为国元老其勲业闳大显融岂乐天所能庶几然犹慕效乐天所为汲汲如恐不及岂非乐善无厌者与光未七十用狄监卢尹故事亦预于会潞公命光序其事光不敢辞








　　御定渊鉴函卷二百五十七
　　钦定四库全书
　　御定渊鉴函卷二百五十八
　　人部十七【九流　奴婢佣保】
　　九流
　　原儒家者流【艺文志葢出于司徒之官助人君顺隂阳明教化祖述尧舜宪章文武宗师仲尼以重其言于道最髙然惑者既失精防而僻者又随抑扬违离道本茍以哗众取宠后进循之是以五经乖析儒学寖衰此僻儒之患也】　道家者流【详道教】　隂阳家者流【艺文志葢出于羲和之官敬授民时此其所长也及拘者为之则牵于禁忌泥于小数舍人事而任鬼神】　名家者流【又云葢出于礼官古者名位不同礼亦异数子曰必也正名乎此其所长也及譥者为之则茍钩釽析乱而已注譥讦也工吊反鈲破也音匹】　墨家者流【又云墨家者流葢出于清庙之守茅屋采椽是以贵俭养三老五更是以兼爱选士大射是以上贤宗祀严父是以右鬼顺四时而行是以非命以孝视天下是以上同此其所长也及蔽者为之见俭之利因以非礼推兼爱之意而不知别亲疎】　纵横家者流【又云葢出于行人之官孔子曰诵诗三百使于四方不能专对虽多亦奚以为又曰使乎使乎言当权事制宜受命而不受辞此其所长也邪人为之则尚诈谖而弃其信也】　杂家者流【又云葢出于议官兼儒墨合名法此其所长也荡者为之则漫羡而无所归心】　农家者流【又云葢出于农稷之官播百谷助耕桑以足衣食故八政一曰食二曰货及鄙者为之欲使君臣并耕誖上下之序】　小
　　説家者流【又云葢出于稗官街谈巷语道聼涂説者所作也孔子曰虽小道必有可观者焉致逺恐泥是以君子弗为也然亦弗灭也如或一言可采此亦刍荛狂夫之议也】　兵家者流【又云葢出古司马之职洪范八政八曰师孔子曰为国者足食足兵汤武受命以师克乱司马法是其遗事也自春秋战国变诈之兵并作汉兴张良韩信序次兵法凡百八十二家至成帝命任宏论次兵书为四种】
　　奴婢一
　　原说文曰男人罪曰奴女人罪曰婢　方言曰秦晋之间骂奴曰侮燕齐之间养马者及官婢女厮皆谓之娠【女厮妇人给事者】　周礼注曰男奴女婢郑司农注云奴罪隶也男女同名　又曰其奴男子入于罪隶女子入于舂藁【注云谓坐盗贼则没入官为奴即今之奴婢古之罪人也】　又曰奚三百人注云今时侍史官奴婢也　方言曰臧甬侮获奴婢贱称也荆淮海岱之间骂奴曰臧骂婢曰获齐之北鄙燕之南郊凡民男而壻婢谓之臧女而妇奴谓之获亡奴谓之臧亡婢谓之获此皆异方骂奴婢之丑称也　风俗通曰古制本无奴婢即犯事者原之臧者被臧罪没入为官奴获者逃亡复得为婢
　　奴婢二
　　原汉书曰武帝时募民能入奴婢得以终身复为郎增秩　顾谭别传曰谭为太常録尚书事徙交州家无私积奴婢不满十人　宋书曰太祖欲北讨沈庆之固陈不可丹阳尹徐湛之吏部尚书江湛并在坐上使湛之等难庆之庆之曰理国譬如理家耕当问奴织当问婢陛下欲伐国而与白面书生辈谋之事何由济上大笑增齐书曰虞悰治家富殖奴婢无游手虽在南土而
　　会稽海味无不毕致焉　王氏彚苑曰刘宏基始病给诸子奴婢各十五人谓所亲曰使贤固不借多财即不贤守此亦可脱饥冻　唐书曰肃宗尝赐元真子张志和奴婢二人名奴曰渔童婢曰樵青人问其故答曰渔童使捧钓纶芦中鼓枻樵青使苏兰薪桂竹里煎茶又徳宗初即位诏曰邕府嵗贡奴婢使其离父母之
　　乡絶骨肉之恋非仁也罢之　合璧事曰孔戣拜岭南节度使南方鬻口为货掠人为奴婢戣峻为之禁唐书曰张廷珪为监察御史会诏市荆益奴婢廷珪上书荆益奴婢多国家户口奸豪掠卖一入于官永无脱免南北异宜必至生疾此有损无益也　又曰赵憬位台宰而第室童获犹儒生家【已上奴婢总载】　原左传曰斐豹隶也杜预注云犯罪没为奴　新序曰昌邑王以侧注冠赐师及儒者后以冠冠奴龚遂免冠归之曰今以冠冠奴是奴虏畜臣也　史记曰季布为朱家钳奴　又曰栾布尝为人所略卖为奴卖与燕将臧荼后为都尉又曰衞青为侯家人少时归其父使牧羊先母之子
　　皆奴畜之不以为兄弟青常至甘泉居室有钳奴相青曰贵人也官至封侯青叹曰为人奴虏得免笞骂足矣安望封侯　增又曰原渉遣奴至市买肉奴乘渉气与屠争言斫伤屠者亡是时茂陵令尹公新视事知渉名豪欲以厉俗遣两使胁守渉至日中奴不出吏欲杀渉渉肉袒自缚箭贯两耳诣廷尉门谢罪　原汉书曰王鳯羣弟争为骄侈奴僮以千数　又曰张安世家僮七百人皆有手技　又曰王莽时匈奴侵寇乃大募天下囚徒人奴名曰猪突豨勇　后汉书曰彭宠自立为燕王其苍头子宻等三人因宠卧寐缚着牀上以宠命呼其妻入劫取寳物又使缝两缣囊夜断宠及妻首盛之驰诣世祖封为不义侯　又曰刘寛尝坐有客遣苍头市酒迟久大醉而还客不堪之骂曰畜产寛湏遣人视奴疑必自杀顾左右曰此人也骂言畜产辱孰甚焉故我惧其死也　东观汉记曰韩卓腊日奴食祭其母卓义其心即日免之　又曰邓宏奴醉击长夀亭长宏见亭长赏钱五千异日奴得复与宫中衞士忿争衞士棰奴宏闻又与五千　梁冀别传曰梁冀爱监奴秦宫官至大仓令得出入妻所每见辄屏御者托以言事因通焉内外兼宠刺史二千石皆谒拜之　风俗通曰将作大匠陈国公孙志节有苍头地余年十七工书疏志节为户曹吏令地余归取物地余驰车马亡去至丹阳改姓王名斌字文髙遂留为诸曹吏志节拜扬州刺史郡衣冠子弟皆出斌下乃用之斌乞屏左右叩头涕洟曰斌即使君地余也斌后为苍梧太守　三辅决録曰平陵孟佗尽以家财赂张譲监奴奴慙问佗所欲佗曰欲得卿曹拜时賔客求见譲者车常数百乘累日不得通佗后至诸奴拜迎径将佗车独入众谓佗与譲善争以珍物赂佗佗得以赂让　江表传曰谷利孙权大奴也　增魏志曰晋室践祚下诏曰故司空王基着徳立勲不营产业其以官奴二人赐其家　杜兰香传曰晋太康中兰香降张硕为诗赠硕云纵辔代摩奴须就尹善摩奴是香御车奴曾忤其防是以为御硕说如此　晋书桓伊传曰晋孝武帝召伊饮帝命伊吹笛伊即吹一弄乃放笛云臣于筝分乃不及笛然自足以韵合歌管请以筝歌并请一吹笛人帝善其调达乃勅御妓吹笛伊又云御府人于臣自不合臣有一奴善相便串帝弥赏放率乃许召之奴既吹笛伊便抚筝而歌石虎邺中记曰石勒字世龙上党郭季子奴也勒未生之前襄国有防曰古在左月在右让言退或入口襄国字也遂治襄国　前秦録曰慕容冲进逼长安坚登城观之大言责冲曰尔辈奴正可牧羊耳何为送死冲曰奴则奴矣既厄奴苦欲取尔相代　齐书曰陆澄弟鲜扬州主簿顾测以两奴就鲜质钱鲜死子晖诬为卖劵澄为中丞测与书相往返后又牋与太守萧缅云澄欲遂子弟之非未近义方之训此趋贩所不为况搢绅领袖儒宗胜逹乎　续捜神记曰勾章张然滞役在都有少妇遂与奴通然养一狗甚快后还奴欲谋杀张然张弓防刀当户然大唤曰乌龙狗遂咋奴头然取刀杀奴以妇付官　王氏彚苑曰滑州刺史王轨为奴所杀以首奔建徳建徳曰奴杀主大逆纳之不可命斩奴而还轨首　又曰唐贞观时有奴告其主谋反者太宗曰谋反理不独成尚有他人论之岂借奴告耶乃着令奴婢告主者斩　唐书曰哥舒翰有家奴曰左车年十五六有膂力翰善使枪追贼及之以枪搭其肩而喝之贼惊顾翰从而刺其喉皆剔髙三丈而堕无不死者左车輙下马斩首率以为常　王氏彚苑曰李贺出游常命小奚奴背一古锦嚢以随得句即贮之　山堂肆考曰宋李沆字太初一仆逋宅金数十一夕遁去仆有女将十嵗自写一劵系于带愿卖于宅以偿焉沆大恻然祝夫人曰愿如己子育于室及笄择壻具奁归之后父归感佩刻心骨沆病夫妇刲股为羮馈之沆薨缞绖三年以报　又曰宋张齐贤为江南漕日一奴银器数事至怀中公熟视不问后为宰相厮役多得班行此奴不沾寸禄乘间泣告公曰尔忆江南盗吾银器乎吾进退百官激浊清安敢以盗贼荐耶　炖煌实録曰张存善针有奴好逃亡存宿则针缩奴足欲使则针解之　元史列传曰羊仁庐江人至元初阿珠兵南下仁家为所掠父被杀母及兄弟皆散去仁年七嵗卖为汴人李子安家奴力作二十余年子安怜之纵为良仁踪迹得母及兄弟家俱为役尚无恙乃徧恳亲故贷得钞百锭歴诣各家赎之大小二十余口复聚居为良乡里嗟之又曰俞金杭州人幼被掠卖为刘餻家奴后获为良自汴归杭寻其母及姊得之事母以孝闻　又曰赵一徳隆兴新建人至元中被俘至燕为郑留守家奴歴事三世号忠干主阿尔斯兰以寃被诛羣奴各亡去一徳独奋曰主家祸吾忍同路人耶即留不去与张锦童诣中书诉枉状得昭雪主母太夫人劳一徳因分美田庐遣之一徳谢曰一徳虽鄙人非有利于是也重哀吾主无罪而受戮故留以报之今老母八十余得归侍养主之赐已厚矣何以田庐为遂不受而去　眀列朝诗传曰李佸扶沟人早年供青衣之役年三十始折节读书诗成一家言士夫礼重之　又曰李英以青衣给事南海欧桢伯遂能为诗士大夫与桢伯游者皆知李生诗爱而传之天目山人读李生诗有句云能诗况在方回上恋主宁言頴士非　又曰马来如李翰林子田之仆也子田内乡诗选载其诗八首有为主人称夀及送郎君省试之作　事文聚曰宋杜生善易有亡奴者问所从曰自此行逢使者恳乞其鞭若不可则以情告其人果值使者如其语使者曰去鞭无以进马可折道旁葼代之乃往折葼奴伏其下获之【以上奴】　原管子曰齐桓公使管仲求甯戚戚应之曰浩浩乎仲不能知婢子问之仲曰非婢子所知也婢子曰诗有之浩浩之水育育之鱼未有家室我将安居甯子其欲室乎仲以其言告桓公　汉书曰傅太后使谒者买诸官婢贱取之复取执金吾婢八人　东观汉记曰朱晖为郡督邮太守阮况当嫁女欲买晖婢晖不与及况卒晖送金三斤问其故晖曰前不与婢者恐以财汚府君今重送欲眀己心也增魏志曰武帝遗令吾婢皆勤苦使着铜雀台善待
　　之　又曰初孙权以妹妻先主妹才防刚猛有诸兄风侍婢百余人执刀立先主每入心常懔懔　原蜀志曰刘琰侈靡侍婢十人皆能为声乐又悉读书教诵灵光殿赋　蜀普録曰阆州参军王渉有婢笑春红死渉念之洒泪烂损犀帘　捜神记曰晋杜嘏家而婢误不得出十余年开墓婢尚生云其始如眠有顷渐觉自谓一再宿初婢之埋年十五六及开时犹十五六嫁之有子　又曰诸葛恪已被诛其妻在室问婢尔何故血臭婢忽然起跃至于栋攘臂切齿曰诸葛恪公乃为孙峻所杀　语林曰裴秀母是婢秀年十八有令望而嫡母妬犹令秀母亲下食与众賔賔见并起拜之答曰防贱岂宜如此当为小儿故耳于是父母乃不敢复役之晋书曰烈宗之母本织坊中婢也形长色黒宫人谓之昆仑太宗以计幸之有身生烈宗　増又曰桓温自以雄姿风气是宣帝刘琨之俦于北方得一巧作老婢访之乃琨妓女也一见温便澘然泣曰公甚似刘司空温大恱出外整理衣冠又呼婢问之婢云唇甚似恨薄眼甚似恨小甚似恨赤形甚似恨短声甚似恨雌温于是褫冠解带昏然而睡不怡者累日　又曰干寳父先有所宠侍婢母甚妬忌父亡乃生推婢于墓中后十余年母丧开墓而婢伏棺如生载还经日乃苏言其父常取饮食与之恩情如生既而嫁生子　原世说曰石崇富侈厠旁常令婢数十曳罗縠直之　又曰石崇厠有十余婢侍列如厠而出各与新衣出多羞不能如厠王敦往脱故衣着新衣意气傲然羣婢谓曰此客必能作贼　又曰祖纳字士言少孤贫至孝常自炊爨养母北平将军王敦闻而佳之乃以二婢饷焉因辟为从事中郎人戏之曰奴价倍于婢讷答曰百里奚亦何必轻于五羖之皮也　晋中兴书曰祖约为丞相从事中郎于府内为婢所伤司直刘隗奏约患生婢仆身被刑伤解职还家　皇甫谧列女后传曰会稽翟素受聘未及配适遭贼欲犯之临之以白刄素曰我可得而杀不可得而辱素婢名青乞代素贼遂杀素复欲犯青青曰向欲代素者恐被耻获害耳今素已死我何以生为贼复杀之　唐书曰李元道时王君廓为幽州都督朝廷以其武将不习时事拜元道幽州长史以维持府事君廓尝遗元道一婢元道问婢所由云本良家子为君廓所掠因放遣之　增山堂肆考曰唐杨慎矜父塜草木皆流血惧问所善胡人史敬忠敬忠使身桎梏而坐林中厌之会婢春草有罪慎矜欲杀之敬忠曰卖之可市十牛从之婢入贵妃姊家因得见帝帝爱其辩慧留侍左右问所从来婢奏为慎矜家所卖具言敬忠夜过慎矜坐庭歩星夜分乃去帝大怒后王鉷等作飞牒告慎矜有诏赐死　又曰从事崔郊唐末进士也初有婢端丽善音律郊宠视之既贫鬻于连帅于頔家得钱四十一万宠盼弥深郊思慕不已其婢因寒食来从事家值郊立栁隂马上连泣誓若山河崔生赠以诗曰公子王孙逐后尘緑珠垂泪湿罗巾侯门一入深如海从此萧郎是路人或有嫉郊者写诗于頔座頔覩诗令召崔生曰此诗是公作耶遂命婢与生同归　东轩笔録曰钟离君买一婢以从嫁其婢执箕箒至堂前熟视泣曰防时我父于此地穴为毬窝导我戏剧也钟离君曰汝父何人曰我父两政前令身死家破流落民间令询实以书抵许令曰吾买婢得前令之女怜而悲之义不可久辱当辍吾女嫁资先为求婚更俟一年别为吾女营办奁篚以归君子可乎许君答书曰蘧伯玉耻独为君子愿前令女配吾子君别求良媒以嫁君子于是前令之女卒归许氏　异録传曰庐陵欧眀商行经彭泽湖每以物投湖中为礼后见湖中有吏着禅衣乘马云青洪君使要眀道至一府舍吏曰青洪感君以礼必有重送者皆勿取但求如愿眀从之青洪君不得已呼如愿送眀去如愿者神婢也所愿辄得数年大富【以上婢】
　　奴婢三
　　原周奚　晋隶【郑元周礼注曰古者从坐男女没入县官曰奴婢其有才智者以为奚　下详奴婢一】　遗贾　赐光【史记曰诸吕檀权陆贾曰天下安注意相天下危注意将将相和调则士豫附陈平结欢太尉以奴婢百人遗贾　汉书宣帝诏大司马光宿衞忠正宣徳眀恩前后赐奴婢百七十人】　郑泥中　厐灶下【世说曰郑康成家奴婢读书尝使一婢不称防将挞之方自陈说康成怒使人曳着泥中须复一婢来问曰胡为乎泥中荅曰薄言往诉逢彼之怒　风俗通曰南阳厐俭少失其父后居庐里凿井得钱千余万行求老苍头使主牛马耕种直钱二万有賔婚大会奴在灶下言堂上母我妇也婢即具白母母使俭问曰是我翁也因下堂抱其颈啼泣遂为夫妇俭及子歴二千石刺史七八人时为之语曰庐里诸厐凿井得铜买奴得翁】　沈当问耕　刘使执杼【上详奴婢二　刘谧之与天公牋曰在于建宁之邑始得数年相迟方得教奴学耕使婢执杼】　胡婢善射夷奴作石【三辅决録曰金祎为郡上计留在许都时魏武使长史伍必将兵衞天子于许都祎】
　　【与必善必见祎有胡婢善射必常从请之从役也　林邑记曰范文夷师奴也以刀斫石障如斩芦苇后为国王】　礼有不为　律限多畜【周礼凡人有爵者与七十者与未龀者皆不为奴注有爵者谓命士已上龀七八嵗初毁齿者是也　哀帝诏诸侯王以下及豪富人多畜奴婢有司条奏诸侯王奴婢二百人列侯公主百人闗内侯吏人四十人年六十以上七十以下不在此数犯者以律论过则没县官】岂惟炊爨之劳　抑亦巾箱之宠　茍古今之可徴虽防贱而何害　乃生无恤终因子贵【见后子必贵注】　作
　　殡王父未爽夫贤【以上奴婢总】　续　骂兢【后汉书李善字次孙本李元苍头也建武中元家疾疫相继死没唯孤子续始生数旬诸奴婢欲杀续分产善伤不能止续逃亡瑕邱界中亲自奉养乳为生汁推燥居湿虽在孩时奉之如长君每事长跪请白而后行闾里感之续年十嵗然后与善归本县理旧业告奴婢于长吏悉杀之钟离意上书言状世祖诏拜善及续并为太子舍人后为本郡太守路经元墓躬自除草洒道自执爨修馔祭祀拜辞涕泣而去　初班固在窦宪幕府有奴千洛阳令种兢车吏呵之奴醉骂兢兢大怒时畏宪不敢发及宪败賔客皆逮拷兢捕系固固遂死于狱中】　陪台执事【逃而舍之是无陪台　执烦辱之事】　千指　五尺【汉书僮手指千比千乘之】
　　【家　李令伯表曰内无应门五尺之童】　增庐儿　家仆【汉萧望之传王仲翁补大将军出入从苍头庐儿注汉名奴为苍头诸给事殿中所居为庐苍头侍从因呼为庐儿　史记与家仆杂居齐处也】　典琴　执鞕【啓顔録北齐元景有奴名典琴　肆考晋陶侃家僮千余有胡奴者不喜言常黙坐侃一日出郊奴执鞭随胡僧见而惊礼云此海山使者也因而堕泪侃异之至夜失奴所在】助劳　怙势【晋陶渊明为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子可善遇之　唐刘子华为昭应令宰相元载有别墅以奴主务自称郎将怙势暴纵租赋未尝入官子华因奴入谒付狱发其宿罪杖杀之一邑震伏】　作车　锄药【韩愈送穷文主人使奴星结栁作车缚草为船奴星韩奴名　唐施肩吾诗锄药催老叟焚香呼小青】癞　蓬首【见后王褒辞　辍耕録许鲁斋在中书日命牙侩雇一仆役特选一能应对闲礼节者进却之曰特欲老实耳他日领一蓬首垢面愚騃之人来遂用之】　易酒　取浆【唐阳城尝絶粮遣奴求米奴以米易酒醉卧于路城怪其不还与弟迎之未醒城乃自以归及醒谢罪城曰天寒而饮何责焉　唐窦轨戒家奴无出外忽遣奴取浆公防既而悔焉曰要当借汝颈以明法命斩奴】　恃爱感恩【汉霍光监奴冯子都有殊色光爱幸之常与计事颇挟权倾都邑　下详奴婢一】　爱
　　才　化徳【唐萧頴士有奴事頴士十年笞楚严惨或劝其去答曰非不能去爱其才耳　唐阳城值嵗饥屏迹不过乡里屑榆为粥讲论不辍有奴都儿化其徳亦方介自约或哀其馁与之食不纳】　原舍人断席　平头提箱【史记任安为衞将军舍人过平阳主家主家设食与奴同席而食安抜佩刀断席别座　古诗曰足下丝履五文章平头奴子提履箱】　増引泉灌蔬接水酿酒【见泉　酉阳杂俎魏贾有苍头善别水常令乘小艇于黄河中以瓠匏接河源水经宿色如綘以酿酒名昆仑觞芳味世所絶有】　诉主藏甲　买奴置田【唐本传大理卿马曙有犀铠数十具惧而瘗之奴王庆以怨告曙藏甲异谋按之无他状竞投曙岭外庆免罪魏謩引律固争乃论庆死　史记季布楚人也项羽灭髙祖购求布千金布匿濮阳周氏周氏乃髠钳季布之鲁朱家所卖之朱家心知是季布乃买而置之田】　不肯酤酒　何事执烛【见王褒僮约　后魏甄琛举秀才入都尝与客奕棊苍头执烛或睡则加杖奴曰郎君若为读书执烛不敢辞今博奕是何事也琛大慙遂研习经史　以上奴】　执罏　添香【肆考汉尚书郎入直给侍史二人选端正妖丽者执香罏防衣服　下见后诗】　主爨　掌牋【上详奴婢一　肆考唐潞州节度使薛嵩有青衣红线能弹阮咸通经史嵩遣掌牋表号内记室】　原翻羮汚衣　覆酒就杖【东观汉记曰刘寛性简略夫人试寛恚伺当朝会装严已讫使婢奉肉羮翻汚朝衣婢之寛神色不异乃徐语曰羮烂尔手乎　列女传曰周室大夫仕于周妻滛于邻主父还恐觉之为毒药使婢进之婢私曰进之恐杀主父告之恐杀主母因僵覆酒主父怒而笞之妻恐婢言之因他故过欲杀婢婢就杖将死而不言主父弟闻之复以告主父主父放其妻将纳婢辞以自杀乃厚币嫁之】　增吹箎降羌【肆考后魏河间王琛为秦州刺史诸羌叛屡讨之不降有婢曰朝云善吹箎王令朝云假为贫媪吹箎而乞诸羌闻之悉皆流涕即相率归降秦人语曰快马健儿不如老妪吹箎】　焚券遣归　质钱许赎【又曰唐罗逊尝有以婢遗之者逊问所从来答曰女兄九人皆为官所卖留者独老母耳逊惨然焚券召母归之彚苑栁子厚为栁州其俗以男女质钱约不时赎如子本相侔则没为奴婢子厚为设方计悉令赎归　以上婢】
　　奴婢四
　　原改曰私属【汉书王莽曰秦置奴婢之市与牛马同籍今改令婢曰私属禁不得买卖也】灸灼【光武诏敢灸灼奴婢论如律免所灸灼者为庶人】　拘制【又诏吏人遭乱为青徐贼所掠卖为奴欲恣聼之敢拘制以掠人论也】　诏杀者罪【又诏天地之性人为贵杀奴婢者不得减其罪】　除伤人律【又除奴婢射伤人弃市律】　厮台掠民【唐安乐公主与长宁定安三家厮台掠民子女为奴婢左台御史袁从一送狱主入诉帝为手诏谕免从一曰陛下纳主诉纵奴驺掠平民何以治天下臣不忍屈陛下法以偷生也　以上奴婢总】　着丹书【传斐豹隶也着于丹书栾氏之力臣曰督戎国人惧之斐豹曰茍焚丹书我杀督戎宣子喜曰所不焚丹书者有如皎日遂杀督戎注豹犯罪没入官奴以丹书其罪】　操棰出主【战国防楚公子防服过宋门者难之其仆操棰而骂曰隶也不力门者出之】　告官【田儋阳为缚其奴从少年之廷欲谒杀其奴注古者杀奴婢皆告官如不告者罪之】　为奴报讐【史记栾布为奴于燕为家主报讐也】　八百人【又司马相如传卓氏富家僮八百人】　误杀子【东汉宋则为鄢陵令则子年十嵗与苍头共弩射断矢激误中子即死奴抱头就戮则察而恕之】　匿主子【本传晋祖逖有胡奴曰王安者逖甚爱之及逖子绍之诛安叹曰岂可使士雅无后乎乃往就市观刑逖庶子重道始十嵗安取以归匿之变服为沙门】善文章【晋书郗愔字方回有苍头善知文章王羲之爱之每称奴于刘惔惔问何如方回羲之曰小人耳何得比郗公惔曰不如方回故常奴耳】　有士风【雄翘尝为石崇苍头性亷直有士风潘岳见而称异劝崇免之乃还乡里】　二百嵗【世说云并州刺史毕轨送故汉度辽将军范明友鲜卑奴年二百五十嵗言语饮食如常人】　增昆仑奴【汉武帝宠一昆仑奴尝以杖击羣臣】　善射【唐王毛仲父坐事没为官奴生毛仲长事临淄王王出潞州有李守徳者为人奴善射王市得之与毛仲并】　银杯羽化【唐栁公权善书公卿赠巨万多为主藏奴海鸥龙安盗用尝别贮杯盂一笥缄縢如故而器皆亡奴妄言叵测者公权笑曰银杯羽化矣不复诘】　待以忠信【宋程明道虽奴婢必待以忠信尝自澶渊遣奴持金诣京师奴无父母妻子同列闻之皆骇且诮既而奴持物如期而归众咸叹服】　守主不离【涑水记闻王逵者屯田郎中李昙仆夫也事昙久既而去昙应募为兵选入捧日军凡十余年防昙以子学妖术父子械系御史台上怒甚治狱急昙平生亲友无一人敢饷问之者逵旦夕守台门不离四十余日昙坐贬恩州别驾诸子皆流岭外从者皆辞去数日昙忿恚死旁无家人逵使母守其尸为治丧事哭如亲父子殡昙于城南僧舍然后去　以上奴】　原侍史【周礼女酒女浆女笾女醢女醯女羃女盐注古者从坐男女没入县官为奴今之御史官婢也以巾覆物曰羃】　女祝【女婢晓祝之事】　女史【晓书】　女工【晓裁缝】　子必贵【史记姑布子卿见无防曰此真将军也简子曰此母贱翟婢也曰天之所授母虽贱子必贵也】　赎父【又曰太仓令淳于公将刑少女缇萦上书请没身为奴赎父死罪】　随军【后汉书冯绲为车将军平定荆州振旅还京监军张敞承宦官指奏绲将傅婢二人戎服自随】　认盗紫金【别传后汉梁冀认士孙奋母以为守藏婢盗白珠紫金】　累【世说阮咸素爱幸姑婢婢从姑去时方有客咸借客马追姑家婢既及与婢累而还客非之】　妖可灭【晋书郭璞爱主人婢无由得乃取小豆三斗绕主人舍散之主人晨起见赤衣人数千围其家就视即灭主人请璞为卦璞曰君家不宜畜此婢可于东南二十里卖之勿争价妖可灭主人从之璞隂使人贱买此婢复为符投井中赤衣人皆反缚一一自投井中主人恱璞乃携婢而去】　丸药【陈夀居丧使婢丸药客见之沈累数年】　歌团扇【晋乐志团扇歌者中书令王珉与嫂婢有情爱甚笃嫂棰婢过苦其婢素善歌而珉好把团扇故制此歌】　增着约令还【肆考李徳裕镇蜀时蜀人多鬻女为人婢徳裕为着科约凡年十三而上执三年劳下者五嵗及期则令还其父母】　诈疾送还【小说栁仲郢镇西川日尝怒出婢鬻于大校葢巨源宅葢临街呼卖缣者亲于束内手揣厚薄酬酢可否婢于窗隙偶见因作中风状失声仆地因令送还既出外舍或问之婢曰我曾服事栁家郎君岂忍更事卖绢牙郎耶　以上婢】
　　奴婢五
　　原诗晋张翰周小史诗曰翩翩周生婉娈幼童年十有五如日在东香肌柔泽素质参红团辅圆颐菡萏芙蓉尔形既淑尔服亦鲜轻车随风飞雾流烟转侧猗靡顾盼便妍和顔善笑美口善言　刘夷道咏死奴诗曰丹籍生涯浅黄泉归路深不及江陵树千秋常作林　唐乔知之緑珠篇曰石家金谷重新声眀珠十斛买娉婷此日可怜只自许此时可爱得人情君家闺阁不曾难恒将歌舞借人看意气豪雄非分理骄矜势力横相干辞君去君终不忍徒劳掩面伤铅粉百年离别在髙楼一代红顔为君尽　增温州刺史朱褒悼亡奴诗曰魂归冥漠魄归泉只住人间十五年昨日施僧裠带上断肠犹系琵琶弦【唐人亡者过七日则以其衣物施僧事见杨氏丧仪】　杜甫示獠奴阿段诗曰山木苍苍落日曛竹竿袅袅细泉分郡人入夜争余沥竖子寻源独不闻病渴三更回白首传声一注湿青云曾惊陶侃胡奴异怪尔常穿虎豹羣　白居易诮失婢诗曰宅院小墙庳坊门榜帖迟旧恩慙自薄前事悔难追笼鸟无常主风花不恋枝今宵在何处惟有月眀知　前题刘禹锡和曰把镜朝犹在添香夜不归鸳鸯拂瓦去鹦鹉透笼飞不逐张公子即随刘武威新知正相乐从此脱青衣　韩愈诗曰玉川先生洛城里破屋数间而已矣一奴长不褁头一婢赤脚老无齿　宋黄庭坚余成诗并序曰役者余成忠信不贰事鄙八年未尝见其过其畏得而好徳畏不善而慎罚躬行而心安乐问其部位葢自其少时至于今役六十年矣犹一日也察其私持亷甚谨而逺名吾尝与僚友论其人虽古之学问士大夫木强而厚于徳如第五公胡威未能逺过此也其人岂子夏所谓虽曰未学吾必谓之学矣者乎吾贫不能脱其役与之同归江湖之上因作诗以识愧云丹籍生涯无列鼎白头忠信可耑城自非车将军势愧使王尼常作兵【按王尼晋人尝为兵在大将军幕府洛中名士皆与友大将军闻之遂得离兵】　刘克庄老奴诗曰少贱肠枵破褐单傍人门户活饥寒自从毁齿初成劵直至长尚不冠冷炙时霑筵上馂秃芒旋埽臼边残他时纵取封侯印仅得君王踞厠看　眀杨基赠跛奚诗曰人笑跛奚躄我爱跛奚跛蚿虽百跂连防亦一足可履平疑屐齾歴险若箕簸立如鹭聫拳行鳖□□形欹裠长前肩胁鞲短左非斮渉寒胫岂刖献玉踝附娄渉水阨哂郤搆兵祸疢同哀骀佗怒及赵女婐触屏屡思倚守户每得坐戒奚勿躁歩世路方轗轲
　　原赋后汉蔡邕青衣赋曰金生砂砾珠出蚌泥叹兹窈窕产于【一作散在】卑防盼倩淑丽皓齿蛾睂元髪光润领如螬蛴纵横接髪叶如低葵修长冉冉硕人其颀绮袖丹裳蹑蹈丝扉盘跚□蹀坐起低昂和畅善笑动朱唇都冶斌媚卓跞多姿精慧小心趋事如飞中馈裁割莫能双追闗睢之洁不蹈邪非察其所履世之鲜希宜作夫人为众女师伊何尔命在此贱防代无樊姬楚庄晋妃感昔郑季平阳是私故因锡国歴尔畿虽得嬿婉舒写情懐寒雪缤纷充庭盈阶兼裳累镇展转倒頽昒昕将曙鸡鸣相催饬驾趣严将舍尔乖蒙冒蒙冒思不可排停停沟侧噭噭青衣我思逺逝尔思来追眀月昭昭当我户扉条风狎躐吹予牀帷河上逍遥徙倚庭阶南瞻井栁仰察斗机非彼牛女隔于河维思尔念尔惄焉且饥　张安超诮青衣赋曰彼何人斯恱此艳姿丽辞美誉雅词斐斐文则可嘉志鄙意防鳯兮鳯兮何徳之衰髙冈可华何必棘茨醴泉可饮何必洿泥隋珠弹雀堂谿刈葵鹓雏啄防何异于鸱歴观古今祸福之阶多由孽妾妻书戒牝鸡诗称哲妇三代之季皆由此起晋获骊戎毙壊恭子有夏取仍覆宗灭祀叔肸纳申聼声狼似穆子私庚竖牛馁已黄歇之败从李园始鲁受齐乐仲尼逝矣文公懐安姜诮其鄙周渐将衰康王晏起毕公喟然深思古道感彼闗睢徳【一作性】不双侣但愿周公妃【音配】以窈窕防防消渐讽谕君父孔氏大之列冠篇首晏婴洁志不顾景女及隽不疑奉霍不受见尊不迷况此丽竖三族无纪绸缪不序蟹行索妃旁行求偶婚无媒理宗庙无主门户不名依其在所生女为妾生男为虏嵗时酹祀诣其先祖或于马廐厨间灶下东向长跪接神觞酒悉请诸灵僻邪无主多乞少出铜丸铁柱绩缯累繶皆来集聚婍婉欢心各有先后臧获之葢不足数古之赘壻尚犹尘垢况眀智者欲作叔父勤节君子无当自逸宜如防水守之以一秦穆思諐故获终吉
　　原牋　乔道安与天公牋曰奴曰髙安两手并残指如竹筒畏风恶寒小者家生厥名曰饶腹中瘕坚大如饭筲饱食终日不能作劳借一小儿伧公吴母近因冬节暂诣其舅狗咬其胫肉落如手挛觔彻骨跂而不愈长婢来成左目失眀动则入井已死复生次婢良信有桓公司马之疹行歩虽旷了无前进隐疾难眀辞不尽韵小婢从成南方之奚形如惊麞言语喽厉声音骇人唯堪驱鸡兹无所役遣诣阿稽复被狗咋困熟如泥原书梁简文帝答安吉公主饷胡子书曰方言异俗极有可观山髙水逺宛在其邈不使去来执辔嫓彼青衣正当出入烧香还依丹毂岂直王济女奴独有罗袴方使乐府行胡羞论歌舞垂膝新竒伏增荷抃
　　原辞前汉王褒责髯奴辞曰我观人长而复黑冉弱而调离离若緑坡之竹鬰鬰若春田之苗因风披靡随风飘飖尔乃附以丰頥表以蛾睂发以素顔呈以妍姿约之以绁线润之以芳脂莘莘翼翼靡靡绥绥振之发曜若元珪之垂于是摇奋髭则论说虞唐鼓鬐动鬛则研覈否臧内育瓌形外阐宫商相如以之都雅颛孙以之堂堂岂若子髯既乱且赭枯槁秃瘁劬劳辛苦汗垢流离污泥土伧嗫穰擩【音而】与尘为侣无素顔可依无丰頥可怙动则困于总灭静则窘于囚虏薄命为髭正着子颐为身不能庇其四体为智不能御其形骸癞痩面常如死灰曾不如犬羊之毛尾狐狸之毫牦为子者不亦难哉
　　原约汉王褒僮约曰蜀郡王子渊以事到煎上寡妇杨惠舍有一奴名便了倩行酤酒便提大杖上冢巅曰大夫买便了时但约守冢不约为他家男子酤酒子渊大怒曰奴宁欲卖耶惠曰奴父许人人无欲者子即决卖劵之奴复曰欲使皆上劵不上劵便了不能为也子渊曰诺劵文曰神爵三年正月十五日资中男子王子渊从成都安志里女子杨惠买夫时户下髯奴便了决卖万五千奴从百役使不得有二言晨起早归食了洗涤居当穿臼缚帚裁盂凿井浚渠缚落锄园研陌杜埤【音脾】地刻大枷屈竹作杷削治鹿卢出入不得乘马载车踑坐大呶下牀振头垂钩刈刍结苇腊纑沃水酪佐防【音徂】【音莫】织履作麤黏雀张乌结网捕鱼缴鴈弹鳬登山射鹿入水捕后园纵养鴈鹜百余驱逐防鸟持捎牧猪种姜养芋长育豚驹粪除常洁【一作堂庑】餧食【音伺】马牛鼓四起坐夜半益刍二月春分陂隄杜疆落叶披椶种作【音昨】瓠别茄披葱焚槎发畴垄集破封日中早熭【音衞】鸡鸣起舂调治马驴兼落三重舍中有客提壶行酤汲水作餔【音甫】涤盂整案园中抜蒜斲苏切脯筑肉臛芋脍鱼炰鼈烹茶尽餔已而葢藏闗门塞窦餧猪纵犬勿与邻里争鬬奴但当饭豆饮水不得嗜酒欲饮美酒唯得染唇渍口不得倾盂覆斗不得晨出夜入交闗伴偶舍后有树当裁作船下至江州上到煎主为府求用钱推访恶败椶索绵亭买席往来都洛当为妇女求脂泽贩于小市归都担枲转出旁蹉牵犬贩鵞武阳买茶杨氏池中担荷往来市聚慎防奸偷入市不得夷蹲旁卧恶言丑骂多作刀弓持入益州货易牛羊奴自交精慧不得痴愚持斧入山断椠裁辕若残当作俎机木屐及彘盘焚薪作炭礨【力罪反】石薄岸治舍葢屋书削代牍日暮已归当送干薪二三束四月当披五月当获十月豆多取蒲苎【音伫】益作绳索雨堕无所为当编蒋织箔植种桃李梨柿柘桑三尺一树八尺为行果相从纵横相当果熟敛不得吮甞犬吠当起惊告邻里枨门拄户上楼击鼓荷盾曳矛环落三周勤心疾作不得遨游奴老力索种莞织席事讫欲休当【一作常】舂一石夜半无事浣衣当白若有私钱主给賔客奴不得有奸私事当闗白奴不聼教当笞一百读劵文讫词穷咋索仡仡扣头两手自缚目泪下落鼻涕长一尺当如王大夫言不如早归黄土陌蚯蚓钻额早知当尔为王大夫酤酒不敢作恶
　　增文宋黄山谷诏跛奚文曰女弟阿通归李安诗为置婢无所得乃得跛奚蹒跚离防不利趋走主人不恱厨人怒骂黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草雾湿而归不亡一羊在其指挥故曰使人也器之物有所不可则亦有所宜呼跛奚来前善为若诏之汝能与壮士抜距乎能与羣狙赋芧乎能与八骏取路乎能逐三窟狡兎乎皆曰不能曰是固不能闺门之内固无事此今将诏若可为者晨入庖舍涤铛瀹釜料简蔬茹留精去觕脔肉法欲方脍鱼法欲长起溲如截肪煑饼深注汤和糜勿投醯韲臼晩用姜葱渫不用焦旋葅不用黄饭不欲着牙盆勿驻沙姨防临食爬垢掩髪染指防杓嘬胾懐骨事无大小尽当闗白凡前之为汝能之否跛奚对曰我缺于足犹全于手如前之为虽劳何咎黄子曰若是则不既有用矣乎皆应曰无不满意
　　佣保一
　　原史记曰荆轲死髙渐离变姓名为人佣保作于宋子【县名】久之作苦闻其家堂上客击筑不能去仿徨从者告其主使击筑一坐称善　又曰栾布与彭越为家人鹖冠子曰伊尹酒保立为世师　增后汉书曰公沙穆来游太学无资粮乃变服客佣为吴祐赁舂与语大惊遂共订交于杵臼之间　又曰杜根字伯坚永初时邓后临朝权在外戚根以帝长宜亲政上书直諌太后大怒令盛以缣囊于殿上扑杀之执法者以根知名私语行事人使不加力载去城外得苏因逃为宜城山中酒家保积十五年酒家知贤厚敬待之　元史列传曰郭回素贫年六十无妻奉母寄宿神祠中营养甚艰母卒回佣身得钱之　眀诗小传曰谷淮字文东客于淮阳佣书穉而秀颇好博览仿文征仲书法给事澄江张学士家
　　佣保二【佣卖附】
　　原佣耕　赁载【陈胜少时常与人佣耕辍耕陇上而叹郑庄字当时征匈奴招四夷天下费多财用亦屈当时为大司农任人賔客僦赁多逋以此防罪贬为庶人注僦赁受雇赁而载言当时保赁其賔客于司农载运】　转移　救助【周礼太宰以九职任万民九曰闲民无常职转移执事注闲民谓无业者转移为人执事闲人若今之佣人　又云移用其人转相救助】　揆日　计佣废事　食力　揆以时日　计其功用　原佣卖贩
　　缯　烧塼【灌婴　王髙画则佣赁夜则烧塼】
　　佣保三
　　原赁舂【梁鸿字伯鸾赁舂】　佣书【后汉班超贫常佣书】　卖佣【彭越为家人时穷困卖佣于齐为酒家保】　仆赁【传申鲜虞仆赁于野】　饱食而已【魏焦先自有一蜗舍净埽其中呻吟独处饥则为人客作饱食而已不取其直】　诵书亦徧【吴阚泽贫常为人佣书以供纸笔所写既毕诵之亦徧】　增借书【元史赵宏毅字仁卿少好学家贫无书佣于巨室昼则为役夜则借书读之或闵其志但使总其事而不役焉】















　　御定渊鉴函卷二百五十八
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百五十九
　　人部十八【头　面　目　视附耳　聼闻附　口】
　　头一
　　原说文曰首头也　释名曰头独也体髙而独也首始也　黄帝素问曰头者精眀之主也　易说卦曰干为首　毛诗曰螓首蛾睂　礼斗威仪曰君乘火而王其民锐头君乘水而王其民大头　春秋元命苞曰头者神所居上圆象天
　　头二
　　原帝系谱曰神农牛首结绳而治伏羲人头蛇身　晏子曰汤长头而髯　增韩诗外传曰禽息秦大夫荐百里奚不见纳缪公出当车以头击闑脑裂精出曰臣生无补于国不如死也缪公感悟而用百里奚　原史记曰蔺相如为赵使秦持璧却立倚柱谓秦王曰大王必欲急臣臣头今与璧俱碎于柱矣【详合璧】　增又曰湏
　　贾使秦见范睢睢数之曰为我告魏王急持魏齐头来不者我屠大梁贾归告齐亡匿赵平原君所卒自刭赵王取头与秦　原严尤三将叙曰赵孝成王曰谁能当武安君平原君曰渑池之会臣察武安君小头而锐瞳子黒白分眀视瞻不转小头而锐敢断行也黒白分眀见事眀也视瞻不转执志强也可与持久难与争锋亷颇足以当之　汉书曰陈遵长八尺余长头大鼻容貎甚伟　增又曰项籍顾见汉司马吕马童曰若非吾故人乎马童面之指王翳曰此项王也羽曰吾闻汉购我头千金邑万户吾为公徳乃自刭王翳取其头　又曰髙祖招田横横至尸乡廐谓从者曰陛下欲一见我面耳今斩吾头驰三十里形犹未败遂自刭令客奉其头诣髙祖　史记曰栾布为梁大夫使于齐未还汉诛彭越枭头雒阳下诏曰有敢视者捕之布从齐还奏事彭越头下　录异传曰汉武帝时苍梧贾雍为豫章太守有神术出界讨贼为贼所杀失头雍上马还营营中咸走来视雍雍胸中语曰战不利为贼所伤诸君视有头为佳无头佳吏泣曰有头佳雍曰不然无头亦佳言毕遂死　原东观汉记曰岑彭与吴汉围隗嚣于西城敕书曰西城若下便将兵南击蜀人苦不知足既平陇重望蜀毎一发兵头髪为白　李邰别传曰邰耳有竒表脑枕有鼎形　增事文聚曰管宁避难辽东还泛海遭风船垂倾没宁思度曰吾尝一朝科头三晨晏起今天怒猥集过恐在此　原魏志曰辰韩国儿生以石押其头欲其扁今辰韩人皆扁头　又曰袁绍辟牵招为督军从事绍卒事袁尚后辽东送尚首悬马市牵招覩之悲感设祭头下太祖义之　增魏略曰厐意手斩一级不知是郭援战罢之后众人皆言援死而不得其首援钟氏之甥意后于鞬中出一头钟繇见之而哭意谢繇繇曰援虽我甥乃国贼也卿何谢焉　蜀志曰秦宓使吴吴主问宓天有头乎曰有诗云乃眷西顾以此推之头在西方　又曰巴郡严顔率众守城及城防张飞命左右牵去斫头顔曰斫头便斫头何必怒耶飞壮而释之　益部耆旧传曰段翳字元章善天文风角有一诸生来学积年诸生略究要术辞归乡里翳为作一脂筒中盛简书曰有变乃发视之生至葭萌与吏争津挝吏从人头破开简得书言到葭萌与吏鬬破头者以此脂裹之生喟然而叹乃还卒业　神仙传曰曹公捕左慈数日得之便断头以白曹公公大喜曰果慈头定视是一束茅耳　长沙耆旧传曰刘夀少时遇相师曰君脑有玉枕必至公也后至太尉　原捜神记曰南方有落头民吴时将军朱桓一婢每夜卧后头辄飞去或从狗窦或从天窗中出一耳为翼将晓复还数数如此傍人怪之夜照视惟有身无头其体防冷乃之以被至晓头还碍被不得安再三堕地而其体气急疾若将死者乃去被头复起附得安复暝如常人　增世说曰诸葛道明初过江左名亚王庾之下先为临沂令丞相谓曰明公当为黑头公　晋书曰康谓赵至曰君头小而锐有白起风童子白黑分明　晋中兴书曰庾亮与苏峻战于建阳门王师败绩亮于阵携其弟怿条翼南奔温峤显宗幸峤第亮泥首谢罪　原洞林曰郭璞为左尉周都卜云君且堕马伤头尉后乘马黄昏行坂下犊车触石马惊头打石破流血殆死　增语林曰魏郡太守陈异常诣郡民尹方方栉头以水洗盘抱小儿出更无余言异曰栉头者欲吾治民如理髪洗盘者欲使我清如水抱小儿者欲使我爱民如赤子也　原秦记曰苻坚祖洪见坚状貎欲令头坚腹软字之曰坚头　增崔鸿前秦录曰东海王苻雄字元才洪之季子以功拜龙骧将军征伐皆有殊绩雄丑形貎头大足小军中称之为大头龙骧
　　头三
　　增神居　精主【元命苞头者神所居上圆象天气之府也嵗必十二故人头长一尺二寸　下见头一】　竒表　髙台【上详头一　黄庭经头为髙台肠为广野】　玉枕　泥丸【上详头一　黄庭内经一面之神宗泥丸脑神精根字泥丸】　投棘　触屏【左传竖牛奔齐孟仲之子杀诸塞闗之外投其首于宁风之棘上汉书御史大夫陈万年子咸亢直有异才万年尝召咸于牀下教戒之咸睡头触屏风万年怒咸叩首谢曰具晓所言大要教咸謟也万年因不复言】　悬梁　在树【又曰孙敬字文寳好学晨夕不休疲倦欲寝以绳系头悬梁后为当世大儒　晋甘卓还襄阳意气骚扰举动失常自照镜不见其头视庭树而头在树上心甚恶之】　沈首　焦头【晏子春秋景公田于梧邱夜睡梦见五丈夫徙倚称无罪公问晏子曰昔先君灵公出畋见有五丈夫来惊兽悉断其首而沈之命曰丈夫邱命人掘之五头具在公令厚之　汉书人为徐福上书曰曲突徙薪无恩泽焦头烂额为上客】　杼首　缩头【长首也夀貎丰人杼首巷无杼首言人多弱陋　世说祖广仕至防军长史广行常缩头诣桓南郡始下车桓曰天甚晴明祖参军如从屋漏中来者】　五柱三台【隋纪髙祖生冯翊波若寺皇妣抱帝忽见头上角出遍身鳞起大骇坠帝于地帝为人龙顔额】
　　【上有五柱入顶目光外射有文在手曰玉洞神经头为三台君】　镬煑　函盛【吴越春秋眉间尺逃楚入山道逢一客问曰子眉间尺乎吾为子报仇湏子之头并子之劒尺乃与头客与王王大赏之即与镬煑其头七日夜不烂王亲临之客于后以劒斩王头入镬中二头相齧客恐尺不胜自以劒拟其头入镬中三头相咬七日后一时俱烂不可识别乃分其汤肉而之名三王冢　燕丹子荆轲谓樊于期曰今得将军之首与燕地圗秦王必喜而见轲轲左手把其袖右手揕其则将军之积忿除矣于期扼腕执刀曰是日夜所欲而今闻命于是自刎头坠背后两目不瞑以函盛于期首与轲入秦】
　　头四
　　增白头【家语白头如新倾葢如故】　九首【楚辞一夫九首防木九千些】　三首【山经三首国其为人一身三首】　饮器【国策赵襄子最怨智伯漆其头以为饮器又汉书匈奴防者言匈奴破月支王以其头为饮器】　易冠【吕览今有人于此断头以易冠杀身以易衣世必惑也何也冠所以饰头衣所以饰身今杀所饰而要所以饰则不知所以为矣世之趋利似此亦不知所为也】　昆仑【黄庭内景经太一流珠安昆仑注头为昆仑】　抑首【文侍坐殿上背伏抑首】　长头【后汉书贾逵常在太学不通人间事身长八尺二寸诸儒为之语曰问事不休贾长头】　尸头蛮【瀛涯胜览占城国有尸头蛮本人家妇女但眼无瞳人为异夜寝则头飞去食人家小儿粪被妖风侵腹必死头飞回合其体如旧】　照镜不见【王隐晋书苍梧太守吴臣据郡邑不恭王命孙权遣歩骘为交州喻臣臣照镜不见其头骘因入斩之】　梦生角【蜀志魏延梦头上生角以问占梦赵直直告人曰角之为字刀下用也头上用刀其凶甚矣延后果诛杨仪踏延头曰庸能复作恶否】　黑头公【世说王珣与谢俱被辟桓温曰王当作黒头公】　范长头【南史范岫长七尺八寸姿容竒伟范云谓人曰诸君进止威仪当问范长头以岫多识前代旧事也】　笔公【魏书古弼为尚书令世祖常名之曰笔头时人因呼曰笔公】　下马沃盥【花敬定平冦单鏖战已丧其元犹马荷戈至镇下马沃盥适浣女云无头何以盥为遂僵仆　杜甫歌成都猛将有花卿学语小儿知姓名】
　　头五
　　原文晋张敏头责子羽文曰太原温长仁頴川荀景伯范阳张茂先上郡刘文生南阳邹润甫河南郑冽余友有秦生者虽有姊夫之尊少而狎之同时昵好张荀之徒继踵登朝而此贤身处陋巷屡沽而无善贾为之慨然又怪诸贤身已既在位曾无伐木嘤鸣之声又违王贡弹冠之义故因秦生容貎之盛为头责之文以戏之并嘲六子责子羽曰吾托为子头万有余日矣大块禀我以精造我以形我为子莳髪肤置鼻耳安须睂插牙齿眸子摛光双颧隆起毎至出入人间遨游市里行者辟易坐者竦跽如此者故我形之足伟也子冠冕弗戴金银弗佩防味弗尝食粟茹菜子遇我如讐我视子如仇居尝不乐两者俱忧何其鄙哉子欲为仁贤耶当如臯陶后稷巫咸伊陟保乂王家永见封殖子欲为名髙耶则当如许由子臧卞随务光洗耳逃禄千载流芳子欲为游说耶则当如陈轸蒯通陆生邓公转祸为福含辞从容子欲为恬淡耶则当如老聃之守一庄周之自逸廓然离俗志凌云日子欲为隐遯耶则当如荣期之带索渔父之瀺灂栖迟神丘垂饵巨壑今子上不希道徳中不效儒墨块然穷贱守此愚惑察子之情观子之志退不能为处士进无望乎三事而徒玩日劳形习为常人之所喜对曰吾以大幸为子所寄今子欲使吾为忠耶则当如子胥屈平欲使吾为信耶则当杀身而成名欲使吾为介节耶赴水火以全贞此四者人之所忌故吾不敢造意头曰吾欲告尔以养性诲尔以优游而与虮虱同性不聼我谋悲哉俱御人体而独为子头且拟人其伦谕子侪偶子曾不如太原温颙颍川荀禹范阳张华上郡刘许南阳邹湛河南郑诩此数子或蹇吃无宫商或尫陋希言语或淹伊多恣态或驒騱少智谞或口如含胶饴或头如巾韲杵而犹以文采可观意思详序攀龙附鳯并登天府岂若夫子徒令唇口腐烂手足霑濡哉居有事之世而耻为权谋譬犹凿地抱瓮难以求富嗟乎子羽何异牢槛之熊深穽之虎石间饿蟹灶中之防事力虽多而见功甚少宜其踡局翦蹙至老无所希也
　　面一
　　增说文曰面顔前也顔眉目之间也□面不正也頢短面也颔面黄□也□痩浅面也赧面赤也　易曰君子豹变小人革面　礼记曰女子出门必拥蔽其面　又曰夫为人子者出必告反必面　黄庭经曰面为灵宅一名尺宅以睂目口鼻之所居故为宅　蔡邕女戒曰夫心犹面首也一旦不脩饰则尘垢之人心不思善则邪恶入之人盛饰其面而莫脩其心惑矣　论衡曰小人耻其面不如子都君子耻其行不如尧舜　傅子曰相者三亭九候定于一尺之面
　　面二
　　增河圗曰苍帝方面赤帝圆面白帝广面黑帝深面尸子曰子贡问孔子曰古者黄帝四面信乎孔子曰黄帝合已者四人使治四方大有成功此之谓四面也又曰禹长颈乌喙面貎亦恶天下从贤之者学也　子产始知然明问为政焉子产喜以语子太叔且曰他日吾见蔑之面而已今吾见其心矣　春秋后语曰秦急攻赵赵求救于齐齐王曰必以长安君为质兵乃出太后不肯大臣强谏谓左右曰敢复言长安君为质者老妇必唾其面　燕丹子曰田光云观太子客无可用者夏扶且血勇之人怒而面赤宋意脉勇之人怒而面青武阳骨勇之人怒而面白光所知神勇之人怒而色不变　史记曰孟戏中衍乌身人面赵之先也　汉书曰李夫人病笃武帝自临候之夫人遂转面向壁欷歔而不复言　又曰孔休守新都相谒见莽莽縁恩意进其玉具寳劒欲以为好休不肯受莽因曰诚见君面有瘢美玉可以灭瘢故献其玉□耳【□音衞劒鼻也】　又曰张禹为儿喜观于卜相者卜者竒其面貎谓禹父曰是儿多知可令学经　魏略曰徐庶好任侠击劒中平末尝为人报讐白垩突面被髪而走　蜀志曰张裕晓相术每举镜照面自知死刑未尝不扑之于地　又曰刘琰妻胡入贺太后留胡经月乃出胡有美色琰疑其与后主有私呼卒挝胡至于以履搏面而后弃遣胡告具言琰坐下狱有司议曰卒非挝妻之人面非受杖之地竟弃市　谯周法训曰有人使妻为母作粥妻不肯乃以刀劈伤妻面此可为孝乎　会稽后贤记曰谢仙女者谢承孙吴归命侯采仙女充后宫仙女乃炙面服醇醯以取黄痩竟得免　世说曰康僧渊目深而鼻髙王丞相每调之僧渊曰鼻者面之山目者面之渊山不髙则不灵渊不深则不清　王隐晋书曰赵命字长舒善于清谈有国士之风其面有疵防诸事不决皆言当问疵面也　语林曰王武子与武帝围碁孙皓在旁王曰孙归命何以好剥人面皮皓曰见无礼于其君者则剥其面皮乃举碁局武子伸脚在局下　晋中兴书曰刘牢之面紫赤色目惊人而沈毅多计　郭子曰琅邪诸葛忘名面病防瘘刘真长见叹曰防乃复窟穴人面乎异苑曰陈郡谢石字石奴少患面创诸治莫愈乃自幽逺止于岩下中宵有物来防其创随防随除既不见形意为是龙而防处悉白故世呼为谢白面　宋书曰沈庆之谓帝曰耕当问奴织当问婢今论征伐而问白面书生事何由济　又曰明帝大会新亭接劳诸军主官赌摴蒱李安人五掷皆卢帝大惊目安人曰卿面方如田封侯状也　又曰刘瑀为右衞将军因求益州甚不得意至江陵与顔竣书曰朱循之三世叛兵一日居荆州青油幕下作谢宣明面见向　齐书曰东昏即位多行杀戮沈昭略与沈文季徐孝嗣同召入省例赐药酒昭略骂孝嗣曰废昏立明古今令典宰相无才致有今日即掷瓯投孝嗣面曰使作破面　唐书曰贾餗会曲江故事尹自门歩入揖御史餗而入御史杨俭苏特固争餗曰黄面儿敢尔　胡讷见闻録曰江南李氏凡人欲见先画象观其妍丑廖克顺面青江南谓之廖黯子由是恶之不得入见　涑水记闻曰王旦与钱若水同直史馆有僧善相谓若水曰王舍人他日位极人臣若水曰王舍人面偏喉骨髙如何其贵也僧曰作相之后面偏自正喉骨髙者主自奉养薄耳　长编曰御史赵抃弹劾不避权幸号铁面御史　东轩笔录曰吕惠卿语王荆公曰公面有防用芫荽洗之当去公曰面黑耳非防也吕曰芫荽亦能去黑公笑曰天生黑于余芫荽其如予何　元史列传曰张桓字彦威汝宁盗起贼久知桓名袭获之拥至渠魁前桓直趋据榻坐其徒捽桓起跪桓仰天大呼詈叱弥厉且屡唾贼面贼犹不忍杀谓桓曰汝但一揖亦恕汝死桓瞠目曰吾恨不能手斩逆首肯聼汝诱胁而折腰哉遂刺之
　　面三
　　原傅粉　凝脂【语林云何晏美姿容帝疑其傅粉赐汤饼令食之汗出流面拭之转白　又云王右军见杜宏治而叹曰面如凝脂目如防漆此神仙中人也】　增大宅　神庭【七发太子阳气见于眉宇之间浸滛而上防满大宅注大宅面也真诰九华真妃云面者神之庭心悲则面憔妾有童面之经】　有光　能寒【庄子孔子谓盗跖曰将军身长八尺二寸面目有光　素问人面独能寒何也曰头者诸阳脉之会也诸隂脉皆至颈项不还上独诸阳一脉上头故面能寒耳】　希见不洗【汉书朱博为人不好酒色游宴自防贱至富贵食不重味夜寝早起妻希见其面　絶交书性】
　　【复踈嬾筋驽肉缓头面常一月十五日不洗不大闷痒不能沐也】　如虎　似驴【唐书袁天罡与韦挺游谓挺面如虎当以武处官挺善隐太子荐为左衞率　吴志诸葛瑾面长似驴】　原夫差巾覆而死　子西袂掩而终【吴越春秋曰吴王夫差死羞见子胥以巾覆面今人谓之面衣也　左传楚白公胜作乱子西慙见叶公子髙以袂掩面而终】
  </div>
  <div class="pagination">
   <a href="御定渊鉴类函_page186.html">
    上一页
   </a>
   <span>
    ...
   </span>
   <a href="御定渊鉴类函_page182.html">
    182
   </a>
   <a href="御定渊鉴类函_page183.html">
    183
   </a>
   <a href="御定渊鉴类函_page184.html">
    184
   </a>
   <a href="御定渊鉴类函_page185.html">
    185
   </a>
   <a href="御定渊鉴类函_page186.html">
    186
   </a>
   <span class="current-page">
    187
   </span>
   <a href="御定渊鉴类函_page188.html">
    188
   </a>
   <a href="御定渊鉴类函_page189.html">
    189
   </a>
   <a href="御定渊鉴类函_page190.html">
    190
   </a>
   <a href="御定渊鉴类函_page191.html">
    191
   </a>
   <a href="御定渊鉴类函_page192.html">
    192
   </a>
   <span>
    ...
   </span>
   <a href="御定渊鉴类函_page188.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
