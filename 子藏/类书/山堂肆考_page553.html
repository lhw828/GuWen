<!DOCTYPE html>
<html>
<head>
    <meta charset="UTF-8">
    <title>山堂肆考 - 第 553 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 553 页/共 632 页</h1>
    <div class="content">　　乐闻丝竹
　　异物志海中水犀乐闻丝竹彼人动乐则出常为人所获
　　分去风尘
　　本草李司封宗易甞言石驸马保吉知陈州其州廨一皆新之毎毁旧屋则坐于下风尘自分去人皆惊怪盖其所带乃辟尘犀也
　　温峤照水
　　晋温峤过牛渚矶深不可测遂燬犀角而照之须臾见水族竒形异状或乗车马着赤衣者峤其夜梦人谓已曰与君幽明自别何意相照也意甚恶之未几峤卒
　　李勉投江
　　孔帖李勉为岭南节度使被召至石门尽搜家人所蓄珍犀投之江中
　　辟寒
　　见冬
　　辟暑
　　孔帖文宗延学士李训于内庭讲周易时方盛夏命取辟暑犀以赐
　　婴灾
　　郭璞犀賛犀之为状形兼牛豕力无不倾吻无不靡以贿婴灾因乎角犄
　　蠲忿
　　唐同昌公主有犀角一株入土不朽带之令人蠲去忿怒出物类相感志
　　蜡炬不施
　　杜阳编敬宗寳厯元年髙昌国进夜明犀状类通天夜则光明可照百歩覆缯十重终不能掩其辉焕上令解为腰带毎逰猎虽夜不施蜡炬有如昼日
　　鳞甲悉僃
　　唐大中初女蛮贡双龙犀鳞鬛爪甲悉僃
　　梁山
　　尔雅南方有梁山犀象出焉
　　巴浦
　　孔帖巴浦之犀其可遇乎又云驰乌弋之名摽黄支之美乌弋黄支皆犀所出之国也
　　犀簮
　　岭表録异以辟尘犀为妇人簮梳尘不着髪
　　犀簟
　　唐张易之为母作犀簟
　　熊【附罴】
　　格物论熊大似豕而性轻徤山居能攀縁上于髙树见人则顚倒自投地而下说文熊冬蛰春出
　　化入羽渊
　　见梦感
　　逸出虎圈
　　见宫嫔
　　熊白
　　埤雅熊当心有白脂如玉味甚美俗呼为熊白
　　熊经
　　熊好举目而引气谓之熊经
　　熊胆
　　春在首夏在腹秋在左足冬在右足
　　熊筋
　　杂爼唐髙宗时伽毗叶国献天铁熊大如狗苍色作声诸窍皆沸能擒狮象虎狼防中有筋大如鸭卵
　　熊侯
　　周官司裘王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄
　　熊馆
　　墨客挥犀熊在山中行数千里皆有跧伏之所必在岩谷林木中山民谓之熊馆唯虎出百里外则迷失道路矣
　　熊蹯
　　左文元年楚成王欲立王子职而黜太子商臣商臣以宫甲围成王王请食熊蹯而死弗听遂自缢注云请熊蹯者言熊蹯难熟冀有外救也髙齐杜弼檄文移梁朝云徒探雀鷇无救府藏之虗空请熊蹯莫延晷刻之命按兽足谓之蹯
　　熊掌
　　孟子鱼我所欲也熊掌亦我所欲也二者不可得兼舍鱼而取熊掌也按熊冬蛰不食饥则自舐其掌故其美在其掌
　　引人入穴
　　吴元夫鄂州人宋宝庆乙酉四年渡海覆舟漂至一岛见雌熊引至穴中聚毛为巢与梨兽肉饲之其人因与之交生一子皆人像也但略垂耳后遇舟得归
　　负人出坎
　　续搜神记晋升平中有人入山射鹿忽堕一坎内见熊子数头须防有大熊入瞪视此人人谓必害已良乆大熊出果分与诸子末后作一分着此人此人饥久冒死取噉之既而转狎习毎旦熊母覔食还輙分果此人頼以支命后熊子大其母一一负将出子既出尽此人自分死坎中乃熊母复还入坐人邉人解其意便抱熊足熊即跳出遂得无死
　　乌冠
　　孔帖南蛮东有谢蛮贞观三年其酋元深入朝戴乌熊皮冠
　　黒衣
　　张续宣室志张鋋归蜀夜次巴西有人拜曰巴西侯奉请既见置酒邀六雄将军至皆黒衣其状赑然天将晓鋋悸寤见巨熊卧于前者所谓六雄将军也
　　从目【已下罴】
　　埤雅释兽罴似熊而大黄白文长首髙脚从目能縁能立遇人则擘而攫之俗云熊罴眼直恶人横目其白生于心之下肓之上亦如熊白而麤秋冬则有春夏则亡猛憨多力能防大木一说罴有黄赤二种披髪人立絶有力者
　　冨脂
　　俗云熊罴冨脂至春膔瘠即登髙木自坠谓之扑膔今人畜熊以挺挞之更致壮长盖仿于此
　　见狮而跃
　　旧说狮子虎见之而伏豹见之而瞑罴见之而跃盖狮子又畏罴故也
　　遇犬则困
　　陈师道罴说晋人以五犬逐一罴罴鸷而力强于用大所与敌者皆天下强有力也犬弱而徤巧于用小顾左而右逐前而后罴不能也行不数十里罴败而伏犬更前而杀之兽之鸷者爪莫如虎齿莫如豹而罴食之故称勇力莫如熊罴而受制于犬者遇非其敌困于羣犬耳诗云忧心悄悄愠于羣小罴之谓矣
　　槖駞
　　槖駞一名骆驼说文駞负荷也能负囊槖故曰槖駞山海经阳光之山其兽多槖駞善行流沙中日行三百里负千斤洽闻记于阗有风脚駞日行七百里其疾如风孔帖吐蕃賛普有独峯駞日行千里襍爼駞毛缛温厚暖于狐貉遇夏常退毛至尽乃能避热故古者冬取皮于狐类而裘成夏取毛于駞类而褐成也脊有一封
　　汉书大月氏国出一封槖駞注云脊上有一封封髙也若封土然
　　足有三节
　　駞背有两峯如马鞍名曰駞峯駞足三节长颈色苍褐凡负物屈足受之载未尽量终不起
　　单于鬭
　　东观汉纪单于扵龙祠鬭槖駞以为乐
　　南蛮耕
　　孔帖南蛮宝利佛逝有槖駞豹文而犀角且耕且耒名曰牛駞豹
　　泉渠出
　　白帖槖驼本出泉渠
　　鄯善多
　　白帖汉鄯善多槖駞
　　实廐
　　史记苏秦说楚成王曰王诚能用臣之愚计则韩齐燕赵郑卫之妙音美人必充后宫燕代槖駞良马必实内廐
　　放山
　　三水小牍刘秉仁为江州刺史自京将槖駞至郡放之山下野人见而大惊共射之乃以状白州曰获庐山精于某处刘命致之乃所放駞耳
　　知水脉
　　博物志炖煌西渡流沙徃外国千余里中无水时有伏流处人不能知槖駞知水脉过其处輙停不行以足踏地人掘之即得水
　　知风
　　后周四夷流沙数百里夏日多热风为行旅之患其风欲至唯老駞知之即引项而鸣埋其鼻口于沙中人以为即以氊拥其鼻口其风迅速须即过不尔则至危毙郁离子曰知风莫过于老駞识路莫逾于老马
　　哥翰遣使
　　唐杨国忠欲厚结哥舒翰共排安禄山奏以翰兼河西节度使赐爵西平郡王是时中国盛强自安逺门西尽唐境凡一万一千里闾阎相望桑麻翳野天下称庻富者无如陇右翰毎遣使入奏尝乗白槖駞日驰五百里
　　田缙助军
　　田缙拜绥夏银节度使王师伐蔡缙上槖駞牛马助军
　　腹下漏明
　　酉阳杂爼明駞千里脚駞卧腹不帖地屈足漏明则行千里明字多误作鸣非也
　　腹下出水
　　异域志西南夷国山上有石骆駞腹下出水饮之令人身白净
　　负函
　　见奢侈
　　载寳
　　史思明陷两京尝以槖駞载禁府珍宝贮范阳若丘阜然
　　垂铃
</div>
    <div class="pagination">
<a href="山堂肆考_page552.html">上一页</a><span>...</span><a href="山堂肆考_page548.html">548</a><a href="山堂肆考_page549.html">549</a><a href="山堂肆考_page550.html">550</a><a href="山堂肆考_page551.html">551</a><a href="山堂肆考_page552.html">552</a><span class="current-page">553</span><a href="山堂肆考_page554.html">554</a><a href="山堂肆考_page555.html">555</a><a href="山堂肆考_page556.html">556</a><a href="山堂肆考_page557.html">557</a><a href="山堂肆考_page558.html">558</a><span>...</span><a href="山堂肆考_page554.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
