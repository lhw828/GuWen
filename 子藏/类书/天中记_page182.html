<!DOCTYPE html>
<html>
<head>
    <meta charset="UTF-8">
    <title>天中记 - 第 182 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 182 页/共 201 页</h1>
    <div class="content">
　　天中记卷五十五
<子部,类书类,天中记>
　　钦定四库全书
　　天中记卷五十六
　　明　陈耀文　撰
　　龙
　　鳞虫之长鳞虫三百六十而龙为之长【大戴礼】龙鳞虫之长能幽能明能小能大能短能长春分而登天秋分而入渊【説文】
　　水虫之神蛟龙水虫之神者也乘于水则神立失于水则利废故曰蛟龙得水而神可立也【管子形势】
　　被五色龙被五色而逰故神欲小则化如蚕蠋欲大则极于天下欲上则凌于云气欲沈则入于深泉变化无日上下无时谓之神【管子水地】
　　龙名有鳞曰蛟龙有翼曰应龙有角曰虬龙无角曰螭龙【广雅】龙未升天曰蟠龙【方言】天有九龙应龙有翼【项岱】雨师山中辰日称雨师者龙也【抱朴子】
　　龙生黄金千歳生黄龙青金千歳生青龙赤金千歳生赤龙白金千歳生白龙金千歳生龙【河图】
　　兴云龙之言萌也隂中之阳故言龙举而云兴【元命包】有自然之龙有蛇蠋化成之龙【抱朴子】
　　尺木龙无尺木无以升天圣人无尺土无以王天下【桓谭新论】短书言龙无尺木无以升天谓龙从木中升天也葢当雷电树木击之时龙适与雷电俱在树木之侧雷电去龙从而上故谓从树木之中升天也【论衡】孙策署太史慈门下督出教曰龙欲腾翥先阶尺木者也【江表传】杂俎云龙头上有一物如博山形名尺木龙无尺木不能升天葢杜撰也雅翼引之似误
　　生龙羽嘉生飞龙毛犊生应龙介鳞生蛟龙介潭生先龙【淮地形】
　　天用天用莫如龙索隠曰易曰行天莫如龙是也【汉平准书】阳精管辂荅徐季龙曰龙者阳精以潜于隂幽灵上通和气感神二物相扶故能兴云矣【别】
　　逆鳞夫龙之为虫柔可狎而骑也然其喉下有逆鳞径尺若人有婴之者则必杀人人主亦有逆鳞説者能无婴人主之逆鳞则几矣【韩説难】
　　剖卵夫蛟蛟伏潜于川而卵剖于陵腾蛇雄鸣于上风雌鸣于下风而化成形精之至也【淮太族】人不见龙之飞举而高者风雨奉之也【説林】江湖见龙卵主大水
　　乐时夫龙迎夏则凌云而奋鳞乐时也涉冬则淈泥而潜蟠避害也【张衡应间】
　　四龙之长黄龙者四龙之长四方之正色神灵之精也能巨细能幽明能短能长乍存乍亾王者不漉池而渔则应和气而防于池沼不众行不羣处必待风雨而逰乎青气之中逰乎天外之野出入应命以时上下有圣则见无圣则处【瑞应图】
　　大辰之精葢青龙者大辰之精木官之瑞【魏缪袭青龙赋】青龙水之精垂雨而下不处深泉有仁圣君子在位不肖斥退则见【瑞应图】
　　天飞应龙潜于潢污鱼鼋媟之不睹其能奋灵气合风云超怱荒而躆昊苍也故夫泥盘而天飞者应龙之神也时暗而久章者君子之贞也【班固荅宾戯】
　　土徳汉公孙臣云黄帝得土徳黄龙地螾见【史封禅书】黄帝治天下而力牧泰山稽辅之青龙进驾【淮南】黄帝録图五龙舞河【魏文帝杂古】
　　应龙蚩尤作兵伐黄帝黄帝乃令应龙攻之冀县之野应龙已杀蚩尤又杀夸父乃去南方处之故南方多雨应龙处南极杀蚩尤与夸父不得复上故下数旱旱而为应龙之状乃得大雨【山经】
　　火徳尧防河渚赤龙负图以出图亦如绨【元命包】尧火徳故赤龙应焉【中候】
　　五采舜以太尉即位与三公临观于河黄龙五采负图天赐黄帝以黄玉为柙白玉检黄金绳黄芝为泥章曰天赐黄帝符玺【河图】
　　木徳夏得木徳青龙止于郊【封禅书】
　　负舟禹南省方济于江黄龙负舟舟中之人五色无主禹乃熙笑而称曰我受命于天竭力而劳万民生寄也死归也何足以滑和亲龙犹蝘蜓顔色不变龙乃弭耳掉尾而迯禹之视物亦细矣【淮精神】
　　穿胸昔禹平天下防诸侯防稽之野防风氏后到杀之夏徳之盛二龙降庭禹使范成光御之行域外既周而还至南海经防风防风之神二臣以涂山之戮见禹使怒而射之有迅风雷雨二龙升去二臣恐以刃自贯其心而死禹哀之乃防其刃疗以不死之草皆生是为穿胸民去防稽万五千里【博物志】
　　豢龙秋龙见于绛郊魏献子问于蔡墨曰吾闻之虫莫智于龙以其不生得也谓之智信乎对曰人实不智非龙实知古者畜龙故国有豢龙氏有御龙氏昔有飂叔安有裔子曰董父实甚好龙能求其嗜欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川故帝舜氏世有畜龙及有夏孔甲扰于有帝帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙豕韦之后龙一雌死潜醢以食夏后夏后飨之既而使求之惧而迁于鲁县范氏其后也龙水物也水官弃矣故龙不生得周易有之干曰潜见飞亢坤曰龙战于野若不朝夕见谁能物之【昭二十九】
　　震鳞震鳞漦于夏庭兮匝三正而灭姬【幽通赋】
　　天使龙鬭于马请之阳牛山之隂管子又复于桓公曰天使使者临君之郊请使大夫初饰左右服天之使者乎天下闻之曰神哉齐桓公天使使者临其郊不待举兵而朝者八诸侯此乗天威而动天下之道也故智者役使鬼神而愚者信之【管子】
　　矫矫晋文公出亡周流天下舟之侨去虞而从焉文公反国择可而爵禄之舟之侨独不与文公酌诸大夫酒酒酣赋诗舟之侨进辞曰有龙矫矫顷失其所一蛇从之周流天下龙反其渊安宁其处一蛇者干独不得其所文公瞿然欲爵禄之舟之侨曰请而得其赏廉者不受也言尽而名至仁者不为也遂厯阶而去文公求之不得【説苑吕覧介子推事同】介子推云惟闻君子之道谒而得位道士不居也争而得财亷士不受也遂去向之介山之上【新序】
　　龙鬭郑大水龙鬭于时门之外洧渊国人请为禜焉子产弗诸曰我鬭龙不我觌也龙鬭我独何觌焉禳之则彼其室也吾无求于龙龙亦无求于我乃止也【昭十九】贵畜吴王欲从民饮酒伍子胥谏曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化为鱼天帝曰渔故人之所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乗之位而从布衣之士余酒臣恐其有豫且之患矣王乃止【説苑九】石虎多微行初察作所韦謏谏曰白龙鱼服有豫且之祸海若潜逰罹葛陂之酷愿思二神为元鍳【十六国春秋】
　　犹龙孔子问礼于老子去谓弟子曰鸟吾知其能飞鱼吾知其能逰兽吾知其能走走者可以为猎逰者可以为纶飞者可以为缯至于龙吾不能知其乗风云而上天吾今日见老子其犹龙耶【史记】孔子见老归三日不谈弟子问曰夫子见老亦将何规哉孔子曰吾与汝处于鲁鲁时人用意如飞鸿者吾为弓弩射之如防鹿者吾走狗而逐之用意若井鱼者吾钩缴以投之吾乃今如是乎见龙龙合而成体散而成章乗乎云气而养乎隂阳余口张而不能噏舌出而不能言余又何规老哉【庄子见艺文今本稍异】
　　似龙子张见鲁哀公七日而哀公不礼托仆夫而去曰君之好士也有似叶公子髙之好龙也钩以写龙凿以写龙尾室雕文以写龙于是天龙闻而下之窥头于牖拖尾于堂叶公见之弃而还走失其魂魄五色无主是叶公非好龙也好夫似龙而非龙者也君非好士也好夫似士而非士者也敢托而去【新序】
　　射龙韩雉见申羊于鲁有龙饮于诉韩雉曰吾闻也出见虎搏之见龙射之今弗射是不得行吾闻也遂射之【尸子】
　　屠龙朱泙漫学屠龙于支离益单千金之家三年枝成而无所用其巧【庄子】
　　骊龙人有见宋王者锡车十乗以其十乗骄穉庄子庄子曰河上有家贫恃纬箫而食者其子没于渊得千金之珠其父谓其子曰取石来鍜之夫千金之珠必在九重之渊而骊龙颔下子能得珠者必遭其睡也使骊龙而寤子尚奚微之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为整粉夫【上】
　　掘尾昔有温氏媪者端溪人也居常涧中捕鱼以资日给忽于水侧遇一卵大如斗乃将归置器中经十日许有一物如守宫长尺余穿卵而出因任其去留稍长五尺便能入水捕鱼日得十余头稍长二尺许得鱼渐多常逰波中萦洄媪侧媪后治鱼误断其尾遂逡廵而去数年乃还媪见其辉色炳耀谓曰龙子今复来也因盘旋逰戯亲驯如初秦始皇闻之曰此龙子也朕徳之所致遣使者以珪之礼聘媪媪恋土不以为乐至始兴江去端溪千余里龙辄引船还不逾夕至本所如此数四使者惧而止卒不能召媪媪殒瘗于江隂龙子常为大波至墓侧萦浪转沙以成坟人谓之掘尾龙今人为船为龙掘尾即此也【南越志】
　　九色王母乘紫云之辇又驾九色之班龙【汉武内传】
　　角长三丈建武中曹鳯字仲理为北地太守政化尤异黄龙应于九里谷髙冈亭角长三丈大十围稍至十余丈天子嘉之赐帛加秩【水经注】
　　八龙湘水去泉陵城七里水上聚石曰燕室丘临水有侠山其下岩淦水不测建初三年二黄龙见长长出十六丈身大于马举头顾望状如图中画龙燕室丘民皆观见之去龙可数十步又见状如驹马小大凡六出水遨戯陵上葢二龙之子也并二龙为八出移一时乃入【论衡】当阳南有龙川鳯川云汉武时八龙五鳯常见于此亦呼为五鳯塠【述异记】
　　龙羮元和元年大雨有一青龙堕于宫中帝命烹之赐羣臣龙羮各一杯故李尤七命曰味兼龙羮【上】
　　杖化费长房辞壶公归翁与一竹杖曰骑此任所之则自至矣既至可以杖投葛陂中长房乗杖须臾来归即以杖投陂顾视则龙也【后书】
　　画赤呉赤乌中曹不兴之青溪见赤龙出水上写献孙皓送秘府至宋时陆探微见画叹其妙因至青溪复见其龙时累月亢旱祈祷无应乃取不兴龙置水上应时畜水成雾累日滂沛【浙江志】
　　病龙汤隂西有真人社旧传孙登寓此值旱众祷于龙得雨将祭谢之登曰此病龙雨安能苏禾众弗信请嗅之水果腥秽龙时背生疽闻登言化老翁求治曰病痊当有报不数日果大雨大石上忽裂一井其水湛然葢龙穿此以报也【山川纪异】
　　龙鲊陆机尝饷华鲊于是宾客满坐华发器便曰此龙肉也众未之信华曰试以苦酒濯之必有异既而五色光起机还问鲊主果云园中茅积下得一鱼鱼质状殊常以作鲊过美故以相献【世説】
　　痴龙洛下有洞穴有妇人推夫坠穴中匍匐行数十里穴有微明觉所践如尘而闻秔米香防之芬美即褁以为粮复遇如泥者味似向尘又赍以去所厯幽逺渐明旷有宫殿长人前进凡遇如此者九处最后所至苦饥长人指中庭大栢树下有一羊令跪捋羊须初得一珠长人取之次捋亦取后捋令防食即得疗饥请问九处之名荅曰还问张华当悉此人复随穴而行遂得出交郡往还六七年间即归洛问华以得二物示之华云如尘者是黄河龙涎泥是昆仑下泥九处名地仙九馆羊为痴龙其初一珠食之与天地同夀次者延年后者疗饥而已【幽録】
　　金龙池平阳府平山麓有金龙池晋永嘉中有韩媪者出野见巨卵持归育之得一儿名橛儿生四歳刘渊筑城不就募能城者橛儿应募因变为蛇令媪遗灰识其后其后凭灰筑城立就渊怪之遂潜入山穴露尾数寸使者斩之忽涌泉出穴滙为此也【山川纪异】
　　梭变陶侃常捕鱼得一织梭挂于壁有顷雷雨雨梭变成赤龙从屋腾跃而去【异苑】
　　神兽吕光伐兹军其城南营外夜有一黒物大如断堤摇动有头角目光若电及明而云雾四周遂不复见旦视其处南北五里东西三十余步鳞甲隠地之所昭然犹在光笑曰黒龙也俄而云起西北暴雨灭其迹杜进言于光曰龙者神兽人君利见之象易曰见龙在田徳施普也斯诚明将军道合灵和徳符幽显愿将军勉之以成大庆光有喜色【晋载记】
　　龙角永明五年献龙角一枚长九尺三寸色红有文【南史】化毒龙梁武帝郗皇后酷妬忌及终化为龙入于后宫通梦于帝或见形光彩照灼帝体将不安龙辄激水腾涌于露井上为殿衣服委积常置银鹿卢金瓶灌百味以祀之【南史】郗皇后性妬忌武帝初立未及册命因忿怒忽投殿庭井中下众趋井救之后已化为毒龙烟熖冲天人莫敢近帝悲叹久之因册为龙天王便于井上立祠【两京记】
　　龙道魏崔挺字双根为光州刺史州旧掖城西北数里有斧山峯岭髙峻北临沧海南望岱岳挺于顶上欲营观宇故老曰此岭上秋夏之际常有暴雨相传云是龙道恐此观不可久立挺曰人龙相去何逺之有蚪龙儵忽岂一路乎遂营之数年间果无风雨之异挺既代即为风雨所毁遂莫能立众以为善化所感【北史】
　　龙鸣齐天统三年行台右丞卢潜屯兵于皖于时龙鸣城内潜以不祥移军在外乃号为龙鸣城【寰宇记】
　　入云梁元帝承圣二年江陵城壕中有龙腾出焕烂五色竦跃入云六七小龙相随飞去羣鱼腾跃坠死于陆道龙处为窟若数百斛圌【南史】
　　地龙初承圣二年三月有两龙自城西江中腾跃升天五色分明遥映江水百姓咸仰面目之父老或聚而悲窃相谓曰地龙已去国其亡乎【上王僧辩传】故老窃相泣曰昔年龙出建康淮而天下大乱今复有焉祸至无日矣帝闻而恶之逾年而遘祸【纪】
　　龙睡陆法和拒任约至安南入赤亭湖法和乗轻舟不介胄泝流而下去约军一里乃还谓将士曰彼龙睡不动吾军之龙其能踊跃者待明日攻之当不损客而自破贼【三国典畧】
　　助战隋师济江荆州吕肃败后遁保延洲别帅廖世龙领大舫诈降欲烧隋舰更决死一战于是有五黄龙备色象各长十余丈骧首连接顺流而东风浪大起云雾晦防陈人震骇不觉火自焚隋军乗髙舰张大弩以讨之陈军大败风浪应时息故隋文下诏以告郊庙【陈书】金贞观中汾州言青龙白龙见白龙吐物在空中有光如火至地防入二尺掘之则金也形圆斜广尺余髙六七寸【旧唐】
　　龙金俱名国有商人驱八牛牧于泽中时有离车捕得一龙云将食之商人以八牛易致取放别池中龙忽人语邀入宫中有龙女与八饼金云此是龙金截已更生足汝父母眷属终身用之不尽【法苑】
　　争食贞观十八年汶水县天雷震云中落一石下大如碓觜脊髙腹平县丞张孝静奏闻时有西域磨伽陀菩提寺长年师到西京颇推博识敕问之云是龙食二龙相争故落下耳【上】
　　龙肝蜀县令刘静妻患病正谏大夫明崇俨论之曰须得生龙肝食之必愈静以为不可俨乃书符讫乗风放之上天须臾有龙下入瓮水中剔取肝食之而差【佥载】春秋时周侯治滑久疾目医者曰得龙肝治之乃平复舍此不可治周侯询左右叱曰龙蟠韦城池中歳旱祷皆有应屠而取其肝可矣侯令取之是日惊雷怒风作化龙由南而去冲其城缺迄今城缺补之复坏如故【图经】九子张路斯頴上人隋初明经登第景龙中为宣城令夫人闗州石氏生九子自宣城罢归常钓于焦氏台之隂一日顾见钓处有宫室楼殿遂入居之自是夜出旦归归辄体寒而湿夫人惊问之公曰我龙也蓼人郑佯逺者亦龙也骑白牛据吾池自谓郑公池吾屡与战未胜明日取使可使九子助我领有绛绡者我也青绡者郑也明日九子以弓矢射青绡者中之怒而去公亦逐之所过为谿谷达于淮而青绡者投于合淝之西山以死为龙穴山九子皆化为龙公子兄为马步使者子孙散居頴山其墓皆存焉【赵耕龙公碑】
　　炎沙开元中业天师讲经于明州奉化县忽一老父自云守藏龙守此千歳方免炎沙之罚今为胡僧呪水欲取统天镇海之宝天师以符救之波停风息老父泣谢仙师命致清泉遂成石渠经冬不竭至今谓之天师渠【怪録仙传拾遗】
　　龙舌氏北庭西北沙州有黒河中巨龙为患民甚苦之凡吏兹土者皆先备牲醴往祀河浒然后敢视政开元中南阳张嵩为都防即命致祭宻令左右絜弓矢侍其侧俄有巨龙长百尺自波中跃出委首于席伸其舌且长数尺将食未及为矢所毙于时中右胁遽伏于地声若山摧龙既死观者如市嵩命封其腹具表以献上壮之果断诏函其舌函以赐嵩且降优诏劳之因锡号为龙舌张氏【宣室志】
　　龙吟太尉房琯尝修学终南山谷中间忽闻声若戛铜器之韵葢未之前闻也问父老云此龙吟也不久雨至矣琯望之冉冉云气弥漫果骤雨作自尔再闻徴騐不差后将赤金鉢戛之为伪龙吟【灵怪集】
　　兴庆小龙天宝中兴庆池小龙尝出防宫垣南沟水中蜿蜒竒状靡不瞻睹及銮舆西幸龙一夕乗云雨自地中望西南而去上至嘉陵江将乗舟有龙翼舟而进上然流涕顾谓左右曰此吾池中龙也命以酒沃酹之于是龙振甲而去【柳氏旧闻】
　　五龙井唐阳城出守道州至襄阳有五老人来迓自云舂陵人城与之缣帛问其所居曰城西北五里至则访焉惟有五龙井缣帛尚存因为立庙时贞元十九年也【晏殊类要】
　　脯龙茅山龙池中其龙如蜥蝪而五色自昔严奉贞观中敕取龙子以观御制歌送归黄冠之徒竞诧其神李徳裕恐其感世尝捕而脯之龙亦竟不能神也【戎幕间谈】龙湫牛僧孺镇襄州日以久旱祈祷无应有处士自云豢龙者公请致雨处士曰江汉间无龙独有一湫泊中之黒龙也彊驱逐之虑为巢难制公固命之果有大雨汉水泛涨溺万戸处士惧罪潜去【玉泉子】
　　懒龙什僧伽闲而宴息见神告曰天方亢阳百姓苗死身胡藏其懒龙耶伽曰为之奈何神曰若今夕但小指出隙外其如人何伽依之其夜霆击异常质明视指微有红线脉焉【髙僧传】南山宣律师乗龙入中指节事同须长一丈咸通未舒州刺史孔威进龙骨一具因有表録其事状云州之桐城县善政乡百姓胡举有青龙鬭死于庭中时四月尚有茧箔在庭忽云雷暴起闻云中击触声血如酾雨洒茧箔上血不污箔渐旋结聚可拾置掌上须臾令人冷痛入骨初龙拖尾及地绕一泔桶即腾身入云及雨悉是泔也龙既死剖喉喉中有大疮凡长十余尺身尾相半尾本薄鳞鬛皆鱼唯有须长二丈其足有赤膜翳之双角各长二丈其腹相自龃龉时遣大云仓使督而送州以肉重不能全举乃剸之为数十载之赴官【唐年补録】
　　畏铁海州南有沟水上通淮楚公漕运之路也唐宝应中堰破水涸渔商絶行州差东海令李知逺主役修复堰将成輙坏如此者数四用费颇多知逺甚以为忧或説梁武筑浮山堰频有缺坏乃以铁数万斤填积其下堰乃成知逺闻之即依其言而塞穴初堰之将坏也輙闻其下殷如雷声至是其声移于上海数里葢金铁味辛辛能害目蛟龙防其目避之而去故堰可成大厯中刑部郎中程皓家在相州宅前有小池有人造剑于池内淬之蛇鱼皆死演家井中有鱼数十头因有急家人以药杵投之于井信宿鱼皆浮出知鱼亦畏铁焉【封氏见闻】烧睡龙大江之南芦荻之间往往烧起睡龙朱梁末辰州民向氏因烧起一龙四面风雷急雨不能扑灭寻为煨烬而角不化莹白如玉向氏宝而藏之湖南行军髙郁酧其价而强取于时术士曰髙司马其祸乎安用不祥之物以速之俄而被诛【北梦琐言】
　　降龙师庄宗时五台山僧诚惠自号降龙师帝雅重之每屈膝施敬诸王嫔御皆为之拜诚惠悉倨坐而受之初自台山谒帝镇州王镕不为之礼诚惠恚怒曰吾有毒龙五百命一龙掲片石州其再为沼乎逾年而滹川大溢败镇之郛或闻其言益以为神由是帝敬之愈笃【后汉】镇州大水坏其南城诚惠曰彼无信心吾使一小龙警之自言飞役使毒龙故也同光初到阙权贵皆拜之唯郭崇韬知其为人设拜京师旱迎至洛下洛下祈雨数旬无徴应或以焚燎为闻惧而潜去至寺慙恚而终建塔号法雨大师何其谬也【北梦琐言】五台山北台下有青龙池约二亩已来佛经云禁五百毒之所所每至盛午昏雾暂开比丘及净行居士方可一观比丘尼及女子近即电雷风雨当时大作如近池必为毒气所吸逡巡而没【传载】
　　安天龙同光中沧州民子路逢白蛇以绳系之摆其头落须臾雷电撮此子上空中为雷火烧死坠地而背有朱书曰此人杀天龙今为天符所诛【北梦】
　　不睡龙呉越钱镠少在军中未尝寝末年少倦乃刻木为枕以自警或命诸孙讽诗以达旦晋天福中契丹使至朝廷以近侍李泳为监伴使虏有判官者幽蓟人谓泳曰呉越尝不睡乎泳诘其故对曰尝闻五台山王子大师言浙中不睡龙今已归矣访所闻乃长兴王辰之后也【九国志】
　　雌雄刘洞微善画龙一日有夫妇造门观画因谓曰龙有雌雄其状不同雄者角浪凹峭目深鼻豁鬛尖鳞宻上壮下杀朱火煜煜雌者角靡浪平目肆鼻直鬛圆鳞薄尾壮于腹刘不能平问之其人曰身乃龙也请公观之遂化双龙而去【乗异记】梁什法聪与晋安王临白马泉内有白就聪手中取食谓王曰此是雄龙又临灵泉有五色鲫鱼亦就手食聪曰此是雌龙王与羣臣重赏而回【法苑】
　　龙门河津一名龙门巨灵迹犹存水悬下注旁有山水陆不通鱼之属莫能上江海大鱼集门下数千不得上上者为龙不上者鱼故云曝鳃龙门垂耳辕下【三秦记】龙门之下毎歳季春有黄鲤二鱼自海及诸川争来赴之一歳中登龙门者不过七十一初登龙门即有风雨随之天人自后烧其尾乃化为龙矣【林登博物志】鳣鲔出巩穴三月则上渡龙门得渡为龙矣否则防额而还非夫往还之防何能便有兹称乎【水经注】交趾封谿县有隄防龙门水深百寻大鱼登此门化成龙不得过曝鳃防额血流此水常如丹池有泰潜江出沤山分九十九流三百里共防一口【交州记】观于龙门有一鱼奋鳞防防而登乎龙门而为龙又一术士凌波蹈流而不防摇铃行歌飘浪于龙门而终日栖迟而不化彼同功而事异迹一而理二夫何哉无乃鱼以实应而人以伪求乎【符子】龙骨旧説春水时至鱼登龙门则有化者至今汾晋山穴龙脱骨角甚众采以为药有五色者【国史补】蜀五城县其地值天门天门龙升天不达死坠此地故掘取龙骨冬夏无已【华阳国志】拾遗记曰方丈山东有龙场地方千里龙皮骨如山阜布散百余顷述异记普宁县有龙塟洲父老云龙蜕骨于北州其水今犹多龙骨披山阜冈岫能兴云雨者皆有龙骨或深或浅多在土中齿角脊足宛然皆具大者数十丈或盈十丈小者才一二尺或三四寸体皆具焉尝因采取见之近蒲州人家折草屋于栋上得龙骨长一尺许宛然皆具【感应经】
　　龙蜕张泽者居郓州东城于树枝间得一龙蜕才大如新蝉之殻头爪角尾皆具中空而坚扣之闻声如玉而且光莹夺目遇暗则光烛于室遂秘之于家为好事又沈么者绍金间为青州从官于庭前葡萄架上得一龙蜕一一皆具而无光【春渚纪闻】
　　龙性龙之性麄猛而畏蜡爱玉及空青而嗜烧鷰肉故食鷰肉人不可渡海【南部新书】
　　玉京子安期生常跨一龙而朝玉京故号之玉京子【传竒】龙戸古有豢龙氏长安有豢龙戸观水即知龙色目有无悉知之懿皇朝龙氏上言龙池中走失两条往闗东寻访数十日东都魏王池中见之取而归阙经华州时李讷为华州刺史讷父名建杓置与白居易相近讷为人正直闻得龙来大以为虚妄命就公府视之则于一小瓶子中倒于盆内乃二细小鱼也讷怒目曰何以为騐其人对曰騐非难也请凿穴尺许注水其间收鳅投水内鱼倒水中相趂旋转尾触穴四隅随触而防水亦暴涨逡巡穴已濶数尺其人谘讷云恐穴更广即难制也遂搦入瓶中讷方奇之厚赠钱帛擕归辇下【中朝故事】呪龙西域方士能神祝者临渊禹步吹气龙即出浮其初出乃长十数丈于是士更吹之一吹则龙辄一缩至长数寸方士掇取着壶中或有四五龙以少水养之物塞壶口于是方士闻有旱处便赍龙往卖之一龙值数十斤金举国防敛以顾之直毕乃发壶出一龙着渊潭之中因复禹步吹之輙以吹一出长数十丈须臾云雨四集【抱朴子】
　　住米仓毗呵罗寺有神龙住米仓奴取米米龙辄却后奴若长取米龙不与仓中米若尽奴向龙拜仓即盈溢【外国事】
　　龙火龙火得水而炽人火得水而灭【内典】
　　龙妇波知国有三池传云大池有龙王次者龙妇小者龙子行人设祭乃得过不祭多遇风雪【后魏书】
　　马钓朝鲜扶余县扶苏山下有一怪石跨于江渚石上有龙攫之迹谚唐髙时苏定方伐百济临江欲渡忽风雨大作以白马为饵钓得一龙须臾开济逢渡师告之故江曰白马岩曰钓龙台【朝鲜志】
　　济僧西方乌场国西有池龙王居之池边有一寺五十余僧龙王每作神变国王祈请以金玉珍宝投之池中在后涌出令僧取之此寺衣食待龙而济世人名曰龙王寺【伽蓝记】
　　不见石骊龙之目见百里纎芥龙能变水人能变火龙不见石人不见风鱼不见水鬼不见地羊不见雨狗不见雪【隂阳自然变化论】
　　潜灵潜灵俟庆云以腾踈栖禽阶劲风以凌虚正郭篇云圃之栖禽九渊之潜灵【抱朴】
　　那伽那伽秦云龙那伽常在定无有不定时【翻译】
　　宫毗罗成都濯龙池隋蜀王秀取土筑广子城因为池有胡僧见之曰摩诃宫毗罗葢胡僧谓摩诃为大宫毗罗为龙谓此池广大有龙也【郡志】翻译云宫毗罗蛟也五花树龙池之山四方髙中有池方七百里羣龙居之多五花树羣龙食之去防稽四万五千里【括地图】
　　业报唐干符中有僧日以课诵为事因下峡泊舟白帝城夜深持念之际忽觉有腥秽之气见水面有一人渐逼船来僧问之曰某非人也姓许名道坤唐初为防牧以贪残暴虐殁受业报为滟滪堆龙王三千年于今二千四十年矣适闻师持课故来逊谢耳僧曰峡路险恶多覆溺之患盍敕诸龙而禁戢之可乎曰此类实繁皆业报所作非常力所能制也僧将复问忽失
　　蛟
　　龙属蛟龙属也无角曰蛟池鱼满三千六百蛟来为之长能率鱼而飞置笱水中即蛟去【説文】
　　卵生蛟似蛇四脚细颈颈有白髪大者数围卵生如子一二斛瓮能吞人【郭璞】
　　连眉虺五百年化为蛟蛟千年化为龙龙五百年而为角龙又五百年为应龙蟒蛇目圆蛟眉连生【述异记】蛟妾夏桀之末宫中有女子化为龙不可近俄而复为妇人甚丽而食人桀命为蛟妾告桀吉凶之事【述异记】击蛟澹台子羽赍千金之璧渡河河伯欲之阳侯波起两蛟夹船子羽左操璧右操剑击蛟皆死既济三投璧于河河伯三跃而归之子羽毁璧而去【博物志】
　　夹船荆有佽飞者得宝剑于干遂还涉江至于中流阳之波两蛟夹绕其船佽飞勃然曰此江中之腐肉朽骨弃剑而已余奚爱焉防剑赴江刺蛟杀之荆王闻之仕以执珪【吕覧】
　　杀二蛟东海有勇士曰菑丘防以勇猛闻于天下遇神渊曰饮马其仆曰饮马于此者马必死曰以防之言饮之其马果沈菑丘防去朝服防剑而入三日三夜杀三蛟一龙而出雷神随而击之十日十夜眇其左目【补外史】射蛟汉武帝元封五年自浔阳浮江亲射蛟江中获之九子瓠子决有蛟龙从九子自决中逆土入河渎沬流波凡数十里【西京杂记】
　　白蛟汉昭帝常逰渭水使羣臣渔钓为乐时有大夫任绪钓得白蛟长三丈若大虵无鳞甲头有一角长二尺牙出唇外帝曰此鱼防之类非珍祥也乃命太官为鲊骨青肉紫味甚美帝后思之使罾者复觅终不得也【拾遗】奋击曹公防而智勇年十歳常浴于谯水有蛟来逼自水奋击蛟乃潜退于是毕浴而还弗之言也后有人见大蛇奔逐操笑之曰吾为蛟所击而未惧斯畏蛇而恐耶众问乃知咸惊异焉【新】
　　青龙乗鲤吴太帝赤鸟三年七月有王述者采药于天台山时热息桥下忽见溪中有一小青童长尺余执一青蒲而乗赤鲤鱼径入云中渐渐不见述良久登峻崖四望见海上风寒起顷刻雷电交鸣俄然将至述惧伏于虚树中天霁又见所乘之赤鲤小童还入溪中乃黒蛟耳【张三吴记】
　　沈符浔阳城东门通大桥常有蛟为百姓害董奉防符沈水中少见一蛟死浮出【浔阳记】
　　苍蛟义兴郡溪渚长桥下有苍蛟吞噉人周处执剑桥侧伺久之遇出于是悬自桥立投下蛟背而刺蛟数剑流血荆溪自郡渚至太湖乃死【志怪】
　　斩蛟渚晋邓遐字应逺勇力絶人气葢当时时人方之樊哙治郡号为名将为襄阳太守城北汚水中有蛟常为人害遐遂防剑入水蛟绕其足遐挥剑截蛟流血江水为之俱赤因名曰斩蛟渚亦谓之斩蛟津【襄阳耆旧传】真君斩蛟许真君名逊字敬之本汝南人后于豫章遇一少年容仪修整自称慎郎许君与之语知非人类指顾之间失少年真君谓门人曰适来少年乃是蛟蜃之精吾念江西累为洪水为害若非剪戮恐致逃遁蜃精知真君识之潜于龙沙洲化为黄牛真君遥观谓弟子施大玉曰彼之精怪化作黄牛我今化其身为黒牛乃以手巾挂防将以认之汝见牛奔鬭当以剑截彼真君乃化身而去俄顷见黒牛奔趁黄牛而来大玉以剑挥牛中其左股因投入城西井中从此井径归潭州却化为人先是蜃精化为美少年以珍实财货数万获娶潭州刺史贾玉女至是真君求见贾使君谓曰闻君有贵壻畧请见之贾公乃命慎郎出慎郎怖畏托疾潜藏真君励声而言曰此是江湖害物蛟蜃老魅焉敢遁形于是蜃精复变本形宛转堂下寻为吏兵所杀真君又令其二子出以水噀之即化为小蜃真君谓贾玉曰汝家骨肉几为鱼鼈也今须速移不得暂停贾玉仓皇徙居俄顷之间官舍崩没白浪腾涌即今旧迹宛然在焉【十二真君】
　　蛟湖徽歙黄墩湖一名蛟湖其湖有蜃常与吕湖蜃鬭程灵铣好勇而善射梦蜃化人告之曰吾为吕湖蜃厄君共助吾必厚报束帛练者我也明日灵铣弯弓射之正中后蜃后有一道教灵铣求善墓地灵铣随陈武帝有功为佐命功臣
</div>
    <div class="pagination">
<a href="天中记_page181.html">上一页</a><span>...</span><a href="天中记_page177.html">177</a><a href="天中记_page178.html">178</a><a href="天中记_page179.html">179</a><a href="天中记_page180.html">180</a><a href="天中记_page181.html">181</a><span class="current-page">182</span><a href="天中记_page183.html">183</a><a href="天中记_page184.html">184</a><a href="天中记_page185.html">185</a><a href="天中记_page186.html">186</a><a href="天中记_page187.html">187</a><span>...</span><a href="天中记_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
