<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 265 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 265 页/共 485 页</h1>
    <div class="content">　　王武子移第近北芒于时人多地贵武子好马射买地作埒编钱布地竟埒时号金沟【世说】
　　钱癖
　　和峤富拟王者而至吝人谓之钱癖
　　钱愚
　　梁武帝弟萧宏钱百万一聚黄榜标之千万一库挂一紫标如此三十余间武帝见之计钱三亿余万武帝少子绶作钱愚论讥之
　　呼为王老
　　王元寳富厚人以钱文有元寳字因呼钱为王老【南部新书】
　　鹅眼钱
　　宋泰始中通私铸而钱大壊一贯长三寸谓之鹅眼钱减此者谓之綖环钱贯之以缕入水不沉市井不复料数十万不盈一掬斗米一万他物称之【顔埈传】
　　足钱便可
　　南史周文育诣卜者卜者曰君北下不过作令长南入则为公侯周曰足钱便可谁望封侯
　　不肯质书
　　梁谢举兄子侨素贵尝一朝无食其子啓以班史质钱荅曰寜饿死岂可以此充食乎
　　金钱贺生子
　　梁吕僧珍生子宋季雅往贺署函曰钱一千阍人少之不为通强之乃进僧珍疑其故亲自发乃金钱
　　作诏润笔
　　隋郑泽自隆州征还帝令内史李徳林立作诏书复爵国公位上柱国髙颎戏谓曰笔干荅曰出为方岳杖防言归不得一文何以润笔上大笑
　　前定得钱
　　隋末一书生居太原苦于贫所居抵官库因宂而见有钱数万贯遂欲擕挈见一金甲人持戈曰汝要钱可取尉迟公帖来此尉迟公钱也书生访求至铁冶处有尉迟敬徳者方袒露蓬首鍜炼之次乃前拜之公问曰何故曰乞钱五百贯以济贫困尉迟怒曰打铁人安得钱乃侮我耳生曰足下应他日冨贵若能哀悯但乞一帖公不得已令生执笔曰钱付某生五百贯月日署名书生擕去公与其徒大笑以为妄也书生却至库复见金甲人令繋于梁上髙处书生取钱止五百贯后敬徳佐神尧立殊功赐钱一库开库欠五百贯将罪主者忽于梁上得帖子视之乃打铁时书帖累日惊叹求书生具陈所见厚遣之【逸史】
　　上清童子
　　岑文本山亭避暑忽有人叩门云上清童子元寳参奉冠青圎角冠衣浅青衣自言由汉得果成仙语以汉魏间事了如目睹岑因问其冠帔荅曰仆外服圎而心方正此是上清五铢服也又天衣六铢尤细五铢也言讫送出门而去行数歩至墙下忽不见文本使人掘之乃一古墓其中唯得一古钱文本方悟上清童子者谓青铜也名元寳者钱之文也外员心方正钱之状也青衣者铜衣也五铢者亦钱文也此乃汉朝所铸也文本自是钱帛日盛至中书令忽失古钱岑遂亡矣
　　券号飞钱
　　徳宗贞元初骆谷散关禁行人以一钱出者宪宗时商贾至京师委钱诸道进奏院及诸军诸使冨家以轻趋四方合券乃取之号飞钱【食货志】
　　钱可通神
　　张延赏闻度支有一寃狱久不决及公判度支期以旬日平反视事日案上一帖云奉钱三万贯乞不问其狱公怒悉收吏禁之次日于盥洗处又一帖奉钱十万公叹曰钱至十万可通神矣无不可回之事吾惧及祸不得不止【幽闲鼓吹】
　　饷钱不受
　　陆贽调郑尉张镒有重名贽往见语三日竒之请为忘年交既行饷钱百万曰请为母夫人一日费贽不纳止受茶一串
　　光署钱
　　唐陆扆自翰林拜相故事自三省得相有光署钱留为宴资学士院未始有扆送光院钱五十万以荣近司
　　光学钱
　　唐刘允章为国子祭酒建言羣臣输光学钱自宰相方镇刺史各有差
　　钱文欧书
　　武徳中废五铢钱行开通元寳钱名及书皆欧阳訽之所为也初进様文徳皇后搯一甲痕因铸之【谈实録】
　　唐钱短陌
　　今之钱数百钱谓之陌借陌字用之其实只是百字如什与伍耳唐自皇甫鏄为垫钱法至昭宗末乃定八十为百汉隠帝时三司使王章每出官钱又减三钱以七十七为百输官仍用八十【笔谈】五代周太祖时王章掌财赋旧钱出入皆以八十为陌章始令入者以八十出者七十七谓之省陌【侯鲭録】
　　禁钱出界
　　太祖开寳诏旧禁铜钱无出化外人自五贯以上其罪死
　　塞破屋子
　　太祖尝与赵普议事不合上曰安得宰相如桑维翰者与之谋乎普曰使维翰任事陛下亦不用盖维翰爱钱也上曰茍用其长当护其短措大眼孔小赐与十万贯则塞破屋子矣
　　淳化草书
　　前代钱文未有草书者淳化中宋太宗始以宸翰为之既成以赐近臣【侯鲭録】
　　飞钱致富
　　海陵黄寻家先贫困大风雨散飞钱至其家触篱园误落无数余处皆拾得后冨至数千万擅名江北【幽防録】
　　整钱瓮欹
　　建安有村人小舟建溪往来采薪为业山上忽有数钱流下寻至山半树下有大瓮钱满其中而瓮少欹故钱流出于是推正以石搘之取五百余钱归率家人往将尽取之而亡其所徘徊数日不忍去夜梦人曰钱有主不可取也向为瓮欹以五百雇尔正之耳【徐稽神録】
　　用铁钱【系铁钱】
　　文彦博知永兴军或言陜西铁钱不便乞一切废之朝廷虽不从人多知之争以铁钱买物卖者不肯受长安民多闭肆僚属请禁之彦博曰如此是愈使惑扰也乃召丝绢行人出其家缣帛数百匹使卖之纳其直尽以铁钱勿以铜钱也若是则知铁钱不废市肆复安【记闻】
　　王璵用纸钱【以下系纸钱】
　　唐王璵专以祠神位宰相汉以来防用瘗钱后世俚俗稍以纸寓钱为鬼事至是璵乃用之
　　爇纸币求福
　　王嗣宗为节度使性刚正常卧病家人私爇纸币以祈福嗣宗大呼而止之曰神茍有知岂枉法而受贿耶【圣宋掇遗】
　　康节焚纸钱
　　康节先生春秋祭祀约古今礼行之亦焚楮钱程伊川恠问之则曰明噐之类也脱有一非岂孝子慈孙之心乎
　　古今文集
　　杂著
　　钱神论　　　　　　　　晋鲁褒
　　有司空公子冨贵不齿盛服而游京邑驻驾乎市里顾见綦母先生班白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉賔得尽其心礼不云乎男贽玉帛禽鸟女贽榛棘脩易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云既不知古又不知今当今之急何用清谭时易世变古今异俗冨者荣贵贫者贱辱而子尚质而子守实无异于遗劔刻胶柱调瑟贫不离于身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圎象天钱之为体有干有坤其积如山其流如川动静有时行藏有节市井更易不患耗折难朽象夀不遗象道故能长久为世神寳亲爱如兄字曰孔方失之则贫弱得之则富强无翼而飞无足而走解严毅之顔开难发之口钱多者处前钱少者居后诗云哿矣富人哀此防独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肄厌闻清谈对之睡寐见我家兄莫不惊视钱之所祐吉无不利何必读书然后富贵由是言之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿诤辨讼非钱不胜孤弱幽滞非钱不防怨仇嫌恨非钱不解令问笑谈非钱不发谚曰钱无耳可闇使岂虗也哉又曰有钱可使鬼而况于人乎子夏云死生有命冨贵在天吾以死生无命冨贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉百物生焉钱不如天穷达开塞赈贫济乏天不如钱若臧武仲之智卞荘子之勇冉求之艺文之以成人矣今之成人者何必然唯孔方而已夫钱穷者能使通达冨者能使温暖贫者能使勇悍故曰君无财则士不来君无赏则士不往谚曰官无中人不如归田虽有中人而无家兄何异无足而欲行无翼而欲翔使才如顔子容如子张空手掉臂何所希望不如早归广修农商舟车上下役使孔方凡百君子同尘和光上交下接名誉益彰
　　律诗
　　钱　　　　　　　　　　李峤
　　汉日五铢建姬年九府流天龙带泉寳地马列金沟赵壹囊初定何曽箸欲收金门应入论玉井冀来求
　　又
　　九府五铢世上珍鲁褒曽咏道通神劝君覔得须知足虽解荣人也辱人
　　诗话
　　咏破钱
　　毗陵士人家有女子年十六七咏破钱诗云半轮残月掩尘埃依稀犹有开元字想得清光未破时买尽人间不平事【沈笔谈】
　　杂著【系纸钱】
　　钱邓州不烧楮镪颂　　　吕南公
　　呜呼士诚知修耶内不欺诸已外不欺诸人可与修已已呜呼士诚有立耶上不愧于天下不怍于地中不负于人可谓士君子已凡唯知修至于可立而不欺不愧者其备如此虽天地神明我斯天地神明已岂又防防于绪余哉世衰道隠士心险惑稔匿自危则区区于祸福以壮其毒闻古之用币以礼神祗后之罪士为多则假之以请祷禳祈假之不已则飜楮代焉而弗支是故罪者满世而莫救其非肃肃邓州唯道之繇识独超于众谬行不狥于时流孰巫祝之足因而禧祥之茍求尽清修而不媿则万福之来酬是何楮镪之不然而名位之优优呜呼岂弟君子求福不回谁其嗣之宋有人猗















　　古今事文类聚续集卷二十六
<子部,类书类,古今事文类聚>
　　钦定四库全书
　　古今事文类聚续集卷二十七
　　宋　祝穆　撰
　　噐用部
　　舟
　　羣书要语舟言周流也船言循也循水而行也船上屋曰庐象舍也其上重室曰飞庐在上故曰飞也又在其上曰翟室于中候望若鸟雀人惊视也【广雅】天子造舟诸侯维舟大夫方舟士特舟庶人乗柎【尔雅】上下重版曰舰外狭而长曰艨冲二百斛曰三百斛曰艇【释名】吴曰艑【广雅】晋曰舶【李虞通俗】海中船曰艆防【埤苍】艅艎舟名【左传】谁谓河广一苇航之【河广】方之舟之【谷风】同舟而济胡越何患乎异心【王弼明彖】水之积也不厚则其负大舟也无力覆杯水于堂之上则芥为之舟置杯焉则胶水浅而舟大也【荘子】藏舟于壑藏山于泽谓之固矣然则夜半有力者负之而走昩者不知也【荘子】龙舟鹢首髙诱注曰鹢大鸟也画其象着船首以御水患【淮南子】渡江河无维楫中流而遇风波船必覆矣【汉防】水能载舟亦能覆舟【唐太宗纪】
　　诗句湖海舶千艘【杜】开帆驾洪涛【杜】小舟若鳬鹥大舟若鲸鲵【李】共泛潇湘一叶舟【韩】野渡无人舟自横【韦应物】古今事实
　　伏牺作舟楫
　　伏牺氏刳木为舟剡木为楫舟楫之利以济不通盖取诸涣【易】
　　后人作舟
　　共凯货狄作舟黄帝二臣也【世本】巧倕作舟【墨子】伯益作舟【束晢发防记】
　　乗桴浮海
　　孔子曰道不行乗桴浮于海从我者其由与
　　渔舟济难
　　伍子胥与楚太子建之子胜俱奔吴到昭关欲执之胥与胜独身步走追者在后江上有一渔父方刺船知胥之急乃渡之【史记】
</div>
    <div class="pagination">
<a href="古今事文类聚_page264.html">上一页</a><span>...</span><a href="古今事文类聚_page260.html">260</a><a href="古今事文类聚_page261.html">261</a><a href="古今事文类聚_page262.html">262</a><a href="古今事文类聚_page263.html">263</a><a href="古今事文类聚_page264.html">264</a><span class="current-page">265</span><a href="古今事文类聚_page266.html">266</a><a href="古今事文类聚_page267.html">267</a><a href="古今事文类聚_page268.html">268</a><a href="古今事文类聚_page269.html">269</a><a href="古今事文类聚_page270.html">270</a><span>...</span><a href="古今事文类聚_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
