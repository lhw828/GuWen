<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 362 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 362 页/共 737 页
  </h1>
  <div class="content">
   又曰：樊晔字子融，有俊才，好黄老，不肯为吏。
又曰：逢萌字子廉，北海都昌人也。家贫，给事县为亭长。时尉行过亭，萌侯迎拜谒，既而掷盾叹曰：“大丈夫安能为人役哉！”遂去，之长安，学通《春秋》。时王莽杀其子宇，萌谓友人曰：“三纲绝矣，不去，祸将及人。”即解冠挂东都城门，归将家属浮海，客於辽东。萌素明阴阳，知莽将败。有顷，乃首戴瓦盆，哭於市曰：“新乎新乎！”因遂潜藏。及光武即位，乃之琅琊劳山，养志修道，人皆化其德。北海太守素闻其高，遣吏奉谒致礼，萌不答。後诏书征，萌托以老耄，迷路东西，语使者云：“朝廷所以征我者，以其有益於政，尚不知方面所在，安能济时乎？即便驾归。”连徵不起，以寿终。
又曰：井丹字大春，扶风人也。少受业太学，通五经，善谈论，故京师为之语曰：“五经纷纷井太春。”性清高，未尝修刺候人。建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡说五王，求钱千万，约能致丹，而别使人要劫之。丹不得已，既至，就故为设麦饭葱叶之食。丹推去之，曰：“以君侯能供甘旨，故来相过，何其薄乎？”更置盛馔，乃食。及就起左右进辇，丹笑曰：“吾闻桀驾人车，岂此耶？”坐中皆失色。就不得已，而令去辇。自是隐闭，不关人事，以寿终。
又曰：高凤字文通，南阳叶人也。少为书生，家以农亩为业，而专精诵读，昼夜不息。妻尝之田，曝麦於庭，令凤护鸡。时天暴雨，而凤持竿诵经，不觉潦水流麦。妻还怪问，凤方悟之。其後遂为名儒。邻里有争财者，持其兵而斗，凤往解之，不已，乃脱巾叩头固请曰：“仁义逊让，奈何弃之？”於是争者怀感，投兵谢罪。凤年老，执志不倦，名声著闻。太守连召请，恐不得免，自言本巫家，不应为吏。又诈与寡嫂讼田，遂不仕。
又曰：台佟，（音同，）字孝威，魏郡邺人也。隐於武安山，凿穴为居，采药自给。建初中，州辟不就。刺史行部乃使从事致谒，佟载病往谢。刺史曰：“孝威居身如是甚苦，如何？”佟曰：“佟幸得保终性命，存神养和，如明使君奉宣诏书，夕惕庶事，反不苦耶？”遂去，隐逸终不见。
又曰：韩康字伯林，京兆霸陵人。常采药名山，卖於长安市，口不二价，三十馀年。时有女子从康买药，守药价不移。女子怒曰：“公是韩伯林耶？乃不二价乎？”康叹曰：“我本欲避名，今女子皆知有我。”遂遁入霸陵山中。博士公车连征不至，桓帝乃备玄之礼，以安车聘之。使者奉诏造康。康不得已，乃许诺，辞安车，自乘柴车，冒晨先使者发。至亭，亭长以韩征君当过，方发人牛修道桥，及见康柴车幅巾，以为田叟也，使夺其牛。康即释驾与之。有顷，使者至，夺牛翁乃征君也。使者欲奏杀亭长，康曰：“此自老子与之，亭长何罪？”康因中道逃遁，以寿终。
又曰：“矫慎字仲彦，扶风茂陵人也。少好黄老，隐遁山谷，因穴为屋，仰慕松乔导引之术。汝南吴苍甚重之，遗书以观其志。慎不答。年七十馀，竟不肯娶。後忽归家，自言死日，及期果卒。
又曰：马瑶，矫慎同郡人也。隐於山，以兔为事，所居俗化。百姓美之，号马牧先生。
又曰：陈留老父，不知何许人也。桓帝代，党锢事起，守外黄令陈留张升去官归乡里，道逢友人，共班草而言。升曰：“吾闻赵杀鸣犊，仲尼临河而返；覆巢竭渊，龙凤逝而不至。今宦竖日乱，陷害忠良，贤人君子，其去朝乎？夫德之不建，人之无援，将性命之不免，奈何？”因相抱而泣。老父趋而过之，植其杖太息而言曰：“吁！二丈夫何泣之悲也！龙不隐鳞，凤不藏羽，网罗高悬，去将安所，虽泣，何及乎？”二人欲与之语，不顾而去，莫知所终。
又曰：庞公者，南郡襄阳人也。居岘山之南，未常入城府，夫妻相敬如宾。荆州刘表数延请，不能屈，乃就候之，谓曰：“夫保全一身，孰若保全天下乎？”公笑曰：“鸿鹄巢於高林之上，暮而得所栖；鼋鼍穴於深渊之下，夕而得所宿。夫趋舍行止，亦人之巢穴也，且各得其栖宿而已，天下非所保也。”因释耕於垅上，而妻子耘於前。表指而问曰：“先生苦居畎亩，而不肯官禄後代，何以遗子孙乎？”公曰：“伐人皆遗之以危，今独遗之以安，虽所遗不同，未为无所遗也。”表叹息而去。後携其妻子而登鹿门山，因采药不返。
又曰：向长字子平，（《高士传》向字作尚。）河内朝歌人也。隐居不仕，性尚中和，好通《易》、《老》。贫无资食，好事者更馈焉。受之，取足而返其馀。王莽大司空王邑辟之，连年乃至。欲荐於莽，固辞，乃止。遂求退。读《易》至於《损》、《益》卦，喟然叹曰：“吾已知富不如贫，贵不如贱，未知死何如生耳。建武中，男女嫁娶既毕，敕断家事，勿相关，当如我死也。”於是遂肆意与同好北海禽庆俱游五岳名山，不知所终。
又曰：王霸字孺仲，太原人。少有清节，及王莽篡位，弃冠带，绝交宦。建武中，征到尚书，拜，称名不称臣。有司问其故，霸曰：“天子有所不臣，诸侯有所不友。”司徒侯霸让位於霸，阎阳毁之，遂止。以病归，隐居守志，连征不至。
又曰：闵叔仲，代称节士，虽周党之洁清，自以弗及也。党见其含菽饮水，遗之以生蒜，受而不食。建武中，应司徒侯霸之辟，既而投劾而去。复征博士，不至。客居安邑，老病家贫，不能得肉，日买猪肝一斤，屠者或不肯与。安邑令闻，敕市吏常给焉。叔仲怪而问之，知乃叹曰：“闵叔仲岂以口腹累安邑乎？”遂去。客沛，以寿卒。
又曰：野王二老，不知何许人也。初，世祖贰於更始，会关中扰乱，遣邓禹西征，送之于道。既反，因於野王猎，路见二老者即禽。世祖问曰：“禽何向？”举手西指言：“此中多虎，臣每即禽，虎亦即臣，请大王勿往也。”世祖曰：“苟有其备，虎亦何患？”二老曰：“何大王之谬耶？昔汤即桀於鸣条而大城於亳，武王即纣於牧野而大城於郏辱阝。彼二王者，备非不深也。是以即人者人亦即之，虽有其备，庸可忽乎？”世祖悟其旨，谓左右曰：“此隐者也。”将用之，辞去，莫知所在。
又曰：严光字子陵，会稽馀姚人。少有高名，与世祖同游学。及世祖即位，光乃变姓名，隐身不见。帝思其贤，乃令以物色访之。后齐国上言，有一男子披羊裘钓泽中。乃备安车玄聘之，三反而後至。车驾即幸其馆，至光卧所，抚光腹曰：“咄咄，子陵何不出相助为治耶？”光曰：“昔唐虞著德，巢父洗耳。士故有志，何至相逼？”後引光入，共偃卧，光以足加帝腹上。明日，太史奏客星犯御座，帝笑曰：“朕故人严子陵耳。”除谏议，不屈，耕富春山。後名其钓处为严陵濑。
范晔《後汉书□逸民传序》曰：《易》称躁之时，义大矣哉。是以尧称则天，不屈颍阳之高，武尽美矣，终全孤竹之洁。自兹以降，风流弥繁，长往之轨未殊，而感致之数匪一。或隐居以求其志，或回避以全其道，或静己以镇其操，或去危以图其安，或垢俗以动其概，或疵物以激其清。然观其甘心畎亩之中，憔悴江海之上，岂必亲鱼鸟乐林草哉？亦云性分所至而已！
京房《易飞候》曰：以知贤人隐，视四方常有火□，五色具而不雨，其下贤人隐。
《庄子》曰：古之所谓隐士者，非伏其身而弗见也，非闭其言而不出也，非藏其智而不发也，时命大谬也。
又曰：刻意尚行，离世异俗，此山谷之士，诽世之人也。就薮泽，处旷，钓鱼处，无为而已矣，此江海之士，避世之人，暇者之所好也。
皇甫士安《高士传序》曰：孔子称举逸民，天下之人归心焉。是以鸿崖先生创高於上皇之世，许由善卷不降於唐虞之朝。自三代秦汉达乎魏兴，受命中贤之主未尝不聘岩穴之隐，追Т世之民。是以《易》著束帛之义，《礼》有玄之制，诗人发《白驹》之歌，《春秋》显子臧之节。故《明堂》、《月令》以季春之月聘名士，礼贤者。然则高让之士，王政所先。
卷五百二　逸民部二
逸民二
《後汉书》曰：王符字节信，安定临泾人。好学有志，隐居著书。度辽将军皇甫规官归安定，乡人有以货得雁门太守者，还家谒规。规卧不迎。既入而问：“卿前在郡食雁美乎？”有顷，又白王符在门。规素闻符名，乃惊遽而起，衣不及带，屣履出迎，援符手而还，与同坐，极欢。时人为之语曰：“徒见二千石，不如一逄掖。”言书生道义之为贵也。
又曰：向栩字辅兴，河内朝歌人。恒读《老子》，状如学道。常坐灶北板床上，积久，板乃有膝踝足指之处。时宾客就之，辄伏不起，时人莫能测。後征拜侍中，侃然正色，百官惮之。
又曰：梁鸿字伯鸾，扶风平陵人。同县孟氏有女，状肥丑，甚黑，力举石臼，择对不嫁，至年三十。父母问其故，女曰：“欲得贤如梁鸿者。”鸿闻娉之。入门七日，而鸿不答。妻乃跪床下请曰：“窃闻夫子高义，简斥数妇。妾偃蹇数夫，今而见择，敢不请罪！”鸿曰：“吾欲裘褐之人，可以俱隐。今乃衣绮缟，傅粉墨，岂鸿所愿哉？”妻曰：“以观夫子之志耳。妾自有隐居之服。”乃为椎髻布衣，操作而前。鸿大喜曰：“此真梁鸿妻也。”字之曰：“德曜”名“孟光”。因共入霸陵山。後至吴，为人赁舂，每归，妻为具餐，举案齐眉。
又曰：戴良字叔鸾，汝南慎阳人。母卒，兄伯鸾居庐啜粥，非礼不行。良独食肉饮酒，哀至乃哭。二人俱有毁容。或问良曰：“子之居丧，礼乎？”对曰：“然。礼所以制情佚也。情苟不佚，何礼之论！若食旨不甘，故致毁容之实，若味不存，口食之可也。”
又曰：法真字高卿，扶风人。博通内外图典，为关西大儒，弟子自远方至者数百人。性恬静寡欲，不交人间事。太守见之曰：“欲以功曹相屈，光赞本朝，如何？”真曰：“以明府见待有礼，故敢自同宾末。若欲吏之，真将在北山之北、南山之南矣。”太守ㄑ然不敢复言。
又曰：汉宾老父，不知何许人也。桓帝幸竟陵，过□梦，临沔水，百姓莫不观者。有老父独耕不辍。尚书郎张温异之，使问曰：“人皆观，老父独不观，何也？”父曰：“我野人耳，不达斯语。请问天下乱而立天子耶？治而立天子耶？立天子以父天下耶？役天下以奉天子耶？昔圣王宰世，茅茨采椽而万民以宁。今子之君劳民自纵，逸游无忌，吾为子羞之，又何忍与人观之乎？”温大惭，问其姓名，不告而去。
谢沈《後汉书》曰：龙丘苌，吴郡人，笃志好学。王莽篡位，隐居太山，以耕稼为业，公车征不应。更始时，任延年十九，为郡东部尉，折节下士。锺离意为主簿，自请苌为门下祭酒。延教曰：“龙丘先生清过夷、齐，志慕原宪，都尉洒扫其门，犹惧辱之，何召之有？”
又曰：郑敬字次卿，汝南人，闲居不修人伦。都尉逼为功曹，厅事前树时有清汁，以为甘露。敬曰：“明府政未能致甘露，此木汁耳。”辞病去，隐处精学。同郡邓敬公为督邮，过存敬。敬方钓鱼於大泽，因折芰为坐，以荷荐肉，瓠瓢盈酒，言谈弥日。蓬庐荜门，琴书自娱。世祖公车征，不行。
又曰：杨后字仲桓，广汉人。潜身薮泽，耦耕诵经。司徒杨震表荐其高操，公车特征，不就。益州刺史焦参行部致谒，后恶其苛暴，时耕於大泽，即委锄疾逝。参志恚之，收其妻子，录系，欲以致后。遂不知后所在，乃出其妻子。
又曰：张奉字公先，弟表字公仪，河内人。兄弟少有高节，立精舍教授，恶衣粗食。太傅袁隗以女妻奉，送女奢丽，奴婢百人皆被罗，辎光路。妇入门数年，奉住精舍，有如路人。其妻待奉入朝，乃径前跪曰：“家公年老，不以妾顽陋，使待君巾栉，自知不副雅操。君如欲执梁鸿之高节，妾欲怀孟光之征志。”奉无以答。妻悉彻玩饰、被服、奴婢，着缦帛，执纺绩具，奉然後纳之。诸公连征，不就。谓之张氏两贤。
又曰：符融字伟明，少为都官郎，耻之，委去。私事少府李膺。膺常贵融。融幅巾褐衣，振袖清谈。膺捧手高听，叹息不暇。郭林宗始入京师，诣融。融一见与定至交，海内服融高识。公府连征，不就。
《魏志》曰：张（在甸切。）字子明，少游太学，後遁常山。并州牧高辟，不至。表除安乐令，不就。後迁居任县。广平太守卢毓到官三日，纲纪白承前致版谒。毓教曰：“张先生所谓上不事天子，下不友诸侯者也，岂此版谒所可光饰哉！”但遣主簿奉书致羊酒之礼。
王隐《晋书》曰：魏末有孙登字公和，汲郡人，无家属，於汲郡北山为土窟中居之。夏则编草为裳，冬则披覆面，对人无言，好读《易》鼓琴。初，宜阳山中作炭者，忽见有人不语，精神不似常人。帝使阮籍往视与语，亦不应。籍因大啸，野人乃笑曰：“尔复作向声。”籍又为啸。籍将求出，野人不听而去。登山并啸，如箫韶笙簧之音，声震山谷而还。问炭人，曰：“故是向人耳。”寻知求，不知所止。推问久之，乃知姓名。（孙登别传又载。）
又曰：庾衮字叔褒，颍川人。与弟子治藩，必跪而授条。孰获者虽毕，而多捃者。衮退待间，乃方自捃，不曲行旁掇，跪而把之。每饥，率其邑人入于山林拾橡。为郡功曹，举清白异行，皆不就。值乱，携妻子入林虑，民归之，葆於大头山而田其下，有终焉之心。咳发，柱杖将起，杖跌坠岸而死。
又曰：董京字威辇，不知何郡人。太始初，值魏禅晋，遂披佯狂，常宿白社中。时乞於市，得残碎缯絮，结以自覆，全帛佳绵则不肯受。著作郎孙楚就社中与语，遂载与归，终不肯坐。後数年去，莫知其所。于其寝处得一石竹子及诗，曰：“末世流奔，以文代质，逝将去此至虚，归我自然之室。”
又曰：夏统字仲御，会稽人。常学戏船。其母疾，市药于洛阳。贾充闻而访之，问曰：“卿居海滨，作何戏习？”仲御曰：“能戏船耳。”充因命焉。仲御即登舟鼓，为甫（音甫）孚（音浮）之歌，学甫孚之状。俄然，□雾杳冥，白鱼跳入其船。充甚异之，因就与语，仲御不对。充整服谢之，仲御引棹而去，弗之见也。充乃叹曰：“可谓木人石心哉。”初，仲御在乡也，人或说之使仕，仲御勃然作色，谓之曰：“我安能随俗低眉下意乎？闻君之言，不觉寒毛竞竖，白汗四匝，颜如渥丹，心如火炙，舌不住齿，口不能张，两耳闭塞，双眸俱瞑也。”遂竟不仕。
又曰：董养字仲道。惠帝时，迁杨后于金墉，有侍婢十馀人，贾后夺之，然後绝膳八日而崩。仲道喟然叹曰：“天人既灭，大乱将至，倾危宗庙，在其日矣。”顾谓谢鲲、阮千里等曰：“时既如斯，难可保也，不如深居岩洞耳。”乃自荷担，妻子推鹿车，入于蜀山，莫知所止。
又曰：郭文字文举，河内人，隐居不仕。常居临安及吴兴馀杭，依山结庐，临清涧，植种麻，以供衣食。常着葛巾，披鹿皮。其山多虎豹，文独无藩篱格障，然虎豹并不至。太兴中，杨州刺史王导闻其名，乃自迎与相见，寻而逃去，莫知所在。
又曰：郭字元瑜，敦煌人也，避世不仕。凉州牧张天锡遣使者孟公明备礼征，乃指翔鸿以示之曰：“此鸟也，飞青□之外，翔深谷之中，自东自西，安可笼也？”遂逃入山。公明乃拘其门人。叹曰：“吾入山逃禄避罪，岂谓隐其行义，翻乃害平人乎？”乃出就征，及至姑臧，值天锡母卒，括入吊，三踊而出，还入其山。天锡弗能强之。後莫知所在。
又曰：霍原字休明，燕国广阳人也。少有志力，叔父坐法当死，原入狱讼之，楚毒备加，终免叔父。年十八，观太学行礼，因留。贵游子弟闻而重之。元康末，原以贤良，征累下，州郡以礼遣，皆不到也。
又曰：郭琦（音奇）字公伟，太原晋阳人也。少方直，有雅量，博学。武帝欲以琦为佐著作郎，问琦族人尚书郭彰。彰素疾琦，答云：不识。帝曰：“若如卿言，即堪郎矣。”遂决意用之。及赵王伦篡位，语覃用琦。琦曰：“我已为武帝吏，不容复为今世吏。”终身处於家。
又曰：鲁褒字元道，南阳人也。好学多闻，以贫素自立。元康之後，纲纪大坏，褒伤时之贪鄙，乃隐姓名而著《钱神论》以刺之。褒不仕，莫知所终。
又曰：任旭字次龙，临海章安人也。幼孤弱，儿童时勤於学，及长，立操清修，不染流俗，乡曲推而爱之。永康初，惠帝博求清节俊异之士，太守仇馥荐旭清贞洁素，学识通博。诏下，以礼发遣。旭以朝廷多故，志尚隐遁，辞疾不行。元帝初镇江东，闻其名，辟为祭酒，并不就。咸和二年卒。
《魏氏春秋》曰：阮籍少时常游苏门山，山有隐者，莫知其姓，有竹实数斛臼杵而已。籍从之，与谈太古无为之道，五帝三王之义，萧然曾不经听。乃对之长啸，其音响亮。苏门生尔而笑。籍既降，苏门生亦啸，若鸾凤之音焉。
卷五百三　逸民部三
逸民三
王隐《晋书》曰：龚壮字子玮，巴西人也。洁己自守，与乡人谯秀齐名。父叔为李特所害，壮积年不除丧，力弱不能复仇。及李寿戍汉中，与李期有嫌。期，特孙也，壮欲假寿以报，乃说寿曰：“节下若能并有西土，称藩於晋，人必乐从。且舍小就大，以危易安，莫大之策也。”寿然之。遂率众讨期，果克之。寿犹袭伪号，欲官之。壮誓不仕，赂遗一无所受。壮上书说寿以归顺，允天心，应人望，永为国藩，福流子孙。寿不纳。壮谓百行之本，莫大忠孝。既假寿杀期，私仇已雪，语覃使其归朝，以明臣节。寿既不从，壮遂称耳聋。又云：手不制物，终身不复至成都，惟研考经典，覃思文章。至李势时卒。
又曰：韩绩字兴齐，广陵人也。先避世居於吴之嘉兴。父建仕吴，至大鸿胪。绩少好文学，以潜退为操，布衣蔬食，不交当世，由是东土并宗敬焉。司徒王导闻其名，辟以为掾，不就。咸康末，会稽内史孔愉上疏荐之，诏以安车束帛征之，称老病，卒於家。
又曰：谯秀字元彦，巴西人也。少而静默，不交於世。知天下将乱，预绝人事，虽内外宗亲不相见。郡察孝廉，州举秀才，皆不就。及李雄据巴蜀，慕秀名，具束帛安车征，皆不应。常冠皮弁弊衣，躬耕山薮。後避难宕渠，乡里宗族依凭之者以百数。秀年出八十，众人欲代之负担。秀曰：“各有老弱，当先营护。吾气力犹足自堪，岂以垂朽之年累诸君也？”年九十馀卒。
又曰：辛谧字叔重，陇西狄道人也。少有志尚，博学善属文。性恬静，不妄交游。召拜太子舍人，诸王文学，累征不起。永嘉末，没于刘聪，拜太中大夫，固辞不受。又历石季龙之世，并不应辟命。虽处死乱之中，颓然高迈，视荣利蔑如也。及冉闵僭乱，复备礼，征为太常。谧遗闵书，因不食而卒。
又曰：索袭字伟祖，敦煌人也。虚静好学，不应州郡之命，举孝廉贤良方正，皆以疾辞。游思於阴阳之术，著天文地理十馀篇，多所启发。不与当世交通，或独语独笑，或长叹涕泣，或请问不言。敦煌太守阴澹奇而造焉，经日忘返，出而叹曰：“索先生硕德名儒，真可以咨大义。”澹欲行乡射之礼，请为三老。会病卒，时年七十九。
又曰：杨轲，天水人也。少好《易》，长而不娶，学业精微，养徒数百，常食粗饭，饮水，衣短褐。人不堪其忧，而轲悠然自得。疏宾异客，音旨未尝交也。虽受业门徒，非入室弟子莫得亲言。欲所论授入室弟子，令递相宣授。刘曜僭号，征拜太常，轲固辞不起，曜亦敬而不逼。遂隐於陇山。及曜为石勒所擒，秦人东徙，轲留长安。石季龙嗣位，备玄束帛安车征之。轲以疾辞，迫之乃发。既见季龙，不拜；与语，不言。有司以轲倨傲，请从大不敬论。季龙弗从，下诏任轲所尚。常卧土床，覆以布被，裸寝其中，下无茵褥。颍川荀铺，好奇之士也，造而谈经，轲瞑目不答。铺发轲被，露其形，大笑之。轲神体颓然，无惊怒之状。于时咸以为焦先之徒，未有能量其深浅也。後上疏陈乡思求还。季龙送以安车蒲轮。自归秦州，仍教授不绝。
又曰：公孙凤字子鸾，上谷人也。隐於昌黎之九城山，冬衣单布，寝土床，弹琴吟咏，陶然自得。人咸异之，莫能测也。慕容以安车征至邺。及见，不言不拜，衣食举动如在九城。宾客造请，鲜得与言。数年病卒。
又曰：公孙永字子阳，襄平人也。少而好学，恬虚，隐於平郭南山，不娶妻妾，非身所垦植则不衣不食。吟咏岩间，忻然自得，年逾九十，操尚不亏。与公孙凤俱被慕容征至邺，王公已下造之，不与言。虽经隆寒盛暑，端然自若。一岁馀，诈狂，送之平郭。後苻坚又将备礼征之，难其年耆路远，乃遣使致问，未至，卒。坚深悼之。
又曰：张忠字巨和，中山人也。永嘉之难，隐於太山，恬静寡欲，清虚服气，餐芝饵石，修导养之法。冬无袍，夏则带索，端拱若尸。无琴书之适，不修经典劝教，但以至道虚无为宗。其居依崇岩幽谷，凿池为窟室。弟子亦以窟居，去忠六十余步，五日一朝。其教以形不以言，弟子授业，观形而退。立道坛于窟上，每旦朝拜之。食用瓦器，凿石为釜，左右居人馈之衣食，一无所受。年在期颐，而视听无爽。苻坚遣使征之，乃至长安。坚赐以衣冠，辞曰：“年朽落，不堪衣冠，请以野服入谒。”从之。後坚安车送之，行达华山，叹曰：“我东岳道士，殁於西岳，命也，奈何！”行五十里，及关而死。坚谥安道先生。
又曰：石垣字洪孙，自云北海剧人。居无定处，不娶妻妾，不营产业，食不求美，衣必粗弊。或有遗其衣服，受而施人。人有丧葬，辄杖策吊之，路无远近，时有寒暑，必在其中。或同日共时，咸皆见焉。姚苌之乱，莫知所终。
又曰：郭荷字承休，洛阳人也。六世祖整，汉安顺之世，公府八辟，公车五征，皆不就。自整及荷，世以经学致位。荷明究群籍，特善史书，不应州郡之命。张祚遣使者以安车束帛征为博士祭酒。後上疏乞还，祚以安车蒲轮送还张掖东山。年八十卒，谥曰玄德先生。
又曰：祁嘉字孔宾，酒泉人也。少清贫好学，年二十馀，夜忽窗中有声呼曰：“祁孔宾，隐去来，修饰人间甚苦不可谐，所得未毛铢，所丧如山崖。”旦而逃去，西至敦煌，依学官诵书。贫无衣食，为书生都养以自给。遂博通经传，精究大义，而教授门生百馀人。张重华征为儒林祭酒，常谓为先生而不名之。竟以寿终。
又曰：瞿硎先生者，不得姓名，亦不知何许人也。泰和末，常居宣城郡界山中，山有瞿硎，因以名焉。大司马桓温常往造之。既至，见先生被鹿裘，坐于石室，神无忤色。温及僚佐数十人皆莫测之，乃命伏滔为之铭赞，竟卒於山中。
又曰：宋纤字令文，敦煌人也。少有远操，沉静不与世交，隐於酒泉南山。酒泉太守马岌，高尚之士也，具威仪，鸣铙鼓，造焉。纤高楼重阁，拒而不见。岌叹曰：“名可闻而身不可见，德可仰而形不可观。吾乃今而後知先生人中之龙也。”题诗於石壁曰：“丹崖百丈，青壁万寻；奇木蓊郁，蔚若邓林；其人如玉，维国之琛；室迩人遐，实劳我心。”纤注《论语》及为诗颂数万言。年八十，笃学不倦。张祚复遣使者备礼征为太子友，逼喻甚切。纤喟然叹曰：“德非庄生，才非干木，何敢稽停明命。”遂至姑藏。祚遣其太子太和以执友礼造之，纤称疾不见，赠遗一皆不受。後卒，谥曰玄虚先生。
又曰：邓粲，长沙人也。少以高洁著名，与南阳刘ら之、南郡刘尚公同志友善，并不应州郡辟命。荆州刺史桓公卑辞厚礼，请粲为别驾。粲嘉其好贤，乃起应召。ら之、尚公谓粲曰：“卿道学深，众所推怀，忽然改节，诚失所望。”粲答曰：“足下可谓有志於隐而未知隐。夫隐之为道，朝亦可隐，市亦可隐。隐初在我，不在於物。公等无以难之。”
又曰：汜腾字无忌，敦煌人。举孝廉，除郎中。属天下兵乱，去官还家。太守张造之，闭门不见，礼遗一无所受。叹曰：“吾闻乱世贵而能贫，乃可以免。”散家财五十万以施宗族，柴门灌园，琴书自适。刺史张轨征之为府司马，腾曰：“门一杜其可开乎！”固辞。病卒。
又曰：王长文字德郁，广汉人。少以才学知名，放荡不羁。州郡辟为别驾，乃微服窃出，举州莫知所之。後於成都市中，蹲踞而坐，啮胡饼食之。刺史知其不出，乃礼遣之。於是闭门自守，不交人事。著《通玄经》四卷，文言卦象，可用以为卜筮。
《晋中兴书》曰：虞喜字仲宁，好学博古。中宗初镇江左，上疏荐喜，公车征，不至。司空贺循每一诣喜，辄经信宿，云不能测也。康帝以为散骑常侍，又不起。永和初，将太庙，应有递毁，尚书郎徐禅诣喜咨焉。喜所著数十万言。
又曰：高阳许询，字玄度；丹阳许玄，字远游，并治高不仕。询有才藻，能清言。玄山居服食，志求仙道，游会稽，临海山，誓不归家，乃与妇书，令改适。後入剡深山，莫知所止。或以为升仙。
又曰：翟汤字道深，寻阳人。耕而後食，凡有馈赠，一无所受。庾亮荐汤以国子博士，征不起。汤子庄，字祖休，遵汤之操，雅好弋钓。及长，不复猎。人或问庄曰：“问是害生之事，而先生止去其一，何也？”庄曰：“猎自我，钓自物，故先节其甚者。且问贪饵吞钓，岂我哉？”时人以为知言。晚节亦不复钓，端坐荜门，啜菽饮水，征辟皆不就。庄子矫，矫子法赐，并征不至，世有隐行。
又曰：郭翻，字长翔。家于临川，不交世事，惟以鱼猎为娱。尝以车猎，道逢病人，以车送之，徒步而返。庾亮荐，公车征，不就。乘小舡归武昌，庾翼躬往造之，以翻船狭小，欲引入大船。翻曰：“使君不以民鄙贱而辱临之，此固野人之舟也。”遂不肯。翼俯屈入其船中，终日而去。
又曰：孙略字文度，吴人。少佃於野，人有刈其稻者，略避之。既而刈一担，自送与之，乡人感愧。终日屡空，怡然自足，辟命皆不就。妻虞预女也，少禀伯喜风，共安俭约。
又曰：何琦（音奇）字万伦。养志衡门，不交人事，丰约与邻乡共之，频征不起。桓温登琦县界山，喟然叹曰：“此山南有人焉，何某真正是也！”
又曰：陶淡字处静，太尉侃之孙也。雅好仙道，年十五六，便服食绝谷。於山中立小草屋，设小床独坐。旧故入山候者，辄移渡涧水，莫得近之。本州举秀才，淡闻，遂逃罗县山中，终身不返，莫知所终。
又曰：范宣少尚隐遁，博综众书，征辟并不应。虽闲居屡空，常研讲为业，讽诵之声有若齐鲁。
卷五百四　逸民部四
逸民四
《晋中兴书》曰：孟陋字少孤。少而贞洁，清操绝伦，口不言世事。时或渔弋，虽家人亦不知所之。太宗辅政，以为参军，不起，桓温躬往造焉。或谓温宜引在府，温叹曰：“会稽王不能屈，非敢拟议也。”陋闻之曰：“亿兆之人，无官者十居其九，岂皆高士哉？我病疾，不堪恭相王之命，非敢为高也。”
又曰：刘ら之字子骥，一字道民。好游于山泽，志在存道。常采药至名山，深入忘返。见有一涧，水南有二石，一开，一闭。或说中皆仙方秘药，ら之欲便寻索，终不能知。桓冲请为长史，固辞。居于阳岐，人士往来无不投之。ら之躬自供给，人人丰足。凡人致赠，一无所受。
又曰：龚玄之字道玄。潜处陋巷，未尝出入公门，人有致饷，一无所受。武陵太守孙放荐玄之，诏以为散骑常侍。郡县逼，苦辞不行。前後四征，一皆不降。
又曰：戴逵字安道。少博学，能鼓琴。总角时以鸡子汁溲瓦屑，作郑玄碑，又为碑文；文既绮藻，器亦妙绝。武陵王闻其善琴，使人召之，逵於使者前打破琴曰：“戴安道不能为王门伶人。”累征散骑常侍，郡县逼，乃逃去。吴国内史王有别馆在虎邱山，乃潜住山中。谢玄、王并表逵，烈宗备礼征，不至。
沈约《宋书》曰：陶潜字渊明，或云渊明字元亮。曾祖侃，晋大司马。潜少有高趣，尝著《五柳先生传》以自况，曰：“先生不知何许人，不详姓字。宅边有五柳树，因以为号焉。闲静少言，不慕荣利。好读书，不求甚解。性嗜酒，而家贫不能恒得。亲旧知其如此，或置酒招之，造饮辄尽，期在必醉。尝著文自娱，颇示以志。忘怀得失，以此自终。”其自序如此，时人谓之实录。
又曰：孔淳之字彦深，鲁郡鲁人。茅室蓬户，庭草芜径，惟床上有数卷书。元嘉初，征为散骑侍郎，乃逃于上虞县界，家人莫知所之。
又曰：周续之字道祖，雁门广武人也。终身不娶妻，布衣蔬食。常以嵇子康《高士传》得出处之美，因为之注。高祖北讨，世子居守，迎续之，馆于安乐寺，延入讲礼，月馀复还山。
又曰：朱百年，会稽山阴人。以伐樵采箬为业，每以樵箬置道头，辄为行人所取，明旦亦复如此。人稍怪之。积久，方知是朱隐士所卖。须者随其所堪多少，留钱取樵箬而去。
又曰：王素字休业，琅琊人也。少有志行，乃往东阳隐居不仕，屡被征辟，声誉甚高。山中有玄虫，声清长而形丑。素乃为《玄赋》以自况。
又曰：戴字仲若，谯郡钅至人也。父逵兄勃并隐遁，有高名。年六十，遭父忧，几於毁灭。因此长抱羸患，以父不仕，复修其业。父善琴书，并传之，凡诸音律，皆能挥手。会稽剡县多名山，故世居剡下。及兄勃并受琴於父，父没，所传之声不忍复奏，各造新弄。桐庐县又多名山，兄弟复共游之，因留居止。以桐庐僻远，难以养疾，乃出居吴下。吴下士人共为筑室，乃述庄周大旨，著《逍遥论》。太祖元嘉初，征散骑常侍，并不就。太祖每欲见之，尝谓黄门侍郎张敷曰：“吾东巡之日，当宴戴公山也。”以其好音长给《正声伎》一部。卒年六十四。後景阳山成，上叹曰：“恨不使戴观之。”
又曰：宗炳字少文，南阳人。高祖领荆州，辟为主簿，不起。问其故，答曰：“栖丘饮谷三十馀年，岂可於王门折腰，为走吏乎？”高祖善其对。妙善琴书，精於言理，每游山水，往辄忘归。征西长史王弘每从之游，未尝不弥日也。乃下入庐山，就释惠远考寻文义。兄臧为南平太守，逼与俱还，乃於江陵三湖立宅，闲居无事。高祖召为太尉参军，不就。二兄早卒，孤累甚多，家贫无以相赡，颇营稼穑。高祖数致饩赉。宋受禅，征为太子舍人。元嘉初，又数征庶子，并不应。衡阳王在荆州，亲至炳室，与之欢宴，命为咨议参军，不起。好山水，爱远游，西陟荆巫，南登衡岳。因而结宇衡山，欲怀尚平之志。有疾，还江陵，叹曰：“老疾俱至，名山恐难遍睹，惟当澄怀观道，卧以游之。”凡所游履皆图之于室，谓人曰：“抚琴动操，欲令众山皆响。”古有金石弄，惟炳传焉。太祖遣乐师就炳受之。元嘉二十年，炳卒。
又曰：王弘之字方平，琅琊临沂人，家贫而性好山水。桓玄辅晋，桓谦以为卫军参军。时殷仲文还姑孰，祖送倾朝，谦要弘之同行。答曰：“凡祖离送别，必在有情。下官与殷风马不接，无缘扈从。”谦贵其言。随兄镇之之安成都，弘之解职同行。家在会稽上虞，从兄敬弘尝解貂裘与之，即著以采药。性好钓，上虞江有一处，名三石头，弘之常垂纶於此，经过者不识之。或问：“渔师，得鱼卖否？”弘之曰：“亦自不得，得亦不卖。”日夕载鱼入上虞郭，经亲故门，各以一两头置门内而去。始宁沃川有佳山水，弘之又依岩筑室，谢灵运、颜延之并相钦重。
又曰：刘凝之字志安，小名长年。慕老莱、严子陵为人，推家财与弟及兄子，立屋于野外，非其力不食。州里重其仁德，礼辟，并不受。妻，梁州刺史郭铨女也，遣送丰丽。凝之悉散之亲族。妻亦能弃荣华，共安俭苦。征为秘书郎，不就。荆州年饥，衡阳王虑凝之馁{比死}，饷钱十万。凝之大喜，将钱至市门，观有饥色者，悉凤耠之。性好山水，一旦携妻子泛江湖，隐居衡山之阳，登高山，绝人迹，为小屋居之，采药服食，妻子皆从其志。
又曰：龚祈字道孟，武陵汉寿人也。父黎民及祈并不应征辟。祈风姿端雅，容止可观，中书郎范述见而叹曰：“此荆楚仙人也。”时或赋诗，言不及世事。
又曰：翟法赐。寻阳柴桑人。祖汤，汤子庄，庄子矫，并高尚不仕，逃避征辟。矫生法赐。少守家业，立屋於庐山顶，居後便不复还家。不食五，以兽皮结草为衣。辟著作郎，不就。後家人至石室寻求，因复远徙，违避征聘，遁迹幽深。後卒於岩石之间。
又曰：沈道虔，吴兴武康人。少仁爱，好《老》《易》。居县北石山下，为精庐，与诸孤兄子共釜庾之，资困不改节。受琴於戴逵，避府凡十二命，皆不就。太祖闻之，遣使存问，赐钱。累世事佛，推父祖旧宅为寺。至四月八日，每请像。请像之日，辄举家感恸焉。道虔年老菜食，恒无经日之资，而琴书为乐，孜孜不倦。
又曰：雷次宗字仲伦，南昌人也。少入庐山，事沙门释惠远，笃志好学，尤明《三礼》、《毛诗》，隐退不交世务。以散骑仕郎征，并不就。元嘉十五年，征至京师，开馆於鸡笼山，聚徒教授，置生百馀人。车驾数幸次宗学馆，资给甚厚。又除给事中，不就。还庐山，公卿已下并设祖道。後征诣京邑，为筑室於锺山西岩下，谓之招隐馆，使为皇太子、诸王讲丧服经。次宗不入公门，乃使自华林东门入延览堂就业。後卒於锺山。
又曰：关康之字伯愉，河东杨人。世居京口，寓居南昌。少而笃学算，妙尽其能。元嘉中，太祖闻康之有学义，诏征之，不起。弃人事，守志闲居。弟双之病卒，迎丧，因得虚劳病，寝顿二十馀年。时有间日，辄卧论文义。升平初卒。
《後汉书》曰：冯亮字灵通，南阳人。博览诸书，笃好佛理。世宗尝召以为羽林监，领中书舍人，将令侍讲十地诸经。固辞不拜。语覃使衣帻入见，亮求以幅巾就朝，遂不强逼。还山数年，与僧徒礼诵为业，有终焉之志。既雅爱山水，兼有巧思，结架岩林，甚得游放之适，颇以此闻。世宗给其工力，令与沙门统僧暹、河南尹甄琛等周视嵩山形胜之处，造闲居寺。亮卒，诏赠帛二百匹，以供凶事。遗戒兄子综，殓以衣舀，左手持板，右手执《孝经》，置尸盘石上。积十馀日，乃焚于山，以灰烬处起佛塔。初，亮以冬月亡，时连骤雪，穷山荒涧，鸟兽饥窘，僵尸山野，无所防护。时有寿春道人惠需，每旦往看其尸，拂去尘霰。禽虫之迹，交横左右，而初无侵毁，衣服如本，惟风吹舀落耳。惠需又以大栗十枚，开亮手置把中，经宿乃为虫鸟盗食，皮壳在地，亦不伤肌体。焚燎之日，有素雾蓊郁回绕其旁，自地属天，弥朝不绝。山中道俗营助者百馀人，莫不异焉。
又曰：李谧罪窭和，涿郡人。少好学，博通诸经，周览百氏。初师事小学博士孔，数年之後，还就谧业。同门生为之语曰：“青成蓝，蓝谢青；师何常，在明经。”谧不饮酒，好音律，爱乐山水，高尚之情长而弥固。一遇其赏，悠尔忘归，乃作《神士赋》。
又曰：睦夸一名昶，赵郡高邑人。年三十遭父丧，须致白。每悲哭，闻者为之流涕。高尚不仕，寄情丘壑。少与崔浩为莫逆之交，及浩为司徒，奏征夸为其中郎，辞疾不起。州郡逼遣，不得已。及入都与浩相见，经留数日，惟饮酒叙平生，不及世利。浩每欲论屈之，竟不能发言，其见敬惮如此。浩後遂投诏书於夸怀，夸曰：“桃简，卿已为司徒，何足以此劳国士也。”桃简，浩小名。浩虑夸即还，时乘一骡，更无兼骑。浩乃以夸骡内之厩中，冀相维絷。夸遂托乡人输租者谬为御车，乃得出关。浩知而叹曰：“眭夸独行之士，本不应以小职辱之，又使其人杖策复路，吾当何辞以谢也？”及浩诛後，夸为之素服，受乡人吊言，乃叹曰：“崔公既死，谁能更容眭夸？”年七十五卒。及葬之日，赴会者如市。
《续晋阳秋》曰：谢惠隐居会稽。初月犯少微，一名处士星。时戴逵名重於敷，时人忧之。俄而敷死，故会稽士人嘲曰：“吴中高士，求死不得死。”
卷五百五　逸民部五
逸民五
萧子显《齐书》曰：褚伯玉字元璩，吴郡钱塘人也。年十八，父为之婚，妇入前门，伯玉从後门出。遂往剡，居瀑布山，时人比之王仲都。在山三十馀年，隔绝人物。王僧达为吴郡，苦礼致之，伯玉不得已，停郡信宿，才交数言而退。宁朔将军丘珍孙与僧达书曰：“闻褚先生出居贵馆，此子灭影□栖，不事王侯，抗高木食，有年载矣。自非折节好贤，何以致之？望其还策之日，纡清尘，亦愿助为辔说。”答曰：“褚先生从白□游旧矣。此子索然，惟朋松石。介于孤峰绝岭者，积数十载。近故要其来此，冀慰日夜。比谈讨芝桂，借访荔萝。若己窥烟波临沧洲矣，知君欲见之，辄当申譬。”太祖即位，手诏吴、会二郡以礼迎遣，又辞疾，上不欲违其志，敕於剡白石山立太平馆居之。
  </div>
  <div class="pagination">
   <a href="太平御览_page361.html">
    上一页
   </a>
   <span>
    ...
   </span>
   <a href="太平御览_page357.html">
    357
   </a>
   <a href="太平御览_page358.html">
    358
   </a>
   <a href="太平御览_page359.html">
    359
   </a>
   <a href="太平御览_page360.html">
    360
   </a>
   <a href="太平御览_page361.html">
    361
   </a>
   <span class="current-page">
    362
   </span>
   <a href="太平御览_page363.html">
    363
   </a>
   <a href="太平御览_page364.html">
    364
   </a>
   <a href="太平御览_page365.html">
    365
   </a>
   <a href="太平御览_page366.html">
    366
   </a>
   <a href="太平御览_page367.html">
    367
   </a>
   <span>
    ...
   </span>
   <a href="太平御览_page363.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
