<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 139 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 139 页/共 331 页</h1>
    <div class="content">　　【马明叟实宾录】
　　唐王仙客者，建中中朝臣刘震之甥。初仙客父亡，与母刘同归外氏。震有女曰无双，小仙客数岁，皆幼稚，戏弄相狎。震之妻常戏呼仙客为王郎子云。
　　【萍州可谈】
　　王迥美姿容，有才思。少年时，不甚持重，为狎雅辈所诬，播入乐府。今六么所歌，奇俊王家郎者，乃迥也。元丰中蔡持正举之，可任监司。神宗忽云：“此乃奇俊王家郎乎？”持正叩头谢罪。
　　【江少虞类苑】
　　魏公在政府，蜀人苏轼往见公。公因问轼云：“近有人来荐王邪，其为人如何？学士相识否？”轼云：“为人奇俊。”公不谕意。后数日，公宴，出家妓有歌新曲《六么》者，公方悟轼之言。盖歌有奇俊王家郎也。既而公语诸子云：“苏轼学士，文学过人，然岂享大福德人也？”
　　【黄庭坚豫章集】
　　《留王郎诗》：王纯亮，字世弼，山谷之妹婿。见于《黄氏世谱》。河外吹沙尘，江南水无津。言南北相望之远。《文选》谢灵运诗：河洲多沙尘，风悲黄云起。《书》曰：若涉大水，其无津涯。骨肉常万里，寄声何由频。《角弓诗序》曰：骨肉相怨。《汉书?赵广汉传》曰：界上亭长。寄声谢我。我随简书来，顾影将一身。《诗》曰：畏此简书。曹子建《责躬表》曰：形影相吊，五情愧赧。《资治通鉴》：晋李密言：吾独立于世，顾影无俦。退之诗：念汝将一身，西来曾几年。留我左右手，奉承白头亲。《晋书?邵续传》：续谏成都王颍讨长沙王。又曰：兄弟如左右手。小邦王事略，虫鸟声无人。小邦谓德安镇。《诗》曰：王事靡监。谢灵运诗曰：虚馆绝诤讼，空庭来鸟雀。退之《琴操》曰：四无人声。王甥解鞍马，夜语鸡唤晨。《尔雅》曰：姐妹之子为甥。母慈家人肥，女惠男垂绅。《礼记?礼运》曰：父子笃，兄弟睦，夫妇和，家之肥也。王介甫作《鄞女墓志》曰：吾女生惠异甚。按：惠与慧同。《礼记?玉藻》曰：童子之节也，缁布衣，锦录缘绅。又曰：绅垂足。有田为酒事，豚韭及春秋。酒事，谓曲蘖事。见下茗事注。《礼记?王制》曰：庶人春荐韭，秋荐黍，韭以卯，黍以豚。生涯得如此，旧学更光新。庄子曰：吾生也有涯。《易》曰：君子以笃实光辉，日新其德。索去何草草，小留慰艰勤。老杜诗：闻君适万里，取别何草草。百年才一炊，六籍经几秦。百年一炊，用邯郸梦。事见上注。选东坡赋注曰：盖六籍不能谈。李善注：引《封禅书》曰：六经载籍之传。王介甫《虔州学记》曰：周道微，不幸而有秦烧诗书，杀学士，然是心，非独秦也。当孔子时，既有欲毁乡校者矣。介甫又著《桃源行》曰：天下纷纷今几秦？要知胸中有，不与迹同陈。庄子曰：机心存于胸中。又《天运篇》：老子曰：六经先王之陈迹也，岂其所以迹哉？郢人怀妙质，聊欲运吾斤。庄子曰：庄子过惠子之墓，谓从者曰：“郢人垩漫其鼻端，若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：‘尝试为我为之。’匠石曰：‘臣则常能斫之。虽然，臣之质死久矣。’自夫子之死也，吾无以为质矣。”又，《送王郎诗》：酌君以蒲城桑落之酒，唐信诗云：蒲城桑落酒，灞岸菊花秋。按：《续古今注》云：索郎酒，桑落时美，故因以为名。《齐民要术》载：酿桑落酒法，亦以九月。或云桑落河名，非也。泛君以湘累秋菊之英。《汉书》：杨雄作《反骚》曰：钦吊楚之湘累。注：谓屈原赴湘死，故曰湘累。楚辞曰：日餐秋菊之落英。赠君以黟川点漆之墨，黟音伊，汉旧县令属歙州。《墨谱》云：江南黟歙之地，有李廷王圭墨尤妙。廷王圭本易水人，唐末，渡江居歙，造墨有名。萧子良答王僧虔书云：仲将之墨，一点如漆。送君以阳关堕泪之声。王维诗：劝君更尽一杯酒，西出阳关无故人。李商隐诗：断肠声里唱阳关。《堕泪碑》：见《晋书?羊传》。酒浇胸次之磊隗，《世说》：王逊问王忱：“阮籍何如司马相如，”忱曰：“阮籍胸中磊隗，故须浇之。言同相如，唯有酒异。”庄子曰：喜怒哀乐，不入于胸次。菊制短世之颓龄。渊明诗：菊为制颓龄。班固《幽通赋》：道修长而世短。墨以传万古文章之印，歌以冀一家兄弟之情。印，如释氏所谓传佛心印。诗曰：以为我忧。王仲宣诗：冀为忧思情。江山千里俱头白，骨肉十年终眼青。山谷此对极有妙处，前辈多使之。老杜云：别来头并白，相对眼中青。又曰：身更万事已头白，相对百年终眼青。又曰：看镜白头知我老，平生青眼为君明。又曰：故人相见尚青眼，新贵如今多白头。又曰：江山万里将头白，骨肉十年终眼青。其用青眼对白头非一，而工拙各有异耳。建床夜语鸡戒晓，书囊无底谈未了。《文选》：《赵景真答嵇茂齐书》曰：呜鸡戒旦，则飘尔晨征。颜师古曰，注《急就章》曰：有底曰囊，无底曰橐。《世说》：卫与谢鲲，达旦微言。太白诗：语笑示了风吹断。有功翰墨乃如此，何恨远别音书少。选诗：粲粲翰墨场。炒沙作縻终不饱，《楞严经》曰：若不断淫修禅定者，如蒸沙石，欲成其饭，经百千劫，只名熟砂。何以故？此非饭，本砂石成故。《世说》曰：宾客指陈，大丘使元方季方炊。二人听客议论，忘著箪，皆成縻。佛书又曰：譬如说食，终不能饱。镂冰文章费工巧。《盐铁论》曰：内无其质而外学其文，若画脂镂冰，费日损功。《考工记》曰：工有巧。要须心地收汗马，孔孟行世日杲杲。谓道义战胜，胸中开明。乃晓然见圣贤用心处。《史记?晋世家》：文公曰：矢石之难，汗马之劳，此复受次赏。孟子曰：子夏、子张、子游，以有若似圣人，欲以所事孔子事之。曾子曰：不可。江汉以濯之，秋阳以暴之，皓皓乎不可尚矣。注曰：秋阳，周之秋，夏之五六月，盛阳也。皓皓，甚白也。皓音杲。《诗》曰：其雨其雨，杲杲出日。山谷答王雩书曰：想以道义，敌纷华之兵，战胜久矣。古人云：并敌一向，千里杀将。要须心地收汗马之功，读书乃有味有弟有弟力持家，妇能养姑供珍鲑。老杜《同谷歌》云：有弟有弟在远方。古乐府云：健妇持门户。《南史?瘐升之》传：任日方戏曰：谁谓庚郎贫？鲑常有二十七种。鲑，户佳反。切韵曰：鱼名，出《吴志》。儿大诗书女丝麻，公但读书煮春茶。《礼记》曰，治其丝麻。
　　江郎
　　【世说】
　　诸葛恢女，嫁庚亮子，既寡，誓不嫁。女性凶强。恢许江昏，乃诳女云：“宜徙。”家人皆去，独留女在后不得出。江暮来，女哭骂弥日。江暝而入宿，对床诈魇。女乃呼婢唤江郎觉，江于是跃来就之，情谊遂笃。
　　【齐书】
　　江教，湛孙也，为宋丹阳丞。袁粲为尹，见之曰，风流不坠，政在江郎。
　　【太平广记】
　　吴少帝五凤元年四月，会稽余姚县百姓王素有室女年十四，美貌，邻里少年求娶者颇众，父母惜而不嫁。尝有一少年，姿貌玉洁，年二十余，自称江郎，愿婚此女。父母爱其容质，遂许之。
　　【类说】
　　《三吴记》曰：余姚百姓王素，有女姿色殊绝。有少年自称江郎，求婚。经年，女生一物，状若绢囊。母以刀割之，皆是鱼子。乃伺江郎就寝，细视所着衣衫，皆鳞甲之物。遂以石砧之，晓见床下一鱼，长六七尺，素持刀断之，命家人煮食。女人后适人也。
　　刘郎
　　【齐书】
　　《刘显传》：显幼而聪敏，博涉多通。尚书令沈约，领太子少傅，引为少傅五官。约为丹阳尹，命驾造焉，于坐策显经史十事，显对其九。约曰：“老夫昏忘，不可受策；虽然，聊试数事，不可至十。”显问其五，约对其二。陆亻垂闻之，击席喜曰：“刘郎可谓差人，虽吾家平原谐张壮武，王粲谒伯喈，必无此对。”其为名流推赏如此。
　　【孔平仲续世说】
　　刘禹锡元和十年自武陵召还，宰相复欲置之郎署。时禹锡作《游玄都观咏看花君子》诗，话涉议刺，执政不悦，复出连州。大和二年，自和州召还，复作《游玄都观》诗。前篇云：紫陌红尘佛面来，无人不道看花回。玄都观里桃千树，尽是刘郎去后栽。后篇云：百亩庭中半是苔，桃花净尽菜花开。种桃道士今何在？前度刘郎又到来。人嘉其才而薄其行。
　　徐郎
　　【梁书】
　　《徐之才传》：之才幼而隽发，五岁诵《孝经》，八岁通经旨。尝造太子詹事周舍宅听《老子》，舍为设食，乃戏之曰：“徐郎不用心思义而但事食乎？”之才答曰：“盖闻圣人虚其心而实其腹。”舍嗟赏之。刘孝绰曰：徐郎燕颔，有班定远之相。后果封侯云。
　　柳郎
　　【梁书】
　　《少恽传》：少恽，少有志行，好学善尺牍。与陈郡谢沦邻居，深见友爱。沦曰，宅南柳郎，可为仪表。
　　顾郎
　　【梁书】
　　《顾协传》：协少清介，有志操，初为廷尉。正冬服单薄，寺卿蔡法度，欲解襦与之。惮其清严，不敢发口。谓人曰：“我愿解身二襦，与顾郎。顾郎难衣食者，竟不敢以遗之。”
　　独孤郎
　　【比史】
　　《独孤信传》：魏正光末，与贺拔度等同斩卫可瑰，由是知名。美容仪，善骑射，且自修饰服章，军中号为“独孤郎”。
　　萧郎
　　【乐史广卓异记】
　　按《唐书》：武德初，军国政事悉关关宰相萧王禹。高祖临轩听政，引王禹坠御榻而坐，呼为萧郎。高祖曰：“得公之言，特存社稷。今赉公黄金一函，以报智者。”
　　【唐书】
　　《萧嵩传》：嵩容伟秀，美须髯，始娶会稽贺晦女。僚婿陆象先宰相子，时为洛阳尉，已有名士争往交，而嵩汩汩未仕，人不之异。夏荣者善相，谓象先曰：“后十年，贵冠人臣，然不若萧郎位高年艾。”举门蕃炽，时人不许嵩。后果拜相云。旧传云：陆郎十年内位极人臣，然不及萧郎一门尽贵。
　　封郎
　　【唐书】
　　《封伦传》：伦识略过人，杨素负才艺，多所凌藉，惟于伦，降礼尝接。或与论天下事，衮衮不倦。每抚其床曰：“封郎终当据此”。
　　钱郎
　　【韵语阳秋】
　　钱起与郎士元齐名，时人语曰：“前有沈宋，后有钱郎。”然郎岂敢望钱哉？起中书，《遇雨》诗云：“云衔七曜起，雨拂九门来。”宴李监宅云：“晚钟过竹静，醉客出花迟。”罢官后云：“秋堂入闲夜，云月思离居。”对雨云：“生事萍无定，愁心云不开。”亦可谓奇句矣。士元诗岂有如此句乎？《赠盖少府新除江南尉》云：客路寻常随竹影，人家大抵傍山岚。《题王季友半日村别业》云：“长溪南路当群岫，半景东邻照数家。此何等语。余读其诗尽，殊未见有可喜处，以是知不及起远甚。
　　石郎
　　【资治通鉴】
　　《后晋纪》：石敬瑭遣间使求救于契丹，令桑维翰草表称臣于契丹主，且请以父礼事之。约事捷之日，割卢龙一道，及雁门关以北诸州与之。刘知远谏曰：“称臣可矣，以父事之大过。厚以金帛赂之，自足致其兵，不必许以土田，恐异日大为中国之患，悔之无及。”敬瑭不从，表至契丹。契丹主大喜，白其母曰：“儿比梦石郎贵使来。今果然，此天意也。”注，自是之后，辽灭晋，金破宋。
　　【马明叟实宾录】
　　五代，晋高祖皇后，后唐明宗女也。废帝立，疑高祖必反，公主自太原入朝千春节，辞归，留之不得。废帝醉语公主曰：“尔归何速，欲与石郎反邪？”既醒悔之，后以反闻。群上请帝亲征，帝心忧惧。帝恶言高祖事，每戒人曰：“尔毋说石郎事，令人心胆坠地。”
　　【契丹志】
　　天显九年，晋高祖入洛阳，契丹帝亲送至潞州。唐枢密使赵德钧及子赵延寿出降，先是德钧阴遣人聘契丹，求立为帝。帝乃指穹庐前巨石谓德钧使者曰：“吾已许石郎矣，石烂可改也。”
　　陈郎
　　【能改齐漫录】
　　宋熙宁中，建康军节度推官豫章李修永长女，嫁虞部员外郎莆田陈惟德子启明。他日归宁，其堂兄有外祖母贫，来托居者，时病甚困。陈妇往省之，侍疾者呼而告之。外祖母疆视焉，问曰：“陈郎何之？”对曰：“游学九江去矣。”曰：“此非陈郎也，吾问又有一陈郎耳。”家人叹怪其言。俄而，启明死，其妻改适抚州陈彦博，众乃叹息。
　　郭郎
　　【经锄堂杂志】
　　俗谚多与理合，其曰：“鲍老当年笑郭郎，笑他舞袖大郎当。若教鲍老当场舞，转更郎当似郭郎。”言虽粗俗诣谑，实有至理，可发一笑。
　　【温革琐碎录】
　　郭郎髟几发善优笑，凡戏必在排儿之首。
　　傅粉何郎
　　【记室新书】
　　傅粉何郎，未方神采。魏何晏玉貌，时人疑为傅粉。帝伏日赐汤饼，令汗出，拭之转白，遂为骑马都尉。
　　【唐温飞卿诗】
　　疑粉试何郎。
　　彭郎
　　【宋苏东坡诗】
　　《题李思训画长江绝岛图》：舟中贾客莫漫狂，小姑前年嫁彭郎。
　　八米卢郎
　　【北史】
　　《卢玄传》：玄子思道为司空，行参军长，兼员外散骑侍郎，直中书省。文宣帝崩，当朝文士各作挽歌十首，择其善而用之。魏收阳休之祖孝徵等不过得一二首，唯思道独有八篇。故时人称为八米卢郎。
　　【西溪丛语】
　　卢思道挽诗独八首，比时人最盛，时人谓之八米卢郎。关中语岁以六米、七米、八米，分上、中、下，言在谷取八米，取数之多也。
　　【能改斋漫录】
　　云：尝疑八米，无义，不可晓。偶阅《世说》，载当时号八采卢郎，乃知米为采字。
　　韩冬郎
　　【南郡新书】
　　韩亻屋，即瞻之子也。兄仪，与李义山同年，集中谓之韩冬郎是也。故亻屋题云：七岁裁诗走马成。冬郎，亻屋小名。亻屋，字致光。
　　段郎
　　【稽神异苑】
　　魏唐永尝恍惚见厅东壁下一妇人，长尺余。来谓永曰：“妾有一儿一女，皆及婚嫁，投君求婿可乎？”永知是妖，乃许之。召匠造木人，男女各长一尺，来日妇人复出，永谓曰：“我已求获新妇及女婿。”其妖甚喜，乃谢曰：“女婿何氏？”永曰：“段郎。”又曰：“新妇何氏？”亦姓段氏。言讫，妇人与木人俱拜谢永，入穴中。
　　详妖胡郎
　　【太平广记】
　　唐吏部侍郎李元恭外孙女崔氏，年十五六，忽得魅疾。久之，孤遂见形为少年，自称胡郎，累求术士不能去。元恭子博学多智，常问胡郎亦学否？孤乃谈论，无所不至。李后问胡郎，何以不迎妇归家，孤甚喜，便拜谢。李问胡郎欲迎女子，宅在何所。孤云：“某舍门前。”时李氏家有竹园。李因寻行所，见二大竹间，有一小孔。意是孤穴，引水灌之。有一老孤衣绿衫，从孔中出，是其素所著衫也。家人喜云：“孤郎出矣。”杀之。其怪遂绝焉。
　　小胡郎
　　【太平广记】
　　唐有杨氏者，并嫁胡家小胡郎，为主母所惜。大胡郎谓其婢曰：“小胡郎乃野孤尔，丈母反惜野孤。”婢还白母，问：“何以知之？”答云：“宜取鹊头悬户上，小胡郎若来，令妻呼伊祈熟肉，再三言之，必当走也。”杨氏如言，小胡郎果走。
　　两郎
　　【宋苏东坡诗】
　　二老白接篱，两郎乌角巾。徐元用苏东坡俱与其子过游金山也。
　　二郎
　　【邵氏闻见录】
　　王晋公使魏，太祖曰：“使还，与卿王溥官职。”谓作相使还，帝怒，安置革州。亲朋送之曰：“意公作王溥官职矣。”笑曰：“某不做，儿子二郎必做。”谓文公正。
　　【唐白居易长庆集】
　　莫学二郎吟太苦。谓其子龟儿也。
　　蜀有二郎
　　【晋书】
　　《杜轸传》：轸累迁尚书郎，博闻广涉，奏议驳论，多见施用。时涪人李骧亦为尚书郎，与轸齐名。每有论议，朝廷莫能逾之。号蜀有“二郎”。
　　帝称二郎
　　【唐书】
</div>
    <div class="pagination">
<a href="永乐大典残卷_page138.html">上一页</a><span>...</span><a href="永乐大典残卷_page134.html">134</a><a href="永乐大典残卷_page135.html">135</a><a href="永乐大典残卷_page136.html">136</a><a href="永乐大典残卷_page137.html">137</a><a href="永乐大典残卷_page138.html">138</a><span class="current-page">139</span><a href="永乐大典残卷_page140.html">140</a><a href="永乐大典残卷_page141.html">141</a><a href="永乐大典残卷_page142.html">142</a><a href="永乐大典残卷_page143.html">143</a><a href="永乐大典残卷_page144.html">144</a><span>...</span><a href="永乐大典残卷_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
