<!DOCTYPE html>
<html>
<head>
    <meta charset="UTF-8">
    <title>太平御览 - 第 493 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 493 页/共 737 页</h1>
    <div class="content">又曰：傅畅年五岁，父友见而戏，解畅衣，取其金环与左右。畅不惜，以此赏之。後选入，侍讲东宫。
《宋书》曰：西南夷元嘉七年遣使献金刚指环。
《梁书》曰：武丁贵嫔。武帝镇樊城，尝登楼以望，见汉滨五彩如龙。下有女子，擘纟光，则贵嫔也。帝赠以金环，纳之，时年十四。
《後魏书》曰：咸阳王禧弟树，字秀和，位宗正卿。後奔梁，武帝尤器之。後复归魏。初辞梁，其爱姝玉儿以金指环与树，常着之，寄以还梁，表必还之意。朝廷知之，俄而赐死。
《拾遗录》曰：吴主潘夫人以火齐指环挂石榴枝上，因其处台，名曰环榴台。时有谏者云：“今吴蜀争雄，还刘之名将为妖乎！”权乃翻其名为榴还环台也。
《西京杂记》曰：戚姬以百炼金为区环，照见指，上骨恶之，以赐侍儿。
《益部耆旧传》曰：刘宠丧母，时危乱，坟墓发伤。宠乃矫母令：“家贫无财，惟有手上金环。卖造墓供送。免发掘。”
《西戎传》曰：大宛国人深目对厕，娶妇人，以金同心指环为聘。
《外国杂俗》曰：诸问妇许婚，下全同心指环，保同志不改。
《林道记》曰：林邑王献金指环於吴主。
《胡俗传》曰：始结婚姻，相然许，便下金同心指环。
《扶南传》曰：扶南有讼者，煮水令沸，以金指环投汤中，然後以手探汤。其直者，手不烂；有罪者，入汤即焦。
《茅君传》曰：勾曲山上有神芝五种。求之法，当以三月登山，赍金环二双，启以奉誓，如此者三，以为盟也。必得芝草，投环於石间，忘顾念。
《集灵记》曰：王讠，琅邪人也。仕梁，为南康王记室。亡後数年，妻子困於衣食。岁暮，讠见形谓妇曰：“卿困乏衣食。”撇与之酒，别而去。讠曰：“我若得财物，当以相寄。”後月，小女探得金指环一只。
《甄异传》曰：沛郡秦拊，义熙中至曲阿村，日暮失路，远见火光，投之。屋有少女，因寄宿。晓临别，女以指环与拊，拊去。回顾，乃是冢焉。
卷七百一十九　服用部二十一
粉
《释名》曰：粉，分也。研米使分散也。赤（赤贞切。）粉者，赤也。染粉使赤，以着颊也。
《墨子》曰：禹造粉。
《博物志》曰：纣烧铅锡作粉。
《汉书》曰：广川王去幸姬陶望卿，去疾后昭信谓去疾曰：“前画工画望卿，袒裼傅粉，疑有奸。”
又曰：惠帝侍中皆傅脂粉。
《续汉书》曰：顺帝时，所除官多不次，李固奏免百馀人。此等既怨，共作飞章诬固曰：“大行在殡，路人掩涕。固独胡粉饰貌，搔头弄姿，盘旋偃仰，曾无惨怛之心。”
《魏略》曰：何晏性自喜，动静粉白不去手，行步顾影。
《魏略》曰：邯郸淳诣临淄侯植，时大暑，植取水浴，以粉自傅。科头、胡舞、击剑、诵小说，顾谓淳曰：“邯郸生，何如也？”
《韩子》曰：若毛嫱西施之美丽，尾吾面；用脂泽粉黛，则倍其初。言先王之仁义，尾於治；明法度，必赏罚，则国之脂泽粉黛。
《淮南子》曰：漆不厌黑，粉不厌白。
《抱朴子》曰：或问涉海之法，答曰：“先於川，次破鸡子一枚，以少粉杂香末合搅水中，则不畏风波。”
又曰：民不信黄丹及胡粉是化铅所作。
《神仙传》曰：真人南极子能含粉成鸡子，吐之数十枚，煮之，鸡子黄中皆有少粉也。
《华阳国志》曰：巴郡江西县有清水穴，巴人以此水为粉，则高曜鲜芳。尝贡京师，名为粉水。
《扶南传》曰：顿逊国有磨夷花，末之为粉，大香。
《梦书》曰：妇却饰粉饰为怀妊。
《神农本草》曰：粉锡，一名鲜锡。
《语林》曰：石崇厕置甲煎粉，沉香汁之属。
《汉官仪》曰：省中以胡粉涂壁。
《邺中记》云：石虎以胡粉和椒涂壁，曰椒房。
宋玉《登徒子赋》曰：着粉太白，施朱太赤。
蔡邕《女诫》曰：弘粉则思其心之鲜。
曹植《乐府》曰：御巾粉於君旁，中有藿纳都梁。
傅长虞《感凉赋》曰：珠汗陨於王躬，粉附身而沽凝。
黛
《说文》作□，画眉也。（□与黛同。）
《释名》曰：黛，代也。减去眉毛，以此代其处也。
《通俗文》云：染青石谓之点黛。
《後汉书》曰：明德马后，眉不施黛，独左眉角小缺，补之如粟。
《宋起居注》曰：河西王沮渠蒙逊献青雀头黛百斤。
《楚辞》曰：粉白黛黑，施芳泽只，长袂拂面，善留客。
脂泽
《释名》曰：泽，人恒枯瘁，以此濡泽之。唇脂，以丹作，象唇赤也。
《广志》曰：面脂，魏兴以来始有之。
《汉书》曰：翁伯贩脂而倾县邑。
又曰：孔奋为姑藏长，清俭，人或讥之，以身处脂膏，不能自润。
《北史□后妃传》曰：晋旧仪，典栉三人，掌宫中栉、膏、沭。
《世说》曰：江淮以北，谓面脂为面泽。
蔡邕《女诫》曰：傅脂则思其心之和，泽则思其心之润。
《冯衍集》曰：衍与妇弟任武达书曰：“惟一婢，武所见，头无钗，泽面无脂粉。”
燕脂
《博物志》曰：作燕支法：取蓝（韦委切。）捣以水，洮去黄汁，作十饼如手掌，着湿草，卧一宿便阴乾。欲用燕支，以水浸之三四日，以水洮赤黄汁，尽得赤汁而止也。
《西河旧事》曰：祁连山焉支山宜畜养。匈奴失此二山，乃歌曰：“失我祁连山，使我六畜不蕃息；失渭荷支山，使我妇女无颜色。”
崔豹《古今注》曰：燕支叶似蒯，花似菖蒲，出西方，土人以染，名为燕支。中国人谓红蓝，以染粉为妇却舒色，谓为燕支粉也。
习凿齿《与燕王书》曰：此下有红蓝，足下先知之不？北方人彩取其花染绯黄，接其上英者作燕支，妇人用为，颜色可爱。
班固曰：匈奴名妻作阏氏，言可爱如燕支。
的
《释名》曰：以丹注面曰的。的，灼也。此本天子诸侯有群妾者，以次进御。有月事者，止不御，重不口说，故注此於面，灼然而识也。
王粲《神女赋》曰：施华的，结羽钗。
傅玄《镜赋》曰：珥明之迢迢，点双的以发姿。
花胜
《释名》曰：花胜，草花也。言人形容正等，着之则胜。
《续汉书□与服志》曰：皇后入庙，为花胜。上为凤凰，以翡翠为毛羽，下有白珠垂金绮，镊横簪之。
《山海经》曰：西王母梯几戴胜。
《符瑞图》曰：金胜者，仁宝也。不断自成，光若明月。
《晋中兴书》曰：一名金称，《援神契》曰：“神灵滋液，百珍宝用有金胜。”晋孝武时，阳氏得金胜一枝，长五寸，形如织胜。
卷七百二十　方术部一
养生
《易》曰：天地之大德曰生。
《传》曰：君子有四时：朝以听政，（听国政。）昼以访问，（问可否。）夕以修念，（念所施。）夜以安薯。於是节宣其气，（宣，散也。）勿使有所地壅闭湫（子小切。）底（音止）以露其体，（湫，集也。底，滞也，露，裸也。宣之则血气集滞而体裸露。）兹心不爽，而昏乱百度。（兹，此也。爽，明也。百度，百事之节。）
《老子养生要诀》曰：一人之身，一国之象。胸臆之设犹宫室也。支体之位犹郊境也，骨节之分犹百川也，腠（七构切。）理之间犹四衢也。神犹君也，血犹臣也，气犹民也。故志人能理其身，亦犹明君能治其国。夫爱其民所以安其国，爱其气所以全其身。民弊即国亡，气衰即身谢。是以志人上士，当施医於未病之间，不追修施於既败之後。故知国难保而易丧，气难清而易浊。审机权可以安社稷，制嗜欲可以保性命。若能摄生者，当先除六害，然後可以延驻。何名六害？一曰薄名利，二曰禁声色，三曰廉货财，四曰捐滋味，五曰屏虚妄，六曰除疽妒。六者若存，则养生之道徒设耳。盖未见其有益也，虽心希妙理，口念贞经，咀（才与切。）嚼英华，呼吸景象，不能补其促矣。诚者，所以保和全贞，当须少思少念，少笑少言，少喜寿怒，少乐少愁，少恶少好，少事少机。夫多思则神散，多念则心劳；多笑则脏腑上翻，多言则气海虚脱；多喜则膀胱纳客风，多怒则腠理奔浮血；多乐则心神啸Υ，多愁则头面焦枯；多好则气智溃溢，多恶则精爽奔腾；多事则筋脉乾急，多机则智虑沉迷。兹乃伐人之生甚於斤斧，蚀人之性猛於豺狼。无久行，无久坐，无久立，无久卧，无久视，无久听。不饥强食则脾劳，不渴强饮则胃胀。体欲少劳，食欲长少。劳则勿过，少勿令虚。冬则朝勿虚，夏则夜勿饱。早起不在鸡鸣前，晚起不过日出後。心内澄则真人守其位，气内定则邪物去其身。行欺诈则神悲，行争竞则神沮。轻侮於人当减算，煞害於物必伤年。行一善则魂神欢，除一恶则魄神喜。魂神欲人生，魄神欲人死。常欲宽泰自居，恬淡自守，则神形安静，灾病不生。仙录必书其名，死籍必消其咎，养生之理，尽在此矣。至於炼琼丹而补脑，化金液以留神，此上贞之妙道，非食血越分而修之。万人之中，得者殊少，深可诫焉。
《庄子》曰：“善养生若牧羊，视其後者而鞭之。周威公曰：“何谓？”曰：“鲁有单豹者，岩居而谷饮，不与民共利，行年七十而犹有婴儿之色。不幸遇饿虎，煞而食之。有张毅者，高门悬薄，无不走也。行年四十而有内热之病以死。豹养其内，而虎食其外；毅养其外，而病攻其内。此二子者，皆不鞭其後者。（夫守一方之事，至于过理者不及于会通之适者，鞭其后者，去其不及耳。）
又曰：养形必先之以物。物有馀而形不养者有之矣。有生必先无离形，形离而生亡者有之矣。其来不能却，其去不能止也。悲夫！世之人以为养形足以存，养形神情，果不足以存生。
《文子》曰：太上养神，其次养形。神清意平，百节皆宁，养生之本也。肥肌肤，充腹肠，开嗜欲，养生之末也。（《淮南子》同。）
《韩子》曰：神不注於外则身全，身全之谓得。得者，得身也。
《吕氏春秋》曰：凡竖之长也，顺之也。使生不顺者，欲也。故圣人必先欲。（适，节也。）室大则多阴，台高则多阳。多阴则蹶，多阳则痿，（蹶也，逆寒疾也。痿辟不能行。）此阴阳不之患也。是故先王不处大室，不为高台。味不众珍，衣不单（之演切。）热。单热则理塞，（脉则闭节。）理塞则气不达。味从珍则胃充，胃充则中大鞔，（音坠，惫也。）中大鞔则气不达，以此求长生，其可得乎？昔先圣王之为苑囿园池也，足以观望劳形而己矣；其为宫室台榭也，足以辟燥备湿而己矣；其为与马衣裘也，足以逸身暖骸而己矣；其为饮食酏（音移）醴也，足以味充虚而己矣；其为声色音乐也，足以安性自娱而己矣。此五者，之所以养性也，非好俭而恶费也，节于性也。
又曰：天生阴阳寒暑燥湿。四时之化，万物之变，莫不为利，莫不为害。圣人察之以便生，故精神安乎形，而年寿长焉。长也者，非短而续之者也，毕其数也。毕数之务在去乎害。何谓去害？大甘大酸大苦大辛大咸，五者充形，则生害矣；大喜大怒大忧大恐大哀，五者接神，则生害矣；大寒大热大燥大湿大风大雾，六者动精，则生害矣。（诸言大者，皆言过制。）故凡养生莫若知本，知本则疾无由至矣。
又曰：汤问伊尹曰：“欲取天下，若何？”伊尹曰：“欲取天下，天下可取。身将先取。（身先为天下所取也。）凡事之本，必先治身。啬其大宝，（大宝，身也。）用新弃其陈，凑理遂通，精气日新，邪气尽去，反其天年，此之谓真人。昔先圣王成其身而天下成，治其身而天下治。故善响者不於响，於声；善景者不於景於形。为天下者不於天下，於身。《诗》曰：“淑人君子，其仪不忒。其仪不忒，正是四国。”言正诸身也。故反道而身善矣，行义而人善矣。
《淮南子》曰：君子行正气，小人行邪气。内便於性，外合於义。循理而动，不系於物者，正气也。重於滋味，淫於声色，发於喜怒，不顾後患者，邪气也。邪与正相伤，欲与性相害，不可两立，一置一废，故圣人损欲而从事於性。凡治身养性，节寝处，饮食，和喜怒，便动静，而邪气自不生。岂若忧瘕疵之兴，痤疽之发，而豫备之哉？
又曰：今万物之来擢拔吾性，扌搴取吾精，势若泉源，虽欲勿廪，庸可得乎ｈ囫夫树木，灌以潦水，畴以肥壤，十人养之，一人拔之，则必无馀蘖。况以一国同伐之，虽欲久生，岂可得哉？今盆水在廷，清之终日，未能见眉睫，浊之不过一挠，而不能察方员。人神易浊而难清，犹盆水之类也。
又曰：夫水之性清而沙土汨之，人之性安而嗜欲乱之。夫人之所授於性者，耳目之於声色也，鼻口之於芳臭也；肌肤之於寒暖也，其情一也。或通於神明，或不免於痴狂者何也？其所以为制者，异也。是故神者，智之渊也，神清则智明矣。智，心之府也，智公则心平矣。人莫鉴於流沫而鉴於止水者，以其静也。莫窥於生铁而窥於明镜者，以其易也。夫惟易且静，故能形物之情性，由此观之用者也。是故虚室生白，吉祥止焉。
又曰：圣人不变其宜，不易其常，放准修绳，曲因其当。夫喜怒者，道之邪；悲忧者，德之失；好憎者，心之过；嗜欲者，性之累。夫大怒破阴，大喜坠阳，薄气发，惊怖为狂。忧悲多悉，病乃成积；好憎繁多，祸乃相随。故心不忧，乐德之至也；性而不变，静之至也。嗜欲不载，虚之至也：无所爱憎，平之至也：不与物散，粹之至也。能此五者，则通于神明。通于神明者，得其内者也。
《抱朴子□内篇》曰：夫太元之山，难知易求。不天不地，不沉不浮；绝险缅邈，崔巍崎岖；和气烟，神童并游；玉井泓窈，灌溉延休；百二十官，曹府相由；离坎列位，玄芝万株；绛树特生，其实如珠；金玉嵯峨，醴泉出隅；还年之土，甘其清流；子能修之，松乔同俦。此一山也。长谷之山，杳杳巍巍。玄灵飘飘，玉液霏霏；金紫之房，在乎其隈；愚人竞往，至皆死归；有道之士，登之不衰；彩服黄精，以致天飞。此二山也，古贤之所秘，子精思之。
又曰：凡养生者，欲令多闻而贵要，博见而择善。偏胁事，不足必赖也。又好事之徒，各伏其所长，知玄素之术者则曰：“帷房中之术可以度世矣”，明吐纳之道者则曰“惟行气足以延寿矣”，知屈伸之法者则曰：“惟导引可以难老矣”，知草木之方者则曰：“惟奇药可以无穷矣”，学道之不能成就，由乎偏枯之若此也。
又曰：余祖鸿胪，少时当为临氵允令，云此县有民家世寿考，或出百岁，或八九十。後徙去，子孙转多夭折。他人居其故宅，後亦累世寿考。由此乃觉是宅之所为，而不知何。疑其井水殊赤，乃试掘井左右，得古人埋丹砂数十斛，去井数尺，此丹砂汁因泉渐入井，是以饮其水而得寿。况乃炼丹砂而服之乎？
又曰：人亦有不病者，各有所制摄生。食不欲饱，眠不欲扇，星下不卧。里语曰：“人在人间，日失一日。”如牵牛以诣屠所，描帏一步，去死转近也。夫入九泉之下，长夜罔极，始为蝼蚁之粮，终与尘埃合体，令人怛然心热。求生之志，何可不营？
《新论》曰：曲阳侯王根迎方士西门君惠，从其学养生却老之术。君惠曰：“龟鹤称三千岁，以人之才，何乃不如虫鸟耶？”
《白虎通》曰：男子六十闭房户，所以辅衰故，重性命也。
《会稽典录》曰：王充年渐七十，乃作养生之书，凡十六篇，养气自守，闭明塞聪，爱精自辅，服药导引，庶几获道。
《刘根别传》曰：取七岁男齿女，与己劲垢合烧，服之一岁，则不知老；常为之，使老有少容也。
嵇康《养生论》曰：养生有五难；名利不减，此一难也；喜怒不除，此二难也；声色不去，此三难也；滋味不绝，此四难也；神虑精散，此五难也。五丈必存，虽心希难老，口诵至言，咀嚼英华，呼吸太阳，不能不夭其年也。五者无於胸中，则信顺日深，玄德日全，不祈喜而自福，不求寿而自延，此养生大理所归也。
又曰：夫为稼於阳，世偏有一溉之功者。虽终归於焦烂，必一溉者後枯，然则一溉之益，固不可诬也。而世常谓一怒不足以侵性，一哀不足以伤身，轻而肆之，是犹不识一溉之益，而望嘉於旱苗者也。是以君子知形恃神以立，神须形以存。悟生理之易失，知一过之害生，故修性以保神，安心以全身，爱憎不栖於情，忧喜不留於心，泊然无感而体气和平。又呼吸吐纳，服食养身，使形神相亲，表里俱济也。夫种田者，一亩十斛谓之良田，此天下通称也。不知区种可百馀斛，田种一也。至於树养不同，则功收相悬。谓商无十倍之价，农于百斛之望，此守常而不变者也。且豆令人重，榆令人瞑，合欢蠲忿，萱草忘忧，愚智所知也。薰辛害同，豚鱼不养，世所识也。虱处头而黑，麝食柏而香，颈处险而瘿，齿居晋而黄。推此而言，凡所食之气，蒸性染身，莫不相应。岂惟蒸之使重而无使轻，害之使暗而无使明，薰之使黄而无使坚，芬之使香而无使延哉？故神农曰“上药养命，中药养性”者，诚知性命之理因辅养以通也。而世人不察，惟五是嗜，声色是耽；目惑玄黄，耳务淫哇；滋味煎其腑脏，醴醪煮其肠胃，香芳腐其骨髓，喜怒悖其正气，思虑消其精神，哀乐殃其平粹。夫以蕞尔之躯，攻之者非一途；易竭之身，而内外授敌；身非木石，其能久乎？
《神仙传》曰：彭祖云：“养寿之道，但莫伤之而己。夫冬温夏凉，不失四时之和，所以身也。美色淑姿，安闲性乐，不致思欲之感，所以通神也。车服威仪，知足无求，所以一志也。八音五色，以养视听之欢，所以导心也。凡此皆以养寿，而不能斟酌之者，反以速患。古之至人，恐下才之子不识事宜，流遁不还，故绝其源，故经有“上士别床，中士异被；服药百过，不如独卧；色使目盲，声授鼹聋，味令口爽”。言若能节宣其宜，抑扬其通塞者，不减年算而得其益。凡此之类，譬犹水火，可否失，反为害耳。人不知其经脉损伤，血气不足，肉理空疏，髓脑不实，体己先病，故为外物所犯，因风寒酒色以发之耳。若本充实，岂有病乎？凡远思氰唷伤人，忧愁悲哀伤人，喜乐过量伤人，忿怒不解伤人，汲汲所愿伤人，戚戚所患伤人，寒暖失节伤人，阴阳不交伤人。人所伤者其众，而独责房室，不亦惑哉？男女相成，犹天地相生也，所以道养神气，使人不失其和。天地得交接之道，故无终竟之限；人失交接之道，故有残折之期。能避众伤之事，得阴阳之术，则不死之道也。天地昼离而夜合，一岁三百六十交，精气和合者有四，故能生育万物，不知穷极。人能则之，可以长存。次则有服气得其道，则邪气不能入，治身之本要也。其馀历藏导引之术，及念体中万神有含影中形之事，不然于心志也。人能爱精养体，服气炼神，则万神自守。其不然者，营卫枯疲，万神自逝，非思念所留者也。
</div>
    <div class="pagination">
<a href="太平御览_page492.html">上一页</a><span>...</span><a href="太平御览_page488.html">488</a><a href="太平御览_page489.html">489</a><a href="太平御览_page490.html">490</a><a href="太平御览_page491.html">491</a><a href="太平御览_page492.html">492</a><span class="current-page">493</span><a href="太平御览_page494.html">494</a><a href="太平御览_page495.html">495</a><a href="太平御览_page496.html">496</a><a href="太平御览_page497.html">497</a><a href="太平御览_page498.html">498</a><span>...</span><a href="太平御览_page494.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
