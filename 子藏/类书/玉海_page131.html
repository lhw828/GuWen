<!DOCTYPE html>
<html>
<head>
    <meta charset="UTF-8">
    <title>玉海 - 第 131 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 131 页/共 284 页</h1>
    <div class="content">　　汉古鼎【仲山甫鼎】
　　窦宪传和帝永元元年秋七月车骑将军窦宪伐单于大败之稽落山宪登燕然山勒石纪功南单于于漠北遗宪古鼎容五斗其傍铭曰仲山甫鼎其万年子子孙孙永保用宪乃上之【时宪登燕然山勒功也　宪举羌胡邉杂之师一举而空朔庭追奔稽落之表饮马北鞮之曲铭石负鼎荐告清庙列其功庸茂于前多矣】崔子玉有窦大将军鼎铭曰持盈若冲满而不溢黄耳不革玉铉终吉禹镂其鼎汤刻其盘纪功申戒贻则后人　説文序曰郡国往往于山川得鼎彛其铭即前代之古文
　　汉桥公三鼎铭【又见铭类】
　　桥三鼎东鼎铭曰维建宁二年秋八月丁丑延公入于玉堂前廷乃诏曰其以大鸿胪桥为司空中鼎铭曰四年延公登于玉堂前廷其以为司徒西鼎铭曰光和元年延公入崇徳前殿乃制诏曰其以光禄大夫桥为太尉又黄钺铭云拜度辽将军始受旄钺征鼓之任是用镂石作兹征钺军鼓陈之东阶以昭公文武之勋焉　蔡邕集桥公庙碑云文徳铭于三鼎武功勒于征钺
　　魏五熟釡周九寳　　魏神钟寳鼎
　　魏志魏国初建钟繇为相国文帝在东宫赐繇五熟釡为之铭注魏略云太子与繇书曰昔有黄三鼎周之九寳咸以一体使调一味岂若斯釡五味时芳夫周之尸臣宋之考父衞之孔悝晋之魏颗彼四臣者并以功徳勒铭钟鼎今执事寅亮大魏以隆圣化堂堂之徳于斯为盛诚太常之所宜铭彛鼎之所宜勒故作斯铭勒之釡口云云　魏曹植作文帝诔曰神钟寳鼎形自旧土云英甘露纎涂被宇　宋志陈思王大魏萹黄鹄游殿前神鼎周四阿
　　晋玉鼎颂
　　宋志晋成帝咸和元年十月辛卯宣城春谷县山防摧获石鼎重二斤受斛余咸康八年九月庐江春谷县留珪夜见门内有光取得玉鼎一枚外围四寸豫州刺史路永以献著作郎曹毗上玉鼎颂【晋阳秋曰谷成县民　此文明之应】
　　宋元嘉古鼎　神鼎
　　符瑞志元嘉十三年四月辛丑武昌县章山出神鼎江州刺史南谯王义宣以献二十一年十二月新阳获古鼎有篆书四十二字雍州刺史萧思话以献泰始五年五月壬戌豫章南昌获古铜鼎容斛七斗江州刺史王景文以献七年六月甲寅义阳郡获铜鼎受一斛并盖竝隠起镂豫州刺史段仏荣以献　吴赤乌十二年六月戊戌寳鼎出临平湖又出东部酃县　南齐永明二年丹水上下得古鼎一枚
　　唐古鼎铭
　　【阙四字】　贞观二十二年九月遂州涪水中获古鼎受五石三斗傍有铭刻【响若洪钟】开元十三年十月壬申万年人工庆筑垣掘地获寳鼎五献之四鼎皆有铭铭曰垂作尊鼎万福无疆子孙永寳用二十一年六月庚子眉州献寳鼎重七百斤无耳足有篆书数字【天寳元年五月平凉获古鐡鼎献之】元和二年正月诏以湖南所献古鼎付有司初永州人唐履昌得之重一百十二斤　　白虎通云泽出神鼎
　　唐东都九鼎铭
　　元宗开元二年八月十八日乙酉太子宾客薛谦光献东都九鼎铭其蔡【一作豫】州鼎铭武后所制文曰上天降祉方建隆基宰相姚崇等奏圣人启运休兆必彰故化马为龙预流謡颂秀为天子早着冥符请宣付史官颁示内外从之　通典武后万嵗通天元年四月三日铸九鼎成置于明堂之庭【鼎上写山川物产之象又造大仪钟不成】　纪神功元年四月戊辰置九鼎于通天宫【各位其方列廷中】文粹有并州长史张仁旦进九鼎铭表　传钟绍京善书武后时铭九鼎其笔也　李泌天寳中献明堂九鼎议　志许康佐九鼎记四卷
　　唐开元寳鼎
　　地理志河中府寳鼎县本汾隂开元十年获寳鼎更名有后土祠【旧史十一年获鼎改县名　册府龟云获古铜鼎二其大者容一斗】　防要开元十二年二月二十二日【纪十一年二月壬午　防要恐误】祠后土初有司奏修坛获铜鼎二大者容四升小者容一升色皆青　旧史开元二十二年四月丁未眉州鼎皇山江水得寳鼎　卢庾梓潼神鼎赋不假雕镌宛然文字
　　咸平古铜鼎　甗
　　咸平三年九月丙戌【防要作八月实録作九月】干州献古铜鼎状方而四足上有古文二十一字直昭文馆句中正【或作屯田郎中】与杜镐详其文曰维六月初吉史信父作鬵甗期万年子子孙孙永寳用中正防言按墨子云夏后铸鼎四足而方春秋传云晋侯赐子产二方鼎此其类也又説文云甗甑也尔雅曰甑谓之鬵诗云溉之釡鬵此所获有无疆之兆请纪史册传示千载従之【是嵗八月庚申同州民获古铜斗于河滨】　赵明诚曰方鼎与甗是两物
　　祥符古鼎
　　寳録祥符五年十二月辛未南康军献古鼎有篆字人莫能识
　　皇祐铜鼎　鸾刀　铭
　　皇祐五年九月戊寅【一作丙寅】铸鼎十有二圆丘用五宗庙七又作鸾刀郊庙各一初贾昌朝侍经筵帝问鼎卦圣人亨以享上帝今郊何以无鼎昌朝不能对曰容退而讲求于是诏礼官议以为郊有亨牲进熟遂命阮逸胡瑗铸铜鼎制鸾刀帝亲书刻之牛鼎容一斛羊鼎五斗豕鼎三斗乙酉【十九日】御崇政殿观新乐及新作晋鼓三牲鼎鸾刀以补礼器之阙　刘敞为新律钟鼎鸾刀铭四章鼎铭曰帝兴神鼎象天地人赫赫神鼎聿维国珍光润龙变其徳日新　建隆中聂崇义上重集三礼图尹拙有祭玉祭鼎异同之説而张昭奏请图釡镬于鼎下　元丰元年详定礼文所议圆丘用犊不设羊豕鼎及俎奏罢之
　　皇祐三鼎
　　礼志皇祐五年闰月制三鼎鸾刀郊坛正配二位太庙七室牛羊豕鼎各一郊十二鼎扃无文饰庙二十一鼎三圣加三鼎奉慈后庙分命大臣行礼常祀公卿摄事十鼎皆涂金扃以玉饰　天文志有周鼎三星在右摄提比西国之神器也
　　崇宁九鼎　隆鼐【铭】　商六鼎
　　崇宁二年二月以魏汉津言铸鼎四年三月戊午成中曰帝鼐八方曰苍彤晶寳魁阜牡冈上为鼐铭八鼎命宰臣撰于中太一宫南为九殿奉安名曰九成宫大观元年郑居中上鼎书一卷政和六年徙大内建圆象徽调阁藏之改帝鼐曰隆鼐八鼎曰育明藏寳健顺龢洁宣和元年三月庚戌安州得商六鼎上之【大观三年以铸鼎之地作寳成宫政和七年又铸神霄九鼎明年成寘于上清寳箓宫神霄殿遂为十八鼎】
　　崇宁鼎书
　　书目一卷九鼎制度并铭文帝鼐铭御制余八鼎铭宰臣撰
　　政和宗祀三鼎
　　政和七年四月十八日礼制局言宗庙用九鼎其三为牲六为庶羞周颂我将云云明堂所用牲而已庶羞之鼎不当设元丰奉祀礼文明堂正配各用牛一羊一豕一请宗祀止用三鼎而不设庶羞之鼎其俎亦用六　　方于郊为文方于庙为质　博古图歴代之鼎形制不一有腹着饕餮而间以雷纹者父乙鼎父癸鼎之类是也有链色如金着饰简美者辛鼎癸鼎之类是也有縁饰旋花竒古可爱者象形鼎横戈父癸鼎之类是也有密布花云或作云雷迅疾之状者晋姜鼎云雷鼎之类是也有隠起饕餮间以云龙或作细乳者亚虎父丁鼎文王鼎王伯鼎之类是也或如孟鼎之侈口中鼎之无文伯硕史頙鼎之至大金银错鼒之絶小或自方如簠或分底如鬲或设盖如敦曰崇曰贯则名其国也曰防曰刑则着其事也曰牢曰陪则设之异也曰神曰寳则重之极也　商鼎二十六【父乙至公非　父乙鼎铭三十字册命鼎铭十一字】　周文王鼎铭曰鲁公作文王尊彛【仲忽于元祐间进之】　晋姜鼎铭一百二十一字取乃吉金用作寳尊鼎用蕲绾绰眉夀保其子孙三夀是利云云伯硕父鼎铭五十字惟六年八月初吉巳子史伯硕
　　父追孝于朕皇考厘仲王母乳母尊鼎用祈丐百禄眉夀绾绰永命万年无疆子子孙孙永寳用享　　史頙鼎铭四十三字　王伯鼎铭曰王伯作寳彛鼎　　季防鼎铭四十九字　中鼎铭曰中作寳鼎　南宫中鼎铭六十二字又铭三十九字又铭曰惟王命南宫伐反虎方之年王命中先相南国贯行蓺王居在射圃真山中呼归生刋王蓺刋寳彛穆公鼎得于华隂铭二百十二字【不可辨者八十二字】父已鼎铭二十八字　雝公缄鼎铭曰惟十有四月既死霸王在下保【一作都】雝公缄作尊鼎用追享孝于皇祖考用乞麋夀万年无疆子子孙孙永寳用【一云商洛鼎刘敞得于上雒】　叔液鼎铭曰惟五月庚申叔液自作馈鼎用蕲眉夀万年无疆永夀用之　伯父鼎铭曰晋司徒伯父作周姬寳尊鼎其万年永寳用　宋鼎铭曰宋公防作餗鼎　宋夫人鼎铭曰宋君夫人之餗釪鼎汉孝成鼎铭五十六字长安厨孝成庙铜鼎容三
　　斗一合建平三年十月工王襃造左丞辅掾谭守令史永省第一　好畤供厨鼎铭曰长乐饲官太官中丞　汾隂宫鼎铭曰汾隂供官铜鼎二十枚又曰汾隂宫铜鼎一又曰平阳一斗鼎　定陶鼎葢有髙庙二字又曰定陶庙容十斗　唐三螭鼎　刘敞得鼎韩城铭文有晋姜有文侯释其名以今文以为曲沃宗庙器又得汾隂侯鼎于鄠县似古陪鼎【汾隂侯葢汉周昌】形之圜者如父癸李防形之方者如文王单景其铭乃曰作尊彛作从彛何也法度之器曰彛器【尊彛者礼器之总名】博古图母乙鬲蔑敖鬲伯鬲帛女鬲师鬲慧季丁父京姜鬲皆有铭　仲父鬲铭曰仲父作尊鬲子子孙孙其万年永寳用【尔雅鼎款足谓之鬲汉志空足曰鬲以象三徳】　阜父丁盉铭共六字　又盉铭曰孙父癸　散季敦铭惟王四年八月初吉丁亥散季肇作朕王母叔姜寳敦散季其万万年子子孙孙永寳　毁敦铭惟王元年正月初吉丁亥伯龢父若曰师毁乃祖考有防于我家汝右惟小子余命汝死我家继治我西偏东偏仆驭百工牧臣妾东栽内外毋敢不善锡汝戈矛防缟必彤侯矢十五錞钟一五金乃夙夜用事毁拜稽首敢对皇君休用作朕文考乙仲防敦毁其万年子子孙孙永寳用享　敔敦铭惟王十月王在成周南淮节及内伐浪昴王命敔追迎于上洛执徯臼杂孚人三百十有一月王格于成周太庙武公入佑敔告禽馘百徯臼尹氏受厘敔圭鬲币贝五十朋锡田于五十田于早五十田敔敢对天子休用作尊敦敔其万年子子孙孙永寳用　宰辟父敦铭惟四月初吉王在辟宫宰辟父佐周位王册命周曰锡汝华朱芾衣束带于鋚革锡戈雕防彤矦矢用养乃祖考事官节仆小射底敷周稽首对王休命用作文考寳敦其孙孙子子永寳用　刺公敦铭伯防祖肇作皇考刺公尊敦用享用孝万年眉夀畯在位子子孙孙永寳　毛父敦铭惟六月既生魄戊戌旦王格于太室师毛父即位邢伯佑内史册命锡赤芾对扬王休用作宝敦其万年子子孙其永宝用【敦亦云毛伯内门立中庭佑】孟姜敦铭叔孙父作孟姜尊敦绾绰眉夀永命弥生
　　万年无疆子子孙孙永寳用享　父已甗铭三字又铭七字　父乙甗铭曰子父乙虎　祖己甗铭曰作祖己尊癸　易卦独于鼎言象圜象阳方象阴三足象三公四足象四辅　光涵没泗气溢歊汾　取乃吉金用作宝尊鼎　牛首之铸泗水之亡　所谓正位凝命者在乎明尊卑之分成教命之严岂区区三趾两耳之间哉　苞木火于六爻之象镂山川于九牧之金　影射金晶光飞玉　焕彼龙文昭其象物　峙其足以象三徳虚其心以含万类内亨饪以养贤上歊云而作瑞黄耳才之中金铉才之断


　　玉海卷八十八
　　钦定四库全书
　　玉海卷八十九
　　宋　王应麟　撰
　　器用
　　尊彛【爵】
　　尔雅注尊彛酒器总名周礼疏彛尊同是酒器但彛盛郁鬯与酒不同故异其名【书疏彛亦尊也盛鬯者为彛盛酒者为尊皆祭宗庙之酒器也】礼记正义彛法也与余尊为法　説文□礼器也象爵之形中有鬯酒又持之也所以饮器象爵者取其鸣节节足足也
　　尧衢樽
　　晋刑法志念室后刑衢樽先惠将以屏除灾害引导休和拟阳秋之成化若尧舜之为心也　淮南子圣人之道若中衢而设尊过者斟酌各得其宜【四达谓之衢】　唐张説诗侍酌衢尊满询刍谏鼓悬　李德裕欹器赋异衢尊之不竭　姚崇洛城宴诗尧樽临上席　程行谌诗尧樽承帝泽　衢室之问康衢之謡　宋朝天禧四年九月二十四日赐酺诏曰思延儿齿广置衢樽　贺知章诗有舜壶之句
　　尧钟
　　孔丛子尧饮千钟【选注引之】
　　虞泰尊　夏山罍　殷着尊　周牺尊　夏琖殷斝　周爵　夏鸡夷　龙勺　殷疏勺
　　周黄目　蒲勺　夏樽
　　并见赐予器物类鲁四代服器官【明堂位】　注泰用瓦着着地无足斚画禾稼也诗曰洗爵奠斚夷读为彛周礼春祠夏禴祼用鸡彛鸟彛秋甞冬烝祼用斚彛黄彛龙龙头也疏通刻其头蒲合蒲如鳬头也正义虞尊用瓦名泰山罍犹云雷画为山云之形着尊无足而底着地其余泰罍牺并有足牺象画沙羽及象骨饰尊夏琖以玉饰之【又诗行苇注】殷斚亦爵形而画为禾稼周爵按周礼賛玉爵则爵或以玉为之或饰之以玉鸡彛或刻木为鸡形而画鸡于彛黄目以黄金为目【周所造也】龙勺勺为龙头疏勺刻镂通刻勺头蒲勺皇氏云刻勺为鳬头其口防开如蒲草本合而末防开　燕礼瓦大两有丰注瓦大有虞氏之尊也疏有虞氏尚陶　隋礼仪志梁天监五年明山賔议樽彛之制祭图唯有三樽一曰象樽周樽也二曰山罍夏樽也三曰着尊殷樽也徒有彛名竟无其器【后周歌辞曰雕禾饰斚翠羽承罍】　王制疏宗彛者谓宗庙彛樽之饰有虎蜼二兽周礼有六彞此必为虎蜼者明堂位云夏鸡彛殷斚周黄目周礼陈六尊六彛皆逺代者在后故六尊之次犠象着壶大山大是虞山是夏六彛之次亦虎蜼在后故知虎蜼虞夏已饰于尊
　　舜宗彛　玉斚　虞郁尊
　　益稷作防宗彛注防五采也宗庙彛樽亦以山龙华虫为饰疏周礼彛器无山龙华虫为饰者帝王所尚不同周礼有山罍龙勺鸡彛鸟　杜甫朝享太庙赋芳霏霏于玉斚注舜祠宗庙以玉斚也周礼春官疏虎彞蜼当是有虞氏之尊故郑注尚书云宗彞宗庙之中郁尊虞氏所用故曰虞夏以上虎蜼而已
　　殷爵　周兕觥
　　诗行苇洗爵奠斚注夏曰醆殷曰斚周曰爵笺云用殷爵者尊兄弟也【礼器正义韩诗説一升曰爵二升曰觚三升曰觯四升曰角五升曰散古周礼説爵一升觚二升毛诗説觥大七升献以爵酬以觚异义觥亦五升　礼梓人为饮器勺一升爵一升觚三升注觚当为觯正义礼器制度云觚大二升觯大三升】　卷耳酌彼兕觥注角爵也疏兕一角青色以兕角为觥【韩诗説觥五升毛诗大七升】　桑扈兕觥其觩【左传昭元年穆叔子皮举兕爵】　山海图賛【郭璞】皮充武备角助文徳古人取于兕者如此　博古图有父乙祖乙祖丙父戊祖己巳举爵商觚十六商觯三
　　周八尊
　　酒正【中士四人】凡祭祀以灋共五齐三酒以实八尊【疏五齐五尊三酒三尊】大祭三贰中祭再贰小祭一贰唯齐酒不贰　幂人祭祀以疏布巾幂八尊以画布幂六
　　周六尊　六
　　小宗伯辨六彞之名物以待果将辨六尊之名物以待祭祀賔客注六彞鸡鸟斚黄虎蜼六尊献象壶着大山司尊彛【下士二人】掌六尊六之位诏其酌辨其用与其
　　实【详见下】凡六六尊之酌郁齐【祼】献酌醴齐【朝】缩酌盎齐【馈】涗酌凡酒【诸臣自酌】修酌【脩读为涤　唯有事太庙备五齐三酒】
　　説文宗庙常器也
　　周鸡　鸟彞　黄彞　黄目　斚彞　虎蜼
　　司尊彛春祠夏禴祼用鸡彞鸟彞皆有舟注祼谓以圭瓒酌郁鬯始献尸也后以璋瓒酌亚祼鸡彞鸟彞谓刻而画之为鸡凤凰之形郑司农云舟尊下台若今时承槃疏郑志云鸡彞盛明水鸟盛郁鬯是以各二尊彞与齐尊各用二者郁鬯与齐皆配以明水二酒配以酒郊特牲云祭齐加明水三酒加酒礼象曰彞有舟以盛鬯犹尊有罍以盛酒【一时之祭并用两】舟宜若后世酒舩稍加大尔古者惟爵有承槃所谓坫与丰是已尊彞无之　秋甞冬烝祼用斚黄彞皆有舟注郑司农云斚读为稼稼画禾稼也黄黄目尊也明堂位曰夏以鸡彞【本作夷注读为彞】殷以斚【本注斚画禾稼诗曰洗爵奠斚】周以黄目【又曰郁尊用黄目注黄彞承郁鬯谓以黄金为目也】尔雅曰彞卣罍器也谓黄目以黄金为目郊特牲曰黄目郁气之上尊也黄者中也目者气之清明者也言酌于中而清明于外【郊特牲疏黄目以黄金镂其外以为目因取名】疏引明堂位皆证鸡彞是夏法斚是殷法黄彞是周法引尔雅见有彞为上卣即牺象之属为中罍为下【沈括云逰闗中得古铜黄其刻画甚繁大体似缪篆中间有二目如大弹丸突起煌煌然所谓黄目也】　凡四时之间祀追享朝享祼用虎彞蜼彞皆有舟注郑司农云追享朝享谓禘祫也在四时之间故曰间祀谓追享谓追祭迁庙之主以事有所请祷朝享谓朝受政于庙蜼禺属卬鼻而长尾【音诔】疏尔雅在释兽中注云似猕猴而大黄黑色尾长数尺似獭尾末有岐鼻露向上虎蜼当是有虞氏之尊郑注尚书云虞夏以上虎蜼而已　注祼用郁齐朝用醴齐馈用盎齐诸臣自酢用凡酒【凡酒谓三酒】　三礼图鸡彞受三斗斚彞画嘉禾虎画虎于尊盛明水鸟彞黄蜼【画蜼为饰】盛郁鬯
　　周献尊　象尊　牺尊
　　司尊彛春祠夏禴其朝践用两献尊其再献用两象尊皆有罍诸臣之所昨也注朝践荐血腥酌醴始行祭事后于是献朝事之豆笾昨读为酢诸臣献者酌垒以自酢不敢与王之神灵共尊郑司农云献读为牺【音婆】牺尊饰以翡翠象尊以象鳯凰或曰以象骨饰尊春秋传牺象不出门尊以祼神罍臣之所饮也【王肃注礼器曰牺象二象盖全刻牛象之形而凿背为尊牺尊一盛酒一盛醴齐象尊一盛酒一盛盎齐】疏礼运云酒在室醴醆在户齐醍在堂彼禘祭陈四齐此时祭陈二齐设尊亦依此酒正云大祭祀备五齐大祫通郁鬯与三酒并配尊则尊有十八禘祭四齐则尊有十六此时祭二齐则尊十有二明堂位牺象周尊也饰尊有非周制者　明堂位泰有虞氏之尊也山罍夏后氏之尊也着殷尊也牺象周尊也疏礼器君西酌牺象亦周礼【献尊黑出白牛象制同】　周语奉其牺象出其尊彛注三礼图云阮氏图牺尊饰以牛象尊画象饰尊　鲁颂牺尊将将【详见后】　庄子牺尊青黄而文之　博古图有周乙举樽【觯谓之举】象尊全作象形而开背为尊【郑阮之谬可考】鳬尊瓠尊防龙尊牺首罍素牺罍象首罍周斚一十五　许慎説罍云龟目酒尊【礼象曰龟目黄黄目宜画龟目且亦因以为戒】
　　周着尊　壶尊【鲁壶】
　　司尊彞秋甞冬烝其朝献用两着尊其馈献用两壶尊皆有罍诸臣之所昨也注朝献谓尸卒食王酳之馈献谓荐孰时后于是荐馈食之豆边着尊着略尊也或曰着尊着地无足明堂位曰着殷尊也壶者以壶为尊春秋传曰尊以鲁壶【着尊受五斗一盛醴齐一盛盎齐一盛酒着尊制中白　明堂位疏殷尊无足其余泰罍牺并有足】　左传昭十五年十二月晋荀跞如周以文伯宴樽以鲁壶云云荐彞器于王注鲁壶鲁所献壶尊正义郑曰以壶为尊燕礼司宫尊于东楹之西两方壶左酒　昭元年四月郑享赵孟穆叔子皮及曹大夫举兕爵【注所以罚不敬】　博古图有着尊壶尊
　　周大尊　山尊　鲁四代尊【见上】
　　司尊彞凡四时之间祀追享朝享其朝践用两大尊其再献用两山尊皆有罍诸臣之所昨也注郑司农云大尊大古之瓦尊山尊山罍也明堂位曰泰有虞氏之尊山罍夏后氏之尊谓山罍亦刻而画之为山云之形疏罍之字于义无所取故以云雷解之雷有声无形雷起于云云出于山故刻山云之形　崔氏曰祫祭用十八尊禘祭用十六尊　明堂位云云疏此明鲁用四代尊也
　　周大罍　瓢赍　脩　概　散
　　春官鬯人【下士二人】凡祭祀社壝用大罍注壝委土为墠坛以祭大罍瓦罍正义旊人为瓦簋取质略之意　禜门用瓢赍注营鄼所祭国门也赍读为齐取甘瓠割去柢以齐为尊　庙用修注脩读曰卣【诗书尔雅皆为卣】卣中尊谓献象之属尊者彛为上罍为下　凡祼事用概疈事用散注谓脩概散皆漆尊也概尊以朱带者无饰曰散正义概者横概之义黑漆为尊以朱带落腹　礼器宗庙之祭贵者献以爵贱者献以散【一升爵五升散】　公刘诗酌之用匏江汉笺王锡召虎以鬯酒一尊
　　周宗彛
　　秋官司约【下士二人】大约剂书于宗彛注宗庙之六彛　书武王邦诸侯班宗彛作分器注赋宗庙彛器酒尊赐诸侯疏郑云彛亦尊也盛鬯者为彞盛酒者为尊皆祭宗庙之酒器也　左传昭十五年诸侯之封受明器于王室分鲁公官司器【注常用器】　臧武仲曰大伐小取其所得以作彞器铭功烈示子孙昭明徳而惩无礼也【注谓钟鼎为宗庙常器】　博古图有龙鳯方樽葢商器也　商樽凡十四
　　周玉爵　瑶爵　鲁玉琖　璧角璧散
　　大宰享先王賛玉几玉爵朝觐防同賛玉爵疏天地爵不用玉宗庙则用之　内宰大祭祀后祼献则賛瑶爵亦如之凡賔之祼献瑶爵皆賛注尸卒食后亚献其爵以瑶为饰瑶爵所以亚王酬賔也疏瑶玉为璧形饰角口曰璧角角受四升爵为总号　祭统君洗玉爵献卿以瑶爵献大夫以散爵献士及羣有司　明堂位鲁公禘礼爵用玉琖仍雕加用璧角璧散注加加爵也散角皆以璧饰其口疏璧角内宰所谓瑶爵也四升曰角五升曰散　爵夏后氏以琖殷以斚周以爵疏爵以玉饰故曰琖周爵或以玉为之或饰之以玉　礼器贵者献以爵贱者献以防尊者举觯卑者举角【天子曰斚诸侯曰角】　左传昭七年二月戊午燕赂齐以瑶罋玉椟斚耳注斚耳玉爵
　　周祼器　祼玉
　　春官郁人掌祼器凡祼玉濯之陈之以賛祼事注祼器谓及舟与瓉祼玉谓圭瓉璋瓉
　　周赐爵
　　夏官司士凡祭祀掌士之戒令及赐爵呼昭穆而进之注赐爵神惠及下也此所赐王之子姓兄弟祭统曰凡赐爵昭为一穆为一昭与昭齿穆与穆齿凡羣有司皆以齿此之谓长防有序【易氏曰祭末旅醻之礼也】疏谓祭末旅酬无筭爵之时皆有酒爵赐及之以昭穆为序　量人凡宰祭与郁人受斚厯而皆饮之注郑司农云斚器名谓读如嘏尸之嘏　春官郁人大祭祀与量人受举斚之卒爵而饮之注斚受福之嘏声之误也少牢馈食礼主人受嘏诗懐之卒爵
　　周金罍
　　司尊彛疏异义第六罍制韩诗説金罍大器天子以玉诸侯大夫以金士以梓古注説罍酒器诸臣之所酢人君以黄金饰尊大一石按天子以玉经无明文惟诗云酌彼金罍　毛氏诗注人君黄金罍疏金饰龟目盖刻为云雷之象名罍取于云雷故也
　　周羽觞
　　晋束晢传【又东阳无凝齐谐记】周公成洛邑因流水以泛酒故逸诗云羽觞随波【文选注逸诗曰羽觞随流波　羽觞饮酒之器为生爵形似有羽翼】　武王铭觞豆　礼记疏总名曰爵其实曰觞
　　鲁牺尊
　　鲁颂閟宫牺尊将将正义阮谌礼图云牺尊饰以牛象尊饰以象于尊腹之上画为牛象之形王肃云太和中鲁郡于地中得齐大夫子尾送女器有牺尊以牺牛为尊然则象尊尊为象形也肃此言以二尊形如牛象而背上负尊读牺为羲与毛郑义异南史刘杳曰魏时鲁郡得齐大夫子尾牺尊作牺牛形晋时齐景公冡得二尊亦为牛象【博古图亦同】　左传定十年孔子曰牺象不出门礼器庙堂之上罍尊在阼牺尊在西君西酌牺象夫人东酌罍尊　郊特牲疏诸侯但有黄彛　庄子释文司马云画牺牛象以饰樽王肃云刻为牛头
　　鲁三代灌尊
　　明堂位灌尊夏后氏以鸡夷殷以斚周以黄目疏明鲁有三代灌尊及所用之勺　仪礼注禁承尊之器也名之为禁者因为酒戒也
　　鲁三代爵
　　明堂位爵夏以琖殷以斚周以爵正义此明鲁有三代爵并以爵为形故并标名于其上
　　齐倅樽
　　韩诗外传晋平公使范昭观齐国之政范昭曰愿君之倅樽以为夀景公顾左右曰酌寡人樽献之客晏子对曰彻去樽孔子闻之曰晏子不出俎豆之间折冲千里【晏子春秋曰晋平公使范昭观齐国政景公觞之范昭起曰愿得君之樽为夀公命左右酌樽以献晏子命撤去之】
　　汉桂尊　泰尊　大尊　□尊　山罍
　　志郊祀歌练时日一尊桂酒賔八乡注晋灼曰尊大尊也元帝时太宰丞李元记云以水渍桂为大尊酒　景星十二百末旨酒布兰生泰尊柘浆析朝酲【泰尊有虞氏之尊泰用瓦】　传梁孝王有□尊注郑氏曰上盖刻为山云雷之象【汉书作此字盖以此饰罍】　后传马融广成颂山罍常满　沈括曰铜罍之饰皆古云雷字相间礼象云先儒説罍刻木作云雷形象施不穷也旧图无雷止画云气　博古图周牺首罍腹着饕餮下作垂花虫镂引起间错云雷
　　汉玉巵　玉杯　玉觞
　　髙纪九年冬十月置酒未央宫前殿上奉玉巵为太上皇夀注应劭曰饮酒礼器也古以角作受四升古巵字作觗师古曰巵饮酒圆器也　文纪十六年秋九月得玉杯刻曰人主延夀令天下大酺明年改元注应劭曰新垣平诈令人献之　史记文十五年新垣平説上立渭阳五帝庙欲出周鼎当有玉英见十七年得玉杯【瑞应图玉英五常并脩则见】　班固东都赋列金罍班玉觞　崔骃汉明帝颂运斗杓以酬酢酌酒旗之玉巵　黄香天子冠颂咸进酌于金罍献万年之玉觞　冯衍李尤有杯铭前贡禹传臣从之东宫【太后宫】见赐杯案尽文画金银
　　饰非所以赐食臣下也　后礼仪志百官贺正月二千石以上上殿称万嵗举觞御坐前　靡足而爵靡舟而彛珍掩金罍制卑兕觥
　　汉上尊
　　平当传赐上尊酒十石注如淳曰律稻米一斗得酒一斗为上尊稷米一斗得酒一斗为中尊粟米一斗得酒一斗为下尊师古曰作酒自有浇醇之异非必系之米
　　汉夀觞　万年觞
　　列传叔孙通起朝仪云云以尊卑次起上夀觞九行儿寛奉觞再拜上千万嵗夀　东方朔奉觞上万嵗夀车千秋上夀上报曰敬不举君之觞　后纪明帝永
　　平十七年公卿集朝堂奉觞上夀【夀老人之所欲故卑下奉觞进酒皆言上夀】　班超传举万年之觞
　　汉羽觞　嘉觞
</div>
    <div class="pagination">
<a href="玉海_page130.html">上一页</a><span>...</span><a href="玉海_page126.html">126</a><a href="玉海_page127.html">127</a><a href="玉海_page128.html">128</a><a href="玉海_page129.html">129</a><a href="玉海_page130.html">130</a><span class="current-page">131</span><a href="玉海_page132.html">132</a><a href="玉海_page133.html">133</a><a href="玉海_page134.html">134</a><a href="玉海_page135.html">135</a><a href="玉海_page136.html">136</a><span>...</span><a href="玉海_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
