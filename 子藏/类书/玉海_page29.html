<!DOCTYPE html>
<html>
<head>
    <meta charset="UTF-8">
    <title>玉海 - 第 29 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 29 页/共 284 页</h1>
    <div class="content">　　禹贡锡土姓祗台徳先不距朕行正义此一经皆史美禹功言九州风俗既同可以施其教化择贤者共治之既言九州同风法壤成赋而四海之内路有逺近更叙弼成五服之事
　　禹九州田赋　九州山川贡赋　夏采地
　　冀田中中【第五】赋上上错【正赋第一杂出第二　先赋后田与八州异甸赋不専出于田】土白壤
　　兖田中下【第六】赋贞【与田相当】土黑坟
　　青田上下【第三】赋中上【第四】土白坟
　　徐田上中【第二】赋中中【第五】土赤埴坟
　　扬田下下【第九】赋下上上错【第七杂出第六】土涂泥
　　荆田下中【第八】赋上下【第三】土涂泥
　　豫田中上【第四】赋错上中【第二杂出第一】土惟壤下土坟垆梁田下上【第七】赋下中三错【第八杂出第七第九】土青黎
　　雍田上上【第一】赋中下【第六】土黄壤【青徐雍本上豫冀兖分中唯有扬居下荆梁序亦同　淮之末流在兖江之末流在扬二州多水患梁地多山故赋居下尤轻于扬故兖赋为正梁之赋轻于扬重于兖　青徐雍三州以上地出中赋】
　　禹贡正义九州之次以治为先后水性下流治水皆从下为始冀州帝都于九州近北故首从冀起而东南次兖青南次徐扬从扬而西次荆从荆而北次豫从豫而西次梁从梁而北次雍雍地最高故在后每州之下言水路相通通向帝都之道九州差为九等以荆田第八赋第三为人功修雍田第一赋第六为人功少冀以上上为正而杂为次等少在正下故先言上上而后言错豫少在正上故先言错而后言上中扬变文言下上上错梁之赋凡有三等以下中为正故言三错【多者为正少者为错】郑云赋之差一井上上出九夫税下下岀一夫税通率九州一井税五夫余州先田后赋冀州先赋后田诸州赋无下下兖赋为第九故变文为贞治水十三年乃有赋法始得贡赋与他州同也马融曰禹治水三年八州平十二年而八州平十三年而兖平在舜受终之年众土俱得其正谓壤坟垆贡赋从地而出分其土壤为上中下计其肥瘠举其大较定为三品为贡赋之差细分三品以为九等故皆法三壤成九州之赋　隋经籍志书录禹别九州定其山川分其圻界条其物产辨其贡赋【贡法见贡赋类　冀州尧所都先施贡赋役载于书梁雍无篚】　黄氏书説曰夏后氏五十而贡其赋法本名贡禹贡三厎绩皆为与戎夷接界行中国贡法而见夷三种和夷岀田赋与中国同故叙于赋上岛莱淮夷入贡不出田赋故叙于贡下昆仑析支渠搜无贡节故又叙于贡道之下　林氏曰九州赋税计其岀入之总数而多少比较有此九等冀之赋比九州为最多故为上上兖之赋比九州为最少故为下下其余七州例皆如此非取民之制有此九等轻重之差又曰八州之贡扬荆最多兖雍最少九州之赋言错者有四葢制贡之时青徐雍荆所入之赋每得其常数惟此四州实有凶丰之年故其赋有杂出于它等者而兖州则曰作十有三载乃同是皆彼此相为髙下周官载师漆林之征二十而五周官以为征而此以为贡葢周时豫州在畿内故载师掌其征而不以为贡禹时豫在畿外故有贡推此则知冀州不言贡之意　唐孔氏云此九等所较无他诸州相凖为等级耳此计大率所得非止科定　孟子言治地莫不善于贡林氏谓禹法既有毎歳常数又有杂出他等之时凶不取盈无不善者切意后世子孙不善用之惟取必于每歳之常赋无有杂出之时或战国重敛托贡法以文过禹法实不然也【畿内之地天子之封内无所事于贡】　夏氏曰禹贡上言田赋篚之事而下言所以达都之道皆以达于河为至葢达于河则达于帝都也　秦少游曰今之沃壤莫如呉越闽蜀古扬梁州也按禹贡扬田第九梁田第七皆在下等之中　夏本纪禹开九州通九道陂九泽度九山禹行相地宜所有以贡及山川之便利禹行自冀州始　诗正义禹贡九州之赋法凡有九等【汉书坤作地埶高下九等】大司徒注王制曰天子之县内方百里之国九【云云】此
　　葢夏时采地之数疏殷周皆称畿内王制云县内疑是夏时　史货殖关中自汧雍以东至河华膏壤沃野千里自虞夏之贡以为上田　春秋正义尧治平阳舜治蒲阪禹治安邑三都相去各二百余里俱在冀州王制方一里者为田九百亩【一里方三百步】方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩【正义九万亿亩当云九千亿亩此论间方之法】西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩【九州之大计】方百里者为田九十亿亩山林川泽沟渎城郭宫室涂巷三分去一其余六十亿亩【以一大国为率其余所以授民也】　孟子夏后殷周之盛地未有过千里者也注三代之盛封畿千里耳
　　禹万国　千八百国【又见封爵】
　　益稷禹曰弼成五服至于五千州十有二师外薄四海咸建五长各迪有功　刘敞曰十长之师凡五十国一州十二师则六百国也州六百国计十二州则七千二百国也十二州之外薄于四海又有五长是以禹防诸侯于涂山执玉帛者万国也　左传禹合诸侯于涂山执玉帛者万国【注诸侯执玉附庸执帛】正义禹防诸侯诸国尽至附庸从其所附之国共见天子故有执帛者郑注尚书以为数正满万国每一师领百国每州千二百国畿外八州总九千六百国其余四百国在畿内尚书云百里之方三为国七有竒以百里之方一为百里之国一又以百里之方一为七十里之国二有竒吕氏春秋禹疏河决江为彭蠡之障干东土所活者千八百国书曰尧正万邦【尧典协和万邦】诗曰绥万邦是殷周之时皆
　　万国
　　禹四极
　　错大禹勤求贤士施及方外四极之内舟车所至人迹所及靡不闻命　尔雅东至于泰逺西至于邠国南至于濮铅北至于祝栗谓之四极【皆四方极逺之国】觚竹北户西王母日下谓之四荒九夷八狄七戎八蛮谓之四海岠齐州以南戴日为丹穴北戴斗极为空桐东至日所出为太平西至日所入为太防【释地已下皆禹所名】
　　殷九州
　　书以有九有之师　诗九有有截奄有九有帝命式于九围　尔雅两河间曰冀河南曰豫济东曰徐河西曰雝汉南曰荆江南曰扬燕曰幽济河间曰兖齐曰营注殷制【周礼疏云似夏法】释文禹贡有青徐梁而无并幽营尔雅有徐幽营而无青梁并职方有青幽并而无徐梁营三代不同故也　殷有舜之幽营徐而无舜之青梁并是青入于徐梁入于雍并入于冀也既分禹贡冀之境而复舜之幽又并青于徐而复舜之营殷之九州粲然可攷【李郭以为毁制】周又分冀为并而并营于幽复禹之青而省徐以入青职方视夏殷不同此损益之制　诗谱雍梁荆豫徐扬之民咸被其化周礼疏云禹贡所云尧舜法尔雅所云似夏法诗谱所云似殷法　贾捐之武丁成王殷周之大仁也然地东不过江黄西不过氐羌南不过蛮荆北不过朔方是以颂声并作
　　殷九州建国
　　王制凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国【郑注此殷制也】天子之县内【注县内夏时天子所居州界名殷曰畿】方百里之国九七十里之国二十有一五十里之国六十有三凡九十三国名山大泽不以肦其余以禄士以为闲田凡九州千七百七十三国天子之元士诸侯之附庸不与【郑注此殷所建】天子百里之内以共官千里之内以为御千里之外设方伯五国以为属属有长十国以为连连有帅三十国以为卒卒有正二百一十国以为州州有伯【注殷州长曰伯】八州八伯【畿内之州不置伯有乡遂之吏主之】五十六正百六十八帅三百三十六长八伯各以其属属于天子之老二人分天下为左右曰二伯千里之内曰甸【甸谓服治田】千里之外曰采【注九州之内也】曰流【注九州之外也】天子使其大夫为三监监于方伯之国国三人天子之县内诸侯禄也外诸侯嗣也【正义殷制中国方三千里】　书正义尔雅释地九州之名于禹贡无梁青而有幽营孙炎疑是殷制　战国防颜斶曰大禹之时诸侯万国及汤之时诸侯三千今乃二十四　论语摘辅象曰兖豫属上台【九州系于三台】荆扬属下级【上之下等一台各有上下】梁雍属中上【中台之上】冀州属错【中台之下下台之上】青州属下土【下台之上】徐州属下下【下台之下】　周书郊甸方六百里因四土为方千里分以百县县有四郡郡有鄙鄙不过百室以便野事
　　周九州疆界　职方疆域
　　夏官量人掌建国之法以分国为九州注定天下之国分也疏谓分诸侯之国为九州假令土广万里中国七千方千里者四十九【七七四十九】其一为畿内其余四十八八州各得方千里者六是为九州至于中平通夷狄七千中国五千衰世通夷狄五千中国三千分国为九州州各有疆界故诗云帝命式于九围是州各有围限也地官小司徒分地域注谓建邦国造都鄙制乡遂疏
　　各有营域逺近疆界畿外邦国畿内都鄙及六乡六遂虽不言公邑地域之中亦有四等公邑可知　礼象曰郑氏谓周公斥大九州之界方七千里此读周官之误也葢禹贡言面周官言方言方则外各二百五十里非一面五百里也　后魏地形志夏书禹贡周氏职方中画九州外薄四海析其物土制其疆域此葢王者之规模也　吕氏春秋河汉之间为豫周也两河之间为冀晋也河济之间兖卫也东方为青齐也泗上为徐鲁也东南为扬越也南方为荆楚也西方为雍秦也北方为幽燕也　伏湛文王受命征伐五国注伐犬夷密须耆邘【音于】崇
　　周九州封域
　　礼太宰九两一曰牧以地得民注牧州长也九州各有封域以居民也
　　周九州星土　汉分壄
　　保章氏【中士一人下士四人世守天文之变】以星土辨九州之地所封封域皆有分星以观妖祥注星土星所主土也郑司农谓春秋传参为晋星商主大火国语歳之所在则我有周分野之属是也谓星亦有分其书亡堪舆虽有郡国所入度非古数也今其存可言者十二次之分也星纪呉越枵齐娵訾卫降娄鲁大梁赵实沈晋鹑首秦鹑火周鹑尾楚夀星郑大火宋析木燕【大司徒以土宜之灋辨十有二土之名物注分野十二邦上系十二次】　甘石分十二分野张衡蔡邕以配汉州县班固以二十八宿配之东井舆为秦自农故闗以西暨牂柯越嶲益州皆属焉自井十度至桞三度谓之鹑首之次秦分也桞七星张为周自河南雒阳谷城平隂暨缑氏皆属焉【初雒邑与宗周通封畿东西长而南北短短长相覆为千里】自栁三度至张十二度谓之鹑火之次周分也角亢氐韩之分壄自南阳暨新安宜阳皆属焉陈郑星分同之井六度至亢六度谓之夀星之次【郑与韩同分陈则大昊之虚也】尾箕为燕自渔阳右北平及勃海之安次皆属焉危四度至斗六度谓之析木之次燕分也【大畧与保章星土之分同】觜觽参魏之分壄自高陵以东至阳武酸卷属之毕赵之分壄自信都真定至五原上党属之虚危为齐东有甾川西及平原奎娄为鲁东至东海南至泗水宋之分曰房心今沛梁及须昌夀张也卫之分曰室壁今东郡魏郡黎阳至野王朝歌也翼轸为楚南郡至汝南皆其分斗为呉防稽至临淮皆其分牛女为粤苍梧郁林暨南海日南皆其分也【出地理志】　费直易蔡邕月令颇有先后陈卓言所入宿度皇甫谧世纪有黄帝推分星次一行山河两戒　职方氏疏周之兖州于禹贡侵青徐之地周之青州于禹贡侵豫州之地周之雍豫于禹贡兼梁州之地周之冀州小于禹贡时冀州以北有幽并故也【周无徐梁禹贡无幽并　禹贡先冀治水自下始周礼先扬尊阳方】　晋志春秋元命包云五星流为兖钩钤星别为豫昴毕防为冀箕星散为幽营室流为并参伐流为益虚危流为青天氐流为徐轸星散为荆牵牛流为扬【春秋文耀钩云北斗七星主九州】　吕氏春秋天有九野地有九州　贾捐之曰殷周地东不过江黄西不过氐羌南不过蛮荆北不过朔方
　　周四卫
　　巾车革路以即戎封四卫注四方诸侯守卫者蛮服以内疏庶姓在四方六服以内
　　七国形势
　　秦四塞之国被山带渭东有闗河西有汉中南有巴蜀北有代马此天府也燕东有朝鲜辽东北有林胡楼烦西有云中九原南有滹沱易水地方二千余里南有碣石鴈门之饶所谓天府也赵地方二千余里西有常山南有河漳东有清河北有燕国韩北有巩洛成臯之固西有宜阳商阪之塞东有宛穰洧水南有陉山地方九百余里魏南有鸿沟陈汝南许郾昆阳召陵舞阳新都新郪东有淮颍煑枣无胥西有长城之界北有河外卷衍酸枣地方千里齐南有泰山东有琅邪西有清河北有渤海此四塞之国也地方二千余里楚西有黔中巫郡东有夏州海阳南有洞庭苍梧北有陉塞郇阳地方五千余里窃以天下地图案之诸侯之地五倍于秦料度诸侯之卒十倍于秦【苏秦云】　史十二诸侯表齐晋秦楚其在成周微甚封或百里或五十里晋阻三河齐负东海楚介江淮秦因雍州之固四国迭兴更为伯主文武所褒大封皆威而服焉　贾捐之曰秦务欲广地然地南不过闽粤北不过大原
　　秦分三十六郡
　　史年表始皇二十六年初并天下二十七年分为三十六郡三十三年为桂林南海象郡以适戍西北取戎为四十四县【又云二十四县】　始皇纪贾生曰南取北越之地以为桂林象郡使恬北筑长城而守藩篱却匈奴七百余里　汉南粤秦并天下畧定扬粤置桂林南海象郡　闽粤闽粤王无诸粤东海王摇秦废为君长以其地为闽中郡　理道要诀秦置四十郡　通典秦制天下为四十郡其地则西临洮而北沙漠东萦南带皆临大海
　　汉高祖置郡
　　纪二年十月申阳降置河南郡三月虏殷王卬置河内郡六月雍州定八十余县置河上渭南中地陇西上郡【师古曰凡新置五郡】九月定魏地置河东太原上党郡三年十月获赵王歇置常山代郡十一年正月诏曰代之云中以西为云中郡
　　汉新置郡国
　　晋志始皇削罢列侯分天下为三十六郡【郡置守尉监二十六年初并天下】三川【即汉三河高帝更名河南】河东【三川河东在诸郡之首所以陪辅闗中也】南阳南郡九江鄣郡【武帝更名丹阳】防稽颍川砀郡【即梁】泗水【即沛】薛郡【即鲁】东郡琅邪齐郡上谷渔阳右北平辽西辽东代郡钜鹿邯郸【即赵】上党九原【武帝更名五原】云中太原鴈门上郡陇西北地汉中巴郡蜀郡黔中【即武陵】长沙凡三十五郡与内史为三十六郡【师古曰京畿所统时号内史言在内以别诸郡守　説文秦初置三十六郡以监其县】于是兴师逾江平取百越又置闽中南海桂林象郡凡四十郡郡一守焉其地则西临洮而北沙漠东萦西带皆临大海汉祖龙兴革秦之弊分内史为三部更置郡国二十有三【增郡十八以郡为国四肇建国名四合二十六】桂阳江夏豫章河内魏郡东海【应劭曰秦郯郡】楚国平原梁国定襄泰山汝南淮阳千乗东莱燕国清河信都常山中山渤海广汉涿郡合二十三也三内史者河上渭南中地也【地理志曰高祖增二十六武帝改河上渭南中地以为京兆冯翊扶风是为三辅】文增厥九广平城阳淄川济南胶西胶东河间庐江衡山【武帝改衡山曰六安】景加其四济北济隂山阳北海也【宣改济北曰东平】武帝开越攘胡初置十七南海苍梧郁林合浦交趾九真日南珠崖儋耳九郡平西南夷置牂柯越巂沈黎汶山犍为益州六郡西置武都郡又分立零陵合十七郡【食货志初郡十七晋灼注同】拓土分疆又增十四农临淮西河朔方酒泉陈留安定天水菟乐浪广陵炖煌武威张掖昭帝少事又增其一金城也至平帝元始二年凡新置郡国七十有一与秦四十合一百一十有一改雍曰凉改梁曰益又置徐州复夏旧号南置交趾北有朔方凡为十三部凉益荆扬青豫兖徐幽并冀十一州交趾朔方二刺史合十三部【志云郡国百三郡八十三国二十】光武投戈之岁在雕耗之辰郡国萧条并省者八城阳淄川高宻胶东六安真定泗水广阳建武十一年【一云十八年】省牧复为刺史员十三人各掌一州明帝置一永昌也章帝置二任城呉郡和顺改作其名有九和置济北广阳顺改淮阳为陈改楚为彭城济东为东平临淮为下邳千乘为乐安信都为安平天水为汉阳省朔方刺史合之于司凡十三部【注其与西汉不同者司校尉部治河南朔方于并州部】而郡国百有八焉【注省前汉八分置五改旧名七因旧九十六少前汉三也　续志云郡国百五】桓灵颇增于前复置六郡桓高阳高凉博陵灵南安鄱阳庐陵【续志巴郡注初平六年分巴为二郡欲得巴旧名以垫江为治安汉以下为永寜郡建安六年以永寜为巴东郡垫江为巴西郡】　前纪昭帝始元五年六月罢儋耳真畨元鳯五年秋罢象郡宣帝地节三年省文山郡【并蜀】元帝初元三年春罢珠厓　唐李吉甫曰汉初治郡不过六十而文景化几三王
　　汉开置郡国　新置五郡
　　志秦分天下为郡县【左传克敌者上大夫受县下大夫受郡注周书作雒篇曰千里百县县有四郡春秋时郡属于县战国时县属于郡周显王四十一年魏纳上郡十五县于秦后十余年秦纪始书置汉中郡释文县方百里郡方五十里　后汉左雄曰秦刬革五等更立郡县县设令长郡置守尉　通典秦制天下为四十郡】汉本秦京师为内史分天下作三十六郡汉兴以其郡太大稍复开置又立诸侯王国【高纪二年六月定雍州八十余县置河上渭南中地陇西上郡师古曰凡新置五郡服防曰河上左冯翊渭南京兆中地扶风】武帝开广三边故自高祖增二十六文景各六武帝二十八昭帝一【见上】讫于孝平凡郡国一百三县邑千三百一十四道三十一侯国二百四十一【百官表凡县道国邑千五百八十七乡六千六百二十二亭二万九千六百三十五】地东西九千三百二里南北万三千三百六十八里提封田一万万四千五百一十三万六千四百五顷其一万万二百五十二万八千八百八十九顷邑居道路山川林泽羣不可垦其三千二百二十九万九百四十七顷可垦定垦田八百二十七万五百三十六顷民户千二百二十三万三千六百二口五千九百五十九万四千九百七十八汉极盛矣成帝时刘向畧言其地分丞相张禹使属颍川朱赣条其风俗犹未宣究故辑而论之终其本末着于篇　后郡国志承秦三十六郡县邑数百后稍分析至于孝平凡郡国百三县邑道侯国千五百八十七世祖中兴惟官多役烦乃命并合省郡国十县邑道侯国四百余所【应劭汉官曰世祖中兴海内人民可得而数裁十二三边陲萧条靡有孑遗障塞破壊亭隧絶灭建武二十二年始遣中郎将马援谒者分筑堡壁稍兴立郡县十余万户或空置太守令长招还人民上笑曰今边无人而设长吏治之难如春秋素王矣乃建营屯田殖谷弛刑谪徒以充实之】至明帝置郡一章帝置郡国二和帝置三安帝又命属国别领比郡者六又所省县渐复分置至于孝顺凡郡国百五县邑道侯国一千一百八十【东观书曰永兴元年乡三千六百八十二亭万二千四百四十三一作二十】民户九百六十九万八千六百三十口四千九百一十五万二百二十　诸侯表齐分为七赵分为六梁分为五淮南分为三　朱博奏汉家至徳溥大宇内万里立置郡县云云【秦孝公十二年聚小都乡邑为一十一县置令丞此庆都邑为郡县之始也】枚乘谏呉王曰汉并二十四郡十七诸侯　燕王上书曰孝武增郡数十斥地且倍　严安上书曰今外郡之地或几千里列城数十形束壤制带胁诸侯非宗室之利也　晋志光武中兴不逾前制东海王彊以去就有礼优以大封兼食鲁郡二十九县其余称为宠锡者兼一郡而已　隋志昭宣之后罢战务农户口既已滋多郡县亦有增置　汉山川不出禹贡分域而里数倍加古今尺步不同耳
　　汉同姓九国
　　史诸侯表汉兴序二等高祖子弟同姓为王者九国【徐广曰齐楚荆淮南燕赵梁代淮阳索隠曰不数呉葢以荆絶乃封呉故也下文所列有十国以长沙异姓故言九国】唯独长沙异姓而功臣侯者百有余人自鴈门太原以东至辽阳为燕代国常山以南太行左转渡河济阿甄以东薄海为齐赵国自陈以西南至九疑东带江淮泗薄防稽为梁楚呉淮南长沙国皆外接于胡越而内地北距山以东尽诸侯地大者或五六郡连城数十汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中【云云】天子观于上古然后加恵使诸侯得推恩分子弟国邑故齐分为七【城阳济北济南菑川胶西胶东】赵分为六【河间广川中山常山清河】梁分为五【济阳济川济东山阳】淮南分三【庐江衡山】及天子支庶子为王王子支庶为侯百有余焉呉楚时前后诸侯或以适削地是以燕代无边郡呉淮南长沙无南边郡齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以藩辅京师而汉郡八九十形错诸侯间犬牙相临秉其阸塞地利彊本干弱枝叶之势也形势虽强要之以仁义为本楚都彭城六年正月丙午初王交齐都临菑六年正月甲子初王肥荆都呉六年正月丙午初王贾十二年更为呉国十月辛丑初王濞淮南都夀春十一年十二月庚午王长燕都蓟十二年二月甲午初王建赵都邯郸九年初王如意梁都雎阳十一年三月丙午初王恢淮阳都陈十一年三月丙寅初王友代都中都十一年二月丙子初王文帝
　　汉功臣八国
　　汉书赞曰高祖定天下功臣异姓而王者八国张耳【赵】呉芮【长沙】彭越【梁】黥布【淮南】臧荼【燕】卢绾与两韩信【楚韩】咸得裂土唯呉芮号五世庆流支庶着于甲令而称忠【卢绾传时诸侯非刘氏而王者七人上欲王绾乃立为燕王】
　　汉三河
　　史货殖昔唐人都河东殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚防故其俗纤俭习事　地理志河东郡秦置县二十四河内郡高帝二年更名县十八河南郡故秦三川郡高帝更名县二十二　天文志柳七星张三河　五行志三代居三河河洛出图书注夏都安邑即河东殷都朝歌即河内周都洛阳即河南　帝纪高帝二年十月置河南郡三月置河内郡告诸侯曰悉发闗中兵收三河士【韦昭曰河南河东河内也】南浮江汉以下九月置河东郡　昭帝始元元年夏有司请河内属冀州河东属并州【师古曰葢属京师司隷所部】　宣帝神爵元年三月发三河材官诣金城　元帝建昭二年三月益三河大郡太守秩户十二万为大郡　光武纪赞三河未澄　诸侯王表天子自有三河　百官表司隷校尉察三辅三河农　东方朔汉兴去三河之地止霸产以西都泾渭之南　刘歆为河内太守以宗室不宜典三河徙守五原　田仁为丞相长史请先刺举三河　杜周两子夹河为郡守　河东太守刘祐政为三河表河内太守魏少英政称三河表【后汉】
　　汉地分风俗本末　风俗辑论
　　志汉承百王之末国土变改民人迁徙成帝时刘向畧言地分【一本作域分】丞相张禹使属颍川朱赣条其风俗犹未宣究故辑而论之终其本末着于篇　井之于秦觜参之于魏柳星张之于周角亢氐之于韩陈郑胃昴毕之于赵尾箕之于燕女虚危之于齐奎娄之于鲁房心之于宋室壁之于卫翼轸之于赵斗牛之于呉粤是其地分也民之刚柔缓急系于水土谓之风好恶取舍随于君上谓之俗圣王必移其本易其末酆镐务本由文武晋之深思本唐尧卫有康叔之风朝鲜有箕子之化齐之经术鲁之好学则太公周公之教宋之重厚则舜汤之泽此风俗之本也秦俗不纯魏俗刚强周鲁失之伪陈失之巫郑卫之俗淫而刚燕赵之俗悍而离魏薄于恩晋过于啬楚于利齐有鱼盐而俗侈呉粤好勇而民轻死此风俗之末也凉州有寛厚之政则俗有和气之应巴蜀广汉被文翁之化变讥刺为文章颍川南阳被召父黄韩之化易商贾为本业转争讼为笃厚所谓君子之徳风小人之徳草也【黄支之南译使自此反矣】　匡衡上疏曰窃考国风之诗周南召南被贤圣之化深故笃于行而亷于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民蓄聚太王躬仁邠国贵恕治天下者审所上而已道徳之行由内及外自近者始然后民知所法　水经注汉官曰秦用李斯议分天下为三十六郡几郡或以列国陈鲁齐呉是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟木生庭鴈门鴈之所育是也或以号令禹合诸侯大计东冶之山防计国名防稽是也
　　汉五属国
　　安定上郡天水五原张掖【见官制】　镂蔽空之山梁无涯之水鸟窜单于于瀚海之背南置交趾北置朔方之州天地之间一为宁宇
　　汉苍海郡【又见下】
　　武纪元朔元年秋东夷薉君南闾等口二十八万人降为苍海郡三年春罢苍海郡　平纪元始四年冬置西海郡【后西羌云王莽辅政令译讽诸羌献西海之地初开以为郡筑五县边海亭隧相望　永元十四年时西海及大小榆谷左右无复羌寇隃麋相曹鳯上言宜及此时建复西海郡县规固二榆广设屯田隔塞羌胡交闗之路拜鳯为金城西部都尉屯龙】　食货志彭呉穿秽貊朝鲜置沧海郡东置沧海郡人徒之费疑【注读曰儗】于南夷
　　汉朔方五原郡
　　纪元朔元年秋东夷薉君南闾【服防曰薉貊在辰韩之北髙丽沃沮之南】等口二十八万人降为苍海郡二年春正月收河南地置朔方五原郡三年春罢苍海郡秋罢西南夷城朔方城五年春大将军卫青出朔方【元鼎六年秋遣浮沮将军公孙贺出九原元封元年冬十月诏曰行自云阳北歴上郡西河五原出长城北登单于台至朔方临北河】　志朔方郡元朔二年开西部都尉治窳浑户三万四千三百三十八口十三万六千六百二十八县十【三封沃壄元狩三年城临戎五年城】五原郡秦九原元朔二年更名东部都尉治棝阳户三万九千三百二十二口二十三万二千三百二十八县十六　公孙为御史大夫时东置苍海北筑朔方郡数谏以为罢弊中国奉无用之地上使朱买臣等难置朔方之便发十防不得一谢曰不知其便愿罢西南夷苍海専奉朔方许之　主父偃偃【为中大夫】盛言朔方地肥饶外阻河恬城以逐匈奴内省转输戍漕广中国灭胡之本也上览其説下公卿议皆言不便公孙曰秦时尝发三十万众筑北河终不可就已而弃之朱买臣难诎遂置朔方本偃计也【详见城】　食货志卫青歳以数万骑出击匈奴遂取河南地筑朔方又兴十余万人筑卫朔方　光武纪建武十一年省朔方牧并并州注朔方郡在今夏州朔方县北
　　汉西域四郡【又见下】
　　纪元狩二年秋匈奴昆邪王杀休屠王来降置五属国处之以其地为武威【志休屠地太初四年开户万七千五百三十一口七万六千四百十九县十今凉州】酒泉郡【志太初元年间戸万八千一百三十七口七万六千七百二十六县九今肃州匈奴西置酒泉郡以隔絶胡与羌通之路】元鼎六年秋分武威酒泉地置
　　张掖【志昆邪地太初元年开户二万四千三百五十二口八万八千七百三十一县十注张国臂掖故曰张掖】炖煌郡【志后元年分酒泉置户万一千二百口三万八千三百三十五县六】徙民以实之　昭纪始元六年秋七月以边塞阔逺取天水陇西张掖郡各二县置金城郡【志始元六年置戸三万八千四百七十口十四万九千六百四十八县十三　赵充国四望陿文颖曰金城有三陿在南六百里师古曰山陗夹水曰陿　光武纪建武十二年省金城郡属陇西十三年复置金城郡】　班固西域赞孝武图制匈奴患其兼从西国结党南羌表河曲列四郡开玉闗通西域断匈奴右臂隔越南羌月氏匈奴失援幕南无王庭【本列四郡据两闗焉】　地理志自武威以西本昆邪休屠王地武帝时攘之初置四郡以通西域鬲絶南羌匈奴习俗颇殊地广民稀　张骞传其秋浑邪王降而金城河西并南山至盐泽空无匈奴汉始筑令居以西【县名属金城】初置酒泉郡以通西北国因发使抵安息奄蔡犛靬条支身毒国汉既灭越蜀所通西南夷皆震请吏置牂柯越巂益州沈黎文山郡欲地接以前通大夏乃遣使岁十余辈出此初郡【文山以上初置者】严助传征伐四夷开置边郡　周礼职方疏夷狄中汉时不置郡国惟置校尉掌之
　　汉河西四郡【又见下】
　　西域降浑邪休屠王遂空其地始筑令居以西初置酒泉郡分置武威张掖炖煌列四郡接西域焉赞孝武表河曲列四郡　地理志自武威以西本匈奴昆邪休屠王地武帝时攘之初置四郡以通西域鬲絶南羌匈奴　霍去病开河西酒泉之地西方益少胡寇　后西羌武帝北却匈奴西逐诸羌乃度河湟筑令居塞初开河西列置四郡　臧宫马武建武二十七年上书曰发河西四郡天水陇西羌胡击其右北虏之灭不过数年　陈忠上疏曰孝武开河西四郡以隔絶南羌班勇遣张明将河西四郡兵注金城炖煌张掖酒泉梁慬永初二年春羌豪三百余人降河西四郡复
　　安
　　汉河西五郡
　　晋志秦美阳甘泉宫本匈奴铸金人祭天之处匈奴既失甘泉使休屠浑邪王等居凉州之地二王降汉汉置张掖酒泉炖煌武威郡后又置金城谓之河西五郡改雍为凉州献帝时合闗右以为雍州　窦融行河西五郡大将军事以梁统为武威史苞为张掖竺曽为酒泉辛彤为炖煌库钧为金城太守及陇西平诏融与五郡太守奏事京师
　　汉初郡十七　南越九郡　西南夷五郡
　　食货志汉连出兵三岁诛羌灭两粤番禺以西至蜀南者置初郡十七【注晋灼曰元鼎六年定越地以为南海苍梧郁林合浦交趾九真日南珠厓儋耳郡定西南夷以为武都牂柯越巂沈黎汶山郡及地理志西南夷所置犍为零陵益州郡凡十七】且以其故俗治无赋税南阳汉中以往各以地比给初郡而初郡又时时小反汉发南方吏卒往诛之间岁万余人费皆仰大农大农以均输调盐铁助赋故能澹之【云云】其明年元封元年【食货志又曰武帝即位数年严助朱买臣等招徕东瓯事两粤唐司马相如始开西南夷凿山通道千余里以广巴蜀又通西南夷道作者数万人】
　　南海郡　志秦置元鼎六年开属交州户万九千六百十三口九万四千二百五十三县六　后汉南蛮秦并天下始开领外置南海桂林象郡
　　苍梧郡　志元鼎六年开属交州户二万四千三百七十九口十四万六千一百六十县十
　　郁林郡　志秦桂林郡元鼎六年开属交州户万二千四百十五口七万一千百六十二县十二
　　合浦郡　志元鼎六年开属交州户万五千三百九十八口七万八千九百八十县五
　　交阯郡　志元鼎六年开属交州户九万二千四百四十口七十四万六千二百三十七县十
　　九真郡　志元鼎六年开户三万五千七百四十三口十六万六千十三县七【后汉南蛮光武中兴锡光为交阯任延守九真之礼义安帝永初元年九真徼外夜郎蛮夷举土内属开境千八百四十里注引南中八郡志】日南郡　志秦象郡元鼎六年开属交州户万五千四百六十口六万九千四百八十五县五【师古曰言其在日之南】
　　珠厓郡【志不录元鼎六年开】　武纪注臣瓒曰茂陵书珠厓郡治瞫都去长安七千三百一十四里　元纪初元三年春罢珠厓郡　贾捐之初武帝征南越元封元年立儋耳珠厓郡皆在南方海中洲居广袤可千里合十六县户二万三千余【应劭曰二郡在大海中崖岸出珠故曰珠厓儋耳者种大耳渠率自谓王者耳尤缓下肩三寸张晏曰异物志二郡在海中东西千里南北五百里珠厓言珠若厓儋耳镂其颊皮上连耳分为数支状似鸡肠累耳下垂】其民暴恶自初为郡至昭帝始元元年二十余年间凡六反叛至五年罢儋耳郡并属珠厓宣神爵三年珠厓三县反甘露元年九县反击定之元帝初元元年又反发兵击之连年不定捐之建议不当击上使侍中王商诘问捐之对曰秦兴兵逺攻务欲广地然地南不过闽越北不过太原而天下溃畔孝武西连诸国至于安息东过碣石以元菟乐浪为郡北却匈奴万里更起营塞制南海以为八郡臣以为非冠带之国禹贡所及春秋所治皆可无以为愿遂弃珠厓丞相于定国以为议是上从之珠厓由是罢【唐狄仁杰曰宣用魏相之策而弃车师之田元纳贾捐之之防而罢珠厓之郡　杜佑理道要诀云朱崖为郡凢六十五岁而罢】
　　儋耳郡【志不录元鼎六年开　详见珠厓】　武纪注臣瓒曰茂陵书儋耳去长安七千三百六十八里领县五　昭纪始元五年六月罢儋耳真畨郡【后汉云罢临屯】
　　武都郡　志元鼎六年开户五万一千三百七十六口二十三万五千五百六十县九
　　牂柯郡　志元鼎六年开属益州户二万四千二百十九口十五万三千三百六十县十七
　　越巂郡　志元鼎六年开属益州户六万一千二百八口四十万八千四百五县十五
　　沈黎郡【志不录元鼎六年开】　武纪注臣瓒曰茂陵书沈黎治笮都去长安三千三百三十五里领县二十一　后汉莋都夷武帝所开以为莋都县元鼎六年以为沈黎郡至天汉四年并蜀为西部置两都尉一居旄牛主徼外夷一居青衣主汉人【舆地广记云沈黎汉武置郡既而罢之黄霸入谷沈黎郡】
　　文山郡【志不録元鼎六年间】　武纪注应劭曰今蜀郡防山本冉駹是也　宣纪地节三年十二月省文山郡并蜀后汉冉駹夷武帝所开元鼎六年以为汶山郡
　　至地节三年省并蜀郡为北部都尉灵帝时复分蜀郡北部为汶山郡
　　犍为郡志建元六年开属益州故夜郎国户十万九千四百十九口四十八万九千四百八十六县十二　西南夷建元六年大行王恢击东粤粤人食唐蜀枸酱归上书说通夜郎道乃拜以郎中将【元光五年】将七人从巴莋闗入见夜郎侯多同谕以徳威约为置吏夜郎旁小邑贪缯帛听约乃以为犍为郡发巴蜀卒治道自僰道指牂柯江司马相如亦言西夷邛莋可置郡使相如以郎中将往谕皆如南夷为置一都尉十余县数岁道不通上使公孙往视还言不便罢西夷独置南夷两县一都尉
　　益州郡　志元封二年开属益州故滇王国户八万一千九百四十六口五十八万四百六十三县二十四　西南夷使王然于以粤破及诛南夷兵威风谕滇王入朝滇王降以为益州郡赐玉印复长其民零陵郡　志元鼎六年置属荆州户二万一千九十二口十三万九千三百七十八县十
　　武纪元鼎六年冬十月将幸缑氏至左邑桐乡闻南越破以为闻喜县春至汲新中乡得防嘉首以为获嘉县遂定越地为南海苍梧郁林合浦交阯九真日南珠厓儋耳郡【南粤南粤已平遂以其地为儋耳珠厓南海苍梧郁林合浦交阯九真日南九郡】征西南夷平之为武都牂柯越巂沈黎文山郡【西南夷平南夷为牂柯郡夜郎入朝邛君并杀莋侯冉駹震恐请臣置吏以邛都为粤巂郡莋都为沈黎郡冉駹为文山郡广汉西白马为武都郡】　张骞是时汉既灭越蜀所通西南夷皆震请吏置牂柯越嶲益州沈黎文山郡欲地接以前通大夏乃遣使岁十余辈出此初郡皆复闭昆明后复遣使竟不得通注师古曰文山以上初置者　地理志武帝攘却胡越开地斥境南置交阯北置朔方之州注师古曰胡广记云汉既定南越之地置交阯刺史别于诸州令持节治苍梧分雍州置朔方刺史　夏侯胜宣帝诏曰孝武躬仁谊厉威武北征匈奴单于逺遁南平氐羌昆明瓯骆两越东定薉貊朝鲜立郡县百蛮率服欵塞自至【纪元封元年冬十月诏曰东越险阻反覆迁其民于江淮间遂空其地】　西域赞孝武睹犀布瑇瑁则建珠崖七郡感枸酱竹杖则开牂柯越嶲闻天马蒲陶则通大宛安息　刘歆议孝武南灭百粤起七郡北攘匈奴降昆邪十万之众置五属国起朔方东伐朝鲜起元菟乐浪以断匈奴之左臂西伐大宛并三十六国结乌孙起炖煌酒泉张掖以鬲婼羌裂匈奴之右臂单于逺遁四垂无事斥地逺境起十余郡　终军曰大将军秉钺单于奔幕票骑抗旌昆邪右袵是泽南洽威北畅也　严安曰今徇南夷朝夜郎降羌僰畧薉州建城邑深入匈奴燔其龙城
　　汉朝鲜四郡
　　纪元封三年夏朝鲜降以其地为乐浪【志三年开戸六万二千八百十二口四十万六千七百四十八县二十五属幽州】临屯【臣瓒曰茂陵书治东去长安六千一百三十八里十五县　后汉云昭帝始元五年罢临屯】菟【志四年开户四万五千六口二十二万一千八百四十五县三】真畨郡【茂陵书治霅县去长安七千六百四十里十五县　始元五年六月罢真畨郡】朝鲜定朝鲜为四郡
　　三方之开皆自好事之臣西南夷发于唐司马相如两粤起严助朱买臣朝鲜由涉何
　　汉十三部
　　武纪元封五年初置刺史部十三州【在夏四月之后】注师古曰汉旧仪云初分十三州假刺史印绶有常治所常以秋分行部御史为驾四封乗到所部郡国各遣一吏迎之界上所察六条【纪元鼎四年诏祭地冀州大事记曰十三部河东汾隂属司隷是时未分十三部以禹九州言之故属冀州】　地理志武帝攘却胡越开地斥境南置交阯北置朔方之州【注师古曰胡广记云汉既定南越之地置交阯刺史别于诸州令持节治苍梧分雍州置朔方刺史　通典交阯后为交州朔方后属并州　宋志东京无复朔方改交阯曰交州凡十二州司所部如故】兼徐梁幽并夏周之制改雍曰凉改梁曰益凡十三部置刺史【平当为朔方刺史注师古曰武帝初置朔方郡别令刺史监之不在十三州之限　雍即凉州也是凉州有两刺史　兼夏周为十一新置交州及司所领或曰初分十二后増朔方为十三初置十三部时未有司隷盖征和以前闗中三河司所统之地亦有刺史察之】舜　　冀幽并青营兖徐扬荆豫梁雍
　　禹　　冀兖青徐豫荆扬梁雍
　　尔雅　冀豫徐雍荆扬幽兖营
　　周　　扬荆豫青兖雍幽冀并
　　西汉　豫冀兖幽并青徐扬益交荆凉朔方司东汉　司豫冀兖青徐荆扬益凉并幽交
　　地理志秦地于禹贡跨雍凉二州诗风兼秦豳两国【水经注引黄义仲十三州记唐志有阚骃十三州志十四卷】
　　通典十三州部刺史不常所理后汉之制司治河南【今府】豫治谯【今酂县】兖治昌邑【今鲁郡金乡县】徐治郯【今临淮郡下邳县】青治临淄【今北海郡县】凉治陇【今天水郡陇城县】益治雒【今汉州】并治晋阳【今太原府】冀治鄗【今赵郡髙邑县】幽治蓟【今范阳县】扬治厯阳【今郡县】荆治汉夀【今武陵郡武陵县】交治广信【今苍梧郡苍梧县】渐复加置郡国至灵献凡百有五焉县道侯国千一百八十【注桓帝永兴初有乡三千六百八十二亭万二千四百二十】东乐浪西炖煌郡南日南郡北鴈门郡西南永昌郡四履之盛亦如前汉　后郡国志司校尉部郡国七豫州刺史部郡国六冀州刺史部郡国九兖州刺史部郡国八徐州刺史部郡国五青州刺史部郡国六荆州刺史部郡国七扬州刺史部郡国六益州刺史部郡国十二凉州刺史部郡国十二并州刺史部郡国九幽州刺史部郡国十一交州刺史部郡国七【自豫州已下凡九十八其二十七王国相其七十一郡太守　苗恭交广记曰元鼎中置交阯刺史建安二年张津为刺史言十二州皆称州而交独为交阯诏拜津交州牧与中国方伯同自津始】至于孝顺凡郡国百五县邑道侯国千一百八十民户九百六十九万八千六百三十口四千九百一十五万二百二十【后汉十三部与西京不同者司隷部治河南朔方并部改交阯曰交州　中平元年敕三府精选亷吏举贾琮交阯刺史】　吕氏大事纪西汉十三部司校尉部京兆扶风冯翊农河内河南河东凡七郡豫州刺史部颍川汝南沛郡梁鲁国凡三郡二国冀州刺史部魏钜鹿常山清河郡赵平干【宣曰广平】真定中山信都河间国凡四郡六国兖州刺史部陈留山阳济隂太山东郡城阳淮阳东平国凡五郡三国徐州刺史部琅邪东海临淮郡泗水广陵楚国凡三郡三国青州刺史部平原千乗济南北海东莱齐郡菑川胶东髙宻凡六郡三国荆州刺史部南阳江夏桂阳武陵零陵南郡长沙国凡六郡一国扬州刺史部庐江九江防稽丹阳豫章郡六安国凡五郡一国益州刺史部汉中广汉武都犍为越巂益州牂柯蜀郡凡八郡凉州刺史部陇西金城【昭帝置】天水武威张掖酒泉炖煌安定北地凡九郡并州刺史部太原上党西河朔方五原云中定襄鴈门上郡凡九郡幽州刺史部渤海上谷渔阳右北平辽西辽东菟乐浪代涿郡广阳国凡十郡一国交州刺史部南海郁林苍梧交趾合浦九真日南七郡【呉薛综曰武帝诛吕嘉开九郡设交阯刺史以镇监之】凡部郡国百有二【何武为大司空与丞相方进言刺史位下大夫察二千石失位序请罢刺史置州牧后朱博言汉故事部刺史居部九歳举为守相其有异材功效著者辄登擢秩卑赏厚劝功乐进今州牧秩真二千石位次九卿九卿缺以高第补中材自守恐功效陵夷请置刺史如故奏可又见刺史】献纪建安十八年春正月庚寅复禹贡九州注省幽
　　并以并冀州省司凉州以并雍州省交州并荆州益州于是有兖豫青徐荆扬冀益雍禹贡无益有梁然梁益亦一地也【魏志建安十八年春正月并十四州复为九州】
　　百官表监御史秦官掌监郡汉省丞相遣史分刺州不常置武帝元封五年初置部刺史掌奉诏条察州秩六百石员十三人成绥和元年更名牧秩二千石【何武翟方进奏改】哀建平二年复为刺史【朱愽奏复】元夀二年复为牧司校尉周官【注以掌徒而巡察】武帝征和四年初置后罢其兵察三辅三河农　续志司校尉比二千石成帝省建武中复置并领一州所部郡七外十二州每州刺史一人六百石成帝更为牧建武十八年复为刺史十二人各主一州其一州属司校尉　光武纪建武十八年罢州牧置刺史注建武元年复为牧今改置刺史　郭伋建武十一年省朔方刺史属并州伋为并州牧灵纪中平五年改刺史新置牧　三为刺史萧育冀青朔方　再为刺史张敞豫冀何武杨兖朱博冀并王尊益徐孙寳益冀　为刺史者冀陈咸满宣兖蒋诩青隽不疑刘德马宫凉贡禹谷永杜邺扬黄霸荆东门云益任安王吉王襄幽王骏朔方翟方进平当豫州牧鲍宣青州牧房鳯　后汉为刺史者荆郭贺李固徐王景青鲁丕李膺冀郅夀苏章羊陟兖李恂扬刘祐　二为刺史张禹扬兖　四为刺史扬秉豫荆徐兖翟方进迁朔方刺史所察应条辄举【汉官典职仪云刺史以六条问】
　　【事非条所问即不省】幽州刺史举茂材薛宣【汉仪武帝置刺史刺史举民有茂材移名丞相】
　　汉内郡
　　纪宣帝本始元年四月庚午诏内郡国举文学高第各一人【韦昭曰中国为内郡縁邉有夷狄障塞者为外郡】地节三年三月令内郡国举贤良方正【详见贤良】　元帝永光二年三月壬戌朔令内郡国举茂材贤良直言之士　成帝建始二年二月诏三辅内郡举贤良方正各一人【师古曰内郡谓非邉郡】三年十二月戊申朔诏内郡国举贤良直言元延元年七月诏内郡国举方正直言北边二十二郡举勇猛知兵法者各一人
　　汉缘边九郡　八郡　十郡　十二郡　六郡河西六郡　北边七郡　山西将
　　赵充国宣帝【匈奴元康四年】以匈奴发十余万骑南防塞遣后将军充国将四万骑屯缘边九郡备虏单于闻之引去注师古曰五原朔方云中代郡鴈门定襄右北平上谷渔阳四万骑分屯而充国总统之【后汉延熹元年十二月南匈奴诸部与乌丸鲜卑防缘边九郡九年六月鲜卑入缘边九郡】　南匈奴建武二十六年冬诏南单于徙居西河美稷悉复缘边八郡【北地朔方五原云中定襄鴈门代郡西河】　梁慬永初三年冬南单于乌桓反以何熙行车骑将军厐雄为副将羽林五校营士及发缘边十郡兵二万余人注比前增辽西　窦宪北伐发縁边十二郡骑士　地理志汉兴六郡良家子选给羽林期门以材力为官名将多出焉注师古曰六郡谓陇西天水安定北地上郡西河【文帝从六郡良家之子驰骋上林　赵充国始为骑士以六郡良家子注同地理志　后汉志诏选渔阳陇西安定北地上郡西河凡六郡良家子】续志牧师苑分在河西六郡界中　昭纪元鳯三年冬辽东乌桓反以范明友为度辽将军将北边七郡郡二千骑击之　光武纪建武八年闰月自征隗嚣河西太守窦融率五郡太守防髙平注五郡谓陇西金城天水酒泉张掖　汉书赞山西出将【虞诩云闗西出将闗东出相】白起郿人王翦频阳人汉兴郁郅【北地】王围【为强弩将军有射法】甘延夀【少以良家子善骑射为羽林斩郅支】义渠【北地】公孙贺傅介子【贺以车骑将军从大将军出有功介子刺楼兰】成纪【天水】李广【号飞将军】李蔡【出朔方有获王之功】杜陵【京兆】苏建苏武【建从大将军击匈奴武使匈奴】上邽【陇西】上官桀【以骑都尉封】赵充国【击匈奴诛先零】襄武【陇西】廉褒【在西域以恩信称】狄道【陇西】辛武贤【为破羌将军有威西夷】庆忌【为国虎臣西域敬其威信】皆以勇武显闻苏辛父子着节山西天水陇西安定北地处势迫近羌胡民修习战备髙上勇力鞍马骑射故秦诗曰王于兴师修我甲兵与子偕行其风声气习自古而然今之歌谣慷慨风流犹存【秦汉间称山北山南山东山西者皆指太行】　虞诩曰烈士武臣多出凉州士风壮猛便习兵事羌胡不敢入据三辅以凉州在后也六郡良家子　赵充国李广【陇西】冯奉世【上党】甘延夀【北地】

</div>
    <div class="pagination">
<a href="玉海_page28.html">上一页</a><span>...</span><a href="玉海_page24.html">24</a><a href="玉海_page25.html">25</a><a href="玉海_page26.html">26</a><a href="玉海_page27.html">27</a><a href="玉海_page28.html">28</a><span class="current-page">29</span><a href="玉海_page30.html">30</a><a href="玉海_page31.html">31</a><a href="玉海_page32.html">32</a><a href="玉海_page33.html">33</a><a href="玉海_page34.html">34</a><span>...</span><a href="玉海_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
