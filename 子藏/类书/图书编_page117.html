<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 117 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 117 页/共 220 页
  </h1>
  <div class="content">
   &lt;子部,类书类,图书编,卷六十五&gt;
　　江西南昌府山曰西山【府城西大江之外绵亘数百里为府城西北鄣一最幽絶处有香城兰若又梅岭桃花岭洪崖葛仙峯大小萧仙峯翔鸾洞天寳洞秦人洞诸胜山势与匡庐等而余山皆支附耳】罕王岭【府城西六十里】白孤岭【府城南六十里】鹤仙峯【竒峯杰然独耸】龙门山【丰城旁有龙湫】尧峯【上有尧祠因名】罗山【丰城】栖贤　坛石【进贤】药主山【奉新】百丈山【吴源水倒出飞下千尺故名唐宣宗遁迹方外至此题诗日月每从肩上过山河长向掌中防乂有柳公权所书法正禅师碑】石门山【靖安】玉枕【武陵】南山【宁州隔溪跨桥穿石窦而入悬崖峭壁下瞰脩水有钓矶玉溜石积雪石宋黄庭坚题字】洪崖【左右石壁陡起峭飞湍奔注下有洪井乃洪崖先生得道之处因名】秦人洞【西山】李八百洞【奉新】古迹滕王阁【俯临章江】龙沙【蜲婉髙峻其形如龙】
　　饶州府山曰芝山【城北】马迹山【城东北】青峯【浮梁】王师山【县东】洞灵岩【县东有洞四曰庆云莲花含虚张公云】藏山【余干赵汝愚读书处理宗为书梅岩二字】石虹【石室旁石鄣有古篆八十三字难辨】石城【乐平】嵗寒【徳兴有周冕嵗寒二字】紫云【安仁】仙岩【岩中有穴二十四人不能到下有溪流渔舟人仰视穴中各有杵臼织机纺车牀具水桶板仓之类每占仓板开则嵗丰闭则歉云】
　　广信府山曰灵山【府城西北有七十二峯郡之鎭山也道书三十三福地上有龙池多珍木竒卉东北峯挺立孤石髙百余丈西峯絶顶有葛仙坛遗址】石桥山【山半有岩洞望之如月上平坦如桥】水南【王山】峯【弋阳有三十二峯】象山【贵溪详后陆象山与朱文公书】鬼谷【道书十五洞天有苏秦台张仪井鬼谷子尝居此】龙虎山【两石对峙如龙昻虎踞三十二福地汉道陵遗址】鹅湖山【铅山山上有湖龚氏畜鹅于此】灵鹫【永丰】仙岩【贵溪有二十四岩】鬼谷洞【鬼谷山周廻四里容千人】懐玉　三清【懐玉相并】洞岩【岩石竒秀林壑尤美】结须岩【在三清山】龙口岩【峭石壁立龙泉二道防下如龙口喷涎】南康府山曰庐山【古名南鄣周武王时匡俗兄弟七人结庐居故名其山叠嶂九层崇岩万仞周围五百余里南方巨镇也道书苐八洞天】五老峯【庐山】紫霄峯【庐山有禹刻石在石室中】銕铅峯　香炉峯　锦绣谷【庐山】鞋山【府城北独立湖水中其形如鞋】石壁山【都昌旁临大江有石如壁】大矶山【都昌】元辰山【都昌】左蠡山【彭蠡湖东】云居山【建昌山常出云故名】古迹白鹿书院【五老峯下】九江府山曰大孤山【府城南彭二湖中四面洪涛屹然独耸】柴桑山【寰宇记柴桑近栗里陶潜此中人】马当山【彭蠡陆鲁望铭天下之险在山曰大行在水曰吕梁合二险而为一吾又闻乎马当】石壁山【一名玉壸洞】愽阳【德安即敷浅原根盘三十里一邑之重镇】赤顔【瑞昌赤松子游】石鼓山【德安每天隂闻鼓声因名】石钟山【湖口有二水石相传声如洪中上钟尤竒】小孤山【刘阮诗擎天有八柱此一柱犹存石耸千寻势波流四面痕】上霄峯【庐山上有石室石梁瀑布始皇尝登此谓与霄汉相接故名】玉华洞【瑞昌】天池峯【尝有神灯之异】康王谷【王禹偁序康王谷为天下第一水帘髙三百五十丈为水洞】虎溪【府城南】
　　建昌府山曰鳯凰【城北郡之主山】从姑【上有玉泉玉洞天梯天柱等竒】麻姑【周廻四十里第三十六洞天有五老万寿等峯有桃花源瀑布泉丹霞小洞天旁有水岩碧莲池仙都观】廪山【南丰】东岩【新城叠嶂排空与日山相望】军山【南丰上有王母池西趾有山茶洞桃花源屏嶂山】中华【广昌】望军峯【突兀万仞俯视军峯于其下有石石佛石狮石石锡杖石布袋石棋盘石水帘之类像皆天然】秦人峯【在麻姑山】丹霞洞【在麻姑山】仙人岩【与五藏岩相近临溪峭壁数百仞天气晴明岩中光彩动摇隐若一童子出没其问】壶公岩【南丰岩极髙峻人迹罕至】
　　抚州府山曰龙防【城西】英巨【山岩内有石人坐磐石上体有尘秽则兴风润则致雨晴日遍体莹如玉】灵谷【中有石室灵像临川记悬崖半岫有瀑飞流分于木杪映日望之如制练】金石台山【有山如台者五】华盖【崇仁形如华盖又号江南絶顶昔王郭二仙超升于此上有仙祠下有紫洞旁有雷洞天将雨云气如炉烟直上须臾雷声隐隐而出】云林【金谿崒嵂数百仞焉县巨鎭上有三十六峯】踈山【金谿】曹山【宜黄】丰材【乐安茍伯子记登之者望庐陵彭蠡在其下云】五峯【临川志城中有五峯三市或谓青云岭逍遥岭盐岭萧家岭与庆岭而五】古迹石防【宜黄县南石梁横空长数十丈南北相接平广可容数百人】
　　临江府山曰皂阁【城东形如阁色如皂故名道书三十三福地山有凌云峯潄玉泉投龙潭九龙塘磨剑池防仙桥着衣台炼丹坛仙人石诸胜迹】小庐山【新淦周回百里上有石池澄如镜又有石泉分四飞瀑】玉笥【新淦第十七洞天第八福地有三十三峯六洞二十五坛十一亭坛其余诸胜尤多】山【新喻】仰天冈【髙耸数千仞境界清絶一县之景了然在望】云谷山【山在府西南上有观曰玉虚又有灵茅丹井蜻蚨塘蟾蜍谷黄冈葛峯筯竹岭真君泉圣水亭诸遗迹】吉安府山曰螺山【府城北山南临贑江宛委如螺】神冈山【螺山对峙】青原山【中有骆驼峯鹧鸪岭势甚乔耸】王山【峻拔如笔架旁一峯尤尖耸上有三坛下有定光岩又有十二境】武山【泰和】朝元【吉水山有数方石乱如金名黄金台】南山【山阿数石屹如人立号石人峯】龙华【永丰】鸽湖山【安福上有鴈峯白鹤峯石人峯三渡桥桃花防景物幽絶】武功山【根盘八百余里跨袁吉二郡】玉泉【龙泉】芙蓉【万安】秋山【永新有七十二峯顔真卿龙溪二字】迎冈【永宁】禅和洞【永丰中如暗室以火烛之石殿钟鼓毕备】宝仙圣洞【永新】石廊洞【安福】石莲洞【吉水】金竹峯【两峯对峙如竹】
　　瑞州府山曰凤凰山【府治后】大愚山【府治东】华林【府城西北】镜山【上髙山有三端圆如镜相对而峙中有径可通人行】九峯山【其峯有九曰云来飞云香炉翠霞苍玉芙蓉清流蛾眉天竺名小九华】黄蘖山【新昌唐宣宗防时游方至此与黄蘖僧同观瀑有聮诗】慈光洞【縁梯而下始有门可入】山洞【有两洞惟下洞可游深不可究又有石立岩间上下无所附谓之无根石】
　　袁州府山曰袁山【城东北髙士袁京居此】蟠龙【自大路至山顶凡三十六曲上有寺四面皆峭壁湍瀑飞防前有龙门阁平挹云峯盖胜境也王云诗云经夏地无暑未寒水有氷】钟山【分宜】九嶷山【萍乡连戴九山因名】金鸡【万载】化成岩【下瞰秀江】仙游岩【万载有石钟扣之清越又有石如道士状】龙成岩【万载岩深九房有石如列仙者以万数有石钟扣之有声有石砚岩溜注之墨横砚上笔在砚旁皆石也】石乳洞【深一里许滴乳坚凝成观音罗汉像或游宴其中殽核狼藉经宿如扫宋教授郑王賔记其事镌于石】洪阳洞【相传葛仙及娄阳所居洞中深邃尝有人至其邃处闻昌山渡篙声胡二诗云天牕通月影地穴透江津】
　　贑州府山曰天竺山【在府城东】储潭山【山俯清潭】崆峒山【章贡二水夹以北驰为羣案山】金精【宁都为三十五福地】太平【雩都】陈石【瑞金】谷山【信丰山腰有石室山顶有池旧传池有五色鲤】欣山【安远中有石室石牀产丹橘异竹】上洛【兴国有石墨可书有木客能诗】东龛岩【兴国前后有读书岩试劒石灵湖石舫石笋峯笔架山防泉铜环鲤瀑布泉僧寺十景唐钟绍京读书处】松梓【龙南上有石松石栢又有石笋三十率髙三十余丈】楼盖【石城】梅岭【宁都汉闽越反武帝令诸校屯梅岭即此】需岩【雩都】通天岩【有二一在府城西有穴透山岭一在龙南县有二洞一髙广通明一深不可测】
　　南安府山曰聂都【城西南山海经云聂都之山诸水出焉】石君山【南康三石形甚似人】龙鳯山【上犹有龙飞鳯舞之状】大庾岭【府西南磅礴髙耸南接南雄】犹石嶂【上犹耸防中峙羣山拱揖其岭有池深不可测又有月岩穴圆如月经数十尺表里不隔】巾子石【南康县北有岩可容五十余人泉出畔四时不竭】笋石【上犹县西有大笋小笋二石特立如笋然】
　　西山
　　西山在县西四十里岩岫四出千峯北来岚光染空连属三十里按郡图初济江十里有磐石名石头津亦曰投渚又并江北行有铜山即吴王铸钱之所山有夜光远望如火以为铜之精自石头西行二十里得梅岭即梅福学仙之处岭峻折羊肠而上十里有坛曰梅仙坛坛侧有观曰梅仙观自梅岭纡徐南行六七里得葛仙坛在山之东北面尖之侧耆旧云是葛仙朝礼之坛山下有村又侧有川为葛仙源自葛仙羊肠之下十里又平行十五里扪藤萝而上五里得洪崖山枕壑有洪崖先生炼丹井自井南绕溪五里有鸾冈洪崖乘鸾所憩之处由冈西折行五里有一峯最髙得顾岭云是王子乔控鹤所过之地坛在鹤岭之北又有二崖号大萧小萧盖萧史遨游之所崖侧有萧仙坛又蛇行十里得天寳洞又南行三十里得许旌阳及谌母宅又自梅岭而北上下五里得安母坛邦人水旱则祈之又北行四十里得吾之源水髙下十堰每堰灌田千余顷其极源至山之椒得风雨池风雨池者能出云气作雷雨西山之势髙与庐阜等而不与之接余山则枝附耳或谓隂山多浮屠阳山多仙迹云
　　麻姑山
　　旴江山水最胜而名天下惟麻姑直城西十里縁山麓而上百余步有寻眞亭又数百步有云关岭极峻山皆累然贮益上斗折数百步至山半势益髙俯视诸山如龙首峯如赤面石如从姑石皆帖然出履下山下有涧齧石南奔十余里其流如平布石者如织组其拥而下者如驱潮卷海前者未去后者涌至暴悍竒怪莫可名状其声细者如响环一如鸣球其大者震撼林谷如轰雷直上数十仞俄有水垂峡如悬河盖所谓瀑布者其雄壮瓌异尤为麻姑竒观龙虎山
　　余尝经道信州爱其山水竒秀趣行帐不遂结防登延又思此山有龙虎山世居张天师自汉迄今播灵承秩数千年勿替引之与兖孔氏对意其间滋多融结未繇蹑蹻一临赏暇则搜帙得李仁龙虎山志为之择列于篇时览观之以当卧游云山东距信二百里西距饶三百里繇建宁山发脉而导水自卲武为天下福地祖天师于此炼丹青龙白虎盘左右因以名山即上清宫也而信州图志云山在上清宫二十里仙岩之上则古今易地也
　　象山
　　此山极髙其势南来折而东又折而南钜陵特起豗然如象故名象山山间自为原坞良田清池无异平野比来结庐相从者甚众但有耕治之田特少精舍前两山廻合环如肘臂臂间田亦不下百畆两腋间有二池东曰濯缨西曰浸月一家结庐于东坞之上比精舍地为少髙兹山常在云云常在其髙处出故名以储云一家结庐于前山之右石涧飞瀑萦带其侧因名以佩玉其蕙林琼芳愈髙披荆则皆因山中之佳美地势之髙下以名之相继而来结庐者未己未及名也精舍檐间层峦叠嶂奔腾飞动近者数十里远者数百里争竞竒秀一峯特出天表端耸于前鋭秀如笔为诸峯之领袖者则云台也朝阳丽景明若图画暮烧联光烂若绮綉雨旸云烟出没之变不可名模东山之崖有繙经石西山之崖有歇石皆苍松蟠覆其上其下壁立万仞山之隂者有尘湖山其巓天成一池然如鉴可以结庐北峯之髙如盖可以登望南望羣山益远溪谷原野毕露东望灵山特起凌霄端方廉利吴越所未有也下见峯昻首穹背形状逼眞玉山之水盖四百里出于峯之下畧贵溪以经兹山之崖西望藐姑石鼓琵琶诸峯崒逼人从天而下溪之原于光泽者萦纡澄间见山麓如青玉版北视龙虎仙岩台山仅如培塿东西二溪窈窕如带然地势夷旷非甚晴彻目不能辨常没于苍茫烟霭中矣又曰兹山之胜尤在瀑流东有磜潭西有半山磜潭不下玉渊半山可亚卧龙前两山廻合之处又自为一涧垂注数里激射喷薄飞洒映带于茂林之间春夏流壮势如奔雷其瀑因石赋形一曰风练二曰喷玉三曰翻涛四曰潄珠五曰水帘六曰双练七曰流银八曰飞雪木石自为阶梯可沿以观日崖有蟠松怪石却略偃蹇隐见于林杪玉山
　　玉山与天际势联北斗又名玉斗山循山之麓升降凡十有五里至大洋坂地寛旷约数百畆而竒峯秀岭怪石深池环列于前后左右眞僊灵之窟宅也山有龙潭一十八磜又有二十四竒曰玉瑘峯银尖峯七盘峯狮子峯石牛峯云盖峯蟠龙峯金鸡墩洗墨池望香墩九莲池天门峯飞泉峯屏风峯誓坡石浴佛池彩霞岩过云洞连理木天圣松金刚岭石鼓山罗汉峯志初岩眞诸邑胜槩之尤者也故县亦由此名
　　紫岩
　　在东佳泉之上岩石峻耸平正如壁望之紫色莹润泉出其下飞白防碧猿猴往来其上恬不畏人亦竒观也又按紫岩泉水天晴则西流雨复注之东东流则西水遂絶西流亦如之若雨晴未定则西有小水或遇旱人欲塞其窦决之于东亦不能也其中流名马尾泉傍流则人开以灌禾者其下有龙潭旱则马尾之水防而潭水多但不能及远嵗丰则潭水少而东西流大此其大致云自泉西行数步至石洞深不可记洞口有仙人迹仙人马蹄遇大雨浊水喷涌出至流杉篙船板黒鱼诸物旱则建昌武陵瑞昌诸邑之祷雨者毕至至必秉炬以入或火灭则昏不知所出进四十里许有大湖昔求雨有善泅者泅过其湖见小山小田或系桃符用狗首触龙闻土雷之声即得相传陈友谅之反也人多于此洞逃匿焉自洞西半里至白鸟洞厥地恒干虽大雨不入洞有三重其一光亮寛厰可容百余人石壁上有梅有松如画夏百鸟飞来不常冬多宿于松梅孔窍上其二可容七八十人进三重极寒上有小池倒垂尖峯水滴滴不絶峯上生龙须虎耳诸草三重后必用火光照入见岩阁然难穷其所止自洞西行半里有小泉防注军田旱暵不竭又半里至石菖蒲墩多居屋可容万人又一里至长溪山乃下焉石洞东行二里至赤壁崖其石色紫方圆有三五十丈髙有二十余丈壁光间有防窍猿猴多扳藏其上下崖一里至观音洞有石门方圆七丈余中有石观音香炉生成自然洞一里下山水之东西不常洞之三五各异竒而又竒者潮山
　　潮山者唐武德中浮屠氏四祖某禅师尝居之夜间山下有声如潮故名乃前入山径有石岭穹然左转而壁立其右有方石若屏风然余由左峯之麓縁防径侧行数百步忽平陆中开溪水交注潮山此其山口也乃循溪稍折而北其西崖诸峯皆石骨凝黒如积铁断而复连其圆而宛曲者为如意岩竦而虚嵌者为通天岩岩中刳为小洞可容一人坐其项中泐而下堕有泉上出若撤万珠溅岩腹而下铮铮有声又转为圆峯髙逾百寻石乳鳞缀若悬钟焉旁出石笋髙与峯等若劈而欲离者下有石室设四祖像其中俗传岩畔有手植松今不存矣其东崖诸峯多土而少石水潺潺迳且圆者为猪头蹲而踞者又若日与狻猊两崖之间皆平田沃壤余蹑石攀縁上出丛薄一忽得山门翼然循阶以入前有石甓浮屠相传为唐则天时舍利塔方趾而七层有古藤罥络其又入为法堂有钟悬木虡间视其识文乃宋淳化五年所铸其寺则云潮山寳肇舍利防国禅寺时潮尚隷龙泉之和蜀乡不知何时并入西昌也寺后絶顶有观音石其中峯髙且圆者名大佛座其西有小峯秀出而上夷者名小佛座旧传岩下有石穴日出塩少许仅足充供无有余者或讶其少加凿之塩遂不复出寺右有小迳可通后山日晏不能复进矣
　　百丈山
　　予读五灯防元慕百丈之宗风又读百丈清规今诸丛林所守者知兹山为昔唐宣宗禅栖之地嵗甲子予尹新吴问山去县百六十里大半皆髙山广谷溪涧重阻盖自昔宦游好事者终鲜至焉时三月予以公事至其半途遂诣山至岭皆田瀵四散满其上畦及于下畦无虑雨旸其不可田者尽树大竹从风靡如流云亭午始至寺在山谷窅无民居少憩至塔院防柳公权石刻天下师表大书云乆失所在縁崖而上有宣宗流觞曲水凿石所成曲折重旋形方而巧上有巨字刻二字石尽泐不可辨西有石壁榛莽不可窥意不止命痛芟之亦无所见命众尽力刮苔藓报有字迹尽除之上刻汉篆大二尺许剥蚀过半下刻天下清规字大近二尺眞柳公书也
　　梅田洞
　　出水东二十里望西南上有连峯截天若阵马屏幛者义山也山下平田中有石峯骈出累然若囷廪状者异之曰此梅田洞也中虚而多石乃循行水浒出柳隂遇射鱼者因縁田陌间乃迳石桥萦折深窈由山麓以渡见石峯隐隐朝雾中髙下出没若近忽远又前涉小涧数百步则石峯矗然若跃而忽起于前由山右折而西以访所谓前洞者其山絶浮壤由顶及趾皆黒石丛朶植者若屏覆者若舟倚者若几棱利若攒剑横偃若堕椁又若牛卧虎蹲鳌掷而蜃戴起伏先后杂遝百千有縢蔓樛灌罗生罅隙间红碧幕莫可名状岩趾有小涧水流如线出门之右以达于溪门髙可丈余广八九尺中寛足受数百人而莽晃幽率入益不可辨久之仰见窍窦宛然天光下注岩中石色隂白两壁皆瓮腹若陶而虚者若刳而空者中有立石最髙大名观音石前左有石柱附壁蹲植于地连蜷夭娇耳角交峙筋络怒涨时有隂泉渗漉而下或以为龙首乡人尝祷而雨焉龙首之隂有石方广一尺余颇类棊局有乳头迸出石面若布子然可扪而数也复有仰天盆石泉下滴其洼琤琤有声其上皆悬石缀列若肺肝若蜂房莲花嵌岩玲珑系防而末钜仰视之有悸心焉或投小石击之其鍧然者若鼓铿然者若钟而亦莫之辨也其旁左暨洞后有隧穴极深窈不可入闻好事者尝挽绠篝火鱼贯蛇行循小涧之空以达然不可行也乃出洞门循故道折而南以入髙如前洞而广倍之深复十余丈因石势髙下宛曲限为三区其顶覆有巨窍深若圜井偃若华盖上弇下呿光景注射中刳为池有泉畜焉清泠砭骨夏不溢冬不涸或曰即前洞之泉源也
　　洪阳洞
　　在分宜县西一十五里袁岭三峯之麓世传葛洪及娄阳所居洞口有岩巉岏如盖由洞门入石室东向去地髙数十丈初入一间其平夷明爽可容百人由西窦而入始幽暗旧有屋七十二间闻昌山渡篙声今游者可至第十二间余则隘而不可行矣其中有白沙如盐傍有盐翁有石凉繖又有石如帆如鼓如田土邱陵仙佛之像状态不一洞有水春溢冬涸上有云霞氤氲之状内有穴可通絶顶仰见天日俗云六心又有石燕至春或能飞翔古今游者留题石壁甚众有曰天牕通月影地穴透江津
　　石乳洞
　　洞在县东三十五里洞之前有石亭衡二十五步广三步有竒崇五十尺坦而明无翳碍亭之中有门自门而入宻不容光若广宫大厦閴然如夜半也执炬循行歴歴可数曲而深度百寻其广有三步其崇有五十尺而杀之环盖维石门入而履之初则平土也可骤可驰已而降登旋折所触惟石素乳盘结下垂旁出异状争进人物可名若观音若波罗若钟者若田者若井者观音之状下覆上承罗汉之状森列不一钟无形而有声附壁莫辨叩之乃应田宿井有邱塍卑髙广狭为之制井分三级水清而甘满不溢酌不减田之上有小洞方广二十余尺峻不可入号石仓井之旁深入可数寻裂两岐终合而一号南北市洞之畧如此
　　梅岩洞
　　自乐平之德兴也道出某地远见一山髙十丈余状特异问之曰梅岩也行数里岩渐近县令邹防请往观之遂至山下数竒石离立舆从石中上入洞门门阔十余丈释舆而步秉炬前导稍曲而左窿然如入室焉当承宇处石有如笋者如者如珊瑚琅玕者累累下悬如将堕然下近壁处有石鳞区分级列如或疆之号仙人田又石而行又如一室室之顶垂石折盘如龙蛟之耳中一窍水滴注处石承之圆如井栏崇如柱础中一穹与上穹对水满则溢又右折而行地渐髙有石如舟者在左如棋者在右地渐寛平如阶以升其上盖掲钟悬益宏而虚如亭之状左右穴各一天光照焉出之则山巅也
　　紫霄三岩
　　南丰县西南八十里有紫霄观相传仙者壶公于此得道壶公者后汉费长房师事者也宋嘉定五年来游紫霄所谓三岩者盖下岩中岩皆干戸而上岩兑戸也下岩在山半屋三分一在岩中屋显石壁峻立有窦横袤寻丈许中有仙牀丹匣及蜕骨或者壶公之遗耶观旁老松一株大三抱夭矫腾上如苍龙拏云恐汉时物矣从旁得路数百武为中岩横袤不十寻然益怪竒清远疑壶公得道处也又从旁得路数百武为上岩则山之巅矣山益髙势益峻不可得栖止及山之巅肆望远焉则军峯插天如玉笋出其右旴江防汉如玉绳维其左金嶂鹰石朋从友列如屏帟遮其前而其后则山驱羊而随之水束带而归之首不知来尾不知去遡游二三里许两崖皆峭壁岩窦峙列上头露青天一线下皆澄潭百丈岩上仙馆棋局歴歴可辨数然四壁峻絶梯凳绠梁无所于施人迹不可登到大江以南一胜处也
　　三清山
　　游三清山出门遇雨宿大乘寺明日晴过芹源又明日至金砂灵济庙叩水玉洞道縁石布草其上有水溢出行里许大石斜覆若屋曰龙门匍匐而过又数十步至洞口洞前有石与洞口平立其上石壁如削寒气逼人飞瀑直防入洞底深不可测是日宿庙中又明日登山步长路峻五六里至马鞍湾路忽下袅如入井以手按前行人肩后行人挽其裾惧其翻于前也稍平有林自此路直如登梯以帛系前人腰两手曵帛前行人步亦步既至以为絶顶也路又下凡二升降至银屏石下仰望石与云齐度风门又二升降至结须岩上有巨石横亘路在其下相传李尚书结须而度故名又二升降至神仙洞有石可登登其上望怪石罗列如二人奕如一人试坐如鎗如旗如莲花者三如浴盘如僧如道士如将军如人所叠横五纵四如人饭到碗于前过此又二升降至罗汉洞如普陀岩观音中坐如如龙如磨如烛檠如人以手指天又二升降三石齐立若排又一石若屏始至山顶凡二十五里稍下得平地寛可八九畆有老屋其上作三清观有石刻三清石仙君葛仙翁李尚书金童玉女及潘元帅像明日谒神刻姓名香炉石上白雾下山再三乞晴于神须臾雾卷日出登香炉石望丫岩山见石仙君仙人桥铁炉如石上生成尚书所铸也卓旗石有窍圆深旗竿所立也雷公石判官石幞头石刁刀石帽石西望彭蠡饶信东望衢岩隐隐在云雾中万山具在脚下髙低重叠不知其限自此而上又二十五里始及其巅峻絶而不可登者李公丹炉在观上六七里山之下水西出则入于江东出则入于淛盖江淛山水宗也宜其髙峻竒峭为仙灵之窟宅哉
　　大华山
　　大华山盖属抚州崇仁县南距二百里西接乐安东连宜黄周匝百余里髙二十余里支分脉络演防衡庐之间所谓江南第一峯乃洪都之祖龙也三峯品卓其上中隐紫洞天浮邱王郭三眞驻迹脩眞遗灵之所山巅秀耸清丽状如华盖故以名焉灵踪异迹载于李思聪诗岩洞之竒景物之胜则具载其志云
　　顔眞卿记曰粤惟江南之地佳丽垂名山岳之间宛有仙洞予抵膺圣泽廉察临川一日按地图得属邑崇仁县华盖山有王郭二眞君坛存焉欣覩异事未原其始他日公余因令军将往山下访求碑铭果得一石记乃隋开皇五年焚脩道士李子眞于壊碑上再録其文则知王郭二眞君仙不显名王则方平之从侄郭仙王之亲弟也始于金华山脩道以图轩举寻游洞府自玉笥将之麻姑洞道经一山问乡故老曰此为何山对曰巴陵华盖山也二眞君相与言曰此山福地名亦异焉因求卜止炼神丹山下父老诣而再拜曰敢问眞人之名字曰吾等脩志于虚无不欲述焉后有一道来谒敢问眞人之师曰吾师浮邱先生先生则上界天仙也顷于金华山遇焉二眞君能走石飞符兴云致雨或人有疾苦暴患往而告者即飞符以救之嵗値大旱致霖雨以济之至晋元康二年二月一日防云连昼仙乐喧空二眞君乃腾鸾跨鹤冉冉上升今上升之坛及浮邱先生之坛存焉峯山
　　峯山在弋水之阳髙广延袤不知其几百里南北而望之则羣峯丛映朗然如一东西而观之则二山对峙百步而遥南耸鋭而碣树北凭陵而臂引睨其背则横亘硝碏如坚壁固垒冠首有堞面其前则巑峦复防蝉联星错矗矗嶷嶷更相朝捧石之异形厥有千万或牙或爪或属或倚呀然而怒俯然而踞兽视欲搏鸟敛将翥营星陨坠不周折落海怪间见戎怪丛置可得而睨不可得而形且髙有石桥卑有石牀窦谷之云歘变异色杉松之风脱无俗声一日之内一山之中而景物相胜应接不暇居山之人为予説此山之峯几百其数得其名者三十有二或得之往记取之状类皆笋植笏立极于峻防猱虽善援无得而至也
　　金精山
　　金精山在宁都西郊十五里未至县一舍外望阵石截云丹崖翠壁烟霭明灭知为神仙区宅出北门渡拱辰桥折而西入至苍山筼筜谷石峯已渐献竒昻首尻坐作伏狮状项凑圆石如悬铃是为狮子峯入青牛峡青涧出嵌壁下诸石魁崖拥道山气清肃愈前愈竒不一名状拏云而骤马囷立而屏张截者玉削跂者鹏飞鋭者圭列展者旗扬界立者如剑剖锯分擘峙者如铁城环闼穴聚者蜂巢燕垒石脂摇光者膏凝液流髙岫出云者炊气鬰蒸千竒万异骇目怵心石之著名昔十有二峯狮子其一焉防圆而长承以盘砥如菡蓞出檠盖中者莲花峯也双峯合峙中泐至麓如僧作礼梵防者合掌峯也双石颗顿中出孤木枝叶扶踈如带果饤者仙桃峯也削壁垩色石纹墨缕拂布石面者披髪峯也怒踞当道眈眈俛视者伏虎峯也林木葱蔚苍翠辉明者翠防峯也阚洞前立与灵泉仙龛对者望仙峯也珑玉叠琼脔石丛珍者三巘峯也万条丛生根柯特异者瑞玉峯也千仞峭耸中通洞天者凌霄峯也丰首低尾色如渥丹状如腰鼓者石鼓峯也回峯有窦出半壁中裂脩缝垂椽藤樵牧黠勇者扳藤猿升窥洞中极广敞宛然防堂房闼旧传有金牀玉几是名碧虚洞焉有石远睇如锯近则团立直上有金缕者黄竹峯也峯麓﨑崄路絶梯登两石倾轧中仅线通匍匐登其巅广平可容千家两泉涌出甚洌极旱不涸中更防乱辟而寒居者多得免焉兹十二峯亦随见指名要未尽兹山竒也阳灵观在羣石间最竒处自仙桃阁入石为瓮石啓戸穿行曲栈环石自一区可岩覆之仰视天空如规像眞仙其间层殿复阁屋无陶瓦不能浸岩顶絶木鹤四时转指岩面飞泉潺湲日夕如雨自殿沿崖曲折下石益蹙气益肃灵泉自石罅迸防龙池山
　　张渚镇二十里陟平冈入平庵坐山阿围峯整列更上四里许至龙池为中庵转陟里许越分賔巅歴磴而下石畔石壁峻耸约数百仞从巅落十数仞许嵌葺一径阔不半武左悬深壑右屏嶙峋雄丽巉簇歴步四五百武横亘不断乃因突兀置小阁前楹在空从阁侧戸俯而出又百武一石屋深丈许阔倍之为避暑窟石壁连歴尚远无路可陟阁上推牖松岚矗矗竹壑森森外岫三叠逈出如接云表天髙地下旷然中处与尘界隔絶更陟极巅处有圜台凌风久伫震泽滆湖洮湖及应天苏常镇湖宁广诸山长发缕缕皆入望中





&lt;子部,类书类,图书编,卷六十五&gt;
&lt;子部,类书类,图书编,卷六十五&gt;
&lt;子部,类书类,图书编,卷六十五&gt;
&lt;子部,类书类,图书编,卷六十五&gt;
　　庐山
　　山在江州浔阳南南滨宫亭北对九江九江之南为小江山去小江山三十里余左挟彭蠡右傍通川引三江之流而据其会山海经云庐江出三天子都入江彭泽西一曰天子障彭泽也山在其西故旧语以所滨为彭蠡有匡续【一作俗】先生者出自殷周之际遯世隠时潜居其下或云俗受道于仙人而适游其岩遂托空岩岫即岩成舘故时人感其所止为神仙之庐而名焉其山大岭凡有七重圆基周回五百里风雨之所摅江山之所带高岩仄宇峭壁万寻幽岫穹崖人兽两絶天将雨则有白气先抟而缨络于山岭下及至触石吐云则倐忽而集或大风振岩逸响动谷羣竞奏其声骇人此其化不可测者矣众岭中第三岭极高峻人所罕经太史公东游登其峰而遐观南眺五湖北望九江东西肆目若登天庭焉其岭下半里许有重岩上有悬崖古仙之所居也其后有岩汉董奉复馆于岩下常为人治病法多神騐病愈者令栽杏五株数年之间蔚然成林计奉在人间近三百年容状常如三十时俄而升仙絶迹于杏林其北岭西岩之间常悬流遥霑激势相趣百余仞中云气映天望之若山有云雾焉其南岭临宫亭湖下有神庙即以宫亭为号其神安侯也亭有所谓感化阙七岭同会于东共成峰崿其岩穷絶莫有升之者匡庐山
　　东南有高山惟匡庐南康在山之阳九江在山之隂实二州之镇盘据三百余里左距彭蠡后阻江汉右阨全楚前俯豫章诸州有崇峰峻岭飞泉絶壑良田嘉木古之托于禅链栖遯者接踵其幽蹊隠迹不可得而穷焉丁亥春余使楚经九江舟上望之峻极云际行二百里犹在目叹不能至也戊子冬以出叅省按南康乃从郡西北循湖之屿至于山麓入曲阿五里浅水入径有长松如堵陟巘复降不防行列底开先寺寺宇经燬惟钟楼伟丽僧庐倚鸣鹤峰髙下为搆旁有台相传梁昭明读书处实南唐元宗在潜邸尝读书于此后节度冯延已改为寺台后崖半劖宋黄庭坚七佛偈跋字二寸许台下多宋题刻剥蚀不可读两崖辟处入一深谷泉数叠而下注于潭曰龙池乃厯重巘上望之见隠隠从云中直下如匹练所谓瀑布泉也香炉双剑二峰出其右潭上絶壁劖龙虎二大篆相对龙为南康守季亦虎为丞相喇巴哈池上卧石数丈劖庐山二字大约四尺第一山三字可二尺乔大宰宇竒题瀑布泉三篆宋嘉定间劖刻布满石上不能尽辨龙池水支流石间有凿渠长丈承以石柱连接数十损者以竹笕代引池水入僧厨注大石槽中溢则防流山下皆宋物也出寺北行缘诸峰下数里一径而入曰万杉寺志云古僧大超植杉万本宋仁宗有御书金仙寳殿南宋有国泰清浄大书苏子由诗云万本青杉一手栽朱文公诗云门前杉色深屋后杉色竒今空山荒径罔有存者颓垣败瓦一大卧门而已从五老峰前巘东行十余里南出一径环山带溪溪石磥砢泉鸣石门鉴然若琴初至钓台亭洞学诸生咸集导至洞学谒先圣先贤升文会堂出由贯道桥渡溪而陟至髙美亭降至大意亭缘南崖微径渡濯缨桥从回流山盘折而上及巅坐六合亭观五老诸峰时夕阳下山烟岚渐合乃返宿文会堂东轩明日东过独对亭涉枕流桥从峡观文公勅白鹿洞书院六字劖于峡石自洁二字劖于南崖枕流二字劖于端中考自唐李渤与兄涉俱隠兹山养一白鹿因名南唐升元中建学馆以李善道为洞主号庐山国学宋知江州事周述学徒数千乞赐九经从之洞学益显名石鼓岳麓诸学不能及也予就峡之壁因题曰瞻彼白鹿文犹在兹山髙仰止川逝如斯字不盈尺劖之石过洞学从旧路循五老而西有良田数顷桑竹掩映庐舎负山者多楼居从西北行两山夹涧缘涧而上田髙下因之不絶凡数里转大谷间奔崖堕石森若碁布奔涛乱流羣轰若雷跨石梁长数十丈所谓三峡桥也从桥俯视泉石防石面震撼林壑一石数丈横亘泉上往观之毛髪直竦瞿塘灔滪不逾是险饭千僧庵即古楞伽院已而循涧北行遥见山南崖壁间白光摇动方数十丈伫久怪问舆夫云此帘泉也水态之竒世不再见又二里至涧絶处一渊不可测渟如壁其源葢自五老峰三叠而下隠伏于草莽丛石间注之渊中渊侧巨石平广劖宋张安国玉渊二大篆画广四寸字径五六尺许旁一石劖嘉定庚辰秋九月甲申知南康军史文莅事之时躬谒白鹿洞学先圣先师释菜礼成同军判官天台张萃军学敎授四明任下三字不辨书甚遒美余亦纪岁月寻栖贤即李公择藏书处也凋落仅存在五老峰之半有庐屋数家因求径陟厯樵人告不可往仰视巃嵸如黛既壮且秀若排云然故于诸峰之名独显时从行者众颇不便登乃返惟康王谷陆羽泉右军鹅池渊明栗里白鹤观岐路漫失不及往然匡庐之在南康者亦略尽之矣己丑夏予按九江复道出南康从郡北城观五老峰若去咫尺观瀑流更宻迩及所厯陂陀髙下愈行愈远凡十五里始入别巘初见云气蔽山行近渐无回望复合又五里至白鹿洞口乃志云罗汉寺一径入也自此峰峦涧谷萦回陟降不计凢几其间田庐鸡犬林木掩映自成隠居行四十里皆阚彭蠡路渐西折经丘数重陟茶山岭峻絶及巅长江巨湖葢在指顾下数里拜周元公墓又十里从石塘铺度桥与山渐逺五里经濓溪书院又五里至九江府明日还省复从石塘铺渡桥分路西南入匡庐之麓厯重巘凡三十里经太平桥桥侧有太平宫即唐九天使者祠宗自言见使者降于殿庭因立祠今宫宇塔院具存西行二里庐山之隂有山相峙曰上方亦庐之别巘也下有东林寺寺始于晋慧远法师与慧永居精舎其徒日众别居于林之泉因曰西林东林并建上刹谢灵运为凿池种莲因谓之莲社又与隠者十八人居同脩浄土社缁素咸在逺师送客至虎溪而止常与渊明脩静谈不觉过溪共笑而返今山门内屋于桥上水湮塞云即虎溪旁稻田中有莲数本即莲池也寺堂阁廓舎古雅堂后有泉池味甚甘冽山脊有上方塔云逺师取佛舎利五粒建此左有唐李邕柳公权元虞集碑出寺有大溪渡石桥或云此为虎溪前有讲经台右即西林寺寺宇荒落石浮图尚存路稍东折见一岭带平冈东接羣峰丛篁灌木直入幽窅钟磬隠隠时发云大林寺不详何时白乐天称匡庐第一境入岩处为竹林寺惟劖八分书三字从南望之有峰蔚秀为天池峰径纡仄不能方轨数里一僧庵为解衣息鞍之处诸骑从皆止于此予微服折巾小肩舆而进蹑级二里至锦涧上一亭水从山夹中奔腾直下至涧数十叠触石怒号澎湃入大溪而去有石梁数丈跨溪入大峰口缘崖行皆石磴夹磴羣木蓊鬰十五里不絶竒根古榦与石交生隂樾庇覆如行帷中磴甃盘折甚陟峻肩舆数人牵挽于前众推拥于后气促息若不能续隔林闻人声咫尺不见数下舆行仅数步两膝莫举计磴数百折为一亭曰绵绣半云甘露可憇自甘露亭去半道有巨崖镌欧阳永叔庐山髙篇当径有石华表王阳明题庐山髙于顔又百折复降至披霞亭从溪径陟降敬观髙皇御制周颠碑碑言颠语无次其事怪异种种后居天池故镌石于此山复出至亭行从大竹问皆尺围初谢箨色莹如玉脩枝茂林緑防逾里道旁见一石劖称物平施四大书不可考何时又数十步夹道皆朱槿翠栢乃至天池寺寺前羣峰环抱中一峰横出其下曰铁船峰白云青蔼聚防无时飞泉竞流清响互荅入寺殿前一方池即天池也少息从僧廓右登聚仙亭亭之前为文殊台台临万仞之上俯视其下则德化德安瑞昌建昌之诸山厯厯从横地上若聚米然西北长江巨湖防若沟渎忽云风四合雷声隠隠云大雨山下余方以日色甚烈移榻于松隂其山之髙可知也又从小园及径陟右峰顶凡数十仞浮图七级皆石甃上渐倾毁葢凌虚多烈风寺皆鐡瓦亦堕轮座下横临皆巨石乃宋咸淳时所刻是夜宿方丈明日下山稍易至僧庵诸骑从复聚更衣乃行三十里饭于圆通寺寺甚古在石耳峰下石耳山之西南尽处匡庐之在九江者亦略尽矣惟所未至者乐天草堂三苏台锦绣谷飞云洞白云亭耳庚寅春从南康按德安复从开先寺西南行去香炉峰十里有峰更竒秀曰紫霄下有归宗寺得观右军墨池出寺约五里经栗里桥下马询之乡人实渊明所居役役于公事其所未到者世移地改漫不可识且微径险仄役夫艰于行虽知亦绐之也
　　开先瀑布
　　庐山南北瀑布以十数独开先寺最胜开先瀑布有二其一曰马尾泉其一在马尾泉东出自双剑香炉两峰间为尤胜或曰瀑水之源昔人未有穷之者或曰水出山絶顶冲激入深洞西入康王谷为水帘东出香炉峰则为瀑布也行十数里至开先僧作丈室未成邀坐茅屋乃访潄玉亭却至龙潭石峡口由寺至亭可二百步由亭至峡口仅数十步葢自逺观之瀑布出自两峰间如泻自天半由近而观则二瀑下注滙为重潭潭水出石峡乃为溪循山足东流以入于彭蠡当峡口仰望但见从潭中出岩谷回互二瀑所从来不可复见矣峡石上刻青玉峡及第一山字大二尺米芾书也
　　栖贤三峡
　　五老峰于庐山为西面即郡治北望峰如屏障蔽其后过郡治北行二十里转五老东入岩谷中栖贤寺在焉余旧读苏次公栖贤寺僧堂记云栖贤谷中多大石岌岩相向水行石间其声如雷霆如千乘车行者振掉不能自持虽三峡之险不过也故其桥曰三峡度桥而东依山循水水平如白练横触巨石滙为大车轮流转汹涌穷水之变寺防其上游右倚石壁左俯流水石壁之趾僧堂在焉狂峰怪石翔舞于檐上每大风雨至堂中之人疑将压焉
　　三叠泉
　　余既以未登文殊台迫视瀑布泉为病而三叠之胜寝兴志之五日刘公夜至开先寺宿报者至晨起亟披衣往从之游公谓余龙池胜易境业不能待予与子登文殊台入黄岩寺可乎余即怂涌而登刘公时已谢诸迎者独请以南康守卢君从而刘公擕少子偕来并为四人游出寺行田间里许易兠舆而上屡陟隘口舎舆而徒见清泉丰草輙就憇焉迤逦再上至昔人避兵寨意即所谓黄岩砦者寨渐近香炉背犀牛诸峰俯视姊妹石姢姢不作危堕势蛇行转上里许路稍寛得文殊塔出焉塔防一峰峰抜地峭立数千百尺下临不测即所谓布水台也丹叶翠蓧蒙崖翳谷可爱循崖东行数十步至塔所以石甃其四周风髙防败也然亦渐废不治矣塔前一石横出数武险絶难上惟寺僧习而登焉山防谓之定心石或谓四望石云一名险一名景也其南望正与瀑布泉对遥涯万尺轰轰下防坠珠飘练澎湃百状当泉所注石都作异筯理蛇虵蜿蜒龙爪拏攫洗削万古如新真兹山胜絶处云时秋潦方收从山下望仅如一线不登兹山乌覩所谓瀑布竒哉复返故道从南上入黄岩寺寺防双剑峰下四面皆峰峦林木拱防中有邱田泉出其旁亦一奥壤也僧庐湫隘无当胜处乃循涧而上求所谓黄石岩者岩石大可二楹下空洞可屋昔有道者庐焉纬萧甃壁居然坐卧处也已下而就涧石选胜班荆复设酒脯两剑峰峥嵘竞出崭崭来逼人即所谓老龙洗潭处逺不得至而瀑布泉水已潺潺在吾杖底矣逡巡不欲归下方久之始下饭寺中顾日尚有余晷因复促行至万杉寺观刻石而还次日复从公为白鹿栖贤之游上含翻岭遇雨宿掷笔峯下晨至上大林寺婆娑二寳树迫先忌别公而归归可十五日由九江通道度中馆铺五里许别入观山下望五老峰近可抠衣已稍背而北从榛莽中至一民舎憇焉易笋舆行行百步即并涧涧水建下入草间已作潺湲声山依涧而上渐髙若设屏障倾倚愈竒意即所谓屏风云锦也已渡涧而北稍上更折而南巨石纵横涧中水势弥漫铺防石盘悬注旁洒已觉接应不暇乃下蔸舆立石间赏叹久之自此经仄石碍渐不可舆矣蛇行数百步涧皆巨石前拒水不得下回流怒击淜湃欲倒而涧旁故道前视亦尽障塞疑便与人世隔絶稍进迫视一鏬天启中洞可容数人刘世所题玉川门李梦阳所谓白鹿洞也人皆伛偻而舆不能从过是又作别境矣两崖铁色壁立数百十丈峡水森束转急仰视不寒而慓径皆蒙葺细草或滑磴但容一趾径穷辄渡涧涧石乱挿水中猱接腾踊上下仅免濡屦惴吁相属几不自支前觉有异众哗谓三叠泉也乃稍定气徐陟至则山崖四面陟削樵径絶焉涧随三止而三叠泉从山南最髙处冉冉盘空而降初级如云如絮喷薄吞吐流注大磐石上水石冲激乃始潆洄作态珠并玉碎复注二级石上滙为巨流悬崖直下龙潭飘者如雪断者如雾缀者如琉挂者如防入山足森然四垂涌若沸汤奔若跳鹭其声则蕴隆之风掀电驰震霆四击轰轰不絶又如昆阳钜鹿之战万人鸣鼓瓦缶相应真天下第一伟观也潭中流崎一巨石屹然砥柱好事者尝勒名其上俯视目大都兹山以泉胜而泉之胜以从峰顶四下与他山泉出山下者异未登文殊台青莲诸咏便谓溢辞况三叠泉瓌伟竒丽僻在鸟道太白子瞻元晦所未探之竒其邦缙绅士众老死所未识之境一旦予以守吏贾勇而登览之独非幸欤予惧夫入开先而返者薄庐山为常观而妄肆讥弹故记其大畧为兹山一吐气焉
　　小孤山
　　八月一日过烽火矶南朝自武昌至京口列置烽燧此山当是其一也自舟中望山突兀而已及抛江过其下嵌岩窦穴怪竒万状色泽莹润亦与它石逈异又有一石不附山杰然特起髙百余尺丹藤翠蔓罗络其上如寳装屏风是日风静舟行颇迟又秋深潦缩故得尽见杜老所谓幸有舟楫迟得尽所厯妙也过澎浪矶小孤山二山东西相望小孤属舒川宿松县有戍兵凢江中独山如金山焦山落星之类皆名天下然峭抜秀丽皆不可与小孤比数十里外望之碧峰巉然孤起上千云霄已非它山可拟愈近愈秀冬夏晴雨姿态万变信造化之尤物也但祠宇荒残若稍饰以楼观亭榭与江山相发挥自当髙出金山之上矣













&lt;子部,类书类,图书编,卷六十五&gt;
　　石钟山
　　九江湖口县有石钟山郦道元以为下临深潭微风鼓浪水石相抟响若洪钟因受其称唐李渤始访其遗迹得双石于潭上扣之南音含糊北音清越宋苏文忠公陋其言尝因夜月乘舟造絶壁上下闻有大音发于水上哙如钟鼓不絶舟人不恐囘至港口有大石当中流空中而多窍与风水相吞吐有窍坎镗鎝之声与向之会者相应周文忠公亦尝造其处而其所録上下钟山之景为颇详尝疑其论之不一今年秋七月既望因督学至其邑偕老人髙嵩等诣北钟山山皆大石侧立于江濵髙可千余丈左有观音阁阁有小轩适临钟石之上老人与寺僧宗鋐指予曰此北钟山也山以是名乃由阁后履崭岩触荆榛蛇行而上有亭曰白云盖絶顶也仅可容三二人凭栏一望小孤五老香炉二祖五祖诸峰如拱如抱皆屏列于左右江水南来而消湖水西出而浊咸滙于此而后朝宗于海灏溔汪洋无涯际远涵天碧近漾岚光悠然之景可以游览得而不可以笔舌状返而登舟径造钟石之下俯而观之石皆穴鏬水落风息不能钟鸣九江复囘与进士梅君愈及老人乘舟至其处风怒浪急舟不能舣乃上向之小轩聆之诚哙如洪钟然余石无此声郦元之纪苏公之辨良足以破千古之疑矣次日诣南钟山山下亦有观音阁临大江左右石壁如北钟山其景则不如右石中缺十余丈老人寺僧曰此南钟石也苏公有记刻其上正统十四年己巳石裂而仆于水形迹尚新详察南北诸石下俱穴窍风水抟之皆能有声何独此石以钟名葢诸石负土而侧立下虚而背实故其音浊惟此石突然特出于水中中空而下虚故其音如洪钟焉李渤乃欲以斧斤考击而辨其清浊则踈矣然疑苏公当时所游乃港口稍南之景方有石如猛兽竒嵬森然欲抟人者杨次公所谓真山从作假山防者正此谓也且遇恐即回南北钟山恐未到也故其景不见称于文














&lt;子部,类书类,图书编,卷六十五&gt;
　　白鹿洞形胜
　　大江之西豫章为一大都防夙称文献其山自五岭大庾武功而来会于匡庐其水自章贡旴汝而来会于彭蠡匡庐彭蠡甲西江而白鹿书院又匡庐彭蠡之最胜也书院之脉来自五老峰苍顔翠面壁立万仭中一峰坡陀南下如顷万马行数十里突起一山而四面环之是为后屏山山之阳即今白鹿书院也院负突而临溪溪前一山自五老峰来过白鹤观逆上流至书院前若玉几然从前则称振起是名卓尔山三峰透出几外如列三台原与书院桥门相对溪会二水由西北来【一自犀牛塘一自圣泽源】道经鹿眠嗽石钓台贯道溪包络书院迎桥左小涧合流出峡峡壁峻削盛有先贤遗迹左翼山亦自老人峰来翺翔至书院前与卓尔山两相交织当峡中飞瀑絶跨涧为桥是名枕流至溪水一发喷雪奔雷吽吽直下里许循左翼山而出其山髙厰轩豁群峰辐辏溪水潺湲谛听之涓涓有声闻泉亭作焉卓尔山外寛平可数畆有小屿自右来蜿蜒横抱一山自左来迤逦雄壮溪触之折而南是名回流山其上四面岑巉顶夷旷一望无际六合亭作焉下跨溪为流芳桥桥先后二枋夹溪相欹映山前亦寛绰可数十畆隔溪前山髙数十寻曰罗汉岭为书院外案三峰相连状如笔架与后屏山相对峙去回流山二里许为书院石枋渡溪口接官路为馆铺溪由铺东南曲折至梅溪湖入彭蠡大江两山夹送直至湖滨有曜星扼其水口而都昌阳储七峰排闼相映此鹿洞山水之全胜也由洞前旧路逾罗汉岭可十里抵顔家山文公以鲁公故居建立憇馆脩复桥梁以便往来由顔家山再五里则郡治也由洞右登李家山是为北路复东出会官路亦有书院石枋【今仆于地扁石尚存】行数步为寒泉亭又一里许即闘牛冈也自此过吴章山六十里抵九江府治五老峰下有二洞由石磵而上有水帘三级泉去书院十里所悬崖而下甚为竒絶文公所谓新瀑是也又去书院五里有栖贤桥水自五老峰下大小支流九十九沠皆入三峡涧中文公尝游寓焉过栖贤桥抵卧龙冈为文公所卜隐地山水佳丽莫可名状皆洞学周回之胜槩云
  </div>
  <div class="pagination">
   <a href="图书编_page116.html">
    上一页
   </a>
   <span>
    ...
   </span>
   <a href="图书编_page112.html">
    112
   </a>
   <a href="图书编_page113.html">
    113
   </a>
   <a href="图书编_page114.html">
    114
   </a>
   <a href="图书编_page115.html">
    115
   </a>
   <a href="图书编_page116.html">
    116
   </a>
   <span class="current-page">
    117
   </span>
   <a href="图书编_page118.html">
    118
   </a>
   <a href="图书编_page119.html">
    119
   </a>
   <a href="图书编_page120.html">
    120
   </a>
   <a href="图书编_page121.html">
    121
   </a>
   <a href="图书编_page122.html">
    122
   </a>
   <span>
    ...
   </span>
   <a href="图书编_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
