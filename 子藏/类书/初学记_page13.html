<!DOCTYPE html>
<html>
 <head>
  <meta charset="utf-8"/>
  <title>
   初学记 - 第 13 页/共 84 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   初学记 - 第 13 页/共 84 页
  </h1>
  <div class="content">
   【窃壤以堙 积灰而止】《山海经》曰：洪水滔天，鲧窃帝之息壤，以堙洪水。又《淮南子》曰：往古之时，四极废，九州裂，水浩瀚而不息。于是女娲积芦灰以止滔水。
　【亲而不尊 狎而不玩】《礼记》曰：水之于人也，亲而不尊；天尊而不亲。《左传》曰：郑子产谓子太叔曰：“唯有德者能以宽服民。其次莫如猛夫火烈，人望而畏之，故鲜死焉。水懦弱，民狎而玩之，则多死焉，故宽难。”
赋
　【东晋王彪之《水赋》】寂闲居以远咏，记上善以寄言，诚有无而大观，鉴希微于清泉。泉清恬以夷淡，体居有而用玄；浑无心以动寂，不凝滞于方圆。湛幽邃以纳污，泯虚柔以胜坚。或氵宏浪于无外，或纤入于无间。故能委输而作四海，决导而流百川，承液而生□雨，涌凝而为甘泉。
诗
　【梁孝元帝《登堤望水诗》】丘马河堤上，非谓城隅游；怀山殊未已，徒然劳九愁。旅泊依村树，江槎拥戌楼；高岸翻成浦，曲港反通舟。枣野良知叹，瓠河今可俦；愿假宣尼术，泗水却横流。
　【梁刘孝绰太子γ《落日望水诗》】川平落日迥，落照满川张；复在沦波地，派别引沮漳。耿耿流长脉，熠熠动轻光；寒鸟逐槎泛，惊鹈拂浪翔。临流自多美，况此还故乡；榜人夜理楫，棹女暗成装。欲待春江曙，争途向洛阳。
　【后梁沈君攸《赋得临水诗》】开筵临桂水，携手望桃源；花落圆文出，风急细流翻。光浮动岸影，浪息累沙痕；沧波自可悦，濯缨何用论。
　【陈释慧标《咏水诗》】曾添疏勒井，经涌贰师营；玉津花色亮，银溪锦碛明。舟如空里泛，人似镜中行；持将符上善，利得动高情。
　【祖孙登《咏水诗》】骊泉紫阙映，珠浦碧沙沉；岸阔莲香远，流清云影深。风潭如拂镜，山溜似调琴；请君看皎洁，知有淡然心。
　【又《莲调诗》】长川落照日，深浦漾清风；弱柳垂江翠，新莲夹岸红。船行疑泛迥，月映似沉空；愿逐琴高戏，乘鱼入浪中。
　【隋李巨仁《赋得方塘含白水诗》】白水溢方塘，淼淼素波扬；叠浪摇凫影，涟漪写雁行。长堤柳色翠，夹岸荇花黄；观鱼自有乐，何必在濠梁。
　【孔德绍《王泽岭遭洪水诗》】地籁风声急，天津云色愁；悠然百川满，俄尔万顷浮。还似金堤溢，翻如碧海流；惊涛遥起鹭，回岸不分牛。徒知怀赵景，终是倦阳侯；大梗诚无托，芦灰岂暇求。思得乘槎便，萧然河汉游。
　【张文琮《咏水诗》】标名资上善，流派表灵长；地图罗四渎，天文载五潢。方流含玉润，圆折动珠光；独有蒙园吏，栖偃玩濠梁。
赞
　【晋郭璞《释水赞》】川渎绮错，涣澜流带；潜润傍通，经营华外。殊出同归，混之东会。
　【戴逵《水赞》】水德淡中，泉玄内镜；至柔好卑，和协道性。止鉴标贵，上善兴咏；爰有幽人，拥轮来映。
　【庾肃之《水赞》】湛湛涵渌，清澜澄浚；妙质柔明，云深液润。
　○ 海第二　　　　叙事
　《释名》云：海，晦也。主引秽浊，其水黑而晦。《博物志》云：天地四方，皆海水相通；地在其中，盖无几也。七戎、六蛮、九夷、八狄，形类不同，总而言之，谓之四海，言皆近于海也。四海之外，皆复有海云。按，东海之别有渤，（出《说文》。）故东海共称渤海，又通谓之沧海。《博物志》云：沧海之中，有蓬莱、方丈、瀛洲三神山，金银为宫阙，仙人所集。《列子》称：渤海之东有大壑，名曰归塘。（《庄子》所云尾闾。）其中有岱舆、员峤、方壶、瀛洲、蓬莱五山。《十洲记》曰：东海之别，又有溟海、员海。（《十洲记》曰：扶桑在碧海之中，有太帝宫，太真东王所居；有蓬莱山，周回五千里。山外有员海绕其山，海水色正黑色，谓之溟海。按：《庄子》有北溟，则四海皆称溟也。）《山海经》有岐海、幼海、少海。（《山海经》云：瓯闽皆在岐海中。又云：无皋之山，南望幼海。郭璞注云：幼海，少海也。）按：南海大海之别有涨海。（谢承《後汉书》曰：交七郡贡献，皆从涨海出入。又《外国杂传》云：大秦西南涨海中，可七八百里，到珊瑚洲。洲底大盘石，珊瑚生其上，人以铁网取之。）按：西海大海之东。小水名海者，则有蒲昌海、蒲类海、青海、鹿浑海、潭弥海、阳池海。（《汉书》曰：蒲昌海一名盐泽，广袤三百里。其水氵亭，冬夏不减，皆以潜行地下，南出积石。又郭义恭《广志》云：蒲类海在西域东北。窦固击伊晋，战于蒲类海。《十三州记》曰：允吾县西，有卑禾羌海，代谓之青海。《後魏书》曰：太祖西征次鹿浑海。郭义恭《广志》云：羌中之西，有潭弥海、阳池海。）按：北海，大海之别有瀚海。瀚海之南小水名海者，则有渤海、伊连海、私渠海。（《汉书》：霍去病伐匈奴，北至瀚海；後汉窦宪伐匈奴，至渤海。郭义恭《广志》曰：匈奴中北有伊连海。後汉梁讽说北单于，单于喜，即将人众与讽俱还到私渠海。）凡四海通谓之裨海，（毗之反。）裨海外复有大嬴海环之。（《邹子》曰：所谓中国者，天下八十一分之一耳。中国名曰赤县，内自有九州。禹之九州是也，不得为州数。中国外如赤县州者，亦谓之九州，有裨海环之。如一区中者乃为一洲，如此者九。都有大瀛海环其外，此谓八极，而天下际焉。）海曰百谷王，海神曰海若。海一云朝夕池，一云天池，亦云大壑巨壑。（出《老子》及《风俗通》。）海中山曰岛，海中洲曰屿。（东方朔《十洲记》曰：有祖洲、瀛洲、玄洲、炎洲、长洲、元洲、凤麟洲、聚窟洲、流洲、生洲。其生洲、瀛洲在东海，炎洲在南海，凤麟洲、聚窟洲皆在西海，元洲、玄洲在北海。已上凡十洲也。）
事对
　【委输 朝宗】木玄虚《海赋》曰：于廓灵海，长为委输。《尚书》曰：江汉朝宗于海。注云：宗，尊也，有似于朝。
　【委水 积流】《礼记》曰：三王之祭川也，皆先河而后海。或源也，或委也。此之谓务本。又曰：洗之在阼，其水在洗东，祖天地之左海也。郑玄注曰：海水之所委也。《孙卿子》曰：不积跬步，无以至千里；不积小流，无以成江海。
　【丛桂 扶桑】王粲《游海赋》曰：若夫长洲别岛，旗布星峙，桂兰丛乎其上，珊瑚周乎其址。东方朔《十洲记》曰：扶桑在碧海中，树长数千丈，一千馀围。两干同根，更相依倚，是以名扶桑。
　【地脉 天池】《关令内传》：天有五亿五万五千五百五十里，地亦如之。各以四海为脉。《庄子》曰：穷之北有溟海者，天池也。
　【通天 动地】张华《博物志》曰：旧说天河与海相通。近有人居海渚者，年年八月有浮槎来，甚大，往反不失期。此人乃立于槎上，多赍粮乘槎去，忽不觉昼夜。奄至一处，有城郭舍屋，望室中多见织妇，见一丈夫牵牛渚次饮之，惊问此人何由至此。此人即问：“此为何处？”答曰：“君可诣蜀问严君平。”此人还问君平，君平曰：“某月日有客星犯斗牛，即此人到天河也。”《庄子》曰：海水三岁一周流相薄，即为之地动。
　【沧屿 碧津】沈怀远《南越志》曰：海安县南有小水，南注乎海。极目沧屿，渺望溟波。《十洲记》曰：处玄风于西北，坐王母于神乡。昆吾错于流泽，扶桑镇于碧津，离合水精而光兽于炎野。坎总众阴，是以仙都宅于海岛。
　【金宫 玉阙】金宫事见叙事。崔琰《遂初赋》曰：蓬莱蔚其潜兴，瀛壶森以骈罗；列金台之蹇产，方玉阙之嵯峨。
　【是壑 鹏溟】《汉书》曰：会稽海外有东是壑，分为二十馀国，以岁时来献见。左思《齐都赋》曰：其东则有沧溟巨壑，洪浩汗漫。《庄子》曰：北溟有鱼，其名曰鲲；化为鸟，其名曰鹏。将徙于南溟，击水三千里。谢庄《赤鹦鹉赋》：祯流陇域，祥发鹏溟。
　【穷发 聂耳】穷见天池下。《山海经》曰：聂耳国在无肠国东，两手聂其耳，悬居赤水中。
　【无为 善下】《文子》曰：古之善为君者，法海以象其大，注下以成其广。《老子》曰：江海所以能为百谷王者，以其善下之故。
　【负石 乘桴】《汉书》曰：邹阳上书：申屠狄蹈雍之河，徐衍负石入海，不容于世，义不苟取。应劭《风俗通》曰：姜肱，字伯维。灵帝践祚，征肱为太守，肱告人曰：“吾以虚获实，蕴藉声价，盛明之际，尚不委质。今政在私门，夫何为哉。”遂乘桴浮于海，莫知其极。时人以为非凡。
　【蜃楼 鲛室】《汉书》曰：海傍有蜃气为楼台。木玄虚《海赋》曰：天深水怪，鲛人之室。
　【蓬屿 桑田】李《凌仙赋》曰：瞻蓬莱之秀屿，冀东叟之可寻；将乍至而反坠，患巨浪之相临。葛洪《神仙传》曰：麻姑谓王方平曰：“自接待以来，见东海三为桑田。向到蓬莱，水乃浅于往者略半也，岂复将为陵陆乎？”方平乃曰：“东海行复扬尘耳。”
　【秦桥 汉柱】《三齐记》曰：青城山，秦始皇登此山，筑城造石桥，入海三十里。张勃《吴录》曰：象林海中有小洲，生柔金。自北南行三十里，有西属国。人自称汉子孙。有铜柱，云汉之埸之表。
　【水伯 波臣】《山海经》曰：朝阳之谷，神曰天吴，是为水伯。其为兽也，十八尾，八首，人面，八足也。木玄虚《海赋》曰：天吴乍见而仿佛。《庄子》曰：周顾视车辙有鲋鱼焉。曰：“我东海之波臣也，君岂有斗升之水活我哉！”
　【黄金阙 紫石室】《史记》曰：燕王使人至蓬莱、方丈、瀛洲。此三神山在海中，去人不远。有至者望之如□，及到，三山反在水下。有仙人不死药焉。黄金白银为宫阙。东方朔《十洲记》曰：沧海岛中，有紫石宫室，九老仙都。
　【不死草 反魂树】东方朔《十洲记》曰：祖洲在东海中，地方五百里，上有不死草，生琼田中。草似菰，苗长三尺许。人已死者，以草覆之，皆活。又曰：聚窟洲在西海中，有大树，与枫木相似。树方花，香闻数百里，其名为反魂树。
　【倾泻百川 回γ万里】刘祯《鲁都赋》曰：巨海分焉，倾泻百川。左思《吴都赋》曰：百川派别，归海而会，潮波汨起，回γ万里。
赋
　【後汉王粲《游海赋》】含精纯之至道，将轻举而高厉；游余心以广观兮，且彷徉乎西裔。乘兰桂之轻舟，浮大江而遥逝；翼惊风以长丘，集会稽而一视。登阴隅以东望兮，览沧海之体势，吐星出日，天与水际，其深不测，其广无苇，寻之冥地，不见涯泄。章亥所不极，卢敖所不届。洪洪洋洋，诚不可度也。处夷之正位兮，同色号于穹苍；苞纳污之弘量，正宗庙之纪纲。总众流而臣下，为百谷之君王。
　【晋木玄虚《海赋》】昔在帝妫巨唐之世，天纲氵孛，为凋为瘵，洪涛澜汗，万里无际，江河既导，万穴俱流，椅拔五岳，竭涸九州，其为广也，其为怪也。则乃氵攸氵奕氵敛滟，浮天无岸，波如连山，乍合乍散，嘘吸百川，洗涤淮汉，若乃霾а潜消，莫振莫竦。轻尘不飞，纤罗不动；犹尚呀呷，余波溢涌。若乃偏荒速告，王命急宣，飞迅鼓楫，泛海凌川。于是候劲风，揭百尺，维长绡，挂帆席，望涛远决，ぁ然鸟逝，一越三千，不终朝而济所届。
　【梁简文帝《海赋》】昔禹启龙门，群山既凿，高明澄气而清浮，厚载势广而盘礴。坎德氵存臻，水源深博，灌注百川，控清引浊，始乎滥觞，委输大壑。测之渺而无际，望之杳而绵漠。郁拂冥茫，往来日月，フ魄昏微，乍明乍没。若夫长风鼓怒，涌浪砰磕；波于万里之间，漂沫于扶桑之外。
诗
　【唐太宗《春日望海诗》】披襟眺沧海，凭轼玩春芳；积流横地纪，疏派引天潢。仙气凝三岭，和风扇八荒；拂潮云布色，穿浪日舒光。照岸花分彩，迷云雁断行；怀卑运深广，持满守灵长。有形非易测，无源讵可量；洪涛经变野，翠岛屡成桑。之罘思汉帝，碣石想秦皇；霓裳非本意，端拱是图王。
　【宋谢灵运《游赤石进帆海诗》】首夏犹清和，芳草亦未歇；水宿淹晨暮，阴霞屡兴没。周览倦瀛ヂ，况乃凌穷发；川后时安流，天吴静不发。扬帆采石华，挂席拾明月；溟涨无端倪，虚舟有超越。仲连轻齐组，子牟眷魏阙；矜名道不足，适已物可忽。请附任公言，终然谢天伐。
　【北齐祖孝徵《望海诗》】登高临巨壑，不知千万里；云岛相接连，风潮无极已。时看远鸿度，但见惊鸥起；不假送将归，自然伤客子。
　【隋炀帝《望海诗》】碧海虽欣瞩，金台空有闻；远水翻如岸，遥山倒似云。断涛还共合，连浪或时分，驯鸥旧可狎，卉木足为群。方知小姑射，谁复语临汾。
　【又《季秋观海诗》】孟轲叙游圣，枚乘说疾；逖听乃前闻，临深验兹日。浮天迥无岸，含灵固非一；委输百谷归，朝宗万川溢。分城碧雾晴，连洲彩云密；欣同夫子观，深愧玄虚笔。
　【隋虞茂《奉和望海诗》】清跸临溟涨，巨海望滔滔；十洲云雾远，三山波浪高。长澜疑浴日，连岛类奔涛；神游藐姑射，睿藻冠风骚。徒然虽观海，何以效涓毫。
　【杨师道《奉和春日望海诗》】春山临渤海，征旅辍晨装；回瞰卢龙塞，斜瞻肃慎乡。洪波回地轴，孤屿映云光；落日惊涛上，浮天骇浪长。仙台隐螭驾，水府泛鼋梁；碣石朝烟灭，之罘归雁翔。北巡非汉后，东幸异秦皇；搴旗羽林客，拔距少年场。电击丘辽水，鹏飞出带方；将举青邱缴，安访白霓裳。
赞
【宋谢惠连《四海赞》】九夷六蛮，八狄七戎，凋镂异质，裳嬴殊风。致之以德，车轨斯同。
○ 河第三
叙事
　《说文》云：河者下也，随地下流而通也。《援神契》曰：河者水之伯，上应天汉。《穆天子传》曰：河与江淮济三水为四渎。河曰河宗，四渎之所宗也。按《水经注》及《山海经注》：河源出昆仑之墟，（《山海经》曰：昆仑山纵广万里，高万一千里，去嵩山五万里，有青河、白河、赤河、黑河环其墟。其白水出其东北陬，屈向东南流，为中国河。河百里一小曲，千里一大曲，发源及入中国。大率常然。）东流潜行地下，至规期山；北流分为两源：一出葱岭，一出于阗。其河复合，东注蒲昌海，复潜行地下，南出积石山，西南流，又东回入塞，过敦煌酒泉张掖郡；南与洮河合，过安定北地郡；北流过朔方郡西，又南流过五原郡南，又东流过云中西河郡东，又南流过上都河东郡西，而出龙门。（汾水从东于此入河，河东即龙门所在。《吕氏春秋》曰：龙门未开，河出孟门东大溢，是谓洪水。禹凿龙门始南流。）至华阴潼关，与渭水合，又东回过砥柱。（砥柱，山名。河水分流，包山而过，山见水中若柱然。今陕州东河北陕县三县界。）及洛阳，（孟津所在也。）至巩县与洛水合，成皋与济水合，（济水出河北，至王屋山而南，截河渡，正对成皋。）又东北流过武德，与沁水合。至黎阳信都，（信都今冀州，绛水所在。绛水亦曰渍水，一曰漳水也。）钜鹿之北，遂分为九河，（钜鹿，今邢州，大陆所在。大陆，泽名。九河，一曰徒骇，二太史，三马颊，四覆釜，五胡苏，六简，七洁，八钩盘，九鬲津。）又合为一河而入海。（齐桓公塞九河以广田居。故馆陶贝邱广川信都东光河间以东城池，九河旧迹有存。汉代河决金堤，南北多罹其害。议者常欲求九河故迹而穿之，未知其所，是以班固云自兹距汉已亡其八枝也。河之故渎，自沙邱堰而分，屯氏河出焉。）故《尚书》称，导河积石，至于龙门，（今绛州龙门县界。）南至于华阴，北至于砥柱，东至于孟津。（在洛北，都道所凑，古今以为津。）东过洛，至于大亻丕。（洛，今巩县，在河洛合流之所也。大亻丕山，今汜水县，即故成皋也。山再成曰亻丕。）北过绛水，至于大陆，（其绛水今冀州信都。大陆，泽名，今邢州钜鹿。）又北播为九河，同为逆河入于海，是也。同，合也。九河又合为一，名为逆河。逆，迎也，言海口有朝夕潮，以迎河水。初禹自黎阳东北界，分河为二渠以引水。一南出会隰川，今河所流也。（今河滑州以东，是旧隰水。）一出贝邱，即九河之上河。王莽时废塞，故俗谓之王莽河。（《史记 河渠沟洫志》并云：河之为灾害，中国尤甚。禹导河自积石，历龙门，又酾二渠以引河。如淳注：二渠一出贝邱，一则隰川。王莽时河遂塞，但用隰耳。）隋炀帝于卫县，（今卫州卫县。）因淇水之入河，（淇水亦曰清水。）立淇门以通河。东北行，得禹九河之故道，隋人谓之御河。
事对
【出昆仑 导积石】并见叙事。
　【包砥柱 冒石门】包砥柱见叙事。《山海经》曰：积石之山，其下有石门，河水冒以西南。郭璞注曰：冒犹覆也。
　【鱼折溜 龙{带足}水】《河图》曰：黄帝云：“余梦见两龙，挺白图，即帝以授余于河之都。”天老曰：“天其授帝图乎？”试斋以往视之。黄帝乃斋河洛之间，求象见者。至于翠妫泉，大卢鱼折溜而至，乃问天老：“子见中河折溜者乎？”见之，与天老跪而授之。鱼泛白图，兰菜朱文，以授黄帝。舒视之，名曰录图。《春秋运斗枢》曰：舜既为天子，五年二月东巡狩。至于中州，与三公诸侯临观。黄龙五采负图出，置舜前，{带足}入水而前去。
　【沉白马 祭玄貉】《史记》：汉武帝元光中，河决于瓠子。是时天子已用事万里沙漠，还师临决河，沉白马璧于河。《穆天子传》曰：西征，猎于渗泽，获白狐玄貉，以祭河宗。
　【入葱山 沦蒲海】并见前叙事中。
　【鳞屋龙堂 泉室水府】《楚辞》曰：鱼鳞屋兮龙堂，紫贝阙兮朱宫。王逸注：贝作阙。泉室水府见下鲍昭《河清颂》。
　【九折 两源】《淮南子》曰：河水九折注海而流不绝者，有昆仑之输也。《汉书》曰：河有两源，一出葱岭，一出于阗。在南山下。其河北流，与葱岭河合，东注蒲昌海。
　【龙宫 贝阙】《汉书》：武帝元光二年春，河水从顿丘南流入渤海。其五月河决濮阳，泛十六郡。发卒十万，救决河，起龙泉宫。贝阙事见上。
　【捧土 转石】朱浮《与彭宠书》曰：奈何以区区渔阳，而造怨于天子？此犹河滨之人，捧土塞孟津，多见其不知量也。谢承《後汉书》曰：安帝时，尚书陈龟上表曰：“仁恩广被，化流殊方，使老者以寿终，孤幼得保年。犹临河转石，易于反掌。”
　【泛柏 航苇】《毛诗》曰：泛彼柏舟，在彼中河。又曰：谁谓河广，一苇航之。
　【玉牍 金绳】《河图 考灵曜》曰：赵王政以白璧沉河，有黑公从河出，谓政曰：“祖龙来，天宝开，中有尺二玉牍。”《河图》曰：舜以大尉即位，与三公临河，观黄龙五采负图出，置舜前。以黄玉为牌，白玉为检，黄金为绳，紫芝为泥，章曰“天黄帝符玺”。
　【马图 龟谶】《礼记》曰：圣王之所以为顺山者不使居川，不使渚者居中原，用水火金木，饮食必时，合男女，颁爵位，必当年德，是以天降膏露，地出醴泉，山出器车，河出马图。郑玄注：马图，龙马负图而出。孙柔《瑞应图》：白玉龟者，师旷时出河东之崖，为圣图出河，负录谶书。
　【三门 九曲】郦元注《水经》曰：砥柱山，禹凿之以通河，河水分流，包山而过，山见水中，若柱然，故曰砥柱。又在虢之西界，望之若柱，故曰砥柱。三川既决，水流疏分，指状表目，亦谓之三门。成公绥《大河赋》曰：乘高赴下，绝没长奔，驰会五户，分下三门。《河图》曰：黄河，出昆仑山东北角刚山东。以北流千里，折西而行，至于南山。南流千里，至于华山之阴。东流千里，至于植雍。北流千里，至于下津。河水九曲，长者入于渤海。
　【绀盖 白璧】卫宏《汉旧仪》曰：祭四渎者江河淮济，用三正牲圭沉有车马绀盖。白璧见上玉牍注。
　【悲申屠 寻方叔】《韩诗外传》曰：申屠狄言非其时，将投于河，崔嘉闻而止之，曰：“圣仁者，民之父母也，今以濡足之故，不救溺人可乎？”狄曰：“昔桀杀龙逢，纣杀比干，而亡天下；吴杀子胥，陈杀泄冶，而灭其国。非无圣知，不用故也。”遂负石而沉于河。《楚辞》曰：望大河之洲渚，悲申屠之抗迹。《论语》曰：鼓方叔入于河。成公绥《大河赋》曰：善尼父之不济，寻方叔之远迹；懿吴起之谠言，大泛舟之兴役。
　【三日变 千年清】《易乾凿度》曰：天降嘉应，河水先清三日。清变为白，白变为赤，赤变为玄，玄变为黄，各三日。王子年《拾遗记》曰：丹邱千年一烧，黄河千年一清，皆至圣之君，以为大瑞。又，黄河清而圣人生。
　【荣光 休气】《尚书 中候》曰：荣光出河，休气四塞。休，美也，荣光五采。
　赋
　【後汉应《灵河赋》】咨灵川之遐源兮，于昆仑之神邱。凌增城之阴隅兮，赖后土之潜流。行积石之重险兮，披山麓之溢浮。蹶龙黄而南迈兮，纡鸿体而四流。涉津洛之阪泉兮，播九道乎中州。汾倾涌而腾骛兮，恒而徂征。肇乘高而迅逝兮，阳侯怖而振惊。
　【晋成公绥《大河赋》】览百川之弘壮兮，莫尚美于黄河。潜昆仑之峻极兮，出积石之嵯峨。登龙门而南游兮，拂华阴与曲阿。凌砥柱而激湍兮，逾洛而扬波。体委蛇于后土兮，配灵汉于穹苍。贯中夏之畿甸兮，经朔狄之遐荒。历二周之北境兮，流三晋之南乡。秦自西而启壤兮，齐据东而画疆。殷徒涉而求固，卫迁济而遂强。赵决流而却魏，嬴引沟而灭梁。思先哲之攸叹，何水德之难量。
　诗
　【隋萧悫《奉和济黄河应教诗》】大蕃连帝室，骖驾奉皇猷；未明丘羽骑，凌晨方画舟。津城度维锦，岸柳夹缇油；钟声别岛，旗影照苍流。早光生剑服，朝风起节楼；滔滔细波动，裔裔轻舷浮。回桡避近碛，放舳下前洲；全疑上天汉，不异谒蓬邱。望知云气合，听识水声秋；从君何等乐，喜从神仙游。
　【陈江总《渡黄河诗》】葱山沦外域，盐泽隐遐方；两源分际远，九道派流长。未殚所闻见，无待验词章；留连嗟太史，惆怅践黎阳。导波萦地节，疏气耿天潢；悯周沉用宝，嘉晋肇为梁。
　【隋薛道衡《渡北河诗》】连旌映涂攵浦，叠鼓沸沙洲；桃花长新浪，竹箭下奔流。塞云临远舰，胡风入阵楼；剑拔蛟将出，骖惊鼋欲浮。雁书终立效，燕相果封侯；勿恨关河远，且宽边地愁。
　【刘孝孙《早发成皋望河诗》】清晨发岩邑，丘马走に辕；回瞰黄河上，惝屡飞魂。鸿流导积石，惊浪下龙门；仙槎不辨处，沉璧想犹存。远近洲诸出，飒沓凫雁喧；怀古空延伫，叹逝将何言。
　【梁刘孝威《公莫渡河诗》】请公勿渡河，河广风威厉；樯偃落金乌，舟倾没犀。绀盖空严祀，白马徒生祭；衔石伤寡心，崩城掩霜袂。剑飞犹共水，璧沉魂俱逝；君为川后臣，妾作江妃娣。
　【陈张正见《公无渡河诗》】金堤分锦缆，白马渡莲舟；风严歌响绝，浪涌榜人愁。棹折桃花水，风横竹箭流；何言沉璧处，千载偶阳侯。
　赞
　【东晋郭璞《尔雅图赞》】昆仑三层，号曰天柱；实惟河源，水之灵府。
　颂
　【宋鲍昭《河清颂》】污彼四渎，媚此双川；伏灵远纪，贶延年。澄源昆岳，镜流葱山；泉室凝淀，水府清涓。
　【宋张畅《河清颂》】浑浑洪河，家国之滨；襟带晋卫，领袖齐秦。龙门诞溜，积石传津；乘运能有，经启天人。化流上帝，时表初星；飞书曝瑞，龙图照神。协灵既伟，通气载荣。
　文
　【後魏孝文帝《祭河文》】维大和十九年，皇帝告于河渎之灵：坤元涌溢，黄渎作珍；浩浩洪流，实裨阴沦。通源导物，含介藏鳞；启润万品，承育苍。惟圣作则，惟禹克遵。浮楫飞帆，洞厥百川；朕承宝历，克纂乾文。腾鸾淮方，旋河；龙ぎ御渎，凤旆乘云。泛泛棹舟，沂津；宴我皇游，光余夷滨。肇开水利，漕典载新；千舻桓桓，万艘斌斌。保我大仪，惟尔作神。
　【颜师古《四大河祝文》】维神上通云汉，光启图书，分导九枝，傍润千里，素秋式序，用率典常。
　笺
　【宋苟伦《与河伯笺》】伏惟河伯府君：君侯潜曜灵泉，翱翔神渚；发洪流于昆仑，扬高波于砥柱；包四渎以称王，总百川而为主。
○ 江第四
叙事
　《释名》云：江，公也，诸水流入其中，所公共也。《风俗通》云：江，贡也，所出珍物可献贡也。《周官》：扬州其川三江。按：三江，《汉书 地理志》注：岷江为大江，至九江为中江，至徐陵为北江，盖一源而三目。（郑玄、孔安国注云：左合汉为北江，会彭蠡为南江，岷江居其中，则为中江。故书称东为中江者，明岷江至彭蠡与南北合，始得称中也。又《山海经》：三江者，大江、中江、北江也。汶山郡有岷山，大江所出。峡山中江所出，东注大江。岷山北江所出，东注大江。其源皆在蜀也。又韦昭说：岷江、松江、浙江，亦悉在吴也。又沈怀远《南越志》曰：广信江、始安江、郁林江，亦为三江，在越也。）按《水经》及《荆州记》云：江出岷山，其源若瓮口，可以滥觞。在益州建宁满江县，潜行地底，数里至楚都，遂广十里，名为南江。初在犍为，与青衣水、汶水合。至洛县，与洛水合。东北至巴郡，与涪水、汉水、白水合。东至长沙，与澧水、沅水、湘水合。至江夏，与沔水合。至浔阳，分为九道，（《浔阳记》说九江：一曰白乌江，二奉江，三乌土江，四嘉靡江，五畎江，六浮江，七禀江，八提江，九菌江。）东会于彭泽，经芜湖，名为中江，东北至南徐州，名为北江而入海也。（按，南徐州今润州。）《尚书》称岷山导江，东别为沱。（江别为沱水。）又东至于澧，（澧，水名，在荆州。）过九江，至于东陵。（东陵，地名。）东迤北会于汇，（汇泽即彭蠡也。）东为中江，入于海是也。凡长江之别，有郫江、（任豫《益州记》曰：郫江，大江之支也。亦曰涪江，亦曰湔水。在蜀与洛水合。）汶江、（《益州记》曰：汶江源出三轮阪下。）垫江、（崔鸿《西京记》曰：吐谷浑观垫江源，问鲁和曰：“此水经仇池而过晋寿山沱渠，始号垫江，至巴郡入大江。”垫音叠。）弱柳江、（《缘江记》曰：西江别支为弱柳江。）浙江、（《说文》云：江别流为汜，至会稽山阴为浙江。又，顾野王云：浙江发源东阳新安之间，不与岷山之江相涉，至钱塘入于海。）松江、（刘澄之《扬州记》：吴县有松江，自吴入海。今苏州。）凡长江有别名，则有京江、（在南徐州。禹贡所谓北江也。今润州丹徒县也。）瓜步江、（今扬州六合县界。西南对润州江宁县，即魏文帝及後魏太武帝所临处。）乌江、（即项羽死处，今和州乌江县也。）曲江。（枚乘《七发》曰：观于广陵之曲江。曲江，今扬州也。又始兴郡有曲江，今韶州是也。又，汉司相如《吊秦二世赋》曰：临曲江之岂州，此即长安也。以其水曲折，甚类广陵之江。今乐游园。）凡江带郡县因以为名，则有丹徒江、钱塘江、会稽江、山阴江、上虞江、广陵江、郁林江、广信江、始安江、江、成都江。
　事对
　【导江 绝汉】《尚书》曰：岷山导江，东别为沱。《淮南子》曰：江出岷山，东流绝汉入海。
　【荆池 楚望】《淮南子》曰：昔荆楚之地，汝颍以为洫，江汉以为池。《左传》曰：江汉沮漳，楚之望也。
  </div>
  <div class="pagination">
   <a href="初学记_page12.html">
    上一页
   </a>
   <span>
    ...
   </span>
   <a href="初学记_page8.html">
    8
   </a>
   <a href="初学记_page9.html">
    9
   </a>
   <a href="初学记_page10.html">
    10
   </a>
   <a href="初学记_page11.html">
    11
   </a>
   <a href="初学记_page12.html">
    12
   </a>
   <span class="current-page">
    13
   </span>
   <a href="初学记_page14.html">
    14
   </a>
   <a href="初学记_page15.html">
    15
   </a>
   <a href="初学记_page16.html">
    16
   </a>
   <a href="初学记_page17.html">
    17
   </a>
   <a href="初学记_page18.html">
    18
   </a>
   <span>
    ...
   </span>
   <a href="初学记_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
