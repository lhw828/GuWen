<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 196 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 196 页/共 320 页</h1>
    <div class="content">　　增序宋程颐序明道行实曰先生资禀既异而充养有道纯粹如精金温润如良玉寛而有制和而不流忠诚贯于金石孝弟通于神明视其色其接物也如春阳之温听其言其入人也如时雨之润胷怀洞然彻视无间测其蕴则浩乎若沧溟之无际极其德美言盖不足以形容内主于敬而行之以恕见善若出诸已不欲勿施于人居广居而行大道言有物而动有常
　　增论唐李华三贤论曰予兄事元德秀而友萧刘此三贤者可谓之远矣或曰愿闻三子之略遐叔曰元之志行当以道纯天下刘之志行当以六经谐人心萧之志行当以中古易今世及于夫子之门则达者其流也増碑汉蔡邕郭有道碑曰先生器量宏深姿度广大浩浩焉汪汪焉奥乎不可测矣若乃砥节砺行直道正辞于时缨緌之徒绅佩之士望形表而影附聆嘉声而响和者犹百川之归巨海鳞介之宗龟龙也
　　忠一
　　増说文曰忠敬也　原说苑曰逆命利君谓之忠　又曰卑身贱体夙兴夜寐进贤不解数称往古之行事以厉主意庶几有益以安国家如此者忠臣也　増易曰王臣蹇蹇匪躬之故　书曰显忠遂良　又曰为下克忠　诗曰夙夜匪解以事一人　礼记曰善则称君过则归己则民作忠　左传赵孟曰临患不忘国忠也原孝经曰君子之事上也进思尽忠退思补过将顺其美匡救其恶　増史记肥义曰难至而节见忠臣也乐毅传曰忠臣去国不洁其名　鲁仲连传曰忠臣不先身而后君　汉谷永传曰忠臣之于上志在过厚是故远不违君死不忘国　刘更生上封事曰忠臣虽在畎亩犹不忘君惓惓之义也　晋书谯王氶曰赴君难忠也死王事义也死忠与义亦复何求　唐纪大宗曰君欲自知其过必待忠臣　宋纪司马光曰忠臣之事君也责其所难则其易者不劳而正补其所短则其长者不劝而遂　真德秀曰自古忠臣欲其君之贤且明者必劝之以躬万几日临羣臣如太阳之烛万物辉光所发无所不被然后得以输其忠诚而措天下于安子牙子曰忠则无二心　鬻子曰君子能必忠而不
　　能必入　桂岩子曰竭愚写情不饰其过所以为忠也抱朴子曰竭身命以徇国经夷险而一节者忠臣也文中子曰忠臣之事君也尽忠补过君失于上则臣
　　辅于下臣諌于下则君从于上此王道所以不跌也马融忠经曰忠也者一其心之谓也为国之本在忠忠能固君臣安社稷感天地动神明　宋欧阳脩曰人臣之能尽忠者不敢避难言之事　又曰士不忘身不为忠
　　忠二
　　増贾子说文曰舜以银策书功臣忠臣之名　汉书东方朔传曰昔关龙逢深谏于桀而王子比干直言于纣此二臣者皆极虑尽忠闵主泽不下流而万民骚动故直言其失切谏其邪者将以为君之荣除主之祸也唐书忠义列传曰夷齐排周存商商不害亡而周以兴两人至饿死不肯屈卒之武王惭德而夷齐为得仁仲尼变色言之不敢少损焉故忠义者真天下之大闲与　原韩诗外传曰有大忠有次忠有下忠以道覆君而化之大忠也以德调君而补之次忠也以是谏非而怨之下忠也若周公于成王可谓大忠管仲于桓公可谓次忠子胥于夫差可谓下忠矣　增史记蔡泽传曰闳夭事文王周公辅成王岂不以忠圣乎　性理西山真氏曰忠臣之心常欲君身之强固君德之清明故动以声色游畋为药石之戒古之人有行之者周公是也左传曰卫公子州吁嬖人之子也有宠而好兵石碏
　　之子厚与州吁游禁之不可四年州吁弑桓公而立州吁未能和其民厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎　原又曰晋献公使荀息傅奚齐对曰臣竭其股肱之力加之以忠贞其济则君之灵也不济则以死继之公曰何谓忠贞对曰公家之事知无不为忠也送徃事居耦俱无猜贞也　又曰晋懐公命无从亡人狐突之子毛及偃从重耳在秦弗召怀公执突曰子来则免对曰子之能仕父教之忠策名委质贰乃辟也父教子贰何以事君増国语曰晋文公诛观状【观状谓观骈胁也】以伐郑曰与我詹而师还郑伯弗许詹固请曰一臣可以赦百姓而定社稷君何爱于臣也郑人以詹与晋人晋人将烹之詹曰臣获尽辞而死固所愿也公听其辞詹曰天降郑祸使滛观状弃礼违亲臣曰不可夫晋公子贤明若复其国而得志于诸侯祸无赦矣今祸及矣尊明胜患智也杀身赎国忠也乃就烹据鼎耳而疾号曰自今以徃智忠以事君者与詹同乃命不杀厚为之礼而归之　原说苑曰楚庄王立三年不听朝令于国曰諌者死苏从曰处君之髙爵食君之厚禄爱死不谏非忠也乃谏　左传曰楚子灭若敖氏其孙葴尹【葴尹官名】克黄使于齐闻乱其人曰不可以入矣葴尹曰君天也天可逃乎遂归复命自拘司败　又曰季文子无衣帛之妾食粟之马无藏金玉无重器币君子是以知季文子之忠于公室也相三君矣而无积可不谓忠乎　又曰楚子囊将死遗言谓子庚曰必城郢君子谓子囊忠将死不忘卫社稷可不谓忠乎忠民之望也　増史记齐世家曰景公立崔杼为右相庆封为左相与国人盟曰不与崔庆者死晏子仰天叹曰婴所不获惟忠于君利社稷是从不肯盟庆封欲杀之崔杼曰忠臣也　原家语孔子曰晏子于君为忠臣　晏子梁丘据问于晏子曰子之事君君不同心而子俱从焉仁人固多心乎对曰一心可以事百君百心不可以事一君　増左传曰初伍员为申包胥友其亡也谓包胥曰我必覆楚包胥曰子勉之子能覆之我必兴之及昭王在随包胥如秦乞师立依于庭墙而哭日夜不絶声勺饮不入口如是七日秦师乃出公羊传伍子胥曰臣闻之事君犹事父也亏君之义
　　复父之仇臣不为也　庄子曰人主莫不欲其臣之忠而忠未必信故伍员流于江苌死于蜀藏其血三年而化为碧　左传曰魏献子为政谓贾辛为有力于王室举之谓贾辛曰今汝有力于王室吾是以举汝行乎敬之哉毋隳乃力仲尼闻魏子之举也以为义又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎　史记屈原传曰屈平正道直行竭忠尽智以事其君谗人间之可谓穷矣信而见疑忠而被谤能无怨乎　原史记曰项籍围汉王于荥阳汉将纪信曰事已急请为王诳楚王可间出纪信诈为汉王乃乗黄屋车传左纛曰城中食尽汉王降楚军皆呼万歳汉王与数十出项王烧杀纪信　増汉纪曰苏武使匈奴徙北海上李陵说武曰人生如朝露何自苦如此武曰臣事君犹子事父也子为父死无所恨必欲降武请毕今日之欢效死于前陵喟然叹曰嗟乎义士陵与卫律之罪上通于天矣　汉书朱云传曰成帝时丞相安昌侯张禹位特进甚尊重云上书求见公卿在前云曰臣愿赐上方斩马劒断佞臣头一人以厉其余上问谁对曰安昌侯张禹上大怒曰小臣居下讪上廷辱师传罪死不赦御史将云下云攀殿槛槛折云呼曰臣得从龙逢比干游于地下足矣未知圣朝何如耳及后当治槛上曰勿易因而辑之以旌直臣　原龚胜传曰王莽遣使者迎胜以印绶就加胜身胜推不受曰吾受汉家厚恩无以报今年老矣旦暮入地岂以一身事二姓下见故主哉语毕遂不复饮食　増鲍昱传曰昱拜司校尉诏昱诣尚书使封胡降檄上遣小黄门问昱有所怪否对曰臣问故事通官文书不着姓又当司徒露布怪使司下书而着姓也帝报曰吾欲令天下知忠臣之子复为司　原蜀志曰初诸葛亮自表后主成都有桑八百株薄田十五顷子孙衣食自有余至于臣在外任随身衣食悉仰于官若臣死之日不使内有余帛外有赢财及卒如其所言晋书周处传曰齐万年作乱处为建威将军以兵五
　　千受夏侯俊节度处遂进军大战奋劒慷慨仰天叹曰古者良将受命凿凶门以出盖有进无退我身为大臣以身殉国不亦可乎遂战死　増周顗传曰王敦作逆周顗与戴渊俱被路经大庙顗大言曰天地先帝之灵贼臣王敦倾覆社稷枉杀忠臣陵虐天下神祗有灵当杀敦毋令纵毒以倾王室语未终以防伤其口不得复言血流至踵顔色不变观者皆为流涕　东坡志林曰晋郗超为桓温心腹以其父愔忠于王室不使知之将死出书一箧嘱其门生曰若家君思我眠食大减即出此书不尔焚之后方回见书曰是儿死已晩矣不复念愔可谓忠哉　晋书张重华传曰石季龙使麻秋防大夏秋令宋宴以书诱宛戍都尉宋矩矩曰辞父事君当立功义功义不立当守名节矩终不肯背主覆宗偷生于世于是先杀妻子而自刎　异苑曰浔阳周虓寜康中镇巴西为苻坚所获守节不屈而卒殓已经旬坚怒犹未歇剖棺临视虓尸歘廽眸髭张裂睛瞳明亮廽盼属坚坚视而称嘉厚加赠赙　晋书王谅传曰梁硕围谅于龙编陶侃遣军救之未至而谅败硕逼谅夺其节谅固执不与遂防谅左臂谅正色曰死且不畏防臂何有　辛凭传曰炖煌太守辛凭惟有一子髦至狄道省墓遇辛宴反叛为晏所执凭劝张茂讨晏茂曰髦在彼如何凭曰人臣奉主岂顾子乎　宋书徐广传曰广当防帝逊位涕泗交流谢晦见之谓曰徐公将无小过广泪答曰身与君不同君佐命兴王逄千载嘉运身世荷晋恩实眷恋故主　陈书岳阳王叔慎传曰荆州刺史陈纪降隋满城将士莫有固志叔慎乃置酒防文武僚吏酒酣呼曰君臣之义尽于此乎长史谢基伏而流涕湘州助防遂兴侯正理在坐乃起曰主辱臣死诸君独非陈国之臣乎今天下有难实致命之秋也纵其无成犹见臣节军门面防有死不能今日之机不可犹豫　北史王思政传曰思政驰驱有事之际慷慨功名之防及乎防名霸府作镇颍川设萦带之险脩守御之术以一城之众抗倾国之师率疲骀之兵当奋劲之卒犹能亟摧大敌屡建竒功忠节贯乎本朝声义动于邻听运穷事蹙城陷身囚壮志高风亦足奋乎百世矣　髙允传曰魏主曰如髙允者真忠臣矣朕有是非恒正言面论至朕所不忍闻者皆侃侃论説无所避就朕闻其过而天下不知其谏岂不忠乎　后周书令狐整传曰太祖时整以国难未平常愿举宗効力太祖常从容谓整曰卿逺祖立忠而去今卿立忠而来可谓积善余庆世济其美者也整逺祖建威将军迈不为王莽屈其子称避地河右故太祖称之云　隋书卢楚传曰楚与元文都等同心戮力以辅幼主及王世充作乱皇甫无逸斩关逃难呼楚同去楚曰仆与元公约社稷有难誓以俱死今舍去不义遂被害　唐苏世长传曰髙祖猎泾阳大获帝入旌门谓左右曰今日畋乐乎世长曰陛下废万几事游猎不满十旬未为乐也髙祖色变旣而笑曰狂态发耶曰为臣私计则狂为陛下计忠矣王行敏传曰武徳四年行敏督兵狥楚赵与刘黒闼
　　战破之既而为贼所执缚之麾下终不屈贼斩之且死西向跪曰臣之心惟陛下知之　唐纪曰太宗罢朝怒曰防须杀此田舍翁文徳后问为谁太宗曰魏徴每廷辱我后退具朝服曰妾闻主圣臣忠今陛下圣明故魏徴得尽直言妾备后宫焉敢不贺于是太宗意乃释唐书魏徴传曰徴尝谓太宗曰臣愿陛下俾臣为良臣无俾为忠臣帝曰忠良异乎曰良臣稷契咎陶也忠臣龙逢比干也良臣身荷美名君都显号子孙传承流祚无疆忠臣已婴祸诛君陷昏恶丧国家只取空名此其异也　房龄传曰龄寝疾抗表谏征高丽上谓公卿曰彼病笃尚能忧我国家　薛仁贵传曰髙宗幸万年宫山水骤至夜突元武门宿卫皆防走仁贵曰当天子缓急安可惧死遂登门大呼以警宫内帝遽出乗髙俄而水入帝寝帝曰頼卿以免始知有忠臣也　郑惟忠传曰惟忠以制举召见武后问举者何所事为忠对皆不合防惟忠曰外君之美内正君之恶后曰善擢用之后复以待制召武后曰非尝于东都对忠臣者乎　安金藏传曰金藏在太常工籍时有诬皇嗣异谋者武后诏来俊臣问状左右欲引服金藏大呼曰公不信我言请剖心以明皇嗣不反也引佩刀自剸腹中五脏并出武后闻大惊舆至禁中命医内五脏以桑白皮为线缝合傅之药阅夕而苏后临视叹曰吾有子不能自明不如尔之忠也即诏停狱睿宗乃安　郭子仪传曰天寳末天子西走唐祚若赘斿而子仪能辅太子再造王室及大难略平遭谗惎诡夺兵柄然朝闻命夕引道无纎介自嫌及被围泾阳单见敌压以至诚猜忍沮谋虽唐命方永亦由忠贯日月神明扶持者哉　唐书顔真卿传曰当禄山反哮噬无全鲁公独以乌合婴其锋功虽不成其志有足称者晩节偃蹇为奸臣所挤见殒贼手毅然之气折而不沮可谓忠矣　顔杲卿传曰杲卿为常山太守史思明攻常山杲卿昼夜战井水竭粮矢尽六日而城防被执贼胁使降不肯取少子季明加刃颈上曰降我当活尔子杲卿不答遂杀之杲卿至洛阳禄山怒曰吾擢尔太守何所负而反杲卿瞠目骂曰我世唐臣守忠义恨不斩汝以谢上乃从汝反耶禄山不胜忿缚之天津桥柱节解以肉噉之骂不絶口贼钩防其舌　张廵传曰廵守睢阳士多饿死存者皆痍伤气乏巡出爱妾曰诸军终年乏食而忠义不少衰吾恨不割肌以啖众寜惜一妾而坐视士饥乃杀以大飨坐者皆泣巡强令食之逺亦杀奴僮以哺卒至罗雀掘防煮铠弩以食　又曰南霁云请救于贺兰进明进明初无出师意又爱霁云壮士欲留之为大飨乐作霁云泣曰昨出睢阳时将士不粒食已弥月今大夫兵不出而广设声乐义不忍独享虽食弗下咽今主将之命不逹霁云请置一指以示信归报中丞也因拔佩刀断指一座大惊为出涕卒不食去抽矢四射佛寺浮屠矢着甎曰吾破贼还必灭贺兰此矢所以志也　韦处厚传曰处厚事穆敬文三宗主皆弗而一纳以忠寜不谓以尭事君者耶　韩愈传曰愈上表极谏佛骨帝大怒持示宰相将抵以死罪裴度崔羣曰愈言讦牾罪之诚宜然非内懐至忠安能及此愿少寛假以来谏诤唐纪曰刘辟反围梓州推官林蕴力谏辟怒将斩之阴戒行刑者使不杀但数砺刃于其颈欲使屈服而赦之蕴叱曰竖子当斩即斩我项岂汝砥石耶辟曰忠烈士也　宋史田重进传曰太宗居藩邸时爱重进忠勇尝遗以酒炙不受使者曰此晋王赐也何为不受重进曰为我谢晋王我知有天子耳卒辞不受　寇准传曰准判吏部东铨尝奏事殿中语不合帝怒起准輙引帝衣令帝坐事决乃退上由是嘉之曰朕得冦准犹文皇之得魏徴也　宋纪曰韩琦请罢新法帝防其疏以示执政曰琦真忠臣在外不忘王室　墨客挥犀曰包拯自御史直谏院危言正议近侍以为难帝曰忠鲠之言固苦口而逆耳葢有所益也设或无益亦无所害　国宪家猷曰宋张康节为御史中丞论宰相不已上曰卿孤寒殊不自为地对曰臣自布衣叨冒至此有陛下为知已安得谓之孤寒陛下今日便自孤寒也上惊问对曰内自左右近习外至公卿大臣无一人忠于陛下者陛下不自谓孤寒而反谓臣为孤寒臣之所不解也　宋纪曰宣仁太后谓范纯仁曰卿父仲淹可谓忠臣在明肃垂帘时惟劝明肃尽母道明肃上賔惟劝仁宗尽子道卿当思之纯仁泣曰敢不尽忠　又曰哲宗时安置元祐宰执范纯仁等于岭南纯仁因疾失明闻命怡然就道或谓近名纯仁曰七十之年两目俱丧万里之行岂其欲哉但区区爱君之心有懐不尽若避好名之嫌则无为善之路矣诸子欲以与司马光议役法不同为请冀得免行纯仁曰吾用君实荐以致宰相昔同朝论事不合则可汝軰以为今日之言则不可也有愧心而生不若无愧心而死其子乃止　宋史岳飞传曰秦桧以飞终梗和议力谋杀之以谏议大夫万俟卨与飞有怨讽卨劾飞又讽中丞何铸侍御史罗汝楫交章弹论桧志未伸又谕张俊令劫王贵诱王俊诬告张宪谋还飞兵桧遣使捕飞父子证张宪事使者至飞笑曰皇天后土可表此心初命何铸鞫之飞裂裳以背示铸有尽忠报国四大字深入肤理　韩世忠传曰世忠性戅直勇敢忠义事关庙社必流涕极言时岳飞寃狱举朝无敢出一语世忠独能撄桧怒　杨乂传曰乂知溧阳县金人济江乂以血大书衣裾曰寜作宋朝不为他臣金帅完顔宗弼遣人説之许以旧官乂以首触柱础流血曰岂有不畏死而可以利动者翌日宗弼宴于堂上立乂于庭刘团练以幅纸书死活二字示之曰若欲死趣书死字乂大书死字金人相顾动色后又大骂宗弼杀之剖取其心绍兴七年枢密院言乂忠节显著上曰顔真卿异代忠臣朕昨已官其子孙乂为国死节不可不厚褒录以为忠义之劝因赠徽猷阁侍制　赵鼎传曰鼎为中丞詹大方诬贬吉阳军谢表曰白首何归怅余生之无几丹心未冺誓九死以不移秦桧见之曰此老倔强犹昔　金史毕资伦传曰泗州破资伦为宋军所执説之降不屈宋人以资伦忠义欲活之钤以鐡绳囚于镇江土狱胁诱百端时一引出问云降否资伦或骂或不语如是十四年　完顔禅华善传曰元兵破钧州禅华善趋避隐处杀掠稍定乃出自言曰我忠孝军统领禅华善也大昌原之胜者我也卫州之胜亦我也倒囬谷之胜亦我也我死乱军中人将谓我负国家今日明白死天下必有知我者元将欲降之斫足胫不为屈割口吻至耳噀血而呼至死不絶元将义之酧以马湩祝曰好男子他日再生当令我得之　元纪曰参政魏天祐逼谢枋得之北行也与之言坐而不对或嫚言无礼天祐初甚容礼久不能堪乃让之曰封疆之臣当死封疆安仁之败何不死枋得曰程婴公孙杵臼二人皆忠于赵一存孤一死节一死于十五年之前一死于十五年之后万世之后皆不失为忠臣王莽篡汉二十四年龚胜乃饿死亦不失为忠臣司马子长云死有重于泰山轻于鸿毛韩退之云葢棺事始定参政岂足以知此天祐曰强辞枋得曰昔张仪语苏秦舍人云当苏君时仪何敢言今日乃参政之时枋得复何言哉将行士友饯诗盈几张子惠诗云此去好凭三寸舌再来不值一文钱枋得防其意甚称之四月朔至燕京越五日死于驿　文天祥集曰元主召天祥谕之曰汝移所以事宋者事我当以汝为相天祥曰愿赐一死临刑从容谓吏卒曰吾事毕矣南面再拜杀于柴市俄有诏止之至则死矣元主临朝叹曰文丞相真男子本朝将相皆不能及可惜也　元史郭嘉传曰辽阳陷嘉竭家所有犒义士以励其勇敢且曰自我祖宗有勲王室今之尽忠我分内事也况守此土当死生以之贼至力战而死　乔彛传曰至正十八年贼陷晋寜城彞整衣冠聚妻子家有大井彞坐井上令妻子婢辈循次投井中而死已随赴之　元纪曰余阙守安庆孤城六年号令严而信与下同甘苦尝以病不视事将士皆吁天求以身代阙闻强衣冠而出又尝临阵矢石交下士以盾蔽阙必却之曰汝辈亦有命何蔽我为故人争用命稍暇即注周易率诸生诣郡学防讲立军士门外以听使知尊君亲上之义有古良将风烈或挽阙入朝以国歩危蹙辞不往其忠国之心盖素定也及友谅合诸冦来攻阙知不可为引刀自刭堕清水塘中妻子女俱赴井死贼义之求尸塘中具衣冠葬于西门外　巴延子中传曰子中仕元累迁吏部侍持节发广东何真兵救闽至则明将军廖永忠已降何真子中跳堕马折一足至军前永忠欲胁降之终不屈义而舍之乃变姓名冠黄冠游行江湖间太祖求之不得簿录其妻子子中竟不出尝赍鸩自随有急则死之久之事寖解子中乃还故里洪武十二年诏令郡县举元遗民将官之不应者论重辟布政使沈立本密言子中于朝诏以币聘使者至子中太息曰死晩矣为歌七章哭其祖父师友饮鸩而死　蔡子英传曰子英永寜人元至元中进士元亡从库库走定西明兵克定西库库军败子英单走关中亡入南山太祖闻其名使人绘形求得之传诣京师至江濵亡去变姓名赁舂关中久之复为有司所迹械过洛阳见汤和长揖不拜抑之跪不肯和怒爇火焚其不动其妻适在洛请与相见子英避不肯见至京太祖命脱械以礼礼之授以官子英不受退而上书帝益重之馆之仪曹忽一夜大哭不止人问其故曰无他思旧君耳帝知不可夺洪武九年十二月命有司送出塞令从故主于和林　花云传略曰云为枢密院判守太平陈友谅攻破其城缚云欲降之云怒奋身大呼缚尽解起夺守者刀杀五六人贼碎其首悬于舟樯丛射之　方孝孺传略曰成祖即位诏召孝孺三降诏而后来以衰绖见成祖怒曰何为着此孝孺曰吾君亡安得不为衰绖乎成祖曰汝不屈我乎孝孺曰死则死耳何肯为汝屈哉成祖大怒命割其舌孝孺大骂不已且以指染血书燕贼二字成祖益怒诛及十族练安传略曰文皇即位缚安至出语不逊防其舌文
　　皇曰吾欲效周公辅成王耳安手探舌血大书地上成王安在血入于砖涤之不灭　鐡铉传略曰燕王正大位被执入见背立庭中正言不屈割其耳鼻终不囘顾成祖怒脔其肉纳铉口令啖曰甘乎厉声曰忠臣之肉有何不甘至死骂不已命盛油大镬投尸煮之拨使北向展转向外更令内侍以鐡棒夹之北向成祖笑曰尔今亦朝我耶语未毕油沸沾内侍手皆烂咸弃棒走骨仍外向乃葬之　胡闰传略曰成祖入京首召方孝孺草诏继召闰闰衰绖恸哭声彻殿庭左右令易服曰服不可易成祖以族诛恐之闰不为动命武士击其齿齿尽抗声不绝　景清传略曰文皇入京诸大臣多死清独降王喜曰吾故人也仍其官王既即位钦天监奏昨夜异星赤色犯帝座甚急帝疑之适清绯衣懐利刃入欲行刺捜得被缚清跃起骂曰吾所以不死者欲以报仇也岂肯北面事乱贼耶命抉其齿且抉且骂血喷御衣帝益怒命割肤剔肉刷以鐡帚贯之以刍系长安门是夜帝梦清绕殿追逐心恶之旦日辇过尸侧绳忽断尸行三歩作犯驾状乃焚之而灭其族　陈迪传略曰成祖入正大统召迪责问抗声指斥不为屈与子凤山丹山等六人同磔于市凤山大呼父累我迪叱勿言嫚骂不绝口命羮凤山等舌鼻与食迪曰忠臣孝子肉非乱臣贼子比也比死骂不辍声　于谦传略曰英宗北狩朝野汹惧谦独任兵政内缮守备外毖岩疆人心恃以无恐无何巴延拥数十万众直逼都城战却之谦于王事止宿朝房未尝归私第自奉菲薄不异寒士天下莫不称其忠　钟同传略曰景帝时懐献太子死同上疏曰上皇之子即陛下之子宜蠲吉具仪请沂王复储位后羣臣言者相继下诏狱或予杖左右言事由同倡罪当死帝乃封巨梃就狱中杖之同竟死初同之上疏也策马出马伏地不起同叱之曰吾不畏死尔奚为者马犹盘辟再四乃去同死马长号数声亦死英宗复辟亟叹同忠臣忠臣　杨瑄传略曰瑄子源为五官监候正徳初刘瑾等乱政源数因事纳谏瑾大怒召而叱之曰若何官亦学为忠臣源厉声曰官大小异忠一也瑾矫防杖六十谪戍肃州行至河阳驿以创卒其妻斩芦荻覆之葬驿后　世庙识余录曰海瑞为戸部主事上疏言时政激切世庙阅之时喜时怒批云大臣不言而小臣言之中国之人不言而海外之人言之忠哉忠哉　明纪编年曰兵部员外杨继盛疏劾严嵩专政误国十罪世宗怒命杖一百血肉坌起乃下刑部拟罪有临刑诗天下传诵妻张氏疏乞斩臣首以代夫命为嵩所抑不得逹遂遇害














　　御定渊鉴函卷二百六十九
<子部,类书类,御定渊鉴类函>
　　钦定四库全书
　　御定渊鉴函卷二百七十
　　人部二十九【忠　忠义忠孝附】
　　忠三
　　原令徳　髙行【左传忠为令徳　管子忠者臣下之髙行】　城郢　复陈【左传楚子囊城郢事详忠二　家语孔子读史至楚复陈叹曰非申叔时之忠不能建此义】　増元气要言【明文则徐有贞曰国之有忠义犹天地之有元气也　北齐书赵郡王叡久典朝政清贞自守】
　　【誉望日隆渐被疎忌乃撰古忠臣义士号曰要言以致其意】　制旗　掷杯【宋史岳飞入见髙宗手书岳飞精忠四字制旗以赐之　又金兵至挟徐徽言以去金将罗索诱其降徽言大骂罗索举防向之徽言以首迎刃饮之酒以杯掷罗索遂杀之尼玛哈闻其死责罗索曰奈何杀忠义人】　　衞社稷竭股肱【汉纪忠臣社稷之衞　蜀志诸葛亮传先主召亮属以后事亮涕泣曰臣敢不竭股肱之】
　　【力效忠贞之节继之以死】　原孔达成衞　安于定赵【左传晋以衞之救陈也讨焉使人勿去曰罪无所归将加而师孔达曰茍利社稷请以我说遂缢而死衞人以说于晋而免衞人以为成劳以其子复代其位　又智文子使告赵孟曰范中行氏虽为乱董安于则发之是安于与谋乱也赵孟患之安于曰我死而晋国宁赵氏定将焉用生遂缢而死】　申蒯断臂　演纳肝【刘向新序崔杼弑庄公申蒯渔于海将入死之门者以告崔杼令勿纳之申蒯曰汝疑我乎吾与汝臂乃断左臂与】
　　【门者以示崔杼而后入　韩诗外传狄人逐衞懿公于荣泽见杀尽食其独舍其肝演使还哭毕因自出其肝纳懿公之肝齐桓公闻之曰演可谓忠臣矣】　温序衔须　典韦瞠目【汉书温序为防羌校尉为隗嚣别将荀宇所执欲生降之序不屈赐以劔令自裁序受劒衔须入口中叹曰母令须污土遂伏劒死　魏统曹公之败于张绣也唯校尉典韦力战门中兵败贼从他门入韦突杀数人重创瞠目大骂而死】　龚胜推印　胡刚悬冠【汉书龚胜事详上忠二后汉书胡广六叶祖刚清髙有志节王莽居摄解其衣冠悬府门而去】　増歩从授马　易位取泉【魏志曹洪传洪从太祖讨董卓为卓将徐荣所败太祖失马贼追甚急洪下马以授太祖太祖辞让洪曰天下可无洪不可无君遂歩从到汴水水深不得渡洪循水得船与太祖俱济　左传晋韩厥逐齐侯既及逄丑父与君易位使公下如华泉取饮故公得下车而免】　进谏三日　后凋一人【商纪比干见微子去箕子佯狂乃叹曰主过不谏非忠也畏死不言非勇也过则谏不用则死忠之至也进谏不去者三日　陈书元帝在江陵遗书周直曰京都缙绅无不附逆惟有周生确乎不拔松柏后凋一人而已周生谓直兄正也】　延賛赤心　巴延白液【宋呼延賛传賛常言愿死于敌徧文其体为赤心杀贼字至于妻孥仆使皆然　元王巴延传巴延知福宁州冦至被执贼帅王善曰为吾尹此州可乎大骂不屈遂被害颈断涌白液如乳死后贼时睹其引兵出入】　岂爱一子　不事二君【元任志传志与金兵战有功金擒其长子以招之志曰我为大朝帅岂爱一子亲射殪之　一统志元蔡子英举进士累显官元军败械送京师授以官不受退而上书谓事君之道一食其禄终身不二】北迁不食　西顾寛忧【宋张叔夜传叔夜既北迁道中不食既次白沟驭者曰过界河矣叔夜矍然起仰天大呼而卒　又赵鼎传鼎都督川陜荆襄诸军事上疏曰伏望闵臣孤忠使得展布四体少寛陛下西顾之忧】　束蒲为身　夺笏中额【唐纪髙重防与李日月战伏兵掩之斩其首而去上哭之尽哀结蒲为首而葬之泚见其首亦哭曰忠臣也束蒲为身而葬之　又朱泚据长安召段秀实等议称帝事秀实勃然夺源休象笏击泚中额】　更衣酌酒　投笔抽刀【宋纪金人欲相刘韐韐曰偷生以事二姓有死不为也归书片纸使亲信持归报其子即沭浴更衣酌巵酒而缢　汉纪蜀公孙述使客刺来歙未即死自书表曰臣奉职不称为朝廷羞投笔抽刀而絶】　引刀北阙　置眼东门【汉盖寛饶传寛饶奏封事时执金吾议以为大逆不道郑昌颂其忠上不聼下寛饶吏寛饶引佩刀自刭北阙下　越世家太宰嚭防子胥吴王使人赐子胥属镂劒以自杀子胥报使者曰必取吾眼置吴东门以观越兵入也】　再拜书壁　三呼过河【元闵本传明兵薄京师本乃朝服与妻程氏北向再拜大书屋壁曰元中奉大夫集贤侍讲学士闵本夫妻死处　宋纪宗泽忧愤成疾咏杜甫诗曰出师未防身先死常使英雄泪满襟无一语及家事但连呼过河者三而卒】　下书着姓　御札赐庄【汉书鲍昱事详忠二　刘氏鸿书韩世忠甞议买新淦县官田髙宗闻之御札赐世忠因号其庄曰精忠】　惟有此子　是乃吾兄【北齐书段韶传髙祖谓世宗曰段孝先忠亮仁厚智勇兼备亲戚之中惟有此子　唐纪李希烈反遣顔真卿宣慰之与朱滔等四使同宴四使曰都统将称大号太师遂至是天以宰相赐都统也真卿叱曰汝知有骂禄山而死者顔杲卿乎是乃吾兄也】　携家入山　掷器于地【汉卓茂传陈留人蔡勲不事王莽对印绶仰天叹曰昔曽子易箦不受季孙之赐吾防名汉室其可事二姓哉遂携家属逃入深山　唐纪安禄山宴羣臣于凝碧池盛奏众乐乐工雷海青不胜悲愤掷乐器于地西向恸哭】　羝乳得归　马湩以祝【汉苏武传匈奴徙武北海上无人处使牧羝羝乳乃得归　金史完顔陈和尚事详忠二】因以是姓　无讳我名【唐员半千传半千本彭城刘氏以忠烈比伍员因是姓员　宋韩世忠传世忠常戒家人曰我名世忠汝曹母讳忠字讳而不言是忘忠也】　比干有知子胥忘号【唐书周憬谋杀武三思事泄憬入比干庙自刭曰比干古忠臣其知我乎　汉武五子传壶闗三老茂上书曰子胥尽忠而忘其号顔思古曰忘号者吴王杀之被以恶名失其善称号也】　蹠穿暴　风静马行【史记赵世家昔吴入郢棼冒勃苏曰吾披坚执鋭赴强敌而死此犹一卒也于是赢粮潜行上峥山逾深溪蹠穿膝暴而薄秦朝以求救秦王出卒万人大败吴于浊水　北史周罗防卒于军事柩还京无故舆马自止防之不动有旋风飘绕焉长史郭雅稽首祝曰公恨小冦未平邪防即除殄无为恋恨即时风静马行见者无不悲叹】　履正奉公　宁家安国【汉纪任延为武威太守帝戒之曰善事上官无失名誉延对曰臣闻忠臣不私私臣不忠履正奉公臣子之节　晋孔坦传帝委政王导坦每发愤以国事为己忧及疾笃庾氷省之流涕坦慨然曰大丈夫将终不问宁家安国之计乃作儿女子相对邪】　握节陨难　防具尽欢【晋何无忌传无忌为镇南将军卢循别帅徐道覆顺流而下无忌舟师奔败乃厉声曰取我苏武节来遂握节督战而死诏曰握节陨难诚贯古贤元郑玉传明兵入徽州玉被拘囚亲友携具饷之从容尽欢明日具衣冠北向再拜乃缢而死】　昼
　　吟夜泣　血碧心丹【战国防吴入郢棼冒勃苏走乞师于秦鹤立而不转画吟夜泣秦师乃出复楚国　遂昌杂录宋邓剡文丞相賛曰血化碧兮心丹】　臣力既竭　王道以清【唐纪尹子竒围睢阳久城中食尽将士病不能战张巡西向再拜曰臣力竭矣生既不能报陛下死当为厉以杀贼　汉纪范滂曰农夫去草嘉谷必茂忠臣除奸王道以清】　乃起此论　终不为言【汉纪刘向以王氏权太重乃集上古以来灾祥之记推迹行事着其占騐号曰洪范五行传论奏之天子心知向忠为鳯兄弟起此论也然终不能夺王氏权　又阴兴为期门仆射从征伐与张宗鲜于褒不相能知其有用犹称所长而达之友人张汛杜禽与兴厚善以为华而少实但私之财终不为言是以世称其忠】　登楼望阙　斩马断弓【宋陈寅传寅知西和州元兵围城城陷寅朝服登楼望阙焚香号泣再拜伏劒而死　北史乙速孤佛保传梁将兰钦陷汉中佛保时为都督统兵力战将败仰天大哭曰此马我所乗此弓矢天恩赐吾岂可令贼得乎遂斩马断弓自刎而死】　埋土半身投牀不食【唐书刘感戍荆州为薛仁杲所执令说城中降至城下大呼曰贼亡在朝暮秦王数十万众且至勉之仁杲怒埋感半身于土中驰杀之　又刘廼传朱泚反廼闻车驾如凉州自投于牀拊膺呼天不食卒】　汗流墨马　表达木鵞【备遗録明靖难时齐泰脱走所乘白马极骏虑人识之以墨涂黒既而行逺马汗流墨脱竟为人所踪迹被执不屈而死　北史尧君素传大业末君素拒义师于河东时围甚急行李断絶君素乃为木鵞置表于颈具论事势沿流而下河阳守者得之达于东都越王侗见而叹息】　百举必脱　三相无私【汉枚乘传能聼忠臣之言百举必脱注谓脱者免于祸也　左传季文子事详忠二】　深室纳饘　中流击楫【左传晋伐衞执成公归置诸深室武子职纳槖饘焉　晋纪祖逖为豫州刺史将其部曲百余家渡江中流击楫而誓曰祖逖不能清中原而复济者有如大江】　不顾宗亲　惟书甲子【东观汉记王郎遣将攻信都大姓马宠开城纳之李忠母妻子令招忠时宠弟从忠为校尉忠格杀之诸将皆惊曰家属在人手中杀其弟何也忠曰若纵贼不诛则二心也上闻而谓之曰吾兵已成矣将军可归救若母妻子忠曰防公厚恩忠得效命诚不敢内顾宗亲　南史陶潜自以先世乃晋辅耻复屈身后代所着文章义熈以前则明书晋氏年号自永初以来惟云甲子而已】　死国黄衫　冲天白气【隋麦铁杖传辽东之役铁杖为先谓其子曰阿奴当备浅色黄衫我受国厚恩今是死日　元纪董抟霄拜河南右丞值毛贵兵至拔劒督战贼突前捽抟霄刺杀之无血惟见白气冲天】　声响必应　农织皆知【回中子明君之诏也若声忠臣之应也如响长短大小清浊疾徐必相应也　汉厐参传段恭上疏曰伏见道路行人农夫织妇皆曰太尉厐参竭忠尽节徒以直道不能曲心】　输诚魏室　尽力皇家【北齐杨愔传愔谓巩世荣曰仆家世忠臣输诚魏室家亡国破一至于此得自缢一绳传首而去君之惠也　又清河王岳传岳被髙归彦谮忧悸而死后归彦反世祖乃知曰清河王忠烈尽力皇家而归彦毁之残我骨】　焰中端笏　车旁挂斤【宋史尹谷擢知衡州需次于家潭城受兵李芾请为参谋谷知城危朝服望阚拜已然火自焚邻家救之火炽不可前但于烈焰中遥见正冠端笏危坐阖门皆死　晋易雄传王敦作逆湘中城陷雄被执不屈敦惮而释之众皆贺雄笑曰昨夜梦乗车挂夫必有筋筋者斤也车旁有斤吾其戮矣防被杀】　执刀按膝　凿池扁亭【续文献通考德哷穆苏初为漳州路达噜噶齐明兵下福州兴化泉州皆纳欵德哷穆苏仰天叹曰有死而已及闻招谕使者至乃具公服北面再拜引斧斫其印文又大书手版曰大元臣子即端坐拔所佩刀刺喉中心死既死而手犹执刀按膝俨然如生　又江万里以故相家居闻元兵破襄樊乃凿池芝山后圃扁其亭曰止水人莫喻其意及城欲破遂赴止水死左右及子镐相继投沼中积尸如疉翼日万里尸独浮出从者殓葬之】　较之张许　过于段顔【宋苏缄传邕州城陷缄举家自焚諡曰忠勇召其子子元曰昔张廵许逺以睢阳蔽遮江淮较之卿父不能过也　宋人物志金人陷晋宁徐徽言大骂而死事闻髙宗抚几叹曰徽言忠贯日月过于顔真卿段秀实逺矣不有以宠之何以劝忠】　吾不能全　公何相迫【晋贾浑传刘元海作乱遣将乔晞攻陷介休浑抗节不降曰吾为晋守不能全之茍求生以事贼何面目以视息世间哉　彚书契丹以兵围张敬达杨光逺屡劝敬达降敬达曰诸公何相廹邪何不杀我契丹邪律徳光闻敬达死哀其忠而葬之】　杜门自絶　应而倒【汉卓茂传王莽簒位遣使赍纁帛请孔休为国师遂托病杜门自絶　北史尭君素传河东围甚急君素卒无降心其妻至城下谓曰隋室已亡何苦取祸君素曰天下事非妇人所知引弓射之应而倒】　归第整衣　得书投厠【宋纪王全彬入蜀髙彦俦力战不胜奔归府第整衣冠望西北再拜纵火自焚　五代唐姚洪传洪戍阆州董璋反以书招洪洪得书投厠中州破执洪洪骂曰吾能为国家死不能从人奴以生璋怒然镬于前令壮士十人刲而食之】　多谢相公　但知天子【唐纪韩不愿淮西速平遗李光顔一美人光顔辞之曰为光顔多谢相公光顔以身许国誓不与贼同戴日月　宋史田重进事详忠二】有马何为　举牀以鬭【晋纪永兴元年征前侍中嵇绍诣行在秦隼谓绍曰今往】
　　【安危难测卿有佳马乎绍正色曰臣子扈衞乗舆死生以之佳马何为　五代史周兵攻唐楚州张彦卿固守不下周主自督诸将攻克之彦卿与都监郑昭业犹率众拒战矢刃皆尽彦卿举绳牀以鬭而死所部千余人至死无一降者】　气作山河　心如金石【宋赵鼎传鼎为秦桧所陷贬吉阳军及疾自书铭旌云身箕尾归天上气作山河壮本朝　汉王常传光武谓羣臣曰王常辅翊帝室心如金石真忠臣也】　不惜百口　岂顾二儿【山堂肆考魏以崔楷为殷州刺史后葛荣逼城或劝楷遣防子及一女夜出既而悔之曰人谓吾心不固亏忠而全爱也遂追还将士争奋曰崔公尚不惜百口吾属何爱一身　纲目王世充选骁勇集洛阳屈突通二子在洛唐主谓通曰今欲使卿东往如卿二儿何通曰臣分当就死为陛下尽节今得备先驱二儿何足顾乎】　拔劒割雁　齧指书帛【明孙炎传炎授处州总制为贼所执以燖雁斗酒噉炎曰以此与公诀炎拔劒割雁举巵酒大骂不屈　宋史刘士昭谋复太和县事败士昭齧指书帛云生为宋民死为宋赤心报国一死而已】　叩马而谏　设像以朝【史记武王伐纣夷齐叩马而谏曰以臣弑君可谓仁乎左右欲兵之太公曰此义士也扶而去之　唐书令狐潮围雍丘有大将六人白张廵以兵势不敌不如降廵佯许诺明日堂上设天子画像率将士朝之人皆泣廵引六将于前责以大义斩之士心益劝】　含笑入地　何面戴天【宋纪唐重知京兆府金将围城重度不可支以书别其父克臣曰忠孝不两立义不茍生以辱我父克臣报之曰汝能以身殉国吾含笑入地矣　北齐书赵郡王叡曰吾国家事重死且不避若贪生苟全令国家扰扰非吾志也不守之以正何面戴天】　为善则一　矢节成双【三国志晋泰始二年诏曰诸葛亮在蜀尽其心力子瞻临难死义天下之善一也　宋史赵昴发通判池州摄州事元兵薄州城昴发语其妻曰吾不当去汝先出走妻曰君为忠臣我独不能为忠臣妇乎昴发乃大书几上曰君不可叛城不可降夫妻同死节义成双】　从容以就　喑呜而来【一统志元郑玉歙县人明兵至守将欲致之玉曰我既不得忼慨杀身以励风俗犹当从容就死以全节义　唐书南霁云至睢阳与张廵计事睢阳被围筑台募万死一生者数日无敢应俄有喑呜而来者乃南霁云也】　吾终不留　自许何在【三国志闗羽为曹操所获操壮其为人使张辽以情问之羽叹曰吾受刘将军恩誓以共死吾终不留要当立效以报曹公耳辽以羽言报操操义之　唐书张廵举兵讨贼至雍丘雍丘令令狐潮举城附贼潮与廵有旧至城下说廵廵曰君生平以忠义自许今何在潮慙而退】　不谋奴隶　勿负朝廷【周纪赵与乐毅谋伐燕毅泣曰臣畴昔之事昭王犹今日之事大王也若复得罪在他国终身不敢谋赵之奴隶况子孙乎　宋史王忠植为叛将赵惟清执诣沙尔斡克使往庆阳城下谕降忠植大呼曰我河东歩佛山忠义人也为金人所执使来招降愿将士勿负朝廷】　留臣无益惟公所使【宋纪许翰言李纲忠义英发舍之无以佐中兴今罢纲留臣无益力求去不许　唐】
　　【书新语张柬之谓李多祚曰将军感大帝殊泽能有报乎大帝之子见在东宫易之兄弟欲危宗社将军诚能报恩正在今日多祚曰苟利王室惟相公所使终不顾妻子性命因立盟誓义形于色】　其胆如斗　有镞盈升【说畧宋张世杰覆舟死尸焚岛上其胆如斗　宋史岳飞将杨再兴本贼曹成将成败见防飞竒其貎曰吾不杀汝汝当以忠义报国后再兴与乌珠战死得其尸焚之有箭镞二升】将皆听命　吾不忍为【宋纪宗泽知金虚实遂决大举之计召诸将谓曰汝等有忠义心当协谋勦敌以立大功言讫泣下诸将皆聼命　又苏轼自湖赴狱亲友皆絶交道出广陵鲜于侁往见之台吏不许通或曰公与轼相知久其所往来文字书简宜焚之勿留不然且获罪侁曰欺君负友吾不忍为以忠义分谴则所愿也】　若公恩　谓毕吾事【晋纪刘矅至泾阳获鲁充饮之酒曰吾得子天下不足定也充曰身为晋将不敢求生若公恩速死为幸矅曰义士也　宋史文天祥临刑时从容谓吏卒曰吾事毕矣其衣带中有賛云孔曰成仁孟曰取义而今而后庶几无愧】　不知有异皆笑为狂【宋纪真宗以王曽为会灵观使曽以推钦若帝不悦谓曽曰大臣宜傅会国事何遽】
　　【自异邪曽顿首曰君从谏谓明臣尽忠谓义臣知义而已不知异也　又宗泽前后建议輙为黄潜善汪伯彦所抑二人每见泽奏皆笑以为狂张慤独曰如泽之忠义若得数人天下不足定矣】　遂从入闗相聚如莒【北史帝西裴侠妻子在东郡郑伟谓侠曰天下方乱未知乌之所集何如东就妻】
　　【子徐择木焉侠曰既食人禄宁以妻子易图邪遂从入闗　史记王蠋死齐亡大夫闻之曰王蠋布衣也义不北面于燕况在位食禄者乃相聚如莒求诸子立为襄王】　校亦为请　臣不得黙【宋纪宋以洪皓充金通问使廹使仕不屈尼玛哈诺尔将杀之旁一校曰此真忠臣也为皓跪请得流递冷山晋纪秦仆射梁喜等言于秦主兴曰君臣之义不薄于父子故臣等不得黙然广平公弼潜有夺嫡之志愿损其威权非特安弼乃所以安社稷也】　哭授李石　叹呼别成【彚书田布度军且乱为书谢帝曰臣无功不敢忘死愿速救元翼无使忠臣义士涂炭于河朔哭授其从事李石讫乃引刀刺心曰上以谢君父下以示三军　汉书傅燮为汉阳太守城被围燮子干年十三从在官舍知燮性刚有髙义恐不能屈欲令弃郡而归言未终燮慨然而叹呼干小字曰别成汝知吾必死邪】　常披破葛衣皆呼老锅匠【明五忠传河西佣不知何许人建文四年夏六月燕王入京即帝位佣被葛衣】
　　【走是冬至金城行乞市中金城邉地极寒佣常衣葛衣明年过河西依庄浪豪鲁家为佣虽寒必覆故葛衣葛衣益破缕缕竟不肯脱　又补锅匠不知何许人靖难时往来夔庆间补锅皆呼为老锅匠夔州市中有冯翁者遇之相顾愕然已而相持哭哭已相牵入山中坐语竟日语已又相持哭且别去言今永诀不可复相见矣竟莫知其终】　置酒会僚吏　焫香读道书【陈书岳阳王叔慎事详忠二一统志宋徐道明常州人为天庆观道士元兵围城道明谒郡守姚諐曰君侯计将安出諐曰死守而已道明亟还告其徒曰姚公誓与城俱亡吾属亦不失为义士元兵屠城道明危坐然香读老子书不为动遂死焉】孝寛则可为　尉佗不足法【明文余阙传阙守安庆自誓以死报国立旌忠】
　　【祠以励将佐时集祠下大声谓曰男儿生则为韦孝寛死则为张廵许逺不可为不义屈　唐书李袭志曰吾世隋臣今江都虽沦宗社尚有诸君当相与戮力力刷仇耻岂怙乱国不义哉吾宁蹈忠死不逆节以生尉佗不足法也】　开壁焚元诏　登舟读楚词【宋纪阿珠遣使持元诏招李庭芝庭芝开壁纳使者斩之焚其诏于陴上　明五忠传雪庵和尚明靖难时落髪为僧好观楚词时时买楚辞袖之登小舟急棹滩中流朗读一叶輙投一叶于水投已輙哭哭已又读终卷乃已】　不与时俯仰若有人带持【宋纪许景衡得程颐之学志虑忠纯不与时俯仰帝思之曰朕自即位以来执】
　　【政忠直遇事敢言惟景衡耳　北史周罗睺行晋绛莒三州诸军事进兵中流矢卒其年七月子仲梦罗睺曰我明日当战其灵坐所有弓箭刀劒无故自动若有人带持之状绛州城破正当其日也】　毁家纾楚难　破产报韩仇【左传楚子元归自伐郑而处王宫申公鬭班杀子元鬬谷于莬为令尹自毁其家以纾楚国之难　史记秦灭韩张良悉以家财求客刺秦王为韩报仇以大父父五世相韩故】　勿浣侍中血　为题太史裾【晋嵇绍传绍从惠帝战于荡阴王师败绩百官左右皆奔散惟绍独以身捍卫兵及御辇飞箭雨集绍遂死之血溅御衣事定左右欲浣衣帝曰此侍中血勿浣也　遵闻録明罗复仁国初为编修后乞休致太祖赐以布衣题其裾曰性虽粗率忠直可喜赐此布衣放归故里】　均之一死胜尔实多　各尽所能当仁不让【唐书田悦拒命符令竒宻语恱子璘委质朝廷璘遂降诏封璘义阳王悦引令竒切责之令竒骂曰尔忘义背主死在旦夕吾敎子以忠杀身无所悔均死也吾胜尔多矣　汉书曹褒征拜博士肃宗欲制定礼乐下诏有知其说者各尽所能褒省诏叹息谓诸生曰人臣依义显君竭忠彰主行之美也当仁不譲吾何辞哉】岂忍害公　何辞死国【说郛宋苖传刘正彦叛张魏公浚在秀州谋举勤王师一夕独坐从者皆寝忽一人持刀立烛后公徐问曰汝非苖刘遣来杀我乎曰然曰若是取首去曰予颇知书宁肯为贼用况公忠义岂忍加害恐有继至者故来相告耳宋史宋汝为奉国书副京东运判杜时亮使金遇完顔宗弼军与时亮相失汝为独驰入其壁将上国书宗弼刼而缚之汝为曰死固不辞然衔命出疆愿达书而死】麦铁杖不知炷艾炙额　马伏波自愿马革裹尸【隋麦】
　　【铁杖传辽东之役铁杖请为前顾谓医者吴景贤曰大丈夫性命自有所在岂能艾炷炙额蒂歕鼻治黄不差而卧死儿女手中乎　后汉书马援曰方今匈奴乌桓尚扰北边敢自请击之男儿要当死于边野以马革裹尸耳】　我为刺史何来酒监之呼　生一布衣用达史臣之听【金史哈萨喇安礼为泰安州刺史元兵至城破被执或妄以酒监对安礼曰我刺史也何以讳为使之跪不屈遂以戈撞其胷而杀之　唐甄济传安禄山反使蔡希徳封刀召济不为动元稹遗书于史馆修撰韩愈曰甄生一布衣耳延颈受刃守死不回不以不显而废忠不以不谋而从乱在古与今盖百一焉】服赐衣而遇害　覩献盏以白诬【明孙炎传炎被执贼拔刀叱解衣炎】
　　【曰此紫绮衣君所赐者我当服之以死遂遇害　元巴延传阿哈玛特诬巴延平宋时取玉桃盏帝案之无騐后有献此盏者帝愕然曰几陷吾忠良】　生同食禄可云吾亦降乎　死有遗言是乃民之望也【宋米立传元兵畧江西立被执不降黄万石谕之曰吾亦降矣曰侍郎国之大臣立一小校何足道但世食君禄国亡何以生为哉　左传楚子囊事详忠二】　泾原二冢　河北大旗【名宦志唐刘昌为泾原节度使尝瘗将士骸骨分建二大冢将曰旌义士曰懐忠率诸将临祭莫不感泣　一统志宋王友直为天雄军节度使常张一大旗书宋忠义河北王九郎以自表】喻良能情深励俗书达九重　刘源清功在平濠门
　　标四字【宋纪喻良能甞进忠义传二十卷孝宗深叹赏即命颁行　一统志明刘源清为进贤令宸濠反清旗邑门书尽忠报国四字号集义兵效死勿去濠平擢御史】　入秦不返空怜正则之形容　在蜀恒思益重九龄之风度【史记屈原传原字正则怀王入秦不返屈原睠念楚国系心怀王游于江潭顔色憔悴形容枯槁　彚苑张九龄言禄山狼子野心且有逆相宜即事诛之后帝在蜀思其忠为泣下又帝每择相輙曰风度得如九龄否】　集英殿当年得士对防先知　平章事今日用卿垂帘早识【宋文天祥传天祥对防集英殿理宗亲拔为第一考官王应麟曰是卷古谊如鉴忠肝如铁石臣敢为得士贺　宋纪章得象为平章事帝曰向者太后垂帘羣臣邪正朕皆黙识惟卿清忠无所阿附今日用卿职由此也】
　　忠四
　　増发动【唐顔杲卿传初杲卿被杀狥首于衢莫敢有张凑者得其发后凑归发于其妻妻疑之发若动云】　纵饮舞劒【唐纪李元通为定州总管刘黒闼破定州爱其才欲以为将不聼囚之故吏有饷饮者元通纵饮因舞劒曲终仰天叹息溃腹而死】　愿为汉【汉纪王莽执政召虞俊为司徒俊仰天叹曰愿为汉不能事两姓饮药而卒】　吾膝如铁【一统志元李齐为髙邮知府张士诚陷其城诱之使跪齐曰吾膝如铁岂为贼屈乎齐尝举进士第一论者谓不负所学云】　布展称奇【金完颜绛山传蔡城破为元兵所执曰吾奉御绛山也吾君终于是吾候火灭瘗其骨瘗吾君之后虽寸斩不恨矣元帅布展曰此竒男子也许之】　忠告三卷【元纪张养浩甞著书三卷一曰庙堂忠告二曰风宪忠告三曰牧民忠告皆言居官之道】　南家好汉【宋史黎州通判何充城破不屈敌曰此南家好汉也】　僵立瞠目【宋史徐应传宋亡与其子女上梯云楼纵火自焚为仆救免翌日得其尸井中皆僵立瞠目面如生】　文不可草【宋许彪孙传刘整降元召彪孙草降文彪孙曰腕可断文不可草遂仰药死】　市人右【周纪齐闵王出走王孙贾呼于市曰淖齿乱齐国弑闵王有能与我诛淖齿者右袒市人从之者四百人乃与攻淖齿杀之于是齐亡臣相与求闵王子法章立以为王】　衣冠独坐【一统志元末京城不守公卿争出降王逊志独家居衣冠而坐其友王翼来告曰新朝寛大盍出诣官自言状逊志斥之曰君既自不忠又诱人为不义乎即日投井死】
　　忠五
　　増诗魏曹植怨歌行曰为君既不易为臣良独难忠信事不显乃有【音又】见疑患周公佐成王金縢功不刋推心辅王室二叔反流言待罪居东国涕泣常流连皇灵大变动震雷风且寒拔树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别后莫相忘　晋傅咸集左传句为诗曰事君之礼敢不尽情敬奉徳义树之风声昭徳塞回不陨其名死而利国以为己荣兹心不爽忠而能力不为利啗古之遗直威黜百端勿使能植　唐李白咏苏武诗曰苏武在匈奴十年持汉节白雁上林飞空传一书札牧羊边地苦落日归心絶渴饮月窟水饥餐天上雪东还沙塞逺北怆河梁别泣把李陵衣相看泪成血　张廵守睢阳诗曰接战春来苦孤城日渐危受围如月晕分守若鱼丽屡厌黄尘起时将白羽挥裹疮犹出阵饮血更登陴忠信应难敌坚贞谅不移无人报天地心计欲何施　又夜闻笛诗曰岧嶤试一临虏俯城阴不辨风尘色安知天地心营开边月近战苦阵云深旦夕髙楼上遥闻吹笛吟　宋文天祥正气歌曰天地有正气杂然赋流形下则为河渎上则为日星于人曰浩然沛乎塞沧溟皇路当清含和吐明庭时穷节乃见一一垂丹青在齐太史简在晋董狐笔在秦张良椎在汉苏武节为严将军头为嵇侍中血为张睢阳齿为顔常山舌或为辽东帽清操励氷雪或为出师表神泣壮烈或为击贼笏逆竖头破裂是气所磅礴凛冽万古存当其贯日月生死安足论地维赖以立天柱赖以尊三纲实系命道义为之根嗟予遘阳九隶也实不力楚囚缨其冠传车送穷北鼎镬甘如饴求之不可得阴房閴火春院閟天黒牛骥同一皁鸡栖鳯凰食一朝雾露分作沟中瘠如此再寒暑百沴自辟易哀哉沮洳塲为我安乐国岂有他缪巧阴阳不能贼顾此耿耿在仰视浮云白悠悠我心忧苍天曷有极哲人日已逺典型在夙昔风檐展书读古道照顔色　元赵孟頫吊岳飞诗曰岳王坟上草离离秋日苍凉石兽危南渡君臣轻社稷中原父老叹旌旗英雄已死嗟何及天下中分遂不支莫向西湖歌此曲水光山色不胜悲　虞集挽文天祥诗曰徒把金戈挽落晖南冠无奈北风吹子房本为韩仇出诸葛安知汉祚移云暗鼎湖龙去逺月明华表鹤归迟何须更上新亭饮大不如前洒泪时　明方孝孺絶命辞曰天降丧乱兮莫知其由奸臣得计兮谋国用猷忠臣发愤兮血泪交流以死狥君兮抑又何求呜呼哀哉兮庶不我尤　李东阳花将军歌曰花将军身长八尺勇絶伦从龙渡江江水浑提劒跃马走平陆敌兵不能逼主将不敢嗔杀人如麻满川谷徧体无一刀鎗防太平城中三千人楚贼十万势欲吞将军怒呼缚尽絶骂贼如狗狗不狺樯头万箭集如猬将军愿死不愿生作他人臣郜夫人赴水死有妻不辱将军门将军侍婢身姓孙尸母抱儿走为贼俘虏随风尘寄儿渔家属渔姥死生已分归苍旻贼平身归窃儿去夜宿陶穴如生坟乱兵争舟不得渡堕水不死如有神浮槎为舟莲为食空中老父能知津孙来抱儿达行在哭声上彻天能闻帝呼花云儿风骨如花云手摩膝置泣复叹儿汝不死犹云存儿年十五官万户九原再拜君王恩忠臣节妇古稀有婴杵尚是男儿身英灵在世竟不朽下可为河岳上可为星辰君不见金华文章石室史嗟我欲赋岂有笔力回千钧　杨继盛临刑诗曰浩气还太虚丹心炤千古平生未报恩留作忠魂补
　　増敕明太祖敕礼官曰自古忠臣义士舍生取义身没而名存有以垂训于天下后世若元右丞余阙守安庆屹然当南北之冲援絶力穷举家皆死节义凛然又如江州总管李黼身死孤城力抗强敌临难死义与阙同辙自昔忠臣义士必见褒于后代盖以励风敎也宜令有司建祠肖像嵗时祀之
　　増谕明太祖谕羣臣曰忠臣爱君谠言为国盖爱君者有过必谏谏而不切者非忠也为国者遇事必言言而不直者亦非忠也比来朕每发言百官但唯诺而已岂无是非得失而无有直言者虽有不善无由以闻自今宜尽忠谠以匡朕不逮若但唯唯非人臣事君之义也増表汉诸葛亮出师表曰臣亮言先帝创业未半而中道崩殂今天下三分益州罢此诚危急存亡之秋也然侍衞之臣不懈于内忠智之士忘身于外者盖追先帝之遇欲报之于陛下也诚宜开张圣聼以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费袆董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益也将军向宠性行淑均晓畅军事试用于昔日先帝称之曰能是以众议举宠为督愚以为营中之事事无大小悉以咨之必能使行阵和穆优劣得所也亲贤臣逺小人此先汉所以兴隆也亲小人逺贤士此后汉所以倾頽也先帝在时每与臣论此事未甞不叹息痛恨于桓灵也侍中尚书长史参军此悉忠亮死节之臣也愿陛下亲之信之则汉室之隆可计日而待也臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奬帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵若无兴徳之言则戮允等以章其慢陛下亦宜自课以谘诹善道察纳雅言深追先帝遗诏臣不胜受恩感激今当逺离临表涕泣不知所云
　　増疏明杨继盛劾严嵩疏畧曰臣前谏阻马市谪官边方往返万五千余里道途艰苦妻子流离宗族贱恶家业零落幸复今官仅将一月臣虽至愚非不知与时浮沈可图报于他日而乃履危蹈险攻难去之臣觊难成之功取必至之祸哉顾陛下以再生之恩赐臣臣安忍不舍再生之身以报陛下况臣狂直成性忠义郁结每怀壊天下之事者惟鸾与嵩鸾已殛死独嵩尚在嵩之奸恶又倍于鸾将来为祸更甚舍此不言更无可以报陛下者
　　原牋梁王筠荅湘东王示忠臣传牋曰窃以孝实天经忠为令徳百行攸先一心靡忒昔淮南鸿烈事无的准沛王通论义止儒术东平获誉良为片言临淄见称文辞小道孰若理冠君亲义兼臣子谨当宣示遐迩光扬徳音
　　増书金史刘炳中进士第上书条便宜十事一曰褒忠义以励臣节忠义之士奋身效命力尽城破而不少屈事定后有司畧不加省弃职者顾以恩贷死事者反不见录天下何所慕惮而不为自安之计邪使为臣者皆知杀身之无益临难可以苟免甚非国家之利也　明史传畧曰元蔡子英上明太祖书曰陛下乘时应运提三尺劒削平羣雄薄海内外莫不賔贡臣鼎鱼漏假息南山曩者见获传送京师垂及渡江复得脱亡七年之久重烦有司追迹既忤陛下又忤大臣揆之常情万死莫赎而陛下以万乘之尊全匹夫之节不降天诛反疗其疾易冠裳赐酒馔授以官爵陛下之量包乎天地矣臣感防无极非不欲自竭犬马上报深仁但名义所存不敢輙渝初志自惟身本韦布遭值乱离操戈行伍智识浅陋过主将知荐仕至七命跃马食肉十有五年愧无尺寸功以报国士之遇及国家破亡又复失节何面目见天下士所以宁死不敢有他志盖闻臣之事君犹女之适人一与之醮终身不改一食其禄终身无贰是故不正之女中士羞以为家不贞之士中君羞以为臣管子曰礼义亷耻国之四维四维不张国乃灭亡方今金城汤池兵极其精将极其猛府库充实米粟红腐国家之盛古未有也陛下犹以为未足于是兴学校明人伦褒死节奨忠义盖以治天下之本莫大乎礼义亷耻也以今天下之广人物之众不以臣一人而加少不以臣一人而加多授臣以官何益于国舍臣不用何损于事陛下创业垂统正当挈持大经大法以昭示子孙臣民不宜以无礼义亷耻之俘囚而厠诸维新之朝贤士大夫之列也臣自被获以来日夜思维咎往昔之不死至于今日惟一死可以塞责乃陛下待臣以礼加臣以恩臣固不敢卖死以立名亦不敢偷生以茍禄若察臣之愚全臣之志禁固海南毕其余命则虽死之日犹生之年陛下威加海内不患不伸于匹夫之贱然臣闻仁者不中道而改节义者不毁志以狥时故王烛闭户以自缢李芾阖门以自屠彼非恶荣利而乐死亡顾义之所在虽汤镬有不得避也眇焉之躯上愧古人死有余恨惟陛下裁察
　　増序晋书忠义列传序曰古人有言非死之难处死之难信哉斯言也是知殒节苟合其宜义夫岂吝其没捐躯若得其所烈士不爱其存故能守铁石之深衷励松筠之雅操见贞心于嵗暮标劲节于严风赴鼎镬其如归履危亡而不顾书名竹帛画像丹青前史以为美谈后来仰其徽烈者也晋自元康之后虽背恩亡义之徒不可胜载而蹈节轻生之士无乏于时至若嵇绍之衞难乗舆卞壸之亡躯镝桓雄之义髙田叔周﨑之节迈解扬罗丁致命于旧君辛吉耻臣于戎卤张袆引鸩以全节王谅断臂以励志莫不忠烈秋霜精贯白日足以激清风于万古厉薄俗于当年者与叙其行事以为忠义传用旌晋氏之有人焉
　　原賛梁元帝忠臣传记托篇曰太真挺英投袂勤王伯猷蹈节身殒名扬嶷嶷景倩主亡与亡嗟乎尚矣惟国之良　又忠臣传陈争篇曰子政铿铿诚存社稷朱云折槛遂其婞直　隋庾信袁盎谏文帝賛曰千乗峻辙六辔危行路廻松坂山斜栁城龙渊地狭华盖风惊贤臣揽辔可谓忠贞
　　増杂文唐太宗祭比干文曰道丧时昬奸邪并用暴君虐主正直难居虽识鍳存亡讵能遣凶暴之累智周万物不能离颠沛之间然则大厦将倾非一木之能正天道去矣岂一贤之能全奋不顾身有死无二蹈死节者罕有其人所以凄怆风烟靡寻余迹暄凉丘陇空有其名虽古今殊途年代冥漠式遵故实爰赠太师谥忠烈公清酌少牢以陈薄礼游魂彷佛照此嘉诚
　　忠义一【附】
　　増说苑曰齐崔杼弑庄公邢蒯瞆使晋而返其仆曰崔杼弑庄公子将奚如邢蒯瞆曰驱之将入死而报君其仆曰君之无道也四邻诸侯莫不闻也以夫子而死之不已难乎邢蒯瞆曰善能言也然亦晚矣子早言我我能谏之谏不听我能去今既不谏又不去吾闻食其禄者死其事吾既食乱君之禄矣安得治君而死之遂驱车入死其仆曰人有乱君人犹死之我有治长可无死乎乃结辔自刎于车上君子闻之曰邢蒯瞆可谓死节死义矣　稗编曰白公之难楚人有庄善者辞其母将往死之其母曰弃其亲而死其君可谓义乎庄善曰吾闻事君者内其禄而外其身今所以养母者君之禄也身安得无死乎遂辞而行　宋纪曰张世杰有甥韩在元张范三使韩至宋师招世杰世杰不从曰吾知降生且富贵但义不可移耳因歴数古忠臣以荅之　又曰元人入西和州知州陈寅竭志固守力不能支遂陷寅谓妻杜氏宜避兵杜氏厉声曰安有生同君禄死不共王事者即饮药自杀寅亦伏劒而死賔客同死者二十八人　又曰元李恒攻文天祥天祥师尽溃妻欧阳氏男佛生环生及二女皆见执赵时赏坐肩舆后元人问为谁时赏曰我姓文众以为天祥擒之天祥由是得挺身与其长子道生及杜浒邹防乗逸去时赏至奋骂不屈有系累者輙麾去云小小签防官耳执之何为得脱者甚众临刑刘沐颇自辨时赏叱曰死耳何必然于是将佐幕属被执者皆死
　　忠义二【附】
　　原从鼓子　増奔袁军【国语中行伯既克鼔以鼔子宛支来令鼔人各复其所非寮勿从鼔子之臣曰夙沙厘以其孥行军吏执之辞曰我君是事非事土也名曰君臣岂曰土臣今君实臣何赖于鼔穆子召之曰鼔有君矣尔止事君吾定尔禄爵对曰臣委质于翟之鼓未委质于晋之鼓也　三国志闗羽传曹公擒羽礼之甚厚而察其心神无久留意张辽以情问之羽曰极知曹公待我厚然吾受刘将军厚恩誓以共死不可背要当立效以报曹公及羽杀顔良曹公知其必去重加赏赐羽尽封其所赐拜书告辞而奔先主于袁军】　原执刀叱攸　举旛救宣【晋书王育字仲春太守杜宣命为主簿俄而宣左迁万年令杜令王攸诣宣宣不迎攸怒曰卿往为二千石吾所敬也今吾侪耳何故不见迎欲以小雀遇我使我畏死鹞乎育执刀叱攸曰君辱臣死自昔而然小县令敢轻辱吾君汝谓吾刀钝邪前将杀之宣惧跣下抱育乃止由此知名　后汉书鲍宣字子都坐距闭使者大不敬下狱博士弟子王咸举旛太学下曰欲救鲍司隶者会此下诸生会者千余人遮丞相孔光车不得行又守阙上书遂抵宣罪减死一等】况卒厚赠　备死不贺【后汉朱晖传晖为郡吏太守阮况甞欲市晖婢晖不从及况卒厚赠送其家人或讥焉晖曰前阮府君有所求于我所以不敢闻命恐以财货污君今而相送明吾非有爱也三国志袁涣传魏太祖时有传刘备死者羣臣皆贺涣以甞为备所举吏独不贺】　増下马号
　　哭　挝鼓喧呼【三国志王修传修为袁谭别驾魏太祖诛谭修闻之下马号哭曰无君焉归遂诣太祖乞谭尸太祖欲观修意黙然不应修复曰受袁氏厚恩若得殓谭尸然后就戮无所恨太祖嘉其义听之　宋纪钦宗罢李纲以谢金人太学生陈东等及都民数万人上书言李纲奋不顾身任天下之重所谓社稷之臣也罢纲正坠金人之计乞复用纲而斥李彦等挝坏登□鼔喧呼动地帝恐生变乃复召纲众皆奋跃】　倾血以饮　逾墙而藏【后汉刘平传建武初厐萌反于彭城攻败郡守孙萌平时为郡吏冒白刃伏萌身上被十创困顿不知所为号泣请曰愿以身代府君贼曰此义士也勿杀遂解去萌伤甚气絶有顷苏渴求饮平倾其创血以饮之后数日萌竟死平乃裹创扶送萌丧至其本县　又刘茂传建武二年为郡门下掾时赤睂攻郡县杀长吏及府掾史茂负太守孙福逾墙藏空穴中得免其暮俱奔盂县昼则逃隐夜求粮食积百余日贼去乃得归府】　更无美谈　终无异词【后汉戴就传就仕郡仓曹掾扬州刺史欧阳参奏太守成公浮臧罪遣部从事薛安案仓库簿领就于钱塘县狱幽囚考掠五毒参至就慷慨直辞色不变容谓安曰太守剖符大臣当以死报国卿虽□命固宜申断寃毒奈何诬害忠良强相掠理令臣谤其君子证其父安深奇其壮节即解械更与美谈表其言解释郡事　又陆续传续为郡门下掾是时楚王英谋反阴疏天下善士及楚事觉显宗得其录有太守尹兴名乃征兴诣廷尉狱续与主簿梁宏功曹史驷勲及掾史五百余人诣洛阳诏狱就考诸吏不堪痛楚死者大半惟续宏勲掠考五毒肌消烂终无异词】　以报智伯　不负桓侯【史记豫譲为智伯报仇谓襄子曰臣事范中行氏范中行氏众人遇我我故以众人报之至于智伯以国士遇我我故以国士报之　晋书苏峻防兰石桓彛遣将军俞纵御之纵败左右劝退军纵曰吾受桓侯厚恩本以死报吾之不可负桓侯犹桓侯之不可负国也力战而死】　牵招设祭　髙悝匿孤【魏志牵招传袁绍辟招为督军从事绍卒又事子尚后辽东送袁尚首悬在马市招覩之悲感设祭头下太祖义之　晋华轶传初广陵髙悝寓居江州轶辟为西曹掾防而轶败悝藏匿轶二子及妻崎岖经年既而遇赦悝携之出首帝嘉而宥之】请活使君　得全太守【北史葛荣围信都魏冀州刺史元孚帅励将士昼夜拒守城陷与兄祐俱执兄弟争相为死都督潘绍等数百人皆叩头请死以活使君荣曰此皆魏之忠臣义士也　后汉彭修传修仕郡为功曹后州辟从事时贼张子林等数百人作乱修与太守俱出讨贼贼望见车马竞交射之飞矢雨集修障扞太守而为流矢所中死太守得全】　露板请　将车送丧【晋荀闿传大司马齐王冏辟闿为掾冏败暴尸已三日莫敢闿与冏故吏李述嵇含等露板请朝议听之论者称焉　汉亷范传永平初陇西太守邓融备礼谒范为功曹会融为州所举案范知事谴难解于是东至洛阳变名姓求代廷尉狱卒居无几融果不下狱遂得卫侍左右尽心勤劳融怪其貌而殊不意乃谓曰卿何似我故功曹邪范诃之曰君困戹瞀乱邪语遂絶融系出困病范随而养视及死竟不言身自将车送丧致南阳毕乃去】　衣不解带　乳为生湩【北史开府王延者性忠厚领秦王俊亲信兵十余年俊甚礼之及俊疾延在阁下衣不解带俊薨勺饮不入口者数日羸顿骨立帝闻悯之赐以御药授骠将军典宿衞俊日延号泣而絶　汉李善传善本同县李元苍头也元家相继疫死惟孤儿续始生数旬诸奴仆私共计议欲谋杀续分其财产善乃潜负续逃去亲哺养乳为生湩推燥居湿备甞艰勤续虽在孩抱有事輙长跪请白然后行之】　亦遭五矢　便被七创【晋韦忠传太守陈楚辟忠为功曹会山破郡楚携子出走贼射之中三创忠冒刃伏楚以身捍之泣曰韦忠愿以身代君乞诸君哀之亦遭五矢贼相谓曰义士也舍之忠于是负楚以归楚国先贤传应余为郡功曹是时吴蜀不賔山民皆叛余与太守东方衮迸力得出贼便射衮余以身当箭被七创因谓贼曰我以身代君已被重创若身死君全殒没无恨因仰天号泣涕血俱下如雨贼见其义烈释衮弗害】　分歠厨米　共给衣资【三国臧洪传魏太祖围张超于雍邱洪从绍请兵欲求救超绍不听由是怨绍絶不与通绍兴兵围之臧粮尽无救呼吏士谓曰袁氏所图不轨且不救洪郡将洪于大义不得不死诸君可先城未败将妻子出将吏士民皆垂涕曰明府与袁氏本无怨隙今为夲朝郡将之故自致残困吏民何忍舍明府去也初尚掘防煮筋角后无可复食者主簿啓内厨米三斗请中分稍以为糜粥洪叹曰独食此何为使作薄粥众分歠之　汉缪彤传太守陇西梁湛召彤为决曹史湛卒彤送丧还陇西会西羌反叛湛妻子悉避乱他郡彤独不去为起坟冢乃濳穿井旁以为窟室昼则隐窜夜则土其妻子意彤已死还见大惊关西咸称传之共给车马衣资彤不受而归】　视书长叹　持贼大呼【晋纪刘裕攻司马休之宻以书招休之録事韩延之延之复书曰夫以平西之至徳宁可无授命之臣乎假令天长防乱九流混浊当与臧洪游于地下耳裕视书叹息以示将佐曰事人当如是矣　唐裴度传王师讨蔡王承宗李师道谋缓蔡兵乃伏盗京师刺用事大臣已害宰相武元衡又撃度刃三进断鞾刜背裂中单又伤首度冒氊得不死哄导骇伏独驺王义持贼大呼贼断义手度坠沟贼意已死因亡去】　给送车马　驱防蝇虫【汉周嘉传嘉仕郡为主簿王莽末羣贼入汝阳城嘉从太守何敞讨贼敞为流矢所中贼围统数十重白刃交集嘉乃拥敞以身捍之因呵贼曰卿曹皆人隶也为贼旣逆岂有还害其君者邪嘉请以死赎君命因仰天号泣羣贼于是两相视曰此义士也给其车马遣送之　又杜乔传乔死狱中与李固俱暴尸于城南乔故掾陈留杨匡闻之号泣星行到洛阳乃着故赤帻托为夏门亭吏守防尸防驱防蝇虫积十二日都官从事执之以闻梁太后义之而不罪】　麾之不去　防而复存【五代史和凝传梁义成军节度使贺瓌辟凝为从事瓌与唐庄宗战于胡柳瓌战败脱身走独凝随之反顾见凝麾之使去凝曰大丈夫当为知己死吾恨未得死所耳岂可去邪已而一追瓌几及凝叱之不止即引弓射杀之瓌由是得免　元赵一徳传至元十二年国兵南伐一徳被俘至燕为郑留守家奴后其主郑阿尔斯兰以寃被诛诏簿录其家羣奴各亡去一徳独奋曰主家有祸吾同路人邪即留不去与张锦童诣中书诉枉状得昭雪还其所籍太夫人劳一徳曰当吏籍吾家时亲戚不相顾汝独冒险以白吾枉今吾家业旣防而复存者皆汝力也因分美田庐遗之一徳谢曰一徳虽鄙人非有利于是也重哀吾主无罪而受戮故留以报主何以田庐为遂不受而去】　闻命欢笑　诣丧恸哭【南史沈攸之攸之以边荣为留府司马守城张敬儿将至人或説荣降荣曰受沈公厚恩一朝缓急便改易本心不能也城败见敬儿敬儿曰边公何为同人作贼不早来荣曰沈荆州要是宋世忠臣不可谓贼身本不靳生何须见问命斩之荣欢笑而去容无异色　北史阳固传清河王怿领太尉辟固从事中郎属怿被害不奏怿之遇害元乂执政朝野震悚怿诸子及门生寮吏莫不虑祸避隐不出固以常被辟命遂独诣防所尽哀恸哭良久乃还仆射游肇闻而叹曰虽栾布王修无以尚也君子哉若人】皆署燕名　不知隽赂【汉周嘉传嘉髙祖父燕宣帝时为郡决曹掾太守欲枉杀人燕谏不听遂杀囚而黜燕囚家守阙称寃诏遣覆考燕见太守曰愿谨定文书皆署燕名府君但言时病而已使乃收燕系狱屡被掠楚辞无挠屈当下蚕室乃叹曰岂可以刀锯之余下见先君遂不食而死　又朱隽太守尹端以隽为主簿熹平二年端坐讨贼失利罪应弃市隽乃羸服间行轻赍数百金到京师赂主章吏得输作左校端喜于降免而不知其由隽亦终无所言】　持锄去草　引车入陌【后汉李善善夲同县李元苍头显宗时辟公府再迁日南太守从京师之官道经李元冢未至一里乃脱朝服持锄去草及拜墓哭泣甚悲身自炊爨执鼎俎以修祭祀又鲍永传永初为郡功曹王莽以永父宣不附己欲灭其子孙太守茍谏拥防之召以为吏更始时封中阳侯后建武十一年徴为司隶校尉行县路经更始墓引车入陌下拜哭尽哀而去又西至扶风椎牛上茍谏冢帝闻之问公卿曰奉使如此何如张湛对曰仁者行之宗忠者义之主也仁不遗旧忠不忘君行之髙者也帝意乃释】　烹固何害　志不可移【左传白公作乱国人攻之奔山而缢其徒微之生拘石乞而问白公之死焉对曰余知其死所而长者使余勿言曰不言将烹乞曰此事克则为卿不克则烹固其所也何害乃烹石乞注微之匿也长者白公也　晋车济张重华以车济为金城令时为石虎将麻秋所陷济不为秋屈秋必欲降之乃临之以兵济辞色不挠曰吾虽才非厐徳而受任同之身可杀志不可移乃伏劒而死秋壮其忠节以礼之后重华迎致其防亲临恸哭】　原栾布哭彭越　江统送愍懐【史记栾布传布为梁大夫使齐汉枭彭越头于洛阳诏有敢收视者辄捕之布从齐还奏事越头下祀而哭之　晋江统愍懐太子废贾后讽有司不许宫臣追送江统冒禁至伊水拜辞】　增结辔而殉治长　升堂以召诸生【説苑邢蒯瞆事详忠二　备遗録明王省为济阳敎谕靖难师至公乃升明伦堂召诸生谓曰若等知此堂何以名明伦今日且论君臣之义一节何如遂大哭诸生亦哭乃以头触堂柱而死】　岛中五百岂从汉帝之招　坐上三千仅得冯公之市【史记田横旣二客穿其塜旁孔皆自刭下从之髙帝闻之乃大惊以田横之客皆贤其余尚五百人在海中使使召之至则闻田横死亦皆自杀　战国防齐冯暖为孟尝君收债于薛及归孟尝君曰债收毕乎曰收毕矣以何市而反冯暖曰君言视吾家所少有者臣窃计君家所寡有者惟义耳因烧其券民称万岁乃臣所以为君市义者也后孟尝君就国于薛民扶老携幼迎道中终日孟尝君曰先生所以为文市义者乃今见之】
　　忠义二【附】
　　原诏复七贤【白帖袁秘为郡门下议生从太守赵谦击黄巾军败与功曹封观等七人以身捍刃皆死谦得免诏复其门号曰七贤】　增理无两直【晋张轨传后汉呉咏尝为马贤所辟又为太尉厐参掾贤参相诬罪应死各引咏为证咏计理无两直自刎而死参贤慙愧和释凉州刺史张轨祭其墓而旌其子孙】　哭于东市【晋向雄传雄初仕郡为主簿事大守王经及经之死也雄哭之尽哀市人咸为之悲后呉奋为太守以小谴系雄于狱司隶钟会于狱中辟雄为都官从事会死无人殡殓雄迎防而之文帝召雄而责之曰往者王经之死卿哭于东市吾不问也今钟会躬为叛逆又复收若更相容其如王法何雄曰王诛旣加于法已备雄感义收敎亦无阙法立于上敎于下何必使雄违生背死以立于时乎】　由是显名【后汉索卢放传放初署郡门下掾更始时使者督行郡国太守有事当就斩放愿以身代遂前就斩使者义而赦之由是显名】　安可负君【晋纪陆机及弟云皆见杀又收机司马孙拯下狱狱吏掠拯数百两踝骨见终言机寃吏知拯义烈谓曰二陆之枉谁不知之君可不爱身乎拯仰天叹曰陆君兄弟世之竒士吾知爱不能救其死忍复从而诬之乎孟玖等令狱吏诈为拯辞亦三族拯门人费慈宰意二人诣狱明拯寃拯譬遣之曰吾义不负二陆死是吾分卿何为尔邪曰君旣不负二陆仆又安可负君固言拯寃玖又杀之】　桓康装担【南齐书桓康宋大明中桓康随太祖为军容从世祖在贑县泰始初世祖起义为郡所系众皆散康装担一头贮穆后一头贮文惠太子及竟陵王子良自负至山中与门客萧欣杨瑑之等四十余人相结破郡狱出世祖郡追兵急康等死战破之】　复归江南【续文献通考晋祖逖有奴曰王安遣归石勒逖弟约从苏峻反败而奔赵勒以旣灭刘曜当显明顺逆乃诛约其族安怅曰岂可使祖士雅无后乃窃逖庶子道重匿之及石氏亡复归江南】　必同其难【汉晋春秋公孙瓉为袁绍所败关靖曰吾闻君子陷人于危必同其难岂可独生乎乃防马赴绍军而死】孤得无预【辍耕录刘信甫为富商曹氏奴曹濒死以孤托之孤之叔利孤财妄诉于府郡守刘】
　　【察其诈直之叔之子不胜慙且愤毒父死而复诉于府适逹噜噶齐马马火者受署之初与守不和竟欲置孤法并得以中守信甫曰杀人者某也孤实不知守亦无贿旣被鍜链无完肤终无两辞乃厚以金帛赂逹噜噶齐孤得无预而信甫减死旣而叩跸陈告逹噜噶齐以罪罢去守复官凡狱讼道里费盖钜万计孤悉算偿信甫曰主有难奴救脱之分内事耳宁望求报哉力辞不受】　叱令北向【先贤行状袁绍领冀州牧委审配腹心之任以为治中别驾并总幕府后魏太祖兵入邺生防配谓曰曩者孤之行围何弩之多也配曰恨其少耳公曰卿忠于袁氏父子亦自不得不尔也临行刑叱持兵者令北向曰吾君在北】　城无虚井【宋纪元兵克潭州李芾与帐下沈忠合室尽死潭民闻之多举家自尽城无虚井缢林木者相望】枕中出二楮【明田汝成阿寄阿寄者淳安徐氏仆也徐氏昆弟别产而居伯得一马仲得】
　　【一牛季寡妇得一阿寄年五十余矣寡妇泣曰马则乘牛则耕跄踉老仆乃费我藜羮阿寄叹曰噫主谓我力不若牛马邪廼画防营生示可用状寡妇悉簪珥之属得银一十二两畀寄二十年而致产数万金为寡妇嫁三女婚两郎寡妇则阜然财雄一邑顷之阿寄病且死谓寡妇曰老奴牛马之报尽矣出枕中二楮则家计钜细悉均分之曰以此贻两郎君可世守也言讫而终】
　　忠孝一
　　增书曰尔尚盖前人之愆惟忠惟孝　诗曰王事靡盬不能艺稻粱父母何尝　又曰驾彼四牡载骤骎骎岂不怀归是用作歌将母来谂　礼记曰为人臣之礼不显谏三谏而不听则逃之子之事亲也三谏而不听则号泣而随之君有疾饮药臣先尝之亲有疾饮药子先尝之医不三世不服其药　孝经曰资于事父以事君而敬同　又曰君子之事亲孝故忠可移于君　史记赵世家曰家听于亲而国听于君古今之公行也　孔子世家曰为人子者毋以有己为人臣者毋以有己汉书刘向曰奉安君父忠孝之至也　东平思王宇传曰盖闻亲亲之恩莫重于孝尊尊之义莫大于忠故诸侯在位不骄以致孝制节谨度以翼天子然后富贵不离其身而社稷可保　范升曰子以人不间于其父母为孝臣以下不非其君上为忠　晋书段灼曰臣闻忠臣之于其君犹孝子之于其亲进则有欣然之庆非贪官也退则有戚戚之忧非怀禄也其意在于光君荣亲情所不能已已者也　陈书徐陵曰择官而仕非曰孝家择事而趋非云忠国　北史曰士有不因学艺而重不待爵禄而贵者何亦云忠孝而已竭力以奉其亲人子之行也致身以事其君人臣之节也　宋孙固曰人以爱亲之心爱其君则无不尽矣　庄子曰事其亲者不择地而安之孝之至也事其君者不择事而安之忠之盛也　汉马融忠经曰夫惟孝者必贵于忠忠不及之而失其守匪惟危身辱及亲也故君子行其孝必先以忠竭其忠斯福禄至矣　涑水司马氏曰某事亲无以逾于人能不欺而已矣其事君亦然读书笔纪曰大道之世无忠臣无孝子其无忠臣非无忠臣也夫人而莫非忠臣也其无孝子非无孝子也夫人而莫非孝子也
　　忠孝二
　　增史记曰仲尼孝子舜禹忠臣　谷梁曰于盾也见忠臣之至于许世子止见孝子之至　孝经纬曰孔子云欲观吾褒贬诸君之志在春秋崇人伦之行在孝经史记曰石奢为楚昭王相行县道有杀人者相追之
　　乃其父也纵其父而还自系焉使人言于王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣石奢曰不私其父非孝子也不奉主法非忠臣也王赦其罪上惠也伏诛而死臣职也遂自刎而死　战国防陈轸谓秦王曰昔者子胥忠其君天下皆欲以为臣孝己爱其亲天下皆欲以为子　説苑曰楚申鸣者孝闻于国王欲授之相申鸣辞不受其父曰王欲相汝何不受乎申鸣对曰舍父之孝子而为王之忠臣何也其父曰使有禄于国立义于庭汝乐吾无忧也吾欲汝之相也申鸣曰诺遂入朝楚王因授之相居三年白公为乱杀司马子期申鸣将往死之父止之曰弃父而死其可乎申鸣曰闻夫仕者身归于君而禄归于亲今旣去父事君得不死其难遂往而以兵围之白公与石乞谋曰申鸣天下之孝子也往刼其父以兵申鸣必来遂往取其父持之以兵告申鸣曰子与吾吾与子分楚国子不与吾子父则死矣申鸣流涕曰食其食者死其事受其禄者毕其能今已不得为父之孝子也乃君之忠臣也援枹鼓之遂杀白公其父亦死王赏之金百斤申鸣曰食君之食避君之难非忠臣也定君之国杀臣之父非孝子也何面目立于天下遂自杀　汉书延笃曰笃谓前越隽太守李文徳曰吾自束脩以来为人臣不陷于不忠为人子不陷于不孝上交不谄下交不渎从此而没下见先君逺祖可不慙赧　世説曰呉孙皓问丞相陆凯曰卿一宗在朝者有几人陆曰二相五侯将军十余人皓曰盛哉陆曰君贤臣忠国之盛也父慈子孝家之盛也晋书温峤曰忠臣本乎孝子奉上资乎爱亲自家
　　刑国于斯极矣太眞性履纯深誉流邦族始则承顔候色老莱弗之加也旣而辞亲蹈义申胥何以加焉　卞壸曰壸与苏峻力疾而战死之二子眕盱见父没相随赴战同时见害眕母裴抚二子尸哭曰父为忠臣汝为孝子夫何恨乎　谢琰曰孙恩冦山隂琰出战杀贼甚多继而败绩千秋亭与二子肇峻俱被害诏谓琰父子陨于君亲忠孝萃于一门焉　南史刘敬宣曰敬宣八岁防母昼夜号泣中表异之四月八日敬宣见众人灌佛乃下头上金镜为母灌像因悲泣不自胜桓序谓其父牢之曰卿此儿非惟家之孝子必为国之忠臣　袁粲传曰粲谋诛萧道成为戴僧静所杀子最大叫抱父乞先死粲谓最曰我不失为忠臣汝不失为孝子遂父子俱死百姓哀之为之謡曰可怜石头城宁为袁粲死不作禇渊生　梁书谢蔺曰蔺五岁每父母未饭乳媪欲令蔺先饭蔺曰旣不觉饥彊食终不进舅阮孝绪闻之叹曰此儿在家则曾子之流事君则蔺生之匹因名曰蔺　魏书彭城王勰曰髙祖诏勰曰汝在私能孝处公必忠　邢峦曰世宗劳遣峦于东堂曰萧衍冦邉旬朔滋甚诚知将军旋京未久膝下难违然东南之计非将军莫可将军其勉建殊勋以称朕懐自古忠臣亦非无孝也　名臣录曰范仲淹曰狄公仁杰为子极于孝为臣极于忠公尝赴并州过太行山反瞻河阳见白云孤飞曰吾亲在其下久而不能去左右为之感动诗有陟岵陟屺君子于役弗忘其亲此公之谓与吁嗟乎孝之至也忠之所由生乎　唐李源曰源东京留守憕之子也憕死安禄山之难源时八岁被俘为奴故吏赎归其宗源以父死非命不仕不娶长庆中年八十矣御史中丞李徳裕荐之穆宗下诏曰褒忠所以劝臣节旌孝所以激人伦其以源守谏议大夫遣使者持诏书袍笏就赐　唐纪曰王义方欲奏弹李义府先白其母曰义方为御史视奸臣不纠则不忠纠之则身危而忧及于亲为不孝奈何母曰昔王陵之母杀身以成子之名汝能尽忠以事君吾死不恨　説郛东谷赘言曰孝子忠臣代固有之惟子能合父心惟臣能合君心者为难能也盖有之矣不多见也是故执友穷乏济以麦舟范忠宣公之心即父之心也河东未平不望使相曹武惠王之心即君之心也　宋史杨政传曰政父忠战没政甫七歳哀号如成人其母竒之曰孝于亲者必忠于君此儿其大吾门乎　一统志曰元赵毅尝为国史编修官明兵入城毅叹曰我今但有一死报国耳乃与妻解氏皆自缢其子恭为中书管勾亦与妻诀曰吾父母俱死尚敢爱死乎遂公服北向再拜缢死　元巴延布哈德济传曰巴延布哈德济之援信州也常南望泣曰我为天子司宪视彼城之危急忍坐视乎吾知上报天子下拯生民余皆无可恤所念者太夫人耳入拜其母鲜于氏曰儿今不得事母矣母曰尔为忠臣吾即死复何恨巴延布哈德济因命子额森布哈奉其母间道入福州以江东亷访司印送行御史台遂力守孤城而死　明郑克敬略曰克敬官御史常奉使还赐之宴不食光禄以闻太祖问之对曰今日臣父忌日不敢食肉太祖曰长者赐少者贱者不敢辞况君命乎对曰臣闻有父子而后有君臣　一统志曰朱益永乐末进士廉静寡欲宦游不挈妻子卒时惟一仆侍命之曰未能报吾君亲归以忠孝二字语吾子孙明陈祚畧曰祚仕宣徳朝坐直谏忤旨举家繋狱父竟瘐死后出狱疏请归持服不许明日再请词益痛切薛瑄言祚事亲以忠感君以孝作文送之　一统志曰刘珝正统中进士宪庙简入内阁呼为东刘先生而不名居家孝父母没各庐墓三年所居号曰仁孝里嘉靖初事闻钦撰祝文曰忠禆于国孝表于乡为一代名臣云　明冯恩传略曰恩论张孚敬及汪鋐方献夫之奸逮系诏狱几死子行可年十四请以身代于长安街刺血书疏自防阙下通政陈经为引奏帝动容曰忠孝乃出一家邪
　　忠孝三
　　增国桢　家寳【晋书髙宻孝以承亲忠以奉上实国之桢　山堂肆考宋时杜孟游太学因童贯蔡京用事幡然而归尝训子孙曰忠孝吾家之寳经史吾家之田号为寳田杜氏】　投箸　捽胡【宋书建平宣简王宏传刘璡上书云王之事太妃也朝夕不违养甘苦不见色帐下进珍馔太妃米食王投箸辍饭臣闻求忠臣者于孝子之门安有孝如王而不忠者乎　汉书莽何罗反金日防捽胡投何罗殿下得擒防之穷治皆伏辜由是着忠孝节注胡颈也捽胡捽其颈而投殿下也】　原石奢自刎毕谌出亡【史记石奢事详忠孝二　白帖毕谌为兖州别驾张邈刼其母弟妻子魏太祖谢遣】
　　【之曰卿老母在彼当去谌顿首无二心既遂出亡吕布破张邈生得谌谌惧太祖曰孝于亲岂不忠于君君子不罪之用为鲁相】　增两节并　二理同极【南齐书元孙曰王尊驱骥王阳回车欲令忠孝并臣子两节　南史褚彦回谓齐髙帝曰栁世隆事陛下在危尽忠居忧杖而后起立人之夲二理同极】　亡家忧国　立身成名【汉书公孙述使刺客刺来歙歙书表投笔抽刀而絶帝省书流涕乃赐防曰中将来歙攻战连年平定陇羌忧国亡家忠孝显著　彚书王珪拜礼部尚书兼魏王师王问珪何以为忠孝珪曰陛下王之君事思尽忠陛下王之父事思尽孝可以立身可以成名】不远不挠　可移可事【晋书王允知死不挠求仁不逺期在忠孝　北史栁遐传】
　　【栁遐立身之道进退有节观其眷恋坟陇其孝可移于朝廷尽礼旧主其忠可事于新君】　非为富贵　即是神仙【宋史宗室不传不性笃孝生七岁遭父北迁思慕涕泣长而力学母曹氏止之荅曰君父仇未报非敢志富贵也　明沈练重修岳王祠文忠臣孝子即是神仙】　为赴魏军　岂知王腊【三国志诸葛亮子瞻督诸军至涪亭战死于阵瞻子尚叹曰父子荷国重恩不早斩黄皓以致倾败用生何爲驰赴魏军而死　汉陈宠传宠曽祖父咸见王莽诛何武鲍宣等即乞骸骨去职三子皆在位后悉令解官归郷里闭门不出入犹用汉家祖腊人问其故曰吾祖宗岂知有王氏腊乎】考叔称纯　李嵩何罪【左传颍考叔闻郑庄公誓不见母有献于公公赐之羮食而舍肉公问之对曰小人有母请以遗之公感其言遂为母子如初君子曰颍考叔纯孝也爱其母施及庄公　晋纪秦主姚兴太后卒羣臣请依汉魏故事既即吉尚书李嵩上疏曰孝治天下先王之髙事也宜遵圣性以光道训既之后素服临朝尹纬驳曰嵩矫常越礼请付有司论罪兴曰忠臣孝子有何罪乎】　先臣所敎　愚夫不为【宋纪范纯仁遗表云先天下而忧期不负圣人之学此先臣所以敎子而微臣资以事君者也　北史裴譲之弟诹之奔关右兄弟五人皆拘系齐神武问云诹之何在荅曰昔呉蜀二国诸葛兄弟各得尽心况譲之老母在此君臣分定失忠与孝愚夫不为】　敢讳家客不为园郎【唐书马周传周至长安舍中将常何家为何条二十余事皆当世所切太宗怪问何何对曰此非臣所能家客马周敎臣言之客忠孝人也汉书元帝崩故事近臣皆随陵为园金日防弟伦子敞以世名忠孝太后诏留侍成帝】　死则塞祸　贵不为荣【汉纪督邮呉道受诏捕范滂县令郭揖出觧印綅引与俱亡滂曰滂死则祸塞何敢以罪累君又令老母流离乎其母就与之诀滂跪受教再拜而辞　晋纪秦攻梓潼太守周虓固守涪城遣歩送母趣江陵朱彤邀而获之虓遂降坚欲以虓为尚书虓曰防晋厚恩但老母见获失节于此母之获全秦之惠也虽公侯之贵不以爲荣遂不仕】天为降印　金以名军【博物志太尉常山张颢为梁相天新雨后有鸟如山雀飞翔近地民争取之即为一员石颢令捶破之得一金印曰忠孝侯印颢表上之藏于官库后议樊行校书东观表上言尧舜之时旧有此官今天降印宜可复置　金史正大二年取河朔诸路归正人悉送院增月给米三倍他军岁时犒燕名曰忠孝军】　援枹以鼓　叱驭而行【说苑楚申鸣事详忠孝二　汉书王尊为益州刺史至九折坂曰此非王阳所畏道邪叱其驭曰驱之王阳为孝子王尊为忠臣】何以见祖　皆知显亲【一统志宋张镗仆射浚之后益王立诏天下勤王镗起兵】
　　【衡山兵败被执元参政崔斌欲降之骂曰今日降而死何以见我祖魏公于地下　又宋周虎守和州母何氏倾家赀以犒军士破敌全城封感义郡夫人其诰畧云使天下之为人母者皆知以是敎其子使天下之为人子者皆知以是显其亲】　惟此三子　幸有二弟【初潭集陈元方曰昔髙宗放孝子孝己尹吉甫放孝子伯竒董仲舒放孝子符起惟此三君髙明之君惟此三子忠臣孝子　元纪明兵取益都路布延布哈捍城力战城陷告其母曰儿不能两全忠孝幸有二弟当爲终养拜母而别趋官舍坐堂上不屈而死】　恒思归国　何可假人【陈书梁元帝时沈炯为西魏所掳魏人甚礼之炯以母老在东恒思归国恐魏人爱其文才而留之闭戸却扫无所交游时有文章随即弃毁不令流布　世说孝武问王爽卿何如卿兄爽荅曰风流秀出臣不如恭至于忠孝亦何可以假人】　受戒孔子令见先人【宋纪元平章政事亷希宪立朝谠正元主常令受帝师僧帕克斯巴戒希宪曰臣已受】
　　【孔子戒矣元主曰孔子亦有戒邪对曰为臣当忠为子当孝孔子之戒如是而已　又元围潭州尹谷时寓居城中知事不可为乃为二子冠招郷人行冠礼郷人曰此何时行此迂濶事谷曰正欲令儿曹冠带见先人耳礼毕与其家人自焚】　不得承命　岂复全交【南史宋竟陵王诞反以刘琨之为参军琨之辞曰忠孝不得并全琨之有老父在不得承命诞囚而杀之　汉书臧洪传洪荅袁绍书曰夲州被侵郡将遘戹请师见拒辞行被拘使洪故君遂致沦灭岂得复全交友之道重亏忠孝之门乎】　经门挥涕　谒帝改容【晋书殷仲堪镇江陵桓灵寳攻之后仲堪走惟罗企生从路经家门弟遵生曰家有老母将欲何之企生挥泪曰今日之事我必死之汝等奉养不失一门之内有忠与孝亦复何恨北史普泰初崔猷迁司徒从事中既遭家难遂间行入关及谒魏孝武哀动左右帝为之改容目送曰忠孝之道萃此一门】　求郡养母　取心祭父【宋纪洪皓留金十五年而还入对内殿求郡养母帝曰卿忠贯日月志不忘君虽苏武不能岂可舍朕去邪　元纪察罕特穆尔为田丰王士诚所刺讣闻帝震悼令库库特穆尔袭父职身率将士誓必复仇遂克之取田丰王士诚之心以祭父】　同日而至　一方所归【宋纪文天祥死有义士张毅甫者负天祥骸骨归吉州适家人亦自惠州奉其母曾夫人之柩同日而至人以为忠孝所感晋书沮渠逊传罗仇谓其弟麴粥曰吾家累世忠孝为一方所归寕人负我毋我负人】　宜有甄录　以为镜戒【北史崔光韶弟光伯除北海太守有司以其吏满奏代诏曰光伯自涖海沂清风逺着兼其兄光韶复能辞荣侍养兄弟忠孝宜有甄录可更任三年以广风化　汉书帝以三公多见罪退欲冯勤以善自终因诫之曰忠臣孝子覧照前世以为镜戒能尽忠于国则爵赏光字当世功名列于不朽可不勉哉】　卜以善俗　诗为谏书【汉书严遵卜筮于成都与人子言依于孝与人臣言依于忠各因势导之以善　又王式为昌邑王师后王贺嗣位以滛乱废治事使者责问式曰师何以无谏书式对曰臣以诗三百五篇朝夕授王至于忠臣孝子之篇未尝不为王反覆诵之也臣以三百五篇谏是以无谏书】　端礼常赐书　敬宗不识字【一统志宋钱端礼为俶六世孙髙宗常御书忠孝之家四字赐之　性理乐庵李氏曰人读书须是识字许敬宗不识忠孝字】　阳城语诸生　景让举一爵【唐阳城传城迁国子司业引诸生告之曰凡学者所以学为忠与孝也诸生有不省亲者乎明日谒城还养者二十辈三年不归侍者斥之　南郡新书大中间丞宴席蒋伸在坐忽酌一杯言曰坐上有孝于家忠于国者饮此爵众皆肃然无敢举者独李公景让起引此爵蒋曰宜然】　为君为父付一笑于此生　事宋事元敢二心以逃死【一统志宋李成大知金坛县元兵至吏民胁成大降乃潜与胡用存谋复金坛事泄榜掠不屈先杀其二子笑曰子为父死臣为君死遂遇害　宋史厓山既平文天祥被执张范谓天祥曰国亡丞相忠孝尽矣能以事宋者事元不失为宰相也天祥然出涕曰国亡不能救为人臣者死有余罪况敢逃其死而二心乎】
　　忠孝四
　　原辞母【白帖魏王经为尚书髙贵郷公欲讨司马文王王沈王皆预谋谋讫沈走告文王经独不行被泣辞母母顔色不变曰为子则孝为臣则忠人谁不死死得所何恨之有】　辞主【三国志蜀徐庶从先主曹公获其母庶辞先主而指其心曰今失老母方寸乱矣遂诣曹公】　不两全【晋周处传处为中丞朝臣恶其疆直乃使隶夏侯骏西征孙秀知其将死谓之曰卿有老母可以辞处曰忠孝安得两全既辞亲事君父母安得而子乎今日我死所也】　增天子题碑【唐书韩思复传思复卒谥曰文天子亲题其碑曰有唐忠孝韩长山之墓】　安君定亲【三国志魏文帝终制曰忠臣孝子宜思仲尼释之之言鍳华元明帝之戒所以安君定亲斯则圣贤之忠孝矣】　乃心夲朝【晋书武帝时吉挹守魏兴苻坚遣将来攻力不能抗不食而死桓冲上言曰故轻车将军魏兴太守吉挹祖朗西台倾覆陨身守节挹世笃忠孝乃心夲朝】　戒子努力【宋史杜衍为宋贤相卒时年八十諡正献戒其子努力忠孝】　乡里易名【一统志宋曹矩少以纯孝闻累迁左屯田中焚黄之夕芝生墓上诏以所居为忠孝郷孝芝里】
　　忠孝五
　　原表梁元帝上忠臣表曰资父事君实曰严敬求忠出孝义兼臣子是以冬温夏凊尽事亲之节进思将美怀出奉之义羲轩改物殷周受命三能十乱九棘五臣靡不夙夜在公忠为令徳若缙云得姓之子姬昌鲁卫之臣是知理合君亲孝忠一体性与率由因心致极臣连华霄汉凭晖日月三握再吐夙奉紫庭之慈春诗秋礼早丹扆之训宣帝褒徳麟阁画充国之形显宗念功云台图仲华之像
　　增书宋谢枋得与程钜夫书畧曰枋得宋室孤臣所以不死者九十三歳老母在堂耳今天已夺其恃枋得无意人间事矣执事荐士时岂知枋得有母之防曰求忠臣必于孝子之门为人臣不尽孝于家而能忠于国者未之有也语曰人苦不自知枋得自知不才久矣亡国之大夫不可以图存李左车犹言之况稍知诗书识礼义者乎且忠臣论事必识大体君子取人先观大节执事不可称非其人而负求才之意曰为人子止于孝为人臣止于忠某不能为忠臣犹愿为孝子　明宋濂荅郡守聘五经师书畧曰古之通经者非思腾簸口舌以聋瞽时俗实欲学为忠孝而孝者又百行之冠冕茍于孝道有阙则虽分析经义如蚕丝牛毛徒召辱耳阳城为学官时谓诸生曰凡学者学为忠与孝也诸生有不省亲者乎其有不省亲者即斥去之此古人鉴也濂严父年垂八十旦暮弄雏亲侧以尽爱日之诚犹惧不足乃使去之以临诸生诸生将何以取法乎诸生尚不欲久去膝下况为师者乃可尔乎世岂无阳城将何面目以见之也执事何为欲强之乎
　　增序马融忠经序曰忠经者盖出于孝经也仲尼言孝者所以事君之义则知孝者俟忠而成之所以荅君亲之恩明臣子之分忠不可废于国孝不可絶于家孝旣有经忠则犹缺故述仲尼之説作忠经焉




　　御定渊鉴函卷二百七十
<子部,类书类,御定渊鉴类函>
　　钦定四库全书
　　御定渊鉴函卷二百七十一
　　人部三十【孝禄养】
　　孝一
　　原尔雅曰善父母为孝　増释名曰孝好也爱好父母如所恱好也　书曰奉先思孝　又曰恪愼克孝　原诗曰哀哀父母生我劬劳无父何怙无母何恃出则衔恤入则靡至父兮生我母兮鞠我抚我畜我长我育我顾我复我出入腹我欲报之徳昊天罔极　増又曰明发不寐有怀二人　原礼记曽子曰孝有三大孝尊亲其次弗辱其下能养　又曰君子生则敬养死则敬享思终身弗辱也　増又曰父命呼唯而不诺手执业则投之食在口则吐之走而不趋亲老出不易方复不过时亲癠色容不盛此孝子之疏节也父殁而不能读父之书手泽存焉耳母殁而杯圈不能饮焉口泽之气存焉耳　又曰孝子之有深爱者必有和气有和气者必
　　有愉色有愉色者必有婉容孝子如执玉如奉盈洞洞然属属然如弗胜如将失之　又曰居处不庄非孝也事君不忠非孝也莅官不敬非孝也朋友不信非孝也战阵无勇非孝也　孝经曰身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身　又曰夫孝天之经也地之义也民之行也　又曰孝子之事亲居则致其敬养则致其乐病则致其忧丧则致其哀祭则致其严五者备矣然后能事亲　毛诗序曰凯风美孝子也　又曰南陔孝子相戒以养也　又曰白华孝子之洁白也　孝经钩命曰国多孝则风雨时　又曰孝子如醴泉　孝经左契曰孝悌之至通于神明则凤凰巢　汉书贾谊传曰过阙则下过庙则趋孝子之道也延笃曰仁人之有孝犹四体之有心腹枝叶之有
　　根本　北史孝行论曰塞天地横四海者惟孝而已矣然则孝始爱敬之方终极哀思之道厥亦多绪其心一焉若上智秉自然之质中庸有企及之义及其成功其美一也　庄子曰不择地而安之孝之至也　孔丛子曰于蓼莪见孝子之思养也于四月见孝子之思祭也小学绀珠曰孝则生福　又曰治身莫先于孝孝二
</div>
    <div class="pagination">
<a href="御定渊鉴类函_page195.html">上一页</a><span>...</span><a href="御定渊鉴类函_page191.html">191</a><a href="御定渊鉴类函_page192.html">192</a><a href="御定渊鉴类函_page193.html">193</a><a href="御定渊鉴类函_page194.html">194</a><a href="御定渊鉴类函_page195.html">195</a><span class="current-page">196</span><a href="御定渊鉴类函_page197.html">197</a><a href="御定渊鉴类函_page198.html">198</a><a href="御定渊鉴类函_page199.html">199</a><a href="御定渊鉴类函_page200.html">200</a><a href="御定渊鉴类函_page201.html">201</a><span>...</span><a href="御定渊鉴类函_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
