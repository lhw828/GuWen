<!DOCTYPE html>
<html>
<head>
    <meta charset="UTF-8">
    <title>清稗类钞 - 第 271 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 271 页/共 432 页</h1>
    <div class="content">
　　瘴甘肃多烟瘴，青海更多，至柴达木而尤甚。瘴有三种：其一，水土阴寒，冰雪凝冱，气如最淡之晓雾，是为寒瘴。人触之气郁腹胀，衣襟皆湿，饮其水则立泻.其二，高亢之地，日色所蒸，土气如薄云覆其上，香如茶味而带尘土气，是为热瘴。触之气喘而渴，面项发赤。其三，山险岭恶，林深菁密，多毒蛇恶蝎，吐涎草际，雨淋日炙，渍土经久不散，每当天昏微雨，远望之有光灿然，如落叶缤纷，嗅之其香喷鼻者，是为毒瘴。触之眼眶微黑，鼻中奇痒，额端冷汗不止，衣襟湿如沾露，此瘴为最恶。三瘴又各分水旱二种：水瘴生于水，犯之易治；旱瘴生于陆，犯之难治。草地烟瘴，不似炎方之重，犯瘴倒地者，不忌铁器，刀刺眉尖验之，血色红紫者，虽有重有轻，皆无恙，惟血带黑者不可救。多食葱蒜姜韮，可敌瘴；少食番产蔬蓏野味，可避瘴。行道者早饮酒，吸烟草，腰间佩有磁瓶革囊，凡烟酒辛辣药散之属，无不当备。然汉人至番地，从无不服水土。老商户常称盐为人生食惯之品，草地水味大半咸苦，虽不适口，然不至伤脾。又山中盛产百草，水为药气熏融，冷饮亦不致泄利。其最关系者，全在牛马粪.牛马不食腥秽，其矢质净而无毒，不惟浓臭可解诸瘴，所爨熟食兼足健人脾胃。凡游牧山场，开垦尽属良田，非特有天然之肥料，其瘴毒亦经其淘尽也。是以用牛马粪代薪，不犯瘴气，又可无水土不服之患。

　　蛊南方行蛊，始于蛮僮，盖彼族狉榛成俗，不通文化。异方人之作客闽、粤者，往往迷途入洞，中蛊而死。漳、汀之间较盛。蛊类不一，名亦各异。闽曰蛊鬼；粤曰药鬼；粤西有药思蛊，状似灶鸡虫；滇蜀有金蚕蛊，又名食锦虫.《五岳游草》载稻田蛊；《冯氏医说》载鱼蛊、鸡蛊、鹅蛊、羊蛊、牛蛊、犬蛊、蜈蚣蛊、蜘蛛蛊、蜥蜴蛊、蜣蜋蛊、科斗蛊、马蝗蛊、艹蛊、小儿蛊等称.其造蛊之法，以百虫置皿中，俾相啖食，存者为蛊.或云，蛊者，人取三虫之类，虾蟆、蜈蚣、蛇虺也，以器皿盛之，使其自相啖食，余一存者名为蛊，而能变化。人以酒肉祭之，取出，放毒于饮食中，人中其毒，心闷腹痛，面目青黄，或唾杂鲜血，或下脓血。病人所食之物，皆化为虫，侵蚀脏腑，蚀尽则死。急者十数日即死，缓者延岁月。死后，病气流注，传染于人，故谓之蛊疰。或云，中蛊者面色青黄，为蛇蛊；面色赤黄，为蜥蜴蛊；面色青白，若内胀满，吐出成科斗形者，为虾蟆蛊；面色多青，或吐出如蜣蜋形者，为蜣蜋蛊.或云，南方蓄金蚕，蚕金色，食以蜀锦，取其粪置饮食中，毒人。或云，五月五日聚诸虫豸之毒者，并寘器内，自相吞食，最后独存者曰蛊，有蛇蛊、蜥蜴蛊、蜣蜋蛊.视食者久暂，卜死者迟速。蛊成，先置食中，味增百倍。归或数日，或经年，心腹绞痛而死。家中之物，皆潜移去。魂至其家，为之力役，犹虎之役伥也。其后夜出，有光耀如曳彗，是名飞蛊；光积生影，状如生人，是名桃 「 一作挑」 生；影积生形，能与人交，是名金蚕.于是任意所之，流毒乡邑，杀人多者蛊益灵，家益富。蛊术公行，峒官潜知其状，令巫作法厌之。取妇埋地中，出其首，浇蜡燃之，以召冤魂。魂不附，僮妇代鬼返骂，乃死，否则不能置之法也。

　　粤东之估，往赘粤西土州之寡妇，曰鬼妻，人弗娶也。估欲归，必与要约，三年则下三年之蛊，五年则下五年之蛊，谓之定年药。愆期，蛊发，膨胀而死；如期返，妇以药解之，辄无恙。土州之妇，盖以得粤东夫壻为荣，故其谚曰：「广西有一留人洞，广东有一望夫山。」以蛊留人，人亦以蛊而留。

　　粤东诸山县，人杂瑶蛮，亦往往下蛊.有挑生鬼者，能于权量间，出则使轻而少，入则使重而多，以害商旅，蛊主必敬事之。投宿者，视其屋宇洁净，无流尘蛛网，斯必挑生鬼所为。饮食先嚼甘草，毒中，则吐，复以甘草姜煎水饮之，乃无患。蛮村，不可不常携甘草也。

　　凡下蛊，皆出于僮之妇，若瑶娘，则不能下蛊.蛊有鬼，曰药鬼。药鬼之所附，僮妇恒不得自繇，代代相传，必使其蛊不绝以为神。其中于人得解者，或吐出生鱼、生虾、生鸭之属，皆药鬼为之。

　　滇中亦多蛊，有以药成者，有自生者。某太史典试云南，偶与内监试某观察言及，观察曰：「此易见耳。」翼日，告曰：「蛊起矣。」太史出视之，如放烟火。观察曰：「贵人指之则落，星使何不试之？」太史指之，果坠。太史曰：「观察亦贵矣，何独属我？」观察曰：「非钦使不应也，省中惟巡抚、学政乃可耳。考官天使，故请试之。」

　　湖南苗妇有蛊术湖南保靖南关外富户姜正秀家，有雇工梁胜贵，勤苦诚朴，为姜所信用。某日，使往那洞守碾房，梁挈其妻吴氏同居。吴本苗女，夙有蛊术，凡蛇蝎龟蛙之属，蓄卧榻下。初各一二头，未一月，灶厕间皆蠕蠕而动。往来碾米者遂视为畏途，梁亦患之，累戒不悛。有人以其事告姜，姜惧，使人逐梁他徙。吴怒，披发入姜宅，横目视人，口喃喃诵符咒，指牛，牛死；指犬，犬毙；叱人，人病，恶蛇毒虫满室中。姜大恐，率家人罗拜于吴，求恕罪。吴许之，患始平。

　　麻疯粤多疯人，患麻疯者是也。市多疯男女，行乞道旁，秽气所触，或小遗于道路间，最能染人。高、雷间，当盛夏时，风涛蒸毒，岚瘴所乘，其人生疯尤多，至以为祖疮，弗之怪。当垆妇女，皆系一花绣囊，多贮果物，牵人下马献之，无论老少估人，率称之为同年，与之谐笑。有为《五蓝号子》诗者，诗云：「垂垂腰下绣囊长，中有槟门花最香。一笑行人齐下骑，殷勤紫蟹与琼浆.」盖谓此也。是中染有疯疾者十而五六。

　　凡男疯不能卖于女，女疯则可卖于男，一卖而疯虫即去，女复无疾。自阳春至海康六七百里，板桥茅店之间，数钱妖治，皆可怖畏，俗所谓过癞者也。疯为大癞，虽繇湿热所生，亦传染之有自。故凡生疯，则其家以小舟处之，多备衣粮，使之浮游海上，或使别居于空旷之所，毋与人近。或为疯人所捉而去，以厚赂遗之乃免。

　　粤东有麻疯院，设于广州城外，专养疯人。患者既入内，不准入城。市有三蛇祛风酒，专祛风湿，然染疾太深者亦难见效。人家之买婢妾，雇乳妇，均须验明有无麻疯。其法，使其人处暗房中，以硝倾入火炉中燃之，如面色发青者无疾，面色如常则有疾，断不可留也。

　　吴绍田好色染麻疯麻疯之害，较杨梅尤烈。妇女罹此病者，往往游行市上，搔首弄姿，惑诸少年，诱与之交，登徒子辄入其陷阱。桂林吴绍田，翩翩佳公子也，以其舅氏陈训宦于广州，因往依焉。一日薄暮，偶散步郊外，见女郎扶小婢，踯躅道路。睨之而美，顾无人，入以游词，笑不拒，但启齿嫣然笑，姗姗去。吴为所惑，遥尾之，约半里许，入一巨第。吴徘徊瞻望，不敢遽入，密询之邻居，曰：「是某显者家也。」吴怅惘若失。俄而婢出，招以手，即随入。越数重门，达女室，则方明烛凝坐，若有所待，低声曰：「恼郎久待矣。」因扯与并坐。室中各物，穷极奢丽，一切陈设多未覩，锦帐低垂，床上裀褥厚尺有咫。吴至是，惟自惭形秽，局蹐不自安。女笑谓婢曰：「若男子，羞瑟瑟，殆类小姑子。」顾谓吴曰：「子何前倨而后恭也？」吴曰：「我乃山野俚人，猥蒙不弃，恐污僊人，以是心不自安耳。」女笑曰：「君诚笃人也。」无何，就寝，宛然处子，吴亦护持周至。女忽于枕上澘然泪下，吴怪而问之，但泣不答。吴固诘之，女曰：「妾诚不忍见君死，用是悲耳。」吴诧曰：「是何言欤？」曰：「君不闻广东麻疯症耶？」吴大悟，既曰：「得亲芗泽，即以一死报知己恩，可瞑目泉下矣。」女感其言，益呜咽不成声。漏三鼓，女曰：「君盍去，此难久留。」即起，送之出。吴归，掩卧空斋，嗒然如丧。未几，果病，一身尽溃烂，自分必死。初，其舅氏犹时一存问，继则闭置一室，从窗外进食物，不过问矣。一夕，夜已深，忽奇渴呼茶，气竭声嘶，无应者，乃自起，匐伏暗中索之，忽触一巨瓮，扪之，满贮酒，俯而牛饮，渴渐止，乃返身睡。次日，则遍身脓血尽成厚痂，揭之，随手脱落，视肤肉，较昔日白嫩数倍。拔关出，奔告舅氏，述夜来状。视瓮中，则溺一蛇，长仅四五寸，有四足，始悟夜饮此酒而愈也。吴愈后，浼邻媪，告女以不死，请续旧好。女曰：「吴郎，妾恩人，殆天佑之不死。桑中之约不可再，致意吴郎，但命媒妁来，妾誓嫁之，不遂，则以死殉。」吴喜，以商舅氏，转托母家戚好致意女父母，并以事颠末告之，曰：「此天作之合也。」许之，遂以女嫁吴。

　　孔昭干得狂疾光绪丙戌，湘乡曾惠敏公纪泽使俄归，鉴京官之迂谬，不达外情，乃建议考试游历官，专取甲乙科出身之部曹，使游欧美列邦。试毕，十二人中选，游英、法者为宝应兵部主事刘启彤、吴县刑部主事孔昭干、江阴工部主事陈爔唐、文登刑部主事李某。刘久客津海关署，习外事，众皆奉为导师。孔乃曰：「我为散馆庶常，岂反不如彼，而必听命于彼乎？」随行有两译人，一日，至意国境，船主号于众曰：「明日有东行邮船往沪，有寄家书者，今日可书之。」于是皆具书报平安。次日晚餐，席次忽无牛肉，盖西行浃旬，牛适罄也。孔谓刘曰：「船主私阅我家书矣。」刘询故，孔曰：「我家不食牛肉已数代，自登舟至今，每饭皆牛，尝不得饱。昨于家书中及之，兹忽无牛，是以知其阅我家书也。」刘笑曰：「船主未必识华文，阅信何为？况欧人以私拆人信为无私德乎，君何疑？」孔顾两译人谓刘曰：「彼，我国人，何以识洋字？安保船主不识华文耶？」及抵英，一日，游阿模司大炮厂，见有长三尺许之炮弹，孔问译人，以炮弹对。孔怒曰：「尔以我为童騃耶？炮弹乃圆物，我幼即见之。此殆一小炮，何云炮弹？」又凡经游之地，至门，辄有册请留名，孔必大书「翰林院庶吉士」。刘每阻之，孔谓为妬，大不怿。久之，病发矣。一日，忽具衣冠缮状控刘，呈公使，大声呼冤。公使不见。阅数日，窃吞同伴之鸦片膏半瓯，复至庖觅冷饭半盂，咽而下之。夜半，毙焉。床头有上公使遗书一通，略云：「刘曾引我至蜡人馆，指所塑印度野蛮酷刑相示，谓将以此法杀我，故不如自尽耳。乞代奏伸冤。」孔死，公使乃奏请给恤如例。

　　张孝廉得狂疾鄂垣张孝廉，名下士也，以事实近阴私，谈者讳其名。先是，张妇逝世，悼亡诗文稿积数寸，同人群指为痴。既三年，纳一妾，拟不再娶。戚尚以宗祧所在，强张委禽于某氏。某氏知其有妾也，已不怿。入门，妾以礼见主妇，抗不为礼，张入房，责之。某氏亦以先妾后妻责张。薄言逢怒，遂赋《终风》。张由是指天画地，每日如癫人。百计医治，卒莫效。尝自言有老叟夜至，时以九具镜箱持赠，促令开视，云箱中所有，皆前生事。张遂逐镜试之，见第一箱揭影，辨得前生为纪文达公，第二为泸溪知县，第三为京师名妓，第四为乞儿，第五为南岳苦行僧，第六为歙县孝廉，早卒，第七八皆童殇，至第九则今世矣。其箱中则现妻死已葬、继妻与妾不和状，本身气恼成癫状，忽将碗盏掷碎一一吞下状，误食毒菌，肢体青肿状。又言癫一年便愈。凡过去事都验，未来事亦由家人笔志诸状，以待印证.明年，癫果愈。适春闱在迩，部署入场，竟中式，授知县.越年，张文襄公之洞调两江，督兵防海，鄂督募练兵，与敌战。张亦起办团练，领乡军，数战皆捷。复募兵万人，往来长江上下游为接应。时东南诸省糜烂已甚，与梦中所现各事皆吻合，究不识其梦境变幻何如是之真也。

　　某制军弟得狂疾某制军之弟某，有干才。一日，往省其兄，晚食时，责制军昏愦，谓将来恐招灭族之祸。制军恚而入。次晨，某不别而行，竟附轮归矣。制军亦听之。既而发电告以已为其觅有保举，恐特旨即日见召。时某尚在途，瞥见电有特旨二字，惊骇以为祸作，矢溺齐下，旋忽跃入水中而死。

　　李疯子骂人光绪间，京师有妇人李氏者，年六十许，羣呼为李疯子。好詈人，辄于清晨，提一篮游于市，且行且詈，朝政民俗一一指陈，无稍讳.羣儿辄尾之。初为步军统领所逮，致之狱，挞之不惧，久乃释之。市肆争施以钱，且有为之具饭者。得钱多，则以之建庙.庙凡七，皆延僧主之，而行詈如故。遇冠盖于途，声益高，入人家则又和颜款接，不类有疾者。

　　陈兰堂得异疾陈兰堂屺瞻以诗、字鸣于嘉、道间，晚年得异疾，口瘖，手足痿痹不仁，而心思耳目如常，见人辄泪下，即援笔为诗，辄得佳句。

　　阿桂得离魂病阿桂，佚其姓，丹徒人，农家子也。年二十余，已娶妻生子。某年冬，阿桂骤遘奇疾，终日咄咄，不饮亦不食。其妻憾之，百计求治，卒无效。一日昼寝，状甚适，历二小时许始寤，目灼灼四顾，口操鲁音曰：「异哉！此何地也？我何由至此？」语毕，狂奔出门去。妻大骇，牵衣阻之。阿桂怒曰：「尔欲何为？我非此间人，留无益。」语毕，又奋身欲行。妻泣曰：「尔即病狂，何床头人亦不识耶？」阿桂笑曰：「异哉，我安得有此黄脸婆！」妻益骇，曰：「然则尔何人？」曰：「我李某，山东人也。既不识我，何认我为夫？」妻曰：「尔名阿桂，我为尔妻，此间人孰不知者。」又指其三岁儿泣曰：「此牙牙学语者，我与尔所生之子也。尔即无结发情，独不念此一块肉耶？」时村人羣集，众口一致，皆韪其妻之言，阿桂亦踟蹰不能决.妻又曰：「尔如不信，盍窥镜自视？」阿桂曰：「善。」甫对镜，即皦然失声曰：「异哉！今日之我，非昨日之我也。我之本来面目安在耶？」阿桂泣，妻亦泣。村人皆啧啧称异，争询其故。阿桂曰：「我亦不审何以至此。顷在山东时，惟午睡耳。」妻及村人仍意其病后谵语，设辞以慰之曰：「既来之，姑少安毋躁。」阿桂摇首曰：「嘻，我家有一妻一妾，华屋数楹，藏书万卷，此龌龊者安能一朝居耶！我去矣，后会有期。」语时，又夺门欲出，妻号泣随之，掉头不一顾。村人不得已，乃执而送之官。阿桂本不识字，初讯时，亲书供状，则洋洋千余言，斐然可观.此即离魂病，往往能以彼人之魂附于此人之身，阿桂殆其类耶？

　　外蒙易致寒疾外蒙古各处，皆有汉人贸易，惟冬令苦寒，时有冷瘴中人，使人腿足肿溃。以马脑髓敷治之，虽可渐愈，然亦多致残废.故汉人之初至其地者，必紧其袴带，足亦不可常使贴地也。

　　眼病眼病与种族至有关系，东亚人种之近视眼较西洋为多，以东亚国古种族旧也。加以近世事物之多，而东亚人之执业处事，又不知调护之法，近视眼之进步，其度更速。然此尚不足虑也，最可危者，则东亚最多之眼病，我国古名曰椒疮、粟疮，俗称痧眼，西人曰托拉呵谟。日本此病亦最盛，曰颗粒性结膜炎，或目为国民病，而我国眼医尚未知之。奉化某小学校，学生五十四人，而检其患椒疮、粟疮者，多至十人。问其家族，则父母兄弟姊妹常苦眼病，且发赤眼。又以此病传染最易，初时多不注意，及发觉，则病已甚重，且至失明。故美国海关检疫令，凡东亚人上岸，必检其眼者，即畏此耳。

　　杨秀清多服温药而瞽粤寇喜服药物，凡人参、高丽参、肉桂、鹿茸温补之剂，随处收求，并令谍人假充商贩，兼赴各处购买.杨秀清以服温剂过多，热毒上冲，两目俱瞽。

　　短视丁药园，名澎，仁和人，以诗名，与宋荔裳、施愚山、严灏亭辈称「燕台七子」。其读书处曰揽云楼。客至，辄梯而登，则见药园伏案上，疑昼寝，迫而视之，方观书，目去纸不及寸。骤昂首，又不辨谁某。客嘲之，药园戏持杖逐客，客匿屏后，误逐其仆，药园妇闻之大笑。一夕娶姬，药园逼视光丽，心喜甚，出与客赋定情诗。夜半披帏，芗泽袭人，姬卒无语.诘旦视之，爨下婢也，知为妇所绐，则又大笑。每日晨入东省，侍郎李奭棠从东出，药园从中入，瞠目相视。侍郎遣驺卒问讯，药园趋谢，侍郎笑曰：「是公耶？吾知公短视，奚谢为！」又乾隆朝，某省知府某入都展觐，召对毕，顿首言：「臣犹有下忱。」上曰：「何也？」曰：「臣有老母，臣来京，别母，母命臣必仰瞻圣颜，归以告母。」上曰：「而目朕可。」曰：「臣短视。」曰：「携眼镜未？」曰：「有之。」曰：「带镜目朕可。」某顿首遵旨。有顷，上曰：「审未？」曰：「审矣。」顿首谢恩出。上嘉其质直，未几竟大用。

　　董文恭鼻有淤肉干、嘉间，大学士富阳董文恭公诰久居京师，鼻有淤肉，闭塞，气不得通。每当严冬，入西华门，扑面风来，则张口迎之。或风甚气逆，则小立暂喘。老年则上气疾，至冬恒剧，亦鼻息不能转运之故也。

　　海秀以患痘自刺鼻孔海秀，满洲人，幼患痘，左鼻壅塞，人多笑之。海伺母出，以佩刀刺鼻孔，血涔涔下，卒通其窍.时方七岁.父叹曰：「此何异符生之刺目也。」

　　鼻出烟虫咸丰初，祁宿藻陈臬湖北，时吸鸦片烟之风初盛，其禁亦至严，署中人无敢私吸者。独刑幕徐某，年老瘾久，吸食如故。豢一猴，冬能温衾，夏能挥扇，酷爱之。徐吸烟时，猴恒蹲榻畔嗅烟气。后徐以公事他出，猴瘾起，疲惫，僵卧五日而毙，鼻中有黑物游出，如小蛇，盖烟虫也。徐归，剖猴腹视之，则腹中虫数百，蠕蠕而动，肠胃皆被啮穿，鼻中者仅其旁溢上行者也。或语徐曰：「君不戒吸，鼻中亦有烟虫耳。」徐因此猛醒，亦即戒烟，然疲病如猴状。祁命以猴腹烟虫数条，焙焦研末，置药中，使徐服之，不数日，瘾竟断。

　　繓病俗谓臂短屈不能伸者为绻膀。端方署江督时，檄州县致二人，送日本，习普通师范。有顾听秋、成兰征二人往。兰征右臂拳曲，且折其一支，如悬赘然，作书画兰皆左手，故自号左腕生。一旦改服短衣窄袖，则右手不能举，盖繓病也。

　　郑环之疾革回光干、嘉之际，武进郑环以经学名宇内，躬行峻洁，志在经世。自以学成不得用，常与当路言民间疾苦，于兵政、海防、屯田尤详切。人或勌且厌，郑犹哓哓不已，盖冀其偶一听用也。嘉庆丙寅，卒于甘泉训导宫署。客或往唁，则见其朝衣冠端坐，持笔疾书。客大惊，问先至者，则曰：「以丑初疾革，浴毕，敛以公服。天始曙，忽起索纸笔，曰：「吾注《易》，有四卦未卒业，是以回光续成之。」」客坐候至酉，始掷笔长叹而瞑。急舁上状，身已僵冷而卦注毕矣。

　　钱宝峯病革呓语钱宝峯为花面中之老手，《芦花荡》、《长板坡》、《金雁桥》、《夺阿斗》，皆其著名之剧，而尤以扮《儿女英雄传》之邓九公为得侠士卤莽情状。光绪中，病革，呓语曰：「阎君召我演剧。」此事近妄，而都下盛传其言。


　　《清稗类钞》丧祭类  师友类

　　丧祭类居丧不薙发薙发虽满俗，然古者丧而毁容，其时亦必薙发。乃至本朝，于居父母之丧者不薙发，自天子以至于庶人皆然，亦满俗也。而皇太后、皇帝之宾天，曰国丧，臣民亦皆百日不薙发，服缟素，禁止音乐、婚嫁，此即皇帝私国为己有之一证也。

　　喜丧人家之有丧，哀事也，方追悼之不暇，何有于喜。而俗有所谓喜丧者，则以死者之福寿兼备为可喜也。

　　讣文讣文，一作「讣闻」，古本作「赴」，以丧告人也。详具死者之姓号、履历及生卒年月日时、卜葬或浮厝之地及出殡日期，凡宗族、戚友、同乡、同官、同事、同学必徧致之。

　　其新式男讣文如下：某某侍奉无状，痛遭先考某某府君讳某某，恸于某年某月某日某时，以某病卒于正寝。距生于某年某月某日某时，享寿几十有几岁.某某亲视含殓，即日成服。定于某月某日下午几时至几时，在家设奠。哀此讣闻。孤子某某谨启。若在外病故，即于「正寝」上添「某寓」二字。晚近讣文，于「孤子」之下，以有服之直系、旁系亲属，仍照旧例一一载明者。 「 直系亲属，孙与曾孙也。旁系亲属，兄弟、侄也。」 且有以女、媳、孙女、孙媳、曾孙女、曾孙媳、玄孙女、玄孙媳列于同辈男子之后者。各人名下，或泣血匍匐，或泣鞠躬，或抆泪鞠躬，或拭泪鞠躬，均酌其轻重而定之。

　　其旧式男讣文如下。不孝某罪孽深重，不自殒灭，祸延显考皇清诰授某某大夫，历任某官某某府君，恸于某年某月某日某时，寿终正寝。距生于某某年某月某日某时，享寿几十几岁.不孝某随侍在侧，亲视含殓，遵礼成服。兹择于某月某日，暂厝某地，预日家奠，另期扶柩回籍安葬。叨在友、寅、年、世、乡、戚谊，哀此讣闻。某月某日领帖孤子某某泣血稽颡，齐衰期服孙某泣稽首，期服侄某抆泪顿首，大功服侄孙某拭泪顿首，功服侄孙某拭泪顿首，缌服侄孙某拭泪顿首。

　　俗例有将已故子孙之名，一并列入者，以黑底白文之字别之。若有三子，惟二子在家，一子不在家，则于「亲视含殓」下，写明某在某地，闻讣星夜奔丧，先后遵礼成服。友、寅、年、世、乡、戚六字平列，用红色。母若前卒，即称孤哀子。若有继母在堂，则于孤哀子旁加「慈命称哀」四字。

　　其新式女讣文如下：某侍奉无状，痛遭先妣某太君讳某，恸于某年某月某日某时，以某病卒于内寝。距生于某年某月某日某时，享寿几十有几岁.某某亲视含殓，即日成服。定于某月某日下午几时至几时，在家设奠。哀此讣闻。哀子某某谨启。

　　其旧式女讣文如下：不孝某罪孽深重，不自殒灭，祸延显妣皇清诰封夫人某太夫人，恸于某年某月某日，寿终内寝。距生于某某年某月某日某时，享年几十有几岁.不孝某随侍在侧，即日亲视含殓，遵礼成服，择期安葬祖茔.兹择于某月某日，在家设奠。谨此讣闻。哀子某某泣血稽颡，齐衰期服孙某泣稽首，期服侄某抆泪顿首，大功服夫兄某拭泪顿首，大功服侄某拭泪顿首。称某太夫人者，以其子亦命官也。父若前卒，宜称孤哀子。

　　又有以承重丧而发讣文者，承重孙为长子之子，长子早卒，不克持三年之丧，其子代之，承父之重丧也。至所谓降服子者，已出嗣于人，仅持一年之丧。其所生之子，为降服孙.所谓庶子者，妾生子也。为高祖父母、曾祖父母亦有承重三年之丧。庶子于所生母，称斩衰子，亦持丧三年。嫡子于庶母，即称嫡子。

　　哀启哀启随讣文而分送，所以详述死者生平之言行也。其式如下：哀启者，先君云云，延至某月某日某时，竟弃不孝而长逝矣。呜呼痛哉！不孝侍奉无状，罹此鞠凶，抢地呼天，百身莫赎.祇以窀穸未安，不得不苟延残喘，勉襄大事。苫块昏迷，语无伦次，伏乞矜鉴.下列棘人某某泣血稽颡字样。讣文，子以下均列名。此则但列子名，亦有称孤哀子或孤子或哀子者，于祖父母于母均相类。

　　丧事之题主神主，即木主也。周武王载文王木主以伐纣.主有内外二层，内层中书皇清诰授光禄大夫某某府君之神主，上旁写生卒年月日，下旁写奉祀人姓名。外层亦然，惟无生卒年月日耳。内外层字从单数不成双.初丧即立神主，惟内外二层之主字，均写王字，至受吊之日，有延请贵官达人行题主之礼.题主者，以王字改主字也。须二次，初由题主者以朱笔点之，继改墨笔而主乃成。

　　丧用之铭旌铭旌，丧具也，亦谓之铭，又谓之明旌。《周礼&#8231；春官&#8231；司常》：「大丧供铭旌。」近代用绛帛粉书叙其官爵，曰皇清诰授某某大夫或某某将军原任某官之灵柩。题者必为当世着人，曰姻愚弟或姻侍生某某某谨题.中间一行字数，无论多少，不成双.大敛后，悬以竹杠，置之灵右。出殡日，使人舁之以行。葬时，去杠及题者姓名，以旌加于柩上。

　　出丧之路祭路祭者，于丧家出殡之日，灵柩经过之冲衢，肆筵设席以奠之，亦曰公祭，盖皆戚友联合醵资以为之也。是时必择一声望较著者主祭，行一跪三叩礼，奠酒，读祭文，余皆跽于下。富贵之家，路祭有多至数十起者。

　　丧家开追悼会凡有丧者，择期设奠于家，或假寺庙庵观，或假公共处所，则宗族戚友咸往祭唁，且致赙仪.于讣文声叙之，曰某日领帖。帖，柬也。宾至时，必先投名柬也。俗谓之开丧，又谓之开吊.光、宣间，有所谓追悼会者出焉。会必择广场，一切陈设或较设奠为简，来宾或可不致赙仪.然亦有于定期设奠受人吊唁之外，别开追悼会者，无论男女，均可前往。其开会秩序如下：一，摇铃开会。二，奏哀乐。三，献花果。四，奏琴。 「 唱追悼歌。」 五，述行状。六，读追悼文。七，奏哀乐。八，行三鞠躬礼.九，奏琴。 「 唱追悼歌。」 十，演说.十一，奏哀乐。十二，家属答谢，行三鞠躬礼，即闭会。至在事职员则如下：主礼员一人，庶务员二人，男招待员八人，女招待员八人，献花果二人，述行状一人，读追悼文一人。礼简者如下：一，摇铃开会。二，报告开会宗旨。三，宣读祭文。四，宣读诔词.五，行三鞠躬礼.六，述行状。七，演说.八，家属答谢来宾.九，奏乐散会。

　　京师有殃榜京师人家有丧，无论男女，必请阴阳生至，令书殃榜。此殃榜，盖为将来尸柩出城时之证也。阴阳生并将死者数目呈报警厅.东北边境之葬东北边境人死，以刍草裹尸，悬之于树。俟其将腐，解下，敷以碎石，薄掩之，如其躯干之长短，盖风葬也。

　　宁古塔人之丧宁古塔人家有丧事，将敛，其夕戚友咸集，曰守夜，终夜不睡，主人待以盛馔，殓后方散。七七内必殡，火化而葬。棺盖尖，无底，中置麻骨芦柴，有被褥。父母之丧，一年而除，不薙发。

　　昆人为母丧服红裤昆山乡女之居母丧也，必以红色布为裤，服三年乃除。谓母育己身时，恶露甚多，有血污之秽，死后必入血污地狱，服红裤者，为其袚除不祥也。男子亦间有之。

　　太仓人之丧太仓丧礼，孝服尚白，用僧道者十室而八九。七日设祭，谓之烧七。七终举殡，十二月腊始行葬礼.有信堪舆家言，停棺庙中，至数十年之久而不葬者，惟知礼者葬则如期。贫苦无力之家，好义绅士往往捐资设立义冢，代之营葬，施以棺木，代之殡殓。

　　南翔居丧之红拜嘉定之南翔镇，有红拜之俗。人家有丧事，小殓毕，其家属依次衣吉服，先向灵前拜跪行礼，乃哭泣成服。相传明末里人张子石鸿盘叩阍请折漕粮时，别其家人，作永诀，家人具衣冠拜之，遂以成俗。

　　淮安人之丧淮安丧礼，与他处不同者有三：一，头七。俗谓此日为死者上望乡台之日，凡家中所有之事物情形，无一不为死者所见。家中人多于此夜通宵不卧，咸服白衣，意恐死者不知其在此为之成服也。二，送饭。俗传人死之后，三日内不能即达阎王处所，则暂驻于本坊之土地庙中，此三日间，每夜必往土地庙送饭一次，并多焚纸帛，意似贿嘱土地照应者。三，起程。三日之限既满，本坊土地将死者送往都土地庙，丧家遂以纸扎轿马，并延僧人、乐手导之，谓之起程，并谓轿为死者所乘，马为本坊土地所骑也。

　　淮人闹丧淮人于女之已嫁而死者，母家必尽率其亲属，纷至壻家争闹，一若此女为其谋毙者，甚至奢列殡殓用途，壻家即贫，亦必倾其家荡其产而后已。且必俟母家亲属到齐，始可殡殓。母家每故留难，屡请不至，或由壻家托人关说，舌敝唇焦，而后始来。来则非谓衣衾之菲，即谓棺木之薄，吹毛求疵，诚不堪其扰也。

</div>
    <div class="pagination">
<a href="清稗类钞_page270.html">上一页</a><span>...</span><a href="清稗类钞_page266.html">266</a><a href="清稗类钞_page267.html">267</a><a href="清稗类钞_page268.html">268</a><a href="清稗类钞_page269.html">269</a><a href="清稗类钞_page270.html">270</a><span class="current-page">271</span><a href="清稗类钞_page272.html">272</a><a href="清稗类钞_page273.html">273</a><a href="清稗类钞_page274.html">274</a><a href="清稗类钞_page275.html">275</a><a href="清稗类钞_page276.html">276</a><span>...</span><a href="清稗类钞_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
