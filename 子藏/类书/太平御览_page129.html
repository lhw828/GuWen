<!DOCTYPE html>
<html>
<head>
    <meta charset="UTF-8">
    <title>太平御览 - 第 129 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 129 页/共 737 页</h1>
    <div class="content">《十道志》曰：雍州，京兆郡。《禹贡》九州之一。舜置十二牧，雍亦在焉。周武王都丰、镐。平王东迁，以岐、酆之地赐秦。孝公始尹咸阳。秦兼天下，置内史以领关中。项籍灭秦，分其地为三：以章邯为雍王，都废丘；司马欣为塞王，都栎阳；董翳为翟王，都高奴；谓之三秦。高祖入关，定三秦，复为内史。武帝改为京兆尹。
华州
《十道志》曰：华州，华阴郡，置在郑县。《禹贡》雍州之域。
《元和郡县图》曰：周为畿内之国，郑桓公始封之邑，其地一名咸林。春秋时为秦、晋之地。战国时为秦、魏二国之境，西岳华山在焉。秦为内史地。汉为京兆尹。
《国语》曰：郑桓公为周司徒，食菜咸林也。
《左传》曰：晋侯许赂秦伯以河外列城五，南及华山。
《史记》曰：秦武公十一年，初县北郑。
《汉志》曰：郑，属京兆尹。周宣王弟郑桓公邑。师古曰：幽王既败，郑桓公死之，其子武公与平王东迁也。
《尔雅》曰：河南曰华。西南之美者，有华山之金玉焉。
《魏志》曰：董卓迁都长安，华歆求出为下□令。
《史记》曰：秦始皇三十六年，东游海上，遣使关中，至平舒道，有人持璧遮使者，曰：“为我遗镐池君。”（事具璧门。）
《水经》曰：渭水东经平舒城，即江神返璧於华阴平舒道，遗镐池君之处也。
《尚书□泰誓》曰：归马于华山之阳，放牛于桃林之野。
《左传》曰：晋使詹嘉处瑕，以守桃林之塞。（杜曰：今华阴东潼关是也。）
同州
《元和郡县志》曰：同州，冯翊郡。《禹贡》雍州之域。春秋时属秦，本大荔戎国，秦获之，更名曰临晋。七国时属魏。秦并天下，为京兆、冯翊、扶风并内史之地。汉为河上郡，复为内史，武帝更名左冯翊郡，後改为同州。以春《书》云：“沣水攸同”，故名之也。
《十道志》曰：汉王定三秦，关中置三郡，以塞国为河上郡。後罢三郡以为内史，武帝改为左冯翊。
应劭《汉官解诂》曰：冯辅翊蕃，故以为名。
《水经》曰：洛水东南经沙阜北，其阜东西八十里，南北三十里，俗名沙苑。
《史记》曰：魏文侯十六年，伐秦，筑临晋。
《十六国春秋》曰：符健时，河渭溢，蒲津监寇登得一履於河中，长七尺。健叹曰：“复载之内，何所不有！”
《穆天子传》曰：阳纡之山，何伯冯夷之所都。
《汉志》曰：临晋县，有河水祠。
又《郊祀志》：祠河於临晋。
《博物志》曰：冯夷，华阴人，得道水仙，为河伯。
《左传》曰：秦、晋战于彭衙。（注曰：冯翊，阳县，西北有衙城。）
又曰：秦伐晋，晋使吕相绝秦曰：“俘我王官，翦我羁马。”（羁马，今在阳，王官，今在澄城。）
《汉书》曰：宣帝微时，尝困莲勺卤中。如淳曰：为人所辱也。莲勺有盐池，名曰卤中。又《汉志》曰：属冯翊。
《汉志》曰：阳，属左冯翊。在水之阳，即《大雅□大明》之诗曰：“在之阳”。
岐州
《元和郡县图》曰：岐州，扶风郡。今为凤翔府。《禹贡》雍州之域。春秋战国时为秦都，属内史。高帝更名中地郡，复属内史。景帝更名主爵都尉。武帝改右扶风，所以扶助京师行风化也。
《史记》曰：秦文公作。灵公作吴阳上，又作下。（今郡内有三原。）
又曰：始皇二十七年，巡陇西、北地，出笄头山，过回中。（回中，在扶风郡。）
《汉书》曰：文帝十四年，匈奴入萧关，杀北地都尉，烧回中宫，候骑至雍。
《水经》曰：县有积石原。魏青龙二年，诸葛亮出斜谷，与司马宣王屯渭南。郭洎算亮必争北原，遂先据之。亮至，果不得上。
又《魏氏春秋》曰：亮据渭南，宣王谓诸将曰：“亮若出武功，依山东转，是其勇也。若西上五丈原，即诸君无事矣。”亮果屯北原。（五丈原，亦在）
《国语》曰：周之兴也，鸣於岐山。（今岐山县是。）
《三秦记》曰：陈仓山上有石鸡，与山鸡不别。赵高烧山，鸡飞去而石鸡不去，晨鸣山头，声闻三十里，或云王鸡。
耀州
《五代史》曰：耀州，本京兆府华原县，唐末李茂贞据凤翔僭行墨制，建为耀州。以义胜为军额，命温韬为节度使。
乾州
又曰：本唐之奉天县也，唐末李茂贞建之为州。後因之不改。
陇州
《元和郡县图》曰：陇州，阳郡。《禹贡》雍州之域。秦文公所都。汉为县，属右扶风。
《禹贡》曰：导及岐，至於荆山。
《说文》曰：陇，天水大坂名也。
《三秦记□俗歌》曰：陇头流水，鸣声呜咽，遥望秦川，肝肠断绝。
又曰：陇，渭西关也。其阪九回，不知高几许，欲上者七日乃得越。
《汉志》曰：俞麋，属右扶风。即今之阳县。
州
《元和郡县图》曰：州，新平郡。《禹贡》雍州之域。公刘所居之地。秦为内史地。汉为右扶风。本作豳字，开元中以豳与幽字相涉，改为。
《汉志》曰：邑，属右扶风。有豳乡，《诗》豳国，公刘所都也。
《左传》曰：毕、原、丰、郇，文之昭也。
《十六国春秋》曰：符坚时，新平人王雕陈图谶，王猛以为左道惑众，劝坚诛之。雕临刑上疏曰：“臣师刘湛明於图记，谓臣曰：‘新平应出帝王宝器。’愿陛下志之。”後果获玉器焉。
《十道志》曰：宜禄县，本汉鹑觚县。後魏又分置东阴盘县。
《周地图记》曰：秦使蒙恬北筑长城，又於北原筑城，以觚奠酒而祭，有鹑飞止觚上，因以名县。今有鹑觚原。
《元和郡县图》曰：新平，本汉漆县。
《後汉书》曰：建武八年，隗嚣攻略阳。上至漆，进止未定，会马援夜至，上喜，问之。援聚米以为山谷於上前，指军所从入。上笑曰：“虏在吾目中矣。”
泾州
《元和郡县图》曰：泾州，安定郡。《禹贡》雍州之域。春秋时属秦，始皇时属北地郡。汉置安定郡。
《宋永初山川记》曰：安定处山谷之间，昆戎旧壤，迫近夷狄，修习武备，人皆以驰射为事。
《国语》曰：周恭王游於泾上，密康公从，有三女奔之。其母曰：“必致之於王。夫兽三为群，人三为粲，美之物也。众以美物归汝，而何德以堪？王犹不堪，况汝？小丑小备物，终必亡。”康公不献王，王灭密。（地有阴密城。）
《诗□大雅》曰：密人不恭，敢拒大邦。
宁州
《元和郡县图》曰：宁州，彭原郡。《禹贡》雍州之域。当夏之衰，公刘邑焉。周时为义渠戎王国。至秦昭王杀义渠戎王，并其地；始皇时为北地郡。汉因之。
《汉志》曰：泥阳，属北地郡。莽曰泥阴，应劭曰：“泥水出郁郅北蛮中。（《十道志》：後汉改泥阳为富平，後魏又改定平。）
又曰：义渠道，属北地郡。莽曰义沟。
《史记》曰：夏道衰，而公刘失其稷官，变於西戎，邑于。至秦缪公得由余，西戎八国服于秦。梁山、泾、漆之北有义渠氏、朐衍之戎筑城郭以居，秦稍蚕食，至于惠王，遂拔义渠二十五城。秦昭王杀义渠戎王，於是秦有北地、陇西、上郡之地。
庆州
《元和郡县图》曰：庆州，顺化郡。《禹贡》雍州之域，古西戎地。夏稷子不居之，今有不故城在焉。春秋时义渠戎王国。始皇时为北地郡。
《汉志》曰：郁郅，属北地郡。有牧师苑官。莽曰功著。
《周地图记》曰：郁郅城，今名尉季城，在白马岭两川交口。《水经》曰：尉季亦曰不，疑郁郅之讹也。
《十道志》曰：乐蟠县，本汉略畔道也。
《汉志》曰：略畔道，莽曰延年。道有略畔山，俗呼曰各盘，音讹耳。
原州
《元和郡县图》曰：原州，平凉郡。《禹贡》雍州之域。春秋时地属秦，始皇时属北地郡。汉为安定郡。
《汉志》曰：高平，属安定郡。莽曰铺陆。
班固《安丰戴侯颂》曰：高平第一，帝临我师。
《汉书》曰：汉文十四年，匈奴入萧关，杀北地都尉。
《十道志》曰：在原州。
《後汉》曰：隗嚣使牛邯守瓦亭关。
《十道志》曰：萧关瓦亭在平凉郡。
灵州
《元和郡县图》曰：灵州，灵武郡。《禹贡》雍州之域。春秋战国属秦，秦并天下，为北地郡。汉高为富平县地。
《汉志》曰：灵武，属北地。莽曰威武。惠帝四年置灵州。有河奇苑、号非苑。师古曰：水中可居曰州。此地在河洲，随水高下，未尝沦没，故号灵州。河奇二苑皆在焉。
《十道志》曰：灵州有赫连勃勃所置果园。《水经》云：河水北有薄骨律镇，城在渚上，旧赫连城也。桑果榆林，列植其上，故谓之果林。
《图经》曰：周宣政和二年，破陈将吴明彻，迁其人於灵州。江左之人崇礼好学，习俗皆化，因谓之塞北江南。
盐州
《元和郡县图》曰：盐州，五原郡。《禹贡》雍州之域。春秋时戎狄地。秦属梁州。汉置五原郡。地有原五，因而名之。
《史记》曰：梁山漆、沮之北有义渠、朐衍之戎。即此地。
《汉志》曰：马岭，属北地郡。以川形似马领，故以为名。
《十道志》曰：马岭，今盐州地。
《元和郡县图》曰：後魏为西安州。以其有盐池，又改为盐州。
州（音夫）
《十道志》曰：州，洛交郡。《禹贡》雍州之域。春秋时秦地，始皇时为上郡。汉为上郡雕阴县地。
《史记》曰：秦文公畋于、渭之间，梦黄蛇首上。以为上帝之徵，遂於立寺，祠白帝也。
《汉书》云：匈奴南侵至朝那，肤施，即此地也。
《汉志》曰：雕阴，属上郡。有雕阴山。
坊州
《元和郡县图》曰：坊州，中部郡。《禹贡》雍州之域。春秋时翟国。秦属内史。汉为右冯翊翟道县之地。符、姚时置杏城。周置马坊。唐高祖因置坊州，取马坊为名。
</div>
    <div class="pagination">
<a href="太平御览_page128.html">上一页</a><span>...</span><a href="太平御览_page124.html">124</a><a href="太平御览_page125.html">125</a><a href="太平御览_page126.html">126</a><a href="太平御览_page127.html">127</a><a href="太平御览_page128.html">128</a><span class="current-page">129</span><a href="太平御览_page130.html">130</a><a href="太平御览_page131.html">131</a><a href="太平御览_page132.html">132</a><a href="太平御览_page133.html">133</a><a href="太平御览_page134.html">134</a><span>...</span><a href="太平御览_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
