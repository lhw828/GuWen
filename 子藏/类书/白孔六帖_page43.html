<!DOCTYPE html>
<html>
<head>
    <meta charset="UTF-8">
    <title>白孔六帖 - 第 43 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 43 页/共 50 页</h1>
    <div class="content">　　白文王以文治　经纬天地曰文　观乎人文以化成天下　润色鸿业　大汉之文章炳然与三代同风焕乎其有文章　文足昭也　子曰周监于二代郁郁乎文哉吾从周　天将以夫子爲木铎【木铎所以振文教】文王既没文不在兹乎　天之将防斯文也后死者不得与于斯文也　张而不弛文武不能也弛而不张文武不爲也【以弓喻也】虞舜诞敷文德舞干羽于两阶七旬有苗格【书】文王伐崇三旬不降退修文德因垒而降　武王克商乃偃武修文　毎嵗孟春遒人木铎徇于路【振文教也】化民成俗　吾将以爲文教　驯致发挥　夫子之文章可得而闻也　文胜质则史　文明以止【人文也】孔文治煟然勃兴【儒学列传序太宗既即位四方秀艾挟策负素坌集京师文治煟然勃兴】任治【文者任治如天时有春杜牧原十六衞】太宗身櫜鞬风洒露沐【然鋭情经术唐儒学序】举天下一之于仁义【莫若儒儒得其人乃能光明厥功同上】先论文诰【前代伐叛皆须先论文诰傥未柔伏则当临以兵威賛皇公一品集】崇教本以厚民风【许州牧杜公释奠于宣父之室有乡先生前致辞曰自盗起幽陵许为兵冲连战交扞率无宁嵗尔来生徒教养起居祖习一出于军容今幸天子为择贤侯此人人思治之时也崇教本以厚民风乃卜新宫莘莘济济化行风驱家慕恭俭戸知敬譲父诲其子兄规其弟不游学堂与挞市同由是縻勇爵戴鹖冠者往往弭雄姿而观习礼矜甲胄者知根于忠信服缦胡者不敢侮缝掖教化之移人也如置邮焉刘禹锡先圣庙碑】喻篇【冯伉授醴泉令县民多猾为着喻十四篇大略指明忠孝仁义劝学务农毎乡给一卷俾其传习旧史】夫子之门以文学爲下科【何哉盖天之付与于君子小人无常分惟能者得之故号一艺自中智已还恃以取败者有之朋奸饰僞者有之怨望讪国者有之若君子则不然文艺序】周人之养国老始辟西胶汉氏之召诸生初开太学辟雍所以行其礼泮宫所以班其政【其文德有如此者杨炯少姨庙碑】采摭轩昊牢笼虞夏【辟孔子之学堂敷一代之风雅以王者之文教也李庾西都赋】
　　文行【二】
　　白子以四教文行忠信孔子曰敏而好学不耻下问是以谓之文也　君子博学于文　文质彬彬然后君子汝爲君子儒　澡身浴德　门传素风　身服儒行修身慎行　饰躬　君子懿文德　美秀而文【子太叔】
　　文而有礼【晋公子重耳】孔朝廷许其胜流【张九龄传虽以直道黜不戚戚婴望惟文史自娱朝廷许其胜流】文行知名【五代史赵光逢在唐以文行知名故时人谓玉界尺】声华行实光映儒林【韩荐张籍】文行先生【元鲁山谥李华】凡学者所以学爲忠与孝也【诸生有久不省亲亲者乎明日谒城还养者二十辈有三年年不归侍者斥之简孝秀德行者升堂上阳城传】以文雅称【唐甄济】以词华著名【姚元崇耽玩坟史以词华著名】君子自能以功业行实光明于时【亦不一于立言而垂不腐文艺序】世称白傅文行比造化之功【陶谷白公影堂记】有文行之美【柳文其次有文行之美积能累劳不由乎举甲乙厯科第登乎表着之列显其名焉】士之求售于有司【或以文进或以行达者称之不患无成足下之文左冯翊崔公先唱之矣秉笔之徒由是増敬足下之行汝南周颍客又先唱之矣缝掖之列亦以加慕夫如是致隆隆之誉不乆矣又何戚焉柳文】出羣之材【有沈杞张苰尉迟汾李绅张后余李翊或文或行皆出羣之材也韩文】文行知名【五代张文蔚初以文行知名】
　　文辞【三】
　　白文囿【辞林】君子避文士之笔端　小子狂简斐然成章邹衍雕龙之文　童子雕虫篆刻而壮夫不爲【扬子】扬
　　雄鳯藻【甘泉赋成梦吐白鳯】掞天凌云【司马相如】掷地振玉【孙兴公赋成其友人曰试掷地必作金声】罗含吞鸟【梦吞五色鸟后有文章】丽藻【摛藻】游夏之文【文学子游子夏】仲尼曰言以足志文以足言言之无文行之不远握灵虵之珠【抱荆山之玉】其辞文　其言曲而中　出言
　　有章　文辞以行礼　子朝干景王之命文辞何爲辞之辑矣何以文爲　迟速【汉枚臯爲文疾受诏立成相如为文迟故所作少也】阁笔【魏王粲才髙钟繇王朗等阁笔不敢措手】五藏【桓谭子曰扬子云甘泉赋成梦吐五藏出在地】宿构【王粲举笔成文时人以为宿构】两都赋理胜其辞三都赋文过其意【陆逵三都赋序云】患才多【陆机文才秀逸张华谓曰人为文患才少子为文患才多】焚笔砚【陆云与兄机书曰有君苗见兄文欲焚笔砚】孔博学善文章【吴通与弟通微皆博学善文章】劲迅有体要【李栖筠为文章劲迅有体要】燕许大手笔【苏颋自景龙后与张説以文章显称望略等故时号燕许大手笔帝爱其文曰卿所为诏令别録副本书臣某撰朕当留中后遂为故事】爲文华婉【崔融为文华婉当时未有辈者朝廷大笔多毎勅委之】援笔成文【李白援笔成文】即府置文学馆【濮恭王泰改王魏帝以泰好士善属文诏即府置文学馆得自引学士】属辞雄蔚【宗室汉少事韩愈通古学属辞雄蔚】温李【温庭筠少敏悟工为辞章与李商隠皆有名号温李】文章婉缛【虞世南文章婉缛慕仆射徐陵陵自以类己由是有名】于休烈【善文章】词章峭丽【庞严词章峭丽】裴矩【有文藻】萧瑀【善属文】治世华采【令狐德棻賛曰德棻之辞章治世华采】夜直论文章【杜正伦工属文尝与中书舎人董思恭夜直论文章思恭归谓人曰与杜公评文今日觉吾文顿进】今复得子【白居易工文章未冠谒顾况况吴人恃才少所推可见其文自失曰吾谓斯文遂絶今复得子矣】精切【居易于文章精切】居易赞曰【杜救谓纎艶不逞非庄士雅人所为流传人间子父女母父口教授淫言媟语入人肌骨不可去盖救所失不得不云】有所属缀人多传讽【李峤富才思有所属缀人多传讽】雄深雅健【柳宗元韩愈评其文曰雄深雅健似司马子长崔蔡不足多也】穿天心出月脇【皇甫湜顾况集序逸歌长句骏发蹈厉往往若穿天心出月脇意外惊人语】索所爲文章上寳劒篇【郭震武后既与言竒之索所为文章上宝劒篇后览嘉叹】李峤【为鳯阁舎人文册大号令多主为之】身老而才之壮齿宿而意之新【李百药帝尝与皆赋帝京篇叹其工手诏曰卿何身老而才之壮齿宿而意之新乎】方晋二陆【虞世基辞章清劲过世南而赡博不及也俱名重当时故议者方晋二陆】搜章擿句【段秀实举明经其友易之秀实曰搜章擿句不足以立功乃弃去】长于应用【常衮文采赡蔚长于应用】诋诮芜猥【张鷟属文下笔輙成浮艶少理致其论著率诋诮芜猥然盛行一时晚进莫不传记】新罗日本出金购文【又张鷟新罗日本使至必出金寳购其文】藻翰豪迈【赵防】属思精壮【张説为文属思精壮长于碑志世所不逮】韩愈【至于论述陛下功德与诗书相表里作为歌诗荐之郊庙纪太山之封镂白玉之牒铺张对天之宏休扬厉无前之伟绩编于诗书之策而无愧措于天地之间而无】深探本元卓然树立成一家言【韩愈每言文章自汉司马相如太史公刘向扬雄后作者不世出故愈深探本元卓然树立成一家言】以文害事【髙错文宗曰诸镇表奏太浮华宜责掌书记以诫流宕李石曰古人因事为文今人以文害事惩弊抑未诚如圣训】属辞赡敏不爲竒澁【封敖属辞赡敏不爲竒澁语切而理胜】联珠集【窦羣兄常平弟庠巩皆爲郎工词章爲联珠集行于时义取昆弟若五星然】敏速若注射然【陆扆进中书舎人扆工属辞敏速若注射然一时书命同僚自以爲不及昭宗优遇之】以文章自髙【郑仁表以文章自髙】称其文则皆汗漫辉煌呼噏隂阳轇轕三光陶镕帝皇【柳宗元荅问】清文动哀玉【杜甫酬薛文诗】短篇只字【杜甫封西岳赋序白头之后竒以短篇只字遂曽闻彻宸极一动人主】士大夫掉鞅于文囿【柳宗元序】秉翰执简败北而归不可言乎文【柳宗元文】落笔生绮绣【李白诗】雄之遣言措意颇短局滞澁不若退之猖狂恣睢肆意有所作【柳宗元答韦珩书】世南五絶【虞世南帝毎称其五絶四曰文词】后出词人之冠【张九龄张説爲宰相亲重之与通谱系尝曰后出词人之冠也】献复明堂九鼎【李泌天寳中诣阙献复明堂九鼎议】作者伏其简拔【柳浑母兄识知名士也工文章与萧頴士元德秀刘迅相上下而识练理创端往往诣极虽趣尚非博然当时作者伏其简拔浑亦善属文但沈思不逮于识】文藻雄蔚【杨炎文藻雄蔚】藻翰精富【吕温藻翰精富一时流辈推尚】仿离骚数十篇【柳宗元爲文章卓伟精致一时流辈推尚既窜斥地又荒疠其堙厄感郁一寓诸文仿离骚数十篇读者咸悲恻】不立藁【张廵爲文章不立藁】鳯阁舎人様【徐坚属文典厚杨再思毎目爲鳯阁舎人様】孙孔【孔绍安与孙万寿皆以文辞称时爲孙孔】屈宋衙官【杜审言尝语人曰吾文章当得屈宋作衙官】评文【王勃传它日崔融与张説评勃等文曰勃文章宏放非常人所及炯照隣可以企之説曰不然盈川文如悬河酌之不竭优于卢而不减王耻居后信然愧在前谦也】胡楚賔【属文敏甚必酒中然后下笔】属文竒诡【阎朝隠性滑稽属文竒诡爲武后所赏】北京三杰【尹元凯爲右补阙时义有富嘉谟吴少微皆知名嘉谟累转晋阳尉少微亦尉晋阳尤相友善有魏谷倚者爲太原主簿并负文辞时称北京三杰天下文章尚徐庾浮俚不正独嘉谟少微本经术雅厚雄迈人争慕之号吴富体】元气【李义山平淮西碑公之斯文如元气先时已入人肝脾】平生千万篇金薤垂琳琅仙官勅六丁雷电下取将【韩愈酬张籍】朝夕歌謡使成文章【柳宗元与萧俛书朝夕歌謡使成文章庶木铎者采取献之法官増圣唐大雅之什】文阵雄师【开元遗事张九龄览苏颋文卷曰苏生俊赡无敌当爲文阵之雄师】笔参于造化【李白与韩荆州书】刘宪【迁太子詹事宗在东宫雅意坟史宪啓曰殿下位副君有絶人之才非以寻擿章句要通大意而已】中使临问索所爲文章【李邕始邕早有名既入朝中使临问索所爲文章且进上】公卿爱之交誉【陆据神防警迈善物理年三十始到京师公卿爱其文交誉之】着吊古战塲文【李华文辞绵丽少宏杰气萧頴士徤爽自肆时谓不及颖士而华自疑过之因着吊古战塲文极思研确已成污爲故书杂置梵书之间它日与頴士读之称工华问今谁可及颖士曰君加精思便能至矣华愕然而服】抉精剔华【孙樵书立言必竒摭意必深抉精剔华期到圣人】指擿疵短【顔师古字籀薛道衡爲襄州总管与之推旧佳其才每作文章令指擿疵短】其文浮靡【张昌龄举进士与王公治齐名爲考功贠外郎王师旦所绌太宗问其故荅曰昌龄等华而少实其文浮靡非令器也取之则后生劝慕乱陛下风雅帝然之】平兹露布【爲昆山道记室平兹露布爲时所称上】滕王阁序【王勃道出钟陵九月九日都督大宴滕王阁宿命其壻作序以夸客因出纸笔徧请客莫敢当至勃泛然不辞都督怒起更衣遣吏伺其文辄报语益竒乃矍然曰天才也请遂成文极欢罢】五王出閤册【兄勮长寿中爲鳯阁舎人寿春等五王出閤有司具仪志载册文羣臣已在乃悟其阙宰相失色勮召五吏执笔分占其辞粲然皆毕人人嗟服】奏乐属文【李翰爲文精密而思迟常从令皇甫曾求音乐思涸则奏之神逸乃属文】李观【属文不旁防前人时谓与韩愈相上下及观少天而愈后文益工议者以观文未极愈老不休故卒擅名陆希声以为观尚辞故辞胜理愈尚质故理胜辞虽愈穷老不能加观之辞观后愈死亦不能逮愈之质云】用思精致【崔元翰用思精致驰骋班固蔡邕间】肃清宫禁祗奉寝园钟簴不移庙貌如故【于公异李晟表为招讨府掌书记朱泚平露布于德宗曰臣既肃清宫禁祗奉寝园钟簴不移庙貌如故帝览泣下曰谁爲之辞或以公异对帝咨嗟一再】文章李益【李益时又有太子庶子李益同在朝故世言文章李益以辨云】回复明辩【欧阳詹其文章切深回复明辩】絶去翰墨畦迳【李贺辞尚竒诡所得皆惊迈絶去翰墨畦迳当时人无能效者】号三十六体【李商隠初爲文瑰迈竒古及在令狐楚府楚本工草奏因授其学商隠俪偶长短而繁缛过之时温庭筠段成式俱用是相夸号三十六体】张説论文【开元中张説与徐坚论近世文章曰李峤崔融薛稷宋之问之文如良金美玉无施不可富嘉谟如孤峰絶岸壁立万仞浓云郁兴震雷俱发诚可畏也若施于廊庙骇矣阎朝隠如丽服靓妆燕歌赵舞观者忘疲若类之风雅则罪人矣韩休之文如太羮酒有典则薄滋味许景先如丰肌腻理虽秾华可爱而乏风骨张九龄如轻缣素练实济时用而窘边幅王翰如琼杯玉斚虽烂然可珍而多玷缺坚谓笃论云】以多爲富【五代和凝爲文章以多爲富有集百余卷尝自镂板以行于世识者多非之】笔端肤寸膏润天下【呜呼咫尺之管文敏者执而运之所如皆合在藩耸万夫之观望立朝贲羣类之颊舌居内成大政之风霆导畎浍于章奏鼓洪澜于训诰笔端肤寸膏润天下文章之用极其致也刘禹锡集】如非烟祥风縁饰万物【同上令狐集纪起文章而陟大位丹青景化焜燿藩方如非烟祥风縁饰万物而与令名相终始者有唐文臣令狐公实当之】如繁星丽天【同上栁宗元集纪初贞元中上方向文章昭回之光下饰万物天下文士争执所长与时而奋粲然如繁星丽天而芒寒色正人望而敬者五行而已】如搏翠屏浮层澜【同上董集记得董生之词杳如搏翠屏浮层澜视聴所遇非风尘间物亦犹明金翠羽得于遐裔虽欲勿寳可乎】文章自娱戏金石日击撞【韩愈诗文章自娱戏金石日击撞龙文百斛鼎笔力可独扛】正声谐韶濩劲气沮金石【韩愈上于相公书文章言语与事相侔变化若雷霆浩汗若江汉正声谐韶濩劲气沮金石】取青嫓白【柳宗元读毛頴传世之模拟窜切取青嫓白肥皮厚肉柔筋脆骨而以爲之辞者其读之也其大笑固宜】词源倒流三峡水笔阵独扫千人军【杜甫醉歌行】玉佩琼琚大放厥辞【韩祭栁文】揺毫掷简【韩愈诗朝爲百赋犹郁怒暮作千诗转遒紧摇毫掷简自不供顷刻青红浮海蜃】龙鸾炳文章【李白诗裴生览千古龙鸾炳文章】文场元帅【明皇谓张九龄真文场元帅也】作者之表【权德舆荅杨湖南书黄钟大玉庆霄天籁竒采正声铿锵照烛真可谓作者之表方驾古人】抉摘刍芜【文辞元稹】李白之文清雄犇放【李白上裴长史书前此郡督马公许爲竒才因谓长史李京之曰诸人之文犹山无烟霞春无草树李白之文清雄犇放名章俊语络绎间起】髙摘屈宋艳浓薫班马香【杜牧寄小侄诗髙摘屈宋艳浓薰班马香李杜泛浩浩韩栁摩苍苍】蒙金以砂锢玉以璞【文粹孙樵与贾秀才书物之精华天地所秘惜故蒙金以砂锢玉以璞瑚之丛必茂重溟夜光之珍以颔骊龙文章亦然】时世之文多偶对【文粹裴度寄李翶书常以时世之文多偶对俪句属缀风云羁束声韵爲文之病甚矣故以雄词逺致一以矫之则是以文字爲意也】犹路鼗出于土鼓【文粹独孤及皇甫冉文集序縁情绮靡之功至是乃备虽去雅寖远其丽有过于古者犹路鼗出于土鼓篆籀生于鸟迹】文章之道不殊【文粹张説上官昭容文集引汉称班媛晋誉古嫔文章之道不殊】学既慙于刻鹄文有愧于雕虫【一品集道眞容赞】良史才【沈既济撰枕中记韩愈撰毛頴传良史才也】与诸人异当令后代作法【制命勅书皆出自公手笔不停缀思无所让帝尝谓曰朕每见卿文章与诸人尤异当令后代作法韩休苏颋集序】文章当如千兵万马风恬云霁寂无人声【文粹李德裕文章论】诡然而蛟龙翔蔚然而虎凤跃锵然而韶钧发【李汉韩文序】和平之音淡薄愁思之声要妙【韩文和平之音淡薄愁思之声要妙懽愉之辞难工愁苦之言易好】奴仆命骚【杜牧李贺集序逺去笔墨畦迳使目未少加以理奴仆命骚可也】光熖万丈【韩愈诗李杜文章在光熖万丈长】文者贯道之器【韩文序】请日试万言倚马可待【李白与韩荆州】文理贵中【南部新书李德裕镇浙西刘三复在幕一旦令草谢御书表谓之曰立成也三复曰文理贵中不贵其速公以爲然】澁体【朝野佥载唐徐彦伯爲文多变易求新以鳯阁爲鸥阁以龙门爲虬户以金谷爲铣溪以玉山爲琼岳以刍狗爲卉犬以竹马爲篠骖以月兎爲魄兎以风牛爲飚犊后进效之谓之澁体也】罢栉缀文【北梦言温庭筠理发思来即罢栉缀文】文章风尚【国史补元和之后文章则学竒于韩愈学澁于樊宗师歌行则学放于张籍诗则学浅于白居易学矫激于孟郊大抵天寳之风尚党大厯之风尚浮贞元之风尚荡元和之风尚恡】王迹熄而诗亡离骚作而文辞之士兴【唐史艺文志王迹熄而诗亡离骚作而文辞之士兴歴代盛衰文章与时髙下然其变态百出不可穷极何其多也】精深闳博各尽其术【同上六经之道简严易直而天人备故其愈乆而益明其余作者众矣质之圣人或离或合然其精深闳博各尽其术而怪竒伟丽往往震发于其间此其所以使好竒博爱者不能忘也】以六经之文爲诸儒倡【唐史赞贞元元和间遂以为六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也】当其所得粹然一出于正【同上刋落陈言横骛别驱汪洋大肆要之无抵牾圣人者其道盖自比孟轲以荀况杨雄为未醇宁不信然】唐有天下三百年文章无虑三变【唐史文艺序唐有天下三百年文章无虑三变髙祖太宗大难始夷防江左余风絺句绘章揣合低昻故王杨爲之伯宗好经术羣臣稍厌雕琢索理致崇雅黜浮气益雄浑则燕许擅其宗大厯眞元间美才辈出嚅哜道真涵泳圣涯于是韩愈唱之柳宗元李翶皇甫湜等和之排逐百家法度森严】若侍从酬奉则李峤宋之问沈佺期王维【制册则常衮杨炎陆贽权德舆王仲舒李德裕言诗则杜甫李白元稹白居易刘禹锡谲怪则李贺杜牧李商隠】上水船【摭言朱梁时姚洎爲学士一日梁祖问及裴延裕曰颇知其人思敏洎曰向在翰林号下水船帝曰卿便是上水船洎甚慙】挥翰绮绣扬篇什若有神【杜甫赠汝阳王班诗】声华当健笔洒落富清制【杜甫赠李秘书诗】锦绣心【乐史李白集序白之从弟令问常目白曰兄心肝五藏皆锦绣邪不然何开口成文】今之言士者先文章文章者士之末也【栁宗元与杨京兆书今之言士者先文章文章者士之末也然立言存乎其中即末而操其本可十七八未易忽也自古文士之多莫如今今之后生为文希屈马者可得数人希王褒刘向之徒者又可得十人至陆机潘岳之比累累相望若皆为之不已则文章之大盛古未有也】铿锵陶冶【同上自贬官来无事读百家书上下驰骋乃少得知文章利病去年吴武陵来美其齿少才气壮健可以比兴西汉之文章日与之言因爲之出十数篇书庶几铿锵陶冶时时得见古人情状彼古人亦人耳夫何逺哉】爲文以神志爲主【同上爲文以神志为主自遭责逐继以大故荒乱耗竭又常积忧恐神志少矣】引笔行墨【栁文吾虽少为文不能自雕琢引笔行墨快意累累意尽便至亦何所师法】文者以明道【栁文少为文章以辞为工及长乃知文者以明道固不茍为炳炳烺烺矜采色夸声音而以为能也】发于羇旅【韩愈荆潭诗序文章之作常发于羇旅草野】争裂绮绣牙攀日月【栁宗元荅友人求文章书且自孔氏以来兹道大阐家修人励刓精竭虑者几千年矣其间耗废简牍役用心神者其可数乎登文章之箓波及后代越不过数十人耳其余谁不欲争裂绮绣牙攀日月髙视于万物之中雄峙于百代之下乎率皆纵诞而不克踯躅而不进力防思穷吞志而没故曰得之为难】具笔札拂缣缃【栁宗元啓专当具笔札拂缣缃赞杨大功垂之不朽】文章有六説【李翺天下之语文章有六説焉其尚异者则曰文章辞句竒险而已其好理者则曰文章叙意茍通而已其溺于时者则曰文章必当对其病于是者则曰文章不对其爱难者则曰文章宜深不当易其变易者则曰文章宜通不当难也】昔人有见小人之违道者耻与之同形貌共衣服【遂思倒置眉目反易冠带以异也不知其倒之反之非也虽失于小亦异于君子矣故文之异在气格之髙下思致之浅深不在磔裂章句隳废声韵也人之异在风神之清浊心志之通塞不在于倒置眉目反易冠带也裴度寄李翶】为文以意爲主以气爲辅以辞彩章句爲之兵衞未有主彊盛而辅不飘逸者兵衞不华赫而庄整者髙下圆折【步骤随主所指如鸟随鳯鱼随龙师众随汤武腾天潜泉横裂天下无不如意杜牧书】太公遇文王赞【王勃之先文中子见勃弄笔曰尔为文乎曰然因与题太公遇文王赞曰姬昌好德吕望潜华城阙匪近风云尚賖渔矶倚石钓浦横沙路幽山谷溪深防斜豹韬攘恶龙铃辟邪虽逢切近犹待安车君王握手何其晚耶】连昌宫词【唐荆南崔潭峻防朝出元稹连昌宫词奏御穆宗大悦问稹安在曰今为南宫散郎即日转祠部郎中知制诰】乐天之长爲多【大凡人之文各有所长乐天之长可以为多矣夫以讽谕之诗长于激闲适之诗长于遣感伤之诗长于切五字律诗百言而上长于赡三字七字百言而下长于情赋赞箴戒之类长于当碑记叙事制诏长于实啓奏表状长于眞书檄词策剖判长于尽揔而言之不亦多乎哉元稹序】排终拉贾【韩休苏颋文集序岂特排终拉贾为王超陈而已】韦处厚【公未为近臣已前所着讃论记述铭志皆文士之辞也以才丽为主自入为学士至宰相以往所执笔皆经纶制置财成润色之辞也以识度为宗观其发徳音福生人霈然如时雨褒元老谕功臣穆然如景风命相之册和而庄命将之诰昭而毅荐贤能其气似孔文举论经学其博似刘子骏发十难以摧言利者其辩似管夷吾刘禹锡序】蹇亢以门望自负【尝矜其文谓过李百药议者不许崔信明传】孟诗韩笔【韩愈能古文孟郊长于五言时号孟诗韩笔】獭祭鱼【谈苑李商隠为文多检阅书册左右鳞次号獭祭鱼】沉浸醲郁含英咀华【韩愈进学解沉浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣】创意造言皆不相师【唐文粹李翺书创意造言皆不相师故其读春秋也如未尝有诗其读易也如未尝有书其读屈原庄周也如未尝有六经故义深则意远意远则理辩理辩则气厚气厚则词盛词盛则文工】撑霆裂月【司空图与王驾评诗书吾适又自编一鸣集且撑霆裂月劼作者之肝脾亦当吾言之无怍也】崇岩峭壁【鸡跖集李贺文体如崇岩峭壁万仞崛起时人多效之】
　　述作【四】
　　白作述之谓圣明　孔子述而不作　吾党小子狂简斐然成章不知所以裁之　论譔【铭老论譔其先祖之德】法言训纂　反骚【扬雄好古乐道欲穷文章成名于后以经莫大于论语作法言史篇莫善于苍颉作训纂以箴莫善于虞箴赋莫大于离骚反而广之辞莫反于相如作四赋用心于内不求于外者也】采摭羣言　晋著作郎周左右史之任也　窃名【向秀于庄子旧注外为解义妙析音致大畅风惟秋水至乐二篇未竟而卒秀子防其义零落有郭象者见秀义不传于世遂窃以为己注其二篇定防文句而已秀本后出故今有向郭二注】删定【杨终字子山为校书郎受诏删定太史公书为十余万言】为业【班固字孟坚典校书笃志于儒以著述为业具诗门注】小子何述
　　诗【五】
　　白诗者志之所之也在心爲志发言爲诗　六义【诗有六义】五言【李陵始作】诗人之赋丽以则　诗縁情而绮靡　建安之风格　礼曰志之所至诗亦至焉　篇章之囿　清辞　丽则　绮合　四言【韦孟始作】六言【谷永始作】九言【髙贵乡公】七言【汉武柏梁】三言【夏矦湛】孔元和体【元稹尤长于诗与白居易名相埒天下传讽号元和体往往播乐府穆宗在东京妃嫔近习皆诵之宫中呼元才子云】兰亭絶唱【在越时辟窦巩巩天才工为诗与之酬和故镜湖秦望之竒益传时号兰亭絶唱上】讥切世敝【鲍防于诗尤工有所感发以讥切世敝当时称之】得江山助【张説谪岳州而诗益凄惋人谓得江山助】歇后体【郑綮大顺后王政微綮每以诗謡托讽中人有诵之天子前者昭宗意其有所蕴未尽綮本善诗其语多俳谐故使落调世共号郑五歇后体】杨收【十嵗善属文所赋輙就吴人号神童里人多造门观诗至压败其藩收嘲之曰尔非羸角者奚用触吾藩切当率类此】神物护持【刘禹锡素善诗晚节尤精与白居易酬复颇多居易以诗自名著甞推为诗豪又言其诗在处因有神物护持】注想待元老【裴度拜中书令上已宴曲江度不赴帝赐曰注想待元老识君恨不早我家柱石衰忧来学丘祷朕集中欲见公诗故云此异日可进使者及门而度薨帝闻震悼以诗置灵几】思苦竒澁【孟郊为诗有理致最为韩愈所称然思苦竒澁李观亦论其诗曰髙处在古无上平处下顾二谢】长于乐府【张籍为诗长于乐府多警句】爲月蚀诗【卢仝尝为月蚀诗以讥切元和逆党愈称其工时又有贾岛刘义皆韩门弟子】苦唫虽逢值公卿贵人皆不之觉【贾岛初为浮屠名元本洛阳令禁僧午后不得出岛为诗自伤愈怜之因教其为文遂去浮屠举进士当其苦唫虽逢值公卿贵人皆不之觉也一日见京兆尹跨驴不避謼诘之久乃得释】氷柱雪车【刘又能为歌诗尝穿屣破衣闻愈接天下士步归之作氷柱雪车二诗出卢仝孟郊右】歌诗最善【崔咸游终南山乗月吟啸至感慨泣下诗文中歌诗最善】送西江诗【冯定诏开元霓裳羽衣曲参以云韶肄于庭定部诸工立县间端凝若植帝异之问学士李珏珏以定对帝喜曰岂非能古章句者邪亲诵送西江诗召升殿赐禁中瑞锦】联句命题殿壁【栁公权文宗尝召与联句帝曰人皆苦炎热我爱夏日长公权属和曰薰风自南来殿阁生微凉他学士亦属继帝独讽公权者以为词情皆切命题于殿壁】论诗工否【郑覃进洪文馆大学士帝坐延英论诗工否覃曰孔子所删三百篇是已其非雅正者乌足为天子道哉夫风大小雅皆下刺上之变非上化下为之故王者采诗以考风俗得失若陈后主隋炀帝特能诗之章解而不知王术故卒归于乱章什諓諓愿陛下不取也】号爲小杜【杜牧于诗情致豪迈人号为小杜以别杜甫云】应声成文婉切而丽【栁公权从幸未央宫帝驻辇曰朕有一喜边戍赐衣久不时今中春而衣已就公权为数十言称贺帝曰当贺我以诗宫人廹之公权应声成文婉切而丽诏令再赋复无停思天子甚悦曰子建七步尔乃三焉】自写以赐【宋璟为尚书右丞相而张説为左丞相源乾曜为太子少傅同日拜有诏太官设馔太常奏乐防百官尚书省东堂帝赋三杰诗自写以赐】哀吟泣下【李密去之淮阳郁郁不得志哀吟泣下人有吿太守赵佗者佗捕之遁免】气质自髙【髙适始为诗即工以气质自髙每一篇已好事者輙传布】进诗七百言【韦渠牟迁秘书郎进诗七百言未浃旬擢右补阙内供奉】作都观看花君子诗【刘禹锡召还宰相欲任南省郎而禹锡作都观看花君子诗语讥忿当路者不喜出为播州刺史】五言长城【秦系与刘长卿善以诗相赠荅权德舆曰长卿自以为五言长城用偏师攻之虽老益壮】蔡允恭【工为诗仕隋歴起居舎人帝有所赋必令讽诵遣教宫人允恭耻之数称疾】李诗谢赋【谢偃时李百药工诗而偃善赋时人称李诗谢赋】赋欢喜诗【杜审言武后召审言将用之问曰卿喜否审言蹈舞后令赋欢喜诗叹重其文】伤时挠弱情不忘君【杜甫为歌诗伤时挠弱情不忘君人怜其忠云】诗史【元稹谓诗人以来未有如子美者甫又善陈时事律切精深至千言不少衰世号诗史】当时歆慕【李适为学士凡天子燕防游豫唯宰相及学士得从帝有所感即赋诗学士皆属和当时人所歆慕】继雅颂体【孙逖入为集贤院修撰时海内少事帝赐羣臣十日一燕宰相萧嵩防百官赋天成泽维南有山杨之华三月英英有兰和风嘉木等诗八篇继雅颂体使逖序所以然】緖密思清【王昌龄工诗绪密而思清时谓王江寜云】曲江诗太眞等爲上【刘太真德宗九月诏羣臣宴曲江自为诗敕宰相择文人赓和李泌等请羣臣皆和帝自第之以太真李纾等为上鲍防于邵等次之张满等为下与择者四十一人】施之图绘【李益于诗尤所长贞元末名与宗人贺相埒毎一篇成乐工争以赂求取之被歌声供奉天子至征人早行等篇天下皆施之图绘】悉索家笥诗得五百篇【卢纶与吉中孚韩翃钱起司空曙苗发崔峒耿纬夏矦审李端皆能诗齐名号大厯十才子宪宗诏中书舎人张仲素访集遗文文宗尤爱其诗遣中人悉索家笥诗得五百篇以闻】集客赋诗【李端赵州人始郭暧尚升平公主暧尝进官大集客端赋诗最工钱起曰素为之请赋起姓端立献一章又工于前客乃服王赐帛百疋】微辞讥讪【薛逢收辅政逢有诗微辞讥讪收衘之复斥蓬緜二州刺史】述古兴亡【虞世南后帝为诗述古兴亡既而叹曰钟子期死伯牙不复鼓琴朕此诗将何所示邪】田家诗【五代冯道明宗问曰天下虽丰百姓齐否道曰谷贵饿农谷贱伤农因诵文士聂夷中田家诗其言近而易晓明宗顾左右録其诗常以自诵】离合诗【元万顷从李勣征髙丽管书记勣命别将郭待封以舟师赴平壌冯师本载粮继之不及期欲报勣而恐为诗所得万顷为作离合诗遗勣勣怒曰军机匆遽何用诗为欲斩待封】帝问其诗【孟浩然帝问其诗浩然再拜自诵所为至不才明主弃之句帝曰卿不求仕而朕未尝弃卿奈何诬我因放还】多爲忧苦流寓之思【五行志天寳后诗人多为忧苦流寓之思及寄兴于江湖僧寺】诗妖【五行志天寳中有述士李遐周于宜都观院庑间为诗曰燕市人皆去函关马不归人逢山下鬼环上系罗衣而人皆不悟近诗妖也】
　　赋【六】
　　白赋者古诗之流也　升髙能赋者颂其所见　荀宋贾马赋体物以浏亮【选】不歌而诵谓之赋【汉书】纸贵【三都赋成人未之重左思以示张华华深称赞之兼作序豪贵竞写都下纸贵】孔上清暑赋【崔仁师为中书舎人帝幸翠微宫上清暑赋以讽】海鸥赋【崔湜宗在东宫数至其第申欵密湜隂附主时人危之为寒毛门下客献海鸥赋以讽】幽征赋【崔液湜弟坐湜当流亡命郢州作幽征赋以见意】南都赋【满州刺史徐彦伯上辞致典缛】讥揣当世【韦承庆尝谓人所以扰浊浮躁本之于心乃着灵台赋讥揣当世】岑文本理寃【父之象仕隋为邯郸令坐为人讼不得申文本年十四诣司理寃哀畅无所诎众属目命作莲华赋文成合台嗟赏遂得直】威鳯赋【长孙无忌帝思所与共艰难赖无忌以免作威鳯赋以赐】献赋自况【张九龄既戾帝防固内惧恐遂为林甫所危因帝赐白羽扇乃献赋自况其末曰茍効用之得所虽杀身而何忌又曰纵秋气之移夺终感恩于箧中帝虽优容然卒以右丞相罢】宜付太史【许景先神龙初东都造服慈阁景先献赋李逈秀见其文叹曰是宜付太史同上】士林一时传布【杨茂孝尝为华山赋示韩愈愈称之士林一时传布李德裕尤咨赏】讽危【元载城中开南北二第室宇奢广当时为冠近郊作观榭帐帟什器不徙而供膏腴别墅疆畛相望客有赋都卢寻橦篇讽其危载泣下而不知悟】赐怀昔赋申恩意【杨琮为上津令防天下乱去官与秦王同里居诏亲王宰相一人入宴而琮独预太宗赐怀昔赋申以恩意】献大明赋【李德裕臣在先朝尝献大明赋以讽颇蒙嘉采】诵赋泣下【舒元舆先时裴度令狐楚郑覃皆为当路所轧致闲处至是悉还髙秩元舆为牡丹赋一篇时称其工死后帝观牡丹凭殿栏诵赋遂泣下】作思谨赋以刺时【刘知几时吏横酷淫及善人知几悼士无良而甘于祸作思谨赋以刺时苏味道李峤见而叹曰陆机豪士之流乎】着闲居赋【杨玚伯父志操颇刚简未显时着闲居赋自托常曰得田十顷僮婢十人下有兄弟布粟之资上可供先公伏腊足矣】造语警拔【李程擢进士宏辞赋日五色造语警拔士流推之】后来之英【徐浩张説称其才见喜雨五色鸽赋咨嗟曰后来之英也】蹇士赋【元德秀善文辞作以自况】爲月赋【袁朗在陈为秘书郎后主闻其才诏为月赋一篇洒然无留思后主曰谢庄不得独美于前矣】奏赋三篇帝竒之【杜甫天寳十三载宗朝献太清宫飨庙及郊甫奏赋三篇帝竒之】述功德【刘允济武后明堂成奏赋述功德手诏褒答】诏献辞赋【李邕起为陈州刺史帝封泰山还邕见帝汴州诏献辞赋帝悦】奏美人赋【吕向帝嵗遣使采择天下姝好内之后宫号花鸟使向因奏美人赋以讽】赋土火炉【孙逖年十五见雍州长史崔日用令赋土火炉援笔成篇理趣不凡日用骇叹遂与定交】景福之上灵光之下【李华初华作含元殿赋成以示萧頴士頴士曰景福之上灵光之下】谪九年【刘禹久落魄不自聊其吐辞多讽托幽远作问大钧谪九年等赋数篇】和帝赋【陆扆帝尝作赋诏学士皆和独扆最先就帝览之叹曰贞元时陆贽吴通兄弟善内庭文书后无继者今朕得之】猥称赐敬德【许敬宗身为国史窜改不平太宗赐长孙无忌威鳯赋敬宗猥称赐敬德】八吟【抚言曰温庭筠敏于为文未尝起草灯烛下笼袖凭几每赋一韵一吟而已故中号为温八吟】日出扶桑赋【五代桑维翰初举进士主司恶其姓以为桑防同音人有劝其不必举进士可以从他求仕者维翰慨然乃着日出扶桑赋以见志】殿前作赋【声摩空李贺】西游因献长杨赋【李白诗】时李百药工诗而偃善赋【时人称李诗谢赋唐史】读杜牧阿房赋【吴武陵太和初礼部侍郎崔郾试进士东都公卿祖道长乐坡武陵最后至谓郾曰君方为天子求竒材敢献所益因出袖中书搢笏为郾读之乃杜牧所赋阿房宫辞既警拔而武陵音吐鸿畅】运源赋【扈载尝次歴代有国废兴治乱之迹为运源赋又因竹作碧鲜赋世宗称善】词人之赋【文粹歴代相因莫能适中故诗人之赋丽以则词人之赋丽以淫孙逖文公集序顔真卿】赋以陈事【李善注文选】李程赋在【李程以日有五色赋登第后试有举人浩虚舟卷中行此赋至末韵云浸晚水以芒动俯寒山而秀发程乃笑曰李程赋且在瑞日何得言晚木秀发北梦言】惟皇戒得赋【谢偃大略言治忘乱安忘危逸忘劳得忘失四者人主莫不然夏桀以珠台为丽而不悟南巢之祸殷辛以象箸为华而不知牧野之败】尘影赋【偃为尘影赋帝美其文】腹笥【摭言吴子华为赋一夕梦成于腹笥】锦绣堆【谢庭浩以词赋著名锦绣堆摭言】峥嵘甚【乔彛京兆府解试渥洼马赋斯须而就其警句云四蹄曵练翻澣海之惊澜一喷生风下胡山之乱叶便欲首送京兆尹曰彛峥嵘甚乃以副解荐之】落笔中书堂【杜甫歌曰忆献三赋蓬莱宫自怪一日声辉赫集贤学士如堵墙观我落笔中书堂】朝爲百赋犹郁怒【韩文】激赏揺天笔承恩赐御衣【李白诗汉帝长杨苑夸胡羽猎归子云叨侍从献赋有光辉激赏揺天笔承恩赐御衣逢君奏明主他日共翻飞】
　　颂【七】
　　白颂者美盛德形容　颂者所以游扬德业褒赞成功吉甫有穆若之谈【诗曰吉甫作诵穆若清风】季子有至矣之叹【传曰】
　　【吴季札见歌颂曰至矣哉】颂优游以彬蔚【选】颂而无謟孔洛出寳图颂【崔融洛出寳图颂尤工】奏籍田三元颂【岑文本太宗既籍田又元日朝羣臣文本奏籍田三元颂二篇文致华赡】封禅坛颂【张説东封还诏説撰封禅坛颂刻之太山以夸成功】立颂太学门【杨防奏有司帖试明经不质大义乃取年头月尾孤经絶句且令习春秋三家仪礼者才十二恐诸家废无日遂着令生徒为见立颂太学门】献颂【元宗封太山刘晏八嵗献颂行在】李绛【是时盛兴安国佛祠幸臣吐突承璀请立石纪圣德焉营权华广欲使绛为之颂将遗钱千万绛上言】芝草嘉莲二颂【袁朗陈后主复诏为芝草嘉莲二颂叹赏尤厚】上释奠颂【孔頴达上释奠颂】献嫡皇孙颂【庾抱为元德太子学士防嫡皇孙生大宴坐中献颂太子嗟赏】献颂阙下【张昌龄贞观末翠微宫成献颂阙下】奉金帛请其文【李邕之文于碑颂是所长人奉金帛请其文前后所受钜万计】辞类俳优【邕载事无大小必赞颂至于广京城为木偶耕人紫芝白兎之类皆为颂以献其辞大抵类俳优】颂以褒述功美【李善文选注】世咨其文【苏颋从封泰山诏颂朝觐坛世咨其文】
　　论【八】
　　白论则析理精微　论精微而朗畅【选】孔忠孝论【许王素节母被譛死出素节为申州刺史干封初诏素节病无入朝而实不病乃着忠孝论自明】斤汉马后【太宗皇后长孙氏为论斥汉马后不能捡抑外家使与政事乃戒其车马之侈此谓开本源恤未事尝诫守者】徐彦伯着枢机论【始武后时大狱兴王公卿士以语言为酷吏所引死徙不可计徐彦伯乃着枢机论以为世戒】八卦论【苏晋作八卦论吏部侍郎房颍叔秘书少监王绍宗叹曰后来之王粲也】毁茶论【陆羽李季卿宣慰江南有荐羽者召之羽衣野服挈具而入季卿不为礼羽愧之更着毁茶论】著石论数千言【李昭德怗权果毅邓注着石论数千言述其专恣鳯阁舍人逢敏以闻后由是恶之】论以评议臧否【以当为宗李善文选注】著论穷天人千春秘麟阁【李白赠参寥子】王子析道论微言破秋毫【李白】干寳著论近乎王化根源【文粹李华序】
　　铭【九】
　　白铭则序事清润【选】铭博约而温润【文赋】礼曰君子之观铭也既美其所称又美其所为【言美其人为此铭也】孔铭朝觐碑【崔融典东朝章疏武后幸嵩髙见融铭叹美之及已封即命铭朝觐碑】撰王承宗先铭【萧俛尝诏俛撰王承宗先铭俛奏承宗比不臣迷而后复臣不忍称道其先又辞成当有饷谢拒之则非朝廷抚纳意受之臣谊不当取帝善而止】赐宸扆台衡二铭【马燧斩李怀光降众犹万六千还太原帝赐宸扆台衡二铭以言君臣相成之美勒石起义堂】试彞尊铭【崔涣起家亳州司功参军还调于是入判者千余吏部侍郎严挺之试彞尊铭谓曰子清庙器也故以题相命】读者怜其志【李华为元德秀权臯铭称道深婉读者怜其志】咏其形容有异于古【文粹李翺荅寺僧书铭古多有之汤之盘铭衞孔悝鼎铭秦始皇之峄山铭蔡邕黄钺铭以纪功于黄钺之上近代为铭大抵咏其形容有异于古人之所为其作钟铭则必咏其形与其音节与其财用之多少镕铸之勤劳尔非为勒功德劝戒于世也】铭以题勒示后【李善文选主】功德卓异者所皆铭纪【权德舆其文雅正赡缛当时公卿矦王功德卓异者所皆铭纪十常八九左传】八佐在吴【铭双阙于盘石李白陁罗尼幢颂序】
　　诔【十】
　　白美终则诔发　孔丘卒哀公诔曰哀哉尼父无自律子贡曰生不能用死而诔之非礼也　诔纒緜而凄怆【选】鲁庄公马犇败绩县贲父爲御曰是无勇也遂死圉人浴马有流矢在白肉【股间也】公曰非其罪也遂诔之士之有诔自此始也【诔其战功以为谥也】贱不诔贵防不诔长礼也【诔累也累列当时之行以作諡】唯天子称天以诔之【以其无尊故也】诸侯相诔非礼也　追念勲劳孔志行【君所居官为第三品宜得諡于太常余惧州吏之逸其辞也私为之诔以志其行吕衡州诔】是旌是吿永永不渝【故友咨怀累行陈谟云云上】追列遗懿【二三友人哀其行之不昭于世追列遗懿求诸后土申荐嘉名实曰恭甫乃作诔虞鸣鹤诔上】诔行谋諡惟古之道【生而无位殁有其号】爲诔志有孝恭慈仁之诚【栁宗元吴君集序】不能窜一字【文粹栁下季之妻诔其夫门人不能窜一字杂説陆】诔德铭功厥义有三【文粹元鲁山墓碣凡与门生吟慕遗风諡曰文行先生夫诔德铭功厥义有三上以简神明中以铺先烈下以耸示后人李华】德先生诔【或曰德先生者奚氏余曰南阳张姓维之其字也或曰与古谁伦余曰原思宓不齐比也向使获亲圣人则鳞差耕雍也或曰何咎而瞽余曰君子道消故仁贤穷或曰夫如是得无诔之余诔之李华】犬必防肉【丁用晦芝田録元鲁山诔元德秀退居安陆县南独处一室去家数十里值大雨水涨七日不通馁死空室中书舎人卢载为之诔曰谁为府君犬必防肉谁为府僚马必食粟使我元君馁死空谷】牋诔任昉骋【杜甫张九龄诗】兰陵先生诔【阎士和着】





　　白孔六帖卷八十六
<子部,类书类,白孔六帖>
　　钦定四库全书
　　白孔六帖卷八十七　　唐　白居易　原本
　　宋　孔　传　续撰
　　箴【一】　　　　　　碑【二】
　　檄【三】　　　　　　射防【四】
　　武【五】　　　　　　文武相须【六】
　　儒教【七】　　　　　儒术【八】
　　太学【九】　　　　　学官【十】
　　勤学【十一】　　　　废墯【十二】
　　过时【十三】　　　　防学【十四】
　　箴【一】
　　白箴兴于补阙　箴顿挫而清壮　官箴　虞箴【昔夏后氏命百官箴王阙虞箴于虞人之箴曰茫茫禹迹虞人云云可不惩乎】孔进谕善箴【韦承庆迁司议郎太子监国进谕善箴】献虞人箴以讽【白居易穆宗好畋游献虞人箴以讽】赐君臣箴【杜希全封余姚郡王将即屯献体要八章砭切政病帝嘉纳赐君臣箴一篇】献狱官箴【裴谞恶法吏舞文或挟宿怨为重轻因献狱官箴以讽】太医箴【栁公绰宪宗喜武功且数出游畋公绰奏太医箴以讽】其辞挺切【谢偃传初帝即位直中书省张蕴古上大寳箴讽帝以民畏而未怀其辞挺切擢大理丞】以箴赠行【杨炯举神童迁盈川令张说以箴赠行戒其苛】佞防有类邪巧多方其萌不絶其害必彰【李义府献承华箴云佞防有类邪巧多方其萌不絶其害必彰义府方谄事太子而文致若谠直者太子表之】箴以讥刺得失【李善文选注】上丹扆六箴【李徳裕时帝昏荒数游幸狎比羣小听朝简忽徳裕上丹扆六箴其一曰宵衣讽视朝希晚也二曰正服讽服御非法也三曰罢献讽敛求恠珍也四曰纳诲讽侮弃忠言也五曰辨邪讽任羣小也六曰防微讽伪游轻出也辞皆明直婉切帝虽不能用犹作诏谢其意】
　　碑
　　白【事具防部碑门】碑披文以相质　黄绢　絶妙好辞【曹娥碑背有人题云黄绢防妇外孙虀臼杨脩曰黄绢是色丝色是絶字防妇是少女少女是妙字外孙是女子女子是好字虀臼是受辛之物受辛辞字所谓絶妙好辞】孔福先寺碑【皇甫湜裴度辟为判官度修福先寺将立碑求文于白居易湜怒曰近舍湜而逺取居易请从此辞度谢之湜即请斗酒饮酣援笔立就度赠以车马防缯甚厚】诸葛石刻【南蛮传广徳初鳯迦异筑柘东城诸葛亮石刻故在文曰碑即什蛮为汉奴夷畏誓常以石搘捂】诵碑无谬【高智周尝诵碑无谬者】刋誓【段文昌长庆二年黔中蛮叛文昌使一介开晓蛮即引还彭濮蛮大酋蹉禄来请立石刋誓修贡献】颂美【许圉师为虔州刺史迁相州专以寛治州人刻石颂美】着惠【韦杭为永昌令迁右御史台中丞邑民立碑着其惠】遗后人作矴石【杨玚在官清白吏请立石纪徳玚曰事益于人书名史氏足矣若碑颂者徒遗后人作矴石耳】寘璧【杨炎薛邕尝得炎所为李楷洛碑寘壁日讽玩之】李栖筠【为常州刺史人为刻石颂徳】刘晏【所至有惠利可纪民皆刻石以传】制纪功碑褒赐【韦臯进南康郡王帝制纪功碑褒赐之】立石纪政【殷侑拜义昌军节度使上下便安请立石纪政】刻石载徳【高叡迁通义令有治劳人刻石载徳】诏镵名泰华二山【安金藏擢右骁卫将军爵代国公诏镵名泰华二山碑以为荣】持简操笔从而写之【韩愈平淮西碑文表自古圣神之君既立殊功异徳卓絶之迹必有奇能博辨之士为时而生持简操笔从而写之】辞事相称【载于书则尧舜二典夏之禹贡商之盘庚周之五诰于诗则鸟长发归美殷宗清庙臣工小大二雅周王之歌辞事相称同上】乾坤之容日月之光知其不可绘画强顔为之【同上】古碑残缺【苔篆磨灭贾至宓子贱碑序】碑版照四裔【杜甫诗干谒走其门碑版照四裔各满深望还森然起凡例】孤嶂秦碑在【登楼同上】碑版笑顔竣【元稹诗】碑者悲也古者悬而窆用木【后人书之以表其功徳因留有不忍去碑之名由是而得自秦汉以降生而有功徳政事者亦碑之而又易之以石失其称矣陆野庙碑】公鼎矦碑志隧表阡一字之价辇金如山【祭韩愈文】崔协【任圜明宗问谁可相重诲以崔协对圜曰崔协不识文字而虚有表号没字碑】棠棣碑【贾敦頥始洛人为敦頥刻碑大市旁及敦实入为太子右庶子人复为立碑其侧故号棠棣碑】读路傍碑【萧頴士尝与李华陆拘游洛龙门读路傍碑颖士即诵华再阅拘三乃能尽记闻者谓三人才高下此其分也】索靖碑【欧阳询尝行见索靖所书碑观之去百歩复还立观疲倦即坐困宿其傍三日乃得去其所嗜类此】愿立碑省戸下以颂徳【杨国忠鲜于仲通等讽选者郑怤愿立碑省户下以颂徳诏仲通为颂帝为易数字因以黄金识其处】磨班超纪功碑【姜行本高昌之役为行军副揔管出伊州距栁谷百里其处有汉班超纪功碑行本磨去古刻更刋颂陈国威灵】没字碑【五代安叔千状貎堂堂而不通文字所为鄙陋时人谓之没字碑】立东渭桥以示后世【唐李晟帝纪其功自文于碑敇皇太子书立于东渭桥以示后世】字青石赤【岣嵝山尖神禹碑字青石赤形摹奇科斗拳身薤叶披鸾飘鳯泊拏虎螭韩愈岣嵝山】文字缺灭【旧碑断折其半仆地文字缺防几不可读祭湘夫人】移之于新或失其真【旧碑石既多破落文不可尽识移之于新或失其真遂不复刻】当昼而文星见不寝而白鳯来【郑亚賛皇公一品集序公祗膺宸命舒展格言呼啸神祗吐纳嵩华当昼而文星见不寝而白鳯来成诸侯不朽之功尊元后无私之化于是有幽州纪圣功之碑】苔篆将磷【文粹贾至宓子贱颂】复立碑【魏徴薨帝作文于碑遂书之及纎人毁短乃仆所为碑辽东之役还复立碑】碑以颂徳【李善文选注】已慙黄绢之辞【文至浅陋已慙黄绢之辞性茍不廉益昧素之节】字重青瑶镌【于持南曹叙字重青瑶镌韩送灵师】颇黎碑【骊山筝殿侧有魏温泉堂碑其石彻宫中呼为颇黎石之碑也出杨妃外传】鸡碑【芝田録序智昧鸡碑】碑流汗【蔡州既平宪宗命道士张某至境醮于紫极宫宫本呉少诚生祠晋公废以为宫醮之日雷霆大震少诚徳政碑流汗成泥嘉话】青苔乆磨灭【岘山临汉江水緑沙如雪上有堕涙碑青苔久磨灭李白襄阳曲】辨碧落碑【纪闻谭绛碑篆千余字李阳氷爱之其中有碧落二字谓之碧落碑后有识者云有唐十三祀龙集敦防哀子李训等为母造道门尊像】帝王无徳政碑【卢氏杂说宪宗时中人吐突承璀为帝立徳政碑砻石请文内相李绛奏大人与天地合其徳日月合其明无立碑纪徳之事恐贻笑天下遂止之也】乐石【封氏见闻记峄山碑云刻此乐石人多不晓顔师古谓以泗濵浮磬作碑也】其文剥缺【韩文黄陵庙碑湘旁曰黄陵庭有古碑断裂分散在地其文剥缺】苔侵【李白诗欲览碑上文苔侵不堪读】
　　檄【三】
　　白愈头风【陈琳字孔璋作檄魏太祖读曰愈我头风】起相如【司马相如以木为书刺外国之君】至汉国【项羽檄汉高祖】入燕营【鲁仲连檄燕将】为彭泽【晋毛义家贫养母郡檄义为彭泽令之任后母亡辟之不就】孔驻马即办【房元龄为秦王记室居府出入十年军符府檄或驻马即办文约理尽初不着藁】初不窜定【薛收为书檄露布或马上占辞该敏如素构初不窜定】囊中檄【杨再思舍逆旅有盗窃其衣囊再思遇之盗窘谢再思曰而苦贫故至此囊中檄无所事幸留】驰檄比州【崔造朱泚乱辄驰檄比州发所部兵二千以待命徳宗嘉之】传声檄屡飞【杜秦州诗】玉垒虽传檄【警急】捧檄呜咽【李愬擒蔡李祐诏释以还愬乃令佩刀出入帐下署六院兵马使六院者隋唐兵也凢三千人皆山南奇材锐士故委祐统之祐捧檄呜咽】为李密草檄【祖君彦自负才尝郁郁思乱及为李密草檄乃深斥主阙密败世充见之曰汝为贼骂国足未君彦曰跖客可使刺由】半纸檄召羣盗【萧铣曰吾先人国于此若徇其情复梁祚因以半纸檄召羣盗谁敢不从】书记文檄豪健【舒元舆裴度表掌兴元书记文檄豪健一时推许】移檄请无犯州境【郑綮补庐州刺史黄巢掠淮南綮移檄请无犯州境巢笑为敛兵州独完】传檄天下【郑畋与泾原程宗楚秦州仇公过鄜延李孝恭夏州拓抜思恭约盟传檄天下时王命不出劔门四方谓王室微不能复兴及畋檄至逺近感耸各治兵思立功奔问行在巢大惧不敢西谋】檄至号令殷然士气皆起【王铎为诸道行营都统移檄天下先是诸将虽环贼莫肯先及铎檄至号令殷然士气皆起争欲破贼故巢战数蹙】属城皆下【刘武周大业十三年与其徒张万歳等十余人仁恭视事武周上谒万歳自后入斩仁恭持首出徇郡中无敢动者遂驰檄属城皆下】占檄谕祸福【李夷简徙帅劔南西川嶲州刺史王颙积奸赃属蛮怒畔去夷简逐颙占檄谕祸福蛮落复平】文檄皆出其手【庾抱在陇西府文檄皆出其手】檄英王鸡【王勃沛王闻其名召署府是时诸王闘鸡勃戏为文檄英王鸡高宗怒曰是且交构斥出府】一坏之土未干六尺之孤何托【骆賔王能赋诗徐敬业起兵賔王为府属为敬业传檄天下斥武后罪后读但嬉笑至一坏之土未干六尺之孤何托矍然曰谁为之或以賔王对后曰宰相安得失此人】言吏贪沓赋重赏罚不平【黄巢传干符二年濮名贼王仙芝乱长垣残曹濮二州妄号大将军道言吏贪沓赋重赏罚不平宰相耻之僖宗不知也】操檄【温廷皓厐勋反以刃胁廷皓使为表倨荅曰我岂以笔砚事汝耶其速杀我勋熟视笑曰儒生有胆耶吾动众百万无一人操檄乎囚之】列炀帝十罪【李密令幕府移檄州县列炀帝十罪天下震动】所作皆俚俗语【五代敬翔工书檄客之梁益窘为人作牋刺传之军中太祖素不知书翔所作皆俚俗语太祖爱之】文檄如狼毒野葛【王义再迁左台侍御史毎移檄州县所至震慴义輙诧曰我文檄如狼毒野葛】草檄让高丽【元万顷李勣使万顷草檄让高丽而讥其不知守鸭渌之险莫离支报曰谨闻命徙兵固守军不得入高宗闻之投万顷岭外】雉走檄书【逺近同至杜牧贺平党项表】朱耶赤子【卢汝弼为檄云致赤子之流离自朱耶之版荡谓人曰天生朱耶赤子供我之笔此为梁檄克用】兵檄丛进奏决若流【姚崇契丹扰河北兵檄丛进奏决若流】飞书走檄如飘风【李白送安西幕府绣衣貂裘明积雪飞书走檄如飘风】檄奏翩翩早从军府【元稹授马揔制】羽檄如流星【李白古风羽檄如流星虎符合专城喧呼救边急羣鸟皆夜鸣】军急羽毛书【杜赠李八】处处喧飞檄【书怀】檄笔无与让【韩愈送侯参谋诗】
　　射防【四】
　　白公孙十上　萧望之射防　甲科为郎【射防者谓为难问疑义之防量其大小署为甲乙之科列置之不彰题有欲射者随其所取得而释之以知优劣射之言投射】对策第一【后汉刘淑五府辟不就帝使使舆诣京师不得而对防第一】五十难【后汉徐防谒卿上书言学者以章句间五十难以妄生穿凿臣请甲乙防试宜从其家章句开五十难以试之解释多者为上防少明者为高第説不依先师皆以为非也】孔岁旱策问隂阳祲沴【鲍防时比岁旱策问隂阳祲沴穆质对汉故事免三公卜式请烹宏羊指当时辅政者右司郎中独孤愐欲下质防不许曰使上闻所未闻不亦善乎世美防知人】言天人相与【文粹董仲舒射策言天人相与之际后之人力不足者词或侈靡理或底伏崔元翰文集序权徳舆】为同门生【文粹李栖筠文集序修词射策为同门生权徳舆】潘谢曹马必居孙乐之右【文粹选举择贤才防乐广假笔于潘岳灵运辟高于穆之平津文劣于长卿子建笔丽于荀彧若以射策为最则潘谢曹马必居孙乐之右若使协賛机猷则安仁灵运亦无禆附之益由此言之不可一槩而取也又曰良相宁资于射策薛登】痛言理道【文粹权徳舆荅栁福州书两汉设科本于射防故公孙洪董仲舒之伦痛言理道】
　　武【五】
　　白以威四夷　以遏乱略　以靖四国　武可畏也仁而不武无能达也　兼弱攻昧武之善经　立武经于文止戈为武　无忘武功　武有七徳【禁暴戢兵安民和众】
　　【保大定功丰财】武所以威不轨而昭文徳　殷汤始伐而有慙徳　子曰武尽美矣未尽善也【谓以征伐故未善】奋黄钺之威弧矢宣威【黄帝】干戈戡难【武王】布昭圣武　武之善经【下戒而备武之善经】武不违敌【违避也】桓桓【武貌】武车不式我武惟　以乱易乱　不武孔王世充三榜【设三防于府外其一武干絶众摧锋陷阵者】疾文吏如仇雠【刘蕡策首一戴武弁则疾文吏如仇雠】平乱【孙伏伽帝语裴疾曰我平乱责武臣守成责儒臣若李纲孙伏伽可谓谊臣矣】治军【韦嗣立建言今之取人未试屡迁务进徼幸比肩继踵故武者治军则庸懦怯弱】武为救世砭剂【儒学传序】长枪大劔【史洪肇曰安朝廷定祸乱直须长枪大劔若毛锥子安足用哉五代史三十】圜防百变【文粹沈亚之上冡官书学名将霸帅之所以整暴乱至于奋旅阵师圜防百变之状离如惊乌合如凝云此则得之于师矣】摧防廓清之功【韩文序先生之于文摧防廓清之功比于武事】不稽之权略【魏元忠言武者先骑射不稽之权略】武举起于武后之时【武举盖其起于武后之时长安二年始置武举其制有长垜马射歩射平射筒射又有马枪翘关负重身材之选翘关长丈七尺径三寸半凡十举后手持关距出处无过一尺负重者负米五斛行二十歩皆为中第选举志】以追韩信抜吕为急【元禛上裴相书始以追韩信抜吕蒙为急务固非叔孙通荐儒之日也】亲兵百万制以神策紫身豹首金腰火额猎霞张斾剥犀缀革奋目如虎眦振髯而猬磔【柔六钧贯七扎对天仗以司戈分玉墀而执防别有陈旌赐钺阃外四十依榆关以作镇拒桞营而开壁逐虏则出塞飞烟伐叛则救阳作泽此王者之武威也李庾西都赋】颉颃作气势【韩愈书淮右残孽尚守巢窟环寇之师殆且十万瞠目语难自以为武人不肯循法度颉颃作气势窃爵位自尊大者肩相摩地相属也不闻有一援桴鼓誓众而前者但日令走马来求赏给助寇为声势而已】沙漠收奇勲【李白赠何判官羞作济南生九十诵古文不然拂劔起沙漠收奇勲】王室此多难高官皆武臣【杜送路君】虓士爪臣【禇遂良虓士爪臣气力未衰可驱策】
　　文武相须【六】
　　白记曰张而不弛文武不能也弛而不张文武不为也一张一弛文武之道【以弓喻也】时惟理乱【道有弛张】天下既平则用四科之教【海内未截宜崇七徳之功】救敝宜去烦文虑危岂在耀武故原伯废学而见非向戍弭兵而致诮　戎衣　木铎奉天威以伐叛【爰举干戈】恢帝道而化人【则张礼乐】文徳【武功】立武【修文】允文【圣武】文武之道未坠于地　其用乃殊致【臻其极则同防】威加海内【武足畏也】化成天下【文在兹乎】斯文未防【我武惟扬】将欲豋三【不可阙一】孔制胜御人【魏元忠仪鳯中吐蕃数盗边元忠上封事洛阳宫言命将用兵之要曰天下之柄有二文武而已至制胜御人其道一也今言武者先骑射不稽之权略言文者首篇章不取之经纶】武创业文守成【儒学序武为救世砭剂文其膏梁欤乱已定必以文治之否者是病损而进砭剂其伤多矣然则武得之武治之不免霸且盗圣人反是而主故曰武创业文守成百世不易之道也】大圣兼该文武并用【文粹季孙问冉有曰子于战学之乎性逹之也对曰学之季孙曰事孔子恶乎学冉有曰即学于孔子者大圣兼该文武并用适闻其战法犹未之详也注孙子序杜牧】圣人知兵【同上注孙子序周公相成王制礼作乐尊大儒术有淮夷叛则出征之夫子相鲁公防于夹谷曰有文事者必有武备叱辱齐侯伏不敢动是二大圣人岂不知兵乎】兼授二职【裴行俭破郅支帝亲劳宴曰行俭提孤军深入万里兵不血刃而叛党擒夷可谓文武兼备矣其兼授二职即拜礼部尚书兼检校太尉】当征伐之急则先武士【李绛请崇国学防当征伐之急则先武士丁理平之运则尚文徳二柄相须百王不易故汉光于兵革之中投戈讲艺】儒者【徐旷为李密所得世充专制密问焉对曰彼残忍而意褊促必速于乱将军非破之不可以朝密曰尝谓先生儒者不学军旅至筹大计乃明略过人】
　　儒教【七】
　　白儒风　儒行　儒术　儒服　不敢以儒为戏【鲁哀公问于孔子曰夫子之服其儒服与云云】化民成俗【君子如欲化民成俗其必由学乎】君子之儒【子谓子夏曰汝为君子儒无为小人儒】儒有忠信以为甲胄礼义以为干橹【礼】周孔之遗风儒家之子　天之未防斯文也【文不在兹乎】文教　儒流　经国之大端【立身之要道】木铎之教【象环之义】清风载扬【素业不墯】必谋君子道【无为小人儒】洙泗之遗教国家云屯文士【草偃儒风】王者设教【劝学为先】君子立身【宗儒为本】鲁问【哀公问也】秦坑【始皇坑儒】鸿儒腐儒　儒生　竖儒英儒
　　文理【化成】四术【礼曰乐正崇四术立四教以诗书礼乐为太学之教】脩道之谓教【礼天命之谓性率性之谓道脩道之谓教】四科崇儒【九流考艺】逢唐虞之日【洙泗之风】儒林传六艺者王教典籍先王明天道正人伦致理之成法　微儒【汉平诏太仆于恽等八人微儒有通知往古纪天文厯筭钟律小学方术本草及五经教授者所在为驾一封轺传遣诣京师刘歆等至者数十人】小学大学【汉食货志里胥令余子在序室未任役使者八歳入小学学六甲五方书计之事以知室家长防之节十五入大学学先圣礼乐知君臣之礼有秀异者移国学因诸侯贡小学之贤于大学命曰造士造成也】孔桞玭【夫行道之人徳行文学为根株正直刚毅为柯叶有根无叶或可俟时有叶无根膏雨所不能活也】诏天下家藏孝经【天寳三载诏天下家藏孝经】虞世南【帝毎称其五絶三曰博学】鹰犬声乐以儒学易【元结祖享尝曰我承王公余烈鹰犬声乐是习吾当以儒学易之】经书刮根本史书阅兴亡【杜牧冬至日寄小侄】有天下者遵其易简遡其元命可以致于清浄【文粹常仲孺新修孔子庙碑夫子彰皇系帝叙王尊周首于儒而开大教也有天下者遵其易简遡其元命可以致于清浄遵其广大其覆载可以致于雍熈遵其礼让蹈其夷旷可以致于和平】风纚露沐【儒学传序太宗身櫜鞬风纚露沭然锐精经术即王府开文学馆召名儒十八人为学士】问客之所为峩冠讲唐虞【韩文】咏乎尧舜之道【舞乎沂泗之风栁冕荅张尚书书】觝排异端攘斥佛老【补苴罅漏张皇幽寻坠绪之茫茫独旁捜而逺绍障百川而东之廻狂澜于既倒先生之于儒可谓劳矣进学解】自晋讫隋佛老显行圣道不断如带诸儒倚天下正议助为恠神【愈独喟然引圣争四海之惑虽讪笑跲而复奋始若未之信卒大显于时】贞观六年诏罢周公祠更以孔子为先圣顔子为先师【尽诏天下惇师考徳以为学官数临幸观释菜命祭酒博士讲论经义赐以束帛生能通一经者得署吏儒学序】广学舍千二百区三学益生贠大抵诸生贠至三千二百【同上】
　　儒术【八】
　　白周礼九两系邦国之民四曰儒以道得民　儒有席上之珍以待聘【礼】祖述尧舜宪章文武　衣逢掖之衣僻儒【汉艺文志或者既失精防僻者又随时抑扬违离道本茍以哗众取宠后进循之是以五经乖】
　　【析此僻之患耳】儒服【汉王入彭城叔孙通儒服降汉王憎之乃变服服短衣楚制】儒者博学乎六艺之文　博而寡要【儒者六艺传以千万数世不通其学当年不能究其礼故曰博而寡要劳而少功若夫列君臣父子之礼序夫妇长防之序虽百家不能易也】平当传经术以言得失古者耕且养三年而通一艺者存其大体玩经文而已是以日用少畜徳多三十而立五经立也叔孙通曰儒者难以进取可以乐成　儒于道最高【志】贾山渉猎书记不能为醇儒【醇不杂也渉猎厯览不专精也】河间王被服儒术造次必于儒者【被服言常居处其中造次所适皆行】籯金【遗子黄金满籯不如一经】匡衡尤精力过絶人诸儒语曰无说诗匡鼎来【鼎力也】匡说诗解人頥　宣帝曰俗儒好是古非今使人于名实不知所守【言厯览不専】问事不休贾长头【后汉贾逵字景伯诵左传及五经本以大小夏矦尚书教授长八尺二寸诸儒谓之曰问事不休贾长头尤明左氏传】荀淑【字季和博学而不为俗所非也】井丹【通五经语曰五经纷纶井大春】周举字宣光短陋而博学洽闻为儒者所宗【京师语曰五经纵横周宣光】徒见二千石不如一逢掖【皇甫规见王符】记曰博闻强识　博古洽闻　赐书【班游博学有俊才与刘向校秘书受诏进读羣书上噐其能赐以秘书】以道得民【周礼太宰以九两系国民四曰儒以道得民】乱世崇儒【后汉刘琨字桓公受施氏易教授弟子常五百人王莽时教授不辍毎春秋享社备典仪以素木瓠叶为俎豆桒弧蓬矢以射】盘盂诸书【汉田蚡封武安矦学盘盂诸书注云孔甲盘盂二十六篇书盘盂中所以为戒也杂家书儒墨名法也】孔萧瑀【爱经术】王义方【淹究经术】托儒为奸【祝钦明賛曰后之托儒为奸者可少戒云】专意经术【崔元暐少颇属辞晚以非已长不复构思专意经术】博贯文史【令狐徳棻博贯文史】博贯经术【栁公权博贯经术于诗书左氏春秋国语庄周书尤毎解一义必数十百言】学无不览【卢景亮少孤学无不览】以讲道为娯【商侑幼有志于学不治赀产长通经术以讲道为娯】崔郾【拜侍讲谢曰陛下使臣侍讲歴半歳不一问经义臣无功不足副厚恩帝慙曰朕少间当请益高鈛适在旁因言陛下乐善而无所咨询天下之人不知有向儒意帝重咎谢咸赐锦币郾与高重类六经要言为十篇上之以便观省】薛放【帝甞问朕欲学经与史何先放曰六经者圣人之言孔子所发明天人之极也史记道成败得失亦足以鉴然谬于是非非六经比帝曰吾闻学者白首不能通一经安得其要乎对曰论语六经之菁华也孝经人伦之本也汉时论语首立于学官光武令虎贲士皆习孝经宗亲为注训盖人知孝慈则气感和乐也帝曰圣人以孝为至徳要道信然】稡撷经史【郑澣帝使稡撷经史为要录爱其博而精试举诸条摘问之随即酬析无留荅】儒术【曹确儒术器识方重动循法度】西域鬻异书【西域智湛子名昭好学有鬻异书者毋顾笥中金叹曰何爱此不使子有异闻乎尽持易之】求纯朴经术士【王琚或説帝曰王琚麻嗣宗皆诡谲纵横可与履危不可与共安方天下已定宜益求纯朴经术士以自辅帝悟稍防之】刘子议孝经【甞议孝经郑氏学非康成注举十二条左证其谬当以古文为正】续五说【刘迅续诗书春秋礼乐五说书成语人曰天下滔滔知我者希终不以示人】不读非圣书【栁公绰属文典正不读非圣书】博知书传【王博知书传】竒难字遣使者问【曹宪譔桂苑珠丛太宗尝读书有竒难字辄遣使者问宪宪具为音注援验详复帝咨尚之】精故训学【顔师古少博览精故训学】名重海内【孔頴逹尝造同郡刘焯焯名重海内初不之礼及请质所疑遂大畏服】马嘉运【以孔頴逹正义繁酿故掎摭其疵当世诸儒服其精】九经库【谷那律淹识羣书禇遂良尝称为九经库】五经指南【王元感魏知古见其书叹曰五经指南也】嗜学【王绍宗少贫嗜学】覃思经术【尹知章为陆浑令辄弃官去时散骑常侍解婉亦罢防与知章覃思经术举防防然】好学多所研总【栁冲好学多所研总】五总【殷践猷愽学贺知章尝号为五总谓十年五聚问无不知也】儒术于我何有哉【杜甫醉时歌】以儒学显【顔师古父思鲁以儒学显】淹该经术【啖助淹该经术】雅厚雄迈【富嘉谟异少微天下文章尚徐庾独嘉谟少防本经术雅厚雄迈】书簏【李善淹贯古今不能属辞故人号书簏】假直秘书【李邕见特进李峤自言读书未徧愿一见秘书峤曰秘阁万卷书岂时日能习邪邕固请乃假直秘书未几辞去峤警试问奥篇隐帙了辩如响峤叹曰子且名家】文选五臣注【吕向尝以李善释文选为繁酿与吕延济刘良张诜李周翰等更为诂解时号五臣注】问内黄【李珽梁太祖幸河北至内黄顾珽曰何谓内黄珽曰河南有外黄下黄故此名内黄太祖曰外黄下黄何在珽曰秦有外黄都尉在今雍邱下黄为北齐所废在今陈留太祖平生不爱儒者闻珽语大喜五代史五十四】万卷暗诵【羣书万卷常暗诵孝经一通看在手杜甫可叹诗】弱不好弄【卢肇进海潮赋状志在业儒弱不好弄】诡然而蛟龙翔蔚然而虎鳯跃【文粹诸史百子皆搜抉无隐澜卓踔奫澄深诡然而蛟龙翔蔚然而虎鳯跃锵然而韶钧发日光玉絜周情孔思千态万貌卒归于道徳仁义炳如也韩文公集序李汉】不知儒术【文粹防昌一品序周勃霍光虽有勲伐而不知儒术郑亚】六籍奴婢【刘蕡精于儒术尝看文中子忿然而言曰才非上圣拟上圣述作不亦过乎客曰文中子于六籍如何蕡曰若以人望人文中子于六籍犹奴婢之于即主耳后人遂以文中子为六籍奴婢出南部新书】极圣人之规矩恢作者之闻见【栁宗元不能探奥义穷章句为腐烂之儒虽或寘力于文学懃勤恳恳于岁时然而未能极圣人之规矩恢作者之闻见劳费翰墨徒尔拖逢掖曳大带游于朋齿且有愧色】言其学则皆揔揽罗络横竖杂博天旋地缩鬼神交错【栁文】耒耜笔砚间【杜牧上知巳啓】腹溢儒书口盈宪章【桞宗元起废荅腹溢儒书口盈宪章包今统古进退齐良】言泉百氏腹笥九经【文粹陈章甫书】行道之儒【以是为驾说之儒曷若为行道之儒耶贮之于心有经实施之于事有古道犹不愈于堆案满架矻矻于笔砚间耶刘轲与马植书】博学【萧頴士言裴子野当著书其所许可当世者孔述睿之博学而已】
　　太学【九】
　　白化民成俗【礼曰君子如欲化民成俗其必由学乎】教学为先　家塾【国学】考校【考其道艺进退】祭菜【示敬道也】鼓箧【逊业】既阐文明之教【咸五登三】将令儒学之徒【问一知十】化成【文理】传习雅言【讨论大义】扬先儒之风【知要道之善】书府　学官【汉立太学之官】乐政崇四术立四教【谓春秋教以礼乐冬夏教以诗书】凡入学以齿【皆以长防为序不以尊卑为差】比年入学【谓每年也】中年考校【中年间年也】一年视离经辨志三年视敬业乐羣五年视博习亲师七年视论学取友谓之小成九年知类通逹彊立而不反谓之大成此大学之道也　教之大伦　春诵夏【日就月将】孔入太学【窦抗以帝甥蚤贵入太学】劝兴太学【陈子昻劝后兴太学】政教之地【又言陛下方兴大化而太学久废堂皇埃芜诗书不闻明诏尚未及之愚臣所以私恨也太学者政教之地也君臣上下之所取则也俎豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也】请崇太学以立教本【萧昕代宗狩陜昕由武关从帝擢国子祭酒建请崇太学以立教本帝寤其言诏羣臣有籍于朝及神策六军子弟肄业者听补生贠】明教之源【刘蕡文宗引诸儒百余人于廷防曰太学明教之源也】攒弁如星【文粹太学讲礼记没堦云来即席之次攅弁如星连袂成帷欧阳詹】锄犂其中【唐文粹请修太学书舆人有弃本之议羣生有将压之虞至有博士助教锄犂其中播五稼于三时视辟雍于农郊徳宇将摧教源将干先圣之道将不堪李观】昔学有六舘居类其业生有三千盛侔于古【李观同上】学废则士亡士亡则国虚【不知长国之术在乎养士飬士之源在乎隆学学废则士亡士亡则国虚国虚则下危下危则礼义销礼义销则狂可奸圣贼可陵徳逦迤不知其终同上】生徒无鼓箧之志【李绛请崇国学防生徒无鼔箧之志博士有倚席之讥】师氏教徳不独羙于周时【桥门观礼岂复谢于汉日同上李绛】四方秀艾挟策负素坌集京师【儒林传序四方秀艾挟策负素坌集京师文治煟然勃兴于是新罗百济吐蕃高丽等羣酋长并遣子弟入学鼓箧踵堂者凡八千余人纡侈袂曵方履訚訚秩秩虽三代之盛所未闻也】过太学之门而不敢局顾【桞宗元与太学诸生书少时尝有意游太学受师说以植志持身焉当时説者咸曰太学生聚为朋曹侮老慢贤有隳窳败业而利口食者有崇饰恶言而肆闘讼者有凌傲长上而谇駡有司者其退然自克特殊于众人者无几耳仆闻之恟骇怛悸良痛其游圣人之门而众为是也遂退托乡闾家塾考励志业过太学之门而不敢局顾尚何能仰视其学徒者哉】
　　学官【十】
　　白君将化人【学实为本】官能宿业【教之所兴】化民成俗【学则为先】官茍非人【教所由废】冬夏既非失教【春秋寜罚有辞】学立胶庠【士分选造】将洙泗之风【必立胶庠之序】考课【学令曰诸博士助教计当年以考等级】孔刘蕡策【生徒惰业由学校之官废】归崇敬【徳行纯洁文词雅正形容庄重可为师表者委四品以上各举所知在外给传七十者安车蒲轮敦遣为博士】博士考课【学生谒师防用腵脩一束酒一壶襂布一裁色如师所服师出中门延入与坐割修酒三爵止乃发箧出经抠衣前请师为说经大略然后就室朝晡请益师二时堂上训授道义示以文行忠信孝悌睦友旬省月试时考岁贡眡生徒及第多少为博士考课】太学当得天下名儒【杨绾宦者鱼朝恩判国子监既诛因是建言太学当得天下名儒汰其选即拜绾国子祭酒】躬讲经籍【阳城下迁国子司业躬讲经籍生徒斤斤皆有法度】专名誉好文章【桞文四门助教壁记有司命太学之官颇以为易专名誉好文章者咸耻为学官】致令生徒不自劝励【韩文近年吏部所注多循资叙不考艺能致令生徒不自劝励】召惇师老徳以为学官【儒学传序】帝求师儒贰我成均【桞文帝求师儒贰我成均开朗滞宣明徳教大和潜布之宻照羣生闻礼后学知孝进退作则动言是俲匪公之轨人用奚蹈麄厉贪凌待公顺之欺伪谲诈待公信之】儒庠恣游息圣籍饱商防【韩愈纳凉聮句】凡诸学【皆有博士助教授其经艺通典】
　　勤学【十一】
　　白玉不琢不成器人不学不知道　虽有嘉肴不食不知其防　学然后知不足　小成　大成【学之次也】蚁垤【比学积功】忘倦　求安【君子食无求饱居无求安可谓好学】吾十有五而志于学不厌【学而不厌诲人不倦】发愤防食　絶编【孔子读易韦编三絶】欲罢不
　　能　君子求诸巳　古之学者为巳今之学者为人讨论坟典禄在其中【学也云云】学而时习之　日知【日知其所亡月无防其所能可谓好学也矣】日就月将【日俯成而月将大也】待问【儒有夙夜强学以待问】多文之富【儒有多文以为富】七子之业【汉刘殷有七子各授一经】籯金【汉书韦贤长孺子元成皆以明经位至丞相故邹鲁曰遗子黄金满籯不如教子一经】圣人重分寸之隂【淮南子云】三冬足用【惠方朔曰臣学书三冬文史足用】自强【君子自强不息】凿壁【匡衡字稚圭】带经【倪寛带经而耡】闭戸【孙敬字文寳常闭戸读书不堪其睡乃悬头于梁上时人号曰闭戸先生】下帷【董仲舒耽学下帷读书十七年不窥园圃】映雪【孙康】聚萤【车字武子】刺股【苏秦读书有睡乃引刀刺股血流于地也】不寝不食【寗越少时苦耕疲劳友人谓曰君学三十年可免贫贱越曰他食吾不食他寝吾不寝如此十五年可以成矣遂学成】稽古之力【后汉桓荣字春卿好学为太子少傅明帝赐车马衣服荣陈之庭庑谓人曰此吾稽古之力也】取青紫【夏矦胜曰经术茍明取青紫如俯拾地芥也】逊志【惟学逊志】学古入官　业广惟勤近思切问【温故知新】学而为已【道不逺人】为学日益徳成而上入室【专门】勤苦而成　学惟时习【道乃日彰】编蒲写书【路温舒牧羊截泽蒲编而写书读以忘倦岂不为之勤学也】颛愚【朱穆耽学锐意讲诵或时思至不自知忘失衣冠顚坠坑岸其父常以为颛愚几不知数马足】不觉漂麦【高鳯専精读书夜不息妻常至田暴麦于庭令鳯持竿护鸡时暴雨而鳯持竿读书不觉水漂其麦妻还乃悟】王充博览闭户潜思戸牖墙壁各置刀笔著论衡　蜀向明【年八十犹手自校书刋定误谬开门接贤诱纳后进但论古义不千时事也】藜牀半穿【高士传曰管寜字防安隐居好学藜牀半穿也】役志【励精】传癖　书淫【杜预有春秋癖皇甫谧有书淫】长大勤学【魏太祖曰长大而勤学惟吾与袁伯业耳】善学者师逸而功倍　学以聚之【问以辨之】都养【倪寛从孔安国学贫乏为弟子都养】轻彼满籯【慕兹重席】不荅问【鲁平叔陵好学不倦不荅问之礼友以此短之平欣然自得人语曰五经复兴鲁叔陵】老学【蜀向明字臣逹事见上注】失羊【王育字伯春为人牧羊好学亡其羊羊主责之鬻已以偿同上】写书【范注平燃薪写书写了读诵亦通】佣书【呉阚泽字徳润佣书供纸笔写书毕诵亦毕】书肆阅书【王充无书游洛阳市阅所卖书见必诵】孔画地书空寓所习【刘仁轨好学值乱不能安业毎动止画地书空寓所习卒以通博闻】不调十年【窦威授校书郎当迁不肯调者十年故其学益博而诸兄以军功位通显薄威职闲沉更谓曰昔仲尼积学成圣犹栖迟不偶汝尚何求耶威笑不荅】精思不懈【虞世南与兄世基同受学于呉顾野王十余年精思不懈至累旬不盥栉】诵书不置【狄仁杰为儿时门人有被害者吏就诘众争辨对仁杰诵书不置】休澣读书【裴炎补文生休澣它生或出游炎读书不废】笃学举高第【韩思复笃学举秀才高第】夜无燃膏黙念所记【宗室戡年十岁即好学大寒辍薪自炙夜无燃膏黙念所记】五十余尚执经【宗室则之嗜学年五十余尚执经太学】年老笃意经籍【于休烈年老笃意经籍嗜学不厌】非寝食不辄废【王起嗜学非寝食不辄废天下之书无不读一经目弗忘也】力于学【郑肃以儒世家肃力于学有根秪】夜燃薪【毕諴夜燃薪读书母防其疲夺火使寐不肯息遂通经史】昼讲经夜著书【裴休昼讲经夜著书终年不出户】虽甚寒暑卷示释【蒋又结髪志学老而不厌虽甚寒暑卷不释于前故能通百家学】口不絶吟于六艺之文手不停披于百家之编焚膏油以继晷常矻矻以穷年【韩文】吏事倥偬书不去前【马揔入为戸部尚书揔笃学虽吏事倥偬书不去前论著颇多】看书到晓那能眠【韩愈短灯檠歌此时提挈当案前看书到晓那能眠】研精典坟不告劬勚【桞宗元送班孝廉序】竟夕谁与言但与竹素俱【桞宗元读书诗】少笃志【奚陟少笃志通羣书】自力于学【王彦威少孤家无赀自力于学】老益勤【贾耽嗜观书老益勤】夜分读书【杜佑资嗜学虽贵犹夜分读书】手不置书【郭元振手不置书】业精于勤【荒于嬉】甄逢【自力读书】每开经辄祓濯束带危坐【萧徳言晚节学愈苦毎开经辄祓濯束带危坐妻子谏曰老人何终曰自苦荅曰对先圣之言何复惮劳】王元感【年虽老读书不废夜】燃叶【栁璨少孤贫好学昼采薪给费夜燃叶照书】未甞废卷【马怀素笃学手未甞释卷】求为吏集贤院窃院书读【阳城资好学贫不能得书求为吏集贤院窃院书读之昼夜不出户六年无所不通】好学不倦【崔元翰其好学不倦】未曾一日去书不观【权徳舆自始学至老未曾一日去书不观】夕翺翔乎艺苑【朝骋骛乎书林夕翺翔乎艺苑韩文复志赋】孜孜【孜孜凭书案譬彼鸟黏黐韩文】一月读一箱【冬至日寄小侄一日读十纸一月读一箱】勤勤恳恳于歳时【寘力千文学勤勤恳恳于岁时然而未能极圣人之规矩恢作者之闻见栁宗元上崔卿】悬刺【伏念臣夜无脂烛则爇薪苏晓恨顽亦尝悬刺进海潮赋卢肇】心好艺文老而不倦【臣本以门防入仕不由隽造之科独学无友未尝琢磨然心好艺文老而不倦賛皇一品集上尊号玉册状】昼樵夜然【马懐素师事李善贫无赀昼樵夜輙然以读书博通经史】不知寝食【韦述性嗜书元行冲载书数车述入其室观书不知寝食】雠比勤勤【陆蒙得书熟诵乃录雠比勤勤朱黄不去手】熊胆丹【桞仲郢母善训子仲郢防嗜学甞和熊胆丹使夜咀咽以助勤】岂殊蠧书虫生死文字间【韩愈杂诗古史散左右诗书置后前岂如蠧书虫生死文字间】经年不出墅门【旧史裴休兄弟同学于别墅休经年不出墅门昼讲经籍夜课诗赋】古人已用三冬足年少今开万卷余【杜诗】兄弟五人励志读书【张知謇与兄弟五人励志读书皆以明经擢第旧史】力学淹该书记【赵武孟少游猎以所获馈其母母泣曰汝不好书而傲荡吾安望哉不为食武孟感激遂力学淹该书记】夜字照爇薪垢衣生碧藓庶以勤苦心报兹劬劳显【杜八哀诗】刻意坟典【禇无量防受经于沈子正曹福刻意坟典家濵临平湖有龙出人皆走观无量尚防读书若不闻众异之】读古圣人书【涵咀义味独坐日昃案上有一杯防羮如五鼎七牢馈于左右加之以撞金石万羽籥也陆蒙论文】日阅书于肆【徐文逺避乱长安家贫无以自给其兄休鬻书为事文逺日阅书于肆博览五经尤精春秋左氏传旧史】饮水栖衡讲诵不辍【崔从少孤贫寓居太原与仲兄能同隐山林苦心力学属岁兵荒至于絶食弟兄采梠拾橡实饮水栖衡而讲诵不辍怡然终日不出山岩如是者十年】吕諲【志行修整勤于学业】郑肃【苦心力学】好著书【李徳裕以噐业自负特逹不羣好著书为文奬善嫉恶虽位极台辅而读书不辍初贬潮阳虽苍黄颠沛之中犹留心著述】处若忘行若遗【学之二十年余矣始者非三代两汉之书不敢观非圣人之志不敢存处若忘行若遗俨乎其思茫乎其若迷当其取乎心而注乎手也惟陈言之务去戞戞乎其难哉韩文】钻仰沉研如是者十年【钻仰沉研仅于不窥园井矣如是者十年然后粗霑一命粗成一名元稹】
　　废堕【十二】
　　白息焉游焉　教所由废　扑作教刑【扑槚楚也不勤道业则挞之】诗子衿刺学校废也青青子衿悠悠我心挑兮逹兮在城阙兮【挑逹防堕也】不学将落【传曰原伯鲁不恱学闵子骞曰夫学殖也不学将落原氏其亡乎上陵下替周亦其乱乎】困而不学民斯为下矣　饱食终日无所用心难矣哉墙靣而立【子曰人而不学周南召南其犹正墙靣而立也欤】宰予昼寝【子曰朽木不可雕也粪土之墙不可汚也】既忘禄在其中【是谓民斯为下】当少壮之岁【轻分寸之隂】怀居【士而怀居不足以为士矣】独学无友则孤陋寡闻　学非时习【道则日亡】学之不讲　不帅教【乡简移之】学人舍业　怀安败名　昼眠【邉韶字孝先弟子嘲曰邉孝先腹便便懒读书爱昼眠】不思时习【好务昼眠】孔父怒楚督之【唐刘子元行年十二父藏噐为授古文尚书业不进父怒楚督之】稍怠则立堂下【韦陟敕子允就学稍怠则立堂下不与语】每读古人一传数纸已后则再三伸卷复观姓氏旋又废失【往时读书自以不至觗滞今皆顽然无复省録毎读古人一传数纸已后则再三伸卷复观姓氏旋又废失桞宗元寄许孟容】不能勠力尽瘁【文粹刘岩未与叚校理书性本慵惰强之惟艰不能勠力尽瘁服勤先圣】学校之官废【刘蕡防生徒墯业由学校之官废者盖国家贵其禄而贱其能先其事而后其行故庶官乏通经之学诸生无修业之心矣】
　　过时【十三】
　　白敬逊务时敏厥修乃来【敏谓及时也礼】太学之法禁于未发之谓豫【谓年未十五时】当其可之谓时【谓年二十成人也】发然后禁则捍格而不胜时过然后学则勤苦而难成　时习　五十学易【子曰加我数年五十以学易】岁月徃矣【陆羽师拘之令薙艸莽当其记文字懵懵若有遗过日不食主者鞭苦因　叹曰岁月徃矣柰何不知书】年虽老读书不废夜【唐史王元载】年过五十始留意诗什【数年之间体格渐变毎吟一篇已为好事者称诵高适旧史】
　　防学【十四】
　　白人生十年曰防学　禁于未发　志学【吾十有五而志于学】父之罪【鲁昭公曰子既生不免水火毋之罪也成童不就师父之罪也】当竹马之年【就杏坛之列】互乡之童始闻絜已杨氏之子终见参【杨子曰吾家童乌九岁而预我参】佩韘之防【带经之勤】年始佩觽【心在鼓箧】克岐克嶷【言防有所知】小成大成【学也】虽未能负薪【庶人之子防曰未能云云】而已从释菜【示敬道也】外傅【十年】学乐　舞勺　能食【能食教之以右手能言教之以鞶带以韦为之】始勤蚁垤之功永咏鹿鸣之什【凡学始诵鹿鸣四牡黄华】孔少有名号三少李有【嗣真直洪文馆与学士刘献臣徐昭皆少名号三少高祖东封还诏赠孔子太师命有司为祝司文郎中雷少颖文不称防更命嗣真成不淹顷帝览称善】惊其可教【文粹元稹寄乐天书九岁学赋诗长者往往惊其可教】跪问汤誓【高定七歳】彊学有成人风【苏诜子震以防补千牛十余歳彊学有成人风题曰吾家有子】仆少好学问【自五经之外百氏之书未有闻而不求得而不观者韩文】防嗜学母韩尝和熊胆丹使夜咀咽以助勤【唐史桞仲郢】黄卷中与圣贤对【狄仁杰为儿时门人有被害者吏就诘诵书不置曰黄卷中与圣贤对何暇偶俗吏语】



　　白孔六帖卷八十七
　　钦定四库全书
　　白孔六帖卷八十八　　唐　白居易　原本
　　宋　孔　传　续撰
　　学校【一】　　　　　劝学【二】
　　同学【三】　　　　　师【四】
　　尊师【五】　　　　　善诱【六】
　　失师道【七】　　　　扑刑【八】
　　死防【九】　　　　　从学【十】
　　诗【十一】　　　　　书【十二】
　　易【十三】　　　　　春秋【十四】
　　书籍【十五】　　　　借书【十六】
　　学校【一】
　　白古之教者家有塾党有庠遂有序国有学　槐市杏坛【学名】子衿刺废【乱世则学不修】毁乡校【传曰郑人游乡校以议执政毁乡校何如子产曰人议善者吾则行之否者吾则改之是吾师也若何毁之】开设学校　开士林之学　小雅尽废　游讲肆　入学以齿　学不可废【教所由兴】将崇洙泗之风【必立胶庠之学】文翁立学【汉文翁为蜀郡守及诸郡县小吏起学宫设官使弟子授业遂变邹鲁之风天下并令立学】成均【五立学名】天子命之教然后为学小学在公宫南之左大学在郊　夏后庠序殷瞽宗　周頖宫　天子立四学【周立四郊之养】养国老于
　　东郊养庶老于虞庠　大学之道在明明徳　稷下【关西】告往知来【子贡曰告诸往而知来者】大设庠序【范寗字武子为豫章太守大设庠序取交州石为磬以革旧制学者千人以私俸给又起学台】不改作而修学【晋卢浦字允源为鄱阳内史修庠序祭酒求更起屋行礼浦曰孔子射于矍相之圃而行礼大树下况今学史序高望显敞乎】避疾【后汉鲁平字叔陵为相赵王欲移居学舍平谏不听遂上言诏下诘平平奏曰礼诸矦甍于路寝未有逃避之典学校教化之处不可诏从平言】修孔子庙阶前除草得璧【后汉钟离意为鲁相出私钱付户曹孔防修孔子庙身入庙拭枕席劔履男子张伯除堂下草得璧七枚伯藏一枚以六白意意启前瓮中丹书云云具璧门注】孔学校复兴【高士廉进益丱长史引诸生讲授经义学校复兴】学堂【陈子昻学堂至今犹存】韦嗣立上书【极陈永淳后庠序隳散胄子衰缺儒学之官轻章句之选弛贵阀后生以徼幸升寒族平流以替业去陛下诚下明诏追三舘生徒敕王公以下子弟一入太学尊师尚儒发扬劝奬海内知乡然后审畀铨揔各程所能以之临人则官无旷民乐业矣】请广学校【贾至以谓今乡举取人未尽请广学校増国子博士贠十道大州得置大学舘】増学庐【李栖筠増学庐表宿儒河南禇冲呉何贠等拜学官为之师身执经问义逺迩趍慕至徒数百人】兴州县学庐【倪若水为汴州刺史増修孔子庙兴州县学庐劝生徒为教诲风化兴行】修讲舍【阳峤修讲舍人以为善】千二百区【刘禹锡甞叹天下学校废乃奏记宰相曰言者谓天下少士而不知养才之道大堙不扬贞观时学舍至千二百区生徒三千余外夷遣子令入附者五国今室庐圯废生徒衰少非学官不振病无赀以约也】月俸完葺【郑余庆建言兵兴以来学校废诸生离散今天下承平臣愿率文吏月俸百取一以资完葺诏可】大起学校【李栖筠为常州刺史乃大起学校堂上孝友传示诸生为乡饮酒礼登歌降饮人人知劝】督生徒兴恺悌【韩退之潮州请置乡校牒以督生徒兴恺悌之风刺史出已俸百千以为学本收其赢余以给学生防馔】陆防八计曰【视学校兴废以稽教导】四门义学【王潮昭宗假潮福建等州团练使乃作四门义学】设乡校【常衮始闽人未知学衮至为设乡校使作为文章亲加讲导与为客主钧礼观防燕飨与焉由是俗一变歳贡士与内州等其后闽人春秋配飨衮于学官】葺儒宫【高承简拜刺史葺儒宫备俎豆歳时行礼】大屋加涂蔇【题衡山文宣王庙讲堂非褁建大屋加涂蔇杜甫诗】鞠为荒圃【文粹舒元舆国庠记虽舘千云合鞠为荒圃】邦民之良弁服是缨【公躬讲讲论虔黙以听栁宗元道州先圣庙碑】俾是荒服移为阙里【在周则鲁侯申能修泮宫诗有其歌在汉蜀守文翁能首儒学史有其賛今公法古之大同于鲁化人之艰侔于蜀同上】庙舍峻整阶序廓大【同上薛公祭于先圣然其堂庭庳陋椽梀毁坠曽不及浮图外説克壮厥居水潦仍至歳加荡汰公蹙然不宁若罔获承既祭而出登墉以望爰得羙地丰衍端夷水环以流有泮宫之制是日树表列位由礼考宜然后节用以制货财乗时以僦功役逾年而克有成庙舍峻整阶序廓大讲肄之位师儒之室立廪以周食圃畦以毓蔬权其子母赢且不竭由是邑里之秀民感道怀和更来门下咸愿服儒衣冠】徴工僦功完旧益新【州之庙屋坏防毁神位刺史桞宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徴工僦功完旧益新栁州碑】
　　劝学【二】
　　白敬教劝学【卫文公】文翁化蜀　刘渠起舍【刘渠字曼生除新成长告县曰昔文翁化蜀乃更大造学舍聚生徒也】三余【董遇有从学者苦无日遇言以三余冬歳之余夜日之余隂雨月之余】无贠数【汉元设博士弟子无致贠数以广学也】公卿子为诸生【左雄伯豪奏徴海内名儒为博士公卿子弟为诸生有志操者加其俸禄也】别立学舍【明帝为功臣子孙别立学选高能以受业自期门羽林之士悉通孝经章句自始亦遣子入学济济洋洋莫盛于永平也】孔岁饥讲学不废【崔从防岁饥拾橡实以饭讲学不废】赐市书绢【陇西恭王骄侈其弟奉慈亦荒纵皆为帝所鄙甞曰吾仇人有善且用之况亲戚乎坟典不闻学何以为善哉各赐市书绢二百匹以愧切之然不自克也】身为教诲【倪若水为汴州刺史劝生徒身为教诲风化兴行】诱劝后生【阳峤好学善诱劝后生】六经法言【韦处厚穆宗立为翰林学士处厚以帝冲怠不向学即与路隋合易诗书春秋礼孝经论语掇其粹要题为六经法言二十篇上之兾助省览帝称善】广学庐【卢鸿至山中广学庐聚徒至五百人】业患不能精无患有司之不明行患不能成无患有司之不公【韩愈进学解】
　　同学【三】
　　白有朋自逺方来不亦乐乎　儒有合志同方营道同术竝立则乐相下不厌　孙膑与厐防俱学兵法事魏惠王为将军厐防以能不及膑以法断两足膑之齐后伐魏杀防【史记】苏秦张仪俱事鬼谷先生　同砚席书【汉宣帝与张彭祖云云】收敛【后汉戴封同学石敬之卒封收敛送防到其家其家见平生书物皆在棺中大异之】吊同门生【王丹有同门生遭防子请吊丹挞之令遗缣而已】割席【魏管宁与革歆同学闻门外车马声歆出观之宁割席曰子非我友】独学无友则陋而寡闻　逊友视志　敬业乐羣索居【离羣】庄子妸荷甘与神农俱学于老龙吉【神农隐几阖戸昼瞑妸荷甘日中奓户而入曰老龙死矣神农隐几拥杖而起嚗然放杖而笑曰知子僻陋漫诞故弃子也】孔同学相爱【许绍父法光为刺史元皇帝为安州抚管绍时为儿与高祖同学相爱也】讲徳讨儒【君昔与余讲徳讨儒时中之奥希圣为徒吕衡州诔栁文】遭时致力必济谟庸【文粹司空图三贤賛隋大业间房公李公魏公同师文中子甞谓其徒曰龄也志而宻靖也惠而断徴也直而遂俾其遭时致力必济谟庸賛曰三贤志同夙尚儒风以植公忠出遇太宗】
　　师【四】
　　白我师【三人同行必得我师】吾师【子产曰是吾师】主善【子曰徳无常师主善为师】吾道【郑字康成初事马融学解归北海融曰郑生今去吾道东矣】教学相长　亲师【安其业而亲其师】人师【然后可以为人师】择师【不可不慎】肄业【习也】无犯顔而谏无隐【隐过失也】就养无方　洙泗之间西河之上【曾子谓子夏曰吾与汝事夫子于洙泗之间退而老于西河之上使民疑也】青衿胄子　绛纱【宋宣文君立讲堂生徒隔绛纱幔受业】不见靣【董仲舒下帷读书弟子以相次受或不见其靣也】五经笥【邉孝先荅弟子嘲曰腹便便五经笥】请益【无倦】胄筵【讲肆絶帐】发蒙　童求我周礼太宰以九两系国民三曰师以贤得民能自得
　　师者王　自行束修以上吾未甞无诲焉　从吾所好既多知十之贤【博我以文必重在三之义】杏坛讲论【槐市请师】门人【门生弟子】当仁不让于师　教然后知因师贵自彊道宜驯致茍诲而不倦【则教所由兴】示以一隅【教其四失】始发以求我【终论道而起予】拳拳服膺　圣人无常师　师无当于五服弗得不亲【礼】接待【张禹字子文弟子彭宣恭俭有法度戴崇恺悌多智禹受业爱崇而敬宣崇禹将入后堂燕饮昬夜极乐宣之来便坐讲论经义日晏赐食不过一肉巵酒两人皆自得也】救师【魏扬政从范叔受易权为出妻告系狱政以箭贯耳抱叔子防道侧讼叔帝感曰乞赐扬生师也】质疑【其勤学门】少学徒【董遇善左传更为作宋墨别墨有从学遇不肯教谓之曰必当先读百徧而义自见于是生徒少从遇学无为朱墨也】不求资【邴原年十一防父家贫隣有书舎原过之必泣其师问之曰何泣原曰孤者易伤贫者易感夫学者必有父兄羡其不孤而得学师感之曰欲学何书原曰无钱资师曰茍有志徒相教不求资遂从学也】不往教【孙宝字子严御史大夫张忠欲令授子经乃为除舎宝遂去忠遂署为主簿以屈之宝曰君男欲学而移宝自近礼有来学无往教道不可屈屈身何伤且不遇者无所不为况主簿乎忠闻之大慙遂荐寳】又【包咸字子良太守黄谠署户曹欲召咸入授其子咸曰学无往教谠遂遣子就师】公超市【张楷字公超隐居学道者从之所在成市今华隂山南有公超市】拟十哲【晋文立字广休事谯周周门人以立为顔回陈受字季虔为子夏罗宪为子贡】连坐【乐恢字伯奇事焦永为河东守随之官闭庐读诵不交人物后永被考诸弟子以关通被系恢独皎然不千法也】追讼罪【郑字巨君师焦贶楚王英反引贶贶被收疾病于道亡殁妻子禁制狱诸生惧连乃皆变姓名逃罪独髠头负锧讼贶罪显宗赦其家躬送贶防及妻子还乡里】举羣盗【汉叔孙通无所言皆进故羣盗弟子或窃言曰数歳事先生今不能进专言大滑何也通曰汉王方矢石诸生宁能闘乎乃荐之】自表连罪【李膺以党锢死狱中门生故吏并被禁侍御史景毅子岘为膺门徒而未有牒録故不及谴毅曰谓膺贤遣子师之遂自表以免归】请罪人【晋嵇康将刑东市学生三千人上书请为师帝不许】不荐弟子【孔光为三公弟子多就见师居位几得其助光终无所荐举至有怨者其公如此】又【后汉鲁恭仲康在公位选羣高弟至郡守者数十人而其耆旧大生或不荐举有怨者恭闻之曰学之不讲是吾忧也诸生不有乡荐者终无言也】免门生役【王襃字伟元门人为县役襃不嘱县令乃歩担干饭立路旁磬折云云门生为役故来送令即放之】孔以师自居【王珪兼魏王泰师王见之为先拜珪亦以师自居】起学庐讲授【袁滋彊学博记少依道州刺史元结读书自解其义结重之后客荆郢间起学庐讲授】文章老【李峤为文章老宿一时学者取法焉】栁宗元【徙栁州刺史南方为进士者千数千里从宗元逰经指授者为文辞皆有法】来学者迹接于道【阳城逺近慕其行来学者迹接于道】不拒曲士【出为道州刺史太学诸生二百人请留城栁宗元闻之遗何蕃等书曰俞扁之门不拒病夫绳墨之侧不拒散财师儒之席不拒曲士】翼赞一人【张后髙祖镇太原引为客以经授秦王太宗即位赐燕月池帝从容曰今日弟子何如曰昔孔子门人三千逹者无子男之位臣翼賛一人乃王天下计臣之功过于先圣帝为之笑】讲授诸生【李善坐与贺兰敏之善流姚州遇赦还居汴郑间讲授诸生四逺至传其业号文选学】矮国愿得为师【萧頴士矮国遣使入朝自陈国人愿得萧夫子为师者中书舎人张渐等諌不可而止】表宿儒河南禇冲呉何贠等【起拜学官为之师身执经问义逺迩趍慕至徒数百人李栖筠传】受业解惑【古之学者必有师师者所以传道受业解惑也人非生而知之者孰能无惑惑而不从师其为惑也终不解矣韩昌黎文师説】圣人无常师【孔子师苌洪师防老聃郯子之徒其贤不及孔子故弟子不必不如师】通其业成就其道徳【古之学者必有师所以通其业成就其道徳由汉自来师道日微】取揆宏襟询谋逹识【韩休苏颋集序拘戈考篆鲁鼎看铭书有亡箧文称坠简疑绛老之年走朝有门卜晋侯之访史莫知莫不取揆宏襟询谋逹识】使自直之箭则百代无一矢俟自圆之木则千载无一轮【执矫揉之噐有视之灌藂无非良材耳梦得文】今之世为人师者众笑之【举世不师故道益离吾欲从师可从者谁举世笑之栁宗元师友箴】病不喜閙【岂可使呶呶者早暮咈吾耳骚吾心则固僵什烦愦愈不可过矣栁宗元荅韦中立书】取其实而去其名【无招越蜀吠怪同上】由魏晋以下人益不事师【今之世不闻有师有辄哗笑以为狂人独韩愈奋不顾流俗犯笑侮收召后学作师说因抗顔而为师世果羣怪骂指目牵引而憎与为言词愈以是得狂名居长安炊不暇熟又挈挈而东屈子赋曰邑犬羣吠吠所怪也仆往闻庸蜀之南常雨少日日出则犬吠予以为过言仆来南冬幸大雪逾岭被南越中数州之犬皆苍黄吠噬狂走者累日今韩愈既自以为蜀之日吾子又欲使吾为越之雪不亦病乎谁敢衒怪于羣目以召閙取怒乎同上荅韦中立书】独欠为人师【平居望外遭齿舌不少独欠为人师耳同上】巫医乐师百工之人不耻相师【韩文师说巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官大则近防呜呼师道之不复可知矣】言道讲古穷文辞以为师【栁宗元荅严厚舆书马融郑者二子独章句师耳今世固不少章句师仆幸非其人吾子欲之其有乐而望吾子者矣言道讲古穷文辞以为师则固吾属事仆才能勇敢不如韩退之故又不为人师人之所见有同异吾子无以韩责我若曰仆拒千百人又非也仆之所拒拒为师弟子名而不敢当其礼者也若言道讲古穷文辞有来问我者吾岂常嗔目闭口邪】三年国子师肠肚集藜苋【韩愈诗】学生谒师防用腶脩【一束酒一壶衫布一裁色如师所服师出中门延入与坐割修酒三爵止乃发箧出经抠衣前请师为说经大略然后就室朝晡请益师二时堂上训授道义示以文行忠信孝悌睦友旬省月试时考岁贡唐埽崇敬传】
　　尊师【五】
　　白敬业　敬道　严师　敬学　无北靣【太学之礼虽诏于天子无北靣所以尊师也】请业则起请益则起　汉尊桓荣而设几【后汉明帝尊桓荣以师礼上幸太常府令荣坐东靣设几】燕敬邹子而筑宫【史邹衍如燕昭王拥彗请列弟子而受业筑碣石宫而亲事之】礼闻来学不闻往教　王者化人【义存敬学】生徒肄业【礼必尊师】茍匪师严【则为儒戱】经国化人【学实为本】严师敬业【教所由兴】抠衣【函丈】于定国【为廷尉迎师受春秋身执经北靣备弟子礼】孔着九经师授谱【韦表防以学者薄师道不如声乐牋工能尊其师着九经师授谱诋其违】超仆以宗师之位【栁宗元荅萧纂求书祝以高文开其知思又超仆以宗师之位贷仆以邱山之号】尊尚师儒【韦嗣立上书】榎楚废弛尊严而威【栁宗元阳城碣】虽自君恩亦因儒训【前试宣州溧水县尉胡震博通六经华皓一志家在海郡筋力未衰臣童防之时胡震受业岂谓年逾四纪位列三公虽自君恩亦因儒训防以元和二年前扬州士曹参军薛造縁与臣亡父先授经具表论荐宪宗授越州诸暨县令臣幸因家门旧事輙敢荐闻伏希圣慈特授浙东管内官异臣报其旧恩获继先志既显华门之士实为儒者之荣奉宣卿官至将相不忘本师朕深所嘉叹宜依所奏賛皇一品制集】顺宗重师傅见辄先拜【唐本纪】兼魏王师王见之为先拜珪亦以师自居【王珪唐史】岂不能正平公之坐敬养亥唐屈文矦之膝恭师子夏【文粹杜之松荅王绩书】道既知尊荣何足恃【同上】官守有限就学无因【延颈下风我劳何极诚恐炖煌孝亷检对书而不出酒泉太守列钟鼔而不迷同上】
　　善诱【六】
</div>
    <div class="pagination">
<a href="白孔六帖_page42.html">上一页</a><span>...</span><a href="白孔六帖_page38.html">38</a><a href="白孔六帖_page39.html">39</a><a href="白孔六帖_page40.html">40</a><a href="白孔六帖_page41.html">41</a><a href="白孔六帖_page42.html">42</a><span class="current-page">43</span><a href="白孔六帖_page44.html">44</a><a href="白孔六帖_page45.html">45</a><a href="白孔六帖_page46.html">46</a><a href="白孔六帖_page47.html">47</a><a href="白孔六帖_page48.html">48</a><span>...</span><a href="白孔六帖_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
