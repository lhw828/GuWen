<!DOCTYPE html>
<html>
<head>
    <meta charset="UTF-8">
    <title>山堂肆考 - 第 464 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 464 页/共 632 页</h1>
    <div class="content">





　　山堂肆考卷一百八十四
<子部,类书类,山堂肆考>
　　钦定四库全书
　　山堂肆考卷一百八十五　明　彭大翼　撰珍寳
　　铜
　　汉书凡律度量衡用铜者所以同天下齐风俗也铜为物至精不为燥湿寒暑变其节不为风雨雪霜改其形有似乎士君子之行是以用铜也
　　铸鼎
　　黄帝采首山之铜铸鼎于荆山下
　　铸钟
　　左僖十八年郑伯始朝于楚楚子赐之金既而悔之与之盟曰无以铸兵故以铸三钟注云金铜鐡之属楚子以楚金利故誓使郑文公无得以赐金铸兵器既誓乃以铸三钟
　　若耶
　　越絶书若耶溪涸而出铜欧冶以为纯钩之体
　　丹阳
　　汉食货志古者金有三品赤金为下注云赤金丹阳铜也
　　豫章铜山
　　汉呉王濞有豫章郡铜山招致天下亡命者盗铸钱以故无赋而国用饶足
　　严道铜山
　　见星士
　　凿山
　　孔氏帖韩洄上言今商州红崖冶产铜而冶源监乆废请凿山取铜即治旧监置十炉铸之岁得钱十万二千缗
　　凿井
　　见富人
　　和酒
　　朝野佥载定州人崔务坠马折足医者令取铜末和酒服之遂痊及务亡后十余年改葬视其胫骨折处有铜束之
　　激水
　　酉阳杂俎衡阳唐安县东有略塘塘有铜神徃徃有铜声激水水为变緑作铜腥鱼尽死
　　天下岁采
　　食货志唐元和中天下岁采铜二十六万六千斤及宣宗时岁率采铜六十五万六千斤
　　天下岁产
　　朝野杂记宋朝铜坑冶闽蜀湖广江淮浙路皆有之祖宗时天下岁产铜七百五万斤有竒渡江后其数日减
　　市于高丽
　　五代周世宗时遣尚书水部员外韩彦卿以帛数千疋市铜于高丽以铸钱又孔帖高丽贡铜五万斤
　　访于江南
　　宋张齐贤初除转运使太宗谓曰江南多出铜即为朕宻经营之齐贤乃访得江南承防丁钊歴指饶信处州山谷产铜铅锡之所又求前代铸法惟饶州永平监用唐开元钱料坚实可乆于是定取其法岁铸三十万贯凡用铜八十五万斤铅三十六万斤锡十六万斤齐贤诣阙面陈其事帝可之
　　锡
　　酉阳杂爼山上有姜则下有铜锡
　　受其入征
　　周礼秋官职金掌凡金玉锡石丹青之戒令受其入征者辨其物之恶与其数量掲而玺之入其金锡于为兵器之府入其玉石丹青于守藏之府注云受其入则取诸地官所自入者受其征则取诸民而官所税赋者
　　巡其禁令
　　周礼冬官丱人掌金玉锡石之地而为之厉禁以守之若以时取之则物其地图而授之巡其禁令注云物其地者视其色以别其所产也利之所在奸弊百出既禁之又令之又从而巡之然后丱人取之而入于职金职金受之而入其金锡于兵器之府入其玉石丹青于受藏之府所以待邦之大用而玉府又所以供王之玩好者也
　　临贺产
　　本草图经临贺产锡尤盛
　　鄞山出
　　越絶书鄞山破而出锡欧冶以为纯钩之体
　　上下齐
　　见金
　　黑浊气
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸之
　　黄英掘瓮
　　英长安人为佣于富家窥见主人埋金银一瓮于屋后乆谋之不得主人死英求归夜入其舍后掘瓮尽取金银归谓妻曰一场大富贵也妻笑曰子为人佣安得有富贵乎晓视瓮中皆败锡也英叹曰富贵原是生成不可茍求也
　　郑苗篆瓶
　　五代周有郑苗者有文才而贫从人打锡营生一日为宦家打酒瓶篆字于瓶上曰瓮头春拍塞座上客諠哗主官见之荐为工部员外郎
　　鐡
　　説文鐡黑金也
　　梁州贡
　　夏书梁州厥贡鐡镂注云镂刚鐡也
　　荆山多
　　山海经荆山其隂多鐡
　　兽啮
　　南方有兽名曰啮鐡大如水牛色如漆食鐡其粪可作兵器其利如钢
　　蛟畏
　　闻见録峡有长芦寺临江门起水中毎为蛟所壊宋明肃太后以服用为资以建寺长老曰后必欲起之须用生鐡数万斤叠其下乃成葢蛟畏鐡也
　　貊舐
　　蜀都赋注建宁郡有兽名貊黑毛白臆似熊而小以舌舐鐡须臾便数十斤
　　兔食
　　拾遗记昆吾山有兽如兔食铜鐡呉国武库中兵刅俱尽而封署如故得双兔杀之其胆肾如鐡方知兵刅为兔所食也乃铸肾为二劒雄为干将雌为莫耶
　　造军器
　　黄帝之先不用鐡至帝始炒鐡铸锅釜造干戈军器之物
　　铸刑鼎
　　左昭二十九年冬晋赵鞅荀寅帅师城汝滨遂赋晋国一鼓鐡以铸刑鼎注云令晋国各出功力其鼓石为鐡令一鼓而足也
　　禁铸鐡器
　　汉武帝元狩四年置盐鐡官诏禁民私铸鐡器煑盐者釱左趾注云釱以鐡为之着左趾以代刖
　　愿罢鐡官
　　汉昭帝即位诏郡国举贤良方正之士问民疾苦皆愿罢盐鐡官毋与天下争利桑羊难以为安边足用之本不可废也
　　郭休击鐡
　　天宝遗事太白山隠士郭休有运气絶粒之术以锤击一片鐡子鸟兽闻之即集庭下名曰唤鐡
　　尉迟打鐡
　　逸史隋末一书生居太原苦于贫其所居扺官库因穴而入见有钱数万贯遂欲携挈而归见一金甲神人持戈曰汝要钱可取尉迟公帖来此尉迟公钱也书生访求至鐡冶处有尉迟敬德者方袒露蓬首锻炼之次乃前拜之公问曰何故生曰乞钱五百贯以济贫困尉迟怒曰打鐡人安得钱乃侮我耳生曰足下他日富贵若能哀悯但乞一帖公不得已与一帖曰钱付某人五百贯并署日月姓名书生携去公与其徒大笑以其妄也书生郤至库复见金甲神人令系帖于梁上高处书生取去钱五百贯后敬德佐神尧立殊功勅赐钱一库开库欠五百贯欲罪主者忽于梁上得帖子视之乃打鐡时所书惊叹累日因求书生具言其事厚遣之
　　钱
　　郑注钱泉也其藏曰泉其行曰布取名流行无不徧也汉书大钱文曰宝货肉好皆有周郭肉钱形也好钱孔也
　　九府
　　汉食货志周武王时太公为周立九府圜法黄金方寸为重一斤钱圜函方轻重以铢布帛广二尺二寸为幅长四丈为疋故货寳于金利于刀流于泉布于布束于帛按九府者周官太府玉府内府外府泉府天府职内职币职金皆掌财货之官圜谓均而通也一説圜即钱也名钱为刀者以其利于民也束聚也
　　三官
　　汉武帝元狩二年悉禁郡国无铸钱专令上林三官铸非三官钱不得行按平准书注武帝置水衡都尉主上林苑属官有上林均输鐡官辨铜令然则上林三官其是此三令乎
　　母子相权
　　国语周景王患钱轻将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻以行之亦不废重于是乎子权母而小大利之今王废而作重民失其资能无匮乎王弗聴卒铸大钱注云母重也其倍大故为母子轻也其轻少半故为子民患币之轻而物贵则为重币以平之权时而行以废其轻故曰母权子民皆得者本末有无皆得其利也民患币重则多作轻钱而行之亦不废去重者故曰子权母言以重者贸其贵以轻者贸其贱如此则钱有大小而民皆得以为利也
　　隂阳竝见
　　唐书乾元中李辅国奏内飞龙廏铸铜钟乃投乾元钱二文于罏中祈曰如圣躬万福国祚无疆凶孽殄除则愿不消不烁一隂一阳竝见于外及钟成一如所祈
　　靑蚨
　　搜神记南方有虫其形如蝉而大名曰靑蚨其子着草叶如蚕种得子以归则母飞来就之杀其母以血涂钱八十一文又以其子血涂钱八十一文凡市物或先用母钱或先用子钱去则旋归循环无己又名靑鳬
　　赤仄
　　汉武帝时郡国铸钱民多奸铸钱多轻而公卿请令京师铸官赤仄一当五赋官用非赤仄不得行注云赤仄以赤铜为其郭也
　　半两
　　食货志秦兼天下币为二等黄金为上币铜钱质如周钱文曰半两重如其文孟康注上币者二等之中黄金为上而钱为下也
</div>
    <div class="pagination">
<a href="山堂肆考_page463.html">上一页</a><span>...</span><a href="山堂肆考_page459.html">459</a><a href="山堂肆考_page460.html">460</a><a href="山堂肆考_page461.html">461</a><a href="山堂肆考_page462.html">462</a><a href="山堂肆考_page463.html">463</a><span class="current-page">464</span><a href="山堂肆考_page465.html">465</a><a href="山堂肆考_page466.html">466</a><a href="山堂肆考_page467.html">467</a><a href="山堂肆考_page468.html">468</a><a href="山堂肆考_page469.html">469</a><span>...</span><a href="山堂肆考_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
