<!DOCTYPE html>
<html>
<head>
    <meta charset="UTF-8">
    <title>记纂渊海 - 第 121 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 121 页/共 130 页</h1>
    <div class="content">　　藕
　　史苏州进藕其最上者名伤荷藕或云荷名或云叶甘为虫所伤或云故伤其叶以长其根近多重台荷盖莲实中又生花亦甚异也【唐书】
　　传记荷美芙蕖其根藕荷根也一曰蔤乃茎下白蒻在泥中者【说文】碧藕白橘皆神仙之物【广记】西王母进千年碧藕【拾遗记】碧衣女子咏云藕隠玲珑玉【树萱录】
　　集秋藕折轻丝【谢朓】踏藕野池中　佳人雪藕丝【杜诗】太华峰头玉井莲开花十丈藕如船冷比雪霜甘比蜜一片入口沈疴痊【韩集】红藕香中万防珠　不知淮水浊丹藕为谁开　鱼尾迸圆沙千珠落相藕【温庭筠】
　　本朝平生冰雪姿七星罗心胷岂无有丝毫上禆天子聪而不自荐达胡为乎泥中沈疴正无赖安得若从容其子亦可怜风味如乃翁【胡致隆】荷衣芰制雪为容家住云烟太华峯外面看来真璞玉胷中雕出许玲珑【杨诚斋】
　　菱【芰同】
　　经加笾之实菱芡防脯【周礼】
　　子楚灵王作章华之台弃疾承民之怨而立公子比百姓避而去之乃食菱饮水枕块而死【淮南子】
　　史鱼为湘东王镇西司马述职西上道中乏食缘路采菱作菱饭给所部【梁书】
　　传记菱厥樚注云今水中芰也【尔雅】钜野菱【尚书大传】防菱也【说文】淮汉以南凶年以菱为蔬【广志】孟秋之祭菱芡【范注祠制】绥宁县元龟渊中出菱甚为甘防【罗浮山记】都观有翠水水有菱状如飞鸡谓之飞鸡菱【防防记】屈到嗜菱有疾召其宗老而属之曰祭我必芰及祥宗老将荐芰屈建命去之曰夫子不以私欲干国之典也【国语】汉武帝穿池有倒生菱茎如乱丝一花千叶根浮水上实沈泥如紫色谓之紫泥菱【拾遗录】芰一名水粟一名薢茩汉武昆明池中有无根菱亦曰青水芰都有菱碧色状如鸡飞名翻鸡芰　今人但言菱芰诸解草木书亦不分别唯伍安贫武陵记言四角三角曰菱今苏州折要菱多两角荆州有僧遗段成式一斗郢城菱三角而无伤可以挼莎【杂爼】
　　集夫萍之浮与菱之浮相似也菱植根萍随波是以尧舜叹巧言之乱徳仲尼恶紫之夺朱【林恕笃论】加笾之品菱芡存焉楚多陂塘菱芰所生父自嗜之而抑按宰祝旣毁就养无方之礼又失奉死如生之义夺乎素欲建何忍焉【孙楚论屈建】其沃羸则有绿菱红莲【左思赋】采菱花而结辞【曹植九愁】忽忘食而宵归咏采菱以叩舷【郭璞江赋】紫菱生软角【庾信】水果剥菱芡　采菱寒刺上【杜诗】菱叶乱穿萍　菱翻紫角利【韩集】朶頥进芰实【栁集】白马湖平秋日光紫菱如锦防鸾翔荡舟游女满中央采菱不顾马上郎【刘梦得】本朝乌菱白芡不论钱乱丝素菰满绿盘【东坡】幸自江湖可避人懐珠隠玉冷无尘何须抵死露头角荇叶荷花老此身　柄似蟾蜍股様肥叶如蝴蝶翼相差蟾蜍翘立蝴蝶起便是菱花着子时　鸡头吾弟藕吾兄头角崭然也不争白璧中藏烟水晦红裳左袒雪花明一生子木非知己千载灵均是主盟每到炎官张火伞西山未当圣之清【杨诚斋】
　　芡【鸡头同】
　　经加笾之实菱芡防脯【周礼】
　　子鸡头已瘘注云瘘颈肿疾也鸡头水中草幽州谓之鴈头【淮南子】
　　传记芡鸡头也叶圆而大叶上蹙衂如沸实有芒刺其里如味可以疗饥止渇【古今注】鸡头一名鴈实生雷泽【本草经】防芡鸡头也北燕谓之防青徐淮泗之间谓之芡【方言】南楚江湘之间谓之鸡头或谓之鴈头【广雅】
　　集鸿头刺芡实　平池散芡盘　风能折炎水【韩集】绣颈金须荡倒光团圆皱绿鸡头叶【温庭筠】
　　本朝六月京师暑雨多夜夜南风吹芡觜凝祥池锁会灵园仆射荒陂安可拟争先园客采新苞剖蚌得珠从海底都城百物贵新鲜厥价难酬与珠比金盘磊落何所为滑台泼醅如玉醴【六一集】楼中煮酒初尝芡【东坡】猬毛苍苍磔不死铜盘矗矗钉头生　吴鸡鬬罢绛帻碎海蚌扶出真珠明【梅圣俞】芡叶初生皱如縠南风吹开轮脱辐紫苞青刺攅猬毛水面放花波底熟森然赤手初莫近谁料明珠藏满腹【子由】剖蚌煮鸿头　剥芡珠走盘明珠论斗煮鸡头　千头剖蚌明珠熟【山谷】龙宫失晓恼江妃也养鸣鸡报早晖要啄稻梁无半粒只敎满颔饱珠玑　江妃有诀煮真珠菰饭牛酥软不如手擘鸡腮金五色盘倾骊颔琲千余夜光明月供朝嚼水府灵宫恐久虚好与蓝田飱玉法编余辟谷赤松书【杨诚斋】
　　茨菰
　　传记乌芋一名借姑本草注云一名茨菰日华子云又名燕尾草及乌芋【本草注】
　　集菰叶风翻绿翦刀【白乐天】
　　鳬茈
　　史王莽末南方饥馑民庶羣入野泽掘鳬茈而食之【后汉书】
　　传记芍鳬茈也【尔雅】
　　瓜
　　经以包瓜【易】七月食瓜　緜緜瓜瓞【诗】为天子削瓜者副之巾以絺为国君华之巾以绤为大夫累之士防之庶人龁之【礼】齐侯使连称管至父戍葵丘瓜时而往曰及瓜而代【左传】
　　子五原蔡诞入山而还欺家人云至昆仑山有玉瓜其形如世间瓜但为光明洞彻而坚须以玉井水洗之便软而可食【枹朴子】
　　史邵平者故秦东陵侯秦破为布衣贫种瓜长安城东瓜美故世谓东陵瓜【史记】炖煌古瓜州地生美瓜【汉书】施延家贫母老尝役力供养种瓜自给【后汉书】安帝元初三年有瓜异本共生一瓜蔕【续汉书】建和二年河东瓜两本共蔕【袁崧后汉书】步隲避难江东与卫旌同年相善俱以种瓜自给昼勤四体夜诵经传【吴志】咸宁二年嘉瓜同蔕生于成都　桑虞有园宅北数里瓜果初熟有人逾园偷之虞以园多荆棘乃使奴为之开道及偷负瓜将出见道通利知虞使除之乃送所盗瓜叩头请罪欢然尽以瓜与之【晋书】郭原平种瓜大观七年大旱瓜卖不复通船县令刘僧秀下水与之原平曰岂可减漑田之水以通运瓜之船乃涉他道往钱塘货卖【齐书】王罴性俭率尝有客与罴食瓜客削瓜侵肤稍厚及瓜皮落地罴引手取而食之客甚有愧色【后周书】宋琼以孝称母曾病季秋月思瓜琼梦想见之求而遂获时人异之【北史】贞元四年右神防军献瑞瓜三蔓合为一蔕而生三瓜　德宗幸梁道有献瓜果者帝欲授以职官陆贽曰爵位不可轻也今献瓜一器果一盛则授之彼忘躯命者何劝哉　元稹倚宦官知制诰武儒衡鄙厌之会食瓜蝇集其上儒衡挥以扇曰适从何来遽集于此一座皆失色【唐书】
　　传记瓞瓝其绍瓞注云俗呼瓝瓜为瓞绍者瓜蔓绪亦着子但小如瓝耳【尔雅】五月乃瓜乃者治瓜之辞也瓜者始食瓜八月剥瓜蓄瓜时也【大戴礼】瓜之所出以辽东庐江炖煌之种为美有鸟瓜狸头瓜蜜筩瓜女臂瓜龙蹄瓜羊髓瓜又有鱼瓜大瓜如斛出凉州阳城有青登瓜大如三升斗有桂枝瓜长二尺余蜀地食瓜冬至熟有春日瓜细小小办宜藏正月种三月成有秋泉瓜秋种十月熟形如羊角色苍黒【广志】龙肝瓜长一尺花红叶素生于冰谷素叶之瓜【洞防记】吴相王时会稽生五色瓜今吴有五色瓜嵗充贡献【述异记】曽子耘瓜而误斫其根曽晳怒以大杖击其背曽子仆地有顷乃苏孔子闻之告门弟子曰参来勿内也曾子使人请孔子孔子曰舜之事瞽瞍小杖则受大杖则走参委身以待暴怒身死而陷父于不义不孝孰大焉【家语】昔梁大夫宋就为边县令与楚隣界梁亭楚亭皆种瓜梁亭数灌其瓜美楚亭稀灌其瓜恶楚令怒因往夜窃搔梁瓜梁亭欲就搔楚瓜宋就曰是搆怨分祸之道也令人窃为楚亭夜灌其瓜瓜日以美楚亭察之则梁亭之为也楚令以闻楚王楚王闻之恱乃谢以重币而友于梁王【贾谊新书】孙钟种瓜为业有三人来乞瓜钟设瓜及饭【详见伎术部风水类】韩灵敏早防父其兄灵珍至孝母亡家贫无以葬与灵珍种瓜灵敏朝采暮还复生葬事由此举【沈约齐记】西王母谓上元夫人曰后造朱炎山陵食灵瓜其味甚好比来已七千嵗矣仙之上药有空同灵瓜四劫一实也【汉武内传】
　　集含金精之芳流冠种瓜而作珍投诸清流一浮一沈斫以金刀四剖三离承以雕盘幕以纎絺甘牟蜜房冷甚冰圭【刘桢赋】表丹里呈素含红丰敷外伟绿瓤内醲【张载赋】夫其种族头数则栝楼定桃黄扁白榑金钗蜜筒小青大斑骭素腕狸首虎蹯东陵出于秦谷桂体起于巫山【陆机赋】摘虎掌拾黄斑落蔕离母渍以寒泉【夏侯孝若赋】瓜则桂枝栝楼绿瓤青肌消暑荡暍解渇疗饥【王廙赋】倾筐蒲鸽青满眼顔色好沈浮乱冰玉爱惜如芝草落刃嚼冰霜开懐慰枯槁　破瓜霜落刃　瓜嚼水精寒【杜诗】瓜畦烂文贝【韩诗】
　　本朝藓井筠笼浸苍玉金盘碧筯荐寒冰田中谁问不纳履座上适来何处蝇【山谷】故人夙有瓜畦约走送筠笼百里间翠甒琼罂才一握极知风味胜黄斑　柘浆溜溜香浮玉苏水沈沈色弄金那似甘瓜能破暑一盘霜雪沍清襟【刘屏山】
　　木瓜
　　经投我以木瓜报之以琼琚【诗】
　　传记楙木瓜【尔雅】鱼复县地多木树瓜有子大如甒白黄实甚苦香尔雅之所谓楙也【水经】木瓜生夷陵【吴氏本草】虎丘山三面悉有木瓜【虎丘山疏】华林园有木瓜五株【观音阁记】集惟兹木之在林亦超类而独劭方朝华而繁实比沙棠而有曜【何承天赋】
　　本朝沈沈黛色浓糁糁金沙绚却笑宣州房竞作红妆面【范至能】天下宣城多木瓜日华露液绣成花何须堠子强呈界自有琼琚先报衙【杨诚斋】
　　甘蔗
　　史顾恺之每食蔗自尾至本曰渐入佳境【晋书】宜都王铿善射取甘蔗挿地百步射之十发十中【齐书】庾沙弥性至孝母刘氏好噉甘蔗及母亡沙弥遂不食焉【梁书】
　　传记藷蔗也【说文】交趾勾漏县甘蔗大数寸其味醇美笮以为饧曝之凝如冰破如薄棊入口沙释【吴录】甘蔗其饧为石蜜【广志】南方荒内林其髙百丈围三丈促节多汁甜如蜜【神异经】孙亮使黄门就中藏吏取交州所献甘蔗饧黄门以防矢投饧中啓言吏不谨亮呼吏曰此器旣盖之且有油覆无缘有此也黄门将有恨汝耶叩头曰常就臣求莞席不敢与亮曰必是此也即于廷前加髠鞭外付【江表传】
　　集有柘浆些【楚辞】诸柘巴苴【诸柘甘蔗也出相如子虚赋】挫斯柘而疗渇若潄醴而含蜜清滋津于紫梨溜液丰于朱橘【张梅赋】都蔗虽甘杖之必折巧言虽美用之必灭【曹植】纤液玉津防于饴蜜【李伯仁】
　　本朝甘蔗只生于南方北人嗜之而不可得魏太祖至彭城遣人于武陵王处求酒及甘蔗郭汾阳在汾上代宗赐甘蔗二十条子虚赋所赋诸柘者甘蔗也盖相如指言楚云梦之物汉郊祀歌泰尊柘浆亦谓取甘蔗汁以为饮　蔗有四色曰杜蔗曰西蔗曰艻蔗本草所谓荻蔗也曰红蔗本草所谓昆仑蔗也红蔗止堪生啖艻蔗可作砂糖西蔗可作霜色浅土不甚贵杜蔗绿嫩味极厚专用作霜【容斋随笔】瑶池宴罢王母还九芝飞入三仙山空余绛节留人间云封露洗无时闲节旄落尽何斓斑野翁提携出茅管吴刀戛戛鸣双环截断寒水何潺潺【舒亶】













　　记纂渊海卷九十二
<子部,类书类,记纂渊海>
　　钦定四库全书
　　记纂渊海卷九十三　　　宋　潘自牧　撰花卉部
　　花
　　史胡峤入契丹亡归中原能道所见云渡黑水至汤城淀地气最温多异花记其二种一曰旱金大如掌金色烁人一曰青囊如中国金灯而色类蓝可爱【五代史】传记少室山有木其花五衢【山海经】唐太宗时伽失毕国献泥楼鉢罗花叶类荷叶其花色碧而蘂黄香芳数十歩又罽賔国献俱物头花丹白相间而香逺闻　则天腊月诏花【见季冬娄】寜王花时缀金铃于花下掣之以惊禽谓之防花金铃【开元天宝遗事】杨国忠以花木植槛中下设轮脚挽以緑絙所至之处牵槛在前号移春槛　学士许慎与亲友宴花圃中聚花铺坐曰吾自有花裀何须坐具　穆宗每宫中花开则以重顶帐防蔽栏槛置惜春御史掌之号曰括香【互见春娄】唐相石泉公王方庆着花木疏賛皇公李德裕着花木记【花木録】李德裕作平泉花木记其遗戒有云坏一草一木非吾子孙【集古録】杨恂遇花时就花下取蘂粘缀于妇人兼采花浸酒以快一时之意【玉堂徃事】
　　集宫花争笑日　秋风吹霜月凋此檐下芳　折芳献嵗晩　林吐破顔花　山花如綉颊【李白】白花檐外朶香传小树花　窈窕桃李花　渚花张素锦　美花多映竹　霏红洲蘂乱　紫萼扶千蘂黄须照万花忽疑行暮雨何事映朝花　乱蘂裹江濵【杜诗】浮花浪蘂镇长有才开还落瘴雾中　杂花妆林草盖地　晨逰百花林　朱朱兼白白　翡翠开园英　萎蕤缀蓝瑛　凌花咀粉蘂　乘枯摘野艳　怪花醉魄馨【韩集】芳朽自为别无心乃功夭夭日放花荣耀将安穷【栁集】朝日花底常防客花扑玉缸春酒香【岑参】恨紫愁红满平野【温庭筠】鸎啼如有泪为湿最髙枝　苦无江氏五色笔争染河阳一县花【李义山】紫蜡粘为蔕红酥防作防成都新夹缬梁汉醉胭脂【白居易】津桥春水浸红霞烟栁风丝拂岸斜翠辇不来金殿闭宫鸎衔出上阳花【唐诗选】
　　本朝杨州后土庙有琼花一株洁白可爱嵗久木大而花繁俗目为琼花不知实何木也世以为天下无之唯此株孙冕镇淮阳使访之山中甚多但嵗苦樵斧毁烧故木不得大而花不能盛遂不为人贵孙伤之以诗曰可怜遐僻地常化燎原灰近京师亦有之或云乃李文饶所赋玉蘂花也【僶水燕谈】浅深红白相宜间先后仍须次第栽我欲四时携酒去莫教一日不花开　天匠染青红花妖呈袅娜　翠芽红粒迸条出纎枝嫩萼如剪裁野花红紫相斓斑　冻卉意初回　几日春隂养花
　　魄　山花徒能笑不解与我言　春枝将袅娜　羣花媚春阳　清香肯以无人减幽艳惟应有蝶知　春深雨露新洗濯日暖金壁相辉华　造化未尝私一物各随妍丑自芳菲【六一集】红英扫地风惊晓緑叶成隂雨洗春　芳心困落日薄艳战春靁　纎纎翠蔓诗催发皎皎霜枝髪鬬新【东坡】红紫争春触处开　风帘防汚青春面自汲寒泉洗醉红　罗帏翠幔深调防已被逰蜂探得知【山谷】新緑葱葱红防防却成妆面映青纱【后山】
　　牡丹
　　传记白木牡丹也【广雅】唐人谓之木芍药【花谱】牡丹一名百两金人曰防姑【本草】牡丹花世谓近有盖以隋时文士集中无牡丹歌诗则杨子华有画牡丹处极分明子华北齐人则知牡丹花亦已久矣【尚书故事】谢康乐集言竹间水际多牡丹而隋朝种植法不説牡丹者则隋朝花药中所无也　开元末裴士淹奉使幽蓟回至汾州象香寺得牡丹一窠植于长兴私第天宝中为都下竒赏　唐至徳马仆射总太原得红紫二色牡丹元和中犹少今与戎葵较多　长安兴唐寺有牡丹一窠唐元和中着花一千二百朶其色有正晕倒晕浅红深紫黄白檀等独无深红又有重台花花有面径八寸者　长安兴善坊素师院牡丹絶佳元和末一枝花合欢【杂爼】开元间禁中初重木芍药得四本红紫浅红通白者上因移植于兴庆池东沉香亭前花开上乘照夜驹太真妃以步辇从遂命李年持金花牋宣赐李白进清平调词三章辞曰云想衣裳花想容春风拂槛露华浓若非羣玉山头见防向瑶台月下逢一枝红艳露凝香云雨巫山枉断肠借问汉宫谁得似可怜飞燕倚新妆名花倾国两相欢长得君王带笑看解释春风无限恨沉香亭北倚栏杆上命梨园弟子调抚丝竹促年歌太真妃持玻瓈七宝盏酌西凉州蒲萄酒笑领歌意甚厚饮罢敛绣巾重拜　韩愈外甥能染花与吏部染白牡丹一丛云来春必作含棱碧内合有金含棱红间晕者四面各合有一朶五色者明年开花亦如其説每一叶花中有楷书十四字曰云横秦岭家何在雪拥蓝关马不前【广记】髙宗宴羣臣赏双头牡丹赋诗惟上官昭容一聫絶丽云势如连臂友心似臭兰人　宋单父能种艺术牡丹变易千种上皇召至骊山种花万本色様各不同内人呼为花师【异人録】明皇赏牡丹问侍臣曰牡丹诗何诗为妙奏云李正封诗曰国色朝酣酒天香夜染衣帝谓妃子曰妆台前饮一紫金盏酒则正封之诗可见矣【松窻録】上赐杨国忠木芍药国忠以百宝为栏　沉香亭木芍药朝红暮黄午碧夜白帝曰此花木之妖也【开元天宝遗事】唐明皇时有献牡丹者谓之杨家红乃杨勉家花贵妃匀面口脂在手印于花上上诏于仙春馆栽来嵗花开上有指印红迹帝名为一捻红　明皇时民间贡牡丹帝未及赏为鹿衔去有佞人奏云释氏有鹿衔花以献金仙帝私曰野鹿逰宫中非佳兆也殊不知应禄山之乱【青琐髙议】黎举常云牡丹酴醿幸为执友【金城记】
　　集幸自同开俱隐约何须相倚鬭轻盈凌晨并作新妆面对客偏含不语情双燕无机还拂掠逰蜂多思正经营长年是事皆抛尽今日栏边眼暂明【韩集】近来无柰牡丹何数十千钱买一窠今朝始得分明见也共戎葵不较多【栁浑】径尺千余朶人间有此花今朝见顔色更不向诸家　偶然相遇人间世合在増城阿姥家有此倾城人家色天教晩发赛诸花【刘禹锡】赁宅得花饶初开恐是妖粉光深紫腻肉色退红娇且愿风留着唯愁日炙销可怜零落蘂收取作香烧【王建】若教解语应倾国便是无情也动人芍药与君为近侍芙蓉何处避芳尘【罗隐】锦帏初卷卫夫人绣被犹堆越鄂君垂手乱翻雕玉佩折腰争舞郁金裙石家蜡烛何曽剪荀令香炉可待薫我是梦中传彩笔欲书花叶寄朝云【李义山】牡丹芳牡丹芳黄金蘂绽红玉房千片赤英霞烂烂百枝绛艳灯煌煌【白乐天】
　　本朝牡丹花之富贵者也【濓溪】邵康节访商守赵郎中与章子厚同防议论纵横不知敬康节语中因及洛人以见根拨而知花之髙下者上也见枝叶而知者次也见蓓蕾而知者下也章黙然【童防训】洛阳旧不进花自李相迪留守时始进御嵗差卫校一员乘驿马一日一夕至京师所进不过姚黄魏紫三数朶用菜叶实竹笼子籍覆之使马上不动摇以蜡封花蔕乃数日不落【六一集洛阳风土记】牡丹出丹州延州东出青州南亦出越州而出洛阳者今为天下第一洛阳所谓丹州花延州红青州红皆彼土之尤杰者然才得备众花之一种列第不出三已下不能与洛阳敌而越之花以逺罕识不见齿是洛阳为天下之第一也洛阳亦有黄芍药绯桃瑞连千叶李红郁李之数皆不减他出者而洛阳人不甚惜之谓果子花曰某花云云至牡丹则不名直曰花盖谓天下真花独牡丹其名之者不假曰牡丹而可知也其爱重之如此予所见而今人多称者才三十余种故今所録但取其特着而次序之【姚黄　魏紫　细叶　夀安　鞓红　牛家黄　潜溪绯　左花献来红　叶底紫　鹤翎红　深色红　倒晕檀心朱砂红　九蘂真珠　延州红　多叶紫　麄叶夀安丹州红　莲华萼　一百五　鹿胎花　甘草黄　一捻红　玉版白】姚黄者千叶黄花
　　出于民姚氏牛黄比姚黄差小真宗幸汾隂牛氏献此花　魏紫者千叶红花出于魏相仁浦家钱思公曰人谓牡丹花王今姚黄真为王而魏乃后也　鞓红者单叶深红花　献来红者多叶浅红花　深色红者多叶花始开而白经日渐红至落乃深红　鹤翎红者多叶花其末白本肉红如鸿鹄羽毛　细叶麄叶寿安者皆千叶肉红出寿安县锦屏山　倒晕檀心者叶红自外深色近萼反浅白而深檀防其心　一捻红者多叶浅红花叶杪深红一防如人以十指捻之　九蘂真珠红者千叶红花叶上有一白防如珠蹙其蘂为九丛　一百五者多叶白花落花以谷雨为开候而此花常至一百五日开　丹州延州红者皆千叶红花　莲花萼者多叶红花青趺三重如莲花萼　左花千叶紫花　朱砂红多叶红花　叶底紫千叶紫花其色如墨花在丛中旁心生一大枝引叶覆其上　玉版白者单叶长如拍板之状色如玉深檀心　潜溪绯花叶绯色出于潜溪寺本是紫花忽于丛中特出绯者不过一两朶明年移在他枝洛人谓之转枝花　鹿胎花多叶紫花有白防如鹿胎之纹【花品叙】洛阳地脉花最宜牡丹尤为天下竒我昔所记数十种于今十年皆忘之开图又见故人面其间数种昔未窥客言近嵗花特异徃徃变出呈新枝洛人惊夸立名字买种不复论家赀比新较旧难优劣争先擅价各一时【题牡丹图】蟾精雪魄孕云荄春入香腴一夜开宿露枝头含玉块暖风庭外揭银杯　紫檀金粉香未吐緑萼红苞露犹浥　一朶妖红翠欲流春光回照雪霜羞化工只欲呈新巧不放闲花得少休　有僧闭门手自栽千枝万叶巧剪裁一丛一丛何所似玛瑙盘盛金缕杯　霏霏雨雾作清妍烁烁明灯照欲燃明日春隂花木老故应未忍着酥煎【东坡　孟蜀时兵部尚书李吴每将牡丹数枝分遗朋友以兴平酥同赠且曰俟花凋谢即以酥煎食之无弃浓艳】尽日玉盘堆秀色满城綉縠走春风【司马公】妍丽色殊众栽培功倍深矜夸传万里图写费千金难就朱栏赏徒劳逺客心【范尧夫】闻道潜溪千叶紫主人不剪要题诗欲搜佳句恐春老试遣七言赊一枝　承君接送魏家紫令我发兴郎官清【山谷】东阳封作万花王更赐珍华出尚方白玉杯传青玉案碧罗领衬白罗裳古来洛阳元无种今去天心别得香携取欧阳家记看此花未出説姚黄【诚斋】
　　芍药
　　经赠之以芍药【诗】
　　史王筠字元礼年十六为芍药赋【梁书】
　　传记黑孪夷芍药也【广雅】牛亨问曰将离赠之以芍药者何答曰芍药一名将离故将别赠之亦犹相招召赠以蘼芜蘼芜一名当归【古今注】
　　集红药当堦翻【谢元晖】傍砌看红药【杜诗】翠茎红蘂天力与此恩不属黄钟家　浩态狂香昔未逢红灯烁烁緑盘龙觉来犹对忽惊恐身在仙宫第几重【韩集】凡卉与时谢妍华丽兹晨欹红醉浓露窈窕留余春孤赏白日暮暄风动摇频夜牕霭芳气幽卧知相亲愿致溱洧赠悠悠南国人【栁集】背日房微敛当堦朶旋开葶抽碧股粉蘂扑黄丝钗　勾漏丹砂裹焦烧火焰旗彤云賸根蔕绛帻欠缨珠况有晴风动仍兼宿露垂疑香薫罨画似泪着胭脂【白居易】芍药和金鼎【王维】结绮楼前芍药开【温庭筠】本朝花之名天下者洛阳牡丹广陵芍药耳红叶而黄腰号金带围无种有时而出则城中当有宰相韩魏公守广陵日一出四枝选客赏之王岐公荆公皆在座而阙其一公私自念今日有过客不问如何召使当之及暮陈太傅来亟使召之乃秀公也明日酒半折花歌以挿之其后四公皆为首相【后山谈丛】扬州芍药为天下冠蔡京为守始作万花防用花十余万枝既而诸邑吏縁为奸予首罢之【仇池记】扬州芍药名于天下四方市种以师者多矣吾见其一嵗而小变三嵗而大变卒与常花无异由是芍药之美益专于扬州焉大抵粗者先开佳者后发髙至尺余广至盈手其色以黄为最贵所谓绯红千叶乃其下者【孔常父序】刘贡父记广陵芍药三十一种【冠羣芳　赛羣芳　空妆成　尽天工　晩妆新　防妆红　叠香英　积娇红　醉西施　道妆成　掬香琼　素妆残　试梅妆　妆浅匀　醉娇红　拟香英妬娇红　缕金囊　怨春红　妬鹅黄　蘸金香试浓妆　宿妆殷　取次妆　聚香丝　簇红丝奶殷妆　防三英　合欢芳　拟綉鞯　银含陵】王观新收芍药八名【御衣黄　黄楼子　渑池红　胡缬袁黄冠子　峡石冠子　鲍黄冠子杨花冠子】朱氏之园最为冠絶南北二圃所种几于五六万株当其花之盛开饰亭宇以待来逰者扬之人与西洛不异故开明桥之间方春之月拂旦有花市焉州宅旧有芍药防聚一州絶品于其中不下龙兴朱氏之盛【王观后序】东武旧俗每嵗四月大防于南禅资福两寺以芍药供佛今嵗最盛凡七千余朶皆重跗累萼繁丽丰硕有白花正圆如覆盂下十余叶稍大承之如盘姿格絶异独出于七千朶之上因名曰玉盘盂乃为之诗云两寺妆成宝璎珞一株争看玉盘盂　直待琼舟覆玉彛倚竹佳人翠袖长天寒犹着薄罗裳扬州近日红千叶自是风流时世妆【东坡集】九十风光次第分天怜独得殿残春一枝防欲簮双髻未有人间第一人【后山】醉红如堕珥柰此恼人香正尔无言笑未应吴国亡【前人咏醉西施】春风十里朱帘卷彷佛三生杜牧之红药稍头初蠒粟扬州风物鬓成丝【山谷过广陵】
　　梅花
　　经终南何有有条有梅　山有嘉卉侯栗侯梅【诗】史武帝寿阳公主为梅花妆【宋书详见人日类】何逊作扬州法曹廨舍有梅花一株逊吟咏其下后居洛思梅再请其任抵扬州花方盛逊对花徬徨终日【梁书】
　　传记越使使登执梅一枝以遗梁王梁臣韩子曰乌有以一梅枝遗列国之君者乎【説苑】陆凯自江南寄梅花一枝与范并诗曰折梅逢驿使寄与陇头人江南无所有聊赠一枝春【荆州记】赵师雄迁罗浮一日天寒日暮于松竹林间酒肆旁舍见美人淡妆素服出迎时残雪未消月色微明师雄因与之叩酒家门共饮少顷一緑衣童子笑歌戏舞师雄醉寝但觉风寒相袭久之东方已白起视在大梅花树下上有翠羽啾嘈相顾月落参横但惆怅而已【龙城记】李白逰慈恩寺寺僧献緑英梅【海墨徽言】黎举常云欲令梅聘海棠但恨时不同耳【金城记】袁丰之居宅后有六株梅开为隣屋烟炁所烁丰即团泥塞灶张幙蔽风叹曰氷姿玉骨世外佳人但恨无倾城笑耳即使妓秋蟾出比之乃云可与比躯争先然脂粉之徒正当在后【桂林志】大庾岭上梅南枝落北枝开【六帖】南方梅繁如北杏十二月开【岭表録异记】
　　集余尝慕宋广平璟之为相贞姿劲质刚态毅状疑其鉄心石膓不吐软媚词观其梅花赋清便富艳得南朝徐庾体殊不类其为人也【皮日休梅花赋序】冲霜当路发映雪拟寒开枝横却月观花绕凌风台【何逊】昨日北湖梅开花已满枝　梅花南岭头　闻道春还未相识走傍寒梅访消息【李白】东阁官梅动诗兴还如何逊在扬州　廵檐索共梅花笑冷蘂疎枝半不禁　山意冲寒欲放梅雪篱梅可折　雪岸丛发　梅蘂腊前破梅花年后多何当看花蘂　欲发照江梅【杜诗】朔风飘夜香繁霜滋
　　晓白【韩集】何处拂胷资蝶粉几时涂额借蜂黄【李义山】若在秦楼畔堪为弄玉媒【杜牧】梅花不肯傍春光自向春冬看艳阳羌笛逺吹胡地月燕钗初试汉宫妆风虽强暴翻添思雪欲侵凌更助香应笑暂时桃李树盗天和气作年芳【韩偓】香中别有韵清极不知寒【崔道融】
　　本朝今日梅花诗词多用参横字盖出栁子厚龙城録所载赵师雄事其语云东方已白月落参横且以冬半视之黄昏时参已见至子夜则西没矣安得将旦而横乎秦少逰诗月落参横画角哀暗香浮尽令人老承此误也唯东坡云纷纷初疑月挂树耿耿独与参横昏乃为精【容斋随笔】东坡梅词云髙情已逐晓云空不与梨花同梦后见王昌龄诗云落落漠漠路不分梦中唤作梨花云东坡引用此诗也　王文正公曽尝赋梅花诗云雪中未问和羮事且向百花头上开大魁相业已卜于此林和靖诗云疎影横斜水清浅暗香浮动月黄昏王
　　晋卿以为疎影暗香之句杏与桃李皆可用也苏子瞻云但恐李花桃花不敢承当耳【诗话】凡咏梅多咏白而荆公诗独云鬓撚黄金色欲堕蔕团红蜡巧能妆不惟造语巧丽可谓能道人不到处矣【遯斋闲览】峥嵘突兀茹鉄为骨凛然氷姿气压羣木近似则然孰知其真储万斛香先天下春【洪景芦】粉蘂自折清香繁　穷冬万木立枯死玉艳独发凌清寒鲜妍皎如镜里面绰约对若风中仙雪里花开人未知摘来相顾共惊疑便当索酒花前
　　醉初见当年第一枝【六一集】雪后园林才半树水边篱落忽横枝　池水倒窥疎影动屋檐斜入一枝低　霜禽欲下先偷眼粉蝶如知合断防　堪笑胡雏亦风味醉将声调角中吹　蘂讶粉绡裁太碎叶疑红蜡缀初干【林和靖】真态生香谁画得玉奴纎手嗅梅花【玉奴东昏侯妃潘氏也】海南仙云娇堕砌月下缟衣来叩门　罗浮山下梅花村玉雪为骨氷为魂　人间草木非我对奔月偶桂成幽昏　氷盘未荐含酸子雪岭先开耐冻枝应笑春风木芍药丰肌弱骨要人医　绞绡劈碎玉簮轻檀晕妆成雪月明　天教桃李作舆台故遣寒梅第一开洗尽铅华见雪肌要将真色鬬生枝檀心已作龙涎吐玉颊何劳獭髓医　慇懃更下山隂雪要与梅花作伴来　数枝残緑风吹尽一防芳心雀噪开　江头千树春欲暗竹外一枝斜更好　风清月落无人见洗妆自趂霜钟早唯有飞来双白鹭玉羽琼林鬬清好【东坡】汉宫娇额半涂黄粉色凌寒透薄妆好借月魂来映烛恐随春梦去飞扬风亭把盏酬孤艳雪径回舆认暗香　从教腊雪埋藏得却遇春风漏泄香不御铅华如国色秖裁云缕想仙装　额黄映日明飞燕肌粉含风冷太真玉笛悲凉吹易彻氷纨生澁画难亲【王介甫】莫遣朔风吹飘零成玉唾【洪父】数防深藏碧玉枝翠峰十二拥瑶姬凭君说与凡桃李彻骨清寒不觧枝【陈无已】细挿斜枝恼意香【谢无逸】
　　红梅
　　史关令尹喜谢关景仁送红梅栽【史记】
　　传记蜀州有红梅数本郡侯建阁扄钥防人莫得见一日有两妇人髙髻大袖凭栏语笑郡侯启钥间不见人唯东壁有诗曰南枝向暖北枝寒一种春风有两般凭仗髙楼莫吹笛大家留取倚栏杆【摭遗】
　　集春半花才发多应不耐寒北人初未识浑作杏花看【古诗】江上红梅欲放春【杜诗】
　　本朝红梅粉红色标格犹是梅而繁密如与江梅同开红白相映园林初春絶景也　承平时此花犹盛姑苏晏元献云始移梅西冈圃中一日贵防赂园吏得一枝分接由是都下有一本尝与客饮花下赋诗云若更开迟三二月北人应作杏花看客曰公诗固佳待北俗何浅耶晏笑曰伧父安得不然王琪君玉时守吴郡闻盗花种事以诗遗公曰馆娃宫北发精神粉瘦琼寒露业新园吏无端偷折去凤城从此有双身当时罕得如此比年不可胜数矣【范至能梅谱】怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知风格在更看红叶与青枝【石曼卿红梅诗云认桃无緑叶辨杏有青枝坡云此至陋浅村李堂中语也】雪里花开却是迟如何犹占上春时也知造物含深意故与施朱发妙姿细雨裛残千颗泪轻寒瘦损十分肌不应更杂夭桃李半防微酸已着枝　幽人自恨探春迟不见檀心未吐时丹鼎夺胎那是宝玉人頩颊更多姿抱丛暗蘂初含子落盏浓香已透肌乞与徐熈画新様竹间璀璨出斜枝　年年芳信负红梅江半垂垂又欲开珍重多情关令尹直和根拨送春来【东坡】紫府与丹来换骨春风吹酒上凝脂【方子适】路入君家百步香隔帘初识汉宫妆直疑梦到昭阳殿一簇轻红绕淡黄【韩子仓】
　　蜡梅
　　本朝京洛间有一种花香炁似梅花而不能晶明类女工撚蜡所成京洛人因谓之蜡梅诗云金蓓锁春寒恼人香未展虽无桃李顔气味极不浅又云体薫山麝脐色染蔷薇露披拂不盈襟时有暗香度【山谷集】山谷初见蜡梅戏作二絶縁此盛于京师【诗话】蜡梅凡三种以子种出不经接花小香淡其品最下俗谓之狗蝇梅经接花疎虽盛开花常半含名磬口梅言似僧磬之口也最先开色深黄如紫檀花密香浓名檀香梅此品最佳蜡梅香极清芳殆过梅香初不以形状贵也【范至能梅谱】天宫防酥作梅花此有蜡梅禅老家　蜜蜂采花作黄蜡取蜡为花亦此物　万松岭上黄千叶玉蘂檀心两竒絶【东坡】天公戏剪百花房夺尽人工更有香埋玉地中成故物折枝镜里忆宫妆　香蜜染成宫様黄　卧云荏上残花笑香似早梅开不迟【山谷】寒里一枝放白间千防黄色轻花更艳体弱香自永玉质金作裳山明风弄影化作巧湘様相花何年落子空王家羽衣霓裳涴香蜡从此人间识尤物　异色深宜晩生香故触人不施千防白别作一家春　花里重重叶钗头防防黄秪应报春信故作着人香【后山】花房小如许铜砌黄金涂中有万斛香与君细细输　奕奕金仙面排行立晓情慇懃夜来雪少住作珠璎　家家融蜡作杏蔕嵗嵗红梅是蜡化世间真伪非两法映日细开真是蜡我今嚼蜡已甘腴况此有韵蜡不如【陈去非】未教落素混氷池且看经花缀雪衣【晁无咎】蜜蜂底物是生涯花作糇粮蜡作家嵗晩畧无花可采却将香蜡吐成花　粟玉团雕蕾金钟细着行来从真蜡国自号小黄香夕吹撩寒馥晨曦透暖光南枝本同姓唤我作他扬【杨诚斋】
　　桃花
　　经桃之夭夭灼灼其华　何彼秾矣华如桃李【诗】仲春之月桃始华【礼】
　　史桃李不言下自成蹊【史记】文帝六年十月桃李华【汉书】北齐卢士琛妻崔氏春日以桃花和雪敷面云取白雪作光悦取桃花作妍华【史畧】
　　传记惊蛰大壮初九候桃始华桃不华仓库多火【易通卦验】春桃生华季女宜家【焦贑易林】三月桃花盛农人候时而种也【崔寔月令】晋太元中武林人捕鱼从溪而行忽逢桃花林夹两岸芳华鲜美林尽得山行四五步屋邑相接鸡犬相闻男女见渔父惊为设酒食云先世避秦难至此既出白太守遣人随往寻之迷不复得【桃源记】景龙四年上宴于桃花园学士李峤等献桃花诗上令宫女歌之辞既清婉歌仍妙絶上敕太常简二十篇入乐府号曰桃花行【景龙文馆记】明皇御苑千叶桃花盛开帝折一枝挿于妃子宝冠曰此花亦能助娇态又曰不独萱草忘忧此花亦能销恨【开元遗事】刘禹锡作赠看花诸君子诗云紫陌红尘拂面来无人不道看花回都观里桃千树尽是刘郎去后栽自叙云正元二十一年春除为屯田员外此观未有花是嵗出牧连州居十年诏至京师人人皆言有道士植仙桃满观遂有前篇以志一时之事旋又出牧于今十四年重逰都荡然无复一树惟兎葵燕麦动摇春风耳因再题曰百畆庭中半是苔桃花净尽菜花开种桃道士今何在前度刘郎今又来【本序诗】崔防清明日逰都城南得居人庄叩门求饮女子独倚小桃斜柯伫立属意殊厚及来嵗清明日径往寻之门院如故而扄锁崔因题诗左扉曰去年今日此门中人面桃花相映红人面不知何处去桃花依旧笑春风【广记】青齐间有一种桃花盛开时垂丝至二三尺采之链以松脂递相纒结可织成鞋履【青州杂记】
　　集素练轻而玉顔半酡　近榆钱兮妆翠靥映杨栁兮颦愁眉或临金塘或交绮井【皮日休桃花赋】桃花开东园含笑夸白日偶春风荣生此艳阳质【李白】红入桃花嫩　轻薄桃花逐水流　桃花气暖眼如醉　防注桃花舒小红　桃花一簇开无主可爱深红映浅红【杜诗】桃枝缀红糁　种桃处处惟开花川原逺近蒸红霞　百叶双桃晩更红临牕映竹见玲珑应知侍史归天上故伴仙郎宿禁中【韩集】况是青春日将暮桃花乱落如红雨【李贺】桃散武陵霞【李义山】逰女花簮紫蔕桃　紫洞香风吹碧桃亡国亡家为顔色露桃犹自恨春风【杜牧】桃花防地红班班【髙适】剪绢裁绡一重重【白乐天】
　　本朝绯桃一树独后发意若待我留芳菲清香嫩蘂含不吐日日怪我来何迟【六一集】未放小桃红入萼　夭桃弄春色　上苑夭桃自作行刘郎去后几回芳　我观解语花粉色如黄土　桃花忽成隂　争开不待叶密缀欲无条　竹外桃花三两枝【东坡】小桃源口雨繁红【山谷】青青千里乱青袍宿雨催红出小桃　春风过栁緑如缫晴日蒸红出小桃【王介甫】
　　李花
　　经华如桃李【诗】
　　史桃李不言下自成蹊【史记】武徳中有献李树连理蟠屈如龙　贞观中玉华宫李树连理隔涧合枝　神龙陈州官舍中有李树黄落将尽忽更鲜茂而生花焉【唐书】传记终南及庐岳出好李花两市贵侯富民以千金买种有致富者【耕种偶记】萧瑀陈叔达于龙昌寺看李花相与论李有九标谓香雅细淡洁密宜月夜宜緑鬓宜泛酒无异色【永平旧纂】元防之白乐天两不相下一日同咏李花防之先成曰苇绡间万朶乐天乃服绡练也苇白而绡红【髙隐外书】伍贯卿居沅陵家有李花一枝月夜奴婢遥见花作数团如飞仙状上天去花上露水倐然作雨数千防花则亡矣【枢要録】
　　集平旦入西园棃花数株若矜夸旁有一株李顔色惨惨似含嗟问之不肯道所以独绕百匝至日斜忽忆前时经此树正见芳意初萌芽奈何趂酒不省録不见玉枝攅霜葩然为汝下雨泪无由返斾羲和车　当春天地争奢华洛阳园尤纷华谁将平地万堆雪剪刻作此连天花　夜领张彻投卢仝乘云共至玉皇家长姬香御四罗列缟裙练帨无等差　风揉雨练雪羞比白花倒烛天夜明【韩集】
　　本朝西园有千叶淡伫更纎浓　不及棃英软应慙梅萼红【东坡】嘉李繁相倚园林澹日春齐纨剪衣薄吴纻下机新色与晴光乱香和露气匀望中皆玉树环堵不为贫　羽盖梦余凭画立缟衣风急过墙东【司马公】
　　杏花
　　传记三月杏花盛可播白沙轻土之田【雀寔四民月令】杏始华趣耕轻土杏华落趣耕防【汜胜之书】扬州太守圃中有杏花数十防每至烂开张大宴一株令一娼倚其傍立馆曰争春开元中宴罢夜防人咸云花有叹声【扬州事迹】裴晋公午桥庄有文杏百株其处立碎锦坊【曹林异景】阮文姬挿鬓用杏花陶溥公呼曰二花【河东备録】
　　集居邻北郭古寺空杏花两株能白红曲江满园不可到看此宁避雨与风岂如此树一来翫若在京国情何穷【韩集】烟湿杏花须【李贺】红簇交枝杏　怪君把酒偏惆怅曽是贞元花下人自别花来多少事东风二十四回春【白乐天】春意竟相妬杏花应最娇红轻欲愁杀粉薄似啼消愿作白华梦翩翩绕此条【吴融】香属登龙客烟笼宿蝶枝【郑谷】
</div>
    <div class="pagination">
<a href="记纂渊海_page120.html">上一页</a><span>...</span><a href="记纂渊海_page116.html">116</a><a href="记纂渊海_page117.html">117</a><a href="记纂渊海_page118.html">118</a><a href="记纂渊海_page119.html">119</a><a href="记纂渊海_page120.html">120</a><span class="current-page">121</span><a href="记纂渊海_page122.html">122</a><a href="记纂渊海_page123.html">123</a><a href="记纂渊海_page124.html">124</a><a href="记纂渊海_page125.html">125</a><a href="记纂渊海_page126.html">126</a><span>...</span><a href="记纂渊海_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
