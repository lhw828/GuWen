<!DOCTYPE html>
<html>
<head>
    <meta charset="UTF-8">
    <title>天中记 - 第 132 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 132 页/共 201 页</h1>
    <div class="content">　　饮至五斗沈文季出为吴兴太守文季饮酒至五斗妻王氏饮酒亦至三斗常对饮竟日而视事不废
　　无偶相邀袁粲尝步屧白杨郊野闲道遇一士大夫便呼与酣饮明日此人谓被知顾到门求进曰昨饮酒无偶聊相邀了竟不与相见尝作五言诗访迹虽中宇循寄乃沧洲盖其志也【南史十六】
　　材父留连袁常酌于白杨路忽逢村父便留连笑语人怪而问之荅曰吾侣偶逰非知音也【上】
　　行炙内妓大明中尚书仆射顔师伯豪贵下省设女乐王琨时为度支尚书要琨同饮传酒行炙皆悉内妓琨以男女无亲授传行每至令置床上囬避之然后取毕文如此坐上莫不抚手谈笑琨容色自若师伯后为设乐邀琨琨不徃【南史】
　　不肯被驱宋明帝宴防朝臣以南台御史贺藏为柱下史紏不醉者沈文季不肻饮酒被驱下殿【南齐书】
　　明月对饮谢谏不妄交接有时酌曰入吾室者但有清风对吾饮者惟当明月
　　口宜饮酒谢朏为呉兴之弟于征虏渚送别朏指口曰此中唯冝饮酒建武之朝专以长酣为事与刘瑱沈昭畧交饮各至数斗朏既至郡致数斗酒遗曰力饮此物勿豫人事【齐书】
　　三驺对饮谢几卿性通脱为尚书左丞尝预乐游花宴不得醉而还诣道边酒炉停车褰幔与车前三驺对饮观之如堵几卿自若曽于省阁裸饮小遗下霑为南司所弹
　　酒训髙允被勅论集徃世酒之败徳以为酒训孝文覧而悦之酒之为变惑情性虽曰哲人孰自能竞在官者怠于政也为下者慢于令也聦逹之士荒于听也柔顺之伦兴于诤也乆而不悛致于病也岂止于病乃损于命谚亦有云其益如毫其损如刀【魏书】
　　西阿刘藻为东平别将辞孝文于洛水之南孝文曰与卿石头相见藻对曰臣才非古人度亦不留贼虏而陛下輙当骊曲阿之酒以待百官髙大笑曰今未至曲阿且以酒东数石赐卿【上】梁武帝东行记有覆船山酒防山髙骊山云昔髙骊有女东海神乗船致酒礼聘之女不肻行海神拨船覆酒流入曲阿故曲阿有酒曲阿在丹徒县【图经】舆地志云曲阿出名酒皆云后湖水所酿故醇烈也今按湖水上承丹徒髙骊覆船山马林溪水水白味　【寰宇记】
　　千里酒任昉谓刘杳曰酒香千里当是虚言杳曰桂林程乡有千里酒饮之至家而醉亦其例也昉大惊曰吾自当遗忘实不忆此杳曰出杨元鳯所撰置郡事其赋云三重五品商溪里又在昉坐有人馈昉酒而作榐字昉问杳此字是否杳曰葛洪字苑作木旁若音振木名其汁可以为酒【梁书】
　　罚酒不变梁武帝招延后进二十余人置酒赋诗臧盾以诗不成罚酒一斗饮尽顔色不变言笑自若萧介染翰便成文无加防帝两美之曰臧盾之饮萧介之文即席之美也【上】
　　回授行觞隂铿尝与賔友饮宴见行觞者因廽酒炙以授之众坐皆笑铿曰吾侪终日酣饮而执爵者不知其味非人情也及侯景之乱铿尝为贼擒或救之获免铿问之乃前所行觞者【上】
　　昆仑觞魏贾家累千金慱学善著作有苍头善别水常令乗小艇于黄河中以瓠匏接河源水一日不过七八升经宿器中色赤如绛以酿酒名昆仑觞酒之芳味世中所絶曽以三十斛上魏庄帝【酉阳杂爼】
　　鹤觞洛阳城西张方桥即汉之夕阳亭也市西有退酤治觞二里里由之人多醖酒为业河东人刘白堕善能酿酒季夏六月时暑赫晞以甖贮酒暴于日中经一旬其酒不动饮之甚美而醉经月不醒京师朝贵多出郡登藩逺相饷馈逾于千里以其逺至号曰鹤觞亦名骑驴酒永熈年中南青州刺史毛鸿賔赍酒之蕃逄路贼盗饮之即醉皆被擒获因复命擒奸酒逰侠语曰不畏张弓防刀唯畏白堕春醪【伽蓝记】东坡诗独看红蕖倾白堕故张文潜戯之东坡以惟有杜康为应
　　桑落汝南王悦兄清河王怿为元乂所害悦了无雠恨之意乃以桑落酒候伺之乂大喜以悦为侍中大尉【魏书】蒲坂西舜所都有姓刘名堕采楫河流醖成芳酎食同枯枝之年排于桑落之辰故酒得其名【才经注】河中桑落坊有井每至桑落时取其寒暄得所以井水酿酒甚佳故名【后史补】坐开桑落酒一云庐山有桑落洲【杜诗】桑落多美酒庾信从蒲州刺史乞酒诗云蒲城桑落酒防岸菊花秋【世説】索郎酒桑落时美因以为名【续古今注】酿桑落酒亦以九月索郎桑落反语也【齐民要术】
　　送酒给祭胡叟字论许少聦敏披读羣籍再阅于目皆诵于口仕魏家于宻云蓬室草筵惟以酒自适谓友人金城宗舒曰我此生活似胜焦先志意所栖谢其髙矣叟少孤每言及父母则泪下若孺子之号春秋当祭之前则先求防酒美膳将其所知携榼执壶至郭外空静处设坐奠拜尽孝思之敬时炖煌汜潜家善酿酒每节送一壶于叟或谓潜曰再三之惠以为过厚子惠于叟何其也潜曰我给祭者以其于孝思也论者以潜为君子矣【魏书】
　　私醖争认乐部郎祖长命妻张氏事姑王氏甚谨太安中京师禁酒张以姑老且患私为醖之为有司所紏王氏诣曹自告曰老病湏酒在家私酿王所为也张氏曰姑老私患张主家事姑不知酿其罪在张主司疑其罪不知所处平原王陆丽以状奏髙祖义而赦之【上孝义传】习字令王肃与孝文帝殿防帝因举酒曰三三横两两纵谁能辨之赐金钟御史中丞李彪曰沽酒老妪瓮注缻屠儿割肉与秤同尚书右丞甄琛曰呉人浮水自云二妓儿掷绳在虚空彭城王勰曰臣始解此是习字髙祖即以金钟赐彪【伽蓝记】
　　不作仆射李元忠虽处要任初不以物务干懐唯以声酒自娱大率常醉家事大小了不关心园庭罗种果药亲朋寻诣必留连宴赏每挟弹携壶逰遨里每言寕无食不可使我无酒阮步兵吾师也孔少府岂欺我哉后自中书令复求为太常卿以其有音乐而多美酒故神武欲用为仆射文襄言其放逹常醉不可委以台阁其子搔闻之请节酒元忠曰我言作仆射不胜饮酒乐尔爱仆射时宜勿饮酒孙腾司马子如尝诣元忠逢其方坐树下葛巾拥被对壶独酌庭室芜旷使婢卷两褥以质酒肉【北史】
　　不为酒令湘东王时为京尹与朝士宴集属王规为酒令规从容对曰自江左以来未有兹举特进萧琛金紫昭在坐并谓为知言【梁书】
　　酒上加防阮孚性机辨好酒貎短而秃周文帝偏所眷顾尝于室内置酒十缻缻余一斛上皆加防欲戯孚孚适入室见即惊喜曰吾兄弟軰甚无礼何为窃入王家匡坐相对宜早还宅也因持酒归周文抚手大笑【北史】窃酒乞婢齐郡王简性好酒不能理公私之事妻常氏燕郡公喜女也文明太后以赐简干综家事颇节简酒乃至盗窃求乞婢侍卒不能禁【北史】
　　三日病酒齐皇甫亮性质朴纯厚终无斥言矫餙属有勅下司各列勤堕亮三日不上省文宣王亲诘其故亮曰一日雨一日醉一日病酒文宣王以其实优容之【北齐】太平酒杨羲梦逰莱山防莱仙公洛广休既下山半见许主簿相遇于夹石之间公语主簿曰吾为汝置酒四升在山上可徃饮之此太平家酒治人膓也谚曰欲得长生饮太平【真诰】
　　洪醉梁元帝徐妃性嗜酒多洪醉帝还房必吐衣中【南史】酒犹兵陈宣嗜酒与兄子秀书曰汝以饮酒为非吾以不饮酒为过昔周伯仁度江唯三日醒吾不以为少郑康成一饮三百杯吾不以为多然洪醉之后有得有失成厮养之志是其得也使次公之狂是其失也吾常譬酒之犹水亦可以济舟亦可以覆舟故江谘议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣何水部眼不识杯铛吾口不离瓢杓汝寜与何同日而醉与吾同日而醉乎速营糟丘吾将老焉身没之后题吾墓曰陈故酒徒陈君之神道【上】
　　缥醪酒太宗引崔浩论事语至中夜大悦赐浩缥醪酒十斛水晶戎塩一两曰朕味卿言若此塩酒故与卿同其味也【元魏书】
　　金叵罗赍著作郎祖珽有文字多技艺而踈率无行尝因宴失金叵罗于珽髻上得之
　　受酒酤卖郑羲为西兖州刺史多所受纳政以贿成性乂啬吝人有礼饷者不与杯酒脔肉西门受羊酒东门酤卖之【后魏】
　　斗酒学士王续字无功求为六合丞以嗜酒不任事髙祖武徳初以前官待诏门下省故事官给酒日三升或问待诏何乐耶荅曰良醖三升差可恋耳侍中陈叔逹闻之日给一斗时号斗酒学士贞观初以疾罢复调有司时大乐署史焦革家善酿绩求为丞吏部以非流不许绩固请曰有深意竟除之革死妻送酒不絶嵗余又死绩曰天不使我酣美酒耶弃官去追述焦革酒法为经又采杜康仪狄以来善酒者为谱李淳风曰君酒家南董也所居东南有盘石立杜康祠祭之尊为师以其配着醉乡记以次刘伶酒徳颂其饮至五斗不乱人有以酒邀者无贵贱輙徃着五斗先生杜之松故人也为刺史请绩讲礼荅曰门谈糟粕弃醇醪也之松嵗时赠以酒脯【本】
　　缸面唐太宗使萧翼求兰亭真迹于越僧辨才才一见欵宻留宿设缸面酒江东缸面犹河北曰瓮头盖初熟酒也【书法要録】
　　蒲萄八色太宗破髙昌收马乳蒲桃实于中种之并得其酒法上自损益造酒酒成凢有八色芳辛酷烈味兼醍醐既颁赐羣臣京师始知其味【唐书】
　　玉薤魏左相证能治酒有名曰醽渌翠涛常以大金甖内贮盛十年饮不歇其味即世所未有太宗文皇帝尝有诗赐公称醽渌胜兰生翠涛过玉薤千日醉不醒十年味不败兰生即汉武百味防酒也玉薤焬帝酒名公此酒本学酿于西胡人岂非得大宛之法司马迁所谓富人藏万石葡萄酒数十嵗不败者乎【龙城録】
　　市酒李宻入关为逻所获与支党护送帝所出所有金元使者使者顾金禁渐防益市酒饮笑讙哗守者懈宻寺遂夜亡去【白帖】
　　白鸡盏栁亨饮未醉造白鸡盏取其迅速【佥载】
　　鹤樽唐韩王元嘉有一铜鹤樽背上注酒则一足倚满则正不满则危侧【上】
　　唱廻波乐李景伯景龙中为谏议大夫中宗尝与宰臣贵戚内宴酒酣逓唱廽波乐甚喧杂失礼次日景伯歌曰廽波尔时酒巵微臣职在箴规礼饮只合三爵君臣杂混非宜席为之散时人称之【唐书】
　　麴生叶法善居真观尝有朝士诣之解带淹留满座思酒忽有一美措傲猊直入称麴生秀才年二十余肥白可观笑揖诸公末席伉声哗论良乆暂起法善曰此子突入词辩如此岂非防魅为惑乎俟其复至宻以小釰击之遂手坠于阶下化为瓶榼一座惊摄遽视乃瓶醲醖也咸笑饮之其味甚佳白麴生风味不可防也【开元记】常持满汝阳王饮叶静能静能曰有一生能饮当令来谒翊日有通谒者曰进士常持满见之侏儒也谈胚防之道饮以酒五斗醉倒乃是一瓮耳【河东记】周穆王时有柸名常满【十洲记】
　　因酒损人上始入斜谷天尚早烟雾甚晦知防使给事中倜于野中得新熟酒一壶跪献于马首者数四上不为之举倜惧乃注以他器引满于前上曰卿以我为疑耶始吾御宇之初尝饮大醉损一人吾悼之因以为戒迨今四十余年未尝甘酒味指力士及近侍者曰此皆知之非绐郷也从者闻之无不感悦上孜孜儆戒也如是【栁氏旧闻】
　　夜宴昼决李适之雅好賔友饮酒一斗不乱夜则宴赏昼决公务廷无留事【唐书】
　　金牌断酒安禄山受帝睠爱常与妃子同食无所不至帝恐外人以酒毒之遂赐金牌子系于臂上每有公王召宴欲沃以巨觥禄山即以牌示之云准勅断酒【天寳遗亊】颠饮长安进士郑愚刘参郭保衡王冲张道隠等十数軰不拘礼节旁若无人每春时选妖妓三五人乗小犊车指名园曲沼借草躶形去其巾防呌笑喧呼自谓之颠饮【上】
　　醉圣李白嗜酒不拘小节然沉酣中所撰文章未尝错误而与不醉之人相对议事皆不出太白所见时人号为醉圣【上】
　　歇马杯长安自昭应县至都门官道左右村店之民当大路是酒量钱数多少饮之亦有施者与行人解之故路人号为饮马杯【上】
　　自暖杯内库有一酒杯青色而有纹如乱丝其薄如纸于杯足上有缕金字名曰自暖杯上令取酒注之温温然有气相次如沸汤遂收于内藏【上】
　　赐酴醿酒李绛字深之曰今法令不及者五十余州内戎内淆加此水旱无年陛下焦心销志求济时之畧渠便髙枕而卧哉帝入谓左右曰綘言骨鯾真宰相也遣使赐酴醿酒【白帖】
　　剧饮欢酒孟浩然字浩然采访使韩朝宗约浩然偕至京师欲荐诸朝防故人至剧饮欢甚或曰君与韩公有期浩然曰业已饮遑恤佗卒不赴【上】
　　防脑酒肃宗张皇后专权每进酒常寘防脑酒令人夕醉徤忘【酉阳】
　　生春酒徳宗即位五月甲申剑南贡生春酒【本纪】
　　酿宜春酒李泌字长源泌请里闾酿宜春酒以祭勾芒神祈豊年帝悦乃着令
　　麻姑送酒李泌以虚诞自任尝对客曰令家人速洒扫今夜洪崖先生来有人遗美酒防有客至乃曰麻姑送酒来与君倾未毕门者曰某侍郎取榼子泌命倒还畧无怍色【国史补】
　　荷杯李宗闵暑月临池以荷为杯
　　银海裴钧大宴有裴防后至均不悦泰曰请在坐银器尽满饮之随饮以赐可乎均许之遂竭坐上小爵至觥舡饮皆竭随即寘器于懐有银海受一斗以上泰一饮而尽踏其海卷抱之索马径去均使人问之方箕踞而坐称所得银器凡二百余两【干馔子】
　　婪尾杯申屠澄与路旁茅舍老父妪及处女环火而坐翁自外携酒壶至曰此君冐寒且进一杯澄因揖逊曰始自主人翁即廵澄当婪尾【河东记】苏鹗云今人以酒廵匝为婪尾又云婪贪也谓处于坐未得酒既贪婪之故云宋景文守嵗诗云迎新送故只如此且尽灯前婪尾杯白乐天诗云三杯蓝尾酒一堞胶牙但改婪为蓝耳或云蓝颖水其深三丈时人取之以为酒又蓝当作啉侯白酒律云酒廵匝未坐者连饮二杯为蓝尾末坐逺酒行到常迟故连饮以慰之以啉为贪婪之意【石林燕语】陶然自娱元徳秀罢鲁山令爱陆浑佳山水乃定居不为墙垣扄钥无仆妾嵗饥或不防嗜酒陶然弹琴自娱人以酒肴从之不问贤鄙为酣饮【唐书】
　　老献降阶苖晋卿字元辅潞州壶关人充河北采访使入计谒归壶关太守迎槁吏所属令行酒酒至必立饮白釂侍老有献降阶拜而饮时美其恭
　　鱼儿酒斐晋公盛冬用龙脑凝结刻小鱼儿每沸酒一盏投一鱼在内随即消释名鱼儿酒
　　龙膏酒顺宗时处士伊初召入宫饮龙膏酒黒如纯饮之令人神爽此本鸟弋山离国所献【杜阳编】
　　澄明酒武宗防昌元年夫余国贡火玉才人常用煎澄明酒其酒亦异方所贡也色如紫膏饮之令人骨香无忧武宗起望仙台荐无忧酒
　　氷寒郢氷李徳裕述梦诗云荷净池脍氷寒郢氷胶凡学士初上赐食皆悉是池鱼脍夏至湏氷及酒以酒味浓和氷而饮禁中有郢酒坊【一品集】
　　时酒以王林蕴仕不称意纵酒自适多忤时政刑部尚书白居易赠诗戒之曰世上如今重检身吾侪恃酒似狂人西曹旧日多持论慎莫吐他丞相防【闽中髙士传】狂酒武元衡之西川大宴从事杨嗣复狂酒逼元衡大觥不饮遂以酒沐之元衡拱手不动沐讫徐起更衣终不令散宴【干子】
　　如緑玉摇有一客僧长庆中届一寺呼净人酤酒寺僧见之怒其粗夺瓶击其瓶百碎其酒凝滞着树如緑玉摇之不散知僧云某常持般若经湏预饮此物一杯即讽咏浏亮乃将瓶就树盛之其酒尽落器中奄然流啜斯湏器窳酣矣【释氏防要】
　　鸽鼍进士顾非熊令狐相国楚闻其辨捷乃改一字令云水里取一鼍岸上取一駞将者駞来防者鼍是为鼍防鼍非熊曰屋头取一鸽水里取一蛤将者鸽来合者蛤是谓鸽合鸽公大竒之【纪异録】
　　象物令姚崇之孙岩杰与卢肇防于江亭时剻希逸在席肇改令曰欲目前取象一聮即发令曰逺望渔告不阔尺入姚遽饮酒一器凭栏吐哕湏防即席还肇令曰凭栏一吐已空喉【摭言】
　　酒星宋人卫元规酒后忤宋州丁仆射谢书畧曰自兹囚酒星于天狱焚醉日于秦坑人多记之【上】
　　醉时羞崔橹酒后失防州陆郎中【肱】以谢谢之曰醉时颠蹶醒时羞麴蘖催人不自由叵耐一双穷相眼不堪花卉在前头【上】
　　膍脐郑光在河中日遇国忌行香便与判官及众客寺宴饮微令时薛保逊为客在坐光把酒曰某改令身上取一果子多膍脐他人皆尽思不得薛乃还令曰脚杏满坐皆大笑【玉泉子】
　　地黄酒栁玭相国餗门人贾有奴颇横冯球爱贾召奴责之奴泣谢未几冯谒贾未出有二青衣赍罂出曰公恐君寒奉地黄酒三杯冯説尽举之
　　忠孝饮爵大中年丞郎宴席蒋伸在坐忽斟一杯言曰席上有孝于家忠于国及名重于时者饮此爵众皆肃然无敢举者独李公景让起引此爵蒋曰此宜其然【卢氏杂説】
　　酹酒恭跪孙防宗仆射即渥相大王父也宅中集内外亲表开宴有一甥侄为朝官后至及中门见绯衣官人衣襟前皆是酒涴咄咄而出不相识顷即席説于主人讶无此官沉思之乃是行酒时阶上酹酒草草倾也自此每酹酒止侧身恭跪一酹而已自孙氏始今人三酹非也【北梦言】
　　蹴踘损额王源中文帝时为翰林承防暇日与诸昆季蹴踘于大平里第毬子击起误中源中之额薄有所损俄有急召比至上讶之源中具以上闻上曰卿大雍睦命赐酒二盘每盘贮十金碗每碗各容一升许宣令并碗赐之源中饮之无余畧无醉容【摭言】
　　凝露浆桂花醖同昌公主上每赐御馔其酒则有凝露浆桂花醖
　　酒吃焦遂口吃对客不出一言醉后酹酢如注当时目为酒吃【唐史拾遗】
　　天性不饮陆相扆出典夷陵时有士子修谒相国与之从容因命酒酌劝此子辞曰天性不饮酒相曰诚如所言已校五分矣盖平生悔吝有十分不为酒困自然减半也【北梦言】
　　醉无户税竟陵人刘虚白擢进士第嗜酒有诗云知道醉郷无户税任他荒却下丹田【上】
　　每饮益庄朱温初兼四镇蜀先生遣潘持聘饮一斗每防饮礼容益庄温饮酣谓曰押衙能饮一盘器物呼曰不敢乃簇在席器皿次第注酌并饮之愈温克温谓其归舘多应倾防困卧遗人侦之簮笋箨冠子秤所得酒器令下人收之【上】
　　猎酒五代汉韦思在上党五年惟务聚敛未尝与賔佐燕防有从事请见思怒曰必是来猎酒也命典客饮而遣之【逺世记】
　　酒有别肠闽主廷曦与翰林学士周惟岳尝防饮极酣因顾左右曰维岳身妪甚小而能饮如诈酒左右对曰酒有别肠非可以肌体而论之延曦欣然曰果有别肠即使拽维岳下殿将取别肠而视之左右善对曰今侍奉饮乐惟维岳最有殊量取其别肠是无可陪奉者延曦然之遂获免【五国故亊】
　　冬片闽王延羲审知之子也即位后为长夜之饮【阙】银叶为酒杯以赐饮羣下银叶即柔弱因目之为冬片又名之曰醉如泥酒既盈不复置他所惟饮尽乃可置之自宗室臣宰而下多以拒命尝一夕延羲乃为牛饮醉甚命宰相李凖弃市而凖方大醉卧于市中惟呼其婢春莺而已刑者不敢杀置之他所明日视朝使召凖左右以夜来之命对之延羲都不能知乃急召复其位【上】
　　治聋兵部李涛小字社翁时李公昉为翰林学士月给内醖兵部尝因春社寄昉诗云社公今日没心情为寄治聋酒一瓶恼乱玉堂将欲遍依稀廵到第三防社酒号治聋酒【贾氏谈録】
　　垂帏痛饮常楚锡为翰林刚正不附贵近或曰公刚直私门何以为乐常曰垂帏痛饮而已【南唐近亊】
　　骂坐杨隆演尝饮酒楼上命优人髙贵郷待酒徐知训为叅军隆演鹑衣髽髻为苍鹘知训尝使酒骂坐语侵隆演隆演愧耻第泣而知训愈辱之【五代呉世家】
　　醉妆后蜀王衍后宫皆戴金莲花冠酒酣免冠其髻髽然更施朱粉号醉妆国中人皆效之
　　奉使不字陶谷使越越王因举酒令曰白玉石碧波亭上迎仙客陶对曰口耳圣明王天子要钱塘宣和间林摅奉使契丹国其中新为碧室云如中国之明堂伴使举令曰白玉石天子建碧室林对曰口耳王圣人坐明堂伴使曰奉使不识字只有口耳壬即无口耳王林词窘骂之几辱命【云麓漫抄】
　　酒恶金陵语中酒曰酒恶则知李后主诗云酒恶时拈蕋嗅用郷人语也【侯鲭録】
　　赐酒辞醉冦凖在中书多召两制就第饮宴必闭关苛留之畏谨者甚惧李宗谔尝于门扉下窃出得马而其后为修宫使防顾渐深一日召至玉宸殿赐酒宗谔坚辞以醉且云日暮上令中使附耳语云此中不湏从门扉下出【金坡遗亊】
　　唐酒价真宗皇帝尝曲宴羣臣于太清楼君臣懽笑无间忽问沽尤佳者何处中贵人以实价对之上遽问近臣曰唐酒价几何无能对者惟丁晋公奏曰唐酒每斗三百上曰安知丁曰臣尝读杜甫诗曰速来相就饮一斗恰有三百青铜钱是知一斗三百上大喜曰甫诗可为一时之史【玉壶清话】
　　字傍令宋时有以进士为举首者其党人意侮之会其人出令曰以字偏傍为率曰金银钗钏铺次一人曰丝绵细绢纲至其党人曰鬼魅魍魉魁【贡父诗话】
　　体物令杨大年于丁谓席上举令云有酒如线遇州必见丁云有饼如月因食则缺【续青髙议】
　　卦名令东坡一日防客坐客举令欲以两卦名证一故事一人云孟尝门下三千客大有同人一人云光武兵渡滹沱未济既济一人云刘寛婢美污朝衣家人小过东坡云牛僧孺父子犯罪先斩小畜后斩大畜盖指荆公父子也【□玉集】
　　莲花杯有王永年娶宗女监金耀书库尝置酒延窦卞杨绘于室出其妻间坐妻以左右手掬酒以饮卞绘谓之白玉莲花杯后永年盗库书下狱引卞绘受馈俱落职【东轩笔记】唐人有莲子杯白公诗中称之【窦子野酒谱】
　　玉柱椀丁石韫监花黡槯塲一日数胡儿用绵褁一物至玉柱椀也表里莹彻无纎瑕制琢亦甚工胡儿云此未足为珍试注以酒顷刻即温已而果然椀底刻安美二字结之云得于长安古圹中【淆波别志】
　　破壶杯刘卿任待制言宣和时王黼宴从官于私第各出一寳器劝酒侍儿捧一物至卿任前宛若叠縠俄而防酒铮然有声随酒涨起酒满如常杯饮尽复如故名破壶杯云南方软琉璃也【南墅闲居録】
　　金液流晖王母防帝于嵩山饮帝以防神养气金液流晖之酒又有延洪夀光之酒【黄帝内传】
　　酒徳武王见三神曰予既沉溃付于酒徳矣徃岐必此之【晏子海録】
　　琬液穆王东廵大骑之谷指春宵宫西王母乗翠鳯之辇而来共玉帐髙防荐清澄琬琰之膏以为酒【拾遗记】瑶琨碧酒瑶琨去玉门九万里有碧草如麦割之以酿酒则味如醇酎饮一合三旬不醒但饮甜淡水随饮而醒帝坐神明台设甜水之氷以备洪濯酌瑶琨碧酒炮青豹之脯果则有阴紫梨琳国碧李仙众与食之【洞冥记】碧安期先生与神女防于圜丘酣碧之香酒【列仙传】忧心如醉灵帝颇好学艺每引见刘寛常令讲经寛常于坐被酒睡伏帝问太尉醉雅寛仰对曰臣不敢醉但任重责大忧心如醉帝重其言寛简畧嗜酒不好盥浴京师以为谚尝坐客遣苍头市酒迁乆大醉而还客不堪之骂曰畜产寛湏防遣人视奴疑必自杀顾左右曰此人也骂言畜产辱孰甚焉故吾惧其死也【后汉】
　　欢伯焦氏易林坎之兑曰酒为欢伯除忧来乐窦子野酒谱曰盖其可爱无贵贱贤不肖夷夏共耳而乐之败酒杨之拒妻者刘懿公女也字恭璞贞勲逹礼有四男二女拒早亡教遵闺门动有法则长子元琮常出饮酒自舆而归母不见十日因诸弟谢过乃数责之曰夫饮食有节不至流湎者礼也汝乃沉荒慢而无礼自为败首何以师先诸弟【益部耆旧传】
　　酒泉太守晋有羗人桃馥字世芳充厩圉每醉中好言王者兴亡之事常云九河之水不足以渍麯蘖八薮之木不足以为薪蒸七泽之防不足以充庖爼尝言渇于酒羣軰呼为渇羗武帝授以朝歌令馥愿且为马圉时赐美酒以乐余年帝曰朝歌纣之旧都地有酒池故使老羗不复呼渇固辞迁酒泉太守地有清池其味若酒馥乗醉拜受焉【拾遗记】
　　九醖张华既贵有少时知识来之华与共饮九醖酒为酣畅其夜醉眠华常饮此酒醉眠后輙勅左右转侧至觉是夕忘勑之左右依常时为张公转侧其犮人无人为之至明犮人犹不起华咄云此必死矣使视之酒果穿肠流床下滂沱【世説】
　　消肠张华为醇酒煑三薇以渍麴蘖蘖出西羗麴出北胡胡中有指星麦四月火星出获麦而食之蘖用水渍三夕而麦生萌芽以平旦时鸡初鸣而用之俗人呼为鸡鸣麦以酿酒清美鬯乆含令人歯动若大醉不摇荡使人肝肠烂当时谓之消肠酒或云醇酒可为长宵之乐【拾遗记】
　　饮人狂药长氷校尉孙季舒尝与石崇酣燕慢傲过度崇欲表免之裴楷闻之谓崇曰足下饮人狂药责人正礼不亦乖乎【楷传】
　　客饮腐胁周顗在中朝时能饮酒一石及过江虽日醉每称无对偶有旧对从北来顗遇之欣然乃出酒二石共饮各大醉及顗醒使视客已腐胁而死【晋书】
　　禁京酤酒唐初无酒禁乾元元年京师酒贵肃宗以廪食方屈乃禁京城酤酒酒期以麦熟如初二年饥复禁酤【食货志】
　　王馈酒西北荒中有玉馈之酒酒泉注焉广一丈长深三尺酒美如肉澄清如镜上有玉尊玉笾取一尊一尊复生焉与天同依无干时饮此酒人不生死【神异经】琼酒谢卿遇神仙设琼酒【续仙传】
　　仙浆拘楼国有仙树腹中有水谓之仙浆饮者十日醉【物类相感志】
</div>
    <div class="pagination">
<a href="天中记_page131.html">上一页</a><span>...</span><a href="天中记_page127.html">127</a><a href="天中记_page128.html">128</a><a href="天中记_page129.html">129</a><a href="天中记_page130.html">130</a><a href="天中记_page131.html">131</a><span class="current-page">132</span><a href="天中记_page133.html">133</a><a href="天中记_page134.html">134</a><a href="天中记_page135.html">135</a><a href="天中记_page136.html">136</a><a href="天中记_page137.html">137</a><span>...</span><a href="天中记_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
