<!DOCTYPE html>
<html>
<head>
    <meta charset="UTF-8">
    <title>万姓统谱 - 第 400 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 400 页/共 403 页</h1>
    <div class="content">






　　氏族博攷卷十
<子部,类书类,万姓统谱__氏族博攷>
　　钦定四库全书
　　氏族博攷卷十一　　　　明　凌廸知　撰族望
　　总论
　　士人以氏族相髙虽从古有之然未尝着盛自魏氏铨总人物以氏族相髙亦未耑任门地唯四夷则全以氏族为贵贱如天竺以利利婆罗门二姓为贵种自余皆为庶姓如毘舎首陁是也其下又有贫四姓如工巧纯陁是也其他诸国亦如是国主大臣各有种姓茍非贵种国人莫归之庶姓虽有劳能亦自古居大姓之下至今如此其后迁易纷争莫定遂取前世仕籍定以博陵崔范阳卢陇西李荥阳郑为中族唐髙宗时又增太原王清河崔赵郡李通谓七姓然地势相倾更相非诋各自著书盈编连简殆数十家至于朝廷为之置官撰定而流习所徇扇以成俗虽国势不能排夺大率髙下五等有百家皆谓之士族此外悉庶姓婚宦者不敢与百家齿陇西李氏乃皇族亦自列在第三其重族望如此一等之内又如冈头卢泽底李玉门崔靖恭杨之类自为鼎族其俗至唐末方渐衰息【白孔六帖】
　　江左门髙故称王谢其次则顾陆朱张梁武以此速矦景之叛淮北则推崔卢李郑崔浩宗虽灭而贵不衰陇西之李居次唐文皇以人主之势发忿而望不盖江左见并于隋故王谢小减琅琊之王初在太原上而隋唐之际太原渐贵至宋益贵是亦乗除之数也虽然谢那得比王王自琅琊太原为周灵王太子后北海陈留为齐王田和后东海亦自姬姓天水九姓为王子比干后髙平京兆为信陵君后又有出自楚威王后者而谢无闻也王于义大也君也天地人一贯三为王而谢义辞谢也又凋谢也王氏二十一望而谢二望王氏毋论汉即未渡江以前而为公卿著名者十余人谢固寥寥也始兴筚路之勲与庐陵雍容之业又倍蓰也谢安得比王【弇州集】
　　张王李赵皆黄帝所赐姓也元丞相伯顔请杀张王刘李赵五姓汉人不许盖亦以其多耳王氏二十一望最贵者琅琊太原也谢二望防稽为贵崔二望清河博陵俱贵清河遭崔浩祸者也卢氏一望范阳李氏十一望赵郡最贵陇西次之唐即陇西望郑五望荥阳为贵顾一望吴郡陆二望朱四望张十四望梁氏所重三姓皆吴郡耳十姓之外当为刘二十五望而彭城最贵其先陶唐氏也萧二望兰陵最贵赵五望天水最贵【上声也今鲜知之】杨二望宏农为贵周八望陈徐皆六望唐五望【弇州集】帝雅重门族以范阳卢敏清河崔宗伯荥阳郑义太原王琼四姓衣冠所推咸纳其女以充后宫陇西李冲女亦为夫人诏司徒左长史宋弁定诸州士族多所升降又诏以代人穆陆贺刘楼于稽尉八姓自太祖已降勲着当世位尽王公者且下司州吏部勿充猥官一同四姓自此以外应班士流者寻续别敕其旧为部落大人而皇始已来三世官在给事以上及品登王公者若本非大夫而皇始已来三世官在尚书已上及品登王公者俱为姓其大人之后而官不显者本非大人而官显者俱为族令司空穆亮尚书陆琇等详定务令平允因下诏为六弟聘室前者所纳可谓妾媵咸阳王禧聘故陇西李辅女河南王干聘故郡穆眀乐女广陵王羽聘荥阳郑平城女颍川王雄聘故范阳卢神寳女始平王勰聘陇西李冲女北海王祥聘荥阳郑懿女众议以薛氏为河东茂族帝曰薛氏蜀也岂可入郡姓直閤薛宗起执防在殿下出次对曰臣之先人汉末仕蜀二世归河东今六世相袭非蜀人也陛下黄帝之受封北土岂可亦谓之胡邪今不预郡姓何以生为乃碎防于地帝徐曰然则朕甲卿乙乎乃入郡姓仍曰卿非宗起乃起宗也唐贞观中上命吏部尚书髙士廉黄门侍郎韦挺礼部侍郎令狐德棻中书侍郎岑文本撰氏族志上之先是山东人士崔卢李郑诸族好自矜地望虽累叶陵替茍它族欲为婚姻必多责财币或舍其乡里而妄称名族或兄弟齐列而更以妻族相凌上恶之命士廉等徧赍天下谱牒质诸史籍考其真伪辨其昭穆第其甲乙襃进忠贤贬退奸逆分为九等士廉等以黄门侍郎崔民干为第一上曰汉髙祖与萧曹樊灌皆起闾阎布衣至今推仰以为英贤岂在世禄髙氏偏防山东梁陈僻在江南虽有人物盖何足言况其子孙才行衰薄官爵陵替而犹卬然以门地自负贩鬻松槚依托富贵弃廉忘耻不知世人何为贵之今三品以上或以德行勳劳文学致位贵显彼衰世旧门诚何足慕而求与为婚多输金帛为彼偃蹇我不知其解何也今欲厘正差讹舍名取实而卿曹犹以崔民干为第一是轻我官爵而徇流俗之情也乃更命刋定专以今朝品秩为髙下于是以皇族为首外戚次之降崔民干为第三凡二百九十三姓千六百五十一家颁于天下髙宗显庆四年改氏族志为姓氏录许敬宗等以其书不叙武氏本望奏遣礼部郎中孔志约等比类升降以后族为第一等其余悉以官品髙下为凖凡九等士率以军功致位五品豫士流时人谓之勳格初太宗修氏族志山东着姓例降一等王妃主壻皆取勳臣家不议其族而魏征房龄李勣皆盛与为婚左右之由是旧望不减或一姓之中更分某房某眷髙下悬隔李义府为其子求婚不获恨之故以先帝之防劝上矫其弊壬戌诏后魏陇西李宝太原王琼荥阳郑温范阳卢子迁卢温卢辅清河崔宗伯崔元孙前燕博陵崔懿晋赵郡李楷等子孙不得自婚姻仍定天下嫁女受财数然族望为时所尚终不能禁或载女窃送夫家或女老不嫁终不与异姓为婚其衰宗落谱昭穆所不齿者徃徃返自称禁婚家益增厚价【弇州集】
　　南史俞姓在江东最为寒族梁武欲加俞药以口为喻力辞而止且曰江东俞贱无君子姓不可不改也大抵六代重门第故以防叙为崇唐宋重学业故以科第为重【弇州集】
　　事实
　　四姓
　　汉四姓小子矦【汉明帝纪注】又凡三世有三公者曰膏粱有令仆者曰华腴尚书领防而上为甲姓九卿若方伯者为乙姓散骑常侍大中大夫为丙姓吏部正员外郎为丁姓凡得入者谓之四姓
　　右姓
　　【原阙】







　　氏族博攷卷十一
　　钦定四库全书
　　氏族博攷卷十二　　　　眀　凌廸知　撰世家上
　　二班
　　司马迁班固父子【迁父谈固父彪】其言史官载籍之作大义粲然议者咸称二子有良史之才
　　二马
　　司马谈谓子迁曰予先周室之太史也自上世尝显功名于虞唐夏典天官事司马氏典周史至汉谈为太史公
　　览羣史
　　刘子元名知几父藏器为授古文尚书业不进父怒楚督之及闻为诸兄讲春秋左氏冒徃聴退辄辨析所疑叹曰书如是儿何怠父竒其意许授左氏逾年遂通览羣史与兄知柔俱以善文词知名擢进士为中宗领史事
　　居集贤
　　柳冕芳子字敬叔博学富文辞且世史官父子并居集贤院
　　补注
　　李邕少知名始父善注文选释事而忘意书成以问邕邕不敢对善诘之邕意欲有所更善曰试为我补益之邕附事见义善以其不可夺两书并行
　　弱敏悟
　　苏瓌字昌容擢进士第子颋字廷硕弱敏悟一览至千言辄覆诵第进士又举贤良方正异等
　　工辞章
　　顔真卿字清臣师古五世从孙博学工辞章开元中举进士又擢制科
　　下笔成章
　　韩思彦字英达下笔成章子琬举茂才又举文艺优长贤良方正连中
　　讲学不废
　　崔融擢八科髙第曾孙讲学不废擢进士第为推官
　　韦思谦
　　韦思谦名仁约及进士第子承庆嗣立并擢进士第后承庆鳯阁舎人武后召嗣立谓曰尔父尝称二子忠且孝堪事朕比兄弟称职如而父言今使卿兄弟自相代即拜鳯阁舍人嗣立孙景又擢进士第累迁吏部侍郎
　　封鲁
　　封鲁公以为周公也周公拜前鲁公拜后生以飬周公死以为周公主
　　命君牙
　　穆王命君牙为周大司徒王若曰惟乃祖乃父世笃忠贞服劳王家厥有成绩纪于太常
　　为司徒
　　缁衣美武公也父子并为周司徒善于其职
　　代军尉
　　祁奚辞军尉荐其子代之军无秕政
　　仍叔子
　　天王使仍叔之子来朝仍叔之子者何天子之大夫也其称仍叔之子何讥父老子代从政也
　　田婴子
　　田婴有贱妾子名文乗间问其父婴曰子之子为何曰为孙孙之子为何曰不能知也君用事相齐至今三年矣齐不加广而君私家富累万金门下不见一贤者文闻将门必有将相门必有相今君后宫蹈绮梁而士不得短褐仆妾余谷肉而士不厌糟糠公家之事日损文切怪之
　　万石君
　　石奋长子建次甲次乙次庆皆以驯行孝谨官至二千石景帝曰石君及四子皆二千石人臣尊宠举集其门号奋为万石君
　　三司
　　鲍宣字子都与子永孙昱俱为司皆乗骢马京师歌曰鲍氏骢三入司再入公
　　十世大夫
　　汲黯之先有宠于古之卫国至黯十世世为卿大夫
　　七世内侍
　　霍光以结髪内侍起于阶闼之间确然秉志谊形于主受襁褓之托拥昭立宣虽周公阿衡无以加然光不学无术闇于大理死财三年宗族诛夷哀哉金日防异域亡国羁虏汉庭而能以笃敬寤主忠信自着勒功上将传国后嗣世名忠孝七世内侍何其盛也
　　父子师傅
　　汉防广为太子太傅子受为少傅每朝太傅在前少傅在后
　　父子御史
　　杜延年字幼公周之子也为御史大夫延年居父官府不敢当旧位坐卧皆易其处
　　父子通侯
　　苏武曰武父子居列将爵通侯兄弟亲近
　　侍中十人
　　前张安世子孙相继自宣元以来为侍中中常侍者凡十余人
　　朱轮十人
　　杨家全盛时乗朱轮十人
　　貂蝉盈幄
　　刘向疏曰今王氏一姓乗朱轮华毂者二十三人青紫貂蝉充盈幄内鱼鳞左右
　　车马累世
　　东京杨氏袁氏累世宰相为汉名族然袁氏车马衣服极为奢僣能守家风为世所贵不及杨氏也
　　邓氏宠贵
　　邓氏累世宠贵凡矦者二十九人太尉二十大将军以下十三人东京莫盛于此
　　耿氏兴盛
　　耿氏自中兴后迄建安末大将军九人卿十三人列矦十九人中郎将刺史二千石数百人与汉兴衰
　　父子交代
　　汉公孙贺自太仆卿迁丞相其子敬声代父为太仆卿
　　子孙典法
　　陈咸孙躬躬子宠宠子忠皆典汉法
　　家世掌狱
　　郭躬字仲孙为廷尉家世掌狱务在寛平
　　四世太尉
　　杨震至彪四世太尉徳业相继与袁氏俱为东京名族
　　三叶侍中
　　冯鲂曹襃父子并三叶侍中
　　七人廷尉
</div>
    <div class="pagination">
<a href="万姓统谱_page399.html">上一页</a><span>...</span><a href="万姓统谱_page395.html">395</a><a href="万姓统谱_page396.html">396</a><a href="万姓统谱_page397.html">397</a><a href="万姓统谱_page398.html">398</a><a href="万姓统谱_page399.html">399</a><span class="current-page">400</span><a href="万姓统谱_page401.html">401</a><a href="万姓统谱_page402.html">402</a><a href="万姓统谱_page403.html">403</a><a href="万姓统谱_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
