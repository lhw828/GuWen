<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 22 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 22 页/共 42 页
  </h1>
  <div class="content">
   尊卑有序以讳为首 【孔融集云晋有献武之议尊卑之序以讳为首也○今案陈本同】 为尊者讳为亲者讳 【公羊云齐仲孙来公子庆父也曷为谓之齐仲孙外之也春秋为尊者讳为亲者讳为贤者讳何休注曰为尊者讳为闵公讳受贼人也为亲者讳为季子亲亲而受故讳也为贤者讳以季子敬叔牙不煞庆父之贤故为讳也○今案闵元年敬叔牙作有遏牙余同陈本已照改】 无私讳 【又云君所无私讳注曰臣言于君前不避家讳○王石华校以家下衍会字涂去今案曲礼注同又字当改礼字乃合】 卒哭乃讳 【又云卒哭乃讳郑注敬鬼神之名也生者不相避召卫侯名慈其大夫有名慈君臣同名春秋不非○今案曲礼注慈作恶陈本作杂记者误】 卒哭而讳 【礼记云卒哭而讳王父母兄弟世父叔父姑姊妹子与父同讳郑注自此而鬼神事之尊而讳其名也父为其亲讳则子不敢不从讳也○今案杂记下篇注同】 诗书不讳临文不讳 【曲礼云诗书不讳临文不讳庙中不讳郑注为其失事正为有事于高祖则不讳曾祖以下尊无二也于下则讳上○今案曲礼注同】 终久不讳 【郑玄论旧君名讳云传曰先君献武废二山二山具敖也而传又书四时具然后为年此临文不讳之验也诸公之名不避其多○今案陈本脱】 永有攸讳 【孔融集云在家永有攸讳齐称五皓鲁有卿对也○今案此条有误陈本脱齐称九字】 言征不称在 【曲礼云二名不偏讳夫子之母名征在言征不称在○王石华校标目对改在今案夫子以下见郑注夫作孔】 举君之讳则起 【礼记云过而举君之讳则起郑注举犹言也起者失言而变自新也与君讳同则称字○今案杂记注起者作起立者】 夫人讳君前不讳 【曲礼云夫人之讳虽质君之前臣不讳也郑注臣于夫人之家○王石华校标目补君字今案曲礼注家下有恩远也三字本钞旧有与君讳七字系沿上条误入】 臣不避夫人之所讳 【徐邈难谢康乐云臣不避夫人之所讳唯事关于夫人者不言也○今案陈本同】 妻之讳不举其侧 【杂记云母之讳宫中讳妻之讳不举诸其侧从祖昆弟同名则讳○今案见杂记下篇】 妇讳不出门 【曲礼妇讳不出门郑注妇亲远宫中言避之耳○今案曲礼注同】 惟祖惟考四海所知 【语林云王蓝田作会稽外自请讳答曰惟祖惟考四海所知过此无所复讳○王石华校由改田今案御览五百六十二引语林无自字过此句脱此字所字陈本外自作主簿过此六字作内讳不出于外余无所讳】 犯我家讳何预卿事 【世说云王大服散后已小醉往看桓玄玄设酒不饮频语左右今温酒来桓乃流涕呜咽王便欲去桓以手巾掩泪因谓王曰犯我家讳何预卿事王叹曰灵宝固自达者也○今案惜阴轩本世说任诞篇无两玄字惟设上迭一桓字固作故余同】 有公讳 【曲礼云大夫之所有公讳郑注曰避君之讳也○今案曲礼注同】 

　　○忌日四十一 

　　终身之丧 【祭义云君子有终身之丧忌日之谓也忌日不用非不祥也言夫日志有所至而不敢尽其私也郑注忌日亲亡之日也谓之忌日者不手举他事如有时日之禁也志有所至至于亲以此日亡其哀心如丧时也○今案祭义注无谓之二字余同】 终身之忧 【檀弓云故忌者不乐郑注云死日也忌日不用举吉事○今案檀弓注同】 忌日哀戚 【续汉书申屠蟠字子龙父母卒蟠思慕不饮酒食肉十余年忌日哀戚辄三日不食○今案御览五百六十二引屠误徒姚辑本续汉书食肉以下略同余则字句微异汪辑本脱】 季节辞酒 【孔丛子云季节见于子从子从□之酒辞问其故对曰今日之忌日也不敢饮之也○今案孔丛子执节篇从作顺陈本已照改】 子龙不食 【续汉书申屠蟠义已见上文】 世将弹鸟 【世说云王世将以忌日送客新亭别主人欲作音声王便起去持弹性卫洗马墓下弹鸟谨案世将王广字也○王石华校容改客今案本钞弹篇引同类聚六十引无别字声作乐无谨案以下】 桓玄弦觞 【语林云桓玄不立忌日每至日弦歌不废○王石华校触改觞今案歌字觞字小注与标目不符陈本及御览五百六十二引语林皆作觞又陈本脱每至日三字】 

　　○冢墓四十二 

　　易墓非古 【檀弓云易墓非古也郑注云易谓芟除草木也不易者邱陵也○今案檀弓注芟除作芟治】 辩其兆域 【周礼冢人职云掌公墓之地辨其兆域而为之图郑注曰公君也图谓画其地形及丘垄所处而藏之谨案墓域也○今案周礼疏卷二十二同谨案以下则虞永兴引申语】 冢高七尺 【皇览冢墓记云汤冢四方八十步高七尺○今案御览五百六十引皇览同史记殷本纪集解八十作各十】 坟高三仞 【白虎通云春秋九义曰天子坟高三仞树以松诸侯半之树以柏大夫八尺树以栾士四尺树以槐庶人无坟树以杨柳○今案白虎通崩薨篇义作含文嘉余同陈本已照改】 周方一亩 【越记云禹葬会稽圹深七尺周方一亩○今案陈本记作傅圹作穿地明吴管本越绝书外传记地传第十周方作延袤】 授方一里 【伍辑之从征记云孔丛云夫子之墓授方一里诸弟子各以四方奇木来植之今盘根犹存○今案类聚四十引从征记无授字奇字方一作方二】 上无泻泄 【越记云禹葬会稽苇椁桐棺穿圹深七尺上无泻泄下无流水坛高三尺士阶三等周方一里○今案明吴管本越绝书卷十流误即周方作延袤余同陈本记改传脱苇椁句圹作地周下衍围字】 古者不封不树 【盐铁论云古者不封不树其后则树之庶民之坟半仞其高可隐今富者积土成山也○今案王谟本盐铁论散不足篇树之作封之余同本钞下文引亦作封之】 已葬牛马乘之 【墨子云昔尧教八狄道死葬卭山之阴衣衾三领满坎无封已葬而牛马乘之○今案经训堂本墨子节葬下篇卭作蛩坎作埳】 古者墓而不坟今也封之崇四尺 【檀弓云孔子曰吾闻之古也墓而不坟今邱也东西南北之人也不可以弗识也于是封之崇四尺郑注封之周礼也崇高也四尺盖周之士制也○严氏校崇之封改封之崇】 陵高十四丈 【潘岳关中记云汉诸陵皆高十二丈方一百二十步唯茂陵高十四丈方一百四十步徙民置县凡七陵长陵茂陵各万户其余七千户陵县属太常不领郡○严氏校陵茂改茂陵今案御览五百五十九引方下无两一字七千作五千太常句无陵字】 穿地固三泉 【皇览冢墓记云秦始皇冢在骊山穿入地固三泉宫观百官奇器珍物藏之以水银百川江河大海机关转相输终而复始上具画天文以人鱼膏为灯后宫无子者皆殉○今案详本钞九十二葬篇】 若夏屋 【檀弓云子夏曰昔者夫子言之曰吾见封之若堂者矣见若覆夏屋者矣郑注覆谓茨瓦也夏门今之门庑其行旁广而卑也○今案檀弓注同】 如伞盖 【荆州地理记云枝江县岗上有一坟如伞盖形前卤簿小冢二百余相承云楚王也○今案陈本脱】 累石为冢 【郑德明南康记泉下有岩临水顶有柴侯墓松柏树卒岁不雕说者云墓处极峻乃累石为冢○今案御览五百五十九引邓南康记泉下作白水松柏作遥望松乃作及】 山穿 【续述征记云碣石梁王冢斩山穿椁以石为藏行一里许到藏中中数尺水有大野鱼有灵不敢犯到藏皆累齐而进不齐者至藏辄有兽噬之兽难得见者似豹○今案太平寰宇记十二引述征记无数尺以下碣石作砀山斩山句作凿山作鸟?山四字余同陈本碣石作碣山野作鲤余亦微异】 积土成山 【盐铁论云古者不封其后则封之今富者积土成山也○今案详本篇上文】 筑起大坟 【三辅决录云窦后父名猗居清河观津遭秦之乱隐身渔钓坠渊而卒后登尊号遣使者填父所坠渊而筑起大坟于观津南清河民号曰窦氏青山○今案续汉书郡国志补注引决录无名猗十一字筑作葬观津南作县城南二酉丛书张辑决录据史记索隐引遭上有少字南上有城字清河民作人闲余与补注同】 书生语地 【录异传袁安葬其母逢二书生语其葬地遂至四世三公○今案俞本二作三】 老翁安坟 【志怪集云陶太尉微时丧当葬亲自营作砖有牸牛车砖已载致忽然失去便自寻觅忽于道中遇一老翁指云向于山岗上见一牛眠在墟中此牛眠处便可作墓安坟当之则致极贵也○严氏校极致改致极今案御览九百引志怪集脱车字牸上有一字余同陈本改今晋书】 马行棓也 【博物志云汉滕公夏侯婴死公卿送葬至东郭外驷马不行棓地悲鸣因掘得石椁有铭曰佳城郁郁三千年见白日于嗟滕公居此室乃葬也○今案明吴管本博物志卷七郭作都门本钞葬篇引亦作都门】 车不肯前 【襄阳耆旧传云帝时秦鹤字幼起往南阳道宜城中一冢东向大道住车视之曰此可作冢后丧归至住车处丧车不肯前故吏为市此宅葬之○今案御览五百五十六引襄阳传无帝时二字鹤作颉幼作初道作过余同】 泗水却流 【论衡云孔子葬泗水为之却流○今案见论衡卷四书虚篇本钞葬篇引水下更有泗水二字】 松柏西靡 【皇览冢墓记云东平王冢在东平无盐民传言王思归京师其冢上松柏西靡○今案汉书东平王传注引皇览同】 白虎据坟 【吴越春秋云虎丘者吴阖闾墓夜桐椁三重金凫玉鼠鱼肠之剑皆送葬焉金精上出化为白虎据坟故曰虎丘○今案类聚卷八引吴越春秋无夜桐二字鼠作雁余详本钞葬笮】 大蛇绕坟 【南康记巘山有汉太傅陈蕃冢值军乱闻墓有宝三军争掘忽有大蛇围绕坟前崩雷晦雨竟不得发○王石华校圉改围庆改发今案御览九百三十四引南康记宝三误三宝余同】 成楼■〈门外卦内〉之状 【皇览冢墓记云赵简子墓在临水县界冢上气成□■〈门外卦内〉之状○今案问经堂本皇览据书钞引■〈门外卦内〉作阁乃陈本也本钞凡阙字多作■〈门外卦内〉】 有弦管之音 【异苑云颖川诸葛闿字道明每阴雨冢中辄有弦管之音路人往往听之○今案学津本异苑及陈本■〈门外卦内〉作闾无路人句】 墓门肃肃 【潘岳寡妇赋恸怀兮奈何言陟兮山阿墓门兮肃肃修陇兮俄饿○今案文选及百三家本同】 北芒垒垒 【张载七哀诗云北芒何垒垒高陵有四五借问谁家坟皆云汉世主○今案百三家本张载集注云芒一作邙】 昭王墓 【江陵县东南七十里有楚昭王墓故王仲宣登楼赋西接昭丘是也○今案陈俞本注见荆州图记无南字故字赋下有所谓二字考说鄛六十一引荆州记江陵县作富阳故王以下作登楼则见所谓昭丘】 桓公坟 【魏武立齐桓祠云丘日路次齐郊瞻望桓公坟陇在南山之阿管仲坟侧○今案陈本脱魏武十五字俞本云作云无日字瞻望作望见】 滕侯■〈土遂〉 【孔会稽记云城西北二十里有重山东为大司马滕公冢山下路犹谓之滕侯■〈土遂〉也○今案陈俞本脱孔字城西十一字】 简子冢 【皇览冢墓记云赵简子冢在临水县界○今案详本篇上文】 壮士冢 【三齐略记云田开疆公孙接古冶子三壮士冢在齐城东南三百步○今案御览五百五十九引三齐略记同陈俞本脱略字】 淑人丘 【穆天子传天子南葬盛姬于乐池之南命盛姬之丧视皇后之葬法为谥曰哀淑人是曰淑人之丘○今案平津本穆天子传作哀淑之丘夹注称洪百里据书钞引作淑人之丘】 百夫冢 【邓德明南康记曰南野有百夫之冢故老云昔有一女竟有聘者纳吉其人即殒此临道世遂不得嫁百夫共所也○今案此文有讹脱陈俞本无故老以下】 三女坟 【越记云阖闾葬女于野西名为三女坟吴先主发掘无得凿坟分为二百呼为三女坟也○今案汉魏丛书本脱陈俞本野作邽无吴先以下】 牛山之阿 【齐地记云齐桓公冢在牛山山西八里有仲父冢葬于牛山之阿○王石华校入改八今案陈本葬上衍公字御览五百六十引齐地记山西作西南】 首阳之南 【杜预集序云预太康五年薨遗令曰吾去年入朝自表营洛城东首阳之南为将来兆域处西瞻宫阙东奉二陵○今案百三家本杜集及陈俞本无集序九字洛下有阳字域下无处字又陈俞本脱吾去五字及西瞻二字百三家本去年作去春】 为寿藏 【华峤后汉书赵岐传先为寿藏图季札子产晏婴叔向四像居宾位自画其像居主位○王石华校趋政改赵岐今案姚辑本汪辑本华书脱范书九十四同】 号玄冢 【杨雄家录云子云以甘露元年二月戊寅鸡鸣生天凤五年四月癸丑甫卒葬安陵阪上弟子侯芭负土作坟号曰玄冢○今案陈本家误冢无子云以下类聚四十御览五百五十八引作家牒无甘露十二字无四月五字余同本钞葬篇引有甘露四字】 构玄宫 【曹植平原公主诔云爰构玄宫玉石交连朱房皓壁日曜电鲜○今案类聚十六引此诔日曜作暠曜】 扃幽户 【陆机大墓赋云扃幽户以大毕诉玄阁而长辞○今案百三家本陆机集暮作墓闾作阙陈本删】 赐便房 【汉书霍光死赐便房黄肠题凑各一具注曰便房中室也以柏本黄心致累棺外故曰黄肠头皆内向故曰题凑也○今案汉书六十八中室作曲室头上有木字陈本中室作藏中便坐】 起峻垄 【张衡冢赋云刊丛林凿盘石起峻垄构大椁○今案百三家本张衡集起作超椁作椁陈本亦改超】 象祁连 【汉书霍去病卒天子悼之发属国玄甲军陈自长安至茂陵为冢象祁连山○今案见汉书五十五霍去病传】 象庐山 【汉书卫青尚平阳公主与主合葬起冢象庐山○王石华校标目补山字今案见汉书卫青传】 铜为棺 【皇览天地纪云阖闾墓铸铜为棺地理书云卫青尚平阳公主后与公主合葬冢在华山发得铜椁一枚○今案陈俞本皇误董棺作椁山下有葬时二字发下有土字】 石为冢 【王隐晋书云曹疑葬金乡县北凿石为冢○今案陈俞本疑作嶷御览五百五十七引王晋书脱曹疑葬三字】 丧共廞衣 【周礼司服职云大丧共廞衣郑注廞衣服所藏于椁中○今案春官司服注同】 明衣用布 【仪礼土丧礼云郑注曰所以亲身为洁净也○今案土丧礼明衣下有裳字洁净作圭絜】 涂车蒭灵 【檀弓云涂车蒭灵注云蒭灵束茅为人马谓之灵者神之类也○今案檀弓作刍】 珠襦玉匣 【西京杂记帝及侯王送死皆珠襦玉匣○王石华校子?舄改襦今案学津讨原本杂记帝上有汉字无及侯王三字】 布材与明器 【檀弓云既殡旬而布材与明器○今案礼记疏卷八同旧钞此文混入下条注中今移正陈本脱此条】 陈器之道多陈省纳 【礼记云陈器之道多陈之而省纳之可也○今案礼记丧服小记同】 明器备而不用 【又云孔子谓为明器者备物而不可用也其曰明器神明之也○今案见檀弓下篇】 明器有形无实 【盐铁论曰古者明器有形无实示民不可用也○今案盐铁论散不足篇无可字】 束茅为人 【檀弓云涂车刍灵自古有之郑注蒭灵束茅为人灵者神之类也○今案礼记疏卷九蒭作刍人下有马字】 刻石为柏 【三辅故事秦始皇葬骊山明月珠为日月水银为大海又刻石为松柏○今案本钞下文引地理志刻石作刻玉石余同御览四十四引三辅故事无水银以下二酉丛书张辑故事谓据书钞引大作江石上有至字余与原钞同初学记引又作大海】 桐车不可驰 【傅玄乐府挽歌云明器无明时桐车不可行○今案百三家本傅集脱本钞挽歌篇无明作无用】 瓦鸡焉能鸣 【陆机挽歌辞云□□□□吠瓦鸡焉能鸣○王石华校丈改犬今案本钞挽歌篇引同】 石镜一枚 【杨雄蜀王本纪云成都丈夫化为女子颜色美好盖山之精也蜀王娶以为妻无几物故蜀王发卒于成都担土于成都葬之号曰武担以石作镜一枚表其墓○今案严辑本作武都大夫余同蜀志先主传注引蜀王本纪葬之作郭中葬亦见本钞镜篇引】 水镜为海 【又云秦始皇葬于骊山以明月珠为日月水银为海金银为凫雁金蚕之物三十余簿又刻玉石为松柏○今案又云二字恐误本篇下文引作地理志无金银句玉石句余同陈本注三辅故事二酉丛书辑本故事亦据书钞引详本篇上又引御览金银二句无之物余三字耳】 瑠璃为鱼 【王子年拾遗记云始秦冢中以瑠璃杂宝为鱼也○今案南昌胡校本拾遗记鱼上有龟字陈本已增】 石麒麟 【西京杂记云青梧观前有三梧桐树树下有石麒麟二枚始皇墓上之物也○今案见学津计原本杂记卷三】 玉蟾蜍 【又云广川王发晋灵公冢得玉蟾蜍一枚○今案学津本西京杂记卷六同】 玉凫 【越记云阖闾记云阖闾墓铸铜为椁金玉为凫雁冢中有鱼肠剑玉凫之属皇览吴地○今案吴管本越绝书外传吴地传第三无金玉句及皇览句又考御览九百十九引皇览冢墓记有阖闾冢中有玉凫句疑皇览句下旧钞有脱文】 玉鹅 【皇览冢墓记云吴王墓有玉鹅之流盘郢鱼肠之剑在焉○今案御览九百十九引皇览鹅作凫】 金蚕 【地理志云秦始皇葬于骊山以明月珠为日月以鱼膏为脂烛金蚕三十余簿○今案详本篇上文三辅故事所引陈本改注括地志】 金鹤 【三辅故事云始皇葬于骊山以水银为大海金银为凫鹤○今案锦绣万花谷后集二十二引故事同】 树槚 【左氏云子贵将死曰树吾墓槚槚可材也吴其亡乎○今案见哀十一年】 树松 【潜夫论云生不极养死乃崇葬造起大家阔树松柏○今案本钞葬篇引极作敬余同邵校本潜夫论阔树作广种本钞凡广字多作阔避隋讳也】 四危以备法当灭族 【管辂别传辂过母丘俭墓下倚松哀吟人问其故曰材木虽茂无形可久碑诔虽美无复可守玄武藏头苍龙无足白虎衔尸朱雀悲哭四危以备法当灭族不过二载其应至矣○今案陈俞本松作树复作后】 

　　北堂书钞卷第九十四 

　　●北堂书钞卷第九十五　　　　艺文部一 

　　隋秘书郎虞世南撰 
　　南海孔广陶校注 
　　经典一　　　　　　　　易二 
　　书三　　　　　　　　　诗四 
　　春秋五　　　　　　　　礼六 

　　○经典一 

　　圣人制作曰经贤者著述曰传 【张华博物志云圣人制作曰经贤人著述曰传因记曰诂因章句曰注○今案俞本同近本博物志卷六文籍考贤人作贤者无因记以下类聚五十五引上二句述作行御览六百八引曰传作曰记下二句作曰章句曰解曰论曰读陈本曰传下有记字余同御览惟曰读作曰注】 五经则四海传记则四渎 【杨泉物理论云夫五经则四海也传记则四渎也诸子则泾渭也至于百川沟洫畎浍苟能通阴阳之气达水泉之流以四海为归者溢焉○严氏校小注渎渎改四渎今案御览六百八引物理论溢焉作皆有溢也余同】 五经 【白虎通云易尚书诗礼乐夫子定五经○今案此见白虎通五□篇陈本补注固改旧钞面目且有讹脱】 六纬 【汉书艺文志云五经六纬五纬经之也○今案陈俞本删五纬以下】 七经 【范晔后汉书张纯传纯案七经谶明堂图河闲古辟雍记欲具奏之会博士桓荣上言宜立辟雍帝乃许之○今案见范书卷六十五】 六籍 【班固东都赋云盖六籍所不谈前圣靡得而言焉谨案六籍六艺也○今案文选同谨案以下是永兴引申语陈俞本改艺为经则是李善注矣】 三坟论三才之分 【释名云三坟分也论三才之分天地人之始其体有三○今案陈本始误治毕校本释名释典艺篇据书钞类聚引作始与旧钞合】 九丘别九州岛之气 【又云九丘丘区也区别九州岛之土气教化宜施也○今案陈本及毕校本释名同】 五经为众说之郛 【杨子法言云天地为万物之郛五经为众说之郛○今案陈俞本同考秦氏石研斋刊宋本杨子法言问神篇及御览六百八引杨子法言皆作万物郭众说郛与本钞异】 八索着素王之法 【释名云八索索素也着素王之法若孔子圣而不王制此法者有八也○今案毕校本释名乃陈本同】 五经为府藏 【高彪集云杂艺为庖厨○今案俞本同陈本注内藏作库与标目异考本钞论书篇引高彪集仍作藏】 六经为庖厨 【傅干与苏文师书云六经为庖厨百家为异馔○今案陈俞本及傅节子辑本同】 三坟为金玉五典为琴筝 【抱朴子云□隐之士□□坟为金玉五典为琴筝讲肆为钟鼓百家为笙簧○今案陈俞本肆作肄余同考平津馆本抱朴子安贫篇及本钞九十八谈讲篇引抱朴子皆作肆与旧钞脗合肆亦通肄】 五经如路 【释名云经经也如径路无所不通可常用也○王石华校以标目路误露旁勒未改今案毕校本释名及御览六百八引同陈本标目亦路误露】 六艺皆通 【淮南子云五行异气而皆和六艺异科而皆通○今案此见淮南子泰族训陈本科误用余同明刻抱朴子本和作适调通作同道亦非】 道义之渊海 【抱朴子云正经为道义之渊海子书为增深之川流犹景星之佐三辰林薄之裨嵩岳者也○今案平津馆本继氏在金陵复位本尚博篇同俞本注内道误通】 文章之渊府 【傅子云诗之雅颂书之典谟文质足以相副翫之若近寻之若远浩浩乎文章之渊府也○严氏校补小注章字今案严辑本傅子乎下有其字御览六百八引傅子乎作焉余同】 粲粲如宿落落如珠 【顾子议训云三坟五典粲粲如列宿落落如连珠○王石华校祭祭改粲粲今案陈俞本议作仪余同御览四百六十八引亦作仪玉函山房辑本则谓当作义训】 伏羲神农黄帝之书谓之三坟 【孔安国尚书序云言大道也○今案书序及陈俞本同】 少昊颛顼高辛唐虞之书谓之五典 【孔安国尚书序云言常道也○今案书序及陈俞本同】 洁净精微易教也 【礼记经解篇谨案洁者不秽之名净者不动之称精微之义言入秋毫○今案陈本无注俞本注内微误密又脱言八句】 清明条达易教也 【淮南子云清明条达易之教○今案淮南子泰族训及陈俞本同御览六百八引明误净】 疏通知远书教也 【礼记经解谨案书述唐虞之挹让着武之干戈是知前代久远之教也○今案陈本无注俞本作揖教作道】 纯尨敦厚书教也 【淮南子○今案陈俞本及御览六百八引尨俱作元非也考抱朴子泰族训纯尨作湻庞足征旧钞之近古也】 温柔敦厚诗教也 【礼记经解○今案陈俞本同】 恭俭揖让礼也 【淮南子今案淮南子于泰族训及陈俞本下句皆作礼之为也又近本淮南子揖作尊】 洁净精微而不贼则深于易者也 【礼记经解郑注言深者既能以教又防其失○今案礼记郑注同陈本无注俞本删】 疏通知远而不诬则深于书者也温柔敦厚而不愚则深于诗者也属词比事而不乱则深于春秋者也恭俭庄敬而不烦则深于礼者也 【并经解○严氏校诬上补不字今案俞本删】 说天者莫辨乎易 【杨子法言○今案秦氏石研齐本寡见篇辨作辩余同】 说志者莫辨乎诗说事者莫辨乎春秋说体者莫辨乎礼 【并杨子法言○今案石研斋本寡见篇说事者下有莫辩乎书说理者七字本钞为传写者夺去陈禹谟见旧钞不辞因改春秋为书字字句较通然如此则又漏说理者一句其失均耳】 易之失贼 【经解云郑注云失谓不能节其教者也易精微爱恶相攻远近相取则不能容人近于伤害○今案礼记圣及陈本同】 书之失诬 【经解云郑注云书知远近诬也○王石华校标目经改诬今案礼记注同陈本并合上条以下皆然】 诗之失愚 【经解云郑注云诗敦厚近愚○今案礼记注同】 春秋之失乱 【经解云郑注云春秋习于战争之事故近乱○今案礼记注同】 礼之失烦 【经解云郑注云失谓不节其教者也○今案礼记注同陈本取孔疏失于烦苛四句直称郑注谬甚】 

　　○易二 

　　有太极是生两仪 【易系辞云易有太极是生两仪两仪生四象四象生八卦韩注云夫有必本于无太极者无称之称不可得而名取其有之所极况之太极也谨案两仪天地也四象春木夏火秋金冬水八卦乾坤之属者也○今案易韩注本作始取下无其字余同谨案以下则永自加引申语也俞本夫有必句在况之太极也句下陈本增删尤多】 发挥于刚柔 【易说卦云发挥于刚柔而生爻谨案发挥发散也此明刚柔发散发变相趋而生爻位○今案俞本同陈本多窜改】 观变于阴阳 【易说卦云观变于阴阳而立卦韩注曰卦则雷风相薄山泽通气拟象阴阳变化之体也○今案俞本同陈本多臆改】 钩深致远 【易系辞云探赜索隐处钩深致远以定天下之吉凶成天下之舋舋者莫善乎蓍龟谨案亹亹大顺之貌此明蓍龟能探取妙赜索求隐处钩引极深要殊远也○今案莫善二字见易正义疑古本亦有作善者陈俞本据周易近本改善为大恐非】 穷理尽性 【易说卦云穷理尽性以至于命○今案陈俞本多增注】 弥纶天下 【易系辞云故能弥纶天下之道○今案易系辞及陈俞本皆作天地羣书治要虞永兴与修其书而卷一引周易亦作弥纶天地知本钞作下乃传写者误笔耳】 感而遂通 【易系辞云感而遂通天下之故○今案陈俞本多增注】 幽赞神明 【易说卦云昔者圣人之作易也幽赞于神明而生蓍参天两地而倚数观变于阴阳而立卦○严氏校补码字变下原衍化字亦涂去】 寂然不动 【易系辞云易无无思也无为也寂然不动○今案陈俞本无注】 见天下之赜 【易系辞云圣人有以见天下之赜而拟诸其形容象其物宜是故谓之象谨案赜深也妙也此圣人制易必有所以能见天下之深妙极理故以乾坤拟刚柔各有其体万物各有所宜即是卦象也○今案俞本拟刚作则刚余同陈本删谨案以下】 成天下之文 【易系辞云通其变遂成天下之文○今案陈俞本下作地阮校勘记云释文言天地一本作天下与旧钞合又考羣书治要是虞永兴同修而卷一引易正作天下可知唐人所见易古本多作天下非止释文为然也】 上经象天下经叶历 【春秋说题辞云易者气之节含五精宣律历上经象天下经叶历也○今案御览六百九引说题辞同陈本叶误计】 人更三圣世历三古 【汉书艺文志易道深矣人更三圣世历三古○今案汉志同陈本标目圣误代小注不误】 定吉凶 【易系辞云八卦定吉凶吉凶生大业谨案八卦既立则有得失故吉凶得定○今案陈本无注】 示悔? 【苏子云道阴阳示悔?莫过于易○今案陈俞本?作吝余同御览六百八引苏子道作道???作吝考吝古文作乂?右影钞者误口为?耳】 其旨远其辞文 【易系辞云其言曲而中其事肆而隐谨案圣人制易其旨趣远其文辞美随爻辞变动而委曲皆中其理百事皆显著也○严氏校补着字今案陈本脱谨案以下俞本亦无着字】 天下之至变 【易系辞云非天下之至变其孰能与于此谨案至极也孰谁也此明大易至极变通故能知天下之事若非此道谁能参与于此也○今案俞本删至极也二句余同陈本删谨案以下改注孔疏】 天下之至精 【易系辞云非天下之至精其孰能与于此谨案至极也精微也孰谁也○今案陈俞本删谨案以下】 易有圣人之道 【易系辞云易有圣人之道四焉以言者尚其辞以动者尚其变以制器者尚其象以卜筮者尚其占谨案此明圣人制易以显圣道令物慕尚也○今案俞本同陈本删谨案以下】 圣人以此洗心 【易系辞谨案此明圣人用大易之道洗涤己心及万物之心也○今案俞本心也下又增孔疏五句非也陈本并删谨案以下】 

　　○书三 

　　二帝之迹三王之义 【春秋说题辞云尚书者二帝之迹三王之义所以推其期运明授命之际书之言信而明天地之精帝王之功者也○严氏校标目义改迹今案陈俞本授命作受授余同初学记廿一引精作情御览百六九引说题辞正作精与旧钞合】 古之号令 【汉书艺文志云书者古之号令号令于众其言不立具则听受施行者弗晓古文应读尔雅故解古今语而可知也○今案近本汉志及陈俞本同】 雅诰奥义 【孔安国尚书序云雅正也奥深也○今案雅正二句是虞永兴引申语脱谨案二字耳陈俞本改增序文非也俞本又于雅正上增注云二字尤非】 垂世立教 【孔国安尚书序云足以垂世立教也○今案陈俞本有增注】 恢弘至道 【孔安国尚书序云故历代宝之以为大训谨案此书多录政事堪为国家之轨则故曰大训也○今案俞本家上衍训字陈本删谨案以下】 示以轨范 【孔安国尚书序云典谟训诰誓命之文凡百篇所以恢弘至道示人主以轨范也○今案陈俞本将此小注移入上条】 

　　○诗四 

　　在心为志发言为诗 【毛诗序○今案陈俞本同】 在事为诗思虑为志 【春秋说题辞云在事为诗未发为谋恬淡为心思虑为志故诗之为言志也○今案御览六百九引说题辞及陈俞本同】 诗者天地之精 【又云诗者天地之精晨之度人心之操也○今案俞本同陈本及本钞则标目作地小注作文非是今改正御览六百九引说题辞亦作地惟脱人心句】 诗者讽喻之声 【郑玄六艺论云诗者弦歌讽喻之声也礼者序尊卑之制崇让合敬也○今案御览六百九引此论同严辑六艺论据书钞引喻作谕余同陈本崇让句作崇敬让之节也俞本删礼者以下】 诗言志 【尚书舜典云诗言志歌咏言孔安国传云在心为志发言为诗○今案陈俞本咏作永并删孔传以下考汉书艺文志引作咏与旧钞合】 诗正言 【汉书艺文志云诗以正言义之用也○今案见艺文志六艺类】 可以兴可以观可以羣可以怨 【论语述而云小子何莫学夫诗诗可以兴可以观可以羣可以怨孔安国注云兴引譬连类也观观风俗之盛衰也羣羣居相切磋也怨怨刺上政○今案此见论语阳货非述而也磋今本作瑳阮校勘记云毛作磋俞本譬作物之盛作知盛】 成孝敬厚人伦美教化移风俗 【毛诗序云吟咏情性以风其上谨案国史吟咏民下使改恶从善也○今案见关睢诗序谨案以下有讹脱】 言之不足故嗟叹之 【毛诗序云谨案此明诗人情感精深言不畅意故咨嗟慨叹用申其情也○今案见关睢诗序谨案以下则虞永兴引申语也陈本删去俞本脱谨案二字亦非】 系一人之本谓之风 【毛诗序云是以一国之事系一人之本谓之风谨案诸侯之诗名曰风一人天子也明谓诸侯为化无自专之道必统系于天子名此为风风者优游动物之谓也○今案此关雎序俞本脱明字此误比游作柔余同陈本删谨案以下】 形四方之风谓之雅 【毛诗序云言天下之事形四方之风谓之雅谨案天子之诗名曰雅雅者整齐归一人之谓也天子之诗仪刑四方资于万国而用以为治也○今案见关雎诗序俞本一下删人字资上更有之诗仪刑四方六字当是衍文耳】 上以风化下下以风刺上 【毛诗序云云谨案上谓君王下谓臣民俱得用诗若上为化事在心从故云上以风化下下之风上理即难允若献替可否必须协调宫商托以歌咏依违譬谕感动君心故云下以风刺上也○今案此标目二句亦关雎诗序也俞本两故云句俱脱以字余同】 自我化物则谓之风物由我正则谓之雅 【周续之解毛诗云夫风雅者体同而自我化物则谓之风物由我正则谓之雅考之礼教其归不殊也○今案玉函山房辑本及陈俞本自作由余同】 六诗 【周礼大师职云大师教六诗一曰赋二曰风三曰比四曰兴五曰雅六曰颂○今案周礼春官及陈俞本同】 六义 【毛诗序云故曰诗有六义焉一曰风二曰赋三曰比四曰兴五曰雅六曰颂○今案此见关雎诗序】 

　　○春秋五 

　　晋谓之乘楚谓之梼杌而鲁谓之春秋 【孟子云晋谓之乘楚谓之梼杌而鲁谓之春秋者也○今案此春秋杜预序用孟子语也今孟子离申下篇无谓字而字】 备三圣之度 【春秋说题辞云春秋经文备三圣之度○今案初学记廿一引说题辞及陈俞本同】 掌四方之志 【周礼外史职云掌四方之志郑注曰志记也谓若鲁之春秋晋之乘楚之梼杌也○今案春官外史及陈本同又案此条之乘字以下及下条修春以上旧钞为转写误者误移在上篇六义一条之下今改正】 采毫毛之美贬纤介之恶 【说苑云夫子退修春秋采毫毛之美贬纤介之恶事决王道备精加圣制上通于天而麟至此道之系于夫子也○今案近本说苑至公篇决作浃加作和道之系作天之知陈俞本删精加四字及此道句余同】 贬当世君臣 【汉书艺文志云春秋所贬大人当世君臣及末世口说流行○今案汉志贬下有损字余同陈本有增删】 录政治得失 【桓子新论云诸儒覩春秋之记录政治之得失以为圣人复起当复作春秋也余谓之否何则前圣后圣未必相袭夫圣贤所陈皆同取道德仁义以为奇论异文而俱善可观者也○今案严辑全后汉文新论卷十四据书钞未改本引同俞本记作文余同陈本记作文又删夫圣以下问经堂丛书辑新论系用陈俞本】 微而显志而晦 【左氏云君子曰春秋之称微而显志而脢婉而成章尽而不污惩恶而劝善非圣人孰能修之○今案左氏成十四年传及陈本同】 明善恶察废兴 【苏子云明善恶察废兴吐辞令莫过乎春秋○今案陈俞本脱此条考御览六百八引苏子察作着】 博物尽变囊括古今 【卢植奏事云邱明之传本末春秋博物尽变囊括古今苞裹人事○今案严辑全后汉文卢植此条据书钞引同陈俞本删本末二字苞裹作表里】 文采若云月高深若山海 【贺子云左氏之传史之极也文采若云月高深若山海○今案陈本同俞本删】 振王道 【徐邈谷梁注序云夫子感隐桓之事明将让之幽成振王道于无王故始自隐公所感而兴○今案俞本成作微余同陈本明将六字作为作春秋四字又删故始二句玉函山房辑徐邈注系依陈本】 俟后圣 【公羊传云制春秋之义以俟后圣以君子之为亦有乐乎此也何休注曰待圣汉之王以为法乐其贯于百王而不灭名与日月并行而不息也○今案见公羊哀十四年传陈本改引孔疏非矣以徐疏为孔疏尤误后学不浅】 所以章往考来情见乎辞 【杜预春秋序云若夫制作之文所以章往考来情见乎辞也○今案近本春秋杜序同陈俞本有增改】 言高则旨远辞约则义微 【杜预春秋序云谨案春秋仲尼改旧史起褎贬太义言辞高大则旨远深若依史册旧文则辞言约少而其义趣微昧者也○今案俞本义趣作义意余同陈本删谨案以下】 信以传信疑以传疑 【谷梁云甲戌已丑陈侯鲍卒春秋之义信以传信疑以传疑陈侯以甲戌之日出己丑之日得不知死之日故举二日以包也○今案谷梁桓三年传及陈本同】 恶恶也疾始善善也乐终 【又公羊云夏灭项孰灭之齐灭之曷为不言齐灭之为桓公讳也春秋为贤者讳君子之恶恶也疾始善善也乐终桓公尝有继绝存亡之功故君子为之讳也何注曰继绝立僖公也存亡存邢卫杞也○今案见公羊僖十七年传陈本脱何注以下】 名儒是非之议 【王隐晋书云刘兆字延世以春秋一经三家殊途命世名儒是非之议纷然互为仇敌○今案御览六百一十引王晋书及俞本仇作雠余同陈本删刘兆以下亦见本钞著述篇引】 道听涂说之书 【袁淮正论云公羊高道听涂说之书欲以乡曲论圣人之经非其任也○今案陈俞本及御览六百八引袁正论曲下皆有之辨二字余同】 左氏为大官厨公羊为卖饼家 【魏略云严韩字公仲善于春秋公羊传时司隶锺繇不好公羊而好左氏以左氏为大官厨公羊为卖饼家故数与韩辨长短○今案陈俞本韩作汉脱数与句余同御览四百六十四及六百一十引魏略韩作翰又魏志斐潜传注引韩作干余同】 左氏膏肓 【谢汉书何休作左氏膏肓○今案以下三条姚辑本汪辑本谢书脱陈俞本皆改注范书亦见本钞着述篇引郑元别传】 公羊墨守 【又云何休作公羊墨守○今案详上条】 谷梁废疾 【又云何休作谷梁废疾○今案详上条】 针膏肓 【范晔后汉书郑玄传玄针左氏膏肓○今案见范书卷六十五】 发墨守 【又云郑玄传云发公羊墨守○今案详上条】 诡辨之言 【王隐晋书杜预谓公羊谷梁诡辨之言又非先儒所说左氏○今案陈俞本脱左氏二字魏志杜畿传注引王隐晋书左氏下有未究邱明意句】 相斫之书 【魏略云鱼豢尝问隗禧左氏传禧曰左传相斫书耳不足精意也○今案陈俞本左上增入廿五字余同御览六百一十引魏略隗作魏】 

　　○礼六 

　　礼本于太一 【礼运云夫礼必本于太一分而为天地○今案礼记礼运同陈俞本有增注】 礼必本于天 【又云郑注圣人则天之明因地之利取法度于鬼神○王石华校命改明案陈俞本同】 礼经国家定社稷 【左氏云礼经国家定社稷序人民利后嗣者也○今案见左氏隐十一年传】 礼守国家行正令 【礼运云是故礼者君之大柄也郑注云柄所操以治事也○今案礼运无标目二句陈俞本皆改标大柄句删去正令七字窃疑旧钞当分二条转写者误合耳】 礼者人之大端 【礼运云○今案陈本同今礼运者上有义字】 天之经也地之义也 【左氏云先大夫子产曰夫礼天之经也地之义也杜预注经者道之常义者利之宜也○今案左氏昭廿五年传同】 承天之道治人之情 【礼运云夫礼先王以承天之道以治人之情者也○今案陈本同】 苞阴阳 【春秋说题辞云礼者所以设容明天地之体推弘动作与升降同苞阴阳俯仰屈信进退之度○今案陈俞本删礼者以下初学记十三引说题辞之体以上古微书卷十一所辑春秋说题辞推弘以下但作俯仰以信进退以度二句】 理万物 【礼器云礼也者合于天时设于地利顺于鬼神合于人心理万物者也○今案礼记礼器及陈本俞本利皆作财】 礼以明体 【汉书艺文志六艺之文礼以明体书以广听春秋以断事○今案见艺文志六艺类】 礼以道行 【庄子云诗以道志书以道事礼以道行乐以道和易以道阴阳春秋以道名分其数散于天下而设于四国者百家之学时或称而道之○今案庄子天下篇四国作中国余同陈本小注同惟标目作行道】 别同异明是非 【曲礼上云夫礼所以别同异明非也○今案陈俞本同】 定亲疏决嫌疑 【又云夫礼者所以定亲疏决嫌疑○今案陈俞本同】 礼得则天下咸宜阴阳滋液 【春秋说题辞云礼得则天下咸得厥宜阴阳滋液万物调四时和动静常明不可须臾隳也○王石华校以标目宜下衍礼得二字删之今案御览六百九引说题辞及陈俞本明作用又陈本物上空一格脱万字】 礼从宜使从俗 【曲礼云郑注事不可常也晋士匄帅师侵齐闻齐侯卒乃还春秋善之牲币之属则当从俗所出也○今案曲礼注同俞本脱闻字陈本无注】 班朝治军非礼不行 【曲礼云班朝治军莅官行法非礼威严不行○今案陈俞本同】 教训正俗非礼不备 【曲礼云分争辨讼非礼不决○今案陈俞本于分争上补入标目教训二句】 

　　北堂书钞卷第九十五 

　　●北堂书钞卷第九十六　　　　艺文部二 

　　隋秘书郎虞世南撰 
　　南海孔广陶校注 
　　儒术七　　　　　　　　史八 
　　图九　　　　　　　　　谶十 

　　儒术七 
　　史八 
　　图九 
　　谶十 

　　○儒术七 

　　世之显学 【韩子显学篇云世人之显学别不数夫孔丘自孔子之死也有子张之儒有子思之儒有颜氏之儒孟子之儒漆雕开之儒中梁氏之儒有孙氏之儒有乐正氏之儒○今案韩子显学篇及陈本世人二句作世之显学儒墨也儒之所至孔邱也十四字又中梁作仲良余同俞本删墨字余依陈本】 以道得民 【周礼太宰职云四曰儒以道得民郑注儒有六艺以教民者也○今案周礼天官同俞本标目以道误作道以】 儒分为八 【韩子显学篇云孔墨之后儒分为八墨离为三取舍相反不同而皆自以为真孔真墨孔墨不可复生将谁取定世之学也○今案韩晏合编本及陈俞本以为作谓字取作使余同】 儒有六艺 【周礼太宰职云儒以道得民郑注儒有六艺以教民者○今案俞本作儒艺有六】 为君子儒为小人儒 【论语何注云君子为儒将以明道小人为儒则矜其名○今案俞本删陈本何下有休字非也考论语雍也篇何晏集解则此明道四句是作孔注阮氏校勘记则作马融注】 澡身而浴德 【礼记儒行云不临深而为高不加少而为多世治不轻世乱不沮同不与异弗非也其特立独行有如此者郑注不临深而为高临众不以己位尊自振贵○今案陈俞本删郑注以下】 戴仁而行抱义而处 【儒行云儒有戴仁而行抱义而处虽有暴政不更其所其自立有如此者○今案陈本多增注】 诚信以为甲冑礼义以为干橹 【儒行云郑注甲铠冑兜鍪也干橹小盾大盾也○今案礼记儒行篇及陈本诚作忠忠者隋高祖之父讳也虞永兴改避作诚】 博学而不穷 【儒行云儒有博学而不穷笃行而不倦幽居而不淫上通而不困尊贤而容众毁方而瓦合其宽裕有如此者郑注曰不穷不止也幽居谓独处时也上通谓仕道达于君也○今案礼记儒行篇尊贤作举贤余同陈俞本尊作慕】 多文以为富 【儒行云儒有不宝金玉而忠信以为宝不祈土地立义以为土地不祈多积多文以为富其近人有如此者郑注曰祈求也立义以为土地以义自居○今案礼记儒行及陈本同】 席上之珍以待聘夙夜强学以待问 【儒行云儒有博学而不穷笃行而不倦幽居而不淫上通而不困尊贤而容众毁方而瓦合其宽裕有如此者郑注曰不穷不止也幽居谓独处时也上通谓仕道达于君也○今案礼记儒行篇尊贤作举贤余同陈俞本尊作慕】 多文以为富 【儒行云儒有不宝金玉而忠信以为宝不祈土地立义以为土地不祈多积多文以为富其近人有如此者郑注曰祈求也立义以为土地以义自居○今案礼记儒行及陈本同】 席上之珍以待聘夙夜强学以待问 【儒行云郑注席犹铺陈也铺陈往古尧舜之善道以待问也○今案礼记儒行篇注问也上有见字陈本改问也为聘也非郑注原文矣】 今人与居古人与稽 【儒行云今世行之后世以为楷郑注稽犹合也古人与合则不合于今人也○今案俞本同陈本删为楷二句】 居处齐难坐起恭敬 【又云儒有居处齐难郑注齐难齐庄可畏难也行不争道止不选处所以远关讼○今案儒行注同陈本删郑注以下】 大让如慢小让如伪 【又云儒有衣冠中动作顺其大让如慢小让如伪大则如威小则如愧其难进而易退也粥粥若无能也其容貌有如此者郑注中中间谓不严厉也如慢如伪言之不匐怛也如威如愧有所畏也○今案礼记儒行及陈本顺作慎盖宋转钞时兼避孝宗讳也然顺慎古实通用】 合志同方营同术 【又云并立则乐相下不厌久不相见闻流言不信其行本方立义同而进不同而退其交友有如此者郑注同方同术等志行也闻流言不信不信其友所行如毁谤者也○今案礼记儒行及陈本同俞本删郑注以下】 不陨获于贫贱不充诎于富贵 【又云不慁君王不忍长上不闵有司故曰儒郑注云陨获因迫失志之貌也充诎失节之貌也慁辱也累系也闵病也○今案俞本同陈本失节上有欢喜二字与毛本卫集说本合南昌本礼记亦有喜字无欢字】 命世雄儒 【刘梁七举云仲尼敕元意素道信而不疑友四子于载师道王道圣以自所谓在富而好礼命世之雄儒者也○今案陈本删仲尼以下严辑刘梁集脱此条俞本敕元作亢字疑下删五字圣上空一格圣以下删自字亦空一格余同本钞疑有讹脱】 天下名儒 【刘孟轲传云轲字子舆邹人勤学不息师事孔子遂成天下名儒○今案陈俞本无刘字陈本并删轲字子舆以下考史记孟子传无此文疑沿上条刘梁而误或是刘书别传欤】 海内名儒 【范晔后汉书左雄传云雄奏征海内名儒为博士负书来学云集京师○今案范书九十一同】 当世名儒 【又云伏湛字惠公父理为当世名儒○今案范书五十六伏湛传同】 当世大儒 【东观汉记鲁?字叔陵兼通五经为当世大儒○今案聚珍本东观记作鲁丕丕古作?故陈俞本及姚辑本皆误作平】 东州大儒 【魏志云乐安孙叔然受制郑玄之门人称东儒王肃集圣证以讥短郑玄叔然驳而释之○今案魏志十三及俞本同陈本有增改】 上邑俊儒 【崔骃七依云乃有上邑俊儒俨然而造○今案陈俞本同严辑崔骃集及张溥百三家本皆脱】 纯儒 【左太冲七讽云世有纯儒静栖翰林弘道高致幽义冲深○今案陈本同严辑左太冲七讽未收此条】 通儒 【范晔后汉书董均字文伯犍为人以明经博士永平中草立五郊宗庙服章多见从用称为通儒为中郎将○今案范书一百九下董均传同陈俞本草立作草创】 综六艺 【王粲七释云缀诂训之纪综六艺之纲下理九土上步三光○今案陈俞本同严辑王粲七释未收此条】 治六经 【庄子云孔子谓老聃曰丘治六经干七十二君论先王之道明周召之迹○今案庄子天运篇及陈本俞本干七作以奸者七余同】 精究七经 【华阳国志云扬充字盛国求师受业遂精究七经○今案顾校足本同陈俞本受共业受古学】 博通五经 【谢承后汉书云姜肱字伯淮博古五经兼明星纬○今案姚辑本汪辑本谢皆无博通以下陈俞改注范书】 兼通五经 【东观汉记张霸博览五经孙林刘固等并慕之市宅其傍以就学也○今案亦见范书卷六十六同陈俞改注范书聚珍本姚辑本东观记脱】 齐鲁之论 【汉书艺文志云汉兴有齐鲁之论专齐论者昌邑中尉王吉宋畸贡禹等专鲁论者龚奋夏侯胜韦贤等也○今案汉志及陈俞本之论作之说专作传】 贾马之学 【魏志王肃善贾马之学而不好郑氏采会异同传列于学官○今案魏志王肃传异同下有为尚书诗论语二礼左氏解及撰定父所作易十八字陈本并注于东州大儒条下详本篇上文】 五经复兴鲁叔陵 【东观汉记鲁?字叔陵兼通五经○今案聚珍本卷十九鲁?传同丕?古通字】 五经纷纶井大春 【三辅决录云井丹字大春善谈难故京师为之语曰五经纷纶井大春○今案旧钞此误并于上条注内且脱决录十字兹据本钞叹赏篇引补又考二酉丛书辑本决录难作论余同】 说经硁硁杨子行 【东观汉记杨政传政政字子行治梁邱易与京兆祁圣元同好俱名善谈说京师号曰说经硁硁杨子行论难幡幡祁圣元○今案聚珍本姚辑本东观记谈　说作说经书硁硁作铿铿幡幡作僠僠姚辑本脱陈俞改引范书】 关东说诗陈君期 【谢承后汉书云陈吕?页?吕字君期明纬诗京师说曰关东说诗陈君期○今案姚辑本谢承书及陈本脱汪辑本作嚣字子公亦脱考聚珍本东观记陈吕?页?吕传亦有此文但纬作韩可以借证俞本改注范书】 张禹为论语章句 【汉书张禹传初禹为师以上难数问经为论语章句献之禹冣后出而尊贵诸儒为之曰欲为论念张文由是学者多从之余家寝□○今案见汉书八十一】 贾逵能为古今学 【逵集序云逵弱冠诵春秋能为古今学○今案严辑全后汉文卷三十一脱此条陈俞本改注范书贾逵传】 甄宇治严氏春秋 【东观汉记云甄宇字长文治严氏春秋持学精微以白衣教授常数百人○今案聚珍本姚辑本东观记及陈本同】 何休得公羊本意 【谢承后汉书云何休字邵公以春秋驳汉事妙得公羊本意作公羊墨守左氏膏肓谷梁废疾○今案姚辑汪辑本谢书脱陈俞改引范书】 后氏曲台记 【汉书云后苍说礼万言号曰后氏曲台记注曰在曲台考书着记因以为名○今案见汉书儒林孟卿传陈本曲误典】 桓君大小学 【范晔后汉书桓荣以尚书入授显宗为二十二万言郁后复再省定成十万言由是有恒君大小学○今案二十二万范书本传及陈俞本皆作二十三万又成十万言范书作成十二万言陈本作成十三万言余同】 伏生治尚书 【汉书儒林传云伏生济南人孝文时求能治尚书者闻伏生知之时年九十老不能行乃诏掌故晁错往受之○今案汉书伏生传及陈俞本知作治九十下有余字】 杨仁治韩诗 【范晔后汉书杨仁传云仁诣京师学治韩诗数年归家静居教受○今案范书卷一百九无京字家字陈俞本脱治字余同】 景鸾治施易 【益部耆旧传云景鸾字汉伯少随师学经涉七州之地能理齐诗施氏易兼受河洛图纬作易说及诗解文句兼取河洛以类相从名为奥集又撰礼略○案高士奇补编珠卷一引耆旧传无理齐十三字及以类四字余同陈俞本无涉字又俞本引至图纬句止陈本奥作交余同本钞著述篇引易说作易是说诗解作时解余同】 任延治京易 【续汉书云任延字长孙治京氏易显名太学○今案陈本删字长孙三字姚辑本及俞本无显名句余同汪辑本据竹垞本书钞引同】 持学精微 【东观汉记云甄宇字长文治严氏春秋持学精微○今案此条详本篇上文】 依经守义 【谢承后汉书云郑兴数言政事依经守义文词温雅○今案姚辑汪辑本谢书同】 金声玉色温故知新 【刘慎鲁都赋云彼齐鲁诸儒皆金声玉色温故知新者也○今案御览一百五十六引鲁都赋齐下脱鲁字槙作桢本钞改槙者宋钞避仁宗讳也陈本作刘植亦误】 学为儒宗 【范晔后汉书云儒林传云大司徒欧阳歙学为儒宗○今案见范书一百九十】 显名太学 【任延传云延字长孙治京氏易显名太学人号圣童○今案陈本注范书然本篇上文此事实引续汉书特无圣童句耳】 世宗其道 【范晔后汉书儒林传云伏氏自东西京相袭为名儒中兴而桓氏至盛自荣至典世宗其道○今案陈俞本中兴十一字作中兴以后桓荣夏侯始昌辈余同】 静居教授 【范晔后汉书云杨仁诣京师学韩诗数年归来静居教授为业○今案本钞上文引来作家】 拥书抱籍禀采丰华 【蔡邕杨复碑云文学之徒拥书抱籍自远而至禀采丰华斟酌洪流者雍雍焉誾誾焉○今案陈俞本同严辑蔡中郎集采作采兰雪堂本脱】 市宅其傍 【东观汉记张霸博览五经孙林刘固等并慕之市宅其傍以就学○今案此详本篇上文兼通五经条下】 所居成市 【东观云张楷字公超隐居弘农山中学者随之所居成市后华阴山南遂有公超市○今案亦见范书六十六张霸附楷传聚珍本姚辑本东观记脱】 明经至丞相 【汉书云韦贤字长孺以明经为昭帝师少子元成字少翁复以明经历位至宰相○今案见汉书七十三韦贤传】 明经举孝廉 【范晔后汉书云刘宠少受父业以明经举孝廉除东平令○今案范书一百六刘宠传及陈本同】 

　　○史八 

　　书契之作而有史官 【汉书司马迁传赞云云其载籍博矣○今案见汉书六十二陈本脱载籍句】 掌五帝之书 【周礼外史职云外史掌三皇五帝之书郑注楚灵王所谓三坟五典○今案周礼春官及陈本同】 明得失之迹 【毛诗序云国史明平得失之迹谨案国史者书记之官所以状理谓之为得所行乖理谓之为失○今案见毛诗关雎序谨案以下则永兴引申语也陈本状作合】 言则右史书之动则左史书之 【礼记玉藻○今案陈本同】 质胜文则野文胜质则史 【论语云文质彬彬然后君子○今案见雍也篇陈本脱此条】 董狐不隐 【春秋左氏云君子曰董狐古之良史也书法不隐○今案见左氏宣二年传】 马迁实录 【汉书司马迁传赞曰自刘向杨雄博极羣书皆称迁有良史之才服其善序事理辨而不华质而不俚其文直其事核不虚美不隐恶故谓之实录也○今案陈本同北监本汉书恶作善】 是良史 【春秋左氏云楚左史倚相趋过王曰是良史也能读三坟五典今案左氏昭十二年传同】 良史之才 【汉书司马迁传赞○本篇上文亦引今案陈本才作材】 有善则记 【礼记内则云五帝宪养气体而不乞言有善则记之为惇史○今案惇史下陈本据近本增十九字】 司过而书 【韩诗外传云周舍对赵简子曰臣操牍秉笔从君之后司君过而书之○今案陈本舍误含考周赵合校本外传及御览六百三引皆作舍】 

　　○图九 

　　河出图圣人则之 【易系辞河出图洛出书圣人则之○今案陈俞本同】 心之谋书之谋也 【张衡图序云图者心之谋书之谋也○今案陈俞本同】 河出马图 【礼记礼运云山出器车河出马图○今案陈俞本同】 河出绿图 【随巢子云殷灭周人受之河出录图○今案陈俞本及玉函山房辑本同】 凤衔图 【春秋运斗枢云黄帝与大司马容光观凤衔图置黄帝前○今案类聚四十七引运斗枢观凤作临观凤皇余同】 龟负图 【尚书中候云玄龟负图出周公援笔以世文写之○今案陈俞本脱周公以下玉函山房辑本据书钞及文选注引无世文二字】 龙图玉检 【河图云舜即位与三公临观黄帝五采负图出置舜前以玉为匣白玉为检黄芝为泥○今案御览九百廿九引河图同陈俞本脱与三公临观字五采字及黄芝句】 龙图金腾 【刘槙鲁都赋云若乃考皇道之去就览万代之兴衰发龙图于金縢启洛典乎石扇○今案本钞卷一百一刊校谬误篇及俞本皇作王余同陈本槙作植非也本钞兼避桢字详上文】 披图视典 【穆天子传云天子至于昆仑之丘披图视典观天子之宝器○今案陈俞本同平津馆辑本观上有周字】 良史披图 【曹植魏德论云名儒按谶良史披图○今案严辑全三国文及俞本同陈本论误喻】 授益地图 【尚书纬云舜受于西王母授益地图○今案陈俞本作西王母受益地图于舜又玉海地理部引尚书帝验期云西王母得益地图慕舜德来献】 披舆地图 【东观汉记邓禹从上至广阿舍城上披舆图指示禹曰天下羣国如是○今案聚珍本姚辑本东观记舍城上作止城门楼上余同陈俞本改注范书】 画地成图 【汉书张安世子千秋击乌桓还谒大将军霍光光问千秋战鬬方略山川形埶千秋口对兵事画地成图无所忘失○今案陈俞本同今本汉书五十九张汤附传问上脱一光字王氏读书杂志特引此旧钞以正近本汉书之误】 积石作图 【异苑云诸葛亮于汉中积石作八阵图号令俨然无皷鼙甲兵之响赎珠亮也○今案赎珠四字有误陈俞本删号令以下】 地域图 【裴秀地域图论云上考禹贡山海原隰及今之郡邑疆界为地域图十八篇○今案陈俞本论作序余同姚辑全晋文附注云据晋书裴秀传作序腾类聚初学记引此作论】 方丈图 【晋诸公赞云司空裴秀以旧天下大图用缣八十疋省视既难事又不审乃裁减为方丈图以一分为十里一寸为百里从率数计里备载名山都邑王者可不下堂而知四方也○今案俞本同陈本脱从率数计里句】 负胜图 【黄帝玄女兵法曰禹问于风后曰吾闻黄帝有负胜图六甲阴阳之道今安在风后曰其图黄帝藏于会稽之山下其坎深千丈阔千尺镇以盘石求之者亡视之者盲致难得者也○今案陈俞本吾闻句作古有黄帝负胜图坎作穴又陈本石下但作求之难得也五字余同御览八十二引玄女兵法求之句同陈本余同旧钞】 兵云图 【益都耆旧传云杨由有兵云图时窦宪将兵在外太守高安遣工从由写图以进宪由口授以成图○今案陈寿撰益部耆旧传前人引用每误部作都陈俞本不误又由作申余同】 

　　○谶十 

　　不经之言号曰世谶 【蜀志孟达与刘封书云夫不经之言而有应验者号曰世谶也○今案陈俞本同严辑全三国文达下有在魏二字】 采谶讳 【蔡邕叙乐云世祖追修前业采谶讳之文曰太子乐府曰黄门鼓吹○今案严辑蔡邕乐意篇据旧钞引同陈俞本予作子非也】 读图谶 【东观汉记曰光武避正殿读图谶坐庑下浅露中风苦眩也○今案陈本脱浅露以下俞本眩作咳余同聚珍本姚辑本东观记光武纪风苦四字作风发疾苦眩甚】 校图谶 【东观汉记尹敏为大司空掾上以敏捷通令校图谶○今案陈俞本及聚珍本姚辑本东观记为大司空掾作辟大司空府】 谶图谶 【东观记云桓谭讥讪图谶诏云吾欲以谶决之何如谭不慝良久曰臣生不读谶○今案聚珍本不应作默然余同姚辑本脱讥讪句诏云作上谓桓谭曰余与聚珍同本钞下数条引亦作不应又俞本东观记脱良久二句陈本删此条】 亡秦者胡 【史记云秦始皇使燕人卢生入海还以鬼神事因奏录图书亡秦者胡也始皇乃使将军蒙恬发兵三十万人北击胡略取河南地○今案史记始皇纪及陈本同俞本录误绿】 代汉者魏 【蜀志云周舒字叔库时人有问春秋谶曰代汉者当涂高此何谓也舒曰当涂高者魏也○今案蜀志卷十二周羣传及俞本库作布余同陈本此条注蜀志周舒四字而下又云未详陋矣】 勒都襄国 【异苑云石勒为郭敬客时襄国有谶曰力在左革在右让言退或入口言既去余襄在或入口乃国字也勒后遂都襄国○今案学津讨源本异苑及陈俞本让言退作让无言言既去六字作让去言为襄字余同】 修起会稽 【异苑云太元末有谶曰修起会稽受会稽二九及安皇肇建既而孙恩叛据卢修继寇十载以二贼叛验之○今案俞本与本钞同陈本及学津讨源本异苑无受会以下但有其后卢修果从会稽叛九字】 臣不为谶 【东观记云光武帝问郊记事郑兴曰臣不为谶上曰卿之不学非之耶兴曰臣于书有所未学无所非之也○今案聚珍本姚辑本东观记郑兴传脱此文陈俞本改注范书】 生不读谶 【东观记云桓谭讥讪图谶上曰吾欲以谶决之何如谭不应良久曰臣生不读谶类有所是然上怒曰桓谭非圣无法将斩之谭叩头流血乃得解○今案聚珍本东观汉记脱类有五字余同姚本稍异陈俞本改注范书】 

　　北堂书钞卷第九十六 

　　●北堂书钞卷第九十七　　　　艺文部三 

　　隋秘书郎虞世南撰 
　　南海孔广陶校注 
　　好学十一　　　　　　　博学十二 

　　○好学十一 

　　敏而好学 【论语曰子贡问曰孔文子何以谓之文也子曰敏而好学不耻下问是以谓之文也○今案见论语公冶篇陈俞本脱】 可谓好学 【论语云子曰君子敏于事而慎于言就有道而正焉可谓好学也已孔注曰敏疾也有道有道德者也○今案论语学而篇孔注同陈俞本脱】 少而好学 【杜预自述云少而好学在官勤于吏治在家则滋味典籍○今案严辑全晋文据书钞引同陈俞本自述作集字】 长而好学 【魏武令云长大而好学唯吾与袁伯业耳○今案亦见御览九十三引典论同陈本脱此条】 少孤好学 【汉书翟方进少孤好学为郡小吏号迟钝○今案汉书八十四翟方进传吏作史又无少字好字】 贫贱好学 【汉书京房传云梁人焦延寿字贡贫贱好学得幸梁王○今案见汉书卷七十五】 赵文好学 【新序云叶公诸梁问乐王鲋曰晋大夫赵文子何如对曰好学而受规谏○今案铁华馆校宋本新序杂事篇作为人何若余同】 阚泽好学 【吴志阚泽字德润好学居贫常为人佣书所写既毕读诵亦遍○今案吴志卷八阚泽传及陈本同御览六百十一引遍误过】 少从师学 【益部耆旧传云景鸾字汉伯少从师学经涉七州之地治齐诗施氏易○今案本钞著述篇引益部耆旧传同高士奇补编珠卷一引无经字本钞此条标目及陈俞本师皆误作好】 远从师学 【列女传云河南乐羊子尝行路得遗金以与妻妻曰妾闻志士不饮盗泉廉者不食嗟来况拾遗求利乎羊子大惭捐金遂远寻师求学○今案御览四百廿六引脱遂字及学上求字余同】 投斧受经 【庐江七贤传云文党字翁仲未学之时与人俱人丛木谓侣人曰吾欲远学先试投斧高木上斧当挂乃仰投之斧果上挂因之长安受经○今案御览六百十一引庐江七贤传及陈俞本同】 折节学问 【魏略云徐庶先名福本好任侠晚乃折节学问○今案陈俞本福上增单字非也蜀志诸葛亮传注引魏略亦但云名福惟本字下有单家子三字陈俞盖因彼改易耳】 步担求师 【东观记云少好黄老常步担求师也○今案陈俞本脱此条】 负笈追师 【谢承后汉书李固汉中人父邵为司徒固乃策杖駈驴负笈追师○今案姚辑本脱陈俞本邵作合考汪辑本谢书脱汉中人三字邵亦作合余与原钞同】 在马融门三年不见 【世说云高足弟子传授而已融常筭浑天不合问谙弟子莫能解或言元能者融召合筭一转便决众咸骇服○今案见惜阴轩本世说致事篇高足上有郑元在马融门下三年不得见二句余同】 从抚学十年乃还家 【世说后汉马良为县史迎督邮慨然因毁车马从杜抚学十年乃还家雅志高整乡里以为表也○今案俞本同陈本脱此条】 专心学经 【后汉书张玄传云时琅邪徐业亦大儒闻玄与语大惊曰今日真解蒙也○今案范书一百九张玄传时琅句上有标目专心句惟学经作经书余同】 潜心典籍 【蜀志向朗字巨达潜心典籍孜孜不倦○今案蜀志卷十一向朗传及陈本同】 笃于经书 【东观记邓禹笃于经书教学子孙○今案聚珍本姚辑本东观记邓禹传同】 笃志经学 【东观记刘昆字桓公少治施氏易笃志好经学○今案聚珍本姚辑本东观记及陈俞本脱好字又陈本脱字桓公三字余同】 讽诵不倦 【孔丛子云家有先人遗书兄弟相勉讽诵不倦研精坟典十有余年○今案陈俞本同】 讲论不怠 【东观汉记桓荣勤学讲论不怠○今案聚珍本及陈俞本勤上有少字姚辑本脱】 精思经术 【汉书刘向字子政精思于经术昼诵书传夜观星宿○今案汉书三十六精作积余同本钞诵书篇引精思作专精陈本星宿作天文】 躭思经书 【后汉书荀爽字慈明躭思经书庆吊不行○今案见范书六十二荀爽传陈俞本多增注】 研精六经 【谢承后汉书何休字劭公雅有心思研精六经○今案姚辑本汪辑本谢书脱陈俞本改注范书】 昼夜研精 【东观汉记曹褎字叔通笃学昼夜研精○王石华校以原钞精下衍教授门精四字删之今案聚珍本姚辑本东观记脱研精二字作悦思二字余同陈本改范书非也本钞下叶引东观记正作昼夜研精沈思】 躭古笃学 【蜀志谯周字允南躭古笃学读诵典籍欣然独笑○今案陈本同蜀志卷十二读诵作诵读】 躭述古学 【刘梁七举云在昔上人躭述古学处穷困不易其常在盈溢不变其操○今案严辑刘梁七举脱此条陈本梁作良】 枕经籍书 【班固宾戏云徒乐枕经籍书纡体衡门○今案文选答宾戏同】 蕴籍丘索 【左太冲七　讽蕴籍丘索渐磨典坟○今案陈俞本同严辑左太冲七讽未收此条】 婆娑翰林 【潘尼赠陆机诗云婆娑翰林容与坟丘○今案张溥百三家本文选赠陆机出为郎中令诗及潘尼集陈俞本同】 嚼茹坟典 【刘騊駼与窦季玮书曰君嚼茹坟典履公子行○今案俞本同陈本无注严辑全后汉文卷三十三子作修余同】 锐精诗书 【曹植辨道论云子徒苞怀仁义锐精诗书○今案俞本同陈本删子徒二字张溥百三家本曹集严辑全三国文皆脱此条】 专精趍学 【王褎四子讲德论曰微斯文学问于虚义夫子曰今夫子闭门距跃专情趍学有日矣○今案文选及张溥百三家褎集同陈本小注专下衍一论字非是】 朝读百篇 【墨子云墨子使于卫载书甚多弦唐子见而恠之曰今子载书何多墨子曰昔公旦朝读百篇夕见七十士相天下犹如此况吾无事何敢废乎○今案见墨子贵义篇朝读下有书字本钞九十八读书篇引亦有书字】 月读一遍 【魏略贾逵好春秋左传常自课月读一遍○今案御览六百十一引魏略同】 口诵芸耨行吟负薪 【束皙读书赋云倪宽口诵而芸耨买臣行吟负薪○今案张溥百三家本束集同】 寝怀鈆笔行诵文书 【东观汉记曹褎昼夜研精沈思寝则怀鈆笔行则诵文书○今案聚珍本东观记脱研精二字本钞上叶引正有研精二字陈本删沈思以上又文作诗】 带经耕锄 【魏略云常林少虽贫非自手力作不敢取之好学带经耕锄妻尝自担饷馈之林虽在野相敬如宾○今案魏志廿三常林传注引魏略及陈本俞本虽贫上有单贫二字又无作字敢字担字余同】 负笔而耨 【嵇含集云画则负笔而耨昏则蕖而诵经也○今案陈俞本下句作昏则带经而息严辑嵇含集据书钞引昏作夜余同陈俞】 行常带经 【史记倪宽行常带经止息则讲习也○今案史记儒林传同陈本脱息字】 耨常怀书 【后汉崔琦字玮涿郡人以孝廉为郎戒梁冀不受解印而耨常怀书一卷○今案范书一百十上崔琦传及陈本耨作耕】 昼读书传夜视天文 【刘向集序云向如此也或不寝达旦○王石华校以原钞此条下重出一条删去今案汉书刘向传天文作星宿本钞上叶引亦作星宿】 昼日佣赁暮诵经典 【孔安贫与人佣锄休息辄诵书精专如此○今案俞本诵书作诵经典余同陈本改注文士传侯瑾事并改标目】 牧羊问学 【汉书王遵字子贡少孤诸父使牧羊泽中尊窃问学○今案汉书七十五及陈俞本遵作尊问学作学问】 投闲辄诵 【东观汉记桓荣遭乱与族人桓元卿相捃拾投闲辄诵元卿曰当复何为荣后为太常诸弟子谓元卿曰平生笑今何如元卿曰我农人安能预知此○今案聚珍本东观记卷十六同俞本相捃拾作相招陈本改注范书并改标目姚辑本脱误颇多】 手绳口诵 【王晋书刘实少贫绳索作牛衣手绳口诵○今案御览八百二十八引王隐晋书衣下有卖字余同本钞博学篇引亦同陈俞本改注今晋书】 烧柴读书 【文士传云侯瑾字子瑜家贫书佣赁暮辄烧柴薪以读书独处一室如对尊宾○今案陈本同亦见本钞读书篇引谢承汉书亦有侯瑾烧柴事】 ■〈难上火下〉草读书 【又云李康字萧远笃志好学善属文辞藻清秀■〈茌上火下〉烧草火以读书○今案御览六百十四引文士传李误季秀作美■〈难上火下〉烧作燃柴余同考■〈难上火下〉字然之古文耳】 柴火写书 【葛洪别传云洪字稚川负笈徒步卖薪以给纸笔夜燃柴火写书家贫无纸所写之书皆反复有字人少能读○今案陈本删无纸以下】 穿壁引光 【西京杂记云匡衡好学家贫无烛其邻家富燃烛光明衡穿壁引光读书恒光○今案陈俞本及明新安程氏校本卷二皆脱邻富句考御览六百十一引有邻家甚富四字与旧钞合】 引锥刺股 【战国策云苏秦书十上而说不行去秦而归乃夜发箧陈书得太公阴秘之谋伏而诵之学者号为刺股先生○今案战国策秦策及陈本俞本皆无刺股先生句可补国策之遗】 买臣粟流 【邹子云朱买臣孳孳修学不知天南之流粟○今案御览六百十一引邹子及陈俞本皆无字又御览八百四十引亦无天字修学作修艺】 文通麦流 【后汉高凤字文通家贫孚学家中曝麦令凤执竿而天大雨读书不觉其妻还见麦流怒之凤其媿○今案范书一百十三及聚珍本东观汉记皆有高凤流麦事然意同而辞微异陈本注谢汉书文亦少异彪书本传亦异】 乘马不知牝牡 【汉书董仲舒少躭学业乘马二年不知牝牡○今案汉书董仲舒传同陈本删少业三年四字】 不知马之几足 【张璠汉记云朱穆好学每精思至中食失飡行坠坑坎亡失冠履不知马之几足○今案御览六百十四引张璠汉记同俞本脱中食四字陈本改注范书姚辑本据陈本汪辑本飡误失食余同】 不知碁局几道不识樗蒱齿名 【葛洪别传洪常夜燃柴火写书至不知碁局几道樗蒱齿名○今案俞本同陈本改注晋书】 王充阅书 【范后汉书王充于洛阳市肆阅所买书一见便能诵忆户牖墙壁各置刀笔○今案见范书卷七十九王充传】 玄晏书淫 【玄晏春秋云余学或兼夜不寐或临食忘飡或不觉日夕方之好色号余为书淫○今案俞本方之误作不知余同说郛本玄晏春秋号余误号于淫误帙陈本改注今晋书】 仲舒下帷 【汉书董仲舒躭学下帷读书人莫见其面三年不窥园捕○今案汉书五十六及陈俞本读书作讲论人作或又园下无圃字余同陈本三又误王】 管寍割席 【世说云管寍华歆尝同席读书有乘轩冕过门者寍读书如故歆废书出寍割席分坐曰子非吾友也○今案世说德行篇同陈本出下增看字御览六百十一引歆废句作歆出观余同本钞此条出字原在废上分作外又脱门字已据本钞席篇订正】 郄縠守学弥敦 【国语晋语云文公问元帅于赵衰衰曰郄縠可行年五十字学弥敦○今案晋语四及陈俞本敦作惇】 买臣读书不废 【汉书朱买臣家贫读书不废卖薪自给仕至会稽都尉○今案陈俞本同然会稽都尉四字实有脱误据汉书朱买臣传则稽下有太守二字都上有征入为主爵五字】 读诵昼夜不绝 【东观汉记云高凤读诵昼夜不绝声○今案类聚五十五引无昼字又八十五引昼夜二字在诵读上又无声字聚珍本姚辑本东观记亦脱声字余与原钞同】 诵书夙夜不懈 【吴录云孟宗字恭武少从南上蒙度勤心锐思朝夕无倦○今案陈俞本恭作公无上蒙十一字南下有阳李肃学等句考蒙求集注上引吴录亦与陈俞同疑本钞上蒙度以下别为一条因吴录既有夙夜不应更有朝夕句耳】 手不释卷以夜续日 【晋中兴书范宣子字日宣少尚隐遁好学手不释卷以夜□日博综众书○今案陈本无字口宣三字余同御览三百八十四引中兴书无字日七子无夜续句综作览】 静潜志于一怀用摛之乎八极 【刘治敦学腻云清香于唇吻繁芳乎胸忆静潜志于一怀用摛之乎八极○今案陈俞本繁误系余同】 婆娑术艺之场休息篇籍之囿 【班固宾戏云近者陆机董生刘向杨雄皆婆娑乎术艺之杨休息乎篇籍之囿○今案文选答宾戏及陈俞本机作子余同考陆子者谓陆贾也本钞机字盖误】 披五素躭三坟 【崔骃三言诗云屏九皋咏典文披五素躭三坟○今案张溥百三家本脱陈俞本删屏九以下】 观书石室 【杨子云答刘歆书有诏令尚书赐笔墨得观书于石室○今案张溥百三家本此书及陈俞本室作渠本钞博学篇笔篇皆引作石室与此条脗合益见古钞之可贵】 桓谭好离骚 【桓谭新论云余少时学好离骚博观他书辄欲反学○今案陈俞本同问经堂本桓子新论辑佚一卷及严辑新论道赋篇少时下皆无学字】 关羽爱春秋 【江表传云关羽爱左传春秋讽诵略皆上口○今案陈俞本无春秋二字考蜀志卷六裴注引江表传亦但作左氏传】 以诗教授 【东观汉记冯豹字仲文好儒学以诗传教授○今案御览六百十四引及聚珍本东观记同姚本脱】 说易不殆 【长沙旧部传云虞授字承卿说易不殆谚曰不读经视虞生○今案陈俞本旧部作耆旧】 截蒲为牒 【汉书路温舒取泽中蒲截以为牒编用写书○今案见汉书卷五十一亦见本钞写书篇牍篇引】 编柳为简 【楚国先贤传云孙敬编柳简以写经本晨夕诵习之○今案陈本及文选注三十八引楚国先贤传写作为考本钞简篇写书篇引及御览六百六引皆作写 【竹箨写书】 汉武洞冥记云董谒字仲玄家去京师三百里或乘牛驴或蹑履不日而至京常人家于座以笔题掌还家以竹箨写之书竟则舐掌中字少来精勤舌为之墨烂世谓之董仲玄掌录○王石华校小注补竹字纸常改舐掌今案案御览六百十一引洞冥记掌中下无字字舌为句作舐之累烂余同陈本脱自少来以下十字俞本无烂字亦非也】 树叶代简 【汉武洞冥记云董谒武都人少好读书常游山泽负挟图书患其繁重家贫拾树叶以代书言易卷怀也○今案说郛本汉武洞冥记代书下有简字本钞小注作代书标目作代简则旧钞本作代书简明甚】 

　　○博学十二 

　　君子之学也博 【礼儒行云哀公问孔子夫子之服其儒服与子曰丘居鲁衣缝掖之衣长居宋冠章甫之冠丘闻君子之学也博其服也乡丘不知儒服郑注云缝犹大也大掖之衣大袂单衣○今案儒行郑注单作禅余同】 博学求为君子 【邹子云博学者所以求为君子也求而不得者鲜矣未有不求而得者也○今案御览六百十三引邹子与本钞同陈俞本邹误郭玉函山房辑郭子一卷遂收此条竟为陈俞所误矣】 多识前言往行 【易大畜象辞云以畜其德谨案畜论积聚故圣贤君子则之须多识前圣法言往古德行以畜成其德也○今案陈本脱谨案以下俞本脱则之句】 多学而识之者与 【论语灵公云子曰赐也汝以子为多学而识之者与对曰然非与子一以贯之○严氏校以非改以子然下补非字今案见论语卫灵篇】 钩深致远 【易系辞云探赜素隐钩深致远以定天下之吉凶成就至顺唯在蓍龟最为妙善○今案成就以下是虞水兴引申语传钞者于凶下脱谨案二字耳陈本删探赜以下】 一以贯之 【论语云赐也汝以予为多学而识之者与对曰然非与一以贯之阿注曰善有元事有会故不待多学一以贯之○今案见论语何晏集解 【博学不穷】 礼儒行云儒有博学而不穷笃行而不倦郑注不穷不止也○今案见礼记儒行注同本钞也下衍通明高才至大当世八字乃从下条误入已删之】 博学通明 【刘画邹衍别传博学通明才高志大当世无其类○今案陈俞本脱刘画二字又陈本大作笃】 博学多闻 【孟子云人皆知奋其田莫知奋其心何为奋心博学多闻也○今案陈俞本奋作粪为作谓又本钞标目多闻句上有博学通明四字系沿上条误入已删】 博学多通 【晋中兴书范汪字玄平博学多通善言至理○今案陈本汪误汗末句作至善言理非也俞本作至理善言亦非考今晋书范汪传作善谈名理即中兴书所谓善言至理也】 苞含六艺游览百家 【王逸折武论云苞含六艺游览百家用道德为弓弩□仁义为铠甲○今案张溥百三家本王逸集及陈俞本铠甲句皆五字严辑王逸集于仁上补一方园今从今】 苞罗载籍管综百氏 【张超荐袁伯业云袁遗有冠世之德干时之量若乃苞罗载籍管综百氏登高能赋覩物知名如延陵郑高才具之美者也○今案魏志武纪注引德作懿无延陵以下余同陈俞本量作才能赋以下但有作器能铭四字又陈本袁遗误作远遗】 研综古今 【刘向集序云向字子真楚元王玄孙德之子博览洽闻研紑古今○今案子真二字因下条而误陈俞本真作政】 博通古今 【王隐晋书刘实字子真少贫苦绳索作牛衣手绳口诵博通众流百家之言○今案陈俞本改注今晋书非也御览八百二十八引王隐晋书无众流句余同窃疑众流二字系因下条而误当作古今二字】 博通百家 【谢承后汉书王充字仲任性好学博通众流常游洛阳市园所卖书一见辄能诵忆遂博通众流百家之书○今案御览六百十二引谢承书仲任作伯任常游以上作好学博览四字余同姚辑汪辑本谢书皆作仲任汪本脱性好七字之书作之言余同姚本所引颇异】 博览载籍 【续汉书云班固九岁能属文博览载籍学无常师不为章句今案御览六百十二引及姚辑汪辑本续汉书同】 博览图籍 【王隐晋书张华字茂先博览图籍四海之内若指如掌○今案御览六百十二引王晋书同陈俞本改注今晋书】 弥览载籍 【张华应难云依虚贵人问于微是先生曰今子虽弥览载籍积学于无用之地○今案张溥百三家本脱此条陈俞本上二句作于微先生谓虚仪夫子曰】 博极羣书 【玄晏春秋云予常恨不能请命于天延年累百博极羣书者也○今案俞本同陈本改引今晋书裴楷】 博通坟素 【郭泰别传云泰早孤就学屈伯彦三年业毕博通坟素○今案陈俞本彦作颜】 孔子博学 【刘画邹衍别传云邹子博识善叙事有禹益之鸿才道深东海名重西山日月不能乱其晖金玉无以比其贵○今案陈俞本脱刘画二字】 学为博物 【家语云夫子曰子产于民为惠主于学为博物吾以兄事之○今案见家语辨政篇十四】 学无所遗 【典论云孔融陈琳王粲徐干阮瑀应玚刘桢七子者于学无所遗于文无所假○今案陈俞本文作辞御览六百十二引典论于文作与文】 学而不窥 【刘画庄周传云宋之蒙县人学无不窥善属书着内外五十二篇凡十余万言○今案陈俞本改引史记】 览无不见 【汉书杨雄少好学不为章句博览无不见也○今案见汉书八十七上杨雄传】 读三坟五典八索九丘 【春秋左氏传云左史倚相趍过王曰良史也是能读三坟五典八索九丘○今案见左氏昭十二年传】 抗六典之崇奥辨九籍之至言 【应玚赞德赋抗六典之崇奥辨九籍之至言○王石华校杭改抗今案俞本同陈本辨作办又张溥百三家本应玚集脱此条】 祭祀能语山川能说 【定之方中毛苌传云云谨案祭祀能语旅酬之后礼成乐备语说先王之道也山川能说述山川之状古今之绩源绪不同说其形势图其物色也○今案陈本改引孔正义删谨案以下非也谨案十句乃虞永兴引甲语与正义有异同俞本存之不失旧钞面目矣】 四海之内若指诸掌千门万户画地即成 【王隐晋书张华字茂先博览图籍四海之内若指诸掌世祖问华长安千门万户画地即成○今案类聚四十八引王晋书即成作便成余同陈俞本即成作成图又改注今晋书】 殿前锺鸣张华曰山毁 【异苑云魏时殿前锺大鸣云骇者众张华曰此蜀山毁故锺鸣应之蜀都寻上事皆如华言○今案陈俞本同本钞一百八锺篇引大鸣上有无故二字蜀下有铜字与学津讨源本异苑合当补正】 嵩山得简束皙辨策文 【文士传云有于嵩山下得竹简一枚上有两行科斗文字内外莫识张华以问束皙皙对曰此汉明帝显节陵中策文验之果然○今案文选注三十八引文士传科斗文字作科斗书内外句作人莫能识验之作验校余同本钞简篇内作中验之作验校考本钞通例中多致内因隋高祖之父讳忠兼避中字】 观书石室 【杨子云答刘歆书云有诏令尚书给笔墨得观书于石室○今案陈俞本室改渠考本钞好学篇笔篇皆作石室当是古本如此】 博览诸史 【抱朴子云洪博览诸史百家之言下至短杂文章近将万卷○今案平津馆本抱朴子外篇自叙博作广余同御览六百十二引脱短杂句又博作广凡书钞通例广字多作阔或作博永兴避隋炀帝讳也又本钞此条误窜入上条注中今改正陈俞本脱】 问事不休 【谢承后汉书贾逵字景伯弱冠能诵左氏传诸儒为之语曰问事不休贾长头○今案御览六百十二引无传语儒为之五字余同汪辑本谢书为作谓余同姚辑本作字梁道余亦同】 学之渊府 【赵子声遗人书云北海郑玄字康成学之渊府今与业共往就之故辈不暇领命○今案严辑赵商集遗作与余同陈俞本改注典论及范书非也又本钞标目讹作问事渊府问事二字系沿上条而误】 

　　北堂书钞卷第九十七 


　　●北堂书钞卷第九十八　　　　艺文部四 

　　隋秘书郎虞世南撰 
　　南海孔广陶校注 
　　谈讲十三　　　　　　　读书十四 
　　诵书十五　　　　　　　敏捷十六
  </div>
  <div class="pagination">
   <a href="北堂书钞_page21.html">
    上一页
   </a>
   <span>
    ...
   </span>
   <a href="北堂书钞_page17.html">
    17
   </a>
   <a href="北堂书钞_page18.html">
    18
   </a>
   <a href="北堂书钞_page19.html">
    19
   </a>
   <a href="北堂书钞_page20.html">
    20
   </a>
   <a href="北堂书钞_page21.html">
    21
   </a>
   <span class="current-page">
    22
   </span>
   <a href="北堂书钞_page23.html">
    23
   </a>
   <a href="北堂书钞_page24.html">
    24
   </a>
   <a href="北堂书钞_page25.html">
    25
   </a>
   <a href="北堂书钞_page26.html">
    26
   </a>
   <a href="北堂书钞_page27.html">
    27
   </a>
   <span>
    ...
   </span>
   <a href="北堂书钞_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
