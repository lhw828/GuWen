<!DOCTYPE html>
<html>
<head>
    <meta charset="UTF-8">
    <title>太平广记 - 第 201 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 201 页/共 323 页</h1>
    <div class="content">
王胡
宋王胡者，长安人也。叔死数载，元嘉二十三年，忽形见还家。责胡以修谨有缺，家事不理，罚胡五杖。傍人及邻里，并闻其语及杖声，又见杖瘢，而不见其形。唯胡独得亲接。叔谓胡曰："吾不应死，神道须吾算诸鬼录。今大从吏兵，恐惊损乡里，故不将进耳。"胡亦大见众鬼纷闹于村外。俄而辞去曰："吾来年七月七日，当复暂还。欲将汝行，游历幽途，使知罪福之报也。不须费设，若意不已，止可茶食耳。"至期果还，语胡家人云："吾今将胡游观，观毕当还，不足忧也。"胡即顿卧床上，泯然如尽。叔于是将胡遍观群山，备观鬼怪。末至嵩高山，诸鬼道胡，并有馔设，其品味不异世中，唯姜甚脆美。胡怀之将还，左右人笑云："止可此食，不得将远也。"胡又见一处，屋宇华旷，帐筵精美，有二少僧居焉。胡造之，二僧为设杂果槟榔等，胡游历久之，备见罪福苦乐之报，及辞归，叔谓曰："汝即已知善之当修，返家寻白足阿练。此人戒行精高，可师事也。"长安道人足白，故时人谓为白足阿练也。甚为魏虏所敬，虏王事为师。胡即奉此训，遂与嵩山上年少僧者游学。众中忽见二僧，胡大惊，与叙乖阔，问何时来此。二僧云："贫道本住此寺，往日不意与君相识。"胡复说嵩高之遇，众僧云："君谬耳，岂有此耶？"至明日，二僧不辞而去。胡乃具告诸沙门，叙说往日嵩山所见，众咸惊怪。即追求二僧，不知所在。


陶继之
陶继之，元嘉末为秣陵令，尝枉杀乐伎。夜梦伎来云："昔枉见杀，诉天得理，今故取君。"遂跳入陶口，仍落腹中。须臾复出，乃相谓曰："今直取陶秣陵，亦无所用，更议上丹阳耳。"言讫并没。陶未几而卒，王丹阳果亡。（出《述异记》）


朱泰
朱泰家在江陵。宋元徽中，病亡未殡，忽形见，还坐尸侧，慰勉其母，众皆见之，指挥送终之具，务从俭约，谓母曰："家比贫，泰又亡殁。永违侍养，殡殓何可广费？"（出《述异记》）


章授
丹阳郡史章授，使到吴郡，经毗陵。有一人，年三十余，黄色单衣，从授寄载笥。行数日，略不食，所过乡甲，辄周旋。里中即闻有呼魄者，良久还船。授疑之，伺行后，发其笥，有文书数卷，皆是吴郡诸人名。又有针数百枚，去或将一管。后还，得升余酒，数片脯，谓授曰："君知我是鬼也，附载相烦，求得少酒，相与别。所以多持针者，当病者，以针针其神焉。今所至皆此郡人，丹阳别有使往。今年多病，君勿至病者家。"授从乞药，答言："我但能行病杀人，不主药治病也。"元嘉末，有长安僧什昙爽，来游江南，具说如此也。（出《法苑珠林》）


施续门生
吴兴施续，有门生，常秉无鬼论。忽有一单衣白袷客，与共语，遂及鬼神。移日，客辞屈，乃曰："君辞巧，理不足。仆即是鬼，何以云无？"问鬼何以来，答曰："受使来取君，期尽明日食时。"门生请乞酸苦，鬼问："有人似君者否？"云："施续帐下都督，与仆相似。"便与俱往。与都督对坐，鬼手中出一铁凿，可尺余，安著都督头，便举椎打之。都（都原作声，据明抄本改。）督云："头觉微痛。"向来转剧，食顷便亡。（出《搜神记》）


张道虚
吴郡张道虚、张顺，知名士也，居在阊门。遭母丧中，买新宅。日暮，闻人扣门云："君是佳人，何为危人自安也？"答云："仆自买宅，得君棺器，为市甓作冢相移，有何负？"鬼曰："移身著吴将军冢，吾是小人，日夜斗，不可堪忍。不信，君可随我视之。"于是二张恍惚，便至阊门外。二张听之，但闻冢中淘淘打拍。鬼便语云："当令君知。"少时兄弟俱亡。（出《神鬼录》）



卷第三百二十四　鬼九
秦树　竺惠炽　郭铨　驾思令　山都　区敬之　刘隽　檀道济　石秀之夏侯祖观　张承吉　梁清　崔茂伯　巢氏　胡庇之　索颐


秦树
沛郡人秦树者，家在曲阿小辛村。尝自京归，未至二十里许，天暗失道。遥望火光，往投之。见一女子，秉烛出云："女弱独居，不得宿客。"树曰："欲进路，碍夜不可前去，乞寄外住。"女然之。树既进坐，竟以此女独处一室，虑其夫至，不敢安眠。女曰："何以过嫌，保无虑，不相误也。"为树设食，食物悉是陈久。树曰："承未出适，我亦未婚。欲结大义，能相顾否？"女笑曰："自顾鄙薄，岂足伉俪？"遂与寝止。向晨树去，乃俱起执别，女泣曰："与君一睹，后面莫期。"以指环一双赠之，结置衣带，相送出门。树低头急去数十步，顾其宿处，乃是冢墓。居数日，亡其指环，结带如故。（出《甄异录》）


竺惠炽
沙门竺惠炽，住江陵四层佛寺，以永初二年年。葬后，弟子七日会，举寺悉出，唯僧明道先患病，独停。忽见惠炽，谓明曰："我生不能断肉，今落饿狗地狱，令知有报。"（出《异苑》）


山都
山都，形为昆仑人，通身生毛，见人辄闭眼张口如笑。好居深树中，翻石觅蟹啗之。《述异记》曰，南康有神，名曰山都，形如人，长二尺余，黑色赤目，发黄披身。于深山树中作窠，窠形为卵而坚，长三尺许，内甚泽，五色鲜明。二枚沓之，中央相连。土人云，上者雄舍，下者雌室。旁悉开口如规，体质虚轻，颇似木筒，中央以鸟毛为褥。此神能变化隐形，猝睹其状，盖木客山林之类也。赣县西北十五里，有古塘，名余公塘。上有大梓树，可二十围，老树空中，有山都窠。宋元嘉元年，县治民有道训道灵兄弟二人，伐倒此树，取窠还家。山都见形，骂二人曰："我居荒野，何预汝事？山木可用，岂可胜数？树有我窠，故伐倒之。今当焚汝宇，以报汝之无道。"至二更中，内处屋上，一时起火，舍宅荡尽矣。木客，邓清明《南康记》曰，木客头面语声，亦不全异人，但手脚爪如钩利。高岩绝岭，然后居之。能斫榜，索著树上聚之。昔有人欲就其买榜，先置物树下，随置多少取之。若合其意，便将榜与人，不取亦不横犯也。但终不与人面对与交作市井。死皆加殡殓之。曾有人往看其葬，以酒及鱼生肉遗宾，自作饮食，终不令人见其形也。葬棺法，每在高岸树梢，或藏石窠之中。南康三营伐船兵说，往亲睹葬所，舞唱之节，虽异于人，听如风林汛响，声类歌吹之和。义熙中，徐道复南出，遣人伐榜，以装舟槛，木客及献其榜而不得见。（出《南康记》）


区敬之
南康县营民区敬之，宋元嘉元年，与息共乘舫，自县溯流。深入小溪，幽荒险绝，人迹所未尝至。夕登岸，停止舍中，敬之中恶猝死，其子燃火守尸。忽闻远哭声，呼阿舅。孝子惊疑，俛仰间，哭者已至。如人长大，披发至足，发多蔽面，不见七窍。因呼孝子姓名，慰唁之。孝子恐惧，遂聚（遂聚二字原空缺。据明抄本补）薪以燃火。此物言"故来相慰，当何所畏？"将须燃火，此物坐亡人头边哭。孝子于火光中窃窥之，见此物以面掩亡人面，亡人面须臾裂剥露骨。孝子惧，欲击之，无兵杖。须臾，其父尸见白骨连续，而皮肉都尽。竟不测此物是何鬼神。（出《述异记》）


刘隽
元嘉初，散骑常侍刘隽，家在丹阳。后尝遇骤雨，见门前有三小儿，皆可六七岁，相率狡狯，面并不沾濡。俄见共争一匏壶子，隽引弹弹之，正中壶，霍然不见。隽得壶，因挂阁边。明日，有一妇人入门，执壶而泣，隽问之，对曰："此是吾儿物，不知何由在此？"隽具语所以，妇持壶埋儿墓前。间一日，又见向小儿持来门侧，举之，笑语隽曰："阿侬已复得壶矣。"言终而隐。（出《幽明录》）


檀道济
檀道济居清溪，第二儿夜忽见人来缚己，欲呼不得，至晓乃解，犹见绳痕在。此宅先是吴将步阐所居，谚云："扬州青，是鬼营。"青溪青扬是也。自步及檀，皆被诛。（出《异苑》）


石秀之
丹阳石秀之，宋元嘉中，堂上忽有一人，著平巾帻，乌布裤褶，擎一板及门，授之曰："闻巧侔班垂，刻杭尤妙。太山府君故使相召。"秀之自陈："止能造车，制杭不及高平刘儒。"忽持板（板字原空缺，据明抄本补）而没。刘儒时为朝请，除历阳郡丞，数旬而殁。（出《广古今五行记》）


夏侯祖观
元嘉中，夏侯祖观为兖州刺史，镇瑕丘，卒于官。沈僧荣代之，经年，夏侯来谒僧荣，语如平生，每论幽冥事。僧荣床上有一织成宝饰络带，夏侯曰："岂能见与，必以为施，可命焚之。"僧荣令对烧之，烟焰未灭，已见夏侯带在腰上。僧荣明年在镇，夜设女乐，忽有一女人在户外，沈问之："吾本是杜青州弹筝妓采芝，杜以致夏侯兖州为宠妾。唯愿座上一妓为伴戏。"指下坐琵琶。妓啼云："官何忽以赐鬼。"鬼曰："汝无多言，必不相放。"入与同房别，饮酌未终，心痛而死。死气方绝，魂神已复人形，在采芝侧。（出《广古今五行记》）


张承吉
魏郡张承吉息元庆，年十二。元嘉中，见一鬼，长三尺，一足而鸟爪，背有鳞甲。来召元庆，恍惚如狂，游走非所，父母挞之。俄闻空中云："是我所教，幸勿与罚。"张有二卷羊中敬书，忽失所在。鬼于梁上掷还，一卷少裂坏，乃为补治。王家嫁女，就张借□，鬼求纸笔代答。张素工巧，尝造一弹弓，鬼借之，明日送还，而皆折坏。（出《异苑》）


梁清
宋安定梁清，字道修，居扬州右尚方闲桓徐州故宅。元嘉十四年二月，数有异光，又闻擗箩声，令婢子松罗往看。见二人，问；云："姓华名芙蓉，为六甲至尊所使。从太微紫室仙人，（仙人二字原空缺，据黄本补。）来过旧居。"仍留不去。或鸟首人身，举面是毛。松罗惊。以箭射（毛松罗惊以箭射七字原空缺，据黄本补。）之，应弦而灭，并有绛汙染箭。又覩一物，仿佛如人行（仿佛如人行五字原空缺，据黄本补。）树摽，令人刺中其髀，堕地淹没。经日，又从屋上跛行，就婢乞食，团饭授之，顿造二升。数日，众鬼群至，丑恶不可称论。拉椤床障，尘石飞扬，累晨不息。婢采药，路逢一鬼，著衣帻，乘马。卫从数十，谓采药曰："我是天上仙人，勿名做鬼。"问何以恒掷秽汙。答曰："粪汙者，钱财之像也；投掷者，速迁之征也。"顷之，清果为扬武将军北鲁郡太守。清厌毒既久，乃呼外国道人波罗迭诵呪，见诸鬼怖惧，逾垣穴壁而走，皆作鸟声，如此都绝。在郡少时，夜中，松罗复见威仪器械，从众数十人，戴帻。送书粗纸，七十许字，笔迹婉媚，远拟羲、献。又歌云："坐侬孔雀楼，遥闻凤凰鼓。下我邹山头，仿佛见梁鲁。"鬼有叙吊，不异世人。鬼传教曾乞松罗一函书，题云"故孔修之死罪白笺。"以吊其叔丧。叙致哀情，甚有铨此。复云，近往西方，见一沙门，自名大摩杀，问君消息，寄五丸香以相与。清先本使敦煌，曾见此僧。清家有婢产，于是而绝。（原缺出处，今见《异苑》卷六。）


崔茂伯
崔茂伯女，结婚裴祖儿。婚家相去五百余里，数岁不通。八月中，崔女暴亡，裴未知也。日将暮，女诣裴门，拊掌求前。提金罂，受二升许。到床前而立，裴令坐，问所由。女曰："我是清河崔府君女，少闻大人以我配君，不幸丧亡。大义不遂，虽同牢未显，然断金已著，所以故来报君耳。"便别以金罂赠裴。女去后，裴以事启父，父欲遣信参之。裴曰："少结崔氏姻，而今感应如此，必当自往也。"父许焉。裴至，女果丧，因相吊唁。裴具述情事，出罂示茂伯，先以此罂送女入瘗，既见罂，遂与裴俱造女墓。未至十余里，裴复见女在墓言语，旁人悉闻声，不见其形。裴怀内结，遂发病死，因以合葬。


巢氏
元嘉中，太山巢氏，先为湘县令，居晋陵。家婢采薪，忽有一人追之，如相问讯，遂共通情。随婢还家，仍住不复去。巢恐为祸，夜辄出婢。闻与婢讴歌言语，大小悉闻，不使人见，见者唯婢而已。恒得钱物酒食，日以充足。每与饮，吹笛而歌，歌云："闲夜寂已清，长笛亮且明。若欲知我者，姓郭字长生。"（出《幽明录》）





卷第三百二十五　鬼十
王骋之　孟襄　司马文宣　虞德严猛　郭庆之　薄绍之　索万兴　郭秀之庾季随　申翼之　王怀之　柳叔伦　刘廓　王瑶　王文明　夏侯文规


王骋之
琅邪王骋之妻，陈郡谢氏，生一男，小字奴子。经年后，王以妇婢招利为妾，谢元嘉八年病终。王之墓在会稽，假瘗建康东冈，既窆反虞，舆灵入屋，凭几忽于空中掷地。便有嗔声曰："何不作挽歌，令我寂寂而行耶？"聘之云："非为永葬，故不具仪耳。"（出《法苑珠林》）



司马文宣
司马文宣，河内人也，颇信佛。元嘉元年，丁母艰。弟丧数月，望旦，见其弟在灵座上，不异平日。回惶叹咤，讽求饮食。文宣试与言曰："汝平生勤修行善，若如经言，应得升天，或在人道，何故乃坠此鬼中。"即沉吟俯仰，默然无对。文宣即夕梦见其弟云："生所修善，蒙报生天。灵床之鬼，是魔魅耳，非某身也。恐兄疑怪，故以白兄。"文宣明旦请僧转《首楞严经》，令人扑击之。鬼乃逃入床下。又走户外，形稍丑恶，举家骇惧，詈叱遣之。鬼云："饥乞食耳，经日乃去。"顷之，母灵床头有一鬼。肤体赤色，身甚长壮。文宣长子孝祖与言，往反答对周悉。妆虽恐惧，久稍安习之。鬼亦转相附狎，居处出入，殆同家人。于京师转相报告，往来观者，门限迭迹。时南林寺有僧，与灵珠寺僧舍沙门，与鬼言伦，亦甚款曲。鬼云："昔世尝为尊贵，以犯众恶，受报未竞，果此鬼身。"云："寅年有四百部鬼，大行疾疠，所应罹灾者。不悟道人耳，而犯横极众，多滥福善，故使我来监察之也，僧以食与之。"鬼曰："我自有粮，不得进此食也。"舍曰："鬼多知，我生来何因作道人。"答曰："人中来，出家因缘，本誓愿也，问诸存亡生死所趣，略皆答对，具有灵验，条次繁多，故不曲载。"舍曰："人鬼道殊，汝既不求食，何为久留。"鬼曰："此间有一女子，应在收捕。而奉戒精勤，故难可得。比日稽留，因此故也。籍乱主人，有愧不少。"自此以后，不甚见形。复往视者，但闻语耳。时之喜十年也。至三月二十八日，语文宣云："暂来寄住，而汝倾家营福，见畏如此，那得久留。"孝祖云："听汝寄住，何故据人先亡灵筵耶。"答曰："汝家亡者，后有所属，此座空设，故权寄耳。"于是辞去。（出冥报记）


虞德严猛
武陵龙阳虞德，流寓益阳，止主人夏蛮舍中。见有白纸一幅，长尺，标蛮女头，乃起扳取。俄顷，有虎到户而退。寻见何老母摽如初，德又取之，如斯三返。乃具以语蛮，于是相与执杖侍候，须臾虎至，即共格之。同县黄期，具说如此。又会籍严猛，妇出采薪，为虎所害。后一年，猛行至蒿中，忽见妻云："君今日行，必遭不善，我当相免也。"既而俱前，忽逢一虎，跳梁向猛。妇举手指撝，状如遮护。须臾，有二胡人前过，妇因指之，虎即击胡，婿得无他。（出《异苑》）


郭庆之
黄州治下，有黄父鬼，出则为崇。所著衣袷皆黄，至人家，张口而笑，必得疫疠。长短无定，随篱高下。自不出已十余年，土俗畏怖。庐陵人郭庆之，有家生婢，名采薇，年少有色。宋孝建中，忽有一人，自称山灵。如人裸身，长丈余，臂脑皆有黄色，肤貌端洁。言音周正，土俗呼为黄父鬼。来通此婢，婢云，意事如人。鬼遂数来，常隐其身，时或露形。形变无常，乍大乍小。或似烟气，或为石，或作小儿或妇人，或如鸟如兽。足迹如人，长二尺许，或似鹅迹，掌大如盘。开户闭牗，其入如神。与婢戏笑如人。（出《述异记》）
</div>
    <div class="pagination">
<a href="太平广记_page200.html">上一页</a><span>...</span><a href="太平广记_page196.html">196</a><a href="太平广记_page197.html">197</a><a href="太平广记_page198.html">198</a><a href="太平广记_page199.html">199</a><a href="太平广记_page200.html">200</a><span class="current-page">201</span><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><a href="太平广记_page205.html">205</a><a href="太平广记_page206.html">206</a><span>...</span><a href="太平广记_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
