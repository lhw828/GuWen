<!DOCTYPE html>
<html>
<head>
    <meta charset="UTF-8">
    <title>清稗类钞 - 第 135 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 135 页/共 432 页</h1>
    <div class="content">　　老蛟精张孟词名腾蛟，福建宁化人。家近蛟湖，乾隆中，颇负时名，朱文正公尝以老蛟精呼之。文正诗云：「三千文士校雄雌，第一应推张孟词.」

　　教读原来是下流兴化郑板桥大令燮，少贫，尝为蒙师。既达，作诗自嘲云：「教读原来是下流，傍人门户过春秋。半饥半饱清闲客，无锁无枷自在囚。课少父兄嫌懒惰，功多子弟结冤仇。而今幸作青云客，遮却当年一半羞。」

　　新诗和到是明年尹文端公继善诗才敏捷，督两江时，与门生袁子才太史枚倡和，每得句，必快马飞传，袁颇惮其神速。某年除夕，已三鼓矣，袁止人持一诗至曰：「知公得句便传笺，倚马才高不让先。今日教公输一着，新诗和到是明年。」文端大笑。

　　束修奉弟子袁子才为尹文端代拟对联，文端贻书答之，并以风肉一盘为报。书中有「谢代笔之劳，兼谢在旁磨墨者之劳，佳人闻之，必嫣然一笑也」等语.又云：「自行束修以上，为弟子奉先生而言。今自行束修以下，又为先生奉弟子而言。」似改《论语》作倒装文法矣。

　　钱塘苏小是乡亲袁子尝言一士大夫，杭人也，工书画，有「钱塘苏小是乡亲」印，恒于纸尾钤之。

　　青躬道人仁和王健庵，袁子才甥也。家贫，以诸生老，晚年自号青躬道人。或问其故？曰：「无米无穴，精穷而已。」

　　总而言之曰穷莱阳李萼喜诙谐，岁试屡列前茅，而贫甚。尝自为楹联云：「廪增附三生有幸，更有进焉者贡；少壮老一事无成，总而言之曰穷.」

　　只当小病一场铅山蒋心余太史士铨尝以所撰《藏园曲》示袁子才，子才不喜。心余曰：「只当小病一场，试读之。」子才无奈，强为过诵.越数日，心余问及之，子才曰：「我已尽读一过，别无佳句。惟「尽由休恁地聪明，也猜不透天情性」二语，略有风致耳！」心余大笑曰：「先生是诗人，非词人也。词中所长，却不在「尖刻」二字。」子才唯唯而已。

　　赤顶翠翎河东河道总督无锡嵇涤圃，名承志，其先尝为长芦盐运使，不久引疾归.一日，偶与其妾戏曰：「吾不欲作显宦耳。若出山，珊瑚顶，顶雀翎，有何难哉！」妾曰：「妾不敢信。主公若得赤顶翠翎，妾愿作绿珠、红拂以事主公。」乃交相拍手为证.自此出山，已而果然。

　　以文比神仙鬼怪武进管韫山侍御世铭尝与同里诸子论文，目周宿航为仙，赵法伍为鬼，沈佩兰为怪。或戏曰：「韫山，君自作何品题？」宿航曰：「管大英风浩气，固当以神明目之。」一时里中遂有神仙鬼怪之目。庄虚庵诘韫山曰：「何以处我？」韫山笑应之曰：「君当是声闻、辟支耳。」

　　须抱不白之冤陈句山太仆兆仑年逾耳顺，须尚全黑，裘文达公日修戏之曰：「若以年而论，公须可谓包不白之冤矣。」

　　打点饥肠吃剑潭乾隆间，扬州盐商方盛，名士多往依之。有好客之商数家，曰方笠亭，曰汪剑潭。值梁昭明太子生日，会于文选楼，时诸名士方馆于方，而汪于席间邀诸名士过其家，羣诺明日移榻，因相与联句，成一词曰：「笠亭虽好，怎好天天扰？明日初三，打点饥肠吃剑潭。昭明太子，保佑我们休饿死。太子开言，尔与家君大有缘。」

　　君是蜂腰献县纪文达公昀会试时，出孙端人宫允人龙门下。孙豪于酒，尝憾文达不能饮，戏之曰：「东坡长处，学之可也，何并其短处亦刻画求似？」文达典试，得葛临溪太史正华，酒量冠一世，亟以书报孙.孙覆札云：「吾再传而得此君，闻之起舞，但终憾君是蜂腰耳。」

　　夫人之夫字读如字纪文达公夫人某氏卒，高宗命侍卫致祭，殊典也。纪谢恩，高宗问曰：「汝负海内文豪之誉，且伉俪素笃，悼亡之作，必多佳着。」纪曰：「臣年老矣，衰病侵寻，文字亦颓唐，不足登作者之堂。然六十余年结发，鼓盆之痛，其曷能已！仅钞聋古人陈言以塞责。」遂朗诵《兰亭序》「夫人之相与俯仰一世」，至「死生亦大矣，岂不痛哉」一节，高宗闻而大竹夭，曰：「王逸少《兰亭序》祇被汝将「夫人」之「夫」字读作「如」字，便是一段哭妻祭文矣。汝真善钞蓝本哉！」

　　老头子纪文达体肥而畏暑，夏日汗流浃背，衣尽湿。时入直南书房，每出，至直庐，即脱衣纳凉，久之而后出。高宗闻内监言，知其如此，某日，欲有以戏之。会纪与同僚数人方皆赤身谈笑，忽高宗自内出，皆仓皇披衣，纪又短视，高宗至其前，始见之，时已不及着衣，亟伏御座下，喘息不敢动。高宗坐二小时不去，亦不言。纪以酷热不能耐，伸首外窥，问曰：「老头子去耶？」高宗笑，诸人亦笑。高宗曰：「纪昀无礼，何得出此轻薄之语，有说则可，无说则杀。」纪曰：「臣未衣。」高宗乃命内监代衣之，匍匐于地，高宗厉声继问「老头子」三字何解。纪从容免冠顿首谢曰：「万寿无疆之为老，顶天立地之为头，父天母地之为子。」高宗乃悦。

　　人间四季夏秋冬纪文达尝于退直遇一内监，曰：「适有一联，乞公为足成之。」出句云：「榜上三元解会状。」文达应声云：「人间四季夏秋冬。」内监问何故脱却春字，文达笑曰：「君当自问其为何故也。」

　　其下无之矣纪文达在直庐待漏，方与同直者谐谑，忽一小阉至，曰：「公等所说笑话，可得闻欤？」文达曰「无笑话，惟今有一人」，语至此，默然。小阉曰：「其下如何？」文达曰：「其下无之矣。」

　　刘玉树小住芙蓉庵纪文达有陆士龙癖，每笑，辄不能止。尝典某科会试，试毕，左右传新科状元来谒.状元名刘玉树，即请见，晤后，首询其寓何所。刘对云：「现住芙蓉庵。」纪闻此语，忽笑不可仰，旋即退入内，久不能出。有顷，命请状元暂归府第。刘退，惴惴然。他日再见，探其故，始知是日成一联云：「刘玉树小住芙蓉庵，潘金莲大闹葡萄架。」借用小说回目作小句，而属对绝工，深自赞喜，故遂至是耳。

　　片云孤月纪文达屡掌文衡，门生颇多。一日，有二生同谒，一额有黑瘢，一左目已瞽。文达见之，大笑不止。二生请其故，曰：「吾偶集得杜句一联，分赠两君。」盖一为「片云头上黑」，一为「孤月浪中翻」也。

　　今日门生头触地某生谒纪文达，一见，即跪地叩首。文达忽大笑，或问之，曰：「吾忆夜来事，得一佳对。」其对语即「今日门生头触地，昨宵师母脚朝天」也。

　　鸡飞旋于芭蕉之侧有名林凤梧者，谒纪文达，文达问其命名之义，林夸曰：「生时母梦凤栖于梧桐，故名。」文达叹曰：「太夫人之兆，可谓佳矣。设若梦一鸡飞旋于芭蕉之侧，则足下之名，便不堪入耳矣。」

　　平平仄仄仄平平纪文达新制蟒袍，与其戚某戏曰：「昨亲家母来舍看女，见弟新袍，徘徊熟视，弟有诗赠之。」某曰：「愿闻佳咏。」遂吟曰「昨宵亲母太多情，为看花袍绕膝行。看到夜深人静后」，诵至此句遂止。某曰：「还有结句。」文达曰：「无矣。」某曰：「如何无结句？」文达曰：「结句无非是平平仄仄仄平平而已。」

　　平上去人有山阴平太史者，在京师续娶，纪文达所赠贺礼，中有诗韵一部，凡四册，分题以「之子于归」四字，平不解。既而赴燕，酒半，平从容问曰：「昨蒙宠赐，内有诗韵四册，及所题之字，皆未识命意所在，今愿窃有请也。」文达曰：「无他，诗韵者，平上去入而已。之子于归，自应是平上去入耳。」

　　望月弹琴纪文达有中表牛稔文者，其子坤娶妇，赠一联云：「绣阁团圞同望月，香闺静好对弹琴。」牛大赏之，以其隽雅也。明日，文达往贺，指此联曰：「吾用尊府典故，何如？」

　　女子小人寡妇鳏夫或以「惟女子与小人为难养也」句令纪文达属对。文达曰：「有寡妇见鳏夫而欲嫁之。」盖欲使女子小人、寡妇鳏夫作偶也。

　　饮马驮人陆耳山学士锡熊驱车谒客，便道过纪文达，语之曰：「适饮马四眼井，此五字以何为对？」文达曰：「即以阁下对之，可乎。」盖「驮人陆耳山」五字也。文达固以陆为马以戏之耳。

　　文治日光华纪文达与王梦楼太守交莫逆，梦楼名文治。一日，退直独早，怱怱至王寓所，遣家丁寄语其夫人曰：「顷在南书房，奉旨封王文治妻为光华夫人，特来贺喜。」夫人疑信参半。梦楼归，夫人语以故。梦楼曰：「若为晓岚所给矣。」夫人诘其故，梦楼不语.盖其时都下春联有「皇恩春浩荡，文治日光华」句也。日字之音，盖借作□耳。

　　是狼是狗纪文达宴于某尚书家，同座有某御史，亦滑稽者流，见一狗从庖前过，乃佯问曰：「是狼是狗？」「侍郎」与「是狼」同音，意指文达也。文达急对曰：「是狗。」尚书问曰：「何以知之？」文达曰：「狗与狼有不同者二：一则视其尾之上下而别之，下垂是狼，上竖是狗；一则视其所食之物而别之，狼非肉不食，狗则遇肉吃肉，遇屎吃屎。」盖「上竖」与「尚书」同音，「遇屎」又与「御史」同音也。

　　疣太守某太守尝谒纪文达，文达见其左额有疣，大如胡桃，讶曰：「君拥连城，统僚属，累累者何以仪众？某市有某医能疗此疾，顾甚秘其术，必先具厚礼，徐告以情，乃可。」某如言，既见，则此人额亦有疣，乃悟为所戏，恚而归.神行太保靴筩走水纪文达酷嗜淡巴菰，顷刻不能离.一日当直，止吸烟，上忽召见，亟以烟袋插入靴筩中趋入。奏对良，久火炽于袜，痛甚，不觉呜咽流涕。高宗惊问之，则对曰：「臣靴筩内走水。」盖北方谓失火为走水也。乃急挥之出。比至门外脱靴，则烟焰蓬勃，肌肤焦灼矣。先是文达行步最疾，每入朝同僚咸落后，彭文勤戏语同人曰：「晓岚确是神行太保」文达应声曰：「云楣不媿圣手书生。」比遭此厄，不良于行者累日，文勤又嘲之为「李铁拐」焉。

　　谪居犹得住蓬莱纪文达为人书联，其上联，必用「圣代即今多雨露」句，下联亦集唐诗为之，然绝不重复.一日，有丐其书联者，则以词林洊擢卿贰旋又奉诏回原衙门行走者也。上联仍用旧句，下联则「谪居犹得住蓬莱」七字也。

　　中书君什么东西乾隆某年，工部署被火而毁，高宗命侍郎金简 「 朝鲜人。」 鸠工修复。有作上联者曰：「水部火灾，金司空大兴土木。」久之，无有对者。一日，纪文达遇一乡人之为内阁中书舍人者，谈次，中书述上联。文达曰：「是不难，第恐累取耳。」中书诘之。文达曰：「北人南相，中书君什么东西？」

　　进士皆牡丹亭脚色乾隆庚辰一科进士泰半英年，京师好事者以其年貌各派《牡丹亭》全本脚色。如状元毕秋帆为花神，榜眼诸重光为陈最良，探花王梦楼为冥判，侍郎童梧冈为柳梦梅，编修宋小严为杜丽娘，尚书曹竹墟为春香。诸同年每呼宋为小姐，曹为春香，宋、曹竟应声以为常也。更有奇者，派南康谢中丞启昆为石道姑，汉阳萧侍御芝为农夫，见谢、萧者，无不失笑。

　　是太公旳令兄竹满人法某以滑稽闻，尤长于文事。督学某省时，某考生有书「员」为「贠」者，法斥之，某不服。法援笔批其后云：「私和句勾，吉去吕台，汝若再辨，革去秀才。」某乃心折。有某童生，年且七旬，法悯其老，恩给秀才，戏作《宝塔歌》曰：「翁，古童，时运通，白发蓬松，是太公的令兄。」

　　说起穷来不算穷吴山尊学士鼐初官太平训导，一日，宴于郡斋，即席口占二律云：「诸公莫说教官穷，说起穷来分外穷.两个对头称正副，一年餬口仗生童。可怜岁考犹难免，纵有优差也不丰.不信但看盐典例，三钱倒有二钱铜.」「诸公莫说教官穷，说起穷来不算穷.中轿居然安七尺，上台也只打三躬。老夫子叫人人是，外翰林称个个同。日上三竿犹未起，胜他多少磕头虫.」其它有自撰楹联，或嘲或讽者，如李时庵大堂联云：「扫雪呼僮，莫认今朝点卯；轰雷请客，都知昨日逢丁。」傅芝堂联云：「百无一事可言教，十有九分不像官。」屠筱园联云：「教无可教偏称教，官不成官却是官。」陆定圃联云：「近圣人居大门径，享闲官福小神仙。」沈秋河联云：「读书人惟这重衙门，可以无妨出入；做官的当此种职分，也要有些作为。」

　　多年不得诗书力仁和厉樊榭孝廉鹗，诗集甫刊行，海内即有翻本。有刻书于楚中而以印本寄之者，刻书者与厉不相识，于姓旁误增「力」字作「励」。厉赋诗寄之云：「展卷风前睡眼醒，何人不辨六书形。萧生有系知非酇，温尉如存笑带令。旅食欲添双鬓白，乡书祇说两峯青。多年不得诗书力，早晚烟波买钓舲.」

　　敝姓曾连顾孟平嘉善黄霁青大令名安涛，咸、同间词人也。同年生某投札致候，误书「黄」为「王」，乃答以诗曰：「江夏琅琊未结盟，廿头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，孤负笼鹅道士情。」

　　割耳剥皮有周某馆于氏，周呼陈为东翁，俗尚然也。陈不解，以为己姓明明为陈，何呼我以东？思有以报之。一日，忽称周曰吉先生。周曰：「我姓是周，非吉也。」陈乃曰：「我姓是陈，非东也。汝既割余之耳为东，吾不得不剥汝之皮为吉。」

　　马卢两生相并有知府马姓、知县卢姓二人会衔出示，幅小而字多，两姓相并，府先县后，距离绝近。一乡人阅示者，卒然曰：「驴字何反写也？」旁观者莞尔而笑曰：「他日者，吾邑侯不次超迁，官阶在太守上，则驴字当改正矣。」

　　字义之好者皆从羊某太史一生不讲《说文》，一日宴会，进羊肉，客有不食者，太史曰：「此品最美，何不食耶？试看古人造字之由，「美」字、「鲜」字、「善」字、「羹」 字皆从羊，即吉祥字亦从羊。凡字义之好者皆从羊，非言其美乎！」

　　大花面泾县包慎伯大令世臣尝于上大府禀中用「小柴胡汤」四字，以是罣弹章。晚年谈锋更厉，滔滔不竭，或以拄杖指天画地，人称为包大花面。好事者撰联戏之云：「说话浑如大花面，罢官祇为小柴胡。」

　　拜佛佛无知某太史一生不信佛，然爱寺院风景，辄往游玩。僧人请其拜佛，辄不应，乃自书五信偈于扇头云：「逢僧必作礼，见佛我不拜。拜佛佛无知，礼僧僧见在。」

　　教演女儿兵和珅好诙谐，所言多市井语.一日，干清宫演礼，王大臣咸集，中有熏香傅粉之少年，珅笑曰：「今日正如孙武子教演女儿兵矣。」

　　而今跳出圈圈外山阴童二树以画梅著称于世，尝题云：「左圈右圈圈不了，不知圈了有多少。而今跳出圈圈外，恐被圈圈圈到老。」童尝应道试，方入场，隶搜其身，恐有怀挟也。即拂袖归，曰：「朝廷竟以盗贼待士子乎？」自是遂绝意进取，此即所谓跳出圈圈外也。

　　此亦妄人也已矣松江张星为诸生，有才名，嗜酒而狂。尝以夏日浴于泮池，门斗禁之，弗听也。后闻于正副两广文，出而呵责，张以污泥藻覆面，赤身立水中，两手击水以拒之。广文怒，命门斗拘之尊经阁，令作文，以「此亦妄人也已矣」句命题.张援笔立就，其后二比，出股云：「此其人不可以教谕者也。」对股云：「此其人不可以训导者也，此亦妄人也已矣。」两广文愈怒，欲斥革之，爱其才，释焉。

　　认祖宗嘉庆初，常熟蒋因培官山东知县，以好诙谐触大吏怒，落职。时相国蒋攸铦总制两粤，雅重其才，亟招之入幕，为记室。一日，蒋谈及蒋氏宗派，意在与因培联谱也。因培避席对曰：「蓬荜安敢妄附华冑？中堂乃《水浒传》中蒋门神之苗裔，若因培者，不过《金瓶梅》人蒋竹山之一嗣孙而已。」

　　舍节钺而为令阮文达督粤时，有属吏欲求刻县，托某地道，文达曰：「官可自择乎？则吾舍节钺而为阳朔令矣。」某问故。文达曰：「阳朔、荔浦山水奇秀，甲于寰区，吾于阅兵时经过，今犹梦寐不忘也。」

　　秦桧夫妇追悔阮文达平蔡牵，得兵器，悉以镕铸秦桧夫妇铁像，跪于岳忠武庙前。好事者戏譔一联，制两小牌题之，作夫妇二人追悔口吻，其一击秦桧颈上曰：「咳，仆本丧心，有贤妻何至若是！」其一系王氏颈上曰：「啐，妇虽长舌，非老贼不到今朝。」文达谒庙时见之，不觉失笑。

　　帝德皇恩京师人家，例揭春联于门，其最普通者，为「帝德乾坤大，皇恩雨露深」二句。此盖市肆写以求售，主人不善属文；辄购以张之者也。除夕巡行里巷，所见者大率如此。谑者则谓官僚受恩虽亦深重，终不若移揭于皇后宫门之形容入妙耳。

　　作无品官文官流品，自正一品至从九品，凡十有八，最下者为未入流，言其不入流品也。典史亦未入流之一，某典史尝题联于厅事云：「作无品官，行有品事；读百家书，成一家言。」

　　马上得之马上失之上海赵谦士侍郎由监生起家，在懋勤殿行走，官至户部侍郎，仁宗巡幸热河，辄随驾较射，得孔雀翎。嘉庆辛未，以恭缮御制诗，误书「驻」字为「注」字，业已刻石进呈矣，大惧，亟入奏，自行检举.上以其素醇谨，不加罪，仅拔去花翎。都人有谑之者曰：「赵之翎，可谓马上得之，马上失之矣。」

</div>
    <div class="pagination">
<a href="清稗类钞_page134.html">上一页</a><span>...</span><a href="清稗类钞_page130.html">130</a><a href="清稗类钞_page131.html">131</a><a href="清稗类钞_page132.html">132</a><a href="清稗类钞_page133.html">133</a><a href="清稗类钞_page134.html">134</a><span class="current-page">135</span><a href="清稗类钞_page136.html">136</a><a href="清稗类钞_page137.html">137</a><a href="清稗类钞_page138.html">138</a><a href="清稗类钞_page139.html">139</a><a href="清稗类钞_page140.html">140</a><span>...</span><a href="清稗类钞_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
