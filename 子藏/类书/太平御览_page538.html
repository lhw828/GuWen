<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 538 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 538 页/共 737 页
  </h1>
  <div class="content">
   又曰：晏子聘楚，楚王知其贤智，欲辱之。使人缚一人从殿前过，佯问之：“此何罪也？”左右答曰：“此齐人也，今犯盗。”王谓晏子曰：“齐人善盗也？”晏子答曰：“臣闻江南生橘，江北为枳，土地使其然也。臣察此人在齐不为盗，今来楚而盗，亦土地使然也。”楚王大惭。
《汉杂事》曰：吴、楚七国反，齐孝王城守，胶西济南三国围齐。齐使路中大夫告於天子，还报曰：“坚守。”比至，三国围齐已数重矣，无从入。三国将与路中大夫盟：“若反言汉已破。”大夫许之。至城下，望见齐王，曰：“汉已发兵百万，使太尉周亚夫击破吴、楚，引兵救齐，齐必坚守！”三国将诛路中大夫。
《韩诗外传》曰：越王勾践使廉稽献民於荆，荆使者曰：“越，夷狄之国也。臣请欺其使者。”荆王曰：“越王，贤人也。其使者亦贤，子慎之！”使者出，见廉稽曰：“冠则得以见。”廉稽曰：“夫越，亦周室之列封也，不得处中国，则处江海之陂，与鼋鱼鳖为伍，文身剪发，而後处焉。今来至上国，必曰：‘冠乃得见，不冠不得见’，如此，则大国使适越，亦将劓墨、文身、剪发，而後得见乎？”荆王披衣出谢。
又曰：魏文侯有子曰击，次曰欣。欣少，而立以为嗣。封太子击於中山，三年不往来。其傅赵仓唐谏曰：“父忘子，子不可忘父，何不遣使乎？”击曰：“愿之久矣，未有所使。”仓唐对曰：“为之使，则臣请使。”击曰：“诺。”於是乃问君何所好与所嗜，曰：“君嗜晨凫，好北犬。”遂求晨凫、北犬赍行。仓唐至，曰：“北藩中山之君，有北犬、晨凫，使仓唐再拜献之。”文侯曰：“嘻！击知吾好北犬、晨凫也。”即见使者。文侯曰：“击无恙乎？”仓唐惟惟，三问而不对。文侯曰：“不对，何也？”仓唐曰：“臣闻诸侯不名君。既已赐弊邑，使得小侯国，不敢对也。”文侯曰：“中山君无恙乎？”仓唐曰：“今者之来，拜送於郊。”文侯曰：“中山君长短若何矣？”仓唐曰：“闻诸侯，比诸侯，入朝则侧者皆人臣也。臣无所比之，然则所赐之裘几能胜之矣。”文侯曰：“中山之君亦何好乎？”对曰：“好《诗》。”文侯曰：“於《诗》何好？”曰：“好《黍离》与《晨风》。”文侯曰：“《黍离》诗何哉？”对曰：“彼黍离离，彼稷之苗。行迈靡靡，中心摇摇。知我者谓我心忧，不知我者谓我何求。悠悠苍天，此何人哉！”文侯曰：“怨乎？”曰：“非敢怨也，时思也。”文侯曰：“《晨风》谓何？”对曰：“《诗》云：‘穴彼晨风，郁彼北林。未见君子，忧心钦钦。如何如何？忘我实多！’此以忘我者也。”於是大悦，曰：“欲知其子，视其母；欲知其君，视其使。中山君若不贤，恶能使其使贤？”遂废太子欣，而召中山君以为嗣。
《说苑》曰：秦王以五百里地封鄢陵君，君不受，使虞且谢。秦王忿然作色，谓且曰：“亦尝见天子之怒乎？”曰：“臣未尝见也。”王曰：“天子之怒，伏尸百万，流血千里！”且曰：“大王亦尝见布衣韦带之士怒乎？”王曰：“布衣韦带之士，怒则解冠徒跣，以头抢地耳，何难知者？”且曰：“此乃庸夫之怒耳。布衣之士怒，伏尸二人，流血五步！”即持其匕首起，视秦王曰：“今将是矣！”秦王变色，长跪曰：“先生就坐，寡人谕矣。”
又曰：赵王遣使者之楚，方鼓瑟而送之，诫之曰：“必如吾言！”（注事具瑟门。）
又曰：齐使淳于髡聘楚。髡为人形貌短小，楚王薄贱之，曰：“谓之齐无人耶？而使子来乎？何长也？”髡对曰：“臣无所长，要中七尺之剑，欲斩无状王！”王曰：“止。吾但戏子耳。”与髡共饮酒。
又曰：晋、楚之君为好，会苑丘之上。宋使人往之，晋、楚大夫曰：“趣以天子礼见吾君，我将见子。”使者曰：“冠虽弊，义居上；履虽新，义居下。周室虽微，诸侯未之能易也。师虽升宋城，臣犹不更臣之服也！”以诸侯礼见之。
又曰：楚使者聘齐，齐王享之梧宫。使者曰：“大哉梧乎！”王曰：“江海之鱼吞舟，大国之树必巨！”使者曰：“昔燕攻齐，遵雒路，渡济桥，焚雍门，击齐左而虚其右，王蜀绝头乎杜山，公孙差格死于龙门，饮马乎淄渑，定获乎琅琊，王与太后奔乎莒，逃城阳之山。此时，梧之大小何如矣？”刁渤对曰：“使者问梧之年耶？昔荆平王为无道，加诸申氏，杀子胥父与兄，子胥被发乞食於吴，阖庐以为相，三年将兵复仇于楚，战胜乎柏举，级头百万，囊瓦奔郑，王保於随，师入郢。胥行郢都，亲射宫，临于王冢，笞其墓。若此，则梧可为拊也！”
又曰：明君之使人也，任之以事，不制之以辞。
《王逸子》曰：或问：“张骞可谓名使者欤？”曰：“周流绝域，东西数万里，其中胡貊皆知其习俗；得始大蒜、葡萄、苜蓿等。”
《语林》曰：魏武将见匈奴使，自以形陋，不足雄远国，使崔季代当坐，自捉刀床头座。既毕，令人问：“魏王何如？”使答曰：“魏王信雅望非常，然床头捉刀人，此乃英雄也。”魏王闻，驰遣杀此使。
《天文要集》曰：天节星，主奉使。小而明，则使中正也。
梁元帝《苏郑论》曰：汉世，衔命匈奴，困而不食者，二人而已。子卿手持汉节，卧伏冰霜；仲师固无下拜，阳绝水火。况复风生稽落，日隐龙堆，翰海飞沙，皋兰走霰，岂不酸鼻痛心？忆雒阳之宫陛，屑泣横悲；想长安之城阙，直以为臣之道义不为生，事君之节，生为义尽。岂望拔幽泉，出重仞，经长乐，抵未央？及还望塞亭，来依候火，傍观上郡，侧眺云中，虽在己之自隆，而於时之报未重。
梁刘孝仪《北使还与永丰侯书》曰：足践寒地，身犯朔风，暮宿客亭，晨炊谒舍，飘摇辛苦。迄留毡乡，杂种覃化，颇慕中国，兵传李绪之法，楼拟卫律所治。而毳幕难淹，酪浆易厌，王程有限，时反玉关。射鹿胡奴，乃共归国，刻龙汉节，还持入塞。马衔苜蓿，嘶逗故墟。人获蒲萄，归种旧里。稚子出迎，善邻相劳，倦握蟹螯，亟覆虾碗。每取朱颜，略多自醉，用此终日，亦多自娱。
卷七百八十　四夷部一□东夷一
叙东夷
《尚书□尧典》曰：分命羲仲，宅夷，曰谷。（东表之地称夷。，明也。日出於谷而天下明。）
又《大诰》曰：武王崩，三监及淮夷叛。（三监，管、祭、商。淮夷，徐奄之属。皆叛周。）周公相成王，将黜殷命，作《大诰》。
又《蔡仲之命》曰：成王东伐淮夷，遂践奄，（成王即政，淮夷奄国又叛。王亲征之，遂灭奄而徙之。）作《成王政》。（为平淮夷徒奄之政令。）
又《费誓》曰：鲁侯命伯禽宅曲阜，徐、夷并兴，东郊不开。（徐戎淮夷并起，为寇於鲁，故东郊不开。）徂兹淮夷、徐戎并兴。（令往征此淮浦之夷、徐州之戎，并起为寇。此夷戎，帝王所羁縻统叙，故错居九州之内，秦始皇遂出之。）善支乃甲胄，乔攵乃干，无敢不吊！备乃弓矢，锻乃戈矛，砺乃锋刃，无敢不善！
《左传□僖下》曰：杞桓公来朝，用夷礼，故曰子。（杞，先代之後，而迫於东夷，风俗杂坏，言语衣服有时而夷，故言其夷也。）
又《成公上》曰：莒子曰：“莒辟陋在夷，其孰以我为虞？”
又《襄公六》曰：杞，夏馀也，而即东夷。（行夷礼。）
又《定公下》曰：以公会齐侯于祝其，实夹谷，孔丘相。犁弥言於齐侯曰：“孔丘知礼而无勇，若使莱人以兵劫鲁侯，必得志焉。”（菜人，齐所灭。菜，夷也。）齐侯从之。孔丘以公退，曰：“士兵之！（以兵击菜人。）两君合好，而裔夷之俘以兵乱之，（裔，远也。）非齐君所以命诸侯也！裔不谋夏，夷不乱华。”齐侯闻之，遽辟之。（辟兵，菜兵也。）
《毛诗》云：《苕之华》，大夫闵时也。幽王之时，西戎、东夷交侵中国，师旅并起，因之以饥馑。君子闵周室之将亡，伤已逢之，故作是诗也。
又曰：《江汉》，尹吉甫美宣王也。能兴衰拨乱，命召公平淮夷。江汉浮浮，武夫滔滔。匪安匪游，淮夷来求。
《论语□子罕》曰：子欲居九夷，（马曰：九夷，东方之夷，有九种。）或曰：“陋，如之何？”子曰：“君子居之，何陋之有？”（马曰：君子所居则化。）
《後汉书》曰：《王制》云：“东方曰夷。”夷者，抵也。言仁而好生万物，抵地而出，故天性柔顺，易以道御，至有君子不死之国焉。
又曰：会稽海外有东是人，（是，达奚切。）分为二十馀国。又有夷洲，及澶州。传言秦始皇遣方士徐福，将童男童女数千人，入海求蓬莱神仙不得，徐福畏诛，不敢还，遂止此洲。代代相承，有数万家人。岁时，至会稽市。会稽东冶县人有入海，行遭风流移至澶洲者。所在绝远，不可来往。
《竹书纪年》曰：后方即位三年，九夷来御，曰畎夷、夷、方夷、黄夷、白夷、赤夷、玄夷、风夷、阳夷。
又曰：后发即位元年，诸夷宾于王门。诸夷入舞。
又曰：仲丁即位于蓝夷。
《白虎通》曰：夷者，蹲也，言无礼仪。
《史系》曰：天监五年，丹阳南山得瓦物，高五尺，围四尺，上锐下平，盖如合焉。中得剑一、瓷具十数，时人莫识。沈约云：“此东夷罨盂也，葬则用之代棺。此制度卑小，则随当时矣。东夷死，则坐葬之。”武帝服其博识。
《临海水土志》曰：夷州在临海东南，去郡二千里。土地无雪霜，草木不死。四面是山，众山夷所居。山顶有越王射的，正白，乃是石也。此夷各号为王，分画土地，人民各自别异。人皆髡头穿耳，女人不穿耳。作室居，种荆为蕃鄣。土地饶沃，既生五谷，又多鱼肉。舅姑子归男女，卧息共一大床。交会之时，各不相避。能作细布，亦作班文布，刻画其内，有文章，以为饰好也。其地亦出铜、铁，惟用鹿矛以战斗耳。磨砺青石，以作矢镞、刃斧，环贯珠。饮食不洁。取生鱼肉，杂贮大器中，以卤之，历日月乃啖食之，以为上肴。呼民人为“弥麟”，如有所召，取大空材，材十馀丈，以着中庭。又以大杵，旁舂之，闻四五里，如鼓，民人闻之，皆往驰赴会。饮食皆踞相对。凿木作器，如犭希槽状，以鱼肉腥臊安中，十十五五共食之。以粟为酒，木槽贮之，用大竹筒长七寸许饮之。歌似犬嗥，以相娱乐。得人头，斫去脑，驳其面肉，留置骨，取大毛染之，以作鬓眉发编，具齿以作口，自临战斗时用之，如假面状。此是夷王所服。战得头，着首。还，於中庭建一大材，高十馀丈，以所得头差次挂之。历年不下，彰示其功。又甲家有女，乙家有男，仍委父母往就之居，与作夫妻，同牢而食。女以嫁，皆缺去前上一齿。
又曰：安家之民，悉依深山，架立屋舍於栈格上，似楼状。居处饮食，衣服被饰，与夷州民相似。父母死亡，杀犬祭之，作四方丞以盛尸。饮酒歌舞毕，仍悬着高山岩石之间，不埋土中作冢椁也。男女悉无履。今安阳罗江县民，是其子孙也。皆好猴头羹，以菜和中，以醒酒；杂五肉，霍不及之。其俗言：“宁自负人千石之粟，不愿负人猴头羹霍”。
朝鲜
《尚书大传》曰：武王胜殷，继公子禄父，（禄父，纣之子也。）释箕子之囚。箕子不忍商之亡，走之朝鲜。（朝鲜，今乐浪郡。）武王闻之，因以朝鲜封之。箕子既受周之封，不得无臣礼，故於十二祀来朝。
《史记》曰：朝鲜。张晏注曰：朝鲜有湿水、洌水、汕水，合为洌水。疑乐浪、朝鲜，取名於此。
又曰：朝鲜王满，燕人也。自始燕时，尝略属真番、朝鲜，为置吏，筑鄣塞。秦灭燕，属辽东外徼。汉兴，为远难守，复修辽东故塞，至氵贝水为界，属燕。燕王卢绾反，入匈奴。满亡命，聚党千馀人，结蛮夷服而东走出塞，渡氵贝水，居秦故空地上下鄣。稍役属真番、朝鲜蛮夷，及故燕、齐亡命者王之，都王险。（王险，地名。）会孝惠、高后时，天下初定，辽东太守即约满为外臣，保塞外蛮夷，毋使侵盗边。以闻，上许之，以故满得以兵威财物侵降其旁小邑，真番、临屯皆来服属，方数千里。传子至孙右渠，所诱汉亡人滋多。又未尝入见。真番旁众国欲上书见天子，又雍阏弗通。元封二年，汉使涉河谯谕右渠，终不肯奉诏。（师古曰：谯，夷让也，才笑切。）何去至界，临氵贝水，使驭刺杀送何者朝鲜裨王长。（长，裨王名也。）即渡水，驰入塞，遂归报天子曰：“杀朝鲜将。”上为其名美，即不诘，拜何为辽东东部都尉。朝鲜怨何，发兵，袭攻杀何。天子募罪人击朝鲜。其秋，遣楼船将军杨仆自齐浮渤海，兵五万人，左将军荀彘出辽东，讨右渠。右渠发兵距险。天子为两将军未有利，乃使卫山因兵威往谕右渠。右渠见使者，顿首谢：“欲降，恐两将诈杀臣；今见信节，请服。”遣太子入谢，献马五千匹，及馈军粮。人众万馀，持兵渡氵贝水。使者及左将军疑其为变，谓太子：“已服降，宜令人毋持兵。”太子亦疑使者左将军诈杀之，遂不渡氵贝水，复引归。左将军破氵贝水上军，乃前，至城下，围其西北。楼船亦往会，居城南。右渠遂坚城守，数月未能下。左将军急击之，朝鲜大臣乃阴间使人约降楼船，往来言，尚未肯决。天子使济南太守公孙遂往征之，有便宜得以从事。遂至，以节召楼船将军，入左将军营计事，即命左将军戏下执缚楼船将军，并其军，以报天子。天子诛遂。左将军已并两军，即急击朝鲜。朝鲜相路人、韩陶、尼相参、将军王夹，（师古曰：相路，一人也。韩陶，二人也。尼相参，三也。将军王夹，四也，夹，音颊。）相与谋，使人杀朝鲜王右渠，来降。王险城未下，故右渠之大臣成已又反，复攻吏。左将军使右渠子长降、相路人子最告谕其民，诛成已。遂定朝鲜，为真番、临屯、乐浪、玄菟四郡。
《汉书□地理志》曰：玄菟、乐浪，武帝时初置，皆朝鲜、犭岁犭百、勾骊蛮夷。殷道衰，箕子去之朝鲜，教其民以礼义、田蚕、织作。乐浪、朝鲜，民犯禁八条：（如淳曰：有其四，其四不见。）相杀以当时偿杀；相伤者以谷偿；相盗者，男没入为其家奴，女子为婢；欲自赎者，人五十万。虽免为民，俗犹羞之，嫁娶无所仇。是以其民终不相盗，无门户之闭。妇人贞信，不淫辟。其田民饮食以边豆，都邑颇放效，吏及内郡贾人往往以杯器食。郡初取吏於辽东，吏见民无闭藏，及贾人往者，夜则为盗，俗稍益薄。今相犯禁浸多，致六十馀条。可贵哉，仁贤之化也！然东夷天性柔顺，异於三方之外，故孔子悼道之不行，乘桴浮於海，欲居九夷，有以也。
犭岁犭百
《魏志》曰：犭岁犭百国，南与辰韩、北与高勾丽、沃沮接，东穷大海。今朝鲜之东，皆其地也。户二万馀。昔箕子既适朝鲜，作八条之教，无门户之闭，而民不为盗。其後四十馀世，朝鲜侯准僭号称王，陈胜等起，略叛秦。燕、齐、赵民避地东入朝鲜数万口，燕人卫满结夷服，复来王之。汉武帝伐灭朝鲜，分其地为四郡。自是之後，胡汉稍别。无大君长，自汉已来，其官有侯、邑君、三老，统主下户。其耆旧自谓与勾丽同种。其人性悫愿，少嗜欲，有廉耻，不请モ。言语法俗，大抵与勾丽同，衣服异。男女衣，皆着曲领。男子系银花，广数寸，以为饰。自单单大岭以西属乐浪，以东七县，都尉主之，皆以犭岁为名。後省都尉，封其渠帅为侯。今不耐犭岁，皆其种也。其俗，同姓不婚，多忌讳。每疾病死亡，辄捐弃旧宅，更作新居。布麻蚕绵，饮食亦有俎豆。晓侯星宿，豫知年岁丰约。嫁娶丧葬之法，有似勾丽。不以珠玉为宝。常用十月节祭天，昼夜饮酒歌舞，名为“舞天”。又祭虎，以为神。其邑落相侵犯，辄相罚，责生口牛马，名之曰：“责祸”。杀人者偿死。少寇盗。能步斗，作矛长三丈，至战时，数人共持之。乐浪檀弓，出其地。其海出班鱼皮、土饶文豹。又出{艹果}下马，汉桓时献之。正始六年，乐浪太守邓茂、带方太守弓遵，以岭东犭岁属高丽，兴师伐之，不耐侯等举邑降。八年，诣阙朝贡，诏：“更拜不耐犭岁王，居处杂在人间，四时诣郡朝谒，二郡；有军征赋调供给役使，遇之如民。”
《风俗通》曰：犭百者，谨案，《春秋传》：大犭百、小犭百。犭百者，路也，薄也。不知送往劳来，无宗庙粢盛，赋殿轻薄也。
三韩
《後汉书》曰：韩有三种，一曰马韩，二曰辰韩，三曰弁韩。马韩在西，有五十四国，其北与乐浪、南与倭接。辰韩在东，十有二国，其地与犭岁犭百接。弁韩在辰韩之南，亦有十二国，其南亦与倭接。凡七十八国，大者万馀户，小者数千家，各在山海间，地合方四千馀里，东西以海为限，皆古之辰国也。马韩最大，共立其种为辰王，都目支国，尽王三韩之地。其诸国王先皆是马韩种人焉。马韩人知田蚕作绵布，出大栗如梨。有长尾鸡，尾长五尺。邑落杂居，亦无城郭。作土室，形如冢，开户在上。不知跪拜，无长幼男女之别。少纲纪，国邑虽有主师，不能相制御。其葬有棺无椁。不知骑乘牛马，不贵金宝锦。惟重缨珠，以缀衣为饰，及悬颈垂耳。大率皆魁头露，（魁头，犹科头也，谓以发{扎糸}绩成科结也。，音计。）布袍草履。其人壮勇，少年有筑室作力者，辄以绳贯脊皮，缒以大木，欢呼为健。善用弓盾矛橹。虽有斗争攻战，而贵相屈服。俗信鬼神，常以五月竟祭鬼神，昼夜酒食，群聚歌舞，辄数十人相随踏地为节。十月农功毕，亦如之。诸国邑各以一人主祭天神，号为“天君”。又立苏涂，建大木以悬铃鼓，事鬼神。其南界近倭，亦有文身者。
《魏志》曰：马韩。汉桓、灵之末，韩、犭岁强盛，郡县不能制，民多流入韩国。建安中，公孙康分屯右县南荒地为带方郡，遣公孙模、张敞等收集遗人，兴兵伐韩、犭岁，旧人稍出。是後倭、韩遂属带方。魏景初中，明帝遣带方太守刘昕、乐浪太守鲜于嗣，越海定二郡。诸韩国臣智加赐邑君印绶，其次与邑长。其俗好衣帻。下户诣郡朝谒，皆假衣帻，自服印绶，部从事。吴林以乐浪本统韩国，分割辰韩八国与乐浪。
又曰：有州胡，在马韩之西，海中大岛上。其人差短小，言语不与韩同。皆髡头，如鲜卑。但衣韦衣，有上无下。好养牛豕，乘船往来，市货韩中矣。
辰韩（附）
《後汉书》曰：辰韩，耆老自言秦之亡人，避苦役适韩，韩割东界地与之。其名国为邦，弓为弧，贼为寇，行酒为行觞，相呼皆为徒，有似秦语，故或名之为秦韩。有城栅屋室。诸小别邑，各有渠帅，大者名臣智，次有俭侧，次有樊祗，次有杀奚，次有邑偕。（皆其官名。）土地肥美，宜五谷，知蚕桑，作缣布，乘驾牛马。嫁娶以礼，行者让路。国出铁，犭岁、倭、马韩并从市之。凡诸货易，皆以铁为货。俗喜歌舞，饮酒鼓瑟。儿生，欲令头扁，（扁，音补典切。）皆押之以石。
《魏志》曰：辰王，常用马韩人作之，世世相继。辰王不得自立为王，明其为流移之人，故为马韩所制也。其俗男女有别，以大鸟羽送死，其意欲使死者飞扬。其国作屋，横累木为之，有似牢狱。
弁韩（附）
《後汉书》曰：弁韩与辰韩杂居，城郭衣服皆同，言语风俗有有异。其人形皆长大，美发，衣服洁清，而刑法严峻。其国近倭，故颇有文身者。初，朝鲜王准为卫满所破，乃将其馀种数千人走入海，攻马韩，破之，自立为韩王。准後灭绝，马韩人复自立为辰王。建武二十年，韩人廉斯人苏马讠是等，诣乐浪贡献。（廉斯，邑名。讠是，音是。）帝封苏马讠是为汉廉斯邑君，使属乐浪郡，四时朝谒。灵帝末，韩、秽并盛，郡县不能制，百姓苦乱，多流亡入韩者。
《魏志》曰：弁辰与辰韩杂居，亦有城郭。衣服居处与辰韩同，言语法俗相似，祠祭鬼神有异。施灶皆在户西。
卷七百八十一　四夷部二□东夷二
百济
《北史》曰：百济之国者，其先盖马韩之属也，出自夫馀王东明之後有仇台，笃於仁信，始立国于带方故地。汉辽东太守公孙度以女妻之，遂为东夷强国。初以百家济，因号“百济”。其国东极新罗，北接高句丽，西、南俱限大海，东西四百五十里，南北九百里。其都曰居拔城，亦曰固麻城。其外更有五方：中方曰古沙城，东方曰得安城，南方曰久知下城，西方曰刀先城，北方曰熊津城。
又曰：百济国王姓夫馀氏，号於罗瑕，百姓呼为吉支，夏言并王也。王妻号於陆，夏言妃也。官有十六品，左平五人，一品达率，三十人，二品恩率，三品德率，四品杆率，五品奔率，六品已上冠饰银华将德，七品紫带施德，八品皂带固德，九品赤带季德，十品青带对德，十一品文督，十二品皆黄帝武督，十三品左军，十四品振武，十五品卷虞，十六品皆白带。自恩率以下，官无常员，各有部分。其人饮食衣服，与高丽略同。若朝拜、祭祀，其冠两箱加翅，戎事则不拜。拜谒之礼，以两手据地为礼。妇人不加粉黛，女辫发垂後，已出嫁则分为两道，盘於头上。衣似袍而袖微大。兵有弓箭刀槊，俗重骑射，兼爱坟史。有鼓、角、箜篌、筝、竽、篪、笛之乐，投壶、樗蒲、弄珠、握槊等戏，尤尚奕棋。行宋元嘉历，以建寅月为岁首。赋税以布绢丝麻及米等，量岁丰俭，差等输之。其刑罚，反叛退军及杀人者斩；盗者流，其赃两倍征之；妇犯奸，没入夫家为婢。婚娶之礼，略同华俗。父母及夫死者，三年居服，馀亲则葬讫除之。土田下湿，气候温暖，人皆山居。有巨粟。其五谷杂果菜蔬及酒醴肴馔之属，多同内地，维无驼骡羊鹅鸭。
又曰：百济国中，大姓有八族：沙氏、燕人、[B060]（音协。）氏、真氏、解氏、骨氏、木氏、{艹白}氏。其俗每以四仲月祭天及五帝之神，立其始祖仇台之庙於国城，岁四祠之。
又曰：隋开皇初，百济王馀昌遣使贡方物，拜上开府带方郡公百济王。平陈之岁，战船漂至海东耽牟罗国。其船得还，经于百济，昌资送甚厚，并遣使奉表贺陈平，文帝善之。八年，昌复使长史王辩那来献方物，属兴辽东之役，奉表请为军导。高丽颇知其事，兵侵其境。大业七年，帝亲征高丽，其王馀璋使国智牟来请军期，帝遣尚书起居郎席律诣彼与相知。明年，六军度辽，馀璋亦严兵於境，声言助军，实持两端。寻与新罗有隙，每相战争。十年，复遣使朝贡。後天下乱，使命遂绝。
《南史》曰：晋义熙十三年，以百济王馀映为使持节都督百济诸军事镇东将军百济王。宋元嘉二年，诏兼谒者闾丘恩子兼副谒者丁敬子往宣旨慰劳。其後每岁遣使奉表献方物。二十七年，上表求《易林》、《杂占》、腰弩，文帝并与之。梁天监中，进号征东大将军。寻为高丽所破，衰弱累年，迁居南韩地。普通二年，王馀隆上表，陈累破高丽，今始与百济通好，更为强国。五年，隆死，诏以其子明为百济王。所都城曰固麻，谓邑曰担鲁，如中国之言郡县也。其国有二十二担鲁，皆以子弟宗族分据之。其人形长，衣服洁净。其国近倭，颇有文身者。言语、服章略与高丽同。呼帽曰冠，襦曰复衫，裤曰。其言参诸夏，亦秦韩之遗俗云。中大通七年，累遣使献方物，并请《涅》等经义、《毛诗》博士并工匠、画师等，并给之。太清三年，遣使贡献，及至，见城阙荒毁，并号恸涕泣。侯景怒，囚执之。景平，乃得还国。
《唐书》曰：百济国王所居有东西两城，所置内官，曰内臣佐平掌宣纳事，内头佐平掌库藏事，内法佐平掌礼仪事，卫士佐平掌宿卫兵事，朝廷佐平掌刑狱事，兵官佐平掌在外兵马事。其用法，叛逆者死，籍没其家；杀人者，以奴婢三人赎罪；官人受财及盗者，三倍追赃，乃终身禁锢。凡诸赋税及风土所产，多与高丽同。其王服大袖紫袍。青锦裤、乌罗冠，金花为饰，素皮带、乌革履；官人尽绯为衣，银花饰冠；庶人不得衣绯紫。岁时伏腊，同於中国。其书籍有五经、子、史。又表疏并依中华之法。其国西南海中有三岛，其上出黄漆树，似小夏而树大，六月取其汁，漆器物，色如黄金，其光自夺目。
又曰：武德四年，百济王扶馀璋遣使来献果下马。七年，又遣大臣奉表朝贡。高祖嘉其诚款，遣使就册封为带方郡王。百济王自此岁遣朝贡，高祖劳抚甚厚，因讼高丽闭其道路，不许来通中国，诏遣朱子奢往和之。又与新罗世为仇敌，数相侵伐。贞观元年，太宗赐其玉玺书，令即停兵革，璋因遣使奉表陈谢。虽外称顺命，内实相仇如故。十一年，遣使来朝，献铁甲雕斧。太宗优劳之，赐彩帛、锦袍等。
又曰：贞观十六年，百济王义慈兴兵伐新罗四十馀城；又与高丽和亲通好，谋欲取党项城，以绝新罗入朝之道。新罗遣使告急请救。太宗遣司农丞相里玄奖赍书告谕两蕃，示以祸福。及太宗亲征高丽，百济怀贰，乘虚袭破新罗七城。二十二年，又破其十馀城。数年之中，朝贡遂绝。高宗嗣位，始遣使朝贡。六年，新罗王金春秋上表，称百济与高丽、侵其北界，已没三十馀城。显庆五年，命左卫大将军苏定方统兵讨之，大破其国，虏义慈及太子隆、小王孝演、伪将五十八人等，送於京师，上责而宥之。其国旧分为五部，统郡三十七、城二百、户七十六万，至是乃以其地分置熊津、马韩、东明等五都督府，各统州县，立其酋渠为都督、刺史及县令，命右卫郎将王文度为熊津都督，总兵以镇之。
又曰：百济王义慈事亲以孝行闻，友于兄弟，时人号“东海曾闵”。及至京，数日疾卒，赠金紫光禄大夫卫尉卿，特许其旧臣赴哭送，就孙皓、陈叔宝墓侧葬之。
夫馀
《後汉书》曰：夫馀国在玄菟北千里，南与高句丽、东与挹娄、西与鲜卑接，北有弱水，地方二千里，本犭岁地也。初，北夷橐离国王出行，其侍儿於後妊身，王遂欲杀之。侍儿曰：“前见天上有气，如大鸡子，来降我，因以有身。”王囚之，後遂生男。王令置於豕牢，豕以口气嘘之，不死，复徙於马栏，马亦如之。以为神，乃听母收养，名曰东明。东明长而善射。王忌其猛，欲杀之。东明奔走，南至掩氵（音斯。）水，以弓击水，鱼鳖皆聚浮水上，东明乘之得度，因至夫馀而王之焉。於东夷之域，最为平敞，土宜五谷，出名马、赤玉、貂┊、大珠如酸枣。以员栅为城，有宫室、仓库、牢狱。其人粗大强勇而谨厚，不为寇钞。以弓矛为兵。以六畜名官，有马加、牛加、狗加。其邑落皆主属诸加。食饮用俎豆，会同、拜爵、洗爵，揖让外降。以腊月祭天，大会连日，饮食歌舞，名曰迎鼓。是时断刑狱，解囚徒。有军事亦祭天，杀牛，以蹄占其吉凶。行人无昼夜，好歌吟，音声不绝。其俗用刑严急，被诛者，皆没其家人为奴婢；盗一责十二；男女淫皆杀之；尤恶妒妇，既杀复尸於山上。兄死妻嫂，死则有椁无棺。杀人殉葬，多者以百数。其王葬用玉匣，汉朝常预以王匣付玄菟，郡王死则迎取以葬焉。建武二十五年，夫馀王遣使奉贡，光武厚报答之，於是使命岁通。至安帝永初五年，夫馀王始将步骑七八千人寇钞乐浪，杀伤吏人，後复归附。永宁元年，乃遣嗣子尉仇台诣阙贡献，天子赐尉仇台印绶金彩。顺帝永和元年，其王来朝京师，帝作黄门鼓吹角抵戏以遣之。桓帝时亦朝贡。献帝时求属辽东云。
《魏志》曰：夫馀本属玄菟。其俗：有敌，诸加自战，下户俱担粮饮食之；其死，夏月皆用冰，有椁无棺，停丧五月，以久为荣；其居丧，男女皆纯白，妇人着布衣而去环，大体与中国相类。汉未，公孙度雄张海东，威服东夷，夫馀王尉仇台更属辽东。时句丽、鲜卑强，度以夫馀在二虏之间，妻以宗女。正始中，幽州刺史母丘俭讨句丽，遣玄菟太守王颀诣夫馀，王位居遣犬加郊迎，供军粮。旧夫馀俗：水旱不调五谷不熟，辄归咎於王，或言当易，或言当杀。其印文言“王之印”，国有故城名城，盖本貊之地，而夫馀王其中，自谓亡人，抑有以也。
《晋书》曰：夫馀国，至太康六年为慕容所袭破，其王依虑自杀，子弟走保沃沮。武帝以何龛为护东夷校尉。明年，夫馀後王依罗遣使诣龛，求率见人还复旧国，遣督邮贾沈以送之，尔後每为掠。其种人卖於中国，帝又以官物赎还。禁市夫馀之口。自後无闻。
新罗
《秦书》曰：符坚建元十八年，新罗国王楼寒遣使卫头献美女。国在百济东，其人多美发，发长丈馀。
又曰：符坚时，新罗国王楼寒遣使卫头朝贡。坚曰：“卿言海东之事，与古不同，何也？”答曰：“亦犹中国，时代变革，名号改易。”
《南史》曰：“新罗，魏时曰新卢，宋时曰新罗，或曰斯罗。其国小，不能自通使聘。梁普通二年，王姓募名秦始，使使随百济奉献方物。其俗呼城曰健牟罗，其邑在内曰啄评，在外曰邑勒，亦中国之言郡县也。国有六家啄评，五十邑勒。邑勒土地肥美，宜植五谷，多桑麻，作缣布，服牛乘马，男女有别。其官名有子贲旱支。壹旱支、齐旱支、谒旱支、壹吉支、奇贝旱支。其冠曰遗子，礼襦曰尉解，裤曰柯半，靴曰洗。其拜其行与高丽相类。无文字，刻木为信，语言待百济而後通焉。
《北史》曰：新罗者，其先本辰韩种也。辰韩始有六国，後稍分为十二，新罗则（先本辰韩种也，辰韩始一也。）其一也，或称魏。将毋丘俭讨高丽，破之，奔沃沮，其後复归故国，有留者遂为新罗，亦曰斯卢。其人杂，有华夏、高丽、百济之属，兼有沃沮、不耐、韩犭岁之地。其王本百济人，自海逃入新罗，遂王其国。初附庸百济，百济征高丽，不堪戎役，後相率归之，遂致强盛。因袭百济，附庸於迦罗国焉。
又曰：新罗王真平，以隋开皇十四年，遣使贡方物，文帝拜真平上开府乐浪郡公新罗王。其官有十七等，一曰伊罚干，贵如相国，次伊尺干，次迎干，破弥，次大阿尺，次阿尺干，次乙吉干，次涉咄干，次及伏干，次大奈摩干，次奈摩干，次大舍，次小舍，次吉士，次大乌，次小乌，次造位，外有郡县。其文字、甲兵同於中国。选壮健者悉入军，烽戍逻俱有屯管部伍。风俗刑政衣服略与高丽、百济同。每月旦相贺，王设宴会，班赍群官，其日拜日月神主。八月十五日设乐，令官人射，赏以马布。其有大事，则聚群官，详议定之。服色尚画素，妇人辫发绕头，以新彩及珠为饰。婚嫁礼惟酒食而已，轻重随贫富。死有棺敛葬送，起坟陵。王及父母妻子丧，居服一年。田甚良沃，水陆兼种。其五谷果菜鸟兽物产略与华同。大业以来，岁遣朝贡。
《唐书》曰：新罗王所居曰金城，周七八里，卫兵三千人，设师子队，文武官凡有十七等。武德四年，其王金真平遣使朝贡，高祖遣使，赐以玺书及画屏风、锦彩。自此朝贡不绝。其食器用柳箱，亦以铜及瓦。国多金、朴两姓，异姓不为婚。
又曰：贞观五年，新罗遣使献女乐二人，皆须发美色。太宗谓侍臣曰：“朕闻声色之娱不如好德，且山川阻远，怀土可知。近日林邑献白鹦鹉，尚解思乡，诉请还国，鸟犹如此，况人情乎？但悯其远来，思恋亲戚，宜付使者，听其还家。
又曰：新罗王金真平安卒，无子，立其女善德为王。贞观九年，遣使册命善德为乐浪郡王。新罗王十七年，遣使上言：“高丽、百济累相攻袭，亡失数十城，两国连兵，意在灭臣社稷。谨遣陪臣归命大国，乞偏师救助。”後太宗将亲伐高丽，诏新罗纂集士马应接大军。新罗遣大臣领兵五万入高丽南界，攻水口城，降之。
又曰：新罗王善德卒，立其妹真德为王。贞观二十二年，真德遣其弟国相伊赞子金春秋及其子文正来朝。春秋请诣国学观释奠及讲论，太宗因赐以所制温汤及晋碑。并新撰《晋书》将归国。
又曰：永徽元年，新罗王真德大破百济之众，遣其弟子法敏以闻。真德乃织锦作五言《太平颂》以献，其词曰：“大唐开洪业，巍巍皇猷昌。止戈戎衣定，修文继百王。统天崇雨施，理物体含章。深仁谐日月，抚运迈陶唐。幡旗何赫赫，征鼓何。外夷违命者，剪覆被天殃。淳风凝幽显，遐迩竟呈祥。上时和玉烛，七耀巡万方。维岳降宰辅，帝任忠与良。五三成一德，昭我家大唐。”帝嘉之，拜法敏为太府卿。
又曰：永徽六年，百济与高丽、率兵侵新罗北界，其王春秋遣使上表求救。显庆五年，命左武卫大将军苏定方为熊津道大总管，统水陆十万，仍令春秋为夷道行军总管，与定方讨平日济，俘其王扶馀义慈来献。自是新罗渐有高丽、百济之地，其界益大，西至于海。
又曰：龙朔三年，诏以新罗国为鸡林州都督，授其王金法敏为鸡林都督。法敏卒，其子政明嗣位。垂拱二年，遣使来朝，因请《唐礼》一部，并杂文章。则天令写《吉凶要礼》，并於《文馆词林》采其词涉规诫者，勒成五十卷以赐之。
又曰：开元二十五年，新罗王兴光卒。玄宗遣左赞善大夫邢往吊祭，并册其子承庆为新罗王。将发，上制诗序，太子以下及百寮咸赋诗以送之，谓曰：“新罗，号君子之国，颇知书记，有类中华。以卿涉学，善於讲论，故选充此使。到彼宜阐扬经典，使知大国儒教之盛。”又闻其人多善弈棋，亦令善棋人率府兵曹杨季膺为之副。等至彼，大为蕃人所敬。其国棋者皆季膺之下，於是厚赂等金宝及药物。
又曰：大历七年，新罗王金乾运遣使金标石来贺正。八年，又遣使献金银牛、黄鱼、牙绸、朝霞绸等。
又曰：元和三年，新罗王金重兴遣使金力奇来朝。力奇上言：“贞元十六年，奉诏册臣故主金俊邕为新罗王。母申氏为大妃，妻朴氏为王妃。册使韦丹至中路而知俊邕薨，其册却回在中书省。今臣还国，伏请授臣以归。”敕金俊邕等册，宜令鸿胪寺於中书省受领，至寺宣授与金力奇，令奉归国。仍赐其叔彦升门戟，令本国准例给与。
卷七百八十二　四夷部三□东夷三
倭
《後汉书》曰：倭在韩东南大海中，依山岛为居，凡百馀国。武帝灭朝鲜，使驿通於汉者三十许国。倭王居邪马台国，乐浪郡徼去其国万二千里，其地大较在会稽、东冶，与朱崖、儋耳相近，故其俗多同。土宜禾稻麻蚕桑，知识绩为缣布，出白珠、青玉。其山有丹，土气温暖，冬夏生菜茹，无牛、马、虎、豹、羊、鹊。其兵有矛木弓竹矢，或以骨为镞。男子皆黥面文身，以其文左右大小别尊卑之差。其男衣皆横幅，结束相连；女人被发，屈衣如单被，贯头而着之，并以丹朱分身，（《说文》曰：分，尘也。音蒲顿切。）如中国之用粉也。有城栅屋宇，父母兄弟异处，惟会同男女无别。饮食以手，而用笾豆。俗皆徒跣，以蹲踞为恭敬。其人性嗜酒，多寿考，至百馀岁者甚众。国多女子，大人皆有四五妻，其馀或两或三，女人不淫不妒。又，俗不盗窃，少争讼。犯法者没其妻子，重者灭其门族。其死者，停丧十馀日，家人哭泣，不进酒食，而等类就歌舞为乐。灼骨以为卜，用决吉凶。行来渡海，令一人不栉沐、不食肉、不近妇人，名曰持衰。若在涂吉利，则雇以财物；如病疾遭害，以为持衰不谨，便共杀之。
《魏志》曰：倭国在带方东南大海中，依山岛为国，旧百馀小国。汉时有朝见者，今令使译所通共三十国。从带方至倭，循海岸水行，历韩国，从乍南乍东到其北岸拘耶韩国七千馀里，至对马国户千馀。其大官曰卑狗，副曰卑奴母离。所居绝岛方四百馀里，地多山林，无良田，食海物自活，乘船南北市籴。又南渡一海一千里，名曰瀚海，至一大国，置官与对马同，地方三百里，多竹木丛林，有三千许家，亦有田地。耕田不足食，亦行市籴。又渡海千馀里，至未卢国，户四千，滨山海居，人善捕鱼，水无深浅皆能沉没取之。东南陆行五百里，到伊都国，官曰尔支，副曰泄谟觚、柄渠觚，有千馀户，世有王，皆统属女王。带方使往来常止住。又东南至奴国百里，置官曰先马觚，副曰卑奴母离，有二万馀户。又东行百里，至不弥国，户千馀，置官曰多模，副曰卑奴母离。又南水行二十日，至於投马国，户五万，置官曰弥弥，副曰弥弥那利。又南水行十日，陆行一月，至耶马台国，户七万，女王之所都，其置官曰伊支马，次曰弥马叔，次曰弥马获支，次曰奴佳，其属小国有二十一，皆统之女王。之南又有狗奴国，男子为王，其官曰狗石智卑。狗者，不属女王也。自带方至女国万二千馀里，其俗，男子无大小皆黥面文身。闻其旧语，自谓太伯之後；又云自上古以来，其使诣中国，草传辞说事。或蹲或跪，两手据地，谓之恭敬。其呼应声曰噫噫，如然诺矣。
又曰：倭国本以男子为王。汉灵帝光和中，倭国乱，相攻伐无定，乃立一女子为王，名卑弥呼。事鬼道，能惑众。自谓年已长大，无夫婿，有男弟佐治国，以婢千人自侍，惟有男子一人给饮食，传辞出入。其居处，宫室楼观城栅，守卫严峻。景初三年，公孙渊死，倭女王遣大夫难升米等言带方郡，求诣天子朝见，太守刘夏送诣京师。难升米致所献男生口四人、女生口六人、班布二匹。诏书赐以杂锦采七种五尺，刀二口，铜镜百枚，真珠、铅丹之属，付使还；又封下倭王印绶。女王死，大作冢，殉葬者百馀人。更立男王，国中不伏，更相杀数千人。於是复更立卑弥呼宗女台举，年十三，为王，国中遂定。其倭国之东，渡海千里，复有国，皆倭种也。又有朱儒国，在其南，人长三四尺。去倭国四千馀里，又有裸国。墨齿国，复在其南，船行可一年至。
《南史》曰：倭国风俗不淫，男女皆露髻。富贵者以锦绣杂采为帽，似中国胡公头。晋安帝时，有倭王赞遣使朝贡。宋武帝永初二年，诏曰：“倭王赞远诚宜甄，可赐除授。”文帝元嘉二年，赞又遣使奉表献方物。赞死，弟珍立，遣使贡献，自称使持节都督倭、百济、新罗、任那、秦韩六国诸军事、安东大将军、倭国王，诏除安东将军、倭国王。珍又求除正倭洧等十三人平西征虏冠军号，诏并听之。自此朝贡不绝。至顺帝升明二年，倭王武遣使上表言：“自昔祖祢躬擐甲胄，跋涉山川，不遑宁处，东征毛人五十五国，西服众夷六十六国，陵平海北九十五国，王道融泰，廓士遐畿，累叶朝宗，不愆于岁。道过百济，装饰船舫，而句丽无道，图欲见吞。臣亡考济，方欲大举，奄丧父兄，使垂成之功，不获一篑。今欲练兵，申父兄之志，窃自假开府仪三司，其馀咸各假授，以劝忠节。”诏除武使持节督倭、新罗、任那、加罗、秦韩六国诸军事、安东大将军、倭国王。至齐建元中，及梁武帝时，并来朝贡。
《北史》曰：隋开皇二十年，倭王姓何每，字多利思比孤，号河辈鸡弥，遣使诣阙。上令所司访其风俗，使者言：“倭王以天为兄，以日为弟，天明时出听政，跏趺坐，日出便停，理务，云‘委我弟’。文帝曰：“此大无义理。”於是训令改之。王妻姓鸡弥没官，有女六七百人，名太子为利歌弥多弗利。
又曰：倭国内官有十二等：一曰大德，次小德，次大仁，次小仁，次大义，次小义，次大礼，次小礼，次大智，次小智，次大信，次小信，员无定数。有军尼一百二十人，犹中国牧宰。八十户置一伊尼翼，如今里长也。十伊尼翼属一军尼。
又曰：倭国男子服饰，衣裙襦，其袖微小，履如屦形，漆其上，系之脚。人庶多跣足。不得用金银为饰，故时衣横幅，结束相连，而无缝头，亦无冠，但垂发於两耳上。至隋时，王始制冠，以锦彩为之，以金银镂花为饰。妇人束发於後，亦衣裙襦，裳皆有衤巽。纤竹聚以为梳，编草为荐，杂皮为，裘，缘以杂文皮。
又曰：倭国兵有弓矢、斧，漆皮为甲，骨为矢镝。虽有兵，无征战。其王朝会必陈设仪仗。其国乐户，户可十万。俗杀人、强盗、及奸皆死；盗者计赃酬物，无财者没身为奴，自馀轻重或流或杖。每讯冤狱，不承引者，以木压膝；或置小石於沸汤中，令所竞者探之，云理曲者即手烂；或置蛇瓮中令取之，云曲者即螫手。人颇恬静，罕争讼，少盗贼。乐有五弦琴笛。男女多黥面、文身。没水捕鱼。无文字，惟刻木结绳。後於百济求得佛经，始有文字。知卜筮，尤信巫觋。每至正月一日，必射戏、饮酒。其馀节略与华同。好棋博、握槊、樗蒲之戏。气候温暖，草木冬青，土地膏腴，水多陆少。以小环挂鸬鹚项，令入水捕鱼，日得百馀头。俗无盘俎，藉以槲叶。性质直，有雅风。女多男少，婚嫁不取同姓，男女相悦者即为婚。妇入夫家，必先跨火，乃与夫相见。妇人不淫妒。死者敛以棺椁，亲宾就尸歌舞，姜子兄弟以白布制服。贵人三年殡，庶人卜日而瘗。及葬，置尸船上，陆地牵之，或以小舆。
又曰：倭国有阿苏山，其石无故火起接天者，俗以为异，因行祷祭。有如意宝珠，其色青，大如鸡卵，夜则有光。新罗、百济皆以倭为大国，多珍物，并仰之，恒通使往来。
又曰：隋大业三年，倭国王多利思比孤遣朝贡。使者曰：“闻海西菩萨天子重兴佛法”，国书曰：“日出处天子，致书日没处天子，无恙”云云。帝览不悦，谓鸿胪卿曰：“夷书有无礼者，勿复以闻。”明年，上遣文林郎裴世清使倭国。王遣小德何辈台，从数百人，设仪仗，鸣鼓角来迎。後十日，又遣大礼歌多毗，从三百馀骑刺郊劳。既至彼都，其王与世清来贡万物。此後遂绝。
《唐书》曰：倭国土风颇类新罗。贞观五年，遣使献方物。太宗矜其道远，敕所司无令岁贡。又遣新州剌史高袁仁持节往抚之。袁仁无绥远之才，与王子争礼，不宣朝命而还。至二十二年，又附新罗，奉表以通起居。
日本国
  </div>
  <div class="pagination">
   <a href="太平御览_page537.html">
    上一页
   </a>
   <span>
    ...
   </span>
   <a href="太平御览_page533.html">
    533
   </a>
   <a href="太平御览_page534.html">
    534
   </a>
   <a href="太平御览_page535.html">
    535
   </a>
   <a href="太平御览_page536.html">
    536
   </a>
   <a href="太平御览_page537.html">
    537
   </a>
   <span class="current-page">
    538
   </span>
   <a href="太平御览_page539.html">
    539
   </a>
   <a href="太平御览_page540.html">
    540
   </a>
   <a href="太平御览_page541.html">
    541
   </a>
   <a href="太平御览_page542.html">
    542
   </a>
   <a href="太平御览_page543.html">
    543
   </a>
   <span>
    ...
   </span>
   <a href="太平御览_page539.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
