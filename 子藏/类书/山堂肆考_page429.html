<!DOCTYPE html>
<html>
<head>
    <meta charset="UTF-8">
    <title>山堂肆考 - 第 429 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 429 页/共 632 页</h1>
    <div class="content">　　六客
　　堂在湖州郡治园中宋元祐中知州张询作六客词序云昔李公择为此郡张子野刘孝叔在焉而杨元素苏子瞻陈令举过之防于碧澜堂子野作六客词于四方今仆守是邦子瞻与曹子方刘景文苏伯固张乗道来过与仆为六而向之六客独子瞻在故复继前作子野为前六客词子瞻为后六客词
　　偃月
　　唐李林甫有堂如偃月号偃月堂每欲摈斥大臣则居此堂思中伤之
　　聚星
　　堂在凤阳颍州治欧阳公守郡日建有聚星堂集
　　歌凤
　　堂在嘉定州之三峩馆馆中绘楚狂接舆像于壁
　　归鴈
　　唐虞世南侍宴归鴈堂诗歌堂面渌水舞馆接金塘竹开霜后翠梅动雪前香鳬归初可侣鴈起各分行刷羽同栖集懐恩愧稻梁
　　七叶
　　白乐天七叶堂诗郁郁复郁郁此热何时毕宜人七叶堂烦暑随步失檐雨稍霏防牕风正萧瑟清闲一觉睡可以消百疾
　　一枝
　　堂在黄冈县宋时建堂前有大梅取一枝向暖之义
　　舍葢
　　葢公堂在诸城县境内苏轼守胶西建自为之记昔曹参为齐相问葢公所以安集百姓葢公为言治道贵清净而民自定参于是避正堂以舍葢公参用其言而齐大治
　　颂僖
　　堂在南安府学宋知军管鋭增修学舍士民徳之立生祠于学宫扁曰颂僖取鲁僖公修閟宫而诗人颂祷之义
　　一经
　　堂在凤翔府陇州治东唐太守韦臯建取汉韦贤一经教子之义
　　万卷
　　苏子瞻题张竞辰所居万卷堂诗君家四壁如相如卷藏天禄如石渠岂惟邺侯三万轴家有世南行秘书
　　緑野
　　见致仕
　　碧澜
　　堂在湖州子城东南霅溪之西唐刺史杜牧建牧有书碧澜堂三大字宋陈尧佐诗苕溪清浅霅溪斜碧玉寒光照万家谁向月明终夜听洞庭渔笛隔芦花
　　写韵
　　堂在南昌府城南紫极宫唐太和末仙女呉防鸾写孙愐唐韵于此故名
　　读书
　　张九龄读书堂在南雄府始兴县南山幽水秀花木长春几案庭户皆石琢就
　　绛雪
　　堂在荆州楚塞楼前宋知州朱庆基与客会饮红梨花盛开命坐客赋诗欧阳公诗风轻绛雪樽前舞日暖繁香露下闻因以绛雪名其堂又黄州府治东有雪堂苏轼谪居于黄以大雪中筑堂及落成因绘雪于四壁故名
　　白云
　　堂在福建长乐县宋管师复诗入寺层层百级梯野堂更与白云齐平观碧落星辰近俯见红尘世界低
　　居易草堂
　　白乐天元和中谪江州司马因即庐山遗爱寺西郑氏旧隠筑草堂居之
　　魏野草堂
　　见隐士
　　昼锦
　　堂在彰徳府治北宋韩琦以宰相判乡郡建于居第欧阳脩记蔡襄书琦第别有荣归虚心二堂其后曾孙侂胄为相又建荣事堂
　　寒碧
　　堂在黄州府东门外宋时何氏兄弟作此堂以待苏轼之至为画竹石及赋诗题于壁
　　醉白
　　河南彰徳府治北有醉白堂韩琦建于居第池上取唐白乐天池上之诗以为醉白堂之歌苏轼为记
　　景韩
　　唐韩愈尝刺袁州宋绍兴间郡守陈稀立景韩堂以寓景慕之意黄禴为记
　　三善
　　堂在余干县治西宋令沈度政有三善故云一曰田无废土二曰市无闲居三曰狱无宿系父老请以名堂
　　十箴
　　广西平乐府有十箴堂宋周必大刻十箴于石
　　遂初
　　顺天府南有遂初堂元詹事张九思别业也绕堂花竹水石之胜甲于都城九思尝以休沐与公卿大夫觞咏于此从容论説古今以达于政理非真为游乐之地云
　　逸老
　　见庄
　　三槐
　　开封府城仁和门外有三槐堂宋兵部侍王祐搆居第时手植三槐于庭曰吾子孙必有为三公者后子旦果为相人遂号三槐王氏子孙因建三槐堂苏轼为记
　　万柳
　　顺天府南有万柳堂元亷希宪别墅也堂临池池中多莲绕池植柳风景可爱每招卢挚赵孟頫等游宴时有歌以小圣词侑觞者孟頫赋诗万栁堂前数畆池平铺云锦盖涟漪主人自有沧洲趣游女仍歌白雪词手把荷花来劝酒步随芳草索题诗谁知咫尺京城外便有无穷万里思
　　双松
　　广西全州治中有双松堂黄山谷诗文殊堂下松永日如鸣琴我登双松堂时步双松隂中有寂莫人安禅无古今
　　八桂
　　堂在桂林府治宋守范成大建李彦弼为记又命名孔延世嘉祐间知封川遗爱在民三子文仲武仲平仲同读书于郡斋后人榜曰三桂堂
　　五咏
　　桂林府独秀山前有五咏堂取刘宋顔延之有五君咏故名宋守孙览有记
　　四幷
　　四幷堂在州郡圃宋韩琦以资政殿学士知州时建取美景良辰赏心乐事四者难幷之义
　　栖贤
　　东坡志林云子由作栖贤堂记读之便如在堂中见水石隂森草木胶轕也仆当为书之刻石堂上且欲与庐山结縁他日入山不为生客也
　　思圣
　　兖州府汶上县有思圣堂元杨奂东游记曰汶上古之中都先圣之旧治鲁定公九年宰于此县署之思圣堂是也
　　冰玉
　　堂在南康府治后爱莲堂之北宋郡人刘涣字凝之故居苏轼尝曰凝之父子亷洁不挠冰清而玉刚乡人因以名堂朱元晦张文潜俱为作记按涣子名恕字道原
　　柱石
　　堂在汉中府园宋文同诗尝闻阳朔山万尺从地起孤峯立堂下此石无乃似为尔尝独来一日须三囬
　　有美
　　宋嘉祐二年梅摰以龙图阁直学士尚书吏部郎中出守于杭仁宗于其行也赐诗以宠之其首章云地有湖山美东南第一州因取有美二字以名堂欧阳脩作记
　　无讼
　　堂在袁州府治内宋建炎间郡守阮阅建并记
　　勉耘
　　堂在安福县北六十里宋邑人彭奇宗建文天祥为之説曰百圣在天六经行地譬之五谷皆美种也钱镈必痔荼蓼必薅既坚既好实頴实栗不然略闽蜀之蹲鸱给燕赵之枣栗而吾未尝不饱鸣呼此岂乐饥常法哉彭君竒宗之为学也知所以种而以勉耘顔其堂其必自五谷始是穮是蓘必有丰年竒宗俟之
　　宅生
　　堂在肇庆府封川县治北宋郭祥正诗水光送日浮珍席山势和云挿画梁安得身如张相国为君重赋宅生章
　　中和
　　堂在杭州凤皇山下宋孙沔守杭时建髙宗登堂望会稽山诗曰六龙转淮海万骑临呉津王者本无外驾言苏逺民瞻彼草木秀感此疮痍新登堂望稽山懐哉夏禹勤神功既盛大后世其仁愿同越勾践焦思先吾身艰难务遵养圣贤有屈伸髙风动君子属意种蠡臣
　　光碧
　　光碧堂在昆仑山西王母所居
　　和青
　　堂在台州府治取杜甫云水长和岛屿青之句为名
　　桂籍
　　宋太宗兴国中进士中第赐题名于桂籍堂此题名之始唐人题名于慈恩寺乃进士自题也
　　莲城
　　见处州府治南园宋乾道中范成大建
　　斋
　　説文斋洁也取其戒洁之义以为室也杜阳编梁武帝造佛寺令萧子云飞白大书一萧字于内季约之见之破产买归东洛建一小室玩之号萧斋后世斋之名始此一説汉宣帝斋居决事此斋名之起也王肃东斋
　　舆地志汉王朗为会稽太守子肃随之郡住东斋内夜有女子从地出称赵王女与肃语至晓别赠一丸墨肃方欲注周易因此便觉才思开悟
　　蔡凝西斋
　　陈蔡凝字子居涉经传尤工草常端坐西斋日非名流罕与交接大建初除吏部侍郎
　　竹斋
　　唐张渭题从弟沔州判官竹斋诗竹里藏公宇花间隐使车
　　茅斋
</div>
    <div class="pagination">
<a href="山堂肆考_page428.html">上一页</a><span>...</span><a href="山堂肆考_page424.html">424</a><a href="山堂肆考_page425.html">425</a><a href="山堂肆考_page426.html">426</a><a href="山堂肆考_page427.html">427</a><a href="山堂肆考_page428.html">428</a><span class="current-page">429</span><a href="山堂肆考_page430.html">430</a><a href="山堂肆考_page431.html">431</a><a href="山堂肆考_page432.html">432</a><a href="山堂肆考_page433.html">433</a><a href="山堂肆考_page434.html">434</a><span>...</span><a href="山堂肆考_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
