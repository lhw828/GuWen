<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 96 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 96 页/共 331 页</h1>
    <div class="content">　　《晁氏客语》：吴起说魏武侯罢兵服，庄周说剑而衣短后之衣，孟子说齐王而言公刘好货大王好色，皆因其所好而化之，巽而入之。善诱人也。
　　察监系人
　　【制锦管见】
　　二竞干证俱至，须即剖决。干证未备，未免留人。承监人乞觅不如意，取将对词人钻之空室，故为饥饿，不容人保。又或受竞主之求，以无保走窜妄申。县令不明，取将其人寄狱者多矣。凡承监，须令即召保，不测检察。如不容保，故为钻击，必惩治之。仍许亲属，无时陈告。或果贫而无保，须度事之轻重或押下都，追未至人。
　　勿轻禁人
　　【制锦管见】
　　不应禁人忽禁。若未欲讯决，而权寄于狱。或系干证人，日当引对者，晚须出之。盖法不应禁，或有不测，罪无所逃。若妇人当刑禁者，必先验其有无孕，恐或堕胎，无以自明。
　　君子无弃人
　　【采真集】
　　后山居士云：君子无弃人，巧智之士，以为手足可也。耳目且不可，况腹心乎？盖势在，则欺之以为功；势同，则夺之以自利；势去，则背之以违害。使之且难，况同之乎？士终始不相负，非由义，则畏义耳。势在而不负，岂真不负耶？未病废疾，不害为生，膏盲之溃，吊之可也。
　　论诗非论人
　　【浩然斋雅谈】
　　刘平国戏题云：选诗非选官，论时非论人。故若女子，天竺牧童，皆得预唐名公之列。
永乐大典
卷之三千
卷之三千
　　九真人
　　为己为人
　　【论语】
　　子曰：古之学者，为己；今之学者，为人。
　　【四书大义】
　　为己，欲得之于己也；为人，欲见和于人也。为己，无所为而为之也；为人，有所为而为之也。欲得于己者，收敛笃实；求知于人者，轻浮浅露。
　　【程氏遗书】
　　有人治园圃役，知力甚劳。先生曰：“蛊之象，郡了以振民育德，君子之事，惟有此二者，余无他。为二者，为己为人之道也。”为己为人，吴本作“治己治人”。
　　【韩涧泉日记】
　　有用有舍，知用而不知舍，失身而不能无闷。知舍而不知用，失时而不能无害。为己之学多，而后能为人。为人之学多，必未能为己。为己非著书求工于文字语言，为人非致治求密于制度条章。急于事功者，忘身；急于情性者，忘人。为己者，出犹可为治；为人者，终身不知所以为德矣。葆气者寿，养神者无往而不自明。神气相宣，而万化举。
　　【敬斋先生泛说】
　　世人未尝不自为也。然为己者常少，而为人者恒众多。为己少而为人多，兹非见之外者重，而得之内者轻乎？在人者当轻而反重，在己者当重而反为轻。如是焉者，居一国而恒一国徇，居一天下而恒一天下徇。吾身眇然以一国一天下徇，其自为也，亦劳矣。
　　【朱晦庵训蒙绝句】
　　《为己为人》：药病须还考自知，和根斩断为人机。心随身止门常闭，课罢苔封候夕晖。辛勤尽作求闻计，沽得过情声誉来。自外而观为可喜，此心已失实堪哀。
　　劳己为人
　　【资治通鉴】
　　《梁本纪》：武帝曰：朕三更出治事，事少午前竟，事多日昃方食。昔腰腹过于十围，今之瘦削裁二尽余。为谁之咎？救物故也。
　　吃紧为人
　　【紫阳宗旨】
　　论孟之言，平易明白，固无此等玄妙之谈。虽以子思周子吃紧为人，特著《中庸》《太极》之书，以明道体之极致。而其所说用功夫处，只说择善固执学问思辩，而笃行之。
　　妇人食人
　　【刘恕通鉴外纪】
　　桀在位以来，宫中女子化为龙，俄而复为妇人，甚丽而食人。桀命为蛟妾，告吉凶。
　　率兽食人
　　【孟子】
　　《滕文公章》：圣贤不作，诸侯放恣。处士横议，杨朱墨翟之言盈天下。天下之言，不归杨则归墨。杨氏为我，是无君也。墨氏兼爱，是无父也。无父无君，是禽兽也。公明仪曰：庖有肥肉，厩有肥马，此率兽而食人也。杨墨之道不息，孔子之道不著，是邪说诬民，充塞仁义也。仁义充塞，则率兽食人，人将相食。
　　食豕如食人
　　【庄子】
　　三年不出，为其妻炊。食豕如食人。疏，不出三年，屏于俗务。为妻爨火，忘其荣辱。食豕如人，净秽均等。鱼羊食人
　　【晋书载记】
　　苻坚之时，有人于明光殿大呼谓坚曰：“甲申乙酉，鱼羊食之。悲哉无复遗。”坚命执之，俄而不见。
　　白虎神食人
　　【龙虎山志】
　　祖天师居西城山，有老人来，泣曰：“吾西城山房陵，有白虎神食人。每岁乡民盗杀以祭，愿师驱除，为绝其害。”
　　士卒食人
　　【通鉴纪事本末】
　　僖宗光启三年夏六月戊午，秦彦遣毕师铎、秦稠，将兵八千出城西击杨行密。稠败死，士卒死者十七八。城中乏食，樵采路绝，宣州军始食人。
　　【资治通鉴】
　　《后梁太祖纪》：开平三年，刘守光围沧洲，久不下。执刘文至城下示之，犹固守。城中食尽，民食堇泥，军士食人，驴马相啖骏尾。吕兖选男女羸弱者，饲以面而烹之，以给军食，谓之宰杀务。
　　残忍食人
　　【王辟之渑水燕谭录】
　　国初有王彦升者，本市井贩缯人。及壮从军，累立战功。至防御，性极残忍。俘获戎人，则置酒宴饮。引胡人以手揖其耳，对客咀嚼，徐引卮酒。戎人血流被面，彦升笑语自若。前后啖数十百人，亦可怪也。
　　清河生吃人
　　【马明叟实宾录】
　　隋库狄士文，为具州刺史。发谪奸谄，长史尺布斗米之脏，无所宽贷。得千人，悉配防岭南。司马韦清河赵达二人，并苛刻。惟长史有惠政。时人语曰：刺史罗刹政，司马蛇蝮嗔。长史含笑判，清河生吃人。
　　乏食啖人
　　【资治通鉴】
　　唐高祖武德二年，朱粲有众二十万，剽掠汉淮之间，迁徙无常。每破州县，食其积粟未尽，复他适。将去，悉焚其余资。又不务稼穑，民馁死者如积。粲无可复掠，军中乏食，乃教士卒烹妇人婴儿吃之，曰：“肉之美者，无过于人。但使他国有人，何忧于馁？”隋著作佐郎陆从，典通事舍人，颜愍楚谪在南阳。粲初引为宾客，其后无食，阖家皆为所吃。
　　【新唐书】
　　《李子通传》：朱粲被杨士林、田瓒战败，挈残士奔菊潭，遣使乞降。高祖以前御史大夫段确假散骑常待劳之。确醉戏粲曰：“君脍人多矣，若为味？”粲曰：“啖嗜酒人，正如糟豚。”确悸，骂曰：“狂贼归朝乃一奴耳，复得噬人乎？”粲惧，收确于坐。并从者数十，悉饔之以飨左右。遂屠菊潭，奔王世充，署龙骧大将军，东都平，斩洛水上。
　　过听杀人
　　【史记】
　　《循吏传》：李离者，晋文公之甥也。过听杀人，遂不受令，伏剑而死。
　　曾参杀人
　　【史记】
　　《甘茂传》：秦武王使甘茂伐宜阳，茂对曰：“宜阳大县也。今王倍数险，行千里，攻之难。昔曾参之处费，鲁人有与曾参同姓名者杀人，人告其母，母织自若。顷之，一人又告之，其母尚织自若。顷之，一人又告之，其母投杼下机，逾墙而走。
　　触情杀人
　　【傅子】
　　《问刑篇》：秦始皇之无道，岂不堪哉？视杀人如杀狗彘，狗彘仁而用之犹有节，始皇之杀人，触情而已。其不以道如是，而李斯又深峻法，随其指而妄杀人。秦不二世而灭，李斯无遗类。以不道愚人，人亦以不道报之。人仇之，天绝之，行无道，未之有不亡者也。
　　挟怨杀人
　　【汉书】
　　李文为御史中丞，尝与张汤有隙。汤有所爱吏鲁谒居，知文与汤弗平，使人上书告文阴事。事下，汤治论杀之。
　　纵恣杀人
　　【晋书】
　　《羊聃传》：初辟元帝承相府，累迁庐陵太守，刚克粗暴，恃国戚，纵恣尤甚。睚眦之嫌，辄加刑杀。郡人简良等为贼杀二百余人，诛及婴孩。所钅巢复百余。庾亮执之，归于京都，有司奏聃罪当死。以景献皇后是其祖姑，应八议，于是除名。
　　白昼杀人
　　【资治通鉴】
　　唐代宗大历九年九月壬寅，回纥檀出鸿胪寺，白书杀人。有司擒之，上释不问。
　　慎少杀人
　　【太平广记】
　　李西平晟之为将军也，尝谒桑道茂，道茂云：“将军异日为京兆尹，慎少杀人。”西平曰：“武夫岂有京兆之望？”后兴元收复，西平兼京尹。时桑公在俘囚之中，云：“西平公忘少杀人之言耶？”遂释之。
　　曲法杀人
　　【太平广记】
　　镇州市人刘方遇，家财数十万。方遇妻田氏，早卒。田之妹为尼，常出入方遇家。方遇使尼长发为继室。有田令遵者，方遇之妻弟也。善货殖，方遇以所积财，令遵兴殖也。方遇有子年幼，二女皆嫁。方遇疾卒，子幼不能督家业。方遇妻及二女，以家财素为令遵兴殖，乃聚族合谋，请以令遵姓刘为方遇继嗣，即令鬻券人安美为亲族请嗣。券书即定，乃遣令遵服斩纟衰居丧。而二女初立令遵时，先邀每月供财二万，及后求取无厌。而石李二夫，教二女诣本府论诉。云令遵冒姓夺父家财，令遵下狱。石李二夫族，与本府要吏亲党，上至府帅判官行军司马随使都押衙，各受方遇二女赂钱数千缗。而以令遵与姊及书券安美同情共盗，俱弃市。人知其冤，府帅李从敏令妻来朝，惧事发，令内地弥逢。侍御史赵都嫉恶论奏，明宗惊怒。下镇州委副使符蒙按问，果得是实。自亲吏高知柔及判官行军司马并通货僧人妇人皆弃市。唯从敏初削官停任，中宫祈衰，竟罚一季俸。议者以受赂曲法杀人，而八议之所不及，失刑也。安重诲诛后，王贵妃用事故也。出《北梦琐言》
　　酗酒杀人
　　【资治通鉴】
　　《后梁太祖纪》：乾化元年，湖州刺史钱镖，酗酒杀人。恐吴越王罪之。冬十月辛亥朔，杀都监潘长、推官吕安德，奔于吴。
　　喜怒杀人
　　【欧阳修五代史】
　　《后唐李严传》：初，严与孟知祥同事。庄宗时，知祥为中门使。严尝有过，庄宗怒甚，命斩之。知祥戒行刑者少缓，入白庄宗曰：“严小过，不宜以喜怒杀人，恐失士大夫心。”庄宗怒稍解。命知祥监笞严二十而释之。
　　誓不杀人
　　【魏泰东轩笔录】
　　太祖圣性至仁，虽用兵亦戒杀戮。亲征太原，道经潞州麻衣和尚院，躬祷于佛前曰：“此行止以吊民为意，誓不杀一人。”开宝中，遣将平金陵，亲召曹彬潘美戒之曰：“城陷之日，慎无杀戮。设若困关，则李煜一门不可加害。”故彬于江南得王师吊伐之体，由圣训丁宁也。真宗常语宰臣以河东之役，兵力十倍，当一举克捷。良由上党发愿之时，左右有闻之者。贼闻此语，知神兵自戢，故坚守不下。至烦再举也。
　　无辜杀人
</div>
    <div class="pagination">
<a href="永乐大典残卷_page95.html">上一页</a><span>...</span><a href="永乐大典残卷_page91.html">91</a><a href="永乐大典残卷_page92.html">92</a><a href="永乐大典残卷_page93.html">93</a><a href="永乐大典残卷_page94.html">94</a><a href="永乐大典残卷_page95.html">95</a><span class="current-page">96</span><a href="永乐大典残卷_page97.html">97</a><a href="永乐大典残卷_page98.html">98</a><a href="永乐大典残卷_page99.html">99</a><a href="永乐大典残卷_page100.html">100</a><a href="永乐大典残卷_page101.html">101</a><span>...</span><a href="永乐大典残卷_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
