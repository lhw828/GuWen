<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 39 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 39 页/共 331 页</h1>
    <div class="content">　　【张名拙轩藁】《上齐仓使论白马湖土札子》：某窃详白马湖，系上虞余姚两县溉田植利。湖之南边别有一湖，名曰夏盖。淳熙中，创置北岸斗门二所，尚存支流，盖白马地势稍高，夏盖地势就下，支流相接，步亩最多。夏盖又管三十六所水沟，正隶两县民田，非夏盖之水，不足以沾濡。夏盖非白马之湖，不足以旁及，是以两县人户，水利所争，必并白马言之。渔浦湖，即白马异名也。上虞陂湖，昔之为田者一十四所，管米四千余斛，夏盖乃居其半。今若再许人户承佃，则是抱纳之家，不被水利；重围之田，未免起催。纵不起催，计田若干，年椿管修筑海塘坍损去处，顾亦可行。既是修塘，久例可照，若从此请租入反添，无补事功，徒为民害。止因顽民冒法，相其浮土，插以柳枝，少俟沃茂，映带左右，因而成田，更相仿效，利归于已，税不输官。交论互陈，至今未已。向使湖可成田，不当既成而复废。储米修塘，不当在今而方举。朝省昼降使台，榜示宪司公据，皆所以立国家根本之道，为民间经久之计也。贰卿陈公谓府师夕郎傅公曰：曩岁越竟大旱，嵊县诸暨赤地数百里，独上虞大熟，余姚次之，又以其余及旁邑。观此，则夏盖白马两湖潴水验矣。前人创置手门，规模甚远。斗门两边，岸石尚固。精加修治，闸板启闭。水势弥漫，日渐月渍，自虽耕垦，或过旱，只依古规，两县人户先后灌溉。其闸门扃锁，乞照本县西溪湖例，仍严立罪赏。俾顽民知所畏避，不敢再犯。庶几湖不成田，人无争势，两县蒙惠岂浅浅哉？某负丞数月，推究弊端，辄陈一得之愚，仰玷高明之听，傥辱来择，见之施行，不胜幸甚，伏候台旨。先是余姚县人户状，乞上件湖土充海堤仓。
　　【元一统志】：一在象山县东南十里。初，县之塘，山有王气，凿之，有白马飞入湖中，因名。
　　【宝应志】：一在宝应县北一十五里，西通三角村，东北会于运河，至黄莆。
　　【张侃诗】《自白马湖穿夏盖湖至后郭塘岸》：连日天晴云送雨，群山环绕翠相聚。湖心波起小玉山，映带不多添媚妩。十年江湖寄此身，每到佳处喜生津。岂知筑堤限海水，底事毁泐筑更频。若知此理更休说，只缘今日人心别。
　　【元萨天锡石林诗集】《过白马湖》：春水满湖芦荻青，鲤鱼吹浪水风腥。舟行未见初更月，一点渔灯照远汀。
　　白鹿湖
　　【凤阳府图志】：在宿迁县。旧传昔有白鹿出没其中，故名。或云白鹭飞集，讹写白鹿湖云。去县治西南一十里，南北长一十五里，东西阔五里。上通小河，转流入黄河。
　　白螺湖
　　【沔阳志】：湖在州之南一百三十里。
　　白鹭湖
　　【沔阳志】：在玉沙县东十五里。
　　白鼋湖
　　【沔阳志】：在玉沙县，晏殊《类要》云。
　　白龟湖
　　【郡县志】：在沔阳州玉沙县东北八里。
　　白露湖
　　【郡县志】：在沔阳州玉沙县东北九里。
　　白社湖
　　【建康志】：在城东南二十五里，周回十里，溉田一十顷。
　　白都湖
　　【建康志】：在城南七十里，周回八里，溉田二十五顷，西连白都山。
　　白土湖
　　【岳阳志】：在青草湖东，二湖上流接武昌之水，又合司马武洲两岸诸谷水而成湖，春夏水涨则接连。
　　白沙湖
　　【舆地纪胜】：湖在兴化县南一十里。《南兖州记》云：湖岸有白沙，故名。
　　【宋李俊民鹤鸣文集】《白沙湖》：闻道沙堤水陷时，茫茫无处觅完堤。当时禹迹依然在，以壑为邻笑白圭。
　　白泉湖
　　【四明续志】：在宁波府昌国州东北八十里，旧名万金湖。周广三十里，潴水灌田，源泉汤涌，值旱则桔槔凑集。旧志又名富都湖。
　　白石湖
　　【乐清县志】：白石湖一名合湖，在乐清县西乡。自白石诸山涧壑中沿流分为东西两溪，源颇深广，出五六里，合而为湖。广三十余丈，名合湖。故谢灵运《为民行田白石径诗》有云：“千顷带远堤，万里连长汀。虽非郑白渠，每岁望康京。”水行五里，至湖头桥入运河。
　　白泥湖
　　【郡县志】：在常德府龙阳县南二十里。有鼓一枚，旱岁土击之，辄应。
　　白泽湖
　　【新昌志】：在高安县东门外，昔许旌阳濯衣于此。其水清澈，不受淤浊，旱亦不涸。
　　白岸湖
　　【青田志】：在处州府青田县西南四十里，县学产业。
　　白塘湖
　　【长沙府志】：在湘阴县。白水湖
　　【饶州府志】：在鄱阳县。
　　【严州志】：去桐庐县二十五里，上下两湖。大旱涌出白水。灌溉周围田亩，居民赖焉。
　　【武陵图经志】：一在桃源县黄村，一在桃源县乌头村，一在九江府。
　　白荡湖
　　【安庆府志】：在桐城县，民池与竹子湖相连之水。自东北出张家寨，接无为界，南通长河，大羔脍赛，东由源子港而入于江。
　　白塔湖
　　【绍兴府志】：在诸暨县北五十里。
　　白竹湖
　　【桂林志】：在府西南三十里官道之西，阔百余亩，冬夏不涸。
　　白莲湖
　　【凤阳府图经志】：在灵璧县。一在澧州松渚村。
　　白茆湖
　　【海门县志】：在郡伯镇西南角。昔置斗门一所，遇运河涸，则引湖水以注焉。
　　白米湖
　　【建康志】：在上元县东，与句容下塘村相接，地产白米溪涧。
　　白香湖
　　【郡县志】：湖在武冈军武冈县。
　　白子湖
　　【武陵图经志】：在武陵县永寿村，俗呼曰白湖。
　　【澧阳志】：在澧州安乡县西。
　　白练湖
　　【瑞州府志】：在高安县治后。
　　白蚬湖
　　【舆地纪胜】：在华亭县西北七十里。
　　白肠湖
　　【饶州府志】：在鄱阳县。
　　白洋湖
　　【宁波府志】：在慈溪县鸣鹤乡。唐景龙中，余姚县令张辟强修筑。
　　【饶州府志】：在鄱阳县。
　　白阳湖
　　【郡县志】：武昌府江夏县。在城东十里，其北通江，谓之白阳湖。
　　玄武湖
　　【建康志】：亦名蒋陵湖、秣陵湖、后湖，在城北二里，周回四十里。东西有沟，流入秦淮。深七尺，灌田一百顷。案：《建康实录》：吴宝鼎二年，开城北渠，引后湖水，流入新宫，巡绕殿堂。《丹阳记》：吴孙皓宝鼎年间，丹阳县宣骞之母，年八十，浴于后湖，化为鼋。后湖又名练湖。徐爰《释问》曰：本桑泊，晋元帝创为北湖，以肄舟师。大兴三年，始创北湖，筑长堤以壅北山之水。东自覆舟山，西至宣武城六里余。宋元嘉中，有黑龙见，因改玄武湖，立三神山于湖中，春秋祠之。石迈《古迹编》曰：元嘉二十三年筑北堤，立真武湖于乐游苑之北，湖中亭台四所。孝武大明中，大阅水军于湖，因号昆明池，而俗亦呼为饮马塘。又于湖侧作大窦，通水入华林园天渊池，引殿内诸沟经太极殿，由东西掖门下注城南堑，故台中诸沟水常萦回不息。建平王景素举兵，萧道成出屯玄武湖。梁徐嗣徽等引齐兵至玄武湖。侯景举兵，引玄武湖水以灌台城。郑文宝《南唐迩事》云：金陵北有湖，周回数十里。幕府鸡笼二山环其西，钟阜蒋山诸峰耸其左，名山大川，掩映如画，六朝旧迹，多出其间。每岁茭藕网罟之利，不下数十百千。一日，诸阁老待漏朝堂，语及林泉之事。坐间冯谧举元宗赐贺监三百里镜湖，信为盛事。又曰：“余非敢望此，但赐得后湖，亦畅平生也。”徐铉怡声而对曰：“主上尊贤下士，常若不及，岂惜一后湖？所乏者知章尔。”冯大有惭色。天禧四年，改曰放生池。其后稍废为田，开十字河，立四斗门，以泄湖水。跨河为桥，以通往来，岁久埋塞。今城北十三里唯有一池，而它皆废为田。龙川陈亮所谓建邺带后湖为险者，今不可以言险矣。为形势虑者，盍图之。熙宁八年十一月十一日，王安石奏：臣蒙恩特判江宁军府，于去年十一月十一日到任管当职事。当时集官吏军民宣布圣化，启迪皇风，终成一载。所幸四郊无垒，天下同文，然臣切见金陵山广地窄，人烟繁茂，为富者田连阡陌，为贫者无置锥之地。其北阁外有湖二百余顷，古迹号为玄武之名，前代以为游习之地，今则空贮波涛，守之无用。臣欲于内权开十字河源，泄去余水，泱沥微波，使贫困饥人尽得螺蚌鱼虾之饶。此目下之利。水退之后，济贫民，假以官牛官种，又明年之计也，贫民得以春耕夏种。谷登之日，欲乞明敕所司，无以侵渔，聚敛只随其田土色高低，岁收水面钱，以供公使库之用。无令豪强大作侵占，车驾巡狩，复为湖面，则公私两便矣。伏望明降隆章，绥怀贫腐。表敕依按此奏状。废湖为田，盖始王安石也。增收后湖田租，则始于赵善湘。田出谷麦，所利者小。湖开形势，所利者大。故著废湖之因，以待复湖之人云。宋元嘉十年，颜延年从文帝乐游苑中，观北湖收田勤苦，应诏诗曰：周御穷辙迹，夏载历山川。蓄轸岂明懋，善游皆圣仙。帝晖膺顺动，清跸巡广廛。楼观眺丰颍，金驾映松山。飞奔互流缀，缇彀代回环。神行浮浮景，争光溢中天。开冬眷徂物，残悴盈化先。阳陆团精气，阴谷曳寒烟。攒素既森蔼，积翠亦葱仟。息乡报嘉岁，通急戒无年。温渥浃舆隶，和惠属后筵。观风久有作，陈诗愧未妍。疲弱谢凌遽，取累非缠牵。张九龄诗：南国更数世，北湖方十洲。天清华林苑，日晏景阳楼。幕下回仙骑，傍驻采游。凫鸟医殳喧凤管，荷芰斗龙舟。七子陪诗赋，千人和棹讴。应言在镐乐，不让横汾秋。风俗因纾慢，江山成易由。驹王信不武，孙叔是无谋。佳气日将歇，霸功谁与修。桑田东海变，麋鹿姑苏游。否运争三国，康时劣九州。山虽幕府在，馆岂豫章留。水淀还相阅，菱歌亦故遒。雄图不足问，唯想是风流。李白诗：空余后湖月，波上对瀛洲。唐李义山诗：玄武湖中玉漏催，鸡鸣埭口绣襦回。谁言琼树朝朝见，不及金莲步步来。野亭马之纯诗：万顷冥茫水拍堤，当时于此习舟师。长江天险虽堪恃。斗舰人谋可勿施。莫使黑龙离旧窟，且教玄武入新词。如何又作蓬瀛景，时节采游看水嬉。曾极诗：当日湖光彻镜心，龙旗凤吹此登临。而今铁马回旋地，斜照黄尘一尺深。朱存诗：雷轰叠鼓火翻旗，三异翩翩试水师。惊起黑龙眠不得，狂风猛雨下多时。黄尚书度诗：玄武湖中春草生，依稀想见竹篱城。后来万蝶如云起，方恨图王事不成。万骑连山噪虎熊，千艘激浪泣鱼龙。变迁陵谷有如此，应笑铜驼无定踪。
　　【南史】《张永传》：永涉猎书史，有巧思，为文帝所知。元嘉二十三年，造华林园，玄武湖，并使永监统。凡所制置，皆受则于永。详《本传》
　　乌石湖
　　【武昌府志】：在武昌县西五里。
　　乌流湖
　　【沔阳州志】：在州之南二百里。
　　乌意湖
　　【金陵新志】：在城东八十里，周回三里，溉田一十顷。
　　乌戎湖
　　【余姚志】：在县东北二十里，周三十四亩，有土门，溉田八十亩。
　　碧湘湖
　　【宋清江三化县】：孔武仲撰《碧湘湖录》：长沙有碧湘湖者，自马氏始也。僧惠岩，吴人。自杭州来，依马武穆王，武穆重之。一日思归，武穆曰：“公忆西湖耶？”乃为置寺湖西，而辟湖于寺外。旁引群山，下通湘水。其后惠岩卒于寺，至今堂中有真身存焉。马氏乘唐之乱，窃有一方。恃其兵力，北斗高氏，南盗岭表，遂为强国，武穆始称王。卒，传子希声；希声卒，弟希范立；希范卒，弟希广立，而湖南乱矣。希范最为奢侈，事土木作会春园，兴诸佛庙，增赋于民，上下雕困。是时，牙将丁思勤力谏不从，遂自杀。其无道如此。独武穆守节俭，号为长者，待士有礼。然绝山障水，以奉一浮图，亦过甚矣。其父子之所为岂相远哉！然至今为湘西之异观。余至真身寺，遂游湘上。憩乔木之阴，观鱼鸟之乐，日暮忘归。感马氏之兴废，而慨然于怀也，因录其本未云。
　　碧浪湖
　　【黄扬诗】《游碧浪湖简沈高士》：浮玉山边多系舟，菰蒲潇瑟动新秋。碧天万里转银汉，明月一轮当楼。每愧尘劳成白首，喜从仙御作清游。酒杯未落南风起，又归帆托顺流。
　　绿水湖
　　【舆地纪胜】：在南安岩数十里，水色深绿，可以彩画。旧传，定光佛创院岩中，彩画大绿，皆取诸此。
　　绿杨湖
　　【大一统志】：在高邮郡城三十里。
　　仓江湖、朱渭湖
　　【郡县志】：俱在荆州府枝江县。
　　绣川湖
　　【金华府义乌县志】：在县西一百五十步，广袤数百顷，溉田八百亩。有畸群峰环列下上，蓊粲如组绣，故名湖。有莲芡虾鱼之利，民甚赖之。濒湖居者筑亭榭，执花木。底春风物骀荡，盛夏芰荷敷腴。歌酒舫，四时不绝。湖之亭有六，南曰会景、清旷、撷芳，北曰清胜、绣光，附以钓轩，而花岛柳洲直其中。湖之傍又有月岩，秋光阁，登高台。大观三年，邑官祷雨，因筑堤以通往来，即柳洲造塔。徙大安尼寺额，更建僧利，由是湖之景益胜。绍兴十三年，知县董以为放生池。
　　【续志】：绣川湖，已见前志。今周十里，溉田数百顷，盖众谷之水所钟也。北堤有桥以受水，东南有二斗门，以泄之。东渠南行，又折而东，折为三，以达溪。绍兴十四年，令董率民修浚。开禧二年，丞胡衍复增。淳熙四年，丞吴沃崇筑南斗门以制水，而利灌溉。
　　【宋唐仲友诗】：众水汇山麓，平湖天宇宽。千家连岛屿，十里带林峦。柳长波澜阔，荷衰风月寒。吾将乘一棹，谁与辨纶竿。
永乐大典
卷之二千二百六十三
卷之二千二百六十三
　　六模
　　西湖
　　杭州西湖
</div>
    <div class="pagination">
<a href="永乐大典残卷_page38.html">上一页</a><span>...</span><a href="永乐大典残卷_page34.html">34</a><a href="永乐大典残卷_page35.html">35</a><a href="永乐大典残卷_page36.html">36</a><a href="永乐大典残卷_page37.html">37</a><a href="永乐大典残卷_page38.html">38</a><span class="current-page">39</span><a href="永乐大典残卷_page40.html">40</a><a href="永乐大典残卷_page41.html">41</a><a href="永乐大典残卷_page42.html">42</a><a href="永乐大典残卷_page43.html">43</a><a href="永乐大典残卷_page44.html">44</a><span>...</span><a href="永乐大典残卷_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
