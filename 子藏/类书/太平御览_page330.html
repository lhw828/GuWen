<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 330 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 330 页/共 737 页
  </h1>
  <div class="content">
   又曰：陈平将终，曰：“我多阴谋，道家所禁。吾即废，亦已矣，终不能复起，以吾多阴祸也。”
又曰：诸吕擅权，丞相陈平患之。平尝燕居深念不见陆贾。贾曰：“何念深也？”陈平曰：“生揣我何念？”贾曰：“足下位为上相，食三万户侯，可谓极富贵无欲矣。然有忧念，不过患诸吕、少主耳！”陈平曰：“然。为之奈何？”贾曰：“天下安，注意相；天下危，注意将。君何不交欢太尉，深相结友？”陈平用其计，乃以百金为绛侯寿，厚其乐饮太尉亦报如之。两人深相结友，吕氏谋益坏。陈平又以奴婢百人，车马五十乘，钱五百万，遗贾为食饮之费。贾以此时游汉庭公卿间，名声藉甚。及诛吕氏，立孝文，贾颇有力。
又曰：高祖既诛黥布，闻朱建谏，不听，赐建号平原君。为人刚直，行不苟合，义不取容。辟阳侯行不正，得幸吕太后，欲知建，建不肯见。建母死，贫未有发丧。陆贾素与善，乃贺辟阳侯，辟阳侯曰：“平原君母死，何乃贺我？”陆生曰：“前日君侯欲知平原君，平原君义不知君，以母故。今其母死，君诚厚送丧，则彼为君死。”辟阳侯乃奉百金衤兑，（韦劭曰：衣服为税，税当为衤兑也。）列侯贵人以辟阳侯故，往赙凡五百金。人或毁辟阳侯，惠帝大怒，下吏，欲诛之。太后惭，不可言。大臣多害辟阳侯行，欲遂诛之。辟阳侯急，使人欲见建。建辞曰：“狱急，不敢见君。”建乃求见孝惠幸臣闳籍孺，说曰：“君所以得幸帝，天下莫不闻。今辟阳侯幸太后而下吏，道路皆言君谗，欲杀之。今日辟阳侯诛，旦日太后怒，亦诛君。君何不肉袒为辟阳侯言帝？帝听君出辟阳侯，太后大欣，两主俱幸君，君富贵益倍矣。”於是闳籍孺大恐，从其言，帝果出之。辟阳侯之囚也，欲见建，建不见，辟阳侯以为背之，大怒。及其成功出之，乃大惊。
又曰：韩信已拜大将军，汉王曰：“丞相数言将军，将军何以教寡人计策？”信再拜曰：“臣尝事项王，请言项王为人。不能任属贤将，此特匹夫之勇，又背约而逐义帝，所过无不残灭。虽为霸，实失天下心。大王之入武关，秋毫无害，除秦苛法，与民约，法三章，秦民无不欲大王王秦者。今王举兵而东，三秦可傅檄而定也。”於是汉王大喜，自以为得信晚。遂听信计。部署诸将，举兵东出陈仓，定三秦。
又曰：韩信，张耳以兵数万，欲东下井陉击赵。赵王及成安君、陈馀闻汉且袭之，聚兵井陉口，号称二十万。广武君李左车说成安君曰：“闻汉将韩信乘胜去国远斗，其锋不可当。臣闻千里馈粮，士有饥色；樵苏後爨，师不宿饱。今井陉之道，车不得方轨，骑不得成列，行数百里，粮食必在後。愿足下假臣奇兵三万人，从间路绝其辎重，足下深沟高垒勿与战。彼前不得斗，退不得还，吾奇兵绝其後，野无所掠，不至十日，两将之头可致麾下。”成安君儒者，常称义兵不用诈谋奇计，不听广武君策。韩信既破赵，令军有生得广武君，购千金。须臾，有缚至者，信解其缚，而师事之，曰：“仆欲北攻燕，东代齐，何如？”广武君辞曰：“臣闻亡国之大夫不足以图存，败军之将不可以语勇。若臣者，何足以权大事乎？”信曰：“百里奚居虞虞亡，之秦而秦霸，非愚於虞而知於秦也，用与不用，听与不听耳。使成安君听子计，仆亦擒矣。仆委心归计，愿子勿辞。”广武君曰：“足下虏魏王，禽夏说，不旬朔破赵二十万众，诛成安君。名闻海内，威震诸侯，士庶莫不倾耳以待命者。然众劳兵罢，其实难用也。今足下与倦弊之兵，顿坚城之下，臣愚，窃以为过矣。”韩信曰：“然则何由？”广武君对曰：“当今之计，不如偃甲休兵，百里之内，牛酒日至，以飨士大夫，北首燕路，然後发一乘之使，持咫尺之书，以使燕，燕必不敢不听。从燕而东临齐，虽有知者，不能为齐计矣。知如此，则天下事可图也。兵固有先声後实者，此之谓也。”信曰：“敬奉教。於是用广武君策，发使燕，燕随风而靡。
又曰：惠帝崩，太后发丧而泣不下。留侯子张辟疆为侍中，年十五。谓丞相陈平曰：“太后独有帝，今哭而不悲，君知其解未？”陈平曰：“何解？”辟疆曰：“帝无壮子，太后畏君等。今拜吕台、产为将，将兵居南北军，及诸吕皆为官，居中用事。如此则太后心安，君等幸脱祸矣！”丞相以辟疆计请之，太后悦，其哭也乃哀。
又云：《艺文志》云：“权谋者以正守国，以奇用兵，兵先计而後战。”
范晔《後汉书》曰：袁绍既兼河朔之地，有骄气。曹操败於张绣，绍与操书，甚倨慢，大怒，欲先攻之，所患力不敌，访於荀。量绍虽强，终为操所制，乃说取吕布，然後图绍。操从之。
又曰：袁绍引沮授为别驾，因谓授曰：“今贱臣作乱，朝廷迁弑。吾历世受宠，志竭力命，兴复汉室。今欲与卿戮力，将何匡之？”授曰：“将军弱冠登朝，播名海内。值废立之际，忠义奋发，单骑出奔，董卓怀惧，济河而北，渤海稽服。拥一郡之卒，撮冀州之众，威凌河、朔，名重天下。若举军东向。则黄巾可扫；还讨黑山，则张燕可灭；回师北首，则孙瓒必擒；震胁夷狄，则匈奴立定。横大河之北，合四州之地，收英雄之士，拥百万之众，迎大驾於长安，复宗庙於洛邑，号令天下，诛讨未服。以此争锋，谁能御之！比及数年，其功不难。”绍喜曰：“此吾心也。”
又曰：刘表宠後妻，为少子琮娶蔡氏，遂爱琮。而长子琦不自宁，尝与诸葛亮谋自安之术。亮初不对。後乃共升高楼，因令去梯，谓亮曰：“今日上不至天，下不至地，言出子口而入吾耳，可以言未？”亮曰：“君不见申生在内而危，重耳居外而安？”琦意感悟，因规出。
又曰：冯异，字公孙，颍川城父人。通《左氏春秋》、《孙子兵法》。归世祖，授大将军，与赤眉战不利。异令各更衣色，伏於道旁。战移时，伏兵卒起，衣服相乱，众惊大败，降赤眉男女八万馀众。初为世祖主簿，王郎起河北，世祖自蓟南驰至饶阳芜蒌亭，时天寒烈，众皆饥疲，异上豆粥。明旦，世祖谓诸将曰：“昨得公孙豆粥，饥寒俱解。”至南宫，遇大风雨，世祖引车入道傍空舍，异复进麦饭兔肩，从破王郎，封应侯。异为人谦退，不伐行能。诸将论功，异常独坐屏树下，军中号曰：“大树将军”。世祖即位，封夏节侯。
《东观汉记》曰：光武发邯郸，晨夜驰骛，傅闻王郎军在後，吏士惶恐。至下曲阳呼沲河，导吏还，河水流澌，无船，不可渡。官属亦惧，上不然也，遣王霸往视之，实然。王霸恐惊众，即还曰“冰坚可渡。”士众大喜。上笑曰：“果妄也。”比至河，河流澌已合。上令霸护渡，以沙土汾冰上，遂得渡。渡未毕军，冰解。上谓霸曰：“安吾众能济者，卿力也。”谓官属曰：“王霸从我劳苦，前连水变，权时以安吏士，是天瑞也。为善不费赏，无以劝後。”即日以霸为军正，赐爵关内侯。
又曰：隗嚣死，其将高峻拥兵据高平，帝入关，将自征之。寇恂时从。上议遣使之，帝乃谓恂曰：“卿前止吾此举，今为吾行也。若峻不即降，引耿等五营击之。”恂奉玺书至高平，峻遣军师皇甫文谒，辞礼不屈。恂怒，将诛文。诸将谏曰：“高峻精兵万人，卒多强弩，西遮陇道，连年不下。今欲降之，反戮其使，无乃不可乎？”恂不应，遂斩之，遣其副归告峻曰：“军师无礼已戮之矣。欲降，急降；不欲，固守。”峻惶恐，即日开城降。诸将皆贺，因曰：“敢问戮其使而降城，何也？”恂曰：“皇甫文，峻之腹心，其所计事者也。今来不屈，无心降耳。”诸将皆曰：“非所及也。”
又曰：朱勃上书理马援，援谋如涌泉，势如转圜。
谢承《後汉书》曰：灵帝时，杨璇为零陵太守。时苍梧、桂阳猾贼攻璇，璇力弱，吏民忧恐。璇乃特制马车数十，以排囊盛石灰於车上，系布索於马尾。会战，乃令马车居前，从风鼓灰，贼不得视，以火烧布，布燃马惊。奔突贼阵，大破之。
卷四百四十九　人事部九十
权谋中
《续汉书》曰：铜马所过虏掠，王俊言於上曰：“宜舍轻兵出贼前，使百姓各坚壁，以绝其食，可不战而殄也。”上然之，遣俊将轻骑驰出贼前；视民保壁者，敕令固守；散在野者，因掠取之。贼至，无所得，遂散败。及军还，上谓俊曰：“困此虏者，将军策也。”
又曰：廉范为□中太守。会匈奴大入塞，范自率士卒拒之。虏众盛，不敌。令军士各交缚两炬，三头燃火，虏见火多，谓汉兵将至，待旦将退，范乃命军中蓐食，晨往赴之，斩首数千级。虏自此不敢复向□中。
又曰：朝歌贼宁季等数千人攻杀长吏，乃使虞诩为朝歌长。故旧皆吊诩曰：“得朝歌何衰！”诩笑曰：“志不求易，事不避难，臣之职也。不遇盘根错节，何以别利器乎？”始到，谒河内太守马陵。棱勉之曰：“儒者谋谟庙堂，反在朝歌耶？”诩曰：“初除之日，大夫皆吊。”及到官，设令三科以募求壮士，自掾吏以下各举所知，其攻劫者为上，而不事家业者为下。收得百馀人，诩为之飨会，悉贷其罪，使入贼中，诱令劫掠，乃伏兵以待之，遂杀贼百人。又潜遣贫民得缝者，佣作贼衣，以采纟延缝其裙为识，有出市卖者，吏辄禽之。贼由是骇散，咸称神明。迁武都太守。及还，羌率数千，遮诩於陈仓，诩即停军不进，而上书请兵，须到当发。羌闻之，乃分钞傍县，诩因其兵散，日夜进行百余里。令吏士各作两灶，日增倍之，羌不敢逼。或问曰：“孙膑减灶而君增之。兵法曰：日行不可过三十里，而今日行二百，何也？”诩曰：“虏众多，吾兵少。徐则易为所及，速则彼不测。虏见灶增，必谓郡兵来迎。行速必惮追我。孙膑见弱，吾今示强，势有不同故也。”
《魏志》曰：荀，字文若，颍川人，淑之孙也。举孝廉，迁亢父令。以董卓之乱，弃官归太祖。太祖悦曰：“吾子房也。”以为司马，时年二十九。後太祖破黄巾，汉献帝自河东还洛阳。劝太祖曰：“晋文纳周襄王而诸侯愿从，汉高为义帝缟素而天下归心。自天子蒙尘，将军首唱义兵，虽御难于外，心无不在王室。今鸾驾旋轸，东京榛芜，义士有存本之思，兆人怀感旧之哀。诚因此时，奉主上以从民望，大顺也。秉至公以服天下，大略也。仗弘毅以致英俊，大德也。四方虽有逆节，其何能为？”太祖从之，遂迎天子都许，进为尚书令。及袁绍兼河北，天下畏其强。与太祖书，极悖慢。太祖以书示，曰：“将诛不义，而力不敌，如何？”曰：“古之成败者，诚有其才，虽弱必强，苟非其人，其强易弱，刘、项存亡，足以观之。”太祖卒破绍於官渡，如所策。
又曰：荀攸，字公达，从子也。太祖遗攸书曰：“方今天下大乱，知者劳心之时也。”遂徵，入为尚书。操谓锺繇曰：“公达，非常人也，吾得之与计事，天下何忧哉！”以为军师。征吕布，至下邳，攻之不拔，太祖欲还。攸曰：“布勇而无谋，不可解。”遂生擒布。太祖又与袁绍相拒於官渡，攸劝击绍将淳于琼运粮，遂破绍。魏国初建，为尚书令。太祖谓文帝曰：“公达，人之师表，汝宜尽礼敬之。”
又曰：袁尚攻兄谭於平原，留别驾审配守邺，为曹公所围。尚闻邺急，弃而救之，求人入城计会事，主簿李孚请行。时围甚急，尚曰：“何办？”缵曰：“多人不可，三骑足矣。”尚遣之。孀伞温信者，得三人，各给骏马，不示其谋，令释戎器，着平常冠，秉问事杖，投暮直抵邺城下。自称曹公巡历，围垒所过，失候者辄捶之。自东西正出曹公营，当城门，复怒守围者收缚之。因直入城下，配以缒引之，孚与配相见。既事了，外围益急，孚因谓配曰：“城中少，无用老弱，不如驱出省也。”配乃夜简得一千人，皆令持白幡、秉脂烛，从三门而出，请降。孚将所来骑随降人而出。时守围吏闻城中悉降，火光照曜，但共观降，不复视围。孚从北门突围而归，报命於袁尚。明旦曹公闻孚已出，拊掌大笑，邺郡竟为曹公所取。袁尚奔於辽东。
又曰：郭嘉，字奉孝，颍川人。诣太祖，太祖与论天下事，曰：“使孤成大业，必此人也。”太祖用其计，先击吕布，擒之。太祖与袁绍相持於官渡，孙策北袭，楚众并惧。嘉料曰：“策轻而无备，虽有百万之众，无异独行於中原也。以吾观之，必死於匹夫之手。”策临欲济江，果为许贡客所杀。後太祖又用其计，密袭卢龙塞，大破单于。
又曰：邓艾，字士载，义阳人。少孤贫，每见高山大泽，辄指画军营处所，时人笑焉。因计吏上见司马宣王，宣王奇之，辟为掾。景玄四年秋，诏诸军征蜀，艾授大将军节度。锺会攻剑阁不下，艾自阴平行无人之地七百馀里，凿山通道。艾以毡自裹，推转而下。进至江由，遂入成都，降刘禅。
《蜀志》曰：庞统，字士玄，襄阳人。守耒阳令，在县不治，免官。吴鲁肃遗先主书曰：“士玄非百里之才，使处治中、别驾，始展骥足耳。”先主以为治中从事，亲侍亚亮，为军师中郎将，亮留镇荆州，统随入蜀。刘璋与先主会，统曰：“因此会执之，则无用兵之劳。”先主曰：“初入地，恩信未着，不可也。”统复说以三计，先主用中计，向成都，所过辄克。进围雒，率众攻城，为流矢中，卒。
又曰：法正，字孝直，扶风人。建安初，天下乱，入蜀依刘璋，别驾张松与正书，度璋不足成事，因劝璋结先主。乃遣正往，及还，谓松曰：“雄略密谋，可共戴奉之。”璋复使正迎先主，先主定蜀，以正为蜀郡守，外统都畿，内为谋主。正说曰：“曹公留夏侯渊、张屯汉中，渊等才略不胜国之帅，今举众讨必克。”先主乃率诸将兵讨汉中。渊将兵来争其地，正曰：“可击矣。”先主命黄忠乘高攻之，渊等授首。曹公闻正策，曰：“吾故知玄德不办此，必为人教。”先主立为汉中王，以正为尚书令。
《吴志》曰：太史慈，字子义，东莱人。避乱至辽东，北海相孔融闻而奇之，数遣饷馈其母。融以黄巾寇暴，出屯都昌，为贼管彦所围。慈归，其母曰：“汝与孔北海未尝相识，汝去後，赡恤过於故旧，今被围，汝宜赴之。”慈单步至都昌。夜因伺壳间得入见融。融欲告急平原相刘备，城中人无由得出，慈请行，融难慈。慈曰：“昔府君倾意老母，母感遇，遣慈赴急。今众人言不可，岂府君优顾之义，老母遣慈意耶？”慈晨出，下鞭直突围驰去，射杀数人，应弦而倒，无敢追者。到平原说备，备敛容曰：“孔北海知世间有刘备耶？”即遣兵三千随慈。击贼遂退。
又曰：黄盖，字公覆，零陵人。随周瑜拒曹公於赤壁，盖白瑜曰：“今寇众我寡，难为持久，可烧而走也。”乃取斗船数十艘，实以薪草，膏灌其中，裹以帷幕，上建牙旗。先书报曹公，期以欲降。引次俱前，盖令诸船同时发火。时风盛猛，延烧岸上营，烟焰张天，烧溺死者甚众。曹公乃败。
《晋书》曰：马隆，字孝兴，东平人。凉州刺史杨欣失羌戎之计，为虏所没，河西断绝。上临朝叹曰：“谁能为我讨此虏？”朝臣莫对。隆曰：“陛下若能任臣，臣能平之。”帝遂许隆募勇士三千五百人而行。或奇谋间发，或夹道垒磁石，贼负铁铠，卒行不得。隆卒悉被犀甲，无所留碍，贼以为神。转战千里，凉州遂平。诏假节西平太守。
又曰：明帝大宁玄年，王敦反，屯兵济阴。帝微服行其营垒，既而驰去。敦方昼寝，梦日环其营，惊起曰：“必是鲜卑黄须奴来也。”使骑切遽而追之，帝亦驰去，马有遗粪辄以冷水沃之。时逆旅有卖饭媪，帝以七宝鞭与之。俄而追者至，讯媪，媪云：“去已远矣。”因以鞭示之。傅示迟留，又见马粪冷，信已远矣而止，帝遂得免。
又曰：伪赵张宾，字孟孙，赵郡中山人。石勒初为刘玄海授辅汉将军。宾谓所亲曰：“吾历观诸将多矣，独胡将军可以共成大事。”乃提剑军门，大呼请见勒。勒初未可也，渐见进重，引为谋主，机不虚发，算无遗策，成勒之事，皆宾之计，勒常叹曰：“吾每临大事，吾意未了，右侯已了。”及卒，勒亲临哭之恸，顾谓左右曰：“天不欲吾成事，何夺右侯之早也！”
又曰：伪燕慕容垂欲兴师讨慕容永长子。议曰：“顷年士卒疲於行阵，居人不暇耕织，疮痍满身，哭泣盈路，且抚士安人以待时，长子不足忧也。”慕容德曰：“不然。昔光武驰苏茂之难，不顾百官之疲，夫岂不仁，机急故也。兵法有不得已而用之。方今海内版荡，人百其心，急之则得其用，缓之各怀所思。可因其劳而成其逸，何得缓之？”垂笑曰：“卿言当矣。二人同心，其利断金。”行其谋而灭永。
又曰：杜预以太康玄年正月陈兵江陵，遣参军樊显、尹林、邓圭、襄阳太守周奇等率肿森江西上，授以节度。旬日之间，累克城邑，皆如预策焉。
又曰：杜预陈兵江陵，遣周旨、伍巢等率奇兵八百，泛舟夜渡，以袭乐乡。多张旗帜，起火巴山，出于要害之地，以夺贼心。吴都督孙歆震恐，与伍延书曰：“北来诸军，乃飞渡江也。”
《後周书》曰：武帝保定玄年，汾晋之北，离石之南，悉是羌胡，而地居齐境，抄掠我东鄙，朝廷患之。韦孝宽乃於要害，欲置大城以扼其吭。兴役十万，甲士百人，遣姚岳监之。岳有难色，谓孝宽曰：“国家每於境外筑城，未尝不动大众。今深入胡境，密迩齐师，以兵百骑，何以御役？”孝宽曰：“事有万途，毙耷一势，君但受成规，无所忧也。计筑此城，十日即毕。今齐君徵兵，三日方集；谋议之间，自稽三日；计其军行，二日不到。我之城隍办矣。”乃令筑之。齐人果如期而至界首，疑有伏军，不敢进迫。其夕岳令缘汾傍山，处处举火。齐人谓有大军，因示自固，犹豫之间，土功已毕，齐师乃退。
《隋书》曰：上尝问高取陈之策，曰：“江北地寒，田收差晚，江南土热，水田早熟。量彼收获之际，徵士马，声言掩袭。彼必屯兵御守，足得废其农时。彼既聚兵，我便解甲，再三若此，贼以为常。後更集兵，彼必不信，犹豫之顷，我乃济师，登陆而战，兵气益倍。又江南土薄，舍多竹茅，所有储积，皆非地窖。密遣行人，因风纵火，待彼修立，复更烧之。不出数年，自可财力俱尽。”上行其策，由是陈人益弊。
又曰：樊子盖与宇文述陪宴积翠亭，帝亲以金杯属子盖酒，曰：“良算嘉谋，侯公後动，即以此杯赐公，用为永年之瑞。”并绮罗百匹。
《唐书》曰：刘武周战于度索原，军败，贼徒进逼河东。江夏王道宗时年十七，从太宗率众拒之。太宗登玉璧城望贼，顾谓道宗曰：“贼恃众来邀我战，汝谓如何？”对曰：“群贼乘胜，其锋不可当，易以计屈，难与力竞。今深壁高垒，以挫其锋，乌合之徒，莫能持久，粮运致竭，自当离散，可不战而擒。”太宗曰：“汝意暗与我合。”后贼果食尽夜遁，追及介州，一战灭之。
又曰：张守为瓜州刺史，领馀众修筑州城。板揲裁立，贼又暴至城下，城中人相顾失色，虽相率登陴，略无守卫之意。守曰：“彼众我寡，又疮痍之後，不可以矢石相持，须以权道制之也。”乃於城上置酒作乐，以会将士。贼徒疑城中有备，竟不敢攻城而退。
又曰：裴行俭行至朔州，知萧嗣业以运粮被掠，兵多馁死，遂诈为粮车三百乘，每车伏壮士五人，各赍陌刀、劲弩，以羸兵数百人援车，兼伏精兵，令居险以待之。贼果大下，羸兵弃车散走。贼驱车就泉井，解鞍牧马，方拟取粮，车中壮士齐发，伏兵亦至，杀获殆尽，馀众奔溃。自是续遣粮车，无敢近之者。军至单于之北，际晚下营，壕堑方周，遽令移就崇冈。将士皆以士众方就安堵，不可劳扰，行俭不从，更促之。比夜，风雨暴至，前设营所水深丈馀，将吏莫不叹服。
又曰：裴行俭前後杀虏不可胜数。伪可汗泥塾匐为其下所杀，以其首来降；又擒其大首领奉职而还，馀党走依粮山。行俭既回，阿史那佛念又伪称可汗，与温傅合势鸠集馀众。明年，行俭复总诸军讨之，顿军於代州之陉口，纵反间说佛念与温傅，令相猜贰。佛念恐惧，密送降款，仍请自效。行俭不泄其事，而密表以闻。数日，有烟涨天而至，斥侯惶惑来白，行俭召三军谓曰：“此是佛念执温傅来降，非他。然受降如受敌，但须严备。”更遣单使迎前劳之。少间，佛念果率其属缚温傅军门请罪，尽平突厥馀党。高宗大悦，遣户部尚书崔知悌赴军劳之。
又曰：裴行俭至西州，人吏郊迎，行俭召其豪杰子弟千馀人随己而西。乃扬言绐其下曰：“今正炎蒸，热坂难冒；凉秋之後，方可渐行。”都支觇知之，遂不设备。行俭乃召四镇诸番酋长豪杰谓曰：“忆昔此游，未尝厌倦，虽还京辇，无时暂忘。今因是行，欲寻旧赏，谁能从吾猎也。”是时，番酋子弟投募者仅万人。行俭假为畋猎，教试部伍，数日，遂倍道而进。去都支部落十馀里，先遣都支所亲问其安否，外示闲暇，似非讨袭，续又使人趣召相见。都支先与遮匐通谋，秋中拟拒汉使，卒闻军到，计无所出，自率儿侄首领等五百馀骑就营来谒，遂擒之。是日，傅其契箭，诸部酋长悉来请命，并执送碎叶城。简其精骑，轻赍晓夜前进，将虏遮匐。途中果获都支还使，与遮匐使同来。行俭释遮匐行人，令先往晓喻其主，兼述都支已擒，遮匐寻复来降。于是将吏已下立碑於碎叶城以纪其功，擒都支、遮匐而还。高宗廷劳之曰：“比以西服未宁，遣卿总兵讨逐，孤军深入，经途万里。卿权略有闻，诚节夙著，兵不血刃，而凶党殄灭。伐叛柔服，深副朕委。”寻又赐宴，谓行俭曰：“卿文武兼资，今故授卿二职。”即日拜礼部尚书，兼检校右卫大将军。
《周书》曰：容容熙熙，皆为利谋；熙熙攘攘，皆为利往。
《九州春秋》曰：庞士元说刘备曰：“荆州荒残，人物殚尽，东有吴孙，北有曹氏，鼎足之势，难以得志。益州国富民强，户口百万，四郡兵马，所出毕具，宝货无求於外，今可权借以定大事。”备曰：“今指与吾为水火者，曹操也。操以急，吾以宽，与反，事乃可成耳。今以小国而失信义於天下，吾所不足取也。”士玄曰：“权变之时，固非一道所能定也。兼弱攻昧，五伯定事，逆取顺守，报之以义，事定之後，封以大国，何负於信？今日不取，终为人制耳。”备后遂行。
卷四百五十　人事部九十一
权谋下
《尚书大传》曰：周公先谋於同姓。同姓从，然後谋於朋友。朋友从，然後谋於天下。天下从，然後加之蓍龟。是以君子圣人谋义，不谋不义，故谋必成。卜义，不卜不义，故卜必吉。以义击不义，故战必胜。是以君子圣人，谋则成，战则胜。
《战国策》曰：秦攻赵于长平，大破之而归，因使人索六城於赵而讲。计未定，娄缓新从秦来，赵王与缓计曰：“与秦地，何如勿与？”缓曰：“此非臣所知也。”王曰：“虽然，试言之。”缓曰：“缓新从秦来，言勿与，则非计也；言与之，则恐以臣之为秦也。故不敢对。使臣得为王计焉，不如与之。”王曰：“诺。”虞卿见王，王以缓言告之。虞卿曰：“秦索六城於王，王以五城以赂齐，齐秦深雠也，得王五城，并力西击秦，是王一举结三国之亲，而与秦易道也！”赵王曰：“善。”因发虞卿东见齐王，与之谋秦。娄缓闻之，逃去。
又曰：楚围雍氏五月。韩令使者求救於秦，冠盖相望，秦师不下ゾ。韩令尚靳使秦，谓王曰：“韩之於秦也，居为隐蔽，出为雁行，今韩已病矣，秦师不下ゾ。臣闻之：唇亡者其齿寒。愿大王熟计之。”太后乃谓尚子曰：“妾事先王，先王以其体加妾之身，妾困弗支也。尽置其身，妾不重，何也？以其少有利焉。今救韩，日费千金，独不可使妾少有利耶！”尚靳归报王，王遣张翠。张翠称病，日行一县。张翠至，甘茂曰：“韩急矣，先生病而来！”张翠曰：“韩未急也。”甘茂曰：“韩之急缓人莫弗知。今先生言不急，可乎？”翠曰：“韩急则折而入楚矣，臣安敢来？”甘茂曰：“先生勿复言也！”乃入，言於王曰：“公叔且以国南合於楚。韩、楚为一，魏氏不敢不听，是楚以三国谋秦也。如此，则伐秦之形成矣！不识坐而待伐，孰与伐人之利？”秦王曰：“善。”果下师於ゾ以救韩。
又曰：中山阴姬与江姬争为后，司马喜请见阴姬公，为画计。公稽首曰：“诚如君言。”喜即奉书诣中山王，曰：“臣闻赵强，即中山弱，臣能弱赵而强中山。”中山王悦而见之，喜曰：“臣愿乞之赵，观其地形险阻，人民贫富，君臣贤不肖，商榷为资，未可豫陈也。”乃见赵王，曰：“臣闻赵，天下善为音容，佳丽之所出也。今来，至境，入都邑，人民谣俗，容貌颜色，殊无佳丽好美者！以臣所见多矣，周流无所不至，未尝见人如中山阴姬者。不知者将以为神，其容貌颜色，过绝人矣。若乃其眉、准、权衡、犀角、偃月，彼乃帝王之后，非诸侯之姬。”赵王大悦，曰：“吾愿请之，何如？”对曰：“非臣所敢议。愿王无泄。”喜归报中山君，曰：“赵王非贤王也，不好道德，而好声色；不好仁义，而好勇力。闻其乃欲请阴姬。”中山君作色不悦，喜曰：“赵，强国也，请之必矣。王不与之，即社稷危；与之，即为诸侯笑。王立为后，以绝赵王意，可也。”遂立为后，赵王亦无请也。
又曰：秦王使人之楚，楚王贤之，恐其为楚用以危秦也。昭子曰：“以王之德与王之贤因以遗之，楚王必为有外心去楚矣。”从其计，果如其言。
又曰：安陵缠以颜色美壮得幸於楚恭王，江乙往见。安陵缠曰：“子之先人，岂有矢石之功於王乎？”曰：“无有。”江乙曰：“子之身，岂亦有乎？”曰：“无有。”江乙曰：“子之贵何以至於此乎？”曰：“仆不知所以。”江乙曰：“吾闻之，以财事人者财尽而交疏，以色事人者华落而爱衰，今子之华有时而落，子何以长幸无解於王乎？”安陵缠曰：“臣年少愚陋，愿委质於先王。”江乙曰：“独从为殉可耳！”安陵缠曰：“敬闻命矣。”江乙去，居期年，逢安陵缠，谓曰：“前谕子者，通之於王乎？”曰：“未可也。”居期年，江乙复见安陵缠，曰：“子岂谕王乎？”安陵缠曰：“臣未得王之间也。”江乙曰：“子出与王同车，入与王同坐，居三年，言未得王之间，子以吾之说未可耳。”不悦而去。其年，共王猎江渚之野，野火之起若□霓，虎狼之嗥若雷霆。有狂兕从南方来，正触王左骖，王举旌旄而使善射者射之，一发，兕死车下，王大喜，拊手而笑，顾谓安陵缠曰：“吾万岁之後，子将谁与此乐乎？”安陵缠乃逡巡而却，泣下沾衿，曰：“万岁之後，臣将从为殉，安知乐此谁？”于是共王乃封安陵缠於车下三百户。故曰江乙善谋，安陵缠知时也。
又曰：知伯欲袭卫，故遗之乘马，先之一璧。卫君大悦，酌酒，诸大夫皆喜，南文子独不喜，有忧色，卫君曰：“大国礼寡人，寡人故酌诸大夫酒。诸大夫皆喜，而子独不喜，有忧色者何也？”南文子曰：“无方之礼，无功之赏，祸之先也。我未有往，彼有以来，是忧也。”於是卫君乃修梁拟而建边城。知伯闻卫兵在境上，乃还。
又曰：知伯欲袭卫，乃佯亡其太子颜，使奔卫。南文子曰：“太子颜之为其君子也，甚爱，非有大罪也，而亡之有故。然人亡而不受，不祥。”使吏逆之，曰：“车过五乘，慎勿内也！”知伯闻之，乃止。
又曰：赵简子使人以明白之乘六，先以一璧为遗於卫。卫叔文子曰：“先不意可以生，故以小之，所以事大也。今我未以往，而简子先以来，必有故。”於是斩林除园聚敛蓄积而後遣使者。简子曰：“吾举也，为不可知也；今既已知之矣，乃辍围卫也。”
又曰：郑桓公将欲袭郐，先问郐之辩知果敢之士，书其名姓，择郐之良臣而与之，为官爵之名而书之，因为设坛於门外而埋之，衅之以，若盟状。郐君以为内难也，尽杀其臣。桓公因袭之，遂取郐。
又曰：郑桓公东会封於郑，暮舍於宋东之逆旅。逆旅之叟从外来，曰：“客将焉之？”曰：“会封为郑。”逆旅之叟曰：“吾闻之，时难得而易失，今客之寝安，殆非封也。”郑桓公授辔自驾，其仆接御而载之，行十日十夜而至。至，何与之争封。故以郑桓公之贤，微旅之叟，以几不会封也。
又曰：赵简子使成何、涉他与卫灵公盟於专泽，灵公未喋盟，成何、涉他扌灵公之手而撙之。灵公怒，欲反赵，王孙商曰：“君欲反赵，不如与百姓同恶之。”公曰：“若何？”对曰：“请命臣令於国曰：“有姑姊女者，家一人质於赵，百姓必怨君，因反之矣。”君曰：“善。”乃令之，三日遂徵之，五日而令毕，国人巷哭。君乃召国大夫而谋曰：“赵为无道，反之可乎？”大夫皆曰：“可。”乃出西门，闭东门，赵氏闻之，缚涉他而斩之，以谢於卫；成何走燕。子贡曰：“王孙商可谓善谋矣！憎人而能害之，有患而能处之，欲用民而能附之，一举而三物具至，可谓善谋矣。”
又曰：吴阖闾夫人姜氏，齐景公以其子妻阖闾，送诸郊，泣曰：“余死不汝见矣。”高楚子曰：“齐负海而县山，纵不能全收天下，谁干我君？爱则勿行。”公曰：“余有齐国之固，不能以令诸侯，又不能听是生乱也。寡人闻之，不能令则莫若从。且夫吴蜂虿，然不弃毒於人，则不静，余恐弃毒於我也。”遂遣之。
又曰：晋文公与荆人战於城濮，君问於咎犯，咎犯对曰：“服义之君，不足於信；服战之君，不足於诈。君慎之诈而已矣。”君问於雍季，对曰：“焚林而畋，得兽虽多，而明年无复也。乾泽而渔，得鱼虽多，而明年无复也。诈犹可以偷利，而无报。”遂与荆军战，大败之，乃赏先雍季而後咎犯。侍者曰：“城濮之战，咎犯之谋也。”君曰：“雍季之言，百世之谋也；咎犯之言，一时之权也。寡人既已行之矣。”
又曰：知伯围晋阳，疵谓知伯曰：“韩魏之君必反矣。”知伯曰：“何以知之？”对曰：“夫胜赵而三分其地，今城未没者三板，臼灶生蛙，人马相食，城降有日矣。而韩魏之君无喜志而有忧色，是非反何也？”明日，知伯谓韩魏之君曰：“疵言君之反也。”韩魏之君曰：“必胜赵而三分其地，今城将胜矣，二家虽愚，不弃美利而佩约为难不可成之事，其势可见也，是疵必为赵说君，且使君疑二主之心，而不解於攻赵也。今君听谗臣之言，而离二主之交，为君惜之。”知伯出，欲杀疵，疵逃，韩魏之君果反。
又曰：白圭之中山，中山欲留之，固辞而去。又之齐，齐王亦欲留之，又辞去。人问其辞，白圭曰：“二国将亡矣，所学者国有五尽，故莫之必忠则言尽矣，莫之必誉则名尽矣，莫之必爱则亲尽矣，行者无粮、居者无食则财尽矣，不能用人、又不能自用则功尽矣。国有此五者，无辜必亡。中山与齐皆当此，若使中山之与齐也，闻五尽而更之，则必不亡也。其患在不闻也，虽闻又不信也。然则人主之务，在乎善听而已矣。”
又曰：下蔡威公闭门而哭三日三夜，泣尽而继之以血。旁邻窥墙而问之曰：“子何故而哭，悲若此乎？”对曰：“吾国且亡。”曰：“何以知也？”应之曰：“吾闻病之将死不可为良医，国之将亡不可吻计谋。吾数谏吾君，吾君不用，是以知国之将亡也。”於是，窥墙者闻其言，则举宗而去之於楚。居数年，楚王果举毙蕙蔡，窥墙者为司马将兵而往，东虏其众，问曰：“得无有昆弟故人乎？”见威公缚在虏中，问曰：“若何以至於此？”应曰：“吾何以不至於此？且吾闻之也，言之者行之役也，行之者言之主也。汝能行，我能言；汝为主，我为役，吾亦何以不至於此哉！”窥墙者乃言之於楚王，遂解其缚与俱之楚。故曰能言者未必能行，能行者未必能言也。
又曰：石乞侍坐。屈建曰：“白公其为乱乎？”石乞曰：“是何言也？白公至，於室无荣，所下士者三人，与已相君臣者五人，所与同衣食者千人。白公之行若此，何故为乱？”屈建曰：“此建之所谓乱也。以君子行则可与国家，行过礼则国家疑之，且苟不难下其臣，必不难高其君矣。建是以知夫子将为乱也。”处十月，白公果乱也。
又曰：韩昭侯作高门，屈宜咎曰：“昭侯不出此门。”曰：“何也？”曰：“不时。吾所谓不时者，非时日也。人固有利不利，昭侯尝利矣，不作高门。往年秦拔宜阳，明年大旱民饥，不以此时恤民之急也而顾反益以奢，此谓福不重至，祸不重来者也。”高门成，昭侯卒，竟不出此门矣。
又曰：田子颜自大术至乎平陵城下，见人子问其父，见人父问其子。田子方曰：“其以平陵反乎？吾闻行於内，然後施於外，子颜欲使其众甚矣。”后果以平陵叛。
又曰：晋人已胜知氏，归而缮甲治兵，楚王恐，召梁公弘曰：“晋人胜知氏矣，归而缮甲兵，其以我为事乎？”梁公曰：“不患害其在吴乎？夫吴君恤民而同其劳，使其民重上之令，而人轻死以从上使，如虑之战。臣登山以望之，见其用百姓之信必也勿已乎？其备之若何？”不听。明年，阖庐袭郢。
又曰：楚庄王欲伐陈，使人视之。使者曰：“陈不可伐也。”庄王曰：“何故？”对曰：“其城郭高，沟壑深，蓄积多，其国宁也。”王曰：“陈可伐也。夫陈，小国也，而蓄多。是赋敛重，则民怨上矣。城郭高，沟壑深，则民力罢矣。”兴毙蕙之，遂取陈。
又曰：齐桓公将伐山戎孤竹，使人请助於鲁，君进群臣而谋，皆曰：“师行数千里，入蛮之地，必不反矣。”於是鲁许助之而不行。齐已伐山戎孤竹，而欲移兵於鲁，管仲曰：“不可。诸侯未亲，今有伐远而还诛近邻，邻国不亲，非霸王之道。君之所得山戎之宝器者，中国之所鲜也，不可以不进周公之庙乎？”桓公乃分山戎之宝献之周公之庙。明年，起毙蕙莒，鲁下令丁男悉发，五尺童子皆至。孔子曰：“圣人转祸为福，报怨以德。”此之谓也。
又曰：知伯请地於魏宣子，宣子不与。任增曰：“何为不与？”宣子曰：“彼无故而请地也，吾是以不与。”任增曰：“彼无故而请地者，无故而与之，是重欲无厌也。彼喜，必又地於诸侯；不与，必怒而伐之。”宣子曰：“善。”遂与地。知伯喜，又地於赵，赵不与。知伯怒，围晋阳，韩、魏合赵而反知氏，知氏遂灭。
又曰：楚庄王与晋战，胜之。惧诸侯之畏己也，乃筑为五仞之台。成而觞诸侯，诸侯请为觞，皆仰而曰：“将将之台，其谋。我言而不当，诸侯伐之。”於是远者来朝，近者入宾。
又曰：吴王夫差破越，又将伐陈，楚大夫皆惧，曰：“昔阖闾能用其众，故伐我於柏举，今闻夫差又甚焉。”子西曰：“二三子胡不相睦也？无患吴矣。昔阖闾食不二味，处不重席，择不取费。在国，天有灾，亲戚乏困而供之；在军，食熟者半而後食，其所尝者卒乘必与焉，是以民不罢劳。今夫差，次有台榭陂池焉，宿有妃嫱嫔御焉，一日之行所欲必具，玩好必集，珍异是聚。夫差元自败已，焉能败我？”
又曰：吴请师於楚以伐晋，楚王与大夫皆惧，将许之。左史倚相曰：“此恐吾攻己，故示我不病。请为长毂千乘，卒三万，与分吴地也。”庄王听之，遂取东国。
又曰：阳虎为难於鲁，走之齐，请师攻鲁，齐侯许之。鲍文子曰：“不可也。阳虎欲破齐师，齐师破，大臣必多死，於是欲奋其诈谋。夫虎有宠於季氏，而将季孙以不利鲁国而容其求焉。今君富於季氏，而大於鲁，滋阳虎所欲倾覆也。鲁免其疾而君收之，无乃害乎齐？”君乃执之，免而奔晋。
又曰：汤欲伐桀，伊尹曰：“请阻之贡职以观其动。”桀怒，起九夷之师以伐之。伊尹曰：“未可。彼尚犹能起九夷之师，是罪我也。”汤乃谢罪请服后入贡职。明年，又不贡职。桀怒，起九夷之师，九夷之师不起，伊尹曰：“可矣。”汤乃兴师，伐而残之，迁桀南巢焉。
《孔丛子》曰：赵间魏将以求亲於秦，子顺谓赵王曰：“此君之下吏计过也。比目之鱼所以不见得於人者，以偶视近而俱走也。今秦兼吞天下之志，不忘侧息也。赵、魏与之邻接，而强弱不敌，所以不敢图并赵、魏者，徒以二国并力周旋。今无故自离，以资强秦，天下拙谋无过此者。夫连鸡不能互栖，亦犹二国构难不能自免於秦也。愿王熟虑之。”赵王曰：“敬受教。”
又曰：韩与魏有隙，子顺谓韩王曰：“昭侯，一世之明君也；申不害，一世之贤相也。韩与魏仇敌之国，而侯执圭见梁君者，非好卑而恶尊，虑过而计失也。与严敌为邻，而动有灭亡之变，独劲不能支二难，故降心以相从，屈已以求存也。申不害虑事而言，忠臣也；昭侯听而行之，明君也。今之韩弱於始之韩，今之秦强於始之秦，而背先人之旧好，以区区之众，居二敌之间，非良策也。齐、楚远而难恃，秦、魏呼吸而至，舍近而求远，是虚名自累而不知近敌之困者也。为王计者，莫如除小忿全大怒也。吴、越之人，同舟济江，中流遇风波，其相救如左右手，所患同也。今不恤所同之患，是不如吴、越之舟人也。”韩王曰：“善。”
卷四百五十一　人事部九十二
谏诤一
《尚书》云：木从绳则正，后从谏则圣。
《毛诗序》曰：上以风化下，下以风刺上，主文而谲谏，言之者无罪，闻之者足以戒，故曰“风。”
《礼记》曰：为人臣之礼，不显谏。（显，明也。谓明言其恶，不几微言。）三谏而不听则逃之。（逃，去也。君臣有义则合，不义则离。）子之事亲也，三谏而不听，则号泣而随之。（至亲无去，至在感动之心。）
又曰：父母有过，下气怡色，柔声以谏。
又曰：子曰：“事君远而谏则谄也，近而不谏则尸利也。”（尸谓不知人事无辞让者。）子曰：“迩臣守和，宰正百官，大臣虑四方。”（迩，近也。和为和君臣事也。宰，主治百官也。）子曰：“事君欲谏不欲陈。”（谏，谓言其过于外。）
《左传》曰：卫公子州吁，嬖人之子也，有宠而好兵。公弗禁。石昔谏曰：“臣闻贱妨贵，少陵长，远间亲，新间旧，小加大，淫破义。所谓六逆也。君义，臣行，父慈，子孝，兄爱，弟敬，所谓六顺也。去顺效逆，所以速祸也。”
又曰：魏献子为政，以魏戊为梗阳大夫，梗阳人有狱，魏戊不能断，以其狱上。大宗赂以女乐。（讼者之大宗也。）魏子将受之。魏戊谓阎没、汝宽曰：（二子，晋大夫魏子之属。）“主以不贿闻於诸侯，若受梗阳人，赂贿莫甚焉。吾子必谏。”皆许诺。退朝，待于庭。馈入，召之。（台二大夫食。）比置，三叹。既食，使坐。魏子曰：“吾闻诸伯叔，谚曰；惟食忘忧。吾子置食之间三叹，何也？”同辞对曰：“昨或赐二小人酒，不夕食。（昨饮酒醉，故不夕食。）馈之始至，恐其不足，是以叹。中置，自咎曰，岂将军食之，而有不足，是以再叹。及馈之毕，愿以小人之腹为君子之心，属厌而已。”献子辞梗阳人。（属，足也。小人二子自谓小人腹饥，则恐食之不足，厌饱则恐君亡。君子居尊，官食重禄，而知不足，故愿以其腹为君子之心。）
又曰：公将如棠观鱼。臧僖伯谏曰：“凡物不足以讲大事，其材不足以备器用，君不举焉。（材谓皮革、齿牙、骨角。）君将纳民于轨物者也。故讲事以度轨量谓之轨，取材以章物采谓之物，不轨不物谓之乱政。乱政亟行，所以败也。”
又曰：宋华督已杀孔父而弑殇公，召庄公于郑而立之，以亲郑。以郜大鼎赂公，纳于太庙，非礼也。臧哀伯谏曰：“君人者将昭德塞违，以临照百官，犹惧或失之。故昭令德以示子孙。夫德俭而有度，升降而有数。文物以纪之，声明以发之，百官于是乎戒惧而不敢易纪律。今灭德立违，而置其赂器于太庙，以明示百官，百官象之，又何诛焉！国家之败，由官邪也。官之失德，宠赂章也。郜鼎在庙，章孰甚焉？”周内史闻之曰：“臧孙达其有後于鲁乎！君违不忘谏之以德。”
又曰：初，鬻拳强谏楚子，楚子弗从，临之以兵，惧而从之。鬻拳曰：“吾惧君以兵，罪莫大焉。”遂自刖也。楚人以为大阍，谓之太伯，使其後掌之。（其后，鬻拳之孙。）
又曰：庄公如齐观社，非礼也。曹刿谏曰：“不可。夫礼，所以整民也。故会以训上下之则，朝以正班爵之义，师长幼之序，行伐以讨其不然。诸侯有王，王有巡狩，（有四方也。）以大习之。（大习会朝之礼。）君举必书，书而不法，後嗣何观？”公不听。
又曰：丹桓宫之楹，（丹雕桓宫桓公庙楹谓之柱。）刻其桷，（经书刻桓宫桷。桷谓之榱。榱，椽也。）皆非礼也。御孙谏曰：“臣闻之，俭，德之恭也；侈，恶之大也。先君有恭德而君纳诸大恶，无乃不可乎？”秋，哀姜至。公使宗妇觌，用币。御孙谏曰：“男贽大者玉帛，（公侯伯子男执玉，至诸侯世子、附庸孙孤执帛也。）小者禽鸟，（□执羔，大夫执雁，士执雉。）以章物也。女贽不过榛栗枣修，以告虔也。（榛，小栗也。修，脯也。虔，敬也。皆取名以示敬也。）今男女同贽，是无别也。男女之别，国之大节也。由夫人乱之，无乃不可乎？”
又曰：晋侯假道于虞以伐虢。宫之奇谏曰：“虢，虞之表也。虢亡，虞必从之。晋不可启，寇不可玩；一之谓甚，其可再乎！谚所谓辅车相依，唇亡齿寒者，其虞、虢之谓也。（辅，颊辅也。车，牙车也。）
又曰：晋灵公不君，厚敛以雕墙，从台上弹人观其避丸。宰夫而熊蹯不熟，杀之，置诸畚，使妇人载之以过朝。赵盾、士季见其手，问其故，而患之。将谏，士季曰：“谏而不入，则莫之继也。会请先，不入则子继之。”三进，及ニ，而後视之。曰：“吾知所过矣。将改之。”犹不改。宣子骤谏，公患之。
又曰：晋师为楚所败，师归，桓子请死，晋侯欲许之。士贞子谏曰：“不可。城濮之役，师三日，文公犹有忧色。左右曰：有喜而忧，如有忧而喜乎？公曰：得臣犹在，忧未歇也。困兽犹斗，况国相乎！及楚杀子玉，（子玉，得臣。）公喜而後可知也，曰：莫余毒也。是晋再胜而楚再败也。楚以是再世不竞。今天或者大警晋也，而又杀林父以重楚胜，其无乃久不竞乎？”
《梁传》曰：陈灵公通于夏徵舒之家，公孙宁、仪行父，亦通于其家。或衣其衣，或衷其襦，以相戏于朝。泄冶闻之，入谏曰：“使国人闻之则犹可，使仁人闻之则不可。”君愧泄冶，不能用其言，而杀之。
《周礼□地官》！保氏：掌谏王恶。（谏者以礼义正之。）
《论语》曰：事父母几谏。
《孝经》曰：曾子曰：“敢问子从父之令，可谓孝乎？”子曰：“是何言欤？是何言欤？昔者天子有争臣七人，虽无道不失其天下；诸侯有争臣五人，虽无道不失其国；大夫有争臣三人，虽无道不失其家；士有争友则身不离于令名，父有争子则身不陷于不义。”
《史记》曰：主父偃上书阙下。朝奏，暮召入见。所言九事，其八事为律令，一事谏伐匈奴。其辞曰：“臣闻明主不恶切谏以博观，忠臣不敢避重诛以直言，是故事无遗策而功流万代。”
  </div>
  <div class="pagination">
   <a href="太平御览_page329.html">
    上一页
   </a>
   <span>
    ...
   </span>
   <a href="太平御览_page325.html">
    325
   </a>
   <a href="太平御览_page326.html">
    326
   </a>
   <a href="太平御览_page327.html">
    327
   </a>
   <a href="太平御览_page328.html">
    328
   </a>
   <a href="太平御览_page329.html">
    329
   </a>
   <span class="current-page">
    330
   </span>
   <a href="太平御览_page331.html">
    331
   </a>
   <a href="太平御览_page332.html">
    332
   </a>
   <a href="太平御览_page333.html">
    333
   </a>
   <a href="太平御览_page334.html">
    334
   </a>
   <a href="太平御览_page335.html">
    335
   </a>
   <span>
    ...
   </span>
   <a href="太平御览_page331.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
