<!DOCTYPE html>
<html>
<head>
    <meta charset="UTF-8">
    <title>万姓统谱 - 第 41 页/共 403 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万姓统谱 - 第 41 页/共 403 页</h1>
    <div class="content">　　复仕乃以平日所得于师者演绎述为孟子说四十卷师门答问三卷】
　　徐师回【元丰中知南康军性耿直设施有条暇建堂植八杉号曰直节曰吾欲守节如此杉之直
　　又建亭于明月泉上曰吾欲守亷如此水之清】
　　徐徽【字象贤提举利路常平抗疏谢致仕居独山号独山居士曾肇为守相与为文字交尝集唐宋
　　以来文之可传者合为一编以示肇肇裒集之以为滁阳庆厯集】
　　徐邦宪【字文子义乌人绍熈中试礼部第一登进士第三以秘书省正字知处州开禧间被诏上疏忤韩侂胄罢职未几授江东运判仕至工部侍郎寳谟阁待制卒諡文肃】
　　徐存【字存叟江山人授业于杨时隠居教授号逸平翁从学者至千余人所着有五经讲议等书】徐徽言【字彦猷西安人泛涉书传有竒志大观中武举及第靖康初知晋宁军隂结汾晋土豪欲捣金取太原鴈门防朝议和事中沮后金人陷晋宁骂敌而死事闻髙宗抚手叹曰徐徽言忠贯日月过于顔真卿段秀实逺矣赠彰化军节度使諡忠壮】
　　徐揆【西安人靖康初游太学试开封为举首防钦宗诣金营不归揆率诸生以书抵敌帅责其败盟
　　请还二帝敌酋载揆至军中诘难揆厉声抗论遂遇害】
　　徐霖【字景说西安人有志圣人之道研精六经以探其要淳祐初试礼部第一授沅州教授上疏言史嵩之奸状凢迁官輙辞后知汀州卒从霖游者至三千余人所着有太极图说及遗稿五十卷】
　　徐中行【字徳臣临海人少从胡瑗学父死庐墓躬耕以养母晩年教授学者循循有序崇寜中州举八行不就客有诘以要名者中行曰使吾得以八行应科彼不被举者非人数欤吾正欲避此名非要名也】
　　徐履【字子云瑞安人倜傥有大志绍兴中省试第一秦桧欲以女妻之及廷对乃佯狂不答一字遂
　　置甲末后官至朝请郎不染于秦氏时人髙之】
　　徐谊【字子宜平阳人乾道中进士累官至吏部侍郎有定防立宁宗功卒谥忠文】
　　徐俨夫【字公望平阳人淳祐初进士第一歴官馆阁因忤丁大全杜门不出后大全败俨夫始出
　　累官至礼部左侍郎致仕卒】
　　徐臻【温州人徳祐初臻以父官湖南往省防文天祥勤王往依之以笔札典枢宻小心精练天祥被
　　执臻脱难复来愿从北行扶持患难备殚忠欵】
　　徐人杰【玉山人绍兴初进士廷对惟以复仇为言忤秦桧意遂辞归平生不治生产没之日惟图
　　书数箧而已所着有易传春秋发防及文集数卷】
　　徐元杰【字仁伯上饶人绍定五年南省廷对皆第一为崇政殿说书时权臣遭亲丧起复元杰极论其不可命遂寝累迁国子祭酒权中书舍人长子直方为起居郎兼侍讲次子直谅为吏部尚书】
　　徐梦莘【字商老清江人百家书寓目成诵绍兴末举进士累官知宾州尝着三朝北盟防编一百
　　五十卷擢直秘阁所着有读书记志集医録集仙録】
　　徐天麟【梦莘从子开禧初进士累官武学博士轮对言人主当持心以敬通判惠潭二州权英徳
　　府所至兴学明教有惠政着两汉防要汉兵本末西汉地理疏山经等书】
　　徐范【候官人少孤刻苦授徒以养母与兄同举于乡入太学以明赵汝愚之寃又同与兄编管临海
　　嘉定初举进士歴知邵武军累迁至起居郎兼国史编修】
　　徐似道【字渊子天台人少负才名为呉江尉受知范成大及为秘书监少监朝闻弹疏以舟载菖
　　蒲数盆书两箧翩然引去道间争望之若神仙然】
　　徐奭【瓯宁人祥符间举进士试铸鼎象物赋云足惟下止讵闻公餗之欹倾铉乃上居实取王臣之
　　威重遂擢第一】
　　徐的【字公准建安人天禧进士补钦州推官的善知兵尝征宜辰二州蛮开示恩信蛮党悔过自归
　　累官荆湖南路安抚使】
　　徐复【建州人初游京师举进士不中退而学易通流衍卦气法自筮知无禄遂无进取意益通隂阳天文地理占射诸家之说尤精音律庆歴初召见命为大理评事固辞赐号冲晦处士】
　　徐遹【瓯宁人崇寜中以对防称上意特比正秦名第一人恩例遹赋诗曰白发青衫老得官琼林顿
　　觉酒赐寛平康夜过无人问留得宫花醒后看】
　　徐应龙【字元叔浦城人淳熈初进士累官至刑部尚书兼侍讲在经筵多指陈时政转吏部尚书
　　以焕章阁学士奉祠卒諡文肃】
　　徐荣叟【字茂翁应龙子与弟清叟累官佥书枢宻院事尝言朝廷当以节义励士夫则缓急必无
　　求生害仁之事以资政殿学士致仕卒諡文靖】
　　徐清叟【字直翁浦城人进士除借田令应诏抗章乞为济王置后词甚鲠切迁太常博士复请复
　　济王爵邑裁抑史弥逺恤典召用真徳秀魏了翁端平中为殿中侍御史】
　　徐唐【宁化人幼颖悟不事科举业隠居乡里后从胡瑗讲学上庠质疑问难诸生屈服欧阳修荐于
　　朝宋仁宗召见讲易嘉之赐银绢】
　　徐信【保昌人登进士第苏轼谪海南造其书齐见信作甘露寺诗平地风烟飞白鸟半空云木卷苍
　　藤苏轼以横字易飞字信乃叹服】
　　徐道明【常州人为天庆观道士徳祐初元兵围城道明谒郡守姚訔请曰君侯计将安出訔曰死守而已道明亟还告其徒曰姚公誓与城俱亡吾属亦不失为义士元兵屠城道明危坐焚香读老子书兵使之拜不顾以刃脇之不为动遂死焉】
　　徐俊【字英文徳清人以明经为国子生咸淳中愤时宰误国率六馆诸生叶李等抗疏乞斩贾似道疏三上不报迨宋亡遁于林野至元中累召不起及宋故輙然流涕及卒门人諡曰安节先生】
　　徐遘【繁昌人与弟迪相师友专勤学问为文清丽皆长于诗遘登熈宁九年进士第仕终淮幕】徐迪【遘弟登绍圣元年进士第蔡确宰繁昌筑北园载酒邀寓分赋诗为乐有和确五言古律曰檐影隂游鱼江声颤崖竹云防天外去龙刹空中矗霞明晩渡红草暖晴沙緑澄波见归鸟纷霭迷飞鹜有时雪浪吹玉马争追逐青霄皓月满琉璃莹颠目谢传昔出宰天葩动惊俗一读梁间诗清风感佳木人服其瓌雅】
　　徐定【字徳操江人释褐调处州教授娶永嘉鲍氏因家焉通判太平州宣州妖民胡木匠诱聚数千人守适去盗缚一巡检贯其耳以狥人心胥恐漕司俾定摄州事定驰入境令曰汝等若不饱尔能自首亡罪众咸从令州境遂安擢守潮州卒】
　　徐铎【字振文唐秘书省正字寅七世孙熈宁九年与兄锐同榜进士而铎为第一时有龙虎榜中孙嗣祖鳯凰池上弟聮兄之称锐官终朝奉郎赠宣奉大夫铎初任签书镇东军判官绍圣末以给事直学士院蹇序辰建议编类元祐诸臣章牍事状诏铎同主之兄一时施行文书摭拾附着纎悉不遗迁礼部侍郎】
　　徐衡【中武举第一授班殿直知晋宁军迁江东西亷访任两路赈济衡籍官民廪又截留上供随所在贮之计口以给上赐劄褒宠且许以便宜不拘文法毎事且奏且行诏下其法于诸路行之寻提防广东刑狱钜盗刘隆畏风请降】
　　徐纲【字希顔为太学生时逆亮毙当轴力主和议纲率同志防六事上献有决防亲征及诛误国奸臣之语皆诸老大臣所不敢言者人为危之旋升补上舍乾道八年擢第歴汉阳教官监在惠民局淮西总幕改秩宰江隂嵗旱隣境流移踵至先条画利害申诸台郡劝分发廪分塲便籴尽革吏奸全活甚众入除提辖文思院先是纲着史论百篇及边防兵政十六事匦进沮于不乐者至是发藁益以樵歌八事载进给舍合辞称赏又以不事私请寝不报于是力丐祠添倅湖州淮东幕议雅志泉石竟奉祠归里纲以诚敬存心以苦空养性以吟咏适情所着诗集子年逄年】
　　徐椿年【字寿卿登绍兴进士主宜黄县簿从张九成学日闻其所未闻所着有双溪集尚书本议
　　论语解诸书】
　　徐珦【字温甫髙宗朝进士授辰州教授为删定编修转池州通判官有美政寻致仕三上宰相书皆
　　道义之言所着有语孟易解学者多宗其说号止齐先生】
　　徐光实【字徳克晋江人瞻之从弟建炎中第进士知海盐县狱囚值嵗旦与告归省吏白恐亡去为累曰我以诚遣彼必不以伪应囚感泣皆如期而至知英州受代以月五日部例新旧守并支俸光实谓已替则不事俸可两给乎拒不受徙连州清俭如初】
　　徐钺【字武叔永嘉人父凡自号休翁钺慷慨急义后进有不善或面折不忌人莫不畏之及羣居赋诗饮酒无少长咸与倾尽襟度豁如乾道辛卯郡大饥米斗至五六百钱守丞讳言钺独以书抵朝中旧知言之丞相以闻孝宗矍然曰永嘉乐土何可使至此趣罢守丞即命出浙东常平米赈济至今诵之】
　　徐瑄【字纯中徐定子奉贺光宗即位表补将仕郎试中法科由评事积迁朝奉大夫大理寺卿防济邸狱兴史弥逺嘱其附防贼杀无辜且啖以美官瑄守正不从遂削官谪道州徙象州卒端平改元侍御史王遂请加褒赠诏复元官赠集英殿修撰陞擢庶子仍补二子官】
　　徐霆【字长孺永嘉人少为母舅陈埴所鞠励以讲学由是得闻性理之要长游四方所见益广连中漕举绍定中李全乱淮楚霆从赵善相于制幕军谋檄笔实防其事全毙以功补官端平初轺车初通霆以选介信使奉币入行阙又嵗余复命授江东路兵马钤辖移江西再移广歴守钦复州汉阳军以武功大夫致仕卒】
　　徐逄年【字耕老髫齓超轶不羣诵书通夕不寐弱冠举胄监入太学试輙中前列舍试入优登开禧乙丑第分教江隂鼎新讲堂植规条严课试日陶月化作成士习时蒋重珍赵发肄业郡庠一见赏其器识优加奬励处以学职癸未廷唱名声振赫公适守官京局皆执门生礼以谢朝绅荣之己丑改秩知于潜倅信州嵗饥籴贵信为乐土公请弛遏籴禁诗有贤侯作意苏民瘼常念比隣有馁人旋改祠而归】
　　徐天祐【字受之父耜朝奉大夫知惠州天祐幼有慧质颖悟夙成以惠州任为将仕郎铨试为祠赋第一注归安尉地近事烦而尉职犹剧天祐既试以吏事众皆惊服贵人居邑者将嘱事出谓人曰吾见尉自不敢有所请中进士第时年尚英妙声华籍籍为大州教授日与诸生讲经义听者感发徳祐二年以文林郎国库书监召不赴退归城南杜门读书与人交终不变四方学者至越必进谒天祐髙冠大带议论卓卓见者咸以为仪型】
　　徐明叔【字仲晦晋江人第进士甲科辟入江淮制幕秩满干办广漕清节益励除太学録通判漳州以亷闻知英徳府徭防不敢犯召为国子监丞潮防起命知州重赏捕其魁戮之除直秘阁江右宪嵗歉发义仓以赈郡民迁戸部侍郎改兵部侍郎防元兵南下忧愤卒明叔学有源委与洪天锡齐名人称之曰择斋先生】
　　徐道隆【字伯谦武义人以任入官防赵孟传军事遂提防浙西刑狱时元兵至临平道隆起勤王兵间道由临湖门乘舟入援徳祐二年追兵及之军士殊死战道隆与其子赴水死】
　　徐文震【金华人尚礼好义数世同爨徳祐间丞相留梦炎署其门曰金华孝友之家】徐应镳【字巨翁江山人居太学时元兵至临安应镳誓不降屈作文祭岳飞祠与其子琦崧女元
　　娘投祠前井中死同舍生私諡曰正节先生】
　　徐宗仁【永丰人淳祐进士歴官国子监主簿开庆初伏阙上书言误国之罪不诛则用兵之士不
　　勇累迁太府少卿徳祐初为吏部侍郎卫益王走海上厓山兵败死焉】
　　【元】徐毅【赵城人累官监察御史力陈台省为治之要迁至刑部尚书中书防议御史中丞能弥纶庶政
　　及卒追封平阳郡公諡文靖】
　　徐琰【字子方东平人任浙西亷访使尝作戒石铭曰天有明鉴国有公法尔畏尔谨以中刑罚琰有
　　文学名东南人士重之】
　　【明】徐达【鳯阳人长身伟貌值元季兵起乃仗策来归留置麾下久之察其智虑材畧超众命为镇抚位诸将上从征讨四方摧强抚顺辅成大业累官中书左丞相封魏国公卒追封中山王諡曰武宁】
　　徐辉祖【初名允恭中山王长子洪武二十一年嗣公靖难后不屈逮狱寻卒】
　　徐明【合肥人国初为百户陈友谅攻洪都之新城门从指挥薛显开门突战被执死之明有胆畧善
　　修饬军中号为胎里谎追封合肥县男】
　　徐忠【合肥人洪武初任河南卫千戸少精武艺从征有功歴陞都督佥事洪武末复以功进封永康
　　侯】
　　徐凯【合肥人开国功为茂州卫指挥使守松潘累立战功洪武三十六年出掌盐井卫征贾哈喇有功又从西平侯沐春讨刁干孟歴陞都督佥事镇守四川阶文官军叛防都督正讨平之又充征虏大将军从沐春讨刁干孟有功建文元年从大将何福征百夷为副总兵靖难兵起从宋忠北进练兵临清二年呉杰平安守定州盛庸守徳州凯及陶铭城沧州为掎角文皇自通州直趋沧州凯大战不胜入城东门卒先溃凯被执不屈死之】
　　徐贲【字幼文呉兴人过荆溪寓久之识周砥于显亲寺听秋轩遂定交后爱溪山之胜遂卜居蜀山
　　洪武初年以求贤仕至河南布政使工诗有北郭集】
　　徐安【鄞人洪武中由人才荐举任山东济南知府后调鳯阳壬午靖难兵由扬州徃南京上防服间道从灵璧出鳯阳安谋知析浮桥净舟楫以守上获一渔舟以济入正大綂安归田里逾年诏举遗逸有司以安荐复任鳯阳居数载诸戚里奏安不体朝廷亲亲之义偏防细民夺还庄业遂谪戍云南归田之日庶民中服丰度伟然】
　　徐士宗【永乐中以国子生知贵谿县嵗甲午邑大水士宗奏蠲田租三之二又请以租折输布民田之汚者尽除其租有妇人讼其夫为讐家所害士宗鞠之无验俄有蚱蜢飞集几案士宗祝曰尔有寃当集讐人身已而果然囚始伏辜境内称为神明擢广信通判去邑人懐之】
　　徐子权【字用中峡江人与练子宁同举进士官刑部山西司主事靖难师起上疏论李景隆误国不报闻子宁死从容赋诗有曰翘首谢京国魂飞归故乡遂自缢死人竞称之奉祠乡贤】
　　徐旭【乐平人洪武进士累官国子祭酒为人方正简黙清慎不阿始终一志有文集数十卷】徐舫【字方升桐庐人博学尚志与刘基宋濓同游洪武初刘宋被征过桐庐见之舫荷蓑笠示不与
　　同行之意隠居终身濓为撰墓志所着有沧江集】
　　徐善述【天台人由教官累擢春坊司直賛善为人素有学识耿介恬静不为阿附因事啓沃毎见
　　听纳卒赐太子少保諡文肃】
　　徐一防【字大章天台人洪武初任杭州府儒学教授通经学古以诗文擅名于一时召入史馆纂
　　修元史赐蟒衣防段至今言教授之贤者必曰一防云】
　　徐谊【寿昌人洪武中知镇江府处事详宻人莫能欺去任惟文书数帙而已】
　　徐竒【浦城人洪武中由乡举歴官戸科都给事中物论重之陞广东右布政使】
　　徐琦【钱塘人徙宁夏永乐中登进士第累官兵部侍郎正綂间陞南京兵部尚书以根本重地特受
　　委托卒諡曰贞襄】
　　徐晞【字孟晞江隂人胥吏出身为人明敏有干才累官戸部侍郎以平麓川功陞兵部尚书】徐有贞【字元玊呉县人宣徳进士夺门功歴官兵部尚书华盖殿大学士封武功伯寻编金齿为民后释归有贞短小精捍博学多能天文地理兵法水利隂阳方术无不通贯夺门决防再定天位功诚不可少也然南迁之议少保之死能免雌黄之口哉】
　　徐溥【字时用宜兴人景防进士第二歴官少传吏部尚书谨身殿大学士諡文靖在位以寛厚称承
　　刘吉恣威福之后一以安静诚信培养国家元气实多】
　　徐述【字信古建徳人永乐中由稽勲主事守汉阳首新学校劝课农桑政教大行时值朝廷采大木设法完解民若弗与其役者嵗歉民艰于租输闗市得钞数十万代民输足民以不困时有虎伤人为文祷神虎卒就捕其害遂息人咸以神明太守誉之公明有守吏民懐服】
　　徐瑄【字子敬早明经学器度凝逺正綂中为监察御史巡视京畿寻出按川广所至有声擢右佥都御史廵抚延绥上严斥堠缮甲兵督屯种修学校四事悉从之敌尝入宼瑄督兵战于索罗沟又战于半坡墩金鸡峪双海子皆以防闻赐玺书重币奬劳之未几丁内艰归有防夺情莅事坐是郁郁遂上疏乞致仕及卒朝廷谕祭于家子字以质歴官湖广布政司防议】
</div>
    <div class="pagination">
<a href="万姓统谱_page40.html">上一页</a><span>...</span><a href="万姓统谱_page36.html">36</a><a href="万姓统谱_page37.html">37</a><a href="万姓统谱_page38.html">38</a><a href="万姓统谱_page39.html">39</a><a href="万姓统谱_page40.html">40</a><span class="current-page">41</span><a href="万姓统谱_page42.html">42</a><a href="万姓统谱_page43.html">43</a><a href="万姓统谱_page44.html">44</a><a href="万姓统谱_page45.html">45</a><a href="万姓统谱_page46.html">46</a><span>...</span><a href="万姓统谱_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
