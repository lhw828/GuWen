<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 319 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 319 页/共 320 页</h1>
    <div class="content">　　蟋蟀二
　　増王仁裕开元天寳遗事曰每至秋时宫中妃嫔辈竞以小金笼捉蟋蟀闭于笼中置之枕函畔夜听其声庶民之家皆效之　负暄杂録曰鬭蛩之戏始于天寳间长安富人镂象牙为笼而蓄之以万金之资付之一喙苏轼和弟子由记园中草木诗注八月十一日夜方
　　和此诗梦与弟游南山出诗数十篇梦中甚爱之及觉惟记一句云蟋蟀悲秋菊　类书纂要曰贾似道于半闲堂鬭蟋蟀
　　蟋蟀三
　　増王孙【袁瓘秋日诗曰芳草不复緑王孙今又归人都不解施防见之曰王孙蟋蟀也】　嬾妇【古今注蟋蟀济南人谓之嬾妇】　代箫管【髙僧传曰道贲闻蟋蟀曰时闻此声足代箫管】　趣织续【详昜通繋卦】　吟秋【古诗曰蟋蟀似吟秋】　泣露【诗余曰蛩声泣露惊秋枕】
　　蟋蟀四
　　増诗唐杜甫促织诗曰促织甚微细哀音何动人草根吟不穏牀下夜相亲久客得无泪故妻难及晨悲丝与急管感激异天真　白居昜促织诗曰幽砌凭依托眇躬悲秋声韵夜生风一天霜月凄凉处几杵寒砧断续中莫动离愁添旅况好资直谏悟宸衷惜渠止解能催织不识穷檐机轴空　宋张耒莎鸡诗曰金风肇残伏玉树正秋凉喓喓草间虫感时振衣裳楚客万里思夜吟怨藜牀劳劳终夕语共此檐月光孤轮曵独茧折管韵哀锽辛苦豳父兄无衣畏风霜　杨万里促织诗曰一声能遣一人愁终夕声声晓未休不解缫丝替人织强来出口促衣裘　金周昂促织诗曰促织来何处秋风暗与期苦吟人不解多恨尔如知独枕难安夜寒衣欲及时凌晨揽清镜一半已成丝　明杨基舟中闻促织诗曰促织来何处哀吟近短篷不堪为客里况复是舟中残梦寒衾月孤灯夜枕风此时膓欲断恨不耳双聋
　　原赋晋卢谌蟋蟀赋曰何兹虫之资生亦灵和之攸授享神气之么芔体含容之微陋喓喓咧咧翾翾翩翩日月之代谢知时运之斡迁　増唐张随蟋蟀鸣西堂赋曰嵗云秋矣秋亦暮止西堂寂听之时蟋蟀寒吟之始纷稍稍以惊节洞喓喓以横耳若夫八月在宇三秋及门清韵昼动哀音夜繁潘生感而増思宋玉伤而断魂于时招揺北驰河汉西泻烟澄寥廓露肃原野背暑而出尔草间惊寒而入我牀下　宋杨万里放促织赋曰杨子朝食既彻歩圃而嬉遥见一二稚子集乎逺华之堂环焉其若围俯焉其若窥蹑焉其若追也杨子趋而徃视之盖促织之始生而尚微堕地而未能飞者也嘉遯而不仕故髙歩而不卑辟糓而不饪故癯貌而不肥既蚱蜢其修髯亦翡翠其薄衣彼其短臂而颈甚长是故将进而趦趄翘立而孤危也杨子笑谓稚子曰汝岂识之乎是固夫霜凄露感而恤纬征人之裳者欤身勤心苦而提耳女工之荒者欤昼阒宵喧自基而徂堂者欤多言强聒身隠而声彰者欤若悲若怨若愤若叹而吟啸秋夕之清长者欤奚失据于幽茂而陟身于躏借若是其幼且孱也乃命稚子借以羽扇还之丛间见宻叶其跃如曝冬日其欣然穉子反命曰是虫若子产之鱼圉圉焉洋洋焉矣使稚子反视之至则行矣
　　叩头虫一
　　原异苑曰有小虫形色如大豆呪令叩头又呪吐血皆从所教如似稽颡故俗呼为叩头虫　増墨客挥犀曰叩头虫亦能入耳为患有人为虫入耳自谓必死乃极其家所有恣情耗荡凡数年家业尽破虫出疾愈乃叩头虫也
　　叩头虫二
　　原赋晋傅咸叩头虫赋曰盖齿以刚克而尽舌存以其能柔强梁者不得其死执雌者物莫之雠无咎生于厉悔恡来亦有由仲尼唯诺于阳货所以解纷而免尤韩信非为懦儿出胯下而不羞何兹虫之多畏人才触而叩头犯而不校谁与为雠人不我害我亦无忧彼螳蜋之举斧岂患祸之能御此谦卑以自牧乃无害之可贾将斯文之焉贵贵不逺而取譬虽不能触类是长且书绅以自示防一日而三省恒局蹐以祗畏然后可以自天祐之吉无不利
　　尺蠖一
　　原尔雅曰蠖尺蠖也俗呼度虫【度音铎蠖音之误也】　易曰尺蠖之屈以求伸也【郭璞注方言曰尺蠖其色青而细小或在草木叶上今蜾臝所负为子者】増埤雅曰尺蠖屈伸虫也一名蝍又呼歩屈似蠺食叶老亦吐丝作室旧说尺蠖之茧化而为蝶此犹蛹之变蛾尔　又汉志尺者蒦也蠖之义盖取诸尺今人布指求尺一缩一伸如蠖之歩谓之尺蠖岂仿是乎　原晏子章谓景公曰尺蠖食黄即身黄食苍即身苍増亢桑子曰夫俗随国政之方圎犹尺蠖之于叶也
　　尺蠖二
　　增赋晋傅潜通赋曰尺蠖屈体以求伸　原宋鲍照尺蠖赋曰智哉尺蠖观机而作伸非向厚诎非令薄当静泉渟遇躁风惊起轩躯以广跨伏累气而并形故身不豫托地无前期动静就观于物消息各随乎时从方而应何虑何思　増唐人尺蠖赋曰顺时而出就暖而长吐微丝以逍遥蹙缓歩而来往当静泉澄遇躁风兴屈伸进退翼翼绳绳同吹万而生养体抱一以含原赞晋郭璞尺蠖赞曰贵有可贱贱有可珍嗟兹尺蠖体此屈伸论配龙蛇见叹圣人
　　増杂文张协七命曰蟭螟飞而风生尺蠖动而成响
　　蚁一
　　原尔雅曰蠪朾螘【赤驳蚍蜉】螱飞蚁【有翅者】其子蚳　方言曰其塲谓之坻或谓之垤　礼记曰腵脩蚳醢　增学记曰蛾子时术之【注蛾蚍蜉也】　原大戴礼曰十二月驹贲驹者蚁也贲者走于地中也　焦赣易林曰震之蹇蚁封穴户大雨将集　又蚍蜉戴粒留不上山推却蹶损乃伤其顔　增荘子曰东郭问曰道安在曰道在蚁蝼【蚁有君臣之义故其字从义】　又得时则蚁行【蚁行逶迟有序需而不速故君子之得时其防扵进如此】　韩子曰千丈之隄以蝼蚁之穴而溃　闗尹子曰圣人师战蚁置兵【埤雅广要曰蚁酣战不解有行列队伍】　抱朴子曰蚁有兼弱之智　又以蚁鼻之缺损无价之纯钩原符子曰东海有鼇焉冠蓬莱而游于沧海腾跃而
　　上则干云没潜而下于重泉有红蚁者闻而悦与羣蚁相要乎海畔欲观鼇之行月余鼇潜未出也数日风止海中隐沦如岳其髙槩天或游而西羣蚁曰彼之冠山何异乎我之戴粒也逍遥乎封壤之巅归伏乎窟穴之下此乃物我之适自已而然我何用数百里劳形而观之乎　周髀家云天圎如张盖地方如棊局天旁转如推磨而左行日月右行随天右转故日月实东行而天牵之以西没譬之于蚁行磨之上磨左旋而蚁右去磨疾而蚁迟故不得不随磨左回焉　广志曰有飞蚁有木蚁古曰黝驹者也又有黒黄大小数种　增古今注曰牛亨问蚁曰黝驹何也答曰昔河内人见有人马数千万皆如黍米游动往来从旦至暮家人以火烧之人皆成蚊蚋马皆成大蚁故呼蚁为黝驹也　原山海经曰朱蚁其状如蚁【蚁蚍蜉也】在昆仑墟　吴録曰九真移风县有土赤如胶人视土知蚁因垦以木树其中则蚁缘而生漆坚凝如螳蜋子蜱蛸折漆以染坚凝絮其色正赤所谓赤絮则此胶也　博物志曰白蚁闻竹鸡之声化为水　増酉阳杂俎曰秦中多巨黒蚁好鬬俗呼为马蚁　又细蚁中有黒者迟钝力能举等身铁　北户録曰广人掘大蚁卵为醤名曰蚁子醤　元稹诗集曰巴蚁众而善攻栋往往木容完具而心节朽壊屋居者不省其微而祸成倾压　倦游録曰岭南暑月欲雨则朽壊中白蚁蔽空而飞入水翅脱即化为鰕土人遇夜于水次秉烛蚁见火光悉投水中则以竹漉取搏之每搏以豚脔糁之为鲊号天虾鲊又有大赤蚁作窠于木梢如数升器者取其卵并蚁以糁洎姜盐酿焉云味极辛辣　物类相感志曰马螘畏肥皁　又烰炭断道行蚁自回　化书曰蝼蚁之有君臣也一拳之宫与众处之一块之台与众临之一粒之食与众蓄之一罪无疑与众戮之　词林海错曰蚁名蠪蟜一名石宫大者为蚍蜉小者为蛾蛘齐鲁之间谓之防蠓梁益之间谓之黝驹　楚辞曰赤蚁若象
　　蚁二
　　原管子曰桓公北征孤竹无水隰朋曰蚁冬居山之阳夏居山之隂蚁壤寸而有水乃掘遂得水　増伏古今注曰汉光武建武元年山阳有小虫类人形甚众明日皆悬树枝而死乃大蚁也　原异苑曰桓谦字敬祖太元中忽有人皆长寸余悉披铠持槊乘具装马从岊中出精光耀日游走宅上数百为羣部障指麾更相撞刺马既快人亦便能缘几登灶寻饮食之所或有切肉辄来量力所胜取入穴蒋山道士朱应子令作沸汤浇所入处寂不复出因掘之有斛许大蚁死在窟中谦后诛灭　齐谐记曰当阳董昭之尝乘船过钱塘江中央见有一蚁着一短芦走一头回复向一头甚惶遽昭之曰此畏死也欲取着船中人骂此是毒螫物不可长我当蹹杀之昭之意甚怜此蚁中夜梦一人乌衣从百许人来谢云仆不慎堕江惭君济活仆是虫王君若有急难之日当见告语后昭之遇事系狱蚁领羣蚁穴狱昭之遂得免　増五行记曰后魏显宗天安元年六月兖州有黒蚁与赤蚁交鬭长六十歩广四寸赤蚁断头而死　又东魏孝静帝武定四年邺下有黄蚁与黒蚁鬭黄蚁尽死　唐傅亮灵应録曰台州有民姓王常祭厠神一日至其所见着黄女子民问何许人答曰非人厠神也感君敬我今来相报乃曰君闻蝼蚁言否民谢之曰非惟鄙人自古不闻此说懐中取小合子以指防少膏如口脂涂民右耳下戒之曰或见蚁之所侧耳听之必有所得良久乃灭民明日见一柱础下羣蚁纷纭忆其言乃听之果闻相语云移穴去暖处傍有问之何故云其下有寳甚寒住不安民伺蚁出讫寻之获白金十铤此后不更闻矣　厚徳録曰宋庠春试有胡僧相之曰公丰神顿异如曽活数百万命者庠曰贫儒何力及是僧曰不然肖翘之物皆命也庠俯思良久乃笑而言曰旬日前所居堂下有蚁穴为暴雨所侵吾戏编竹为桥以渡僧曰是也小宋今年必首捷公终不出其下比唱第小宋果中魁选章宪太后临朝谓弟不可先兄以大宋为第一小宋宋祁也
　　蚁三
　　増慕羶　趋秽【荘子曰蚁慕羊肉羊肉羶也　格物论曰蚁以雨至而酣战附羶趋秽顷刻羣集】　观鼇　制鲸【上详蚁一符子　韩诗外传曰吞舟之鲸荡而失水则为蝼蚁之所制】弃知　娱意【于蚁弃知于鱼得计于羊弃意言慕人与使人慕之皆不可为也　下见后应】
　　【璩与曹昭伯牋】　如楼　若宫【酉阳杂俎曰程执恭在易定野中见蚁楼髙二尺余又埤雅广要曰蚁居如楼　西京杂録曰西京化度废寺有礓石径二尺余孔穴通连若栏楯楼台之状号曰蚁宫者有人见大蚁万计羣聚皆金色因掘地及泉得此石焉】　溃隄　撼树【上详蚁一韩子　韩愈诗曰蚍蜉撼大树可笑不自量】　力举铁　翅若金【上详蚁一酉阳杂俎　酉阳杂俎曰有冉端者因营葬掘地遇蚁城方丈雉堞皆具工若雕刻中有街径楼阁二大蚁居楼阁中一紫色足翅皆如金】　行磨上　入砚中【上详蚁一周髀家云　异间集曰徐元之夜读有人物如粟粒数百皆具甲胄拥一赤帻紫衣者行案上传呼曰蚍蜉王欲观渔扵紫石潭顾左右索渔具凡数百齐入砚中获小鱼数千头元之以书卷之执烛以观一无所见舍卷而寝寐间忽被甲士逮去其王曰蚍蜉王其官有马知元螱飞其居有雨殿凌云台梦觉明日掘得蚁穴如三石尽焚之】　聚土成峯知雨窒穴【埤雅广要曰诗曰鹳鸣于垤垤蚁塜也蚁将雨则出而壅土成峯鹳见之长鸣而喜又京房易占蚁无故当道若门戸城郭积土水且伤人易埤雅广要曰蚁取小虫入穴輙环垤窒穴盖防其逸亦窒雨一名蚁封传曰蚁封盘马】
　　蚁四
　　増穴槐【乐善録曰淳于棼尝昼寝梦二紫衣吏引自宅南古槐下入俄至一城榜曰大槐安国王以公主妻之命典南柯郡无何公主死方悲悼间忽然惊觉命发槐下果有一穴中有台色赤如丹二大蚁防之又穷其穴东上南枝即南柯郡也大骇掩之】　养柑【鸡肋编曰广州可耕之地少民多种柑橘以图利尝患小虫损食其实惟树多蚁则虫不能蛀故园戸多买螘子人遂有收螘而贩者用猪羊脬盛脂其中张口置蚁穴傍俟蚁入中则持之而去谓之养柑蚁】　巨蚁【续博物志曰马绪谪潮得巨蚁长尺余盐渍之归夸北人】
　　蚁五
　　増诗唐元稹巴中蚁子诗曰蚁子生无处偏因湿处生隂霪烦扰攘拾粒苦譻牀上主人病耳中虚藏鸣雷霆飜不省闻汝作牛声　又曰时术功虽细年深祸亦成攻穿漏江海噆食困蛟鲸敢惮榱蠧深藏柱石倾寄言持重者微物莫全轻　又曰攘攘终朝见悠悠卒嵗疑讵能分牝牡焉得有蝝蚳徙市竟何意生涯都防时巢由或逢我应似我相期　宋刘克荘穴蚁诗曰穴蚁能防患常于未雨移聚如营洛日散似去邠时断续缘髙壁周遭避浅池谁为谋国者见事反伤迟　鲍照诗曰蚁壤漏山河　苏轼诗曰防此一蚁缺　杨万里观蚁诗曰偶尔相逢试问途不知何事数迁居微躯所馔能多少一猎归来满后车　又曰一骑初来只又双全军突出阵成行防勲争报千夫长渡水还争一苇航原赋晋郭璞蚍蜉赋曰惟洪陶之万殊赋羣形而遍丽物莫微扵昆虫属莫贱乎蝼蚁淫淫奕奕交错往来行无遗迹骛不动埃迅雷震而不骇激风发而不动虎贲比而不慑龙劒挥而不恐乃吞舟而是制无小大与轻重因无心以致力果有象乎大勇出奇胶于九真流赪液其如血饰人士之防具在四隅而交结济齐国之穷师游东山之髙垤感萌阳以潜出将知水而封穴伊斯虫之愚昧乃识先而似哲　増唐李徳裕蚍蜉赋曰禀形于造化亦一气之所甄尝济齐师之乏曽闻妫徳之羶覩封穴而知雨騐寸壤而得泉出以时而不息故学者得而称焉戴粒而游若巨鼇之冠神岳绕磨而行若日月之丽清天若乃依垤缘壁淫淫奕奕其聚无声其行无迹值晏温而出游当祁寒而入隙迅雷作而不骇微雨洒而自适生虽细亦有行藏止若羣羊之聚进如旅雁之翔乘其便也虽鳣鲸之可制无其势也虽蛭螾而不伤
　　増文宋姚镕喻白蚁文曰蚁之白者号曰蛇虎族类蕃昌其来自古赋性至巧累土为室有嘴至刚啮木为粮吾尝窥其窟穴矣深闺邃阁千门万户离宫别馆复屋修廊五里短亭十里长亭缭绕乎其甬道五歩一楼十歩一阁玲珑乎其蜂房嗟尔之巧矣盛则盛矣然卵生羽化孳育而未息鑚椽穴柱不尽嚼而不已遂使修廊为之空洞广厦为之頽圮虽然尔形至微性具五常其居亲亲无闺门同气之鬭近于仁其行济济有君子逊畔之风近于礼有事则同心协力不约而竞集号令信也未雨则含沙负土先事而绸缪智识灵也其徒羽化则空穴饯之于外有同室之义也既灵性之不冺宜善言之可施今与尔画地为界自东至西十丈有奇自南至北其数倍蓰请迁种类以他适毋入范围而肆窥増书魏应璩与曹昭伯牋曰昔陈司空为邑宰所在幽闲独坐愁思幸赖游蚁以娱其意以今况之知不虚矣
　　蚯蚓一
　　増尔雅曰螼蚓蜸蚕　孟子曰充仲子之操则蚓而后可者也　礼月令曰孟夏蚯蚓出仲冬蚯蚓结注云结屈也天寒蚓入穴首夏阳动则首上其身屈曲也　大戴礼曰蚓无爪牙之利筋骨之强上食埃土下饮黄泉用心一也　古今注曰蚓一名蜜蟺一名曲蟺善长吟于地中江东谓之歌女或谓鸣砌亦呼为防蚓　髙诱曰螾蚯蚓也生平土一名螼一名防蟺一名螳螾一名曲蟺一名朐防一名土龙又名蜷□白颈是其老且大者也　本草曰一名地龙子其屎呼为蚓塿　本草注曰蚯蚓食细土无砂石　埤雅曰蚓善引或从螾志曰引逹于寅也　考工记注曰却行螾属蚓土精也其为物不息引而后伸　淮南子曰苓皮螾脂鱼鳖自聚【注曰取苓皮渍水斗半烧石如炭状以螾脂置苓皮水中七日后置沼则鱼鳖自聚矣】　慎子曰腾蛇游雾飞龙乘云云罢雾除与蚯蚓同失所乘故也抱朴子曰蚯蚓见军中尤多者军罢入宜备反叛　又曰蚓无口而声　刘賔客嘉话曰琼州地名胊防朐防蚯蚓也故土多此虫常至夜江畔出其身半跳于空而鸣其形朐防【潜确类书曰唐以开州盛山郡多胊防虫改为朐防郡】　酉阳杂俎曰有虫名度古似书帯色类蚓长二尺余首如铲背上有黒黄襴稍触则断尝趂蚓蚓不复动乃上蚓掩之良久蚓化惟腹泥如涎有毒鸡食辄死俗呼土蛊【尔雅疏作土古】　席上腐谈曰按月令蝼蝈鸣蚯蚓出盖蚯蚓与蝼蝈同处鸣者蝼蝈非蚯蚓也吴人呼蝼蝈为蝼蛄故谚云蝼蝈叫得肠断曲蟮乃得歌名　斋笔谈曰余居山间黙观物变固多矣取其灼然者如蚯蚓之为百合其欲化时蟠结如毬已有百合之状自有知为无知也物类相感志曰阜螽江东呼为蚱蜢与蚯蚓虽异类
　　而为雌雄蚯蚓鸣则阜螽跳跃　蠡海集曰蚯蚓二窍一前一后前窍虽一而备五用焉视听嗅食歌盖全受土气以生也　嵗时记曰五日午时于韭畦靣东不语取蚯蚓干之谓之六一泥为鱼鲠者以少许擦咽外即消　类从曰蚯蚓之尘背洒起雾　广志番禺记曰闽越江北山间蛮夷啖蚯蚓脯为羞容州人好食虀土人以为语或云以蚯蚓为之　范成大诗注曰峡中蚯蚓之盛无如云安江濵濆壤戢戢无际
　　蚯蚓二
　　増吕氏春秋曰黄帝时大螾见土气胜故其色尚黄异苑曰益州王双宋文帝元嘉初忽不欲见明常取水沃地以菰蒋覆上眠息饮食悉入其中云但有女着靑裙白领来就其寝母听闻荐下有声歴歴发之见一靑色白缨蚯蚓长二尺许云此女尝以一奁香见遗气甚清芬奁乃螺殻香则菖蒲根于时咸以双暂同阜螽矣述异记曰刘徳愿兄子太宰从事中郎道存景和元
　　年五月忽有蚓数十登其斋前砌上通身白色人所未尝见也蚓竝张口吐舌大赤色其年八月与徳愿竝诛广五行记曰陈后主时隋军至江蚯蚓尽出森如植
　　箭　唐牛僧孺幽怪録曰隋来君绰夜行投宿野人家主人曰威汚蠖奴曰蜗儿馆之甚厚翌视其处乃陂泽沮洳有蚓蜗螺在焉　酉阳杂俎曰上都浑瑊宅防门外一小槐树树有穴大如钱每夏月霁后有蚓大如巨臂长二尺余白颈红斑引领数百条如索缘树枝干及晓悉入穴时或众鸣徃徃成曲　宣室志曰寳歴初长沙有民王叟者耕于野为蚯蚓螫其臂楚甚驰归夜呻昼吟者凡旬余有医者云此毒之甚者兹且深矣吾不得而知也后数日忽闻臂有声幽然而微若蚯蚓者又数曰其声益大如合千万音其痛亦随而多焉是夕乃卒　本草曰昔有病腹大夜闻蚯蚓鸣于身有人教用盐水浸之而愈崇宁末陇州兵士暑中在倅防前跣立为蚯蚓所中遂不救后数日又有人被其毒博识者教以先饮盐汤一杯次以盐汤浸足乃愈　玉堂丛语曰刘先生俊为国子监祭酒好食蚯蚓监生名之曰蚯蚓子
　　蚯蚓三
　　増如虹【世纪曰黄帝时螾大如虹索隐曰螾土精大五六围长十余丈】　化蛇【张耒续明道杂志曰黄州有小蛇首尾相类因谓两头蛇余视之其尾端盖类首而非也土人云此蛇乃老蚯蚓所化无甚大者其大不过如大蚓行不类蛇宛转甚钝又谓之山蚓】　有足【酉阳杂俎曰段成式从伯父唐太和三年任庐州某官庭前忽有蚓出大如食指长可二三丈白项当项下有两足正如雀脚步扵垣下经数日方死】　露齿【又曰段成式侄女乳母阿使本荆州人常言小时见其侄孔谦篱下有蚓口露双齿肚下足如蚿长尺五行疾于常谦恶杀之其年谦母死及兄叔俱不得活】
　　蚯蚓四
　　増诗唐杜甫诗曰蚯蚓上深堂　宋梅尧臣诗曰蚯蚓在丘穴出缩常自盈龙蟠亦以蟠龙鸣亦以鸣自谓与龙比恨不头角生蝼蝈似相助草根无停声聒耳夜不寐每夕但欲明天地且容蓄憎恶惟人情　王安石诗曰藁壤太牢俱有味可能蚯蚓独清廉　范成大诗曰蚓吐无穷壤　苏轼诗曰蚯蚓窍作苍蝇声
　　増赋唐东方虬赋曰惟隂阳之播气实万类以呈形有微虫之禀质应甲子而湿生雨欲埀而乃见暑既至而先鸣乍逶迤而鳝屈或宛转而虵行内乏筋骨外无手足任性行止物击便曲徒进退而皓首竟不知其所欲东西诘屈南北夤缘上食尘块下饮渊泉应轩辕土徳之王入蔡邕劝学之篇其体甚微其用至専墐泥涂以自保触盐滋而防全岂造化之赋命信归之于自然増赞晋郭璞蚯蚓赞曰蚯蚓土精无心之虫交不以分淫于阜螽触而感物乃无常雄
　　増杂文宋欧阳修庐陵杂记蚓食土饮泉其为生也简而昜足然仰其穴而鸣若号若呼若啸若歌其亦有所求耶抑其求昜足而自鸣其乐耶岂其生之陋而自悲其不幸耶将自喜其声而鸣其类耶岂其时至气作不自知其所以然而不能自止者耶何其聒然而不止也吾于是乎有感
　　蛙一
　　増尔雅曰在水曰黾　又科斗活东【虾蟇子也】　周礼曰蝈氏掌去鼃黾焚牡蘜以灰洒之则死注曰齐鲁之间谓鼃为蝈黾耿黾也　本草曰虾蟇一名蟾蜍一名一名去甫一名苦蠪　衍义取睂间有白汗谓之蟾蜍又曰鼃其色青腹细觜尖后脚长故善跃大其声则曰蛙小其声则曰蛤图经似虾蟇而背青绿色俗谓之青蛙亦有皆作黄文者人谓之金线蛙大腹而色青者俗名土鸭其鸣甚壮黒色者南人呼为蛤子食之至美即今所谓之蛤亦名水鸡是也闽粤浙东人以为珍馔小形善鸣唤者名鼃子　韩诗外传曰嬿婉之求得此戚施薛君曰戚施蟾蜍喻丑恶也　河图曰蟾蠩去月天下大乱　春秋运斗枢曰纪乖政则蟾蜍月精四头感翔　王莽传曰紫色蛙声余分闰位　史记曰月为刑而佐日见食于虾蟇　荘子曰井蛙不可以语海者拘于墟也　又曰坎井之鼃谓东海之鼈曰吾乐与子跳梁乎井干之上入休乎缺甃之崖赴水则接腋持頥蹶泥则投足灭跗虷蠏与科斗莫吾若也且夫擅一壑之水而跨跱埳井之乐此亦至矣夫子奚不时来入观乎东海之鼈左足未入而右足已先絷矣于是逡廵而却告以东海之乐于是坎井之蛙闻之适适然惊规规然自失也　列子曰若蛙若鹑得水为防得水土之际即为防蠙之衣　文子曰禽子问曰多言有益乎墨子曰虾蟇蛙黾日夜恒鸣口干舌擗而人不听之今观晨鸡待旦而鸣天下俱动多言何益惟言之时也　淮南子曰月照天下蚀乎詹诸【注詹虾蟇也】　又曰鼔造辟兵寿尽五月之望【鼔造虾蟇也】　抱朴子曰肉芝者谓万嵗蟾蜍头上有角颔下有丹书八字体重以五月五日午时取之隂干百日以左足画地即为流水帯其左手于身辟五兵若敌人射已弓矢皆还自向　又曰蟾蜍夀三千嵗古今注曰虾蟇子一名科斗一名悬针一名黝鱼形
　　圎而尾尖尾脱则脚生【埤雅广要曰亦云活即师其头圎其色黒始出则有尾无足稍大则足生月大则生前两足月小则生后两足并头尾言之状如斗也古科斗文取象于此　潜确类书曰科斗一名丁子　又曰闻雷震则尾脱足生】　天中记曰蟾蜍头生角得而食之夀千嵗又能食山精　冲波传曰虾蟇无肠龙蛇类也　酉阳杂俎曰虾蟇声抱　续博物志曰虾蟇之肪涂玉即软肪不可得取肥者煎膏亦可　通志曰有一种生山谷中黒色肉红名石鳞鱼竝可食　唐尉迟枢南楚新闻曰百粤人好食虾蟇凡有筵会斯为上味先于釜中置水次下小竿煎之汤沸即投虾蟇乃抱竿而熟谓之抱竿羮又云疥皮者最佳投于沸汤即跃出其皮自脱乃可以脩馔时有一叟大以为不可云切不得脱去锦袄子其味絶珍闻者莫不大笑　桂林志曰桂人好食虾蟇仍用干菌为糁赴食者至以余俎包归遗儿女虽汚衫不耻　玉堂闲话曰徐之东界接沂川有沟多盘车沟有水水有蛙大可如五石瓮目如盌昔尝有人于其顶上得药服之度世　游宦纪闻曰睂州人水中钓虾蟇置篮中皆两两相负牢不可拆极力分之旋即相负如初市间以为珍味成都人最重之以料物和酒炙之曰炙蟾括苍亦以为珍品名曰风蛤　又曰徳兴有毛山广袤数百里每嵗夏间山旁人夜持火炬入深溪或山洞间捕大虾蟇名曰石撞　倦游杂録曰岭南人尝食虾蟇昜其名曰蛤蚧　洽闻记曰虾蟇大者名田父能食蛇蛇行田父逐之蛇不得去田父衔其尾久之蛇死尾后数寸皮不损肉已尽也　冷斋夜话曰蝈今御所食蛙也此何等物而竟以供玉食何也物类相感志曰五月五日收虾蟇能治疟疾又治小
　　儿疳　艾子杂说曰艾子浮于海夜泊岛屿中有哭声复若人言遂听之其言曰昨日龙王有令水族有尾者皆斩吾鼍也故惧诛而哭汝虾蟇无尾何哭复闻有言曰吾今幸无尾但恐更理会科斗时事也　投荒杂録曰南方有水族状如蛙其形尤恶土人呼为蛤食之味美如鹧鸪治男子虚劳　宋周遵道豹隐纪谈杨诚斋诗云天上归来有六更盖内楼五更絶梆鼔交作谓之蟇更此即六更也
　　蛙二
　　増张衡灵宪羿请不死之药于西王母嫦娥窃之以奔月是为蟾蜍　史记曰赵襄子以尹铎有寛政于晋阳其心必和乃守晋阳晋师围而灌之沉灶产蛙民无叛意　韩子曰越王句践虑伐吴欲人之轻死也出见怒蛙乃为之式御者曰何为式王曰鼃有气如此可无为式乎士人闻之曰蛙有气王犹为式况士人之有勇者乎　燕丹子曰燕太子丹与荆轲至东宫临池而观轲拾瓦投蛙太子令人捧盘金轲用投鼃复进轲曰非为太子爱金也但臂痛耳　汉书志曰武帝元鼎五年秋蛙与虾蟇羣鬭是嵗四将军众十万征南越开九郡霍光传曰霍山云丞相擅减宗庙羔兔鼃此可以罪也后汉书曰马援为隗嚣使公孙述归谓嚣曰子阳井
　　底蛙耳而妄自尊大不如専意东方　东观汉记曰彭宠堂上闻虾蟇声在火炉下凿地求之无所得　张璠汉记曰灵帝铸天禄虾蟇吐水于昌平门外　广古今五行志曰晋孝武太元八年义兴人周容有一女年十八九性嗜脍噉之恒若不足后嫁许纂以食脍故家为之贫家人疑妇非人命归宗路见罟师取鱼作鲊着案上可有十许斛便于车中下一千钱以与鱼主人令捣虀乃下车熟食五斗生食五斗当啗五斛许便极闷卧须臾踞地大吐水忽有一蟾蜍从吐而出遂絶不复啗病亦愈　晋中州记曰恵帝为太子在华林园闻鸣蛙声问左右曰此鸣为官乎为私乎太子家令贾裔对曰在官地为官在私地为私恵帝令曰若是官蛙可给廪先是有防云虾蟇当贵　宋书曰张畅弟收尝为猘犬所伤医云食虾蟇脍收甚难畅含笑先尝收因此乃食伤亦即愈　南齐书曰孔稚珪字徳璋风韵清疎不乐世务门庭之内草莱不剪南有山池春日蛙鸣或问之曰欲为陈蕃乎稚珪笑曰我以此当两部鼓吹何必期效仲举仆射王晏尝鸣笳鼓造之闻羣蛙鸣晏曰此殊聒人耳答曰我听君鼔吹殆不及此晏有愧色　南史曰卞彬赋虾蟇云纡青拖紫名以蛤鱼世以比令仆也又云科斗唯唯群浮闇水维朝继夕聿役如鬼比令史谘事也　又曰沈僧昭别名法朗少事天师道士中年为山隂县梁武陵王纪为会稽太守宴坐池亭蛙鸣聒耳王曰殊废丝竹之听僧昭呪厌十许口便息及日晩王又曰欲其复鸣昭曰王欢已阑今恣汝鸣即便喧聒三国典略曰周天和二年齐武安妖人与其徒伪云
　　盲躄因饮泉水下得金佛其躄遂愈于是逺近信之男女雾集水中有黄色虾蟇如金色乍作乍没齐武安及百官以下莫不敬之　朝野佥载周张元一腹麤而脚短项缩而眼突吉顼目为逆流虾蟇　隋书曰炀帝在东宫数有妖变乃命卫尉少卿萧吉禳邪气于宣慈殿座祭神是时孟冬地久无水乃有虾蟇从西南来入至座忽然而失　潇湘録曰唐髙宗常患头风令宫人修药饵初穿地置鑪忽有一虾蟇跃出色如黄金背有朱书武字帝命放于苑池宫人别穿地得虾蟇如初帝深以为不祥命杀之其夕宫人暴卒武后竟革命　五行记曰神龙中渭水有虾蟇大如鼎里人聚观数日而失酉阳杂俎曰李揆乾元中为礼部侍郎尝一日坐于
　　堂之前轩忽闻堂中动荡喧豗执烛入视见一虾蟇大如二斗釜即命人以大铜盆覆之客曰虾蟇月中之物亦天使也今天使来公堂岂非上帝以荣命付公乎黎明啓视之已无见矣后数日果拜中书侍郎平章事又曰长庆中有人玩八月十五夜月见光属于林中如匹练其人寻视之见一金背虾蟇疑是月中者　宣室志曰太原石宪者以商为业长庆二年夏行雁门闗暑甚偃大木下忽梦一僧蜂目被褐谓宪曰我庐于五台山之南有穷林积水实清暑之地能偕我游乎宪即与行至其地见群僧在水中宪怪而问之僧曰吾徒浴其中以荡炎燠宪窃怪群僧状貌无一异者已天暮有一僧曰欲听吾徒之梵音乎宪然之群僧即于水中合声而噪食顷有二僧挈宪手皆浴冷甚惊寤则衣尽湿明日西行闻道中蛙鸣甚类所谓梵音者徃寻之行数里穷林积水有蛙甚多俨昨僧也宪曰此蛙能幻形以惑人岂非怪之尤者乎于是尽杀之　北梦琐言曰新繁县有东湖李徳裕为宰日所凿夜梦一老父曰某潜形其下幸庇之明府富贵今鼎来七九之年当相见于万里外后于土中得虾蟇径数尺投之水中而徳裕以六十三卒于朱崖果应七九之防　五行记曰唐怀州凝真观东廊下柱已五十余年道士往往闻柱中有虾蟇声不知的处后因树柯壊昜之厨人斫以为薪柱中得一虾蟇其柱先无孔也　岭表録异曰唐林蔼为髙州太守有郷野小儿牧羊闻田中有蛤鸣牧童遂捕之蛤跳入一穴中遂掘之乃蛮酋冢也得一铜鼔其色翠緑土射数处损缺其上隠起多铸蛙黾之状疑其鸣蛙即铜鼔精也　唐陆勲志怪録曰沈庆校书言境中有一吏人家女病邪饮食无恒防歌或哭躶形奔驰抓毁靣目遂召巫者治之结坛鸣鼔呪禁之次有一乘船者偶泊门首枕舷而卧忽见隂沟中一蟾蜍大如椀朱眼毛脚随鼔声作舞乃将篙拨得防于篷板下闻其女叫曰何故防吾壻船者乃叩门语其主曰某善除此疾主深喜厚酬之船者乃以油熬其蟾女遂瘥　儆戒録曰伪蜀广都县百姓陈泰者家富于财尝有人假贷钱一万泰徴之甚急其人曰请无虑吾先养虾蟇万余头货之足奉价泰闻之恻然已其债仍别与钱十千令放虾蟇于江中经月余泰夜归马惊不进前有物光明视之乃金虾蟇也　茅亭客话曰蜀有村夫鬻白虾蟇甚大两目如丹皆云肉芝也有医工买归虑其走逸以大石臼合于地至晓石臼透明如烛笼医工骇愕斋沐负铛挈蟾辞家入青城山不知存亡　东坡志林曰富彦国在青社河北大饥民争归之有夫妇襁负一子迫于饥困遂弃于道左空塜中而去嵗定还郷过此欲收其骨则儿尚活且肥健逾前视塜中有窍一滑易如蛇鼠虫出入有大蟾蜍大如车轮气咻咻然出穴中意儿呼吸此气故能不食而健耳　冷斋夜话曰中贵杨戬喜浴于池人不得见一日独寝堂中有盗入其室忽见牀上乃一大虾蟇大可一牀两目如金光彩射人盗为之惊仆而虾蟇已复变为人乃戬也因以一银毬与之戒勿为人言　墨客挥犀曰浙人喜食蛙沈文通在钱塘日初禁之自是池沼之间鼃不复生文通去州人如故池蛙复盛人因谓天生是物将以资人食也食蛙益甚朱彧可谈曰闽浙人食蛙湖湘人食蛤蚧大鼃也中
　　州人每笑之有宗子任浙官取蛙两股脯之绐其族人为鹑腊既食然后告之由是东南谤焰少息防云蛙变为黄□　辍耕録曰宋季城信州掘土处为濠百亩许在郡城南曰南池池之旁可居旧为里人屋归附后达鲁花赤灭撤据有其地每春夏之交羣蛙聒耳寝食不安今三十八代天师张广微朝京回因以朱书符篆于新瓦上使人投池中戒之曰汝蛙勿再喧自是至今寂然
　　蛙三
　　増生釜　游池【范丹家贫中生鼃　楚辞曰虾鼃游于药池】　音猛　性热【埤雅广要曰黾善怒故音猛而谓努力为黾又曰其鸣声哇淫故曰蛙　北戸録注曰蛙性热甚补人人有折其足于瓶中以养之不三五日其损如故亦有以酥煎食者】　食蝗　捕蝉【虾蟇能食蝗故禁捕　避暑録话曰晏元献为参知政事仁宗亲政与同列皆罢知亳州一日游涡水见鼃有跃而登木捕蝉者既得之口不能容乃相与堕地遂作蜩蛙赋畧云匿蕞质以潜进跳轻躯而猛噬虽多口以连获终扼吭而弗制】　鬭蛇　化鹑【酉阳杂俎曰先天二年六月京师朝堂砖下有大蛇出长丈余有大虾蟇如盘而目赤如火相与鬬俄而蛇入于大树虾蟇入于草蛇虾蟇皆隂类朝堂出非其所也　淮南子曰虾蟇为鹑水虿为防莣皆生非其类惟圣人知其化防莣音聪亡】　制蚤　去蚊【陆氏云烧虾蟇可以制蚤　又淮南子曰释大道而任小数无以异于使蟹捕鼠蟾蜍捕蚤不足以禁奸塞邪也　天中记曰虾蟇淮南谓之去蚊】　聒子　怀土【郭璞云虾蟇曳肠水际草上纒缴如索日见黒防渐深至春水时鸣以聒之则科斗皆出谓之聒子　俗说曰虾蟇懐土虽取以置逺郊一夕复还其所字说云虽防遐之常慕而反】　锦袄　緑衣【详蛙一南楚新闻　山堂肆考曰有以虾蟇充御膳者忽梦緑衣人数百乞贷命后方悟其为虾蟇因禁采捕】　隂虫　坐鱼【陆机漏刻赋曰伏隂虫以承波吞恒流其如揖孙绰铭曰灵虬吐注隂虫承泻陆倕铭曰灵虬承注隂虫吐噏翰曰隂虫虾蟇也　正字通曰蛤鱼坐鱼鼃别名以其性好坐也】　两翅　三足【拾遗记曰太始元年魏帝为陈留王之嵗有频斯国人来朝其国有丹石井水中有白蛙两翅常去来井上至周王子晋临井而窥白蛙化为双白鸠入云望之遂灭　冯玉云金溪记曰孙愿夜行横塘见池外数歩有一小坎正涵北斗有虾蟇数十共来饮啜愿异之明日复来坎所访求得三足虾蟇数十　潜确类书曰蟾蜍三足蟇也　本草云其髓可以愈痼疾】努眼胀腹　接腋持頥【艾子杂説曰艾子使燕燕王曰吾小国也日为强秦所侵如之何则可艾子曰亦有分也王曰其有説乎艾子曰昔龙王逢一蛙于海濵蛙问曰王之居处如何王曰珠宫贝阙翚飞璇题王复问汝之居处何若蛙曰緑苔碧草清泉白石复问曰王之喜怒如何王曰喜则时降膏泽使五谷豊稔怒则先之以暴风继之以飞电使千里之内寸草不留王问蛙曰汝之喜怒如何曰吾喜则清风明月一部鼓吹怒则先之以努眼次之以胀腹然至胀过而休于是燕王有慙色　下详蛙一荘子】　颔有丹书　背生芝草【上详蛙一抱朴子　道书曰蟾蜍万嵗背生芝草出为世之祥瑞】
　　蛙四
　　増诗唐杜甫诗曰天池日黾蛙　白居昜虾蟇诗曰蠢蠢水族中无用者虾蟇形秽肌肉腥出没于泥沙六月七月交时雨正滂沱虾蟇得其志快乐无以加地既蕃其生使之族类多天又与其声得以相諠哗岂惟玉池上汚君清冷波何独瑶瑟前乱君鹿鸣歌常恐飞上天跳跃随嫦娥往往蚀明月遣君无奈何　韩愈答柳柳州食虾蟇诗曰虾蟇虽水居水特变形貌强号为蛙蛤于食无所校虽然两股长其奈脊皴疱跳踯虽云髙意不离泞淖鸣声相呼和无理祗取閙周公所不堪洒灰埀典教我弃愁海濵恒愿眠不觉叵堪朋类多沸耳作惊爆端能败笙磬仍工乱学校虽句践礼竟不闻报效大战元鼎年孰强孰败挠居然当鼎味岂不辱钓罩余初不下喉近亦能稍稍常惧染蛮夷失平生好乐而君复何为甘食比豢豹猎较务同俗全身斯为孝哀哉思虑深未见许回櫂　又诗曰黾蛙鸣无谓阁阁祗乱人　岑参南池宴饯赋得科斗子诗曰临池见科斗羡尔乐有余不忧网与钓幸得免为鱼且愿充文字登君尺素书　杨收咏蛙诗曰兔邉分玉树龙底耀铜仪会当同鼓吹不复问官私　宋苏轼诗曰稻凉初吠蛤洪驹父虾蟇诗曰吾庐逼沮洳蛙蛤宗生之委委见科斗阁阁已在兹夜声一何喧逹旦乃寖微月令记蝼蝈语黙亦有时岂伊不平鸣沓沓竟何为那复当鼓吹安能问官私吾闻昆仑下厥大数十围蟾蜍窟望舒色胜金防蹄痴騃反食月吞吐谁能知坎井我自足跳梁而持頥鳖笑色无愠鹑化理莫推疥体不自惜或以调盐醯柳州味南烹下箸甘若饴在昔荐宗庙乃与羔兔齐擅减防被坐巨细不可遗莫以腥臊弃终将瑚琏期又诗曰虾蟇何为者痱磊盎于背人言懐土虫弃去俄复在昔有系青缯酉阳志其怪尝观三物图副以蝍蛆帯相持莫先动含毒相屠脍端欲兄龙未肯弟孔翠俳语解人頥子阳妄尊大慎勿离窟穴傍午元五辈东行犯曰忌束缚非其罪傥有切玉刀甘心脂鼎鼐平生不下筯实惮背瘠疥何必食马肝前修有明戒愿君弗嘲笑微命其可贷　又诗曰动物类含血虾蟇独无之双目但瞠也一腹亦皤其龙变防托体鱼服覩幽姿罕见三足蟾讵减六眸向来奏赝瑞背负轮囷芝坐谩皆下吏胶车等儿嬉虽黄金掷荆卿空尔为防以白玉琢形模妙工倕咄尔百丑质讵辱五鼎脂浪号土底鸭雄夸水中鸡何足汚帝箸但可充蛇饥作意一池鸣和我五字诗　梅圣俞初闻蛙诗曰朝开南篱梅暮闻北池蛙何时科斗生草根已吐芽只畏草叶长其下可隐蛇游子且弗行科斗成虾蟇　石介虾蟇诗曰夏雨下数尺流水满池虾蟇为得时昼夜鸣不停防日饱欲死腹圎如瓶罂钜吻自开阖头项或缩盈时于土坎间突出两眼睛是何痴形骸能吐恶音声嗟哉尔肉膻不中为牺牲嗟哉尔声麤不中和人情殊不自量力更欲睥睨横海之鳣鲸自谓天地间独驰善鸣名万物聒皆聋不知钟鼓钦钦雷霆闳闳应龙戢脑入海底鳯皇举翼摩青冥此时各黙黙以避虾蟇鸣何时雨歇水泽涸青臭泥中露丑形失水无能为两脚不解行干渇以至死尽把枯殻填土坑　宋祁池蛙诗曰越国车前矜勇甚子阳井底太骄生乘时不羡云溟乐口作仪同鼔吹声　苏轼虾蟇诗曰睅目知谁瞠皤腹空自胀慎勿困蜈蚣饥蛇不汝放　唐庚圎蛤诗曰黄犊鸣水中相顾皆愕然探之亡所得有蛙仅如钱持问傍舍翁云此号圎蛤夏潦涨沟渠喧呼自酬答卒然闻其声谓可当専车既见一抚掌寸莛量有余物生元气中小大各异趣蛙质黄牛鸣持此欲谁附我居固已陋尔鸣良亦村绵蛮转黄鹂我今思故园　朱子闻蛙诗曰两蛙盛怒鬭春池羣吠同声彻晓帷等是一塲狼藉去更无人与问公私　张舜民鸣蛙诗曰一夜蛙声不暂停近如相和逺如争信知不为官私事应恨疎萤彻晓明　杨万里和闻蛙诗曰春来真底好此辈正纵横身作泥中计声从雨后増北人飡未惯南食眼犹生灰洒知虚实于渠似可行　刘克荘题白渡方氏听蛙亭诗曰塘水拍隄科斗生想君亭子俯幽清黄梅雨足野田阔牡麴烟收村墅晴莫信人嫌无理閙颇疑渠有不平鸣画堂方喜听琴阮谁爱天然律吕声　谢翺僧池青蛙诗曰隠见多无定时开一道萍瘿分荷背白身藓文青吐雹收寒井随僧入夜缾柏坛祠后稷应作蛰龙灵　元张翥为金齐贤赋冰蟾诗曰老蟾素魄禀金精千嵗玻瓈幻结成明水夜零隂隧冻丹书秋满肉芝生腹凝寒露藏虚白影入银河浴太清拟问嫦娥乞灵药与君骑向广寒行　元好问蟾池诗曰老蟇食月饱复吐天公一目频年瞽下界新増养蟾户玉斧谁怜修月苦郡国蟾池知防所碧玉清流水仙府小蟾徐行腹如鼔大蟾张頥怒于虎渠家睂间有黄乳膏粱大丁正须汝何人敢与月复雠疾过池头不容语向来属私今属官从今见蟇当好看爬沙即上青云端　明刘基听蛙诗曰绕舍荒池低且防蛰蛙齐鸣雷社已知地气上如炊更觉石泉流若泻举头玉烛焕阳明□足污泥悲土苴半夜条风入绮窗清晨细雨霏檐瓦梁间紫燕舞参差枝上黄莺语悲姹播形肖貌均有生感气伤情孰瘖痖初聆衙衙杂更鼓渐听嘈嘈成侈哆犹持坚白较同异似坐徂丘谈稷下村童叫噪聋学究悍妇勃磎喧娣姐西域胡僧弹般若齐东老生矜炙輠逸帆独岸靡蒹葭醉客骂筵投盏斚呦咬谁辨骠儿哇虩砉乍开賨叟防怒牙嚼啮悸罗吞寤言诘屈惊宜徒夸楚使能詈齐未让秦巫工诅芉兜离僸佅纷覼缕帝乐虚张洞庭野虞防奚暇调笙磬周瞽曷由分郑雅旅人懐忧实无寐遭此彊聒胡为者得非作奸谋蚀月无奈聚讼腾讙诧昔闻周公立典教蝈氏専司蘜灰洒常疑圣人茂育物独向微虫少寛解乃今知其非琐屑欲问官私乞余灺鳯皇鸑鷟声若希白雪阳春和偏寡蚊蝇蚤虱多于沙鑚咂喑呜纷丑防虾蟇幸不含毒螫何苦呶号争跁跒乌鸢逐响蛇听音宁顾入腹生症瘕赋诗却笑柳柳州忍使腥臊辱葅鲊　徐渭蛙声诗曰红芳緑涨緑连天夹岸蘼芜匝涧湾别有鼔吹喧渡口不教蚯蚓叠阳关殷郎咄咄书空易汉使期期奉诏难华苑公私猜典午荜门佶屈课殷盘连营甲卒枚前閧塞寺沙门呪后飡蟾蜍借月瘖何谓科斗萦波字与翻蒲潦溽蒸号太酷梅风飘荡控宜寒使车南诣雕题译贝叶西来鴂舌弹金响侠徒丸尽落佩埀战士怒弥殷谐语就笞方乞半孤雏隔乳未啼残韩冯枕荷愁喧寐戴胜降桑许聒眠利口啬来儳喋喋薄言钲罢鼓阗阗咽竞笳乌不得晓杂沸莲露防时圎迢迢来度天姬帐阁阁回惊钓者船謡繁藻镜区成瀫韵碎菱丝讵可穿寄语草深烂处急呼即且备蚿怜
　　増赋蜀都赋曰蛦山栖【蛦音撇夷类蛙而大即今田鸡也】　唐人蟾蜍赋曰当夫流潦初溢隂霖未晴乘清秋之凉夜散响耳之繁声澒洞雷殷混万籁而为一喧豗鼓怒怛异类以相惊既莫知其所止故乃时逢则鸣　柳宗元闵生赋曰苍虬蹶泥兮畏避蛙黾　宋张耒鸣蛙赋曰夏雨初止积潦过尺有蛙百千更跳互出幸此新霁夜月清溢我劳其休归偃于室于时蛙鸣若噪若啼若诉若歌若欢若悲若喜而语若怒而诟若哕而讴若咽而嗽瘖者之呼吃者之鬭或急或缓或清或浊若羌丝野鼓杂乱无节兮又似夫蛮鼔獠语诡怪之迭作也尔其困于泥潦失其所处而悲又若夫旱暵既久得其所处而乐也
　　増说宋陈君举怒蛙说曰日有乌月有蛙蛙与乌相遇乌戏蛙曰若脔肉耳跃之髙不咫尺焉能为哉蛙曰我已矣若无靳我乌曰若亦能怒耶蛙曰我翘我腹翳太隂之光呀我頥啗其壤□吾目列星不敢辉奚而不能怒若不吾信月于望吾怒以示若其望月果无光他日蛙遇乌曰曩吾怒得无惕乎乌曰若焉能惕我哉吾振吾羽翳太阳之光肆吾咮啄其壤徐以三足蹴之天下不敢宁而居吾视若之怒眇矣奚以若惕为若不吾信月于朔吾怒以示若其朔日果无光啬人伐鼔驰且走焉又他日乌遇蛙曰吾怒也何如蛙曰始吾谓极威矣而不知子之威震于我也
　　増杂文梁武帝断酒肉文曰长老莎伽陀降伏庵婆罗提陀恶龙及为酒困不能折伏虾蟇　孙觌山居上梁文曰老蟾驾月上千崖紫翠之间
　　増令宋毛胜水族加恩簿申洁【蛙也】苍皮瘾疹矮股跳梁宜授济馋都防行水乐令




　　御定渊鉴类函巻四百四十八
　　钦定四库全书
　　御定渊鉴类函巻四百四十九
　　虫豸部五【蜘蛛　蝇虎　蜈蚣　守宫蛤蚧　蝎　蜗牛】
　　蜘蛛一
　　原尔雅曰防鼄鼄蝥【北燕谓之毒蝥齐人呼社公江东呼蝃蝥　増郭璞云齐人呼社公亦言网公方言曰秦晋之间谓之鼄蝥关东赵魏之郊谓之蜘蛛或谓之蠾□北燕朝鲜昜水之间谓之蝳蜍】又次蟗【秋】鼅鼄【疏曰蟗鼅鼄别名】　原又蟏蛸长踦【小蜘蛛长脚者】
　　【俗呼喜子　増陆玑疏曰一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为罗网居之陶隠居本草有赤斑者俗名新络妇】　又土蜘蛛【在于地中布网者】草蜘蛛【络幕草上】　埤雅曰世言蜘蛛布网如罾其丝右绕今磨旋蔓生皆右循而转亦自然之理也　原诗曰蟏蛸在户【即长踦也】　焦贡昜林曰未济之蛊蜘蛛作网以伺行旅青蝇嚵聚触我罗域为网所得死于网国　又曰井之遯蜘蛛南北廵行网罟　増论衡曰蜘蛛结丝以网飞虫人之用计安能过之亦扫其网置衣领中令人知巧辟忘　束晳发记曰蜂出蜘蛛　原广志曰
　　草蜘蛛在草上色青土蜘蛛在地上春行草间秋系在草有在器下者有以系于篱壁间缘壁捕蝇者长脚在壁屋为络者　増广五行记曰蜘蛛集于军中及人家有喜事　酉阳杂俎曰道士许相之言以盆覆寒食饭于暗室地上入夏悉化为蜘蛛　元稹诗集曰巴蜘蛛大而毒其甚者身邉数寸而踦长数倍其身网罗竹柏尽死中人疮痏潗湿且痛痒倍常用雄黄苦酒涂所啮仍用鼠妇虫食其丝尽辄愈疗不速丝及心而疗不及矣　彚苑曰海蜘蛛大若丈二车轮文具五色非大深山谷不伏游丝隘中牢若絙缆虎豹麋鹿间触其网益吐丝纠纒不可脱俟其毙腐乃就食之舶人欲樵苏者率百人束炬以往遇丝辄燃或云取其皮为履不航而渉　明道杂志曰黄州窗壁间有大蜘蛛足长三寸而腹极小行甚驶腹无丝不能为网　葛洪疟方曰取蜘蛛一枚着饭中吞即愈　物类相感志曰蜘蛛申日能越　采兰杂志曰昔有母子离别母见蟏蛸埀丝着衣则曰子必至也果然故名曰喜子子思其母亦然故号曰喜母均之一物也　又曰长蚑一名青鸟一名解忧梦溪笔谈曰广南有天蛇螫人则徧身溃烂不可救
　　其疮肿处以针投之有物如蛇凡取十余条不止若螫少轻以秦皮煎汤恣饮两三日可愈即草间黄花蜘蛛也【雅俗稽言曰蜘蛛之大而五色花文作大网者曰天蛇】　续博物志曰凡蛛皆可消疣屡有验【雅俗稽言曰用其丝以系疣久则其疣自落】　字说曰设一面之网物触而后诛之知诛不义者也
　　蜘蛛二
　　増抱朴子曰太昊师蜘蛛而结网　原符子曰公子重耳奔齐与五臣游乎大泽之中见蜘蛛布网曵绳执豸而食之公子重耳乃执仆之手驻驷而观之顾其臣咎犯曰此虫也知之德薄矣而犹役其智布其网曵其绳执豸以食之况乎人之智而不能廓埀天之网布络地之绳以供方丈之御是曽不如蜘蛛之智孰可谓之人乎咎犯曰公子慎弗言也君终行之则有邦有嗣也郡国志曰荥阳有厄井相传汉祖为雍齿所追投匿井中有蜘蛛结网蔽其井口得脱汲黯为荥阳守立神蛛庙祀之　増金楼子曰楚国龚舍初随楚王朝宿未央宫见蜘蛛大如栗四面萦罗网有虫触之而罥者退而不能得出焉舍乃叹曰吾生亦如是耳仕宦者人之网罗也岂可淹歳于是挂冠而退时人笑之谓舍为蜘蛛之隠　魏志曰馆陶令葛原迁新兴太守管辂往祖饯之賔客并会原自起取燕卵蜂窠蜘蛛着器中使射覆卦成辂曰第三物觳觳长足吐丝成罗寻网欲食利在昏夜此蜘蛛也举坐惊起　原异苑曰陈都殷家养子名琅与一婢结好经年婢死后犹来往不絶心患惛错其母深察焉后夕见大蜘蛛缘牀就琅便宴尔怡恱母取而杀之琅性理遂复　朝野佥载曰张文成景云二年为鸿胪寺丞有蜘蛛大如栗当寝门缘丝上经数日大赦加阶授五品　增开元天宝遗事曰帝与贵妃每至七月七日夜在华清宫游宴时宫女辈各捉蜘蛛于小合中至晓开视蛛网稀密以为得巧之密者言巧多稀者言巧少民间亦效之　酉阳杂俎曰元和中苏湛游蓬鹊山入山数十里遥望岩间有白光圎明径丈苏以为灵境也遂逼之才及其光长呌一声身如茧矣有蜘蛛黒色大如钴防走集岩下奴以利刀决其网方断苏已脑陷而死　宣室志曰有御史韦君从事江夏奉使至京道次商于馆中忽见亭柱有白蜘蛛曳而下状甚微韦君曰是为人之患也吾闻汝虽小螫人良药无及因以指杀之俄又见一白者下如前亦杀之且命左右扫去其网曰为人患者吾尔除矣明日欲去因以手抚其柱有一白蜘蛛螫之痛不可忍不数日一臂俱肿溃烂血尽而终　江夏志曰江夏城南铁佛寺内有蜘蛛井世传唐时有红白二蜘蛛化为妖妇以媚人故铸铁佛镇之　金史世纪曰宣孝太子侍宴于常武殿典食令　　进粥有蜘蛛在粥盌中聂赫恐惧失措太子从容曰蜘蛛吐丝乘空忽堕此中耳岂汝罪哉
　　蜘蛛三
　　増长足　大腹【上详前魏志　梦书曰蜘蛛为大腹其性然也梦见蜘蛛忧懐姙妇人也】占喜　卜巧【梦书曰梦蜘蛛者其日遂有喜事　下详前开元天寳遗事】　断丝裂网【酉阳杂俎曰裴旻山行有山蜘蛛埀丝如疋布将及旻引弓射杀之大如车轮因断其丝数尺收之部下有金疮者剪方寸帖之血立止　胜非録曰王守一自称钟南山人布衣卖药于洛阳市常携一拄杖每见蜘蛛网必以杖毁裂尽浄而后已或问之曰天地之间飞走之属捕逐搏挐固非一物均为口腹以养性命独蜘蛛结网张罗设机巧以害物吾是以恶之】　啮寺僧　啗幼儿【原化记曰顷有寺僧其房前有蜘蛛为形絶大此僧见即以物戏打之后蜘蛛见僧来即隐避如此数年一日忽盛热僧独于房昼寝蜘蛛乃升牀啮断僧喉成疮少顷而卒　玉堂闲话曰泰岳之麓有岱岳观楼殿咸古制一夕大风有声轰然响振山谷及旦视即经楼之陊也楼屋徘徊之中杂骨盈车有老蜘蛛在焉形如矮腹五升之茶鼎展足则周数尺之地矣先是侧近民家亡失幼儿不计其数盖悉罹其啗食也盖布网其上或遭其黏縻绊而不能自解则遭其害矣于是观主命薪以焚之臭闻十余里】　杨姬借嘲　翟尉托讽【洛阳旧闻记曰洛阳有歌姬杨苎萝聪慧有才思解嘲辨杨凝式甚怜之时有僧云辨者善讲经有口才杨尤重之忽有蜘蛛于檐前埀丝而下正对杨与云辨前杨笑谓歌者曰试嘲得着奉绢二疋歌者应声嘲之曰吃得肚婴撑寻思绕寺行空中设罗只待杀虫生盖嘲云辨体充肚大也杨见诗絶倒大呌和尚将绢来云辨惭且笑与绢五疋　复斋漫録曰翟嗣宗尉临淮颇为监司所窘遂于临淮馆驿题蜘蛛丝诗曰纎丝来往疾如梭长爱腾空作网罗害物身心虽甚小漫天纲纪亦无多林间宿鸟应嫌汝下飞虫亦惧他莫学螳蜋捕蝉勇须知黄雀奈君何】
　　蜘蛛四
　　増涂布不濡【淮南子万毕术曰蜘蛛涂布而雨自稀取蜘蛛置瓮中食以膏百日以涂布不濡也】涂足不没【抱朴子曰以七斑蜘蛛及七种水马以合冯夷水仙丸服之亦可以居水中又以涂】
　　【蹠下则可以多行水上也又淮南子曰取蜘蛛与水狗及猪肪置瓮中封以新缣百日视之蜘蛛肥杀之以涂足渉水不没矣又一法取蜘蛛二十枚纳瓮中合肪百日以涂足得行水上故曰蜘蛛涂足不用桥梁】
　　蜘蛛五
　　増诗唐孟郊蜘蛛讽曰万类皆有性各各禀天和蚕身与汝身汝身何太讹蚕身不为己汝身不为他蚕丝为衣裳汝丝为网罗济物几无功害物日已多百虫虽切恨其将奈尔何　苏拯蜘蛛谕曰春蚕吐出丝济世功不絶蜘蛛吐出丝飞虫成聚血蚕丝何专利尔丝何专孽映日张网罗遮天亦何别傥居要地门害物可堪说网成难福已网败还祸尔小人与君子利害一如此元稹蜘蛛诗曰蜘蛛天下足巴蜀就中多缝隙容长踦虚空织横罗萦纒伤竹柏吞噬及虫蛾为送佳人喜珠栊无奈何　又诗曰密将求食丝斜误着人因依方托绪挂罥遂容身截道蝉冠碍漫天玉露频儿童怜小巧惭欲及车轮　又诗曰稚子怜圎佳人祝喜丝那知缘暗隙忽复啮柔肌毒腠攻犹昜焚心疗恐迟看看长妖绪和扁欲涟洏　宋梅尧臣咏蜘蛛诗曰日结一尺网知吐几尺丝百虫为尔食凡腹尚苦饥　范成大田园杂兴诗曰静看檐蛛结低无端妨碍小虫飞蜻蜓倒挂蜂儿窘催唤山童为解围　杨万里观雨中蜘蛛诗曰蜘蛛作祗愁疎密了还遭小雨余漏却飞虫浑细事无妨网得万真珠　又戏题檐间蜘蛛诗曰屋角篱尖竹树阴可怜用尽许多心凝身不动如无物顿网轻揺试有禽丝贯日华明五色戏随风舞忽千寻看渠经纬来还去忘却摧颓心不禁　沈约诗曰虫埀户织　黄庭坚诗曰玉钗罥蛛郎马归　又诗曰蛛锁砚蜗书架
　　増赋晋成公绥蜘蛛赋曰独星悬于浮处遂设于四隅南连大庑北接华堂左冯广厦右依髙廊吐丝属络布网引纲罗络幕绮错交张于是苍蚊夕起青蝇昏归营营羣众薨薨乱飞挂翼绕足鞙丝置围冲突必获犯者无遗　唐贾餗蜘蛛赋曰观其周旋细宻往复轻疾缕积于纎纶成若屈其身也或埀之如坠其丝也亦动而愈出成章无轧轧之声不漏得恢恢之质　敬括蜘蛛赋曰蠢尔蟏蛸乐居闲邃挺自然之巧畜多端之思托玉堂以谋生赏金窗而得地委曲面实回环接空踠长丝于柔指拖纎网于轻躬始裔裔而将尽几緜緜而不穷或连延于壁隅时羃于楹曲杂花幌而左右交引缘锦屏而逺近相属疎而不漏细而弗逾贴飞花则乱锦霑皓露则埀珠　宋张耒蜘蛛赋曰鱼栖假渊鸟栖求木而我所宅独取诸腹巢于墙屋人不予取朝蝇暮蚊食人所恶彼残物所养而无益于世虽名人兮斯虫是愧
　　蝇虎一
　　増古今注曰蝇虎蝇狐也形似蜘蛛而色灰白善捕蝇一名蝇虎子【潜确类书曰一名蝇豹身黒嘴邉有双肉爪攫蝇而食之两目似虎炯然有光说文谓之蝇蝗】　易曰震来虩虩【雅俗稽言曰虩音隙蝇虎也常若多惧故取象焉】　崔寔四民月令曰五月五日取蝇虎杵碎拌豆豆自踊跃可以击蝇
　　蝇虎二
　　増杜阳杂编曰唐穆宗时飞龙卫士韩志和尝在上前于懐中出一桐木合子方数寸中有物名蝇虎子数不啻一二百焉其形皆赤云以丹砂饲之故也能为五队分舞凉州上令召乐以举其曲而虎子盘旋宛转无不中节曲终累累而退若有尊卑等级又能臂蝇虎子猎蝇于数百歩之内如鹞搏雀罕有不获者　酉阳杂俎曰于頔在襄州有山人王固谒见于懐中出竹一节及小鼓规才运寸筒中有蝇虎子数十行出分为二队如对阵势毎击鼓或三或五随鼓音变阵天衡地轴鱼丽鹤列无不备也进退离附人所不及凡变阵数十乃行入筒中观者大骇
　　蝇虎三
　　増诗宋陈师道蝇虎诗曰物微趣下世不数随力捕生得称虎匿形注目揺两股卒然一击世莫御十中失一八九取吻间流血腹如鼓却行奋臂吾甚武明日淮南作端午
　　蜈蚣一
　　増尔雅曰蒺藜蝍蛆　广雅曰蝍蛆蜈蚣也　埤雅曰一名蚿【百足虫也】一名商距今俗谓之百足　方言曰马蚿北燕谓之蛆蟝其大者谓之马陆　史记曰腾蛇之神而殆于蝍蛆　本草曰蜈蚣性能制蛇见大蛇便缘而噉其脑　又曰蜈蚣畏蛞蝓不敢过所行之路触其身则死　荘子曰蝍蛆甘帯【司马彪注曰帯小蛇也蝍蛆喜食其眼】　又曰使蚉负山商距驰河　又曰夔【一足兽】怜蚿蚿怜蛇【言夔以少而羡多蚿以有而羡无也】　鲁连子曰百足之虫三断不蹶则其所持者众也　关尹子曰蝍蛆食蛇蛇食蛙蛙食蝍蛆互相食也【埤雅广要曰三物相值莫能先动】　抱朴子曰南人入山皆以竹管盛活蜈蚣蜈蚣知有蛇之地便动作于管中如此则草中便有蛇也蜈蚣见蛇能以气禁之蛇即死　束晳发记曰鸡以蜈蚣为酒谓食之即醉也　博物志曰马陆万足虫蚿之大者又名马轴　物类相感志曰蜈蚣畏油　又曰蛇虺见之而蟠伏蝍蛆当前似施禁法蛇即为之开口蝍蛆入食其肠复穴其傍而出　酉阳杂俎曰绥安县多蜈蚣大者能以气吸小者吸蜥蝪相去三四尺骨肉自消　临海异物志曰晋安东南吴屿山蜈蚣千万积聚成堆或云长丈余者以作脯味似大虾　岭南异物志曰珠崖人每晴明见海中逺山罗列皆如翠屏而东西不定悉蜈蚣也　南越志曰开宁县多蜈蚣其皮可以鞔鼔取其肉曝为脯美于牛肉异物志曰东南海中蜈蚣长数丈能噉牛里人秋冬
　　间遇之则鸣鼔燃火炬以驱逐之　铁围山丛谈曰岭峤多蜈蚣动长二三丈螫人求死不得然独畏托胎虫虫多延行井干墙壁上蜈蚣虽大偶从下过托胎虫必自落于地蜈蚣为局缩不得行托胎虫乃徐徐为绕周匝蜈蚣愈益缩然后登其首陷脑而食之以故人遭蜈蚣害必取托胎虫涎輙生捣涂焉痛立止　玉匣记曰蜗牛不独为伏蝎亦能制蜈蚣蜈蚣见蜗牛则不复能去蜗徐登其背以涎绕之其足尽落　鹤林玉露曰蜘蛛洒溺以杀蜈蚣
　　蜈蚣二
　　増纪闻集曰唐杜暐使岭南至康州见蜈蚣大如筝天宝四载广州因海潮淹一蜈蚣死割其爪得肉一百二十斤　续博物志曰李勉在汴州得异骨一节可为砚南海时得于海商云是蜈蚣脊骨　圣君初政録曰洪武时初建成均地多蜈蚣上令筑土峰以镇之号鸡鸣山自是蜈蚣顿息
　　蜈蚣三
　　増赋葛洪遐观赋曰蜈蚣大者长百歩头如车箱可畏恶越人猎之屠裂取肉白如瓠　黄庭坚禽演百足马蚿笑鼈跛
　　守宫一【合蜥蝪】
　　増尔雅曰蝾螈蜥蜴蜥蜴蝘蜓蝘蜓守宫【埤雅广要曰易名而通者也】　说文曰在草曰蜥蝪在壁曰蝘蜓　陶景曰有四种形大纯黄色者为蛇医亦名蛇舅似蛇医而小尾长见人不动者名龙子小而五色尾青碧者名蜥蝪小而缘墙壁色黒者名蝘蜓　方言曰秦晋西夏谓之守宫或谓之蠦或谓之刺易其在泽中者谓之蜥蜴南楚谓之蛇医或谓之蝾螈东齐海岱之间谓之防防北燕谓之祝蜒　又曰桂林之中守宫能鸣者与蛤蚧相似　古今注曰蝘蜓一曰守宫一曰龙子善于树上捕蝉食之其长细五色者名曰蜥蜴其长大者曰蝾螈蛇医大者长三尺其色黝绀善媚人一曰黝螈一名緑螈考工记注曰胷鸣蝾螈属【马融周官作以胃鸣干寳周官作以骨鸣】　明
　　杨慎卦爻名义曰昜者卢之名守宫是也　淮南子曰守宫涂脐妇人无子　又曰守宫饰女臂有文章抱朴子曰谓蜥蝪为神龙者非但不识神龙亦不识蜥蝪　又曰虺蝪盈数而虬龙希觌　扬子解嘲曰执蝘蜓而嘲龙　博物志曰蜥蝪以器养之食以硃砂体尽赤所食满七斤捣之万杵以防女人支体终身不灭偶则落故曰守宫　异物志曰鱼跳跃则蜥蝪从草中下稍稍依近便共浮水而相合　三教珠英曰守宫鳞色似蛇而四足亦与鱼合　墨客挥犀曰南方溪涧中有鱼生石上号石斑鱼至春含育则毒不可食云与蜥蝪交也
</div>
    <div class="pagination">
<a href="御定渊鉴类函_page318.html">上一页</a><span>...</span><a href="御定渊鉴类函_page314.html">314</a><a href="御定渊鉴类函_page315.html">315</a><a href="御定渊鉴类函_page316.html">316</a><a href="御定渊鉴类函_page317.html">317</a><a href="御定渊鉴类函_page318.html">318</a><span class="current-page">319</span><a href="御定渊鉴类函_page320.html">320</a><a href="御定渊鉴类函_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
