<!DOCTYPE html>
<html>
<head>
    <meta charset="UTF-8">
    <title>初学记 - 第 61 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>初学记 - 第 61 页/共 84 页</h1>
    <div class="content">　　【推友 让亲】《吴志》曰：周瑜与孙策同年，相友善。瑜推道南大宅以舍策，升堂拜母，有无通共。谢承《後汉书》曰：沈辅，字伯禽，会稽山阴人也。辅少俭约，约身以礼，丧父服阕，推让祖考财产田宅与亲贫不足者。
　　【萧居 晏卜】《汉书》曰：萧何为相国，买田宅，必居穷巷僻处。为家不修垣屋，曰：令后代贤，师吾俭。不贤，无为势家所夺。《左传》曰：齐景公欲更晏子之宅。晏子如晋，公更其宅，反则成矣。既拜，乃毁之为里舍，皆如其旧，则使宅人返之。曰：谚曰：‘非宅是卜，唯邻是卜。’二三子先卜邻矣。违卜不祥。君子不犯非礼，小人不犯不祥。卒复其旧。”
　　【推贫 瞻老】推贫事见上让亲注。崔鸿《後燕录》曰：封衡，字百华，中书监裕之子也。轻财好施。年十余岁，见一老父，荷担于路，引归。问之父曰：宣子一饭，著名春秋，宜给宅一区。奴一口，日供瞻以终其年。裕高其志而从之。
　　【孔瑟 何金】孔瑟见叙事。干宝《搜神记》曰：魏郡张氏大富，忽衰老财散，卖宅与程应。应举家病，卖与何文。文先独持大刀，暮入北堂梁上。一更中，有一人长丈余，高冠赤帻，呼曰：“细腰！”细腰应诺：“何以有人气？”答无，便去。文因呼细腰，问向赤衣冠谓谁？答曰：“金也，在屋西壁下。”问君谁？答云：“我杵也，今在灶下。”文掘得金三百斤，烧在杵，由此大富。
　　【定邻 面道】杨泉《物理论》曰：处宅者先定邻焉。面道事见叙事。
　　【谯郡西 齐城北】谯郡西老子宅，齐城北晏子宅。并见叙事。
　　【霍辞 薛让】《汉书》：霍去病曰：“匈奴未灭，臣无以家为。”遂辞其第宅。又汉薛苞兄弟要分，苞悉推其田宅奴婢。

　　诗
　　【唐太宗文武圣皇帝《过旧宅诗》】新丰停翠辇，谯邑驻鸣笳；园荒一径断，台古半阶斜。前池消旧水，昔树发今花；一朝辞此地，四海遂成家。
　　【隋江总《岁暮还宅诗》】悒然想泉石，丘驾出楼台；玩竹春前笋，惊花雪後梅。青山殊可对，黄卷复时开。长绳岂系日，浊酒倾一杯。
　　【又《南还寻草市宅诗》】红颜辞巩洛，白首入に辕，乘春行故里，徐步采芳荪。迳毁悲仇仲，林残忆巨源；见桐犹识井，看柳尚知门。花落空难遍，莺啼静易喧；无人访误默，何处叙寒温。百年独如此，伤心岂复论。
　　【隋元行恭《过故宅诗》】颓城百战后，荒邑四邻通；将军戟已折，步兵途转穷。吹台有山鸟，歌庭聒野虫；草深斜径灭，水尽曲池空。林中满明月，是处来春风；唯余一废井，尚夹雨株桐。
　　【唐杨师道《还山宅诗》】暮春还旧岭，徒倚玩年华；芳草无行迳，空山正落花。垂藤扫幽石，卧柳碍浮槎；鸟散茅檐静，云披涧户斜。依然此泉路，犹是昔烟霞。

　　启
　　【梁元帝《谢敕赐第宅启》】窃以汉锡五伦，实云清吏，魏宠卫臻，用旌庸直；未知灵光轮奂，睢阳爽垲，北连城阙，有似甄侯之舍，东望市ㄩ，荣深豫章之门。昔狼望未平，冠军辞第；马池犹隔，雍丘让邸。臣惭霍曹远志，但识君命无违。再思庸陋，九殒非答。

　　铭
　　【晋习凿齿《诸葛武侯宅铭》】达人有作，振此颓风；雕薄蔚采，鸱兰惟丰。义范苍生，道格时雍。自昔爰止，于焉龙盘；躬耕西亩，永啸东峦。迹逸中林，神凝岩端；罔窥其奥，谁测斯欢。堂堂伟匠，婉翮阳朝；倾岩搜宝，高罗九霄。庆□集矣，銮驾三招。
　　
　　○ 库藏第九

　　叙事
　　《释名》曰：库，舍也；舍也者，言物所在之舍也。又《说文》曰：库，兵车所藏也；帑，金布所藏也；故藏之为名也，谓之库藏焉。（帑藏见《汉书》。）凡安国治民，从近制远者，必先实之，（见《吴越春秋》）。故天有天库藏府之星。（《春秋文曜钩》曰：轸南众星曰天库。又韩杨《天文要集》曰：天积者，天子藏府也。）王者审五库之量：（《礼记》曰：季春之月，审五库之量。）一曰车库，二曰兵库，三曰祭器库，四曰乐库，五曰宴器库。（见蔡邕《月令章句》。）一曰，汤武破桀纣，海内无患，筑五库藏五兵，（见《商君书》。）则鲁梓慎登大庭氏之库以望。（见《左传》。杜预注：大庭氏是古国名，在鲁城内，于其处作库。）汉高祖七年，萧何立东阙前殿武库。（见《汉书》。）又更始至长安，御府帑藏武库，皆安堵如故。（见《东观汉记》。）盖此五库也。或曰：王者藏于天下，诸侯藏于百姓，农夫藏于庚，商贾藏于箧匮。（见《韩诗外传》。）钟会《刍荛论》曰：国之称富者，在乎丰民，非独谓府库盈，仓廪实也。且府库盈，仓廪实，非上天所降，皆取之于民，民困国虚矣。

　　事对
　　【宝台 珠府】《韩诗外传》曰：晋平公藏宝之台烧，救火三日三夜乃止之。公子晏贺曰：臣闻王者藏于天下，诸侯藏于百姓，农夫藏于庚，商贾藏于箧匮。今百姓藏于外，而赋敛无已。昔桀纣残贼，为天下戮；今皇天降灾于藏台，是君之福也。韩杨《天文要集》曰：离珠五星在须女北。离珠为藏府也。
　　【宴器 禁兵】蔡邑《月令章句》曰：审五库之量者，审所用多少也。五库，五曰宴器库。已见叙事。谢承《後汉书》曰：灵帝光和中，武库屋自坏。司隶许冰上书曰：武库禁兵所在，国之禁，为灾深也。
　　【天潢 御府】《春秋文曜钩》曰：咸池曰天潢，五帝车舍也。宋均注曰：舍，库也，五帝车之库府。御府已见叙事。
　　【聚甲 藏金】焦赣《易林》曰：武库军府，甲兵所聚，非邑非里，不可以处。许慎《说文》云：帑金布所藏也。
　　【鱼集屋上 龙见井中】《魏志》曰：嘉平中，鱼二集于武库屋上。《晋书》曰：太康五年，二龙见于武库井中。

　　铭
　　【後汉李尤《武库铭》】搏噬爪牙，锋距之先；毒螫芒刺，矛矢以存。圣人垂象，五兵已陈。
　　【晋挚虞《武库铭》】有财无义，惟家之殃；无爱粪土，以毁五常。
　　
　　○ 门第十

　　叙事
　　《释名》曰：门，扪也，言在外为人所扪摸也。又《说文》曰：门从二户，象形也；阊阖，天门也。（《说文》曰：楚人名门曰阊阖。）角亦天门也。（见韩杨《天文要集》。）皋门、库门、雉门、应门、路门、天子门也。（郑玄《礼记注》云：天子五门，皋雉库应路；鲁有库雉路，则诸侯三门。）一曰，王之正门曰应门，郭门曰皋门，（见《尔雅》及《毛苌诗注》。）内至禁省为殿门，外出大道为掖门。（见应劭《汉书注》。掖者，言在司马门之旁掖。）王行幸，设车宫辕门；帷宫旌门，无宫则供人门。（见《周官》。郑玄注曰：次车为藩，则车辕以表门；张帷为宫，则树旌以表门；陈列周卫，则立长人以表门。）司门掌授管键，以启闭国门。（见《周官》。），城外郭内之里门也；（见《风俗通》。，也，言为人藩屏以难也。）阎，里中门也；，市外门也。（见《说文》。）长安有宣平门、万秋门、横门；东都有宣德门、礼成门、青绮门、章义门、仁寿门、寿城门，（见《汉宫殿名》。又有章城门、直城门、洛城门；（见《三辅黄图》。）洛阳有上西门、广阳门、津门、小苑门、开阳门、中东门、上东门、司马门、北阙门、玄武门、南掖门、北掖门、东掖门、西掖门、止车门、南端门、金门、九龙门、白虎门、春兴门、青琐门、金商门、云龙门、神武门、宜秋门，（见《洛阳故宫记》）。又有大夏门、长春门、朱明门、青阳门。（见《晋宫阁名》）。夫重门击柝，以待暴客，盖取诸豫。（见《周易》。又曰艮为门阙。）大夫士出入君门，由右，不践阈。凡与客人者，每门让于客。客至于寝门，则主人请入为席。主人入门而右，客入门而左。（见《礼记》。）其门名有正门、重门、通门、衡壁门、禁门。（《毛诗》曰：衡门之下，可以栖迟。《淮南子》曰：周文王作玉门，言以玉饰也。《汉书》曰：太液池南有壁门。禁门见上。）

　　事对
　　【濯龙 飞兔】袁宏《汉纪》曰：建初二年，有司依旧典，请封诸舅。太后诏曰：前过濯龙门上，见外家车如流水马如龙，吾亦不谴怒之，但绝其岁用。冀知默止。《洛阳故宫名》曰：洛阳有习兔门。
　　【青绮 黄金】《汉宫殿名》：长安有青绮门。《乐歌》曰：黄金为君门，白玉为君堂。
　　【含章 建礼】《洛阳故宫名》曰：洛阳有含章门，又曰有建礼门。
　　【铜龙 金马】《汉书》曰：成帝为太子谨慎，初居挂宫。上急召，太子出龙楼门，不敢绝驰道。张晏注曰：门楼上有铜龙也。张莹《汉南纪》曰：马援奏曰：武帝时，善相马者，铸作铜马法献之。有诏立马于鲁班门外，则更名曰金马门。
　　【听政 登贤】刘澄之《宋永初山川古今记》曰：魏武听政殿前，有听政门。魏文帝《槐赋序》曰：王粲直登贤门。
　　【西暑 东阳】《淮南子》：自东北方土山，曰苍门；东南方曰波母之山，曰阳门；南方曰南极之山，曰西暑门。《晋宫阙名》曰：洛阳城东门曰东阳门。
　　【广德 明礼】《洛阳故宫名》曰：洛阳有广德门。又曰：有明德门。
　　【铜马 石牛】《史记》曰：金马门者，署门旁有铜马，故谓之金马门。常琚《华阳国志》曰：秦孝王以李冰为蜀守。冰作石犀五头，以厌水精。一在市桥门，今所谓石牛门。
　　【清明 阊阖】郦元注《水经》曰：咸阳本离宫，东出北头第二门，本名清明门。又曰：阊阖，汉之西上门。
　　【定鼎 望钟】《古今地名》曰：河南有定鼎门。《洛阳故宫名》：洛阳有望钟门。
　　【仁寿 神仙】《汉宫殿名》曰：长安有仁寿门。《洛阳故宫名》曰：洛阳有神仙门。
　　【含德 承明】《洛阳故宫名》曰：洛阳有含德门。《晋宫阁名》曰：洛阳城有承明门。
　　【南端 北掖】并见叙事。
　　【敬法 崇礼】《洛阳故宫名》曰：洛阳有敬法门。《晋宫阁名》曰：洛阳有崇礼门。
　　【却非 会福】《洛阳故宫名》曰：洛阳有却非门。又曰，有会福门。
　　【析羽 车】何尚之奏曰：王有九旗，析羽为门，谓之旌门；犹以车为门谓之辕门。《周礼》：掌舍，掌王之会同之舍，设┕互再重，设车宫辕门。郑玄注曰：谓王行次，画以为藩，则车辕表门。
　　【授管键 修阖扇】《周礼》：司门，掌受管键以启闭国门。《礼记》曰：仲春之月，修阖扇。
　　【建春 宜秋】郦元注《水经》曰：谷水东经建春门石桥下，即上东门也；一曰上升门。晋有建阳门。《洛阳故宫名》曰：洛阳有宜秋门。
　　【云龙风虎 万春千秋】郦元注《水经》曰：神兽门，东对云龙风虎一门，衡伏之上，毕刻云龙风虎之状。《洛阳宫舍记》曰：洛阳有万春门、千秋门。

　　诗
　　【陈何胥《赋得待诏金马门诗》】汉家一统轨，济济万国朝；飞缨拂晓雾，轻辇逐晨飚。槐衢映绿绂，日彩丽金貂；此时参待诏，谁复想渔樵。

　　铭
　　【後汉李尤《门铭》】门之设张，为宅表会；纳善闲邪，击柝防害。
　　【又《中东门铭》】中东处仲，月值当卯；有声，鹰隼匿爪。除去桎梏，狱讼勿考。
　　【又《开阳门铭》】开阳在孟，位月惟巳；清明冠节，太阳进起。
　　【又《津城门铭》】名有定位，惟月在未；温风郁暑，鹰鸟习鸷。
　　【又《雍城门铭》】雍门处中，位月在酉；盲风寒浊，雁归山阜。
　　【又《夏城门铭》】夏门值孟，位月在亥；阴阳不通，くぐ匿彩。迎冬北坛，从阴所在。
　　【又《谷城门铭》】谷门北中，位当于子；太阴主刑，杀伐为始。

　　祝文
　　【後魏温子升《阊阖门上梁祝文》】惟王建国，配彼太微；大君有命，高门启扉。良辰是简，枚卜无违；雕梁乃架，绮翼斯飞。八龙杳杳，九重巍巍；居宸纳祜，就日垂衣。一人有庆，四海爰归。
　　
　　○ 墙壁第十一

　　叙事
　　《尔雅》曰：墙谓之墉。《广雅》曰：墉，垣，墙也。《释名》云：墙，障也，所以自障蔽也。垣，援也，人所依阻以为援卫也。墉，容也，所以蔽隐形容也。按《淮南子》：舜作室筑墙茨屋，令人皆知去岩穴，各有家室，此其始也。《尚书 大传》云：天子贲庸，诸侯疏杼。（郑玄注曰：贲，大也，言大墙正直也。疏，衰也，杼亦墙也，言衰杀其上下，不得正直。《新序》曰：诸侯垣墙有黝垩，无丹青之色。）又《左传》云：有墙以蔽恶。《神异经》曰：西北裔外大夏山有宫，以黄金为墙；南方裔外罔明山有宫，以赤石为墙；西南裔外老寿山有宫，以黄铜为墙；东南裔外清山有宫，以青石为墙；西方裔外西明山有宫，以白石为墙。《南州异物志》曰：大秦国，以琉璃为墙，则其事也。《释名》又云：壁，辟也，言辟御风寒也。《汉书》：鲁恭王余坏孔子旧宅，于壁中得古文经传。又，司马相如家成都，徒四壁。又，赵婕妤居昭阳舍殿，壁带往往为黄金缸。《後汉记》：琅邪王京好宫室，理殿馆，壁带饰以金银。《汉官典职》：汉省中皆胡粉涂壁，画古烈士，则其事也。其名墙，有雕墙、（见《尚书》）。高墙、缭垣、长崇垣，壁有粉墙、红壁、（见《楚词》）。皓壁、（见《曹植表》。）琼壁、（见张协《七命》。）银壁。（见《汉武故事》）。

　　事对
　　【千仞 九丈】焦赣《易林》曰：千仞之墙。祸不入门。孟奥《北征记》曰：邺城避雷室西南石沟，北有华林墙，高九丈，方圆一里。【刻字 藏书】葛洪《神仙传》曰：白和，辽东人，师事王君。王君语曰：“我暂往瀛洲，汝止此石室。熟视北壁，久久当见壁上有文字，读之得矣。和视三年，方见壁有古人所刻《太清经》，诵之而得仙。”孔安国《尚书序》曰：鲁共王好治宫室，坏孔子旧宅，以广其居。于屋壁中得先人所藏虞夏商周之书。
　　【及肩 蔽目】《论语》曰；赐之墙也及肩。焦赣《易林》曰：豫之坎，墙高蔽目。
　　【丹青 紫素】刘向《新序》曰：诸侯垣墙有黝垩之色，无丹青之彩。蔡质《汉官典职》曰：省中皆以胡粉涂壁，紫素界之，画古烈士也。
　　【尧像 禹文】《家语》曰：孔子观四门之墉，有尧舜桀纣之像，而各有善恶之状，兴废之戒。《衡山记》曰：甘泉东有石壁，禹所刻文在此。
　　【青石 黄金】见东方朔《神异经》及《汉书》。并见叙事。
　　【被黼 饰银】《汉书》曰：贾谊云：黼绣，古天子之服也。今富人大贾，嘉会召客者，以之被墙壁。华骄《後汉书》曰：琅邪王京都莒，好宫室，殿馆壁带，皆饰以金银。见叙事。
　　【引光 挂诏】《西京杂记》云：匡衡勤学而无烛，邻舍干不得，衡乃穿壁引其光，以书映而读之。崔《正论》曰：今典州郡者，自违诏书，纵意出入，故里语曰：州郡诏，如霹雳，得诏书，但挂壁。
　　【画烈士 刻忠臣】画烈士见《汉官曲职》。见叙事。戴延之《西征记》曰：焦氏山鲁恭冢前，有石祠，四壁皆有青石，隐起忠臣孝子贞妇形像；像边皆刻石记碑文。

　　诗
　　【宋之问《咏省壁画鹤诗》】粉壁画仙鹤，昂藏真气多；骞飞竟不去，当是恋恩波。

　　弹文
　　【梁沈约《奏弹御史孔橐题省壁悖慢事》】谨按奉朝请台侍御史臣孔橐。海斥无闻，谬列华省，假摄去来，仕子常务。况东皋贱品，非藉丰资，旬日劳，岂云卑辱，而肆此丑言。题勒禁省，比物连类，非所宜称。黜之流伍，实允朝宪。臣等参议，请以见事免橐所居官，辄下禁止。
　　
　　○ 苑囿第十二
</div>
    <div class="pagination">
<a href="初学记_page60.html">上一页</a><span>...</span><a href="初学记_page56.html">56</a><a href="初学记_page57.html">57</a><a href="初学记_page58.html">58</a><a href="初学记_page59.html">59</a><a href="初学记_page60.html">60</a><span class="current-page">61</span><a href="初学记_page62.html">62</a><a href="初学记_page63.html">63</a><a href="初学记_page64.html">64</a><a href="初学记_page65.html">65</a><a href="初学记_page66.html">66</a><span>...</span><a href="初学记_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
