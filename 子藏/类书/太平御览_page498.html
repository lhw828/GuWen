<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 498 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 498 页/共 737 页
  </h1>
  <div class="content">
   《晋书□斐秀传》曰：文帝未定词，而属意舞阳侯攸。武帝惧不得立，问秀曰：“人有相否？”因以奇表示之。秀後言於文帝曰：“中抚军人望既茂，文表如此，固非人臣之相也。”由是世子乃定。
又曰：孝武李太后讳陵容，本出微贱。始简文帝为会稽王，有三子继夭，自道生废黜。献王早世，其後诸姬绝孕将十年，帝乃令善相者召诸爱妾而示之，皆云非其人。又悉以诸婢媵示焉。时后为宫人，在织坊中，形长而色黑，宫人皆谓之昆仑。既至，相者惊云：“此其人也。”帝以大计，召之侍寝，后数梦两龙枕膝，日月入怀。意以为吉祥，向侪类说之，帝闻而异焉。遂生孝武帝及会稽文孝王、鄱阳长公主。
《晋书》曰：王览。祥之弟也。初，吕览有刀，工相之以为必登三公，可服此刀。虔谓祥曰：“荀非其人，刀或为害。卿有公辅之量，故以相与。”祥始固辞，强之乃授。祥临薨，以刀授览曰：“汝後必兴，足称此刀。”览後奕世多贤才，兴於江左矣。
又曰：羊祜少丧父，游汶水之滨，父老谓之曰：“子有好相，年未满六十，必建大功於天下。”既而去，莫知所在。
又《羊祜传》曰：祜幼时，有善相墓者言祜祖墓有帝王气，若凿之则无。後祜遂凿之。相者见曰：“犹出折臂三公。”而祜拒鏖马折臂，位至三公而无子。
又曰：豫章人雷焕妙达纬象，张华乃要焕宿。屏人曰：“可共寻天文，知将来吉凶。”因登楼仰观。焕曰：“仆察之久矣，惟牛斗之间颇有异气。”华曰：“是何祥也？”焕曰：“宝剑之精上彻於天耳。”华曰：“咀茉得之。吾少时有相者，言吾六十位登三事，当得宝剑之。斯言岂效欤？”
又曰：檀梁凭之。尝有善相者晋陵华叟见凭之，大惊曰：“卿有急兵之厄，其候不过三四日耳。宜深藏以避之，不可轻出。”及桓玄将皇甫敷之至罗落桥也，凭之与刘裕各领一队而战，军败，为敷军所害。
又曰：魏咏之字长道，任城人。家素贫而躬耕为事，好学不倦。生而兔缺，有善相者谓之曰：“卿当富贵。”後果如言。
又曰：王弥少游侠京师，隐者董仲道见而谓之曰：“君豺声豹视，好乱乐祸。若天下骚扰，不作士大夫矣。”
《晋中兴书》曰：陶侃少渔雷泽，梦生八翼，飞至天门而不入。相者师曰：“君位当上公，为八州都督。”
卷七百三十　方术部十一
相中
《宋书□高帝纪》曰：晋陵人韦叟善相术，桓修令相帝当得州不。叟曰：“当得边州刺史。”退而私於帝曰：“君相贵不可言。”帝笑曰：“若相中，当用为司马。”至是，叟谓帝曰：“成王不负桐叶之信，公亦应不忘司马之言。然不敢希镇军司马，愿得领军佐。”於是用焉。
又曰：初，桓玄篡位，迁晋帝於寻阳。桓修入朝，高祖从至建业，玄见高祖，谓司徒王谧曰：“昨见刘裕，其风骨不恒，盖人杰也。”每游集，赠赠甚厚。玄妻刘氏，尚书令耽之女也，聪明有智鉴。尝见帝，因谓玄曰：“刘裕龙行虎步，瞻视不凡，恐不为人下，宜早为之所。”玄曰：我方平荡中原，非裕莫可。待关陇平定，然後议之。”
又曰：柳元景少时贫苦，尝至下都。值大雷雨，日暮寒甚，颇有羁旅之叹。岸侧有一老父自称善相，谓元景曰：“方大富贵，位至三公。”元景曰：“不为幸甚，岂望富贵？”老父曰：“後当相忆。”及贵，求之，不知所在。
又曰：明帝大会新亭，接会诸军王樗蒲官赌，李安人五掷皆卢。帝大惊，目安人曰：“卿面方如田，封侯状也。”安人少时贫，有一人从门过，相之曰：“君後当富贵，与天子交手共戏。”至是，安人寻此人，不知所在。
孙严《宋书》曰：沈攸之字仲达，少孤贫。与吴郡孙超之、全景文共乘小船出京都，三人共氏引埭，有一人止之而相曰：“君三人皆当至方伯。”攸之曰：“岂有三人俱有相？”相者曰：“骨法如此。若不验，便是相书误耳。”後攸之为荆、郢二州，超之广州，景文南豫州。
又曰：徐羡之年少时，尝有一人来谓曰：“我是汝祖。”羡之拜此人。汝曰：“有贵相而有大厄，宜以钱二十八文埋宅四角，可以免灾，过此可位极人臣。”後羡之随亲之县内，尝暂出，而贼自後破县，县内人无免者，鸡犬亦尽。惟羡之在外获全。
《齐书》曰：太祖初为建康令，有能名。少府萧惠开雅有知人鉴，谓人曰：“昔魏武为洛阳，北部人服其英。今看萧建康，但当过之耳。”
又曰：张欣泰少时，有人相、当得三公而年才三十。後屋瓦坠伤额，又问，相者云：“无复公相，年寿可更增，亦可得方伯之任耳。”後为刺史，年三十六卒。
又曰：曹武虽武士，颇有知人之鉴。性俭啬，无所饷遗，独饷梁武，谓曰：“卿必大贵，我当不及见，今以弱子相托。”每密遗钱物并好马。时帝在戎多乏，就武换借，未尝不得，遂至十七万。
又曰：明帝体上有赤志，常秘不言。既而江佑去出以示人。晋寿阳太守王洪轨罢任还，上祖示之曰：“皆谓此是日月相，卿幸无泄。”轨曰：“公日月在躯，如何可隐？辄当言之公卿。”上大悦
《梁书》曰：梁武帝初为卫将军王俭东ト祭酒，俭一见深相器异，请为户曹属，谓庐江何宪曰：“此萧郎三十内当作侍中，出此则贵不可言。”
又曰：梁武帝迁隋王镇西咨议参军，行经牛渚，逢风入泊龙渎，有一老人谓帝曰：“君龙行虎步，相不可言。天下将乱，安之者其在君乎？”问其名氏，忽然不见。
又曰：梁武帝初为司州刺史，有沙门自称僧恽，谓帝曰：“君顶有伏龙，非人臣也。”复求，莫知所之。
又曰：武帝起兵时，吕僧珍一夜忽头痛壮热，及明而颡骨益大，其骨法盖有异焉。又尝语亲旧曰：“吾昔在蒙县，热病发黄，时必谓不济，主上见语：“卿有富贵相，必当不死。’俄而果愈。”又僧珍童儿时，从学，有相工历观诸生，指僧珍曰：“此儿有奇声，封侯相也。”後随武帝起义，平东昏，封平固侯，南兖州刺史。
《後魏书》曰：李字元盛。母贱，为诸兄所轻。父崇曰：“此子相者言贵，吾每观察，或未可知。”遂使入都为中书学生。世祖幸中书学，见而异之，谓从者曰：“此小儿终效用於朕之子孙矣。”目识眄之。世祖舅阳平王杜超有女，将许贵戚，世祖闻之，谓超曰：“李後必官达，益却逝户，可以女妻之。”遂劝成婚。南人李哲尝言必显贵达，杜超之死也，世祖亲哭三日。以超婚，得在丧位出入，帝目而指之，谓左右：“观此人举动，岂不有异於众？必为朕家事之臣。”
又曰：寇赞字奉国，上谷人。尝从相者唐文相曰：“君额上黑子入帻，位当方伯，封公。”及为上谷太守，文以百姓礼拜谒，文曰：“明公忆畴昔言乎？尔日但知公当贵，不知得为州人。”赞曰：“往时卿言杜琼不得官，人咸谓不然。後琼得周至令，卿犹言相中不见，而琼未拜，果暴终。昔魏舒见主儿死，自知己必至三公。吾恒以卿言琼之验，亦复不息此望也。”
又曰：卢渊出镇关右，诏兼侍中。初，渊年十四，尝诣长安，将还，饯送者五十馀人别於渭北。有相者扶风人王伯达曰：“诸君皆不如此卢郎，虽位不副实，然德声甚盛，望逾公辅。後二十馀年当制命关右，愿不相忘此行也。”相者年过八十，诣军门请见，言叙平生。
《南史》曰：梁元帝初从刘景授相术，因讯以年，答曰：“未至五十当有小厄，衤襄之可免。”帝曰：“荀有期会，禳之何益？”及四十七，为魏所灭。
崔鸿《十六国春秋□後赵录》曰：石勒东至平原，卖与荏平人师欢为奴。有一老父谓勒曰：“君龙角际上四道己成，当贵为人主。甲戌之岁，王彭祖可图。”勒曰：“若如公言，不敢忘德。”忽然不见。
又曰：张秀，字文伯，羌梁部人也。颇晓相法，常谓石虎曰：“明公之相，非人臣之骨。”虎掩其口，曰：“君勿妥茉，族吾父子。”
又《南燕录》曰：慕容德年十八，身高八尺二寸，状什雄异，额上有日月两角，足下有偃月重文。太史公黄泓善相，谓德曰：“殿下相法当先为人臣，然後为人君。但恐下官入地，不见殿下天耳。”德拜范阳王，建平元年即帝位。
又《前凉录》曰：况瑗与同郡陈典、（他典反。）宗配遇相者於路，相者曰：“三人皆二千石封，然况瑗腹有逆毛，当兵死，无後。”
《北齐书》曰：房豹迁侍御史。王思敬入据颖州，随慕容绍宗出讨，乃为绍宗开府主簿兼行台郎中。绍宗自云有水厄，遂於战舰中浴，并自投於水中，冀以厌当之。豹谓绍宗曰：“夫命也，在天，岂人理所能延？公若实有灾厄，非禳避所免。若其实无，何禳之有？今三军之事，在於明公，惟应达命任理，以保之元吉。”未几，而绍宗遇溺死。
又曰：慕容显时幼，见一沙门指之曰：“此郎子有好相表，大必为良将，贵极人臣。”语终失僧，莫知所在。後累迁，特进骠骑大将军，封定阳王。
又曰：尉瑾为聘梁，使梁人陈昭善相，谓瑾曰：“二十年後当为宰相。”瑾出，昭谓人曰：“此公为宰相後不过三年当死。”昭後为陈後主兼散骑常侍，至齐，瑾时兼右仆射，鸣驺铙吹。昭复谓人曰：“二年当死。”果如言焉。
又曰：庐潜陷陈，时李余将逃归，并要潜。潜曰：“我此头面，何可诳人？吾少时，相者云没在吴越，死生己定。弟其行也。”因寄书与弟士邃曰：“吾梦汝以其日得患，某月某日渐损。”皆如其言。既而叹曰：“寿阳陷，吾以颈血湔城而死，佛教不听自煞，故隗苒偷生，今可死矣。”於是闭气而绝。其家购尸归葬。
又曰：辽西段长、太原庞仓鹰，俱有行知之监。长为魏怀朔镇将，见高祖，甚异之。谓高祖云：“君有康世之才，终不徒然也。请以子孙为托。”兴和中，启赠司空，公子宁相府从事中郎。天禄初，兼南中郎将。仓鹰交游豪侠，厚待宾旅，居於州城。高祖客其舍，初居处於蜗牛庐中，苍鹰母数见庐上赤气属天，苍鹰亦知高祖有霸王之相。每私加敬，割其宅半以奉高祖，由此遂蒙亲识。
《三国典略》曰：高澄词渤海王朝於邺，时有吴士目盲而妙於声相，王使试之，闻刘桃桃板之声，曰：“有所系属，当大富贵，王侯将相多死於其手，譬如鹰犬为人所使。”闻赵道德之声，曰：“亦系属人。”闻太原公之声，曰：“当为人主。”闻王之声，崔暹私称之，米茉：“亦国主也。”曰：“我家群奴犹当极贵，况吾身也。”
又曰：齐文宣字子进，神武弟二子也。娄太后初孕文宣，每夜有赤光照室。既生数月，后乃与亲姻相对，共忧寒馁。文宣忽应曰：“得活。”故名“侯尼干”，鲜卑言有相子也。及长，黑色，大颡兑下，鳞身重踝，瞻视审定，不好戏弄，深沉有大度。晋阳有沙门，乍愚乍智，时人不测，呼为阿秃师。娄后见其诸子，历问禄位。至文宣，再三举手指天而己，口无所言，见者异之。
又曰：梁宣丰侯修、参军陈冕善相人，胁法会，将冕自随。令相简文有天下否，冕言：“简文九州骨成，必践帝位。而地部过弱，非但王畿蹙侵，兼恐不得善终。”
又曰：东魏御史贾子儒善相，太常卿崔暹私引子儒潜觌齐王。儒曰：“人有七尺之形，不如一尺之面。一尺之面，不如一寸之眼。大将军脸薄顾速，非帝王相也。”皇甫玉又窃观王於道，曰：“此不作物会是垂涕者。”垂涕者，谓太原公洋。
又曰：齐高归彦尝令皇甫玉相己，玉曰：“公位极人臣，必可反。”归彦曰：“我为何须反？”玉曰：“公有反骨。”
又曰：周王轨以隋公杨坚相表殊异，因入侍宴，阳醉拨去坚帽，言曰：“是何物头额？”帝谓之：“虽大而却，无所至也。”皇甫后见坚，又举手自拍其额。帝谓坚曰：“皇后道公额也。”帝拇授使来和相坚，和诡对曰：“坚相貌是守节忠臣。宜作扌管、大将。作扌则能静肃一方，作大将则能全军破敌。”
《隋书》曰：长沙王叔坚母，本吴中酒家婢，相者言当生贵子。宣帝微时，因饮通焉，生叔坚。及即位，召拜淑仪。
又曰：章昭达字伯通。少时遇相者，谓曰：“卿容貌术善，须少亏则当富贵。”梁大同中，昭达为东宫直，後因醉堕马，鬓角小伤，昭达喜之。相者曰：“未也。”侯景之乱，昭达率乡人援台城，为流矢所中，眇其目。相者见曰：“卿相善矣，不久当贵。”後还乡里，与陈文帝游，因结君臣之分，以功进位司空。
《後周书》曰：太祖身长八尺，方颡广额美，髯长至委地，垂手过膝，皆有黑子，宛转若龙盘之形，面有紫光，人望而敬畏之。
又曰：孝闵帝觉，太祖弟三子。九岁封略阳郡公，时有善相者史元华见帝，退谓所亲曰：“此公子有至贵之相，但恨其寿不足以称之耳。”
《隋书》曰：高祖生於冯翊波若寺，紫气冲庭。有尼来自河东，谓皇妣曰：“此儿所从来甚异，不可俗间处之。”尼将高祖舍於别馆，躬自抚养。皇妣尝抱高祖，忽见头上角出，遍体鳞起。皇妣大骇，坠高祖於地。尼自外入，见曰：“己惊我儿，致令晚得天下。”为人龙颜，额有五柱入顶，目光外射，有文在手曰：“王。长上短下，沉深严重。”
又曰：高祖在周明帝即位，授右小宫伯，叫掴大兴郡公。帝尝遣势相者赵照视之，昭诡对曰：“不过作柱国耳。”既而阴谓高祖曰：“公当为天下君，必大诛煞而後定。善记鄙言也。”
又曰：韦鼎仕梁，为太府卿。初，鼎之聘周也，尝与高祖相遇。鼎谓高祖曰：“观公容貌，故非常人，而神监深远，亦非群贤所逮也。不久必大贵，贵则天下一家，岁一周天。老夫当委质。愿深自爱。”及陈平，上驰召之，授上仪同三司，待遇甚厚。
又曰：庞晃知高祖非常人，深自结纳。及高祖去官归京师，晃迎见高祖于襄邑，高祖甚欢，晃因白高祖曰：“公相貌非常，名在图录。九五之日，希愿不忘。”高祖笑曰：“何妥茉也！”顷之，一雄雉鸣庭，高祖命晃射之，曰：“中则有赏。然富贵之日，特以为验。”晃既射而中。高祖抚掌大笑曰：“此是天意！公能感之而中也。”
又曰：来和好相术。高祖微时，来诣和相，和待人去，私谓高祖曰：“公当王有四海。”及为丞相，拜仪同。既授禅，进爵为子。开皇末，和上表自陈曰：“臣早奉龙颜，自周代天和三年巳来，数蒙份下顾问，当时具言至尊应图授命，光宅区宇。此乃天授，非由人事所及。臣无劳效，坐致五品二十馀年。臣是何人，敢不惭惧！愚臣不任区区之至，谨录陛下龙潜之时，臣有所言一得，书之秘府，死无所恨。昔陛下在周，尝与永富公窦荣之语臣曰：‘我闻有行声，即识其人。’臣当时即言：‘公眼如曙星，无所不照，当王有天下，愿忍诛煞。’建德四年五月，周武帝在□阳宫谓臣曰：‘诸公皆汝所识，隋公相禄何如？’臣报武帝曰：‘隋公止是守节人，可镇一方。若为将领，阵无不破。’臣即於宫东南奏闻。陛下谓臣：‘此语不忘。’明年，乌丸轨言於武帝曰：“隋公非人臣。”帝寻以问臣，臣知帝有疑，臣诡报曰：‘是节臣，更尾相。’于时王讠宣、梁彦光等知臣此语。大象二年五月，至尊从永巷东门入，臣在永巷东门北面，陛下问臣曰：‘我得无灾鄣不？’臣奏陛下曰：‘骨法气色相应，天命己有付属，未几，遂总百揆。’”上览之大悦，进位开府，赐物五百段，米三百石，地十顷。
又曰：炀帝在藩时，好学善属文，沉深严重，朝野属望。高祖密令善相者来和遍视诸子，和曰：“晋王眉上双骨隆起，贵不可言。”
又曰：宇文述年十一时，有相者谓述曰：“公子善自爱，後当位极人臣。”周武帝时以父军功起家，拜开府。
又曰：李景，辽东之役为马军总管。及还，事汉王。帝祖奇其壮武，使袒而观之，曰：“卿相表当位极人臣。”
又曰：帝尝谓赵绰曰：“朕於卿无所爱惜，但卿骨相不当贵耳。”仁寿中卒。
又曰：文帝时，兰陵公主寡，上为之求夫，选亲卫柳述及萧等以示韦鼎，鼎曰：“当封侯而无贵妻之相，述亦通显而守位不终。”上曰：“位由我耳。”遂以主降。
又曰：来和善相术，同郡韩则尝诣和相。谓之曰：“後四五当大官。”人初不知所谓。则至开皇十五年五月而终。人问其故，和曰：“十五年为三五，加以五月为四五。大官，椁也。”和言多此类。着《相经》四十卷。
《北史》曰：李贤幼有志节，不妄举动。常出游，逢一老人，须眉皎白，谓曰：“我年八十，观士多矣，未有如卿。卿必为台牧，努力勉之。”九岁从师授业，略观大指而己。或议其不精，答曰：“贤岂能领师徒授业，至如忠孝之道，实铭於心。”问者惭服。
又曰：牛弘初在襁褓，有相者见之，谓其父曰：“此儿当贵，善爱养之。”及长，须貌术伟，性宽裕，好学博闻。
又曰：隋齐王柬妃早卒，遂与妃娣元氏妇通，生一女，外人皆不得知。阴引乔令则於弟淖社，召相工遍视後庭，相工指妃娣曰：“此产子者，当为皇后。王贵不可言。”
卷七百三十一　方术部十二
相下
《唐书》曰：高祖生长安，紫气冲庭，神光照室，体有三乳，左腋下有紫志如龙。初有善相者史良言於高祖曰：“公骨法非常，必为人主。至於命也，非所敢知。”久之，史良复遇高祖，乃大惊曰：“骨法如旧，年寿之相顿异昔时。勿忘鄙言，愿深自爱。”高祖心益自负。
又曰：隋尚食奉御郭弘道，字大宝，弘农华阴人也。性宽厚如愚而内敏。仕隋，历通事舍人、沧州长史。炀帝时，徵为奉御。时高祖为殿内少监，深善之，亟相往来，情契愈昵。弘道善相，因言曰：“公天中伏犀，下相接於眉，此非人臣之相，愿深自爱。”高祖取弘道银盆，置之於地，引弓射之，谓弘道曰：“向言有验，当一发中之。”既发，应弦而中。弘道曰：“愿公事验之後赐偿金盆。”高祖大悦。
又曰：太宗年四岁时，忽有书生自言善相，诣高祖门曰：“公是贵人，有大贵子。”因目太宗曰：“龙凤之姿，天日之表也。公之贵以此儿，後必由之而创功业，年将二十，必能济世安民。”高祖闻其言甚惧，及书生辞出，使人捕，欲煞之以灭口，而不知所在。高祖以为神，阴彩济世安民之义，遂以名焉。
又曰：乙弗弘礼，贝州高唐人也。隋炀帝居藩，召令相己。弘礼跪而贺曰：“大王骨法非常，必为万乘之主，诚愿诫之在德。”炀帝即位，召天下道术人，置坊以居之，仍令弘礼统摄。帝见海内渐乱，玄象错谬，内怀忧恐，尝谓弘礼曰：“卿昔相朕，其言己验。且占相道术，朕颇自知。卿更相朕，终当奈何？”弘礼逡巡不敢答，帝迫之曰：“卿言与朕术不同，罪当死。”弘礼曰：“臣本观相书，凡人之相有类於陛下者，不得善终。臣闻圣人不相，故知凡圣不同耳。”自是帝常遣人监之，不得与人交言。
又曰：则天初在襁褓，袁天纲来弟中，谓其母氏曰：“惟夫人骨法，必生贵子。”乃召诸子令天纲相之，见元庆、元爽，曰：“此二子皆保家之主，官可至三品。”见韩国夫人，曰：“此女亦大贵，然不利其夫。”乳母时闭打天，衣男子之服，天纲曰：“此郎君子，神形爽彻，不易可知，试令行看。”於是步於床前，仍令举目，天纲大惊曰：“龙睛凤颈，贵人之极也。”更转侧视之，曰：“若是女，後当为天下之主也。”
又曰：乙弗弘礼善占相。初，泗州刺史薛大鼎隋时尝坐事，没为奴。贞观初，与数人诣弘礼。次至大鼎，曰：“君奴也。欲何所相？”咸曰：“何以知之？”弘礼曰：“观其头目，贞是贼人，但不知馀处何如耳？”大鼎有惭色，乃解衣视之。弘礼曰：“看面不异前言，占君自腰己下，当为方岳之任。”其占相皆此类也。贞观末卒焉。
又曰：袁天纲，成都人也。尤工相术，以大业元年至洛阳。时杜淹、王、韦挺就之相，天纲谓淹曰：“公兰台成就，学堂宽博，必得亲纠察之官，以文藻见知。”谓王曰：“公三亭成就，天地相临，从今十年已外，必得五品要职。”谓韦曰：“公面似大兽之面，交友极诚，必得士友携接，初为武职。”复语淹等：“二十年外，终恐三贤同被责黜，暂去即还。”淹寻迁侍御史，武德中为天策府兵曹文学馆学士。王为太子中允。韦挺隋末与隐太子友善，後太子引以为率。至武德六年，俱配流州。淹等至益州，见天纲曰：“袁公洛邑之言则信矣，未知今日之後何如？”天纲曰：“公等骨法大胜往时，终当俱授荣贵。”至九年，被召入京，共造天纲。天纲谓杜公曰：“当即得三品要职，年寿非天纲所知。王、韦两公在後，当得三品官，兼有年寿，然晚途皆不称惬，韦公尤甚。”淹至京，拜御史大夫检校吏部尚书。王寻授侍中，出为同州刺史。韦挺历御史大夫，太常卿，贬授象州刺史。皆如天纲之言，大业末，窦轨客游德阳，尝求问天纲，天纲谓曰：“君额上伏犀，贯玉枕，辅角又成，必於梁益州大树功业。”武德初，轨为益州行台仆射，引天纲深礼之，天纲又谓轨曰：“骨法成就，不异往时之言。然目气赤脉贯瞳子，语则赤气浮面。如为将军，恐多煞人，愿深自戒慎。”武德九年，轨坐事被徵，将赴京，谓天纲曰：“更得何官？”曰：“面上家人坐仍未见动，辅角右畔光泽更有喜诗。至京必承恩还来此任。”其年，果重授益州都督。贞观八年，太宗闻其名，召至九成宫。时中书舍人岑文本令视之，天纲曰：“舍人学堂成就，眉覆过目，文才振於海内。头又生角，犹未大成。若得三品，恐是损寿之徵。”文本官至中书令，寻卒，其年。侍御史张行成、马周同问天纲，天纲曰：“马侍御伏犀贯脑，兼有玉枕文，背如负物，当富贵不可言。近古已来，君臣道合，罕有如公者。公面色赤，命门色暗，耳後骨不起，耳无根，只恐非寿者。”周后位至中书令兼吏部尚书，年四十八卒。谓行成曰：“公五岳四渎成就，下亭丰满。得官虽晚，终居宰辅之地。”行成後至尚书右仆射。天纲相人所中，皆此类也。申国公高士廉尝谓曰：“君更作何官？”天纲曰：“自知相命今年四月尽矣。”果至是月而卒。
又曰：刘仁轨初为陈仓尉，相工袁天纲谓曰：“君相当位邻台辅，年将九十。”後果如其言。
又曰：张憬藏，许州长社人。少工相术，与袁天纲齐名。太子詹事蒋俨年少时常遇憬藏，因问禄命。憬藏曰：“公从今二年当得东宫掌兵之官，秩未终而免职。免职之後，厄在三尺土下。又经六年，据此合是死徵，然後当享富贵，名位俱盛。即又不合中夭，至六十一岁为蒲州刺史，十月三十日午时禄绝。”俨後皆如其言。尝奉使往高丽，被莫离支困於地窖中，经六年然後得归。及在蒲州，年六十一矣。至期，召人吏及妻子，与之告别云：“当死。”俄而有敕许令致仕左仆射。刘仁轨微时，常与乡人靖思贤各赍绢赠憬藏以问官禄。憬藏谓仁轨曰：“公居五品要官，虽暂解黜，终当位极人臣。”仁轨後自给事中坐事，令白衣海东效力。固辞思贤之赠，曰：“公当孤独客死。”及仁轨为仆射，思贤尚存，谓人曰：“张憬藏相刘仆射则妙矣。吾今己有三子，田宅自如，岂其言亦有不中也？”俄而三子相次而死，尽货田宅，寄死於所亲园内。憬藏相人之妙，皆此类。竟不仕，寿终。
又曰：高智周之少也，与来济、郝处俊、孙处约同游，寓幼娠州，江都人石仲览倾产以待之。尝引相工视济等，相工曰：“四人皆宰相也。而石氏不及见焉。然来早贵而末途屯踬，高晚达而最为寿考。夫速登者易颠，徐进者少患，天之道也。”仲览贞观末为兵部郎中，卒後济等乃贵，皆如相工所言。
又曰：金梁凤，不知何许人也。天宝十三载客於河西，善相人，又言玄象。时哥舒翰为节度使，诏入京师。斐冕为祠部郎中，知河西留後左武威。梁凤谓冕曰：“玄象有变，半年间有兵起，郎中此时当得中丞，不拜中丞即得宰相，不离天子左右，大富贵。冕曰：“公乃狂言，冕何至此？”梁凤曰：“有一日向东京，一日入蜀川，一日来朔方，此时公得相。”冕惧其言，深谢绝之。其後安禄山反，南犯洛阳，僭称伪位。哥舒翰东守潼关累月，奏冕为御史中丞，追赴京。冕又诘曰：“事验矣。”冕又问三日之兆，梁凤曰：“东京日即自磨灭，蜀川日亦不能久，此间日何转分明？不可说。”冕志之。即潼关失守，玄宗幸蜀。肃宗北如灵武，冕为之，劝成策立，改元为至德。。元年，冕果为中书侍郎平章事。冕奏之肃宗，召拜都水使者。梁凤在河陇，谓吕曰：“判官骨相亦合得宰相，须得一大惊怖即得。”後至驿，责让驿长榜之，驿吏武将，性粗猛，持弓矢突入射，再发，几中面，逾墙得免。以报梁凤，梁凤曰：“此必入相。”逾年，以黄门侍郎知政事。梁凤在凤翔，李揆、卢允二人同见之，俱素服，自称选人。梁凤谓之曰：“公等并至清望官，那得云无官。”揆、允以实对，梁凤遣二人行，谓揆曰：“公从舍人即入相，一年内事。”谓允曰：“公好即是吏部郎中。”及克复两京，揆自中书舍人知吏部侍郎事，入为中书侍郎平章事，乃以允为吏部郎中。其验多此类。佯聋自以晦。後冕为右仆射兼御史大夫，成都尹剑南节度使有进止令，将梁凤行。后病卒。
《後周史》曰：周玄豹者，本邺人，少为僧。其师有知人之鉴，从游十馀年，苦辛无惮。师知其可教，遂传其秘旨。既长，还归俗。卢程寄褐尝游於燕，与同志二人谒焉。玄豹退谓乡人张殷衮曰：“二君子明年花发，俱为故人。惟彼道士他年甚贵。”来岁，二子果零落於赵魏间。又二十年，程登庸於邺下。
《周书》曰：师旷见太子晋曰：“汝声轻浮，汝色赤火，色不寿。”王子曰：“後三年上宾於帝所，汝慎毋言，殃将及汝。”师旷归，未及三年，告死者至。
《孔丛子》曰：魏安厘王问子顺曰：“马回之为人虽少文，鲠亮直，有丈夫大节也。吾欲以为相，可乎？”答曰：“知臣莫若君，何有不可？”至於亮直之节，臣未明也。闻诸孙卿，其为人也，长目而豕视者，必体方而心员。每以其法相人，千百不失。臣见回，然甚疑其目。王卒用之，三月，果诈得罪。
《金楼子》曰：宣修容善许负之术，曾正会登楼，还语人曰：“太尉今年必当不济。”时静惠王尚康胜，或以为不然，曰：“行步向前，气韵殊下。若其不尔，不复言相。”至其年末，静惠王薨。及昭明入朝，又云：“必无词立之相。”俄而，昭明薨。
《孙卿子》曰：古者有姑布子卿，今世之梁有唐举，相人形状颜色，而知其吉凶。世俗称之。故相形不如论心，论心不如择术。形不胜心，心不胜术。术正而心从之，则形相虽恶而心术善。无害为君子也；形相虽善而心术恶，无害为小人也。
《符子》曰：楚成王生太子商臣，乃召楚之善相者相之。楚巫相之己，而言於楚王曰：“子吉矣，而王不吉。臣闻鸱枭者，食母而飞。非其子之不吉，但其母为之灾。今太子非子之不吉，但其王为之灾耳。”楚王怒而煞之。
《论衡》曰：世人固有身瘠而志立，体小而名高者，於圣则否。是以尧眉八彩，舜目重瞳，禹耳参漏，文王四乳。然则世亦有四乳者，此则驽马一毛似骥耳。
又曰：宋臣有公孙吕者，长七尺，面长三尺，广三寸，名震天下。若此之状，盖远代而求，非一世之异也。使形殊於外，道合其中，名震天下，不亦宜乎？语云：“无爱而戚，忧必及之；无庆而欢，乐必还之。”此心有先动而神有先知，则色有先见也。故扁鹊见桓公，知其将亡，申叔见巫臣，知其窃妻而逃也。荀子以为，天不知人事邪？则周公有风雷之灾，宋景有三次之福。知人事乎？则楚昭有弗之应，邾文无延期之报。由是言之，则天道之与相占，可知而疑，不可而尾。
卷七百三十二　方术部十三
占候
《周礼□春官□宗伯下》曰：氐掌十辉之法，以观妖祥、（妖祥，善恶之征，郑司农云：辉谓日光气也。氐音视。）辨吉凶。一曰，二曰象，三曰镌，四曰监，五曰ウ，六曰瞢，七曰弥，八曰叙，九曰齐，十曰想。（故书弥作迷，齐作资。郑司农曰：衤┪，阴阳气相侵也。象者，如赤鸟也。镌谓日旁气，四面反向，如辉状也。监□气临日也。ウ，日月食也。瞢，日月瞢瞢无光也。弥者，白虹弥天也。叙者□有次序，如山在日上也。齐者，升气也。想者，辉光也。玄谓：镌，读如童子镌之镌，谓日旁气刺日也。监，冠珥也。弥，气冠日也。齐，虹也，《诗》云：朝齐于西。想，杂气有似可形想。）掌安宅叙降，（宅，居也。降下也。人见妖祥，则不安，主安其居处也。次序其凶祸所下，谓禳移之。）正岁则行事，（占梦以季冬赠恶梦，此正月而行安宅之事，所以顺民。）岁终则弊其事。（弊，断也。谓计其吉凶然否多少。）
《传》曰：僖五年正月辛亥朔，日南至。公既视朔，遂登观台以望，而书，礼也。（视朔，亲告朔也。观台，台上构屋，可以远观也。朔旦冬至，而数之所始，治历者因此则可以明其术数，审别阴阳，叙事训民。鲁君不能常修此礼，故善公之得礼也。）凡分、至、启、闭，必书□物，（分，春秋分也。至，冬夏至也。启，立春立夏。闭，立秋立冬。云物，气色灾变也。传重申周典，不言公者，日官掌其职。）为备故也。（素察妖祥，遂为之备。）
又《襄二十八年》曰：春无冰。梓慎曰：“今兹宋、郑其饥乎！岁在星纪，而淫於玄枵，（岁，岁星也。星纪在丑，斗牛之次，玄枵在子。虚危之次。《十八年》晋董叔曰：天道多在西北，是岁岁星在亥，至此年十一岁，故在星纪，明年乃当在玄枵，今己在玄枵，淫行失次。）以有时，阴不堪阳。（时，无冰也。盛阴用事而温无冰，是阴不胜阳，地菩蔻泄。）蛇乘龙。（蛇，玄武之宿，虚危之星。龙，岁星，岁星，木也。木为青龙，失次出虚危，下为蛇所乘。）龙，宋、郑之星也。（岁星本位在东方。东方房心为宋，角亢为郑，故以龙为宋郑之星也。）宋、郑必饥。玄枵，虚中也。（玄枵三宿，虚星在其中。）枵，耗名也。土虚而民耗，不饥何为？”（岁为宋郑之星，今失常经，入虚耗之次，时夏无冰，地气发泄，故曰土虚民耗也。）裨灶曰：“今兹周王及楚子皆将死。（裨灶，郑大夫。）岁弃其次，而旅於明年之次，以害鸟帑，周、楚恶之。”（旅，客处也。岁星弃星纪之次，客在玄枵。岁星所在，其国有福。失次于北，祸冲在南。南为朱鸟，鸟尾曰帑，鹑火鹑尾，周楚之分，故周王楚子授其咎，俱现岁星过次，梓慎则曰：宋郑饥。裨灶则曰：周楚王死。传故备举，以示占卜惟人所在也。）
又曰：子乔之卒也，将葬，公孙挥与裨灶晨会事焉。（会葬事。）过伯有氏，其门上生莠，子羽曰：“其莠犹在乎？”（子羽公孙，俾以莠喻伯有侈，知其不能久存。）於是岁在降娄，降娄中而旦。裨灶指之，曰：“犹可以终岁，（指降娄也，岁星十二年而一终。）岁不及此次也己。”（不及降娄。）及其亡也，岁在И訾之口，（И訾，营室东。二十八年岁星淫在玄枵，今三十年，在И訾，是岁星停在会枵二年。）其明年乃及降娄。
又曰：昭七年夏四月甲辰朔，日有食之，晋侯问於士文伯曰：“谁将当日食？”对曰：“鲁、卫恶之，卫大鲁小。”公曰：“何故？”对曰：“去卫地，如鲁地，（卫地。豕韦也。鲁地，降娄也。日食于豕韦之末，及降娄之始乃息，故祸在卫大在鲁小也。周四月，今二月，故曰在降娄也。）於是有灾，鲁实授之。其大咎其卫君乎！鲁将上卿。”
又曰：夏四月，陈灾。郑裨灶曰：“五年陈将复封，五十二年遂亡。”子产问其故，对曰：“陈，水属也。（陈，颛顼之君，故为水属。）火，水妃也，（火畏水，故为之妃，妃音配。）而楚所相也。今火出而火陈，（火，心星也。火出于周为五月，而以四月出者，以长历推前年误置闰。）逐楚而建陈也。（水得妃而兴，陈兴楚衰，故曰逐楚而建陈。）妃以五成，故曰五年。（妃，合也。五行各相妃合，得五而成，故五岁而陈夏封，为十三年陈侯吴归于陈传。）岁五及鹑火，而后陈卒亡，楚克有之，天之道也，故曰五十二年。”
又曰：昭公十年有星出於婺女，郑裨灶言於子产曰：“七月戊子，晋君将死。今兹岁在颛顼之虚，姜氏任氏守其地，居其维首，而有妖星焉，告邑姜也。邑姜，晋之妣也。天以七纪。戊子，逢公以登，星斯於是乎出。吾是以讥之。”
又曰：昭公十七年有星孛于大辰，西及汉。申须曰：“彗，所以除旧布新也。天事恒象，今除於火，火出必布焉，诸侯其有火灾乎！”梓慎曰：“往年吾见之，是其徵也。火出，而见，今兹火出而章，必火入而伏。其居火也久矣，其与不然乎？火出，於夏为三月，於商为四月。於周为五月。夏数得天。若火作，其四国当之，六物之占，在宋、卫、陈、郑乎！宋，大辰之虚也；陈，大之虚也；郑，祝融之虚也；皆火房也。星孛及汉。汉，水祥也。卫，颛顼之虚也，故为帝邱。其星为大水。水，火之牡也。其以丙子若壬午作乎！水火所以合也。若火入而伏，必以壬午，不过其见之月。”郑裨灶言於子产曰：“宋、卫、陈、郑将同日火。若我用玉瓒，郑必不火。”子产弗从。十八年夏五月，火始昏见。丙子，风。梓慎曰：“是氛融风，火之始也。七日其火作乎！”戊寅，风甚。壬午，大甚。宋、卫、陈、郑皆火。梓慎登大庭氏之库以望之，曰：“宋、卫、陈、郑也。”数日皆来告火。裨灶曰：“不用吾言，郑又将火。”郑人请用之，子产不可。子太叔曰：“宝以保民也。若有火，国几亡。可以救亡，子何爱焉？”子产曰：“天道远，人道迩，非所及也。何以知之？灶焉知天道？是亦多言矣，岂不或信？”遂不与，亦不复火。
又曰：昭公二十年二月己丑，日南至。梓慎望氛，曰：“今兹宋有乱，国几亡，三年而後弭。蔡有大丧。”叔孙昭子曰：“然则戴、桓也。汰侈，无礼己甚，乱所在也。”
《後汉书》曰：谢夷吾，字尧卿，会稽山阴人也。少为郡吏，学风角占候，太守弟五伦擢为督邮。时乌程长有赃衅，伦使收案其罪。夷吾到县，无所验，但望ト伏哭而还。一县惊怪，不知所为。及还，白伦曰：“窃以占候知长当死。近三十日，远不过六十日。游魂假息，非刑所加，故不收之。”伦听其言，至月馀日，果有驿马赍长印绶，上言暴卒。伦以此益礼信之。
又曰：杨由，字辰侯，蜀郡成都人。少习《易》并七政、元气、风□、占侯，为郡、文学掾。时有大雀夜集於库楼，太守廉范以问由，对曰：“此占郡内当有小兵，然不为害。”後二十馀日，廉柔县蛮夷反，煞伤长吏。郡发库兵击之。由尝从人饮，敕御者，曰：“酒若三行，便宜严驾。”既而趋去。後主人舍有斗相煞者，人请问何以知之。由曰：“向社中木上有鸠斗，此兵贼之象也。”
又曰：公沙穆迁弘农令。永寿元年霖雨大水，三辅以东，莫不湮没。穆明晓占候，乃豫告，令百姓徙居高地，故弘农人独得免害。
又曰：段翳字元章，广汉新都人。习《易经》，明风角。时有就其学者，虽未至，必豫知姓名。尝告守津吏曰：“当有诸生二人荷担问翳舍处者，幸为告之。”後如其言。又有一生来学，积年自谓略究要术，辞归乡里。翳为合膏药，并以简书封於筒中，告生曰：“有急，发视之。”生到葭萌，与吏争津，吏挝破从者头。生开筒得书，言：“到葭萌，与吏斗。头破者以此膏裹之。”生用其言，创者即愈。生叹服，乃还卒业。翳遂隐居窜迹，终于家。
《晋书》曰：戴洋善方术。司马为乌程令，将赴职，洋曰：“君深慎下吏。”後果坐吏免官。洋又谓曰：“卿免官十一月，当作郡加将军。”至期，为太守镇武将军。卖宅将行，洋止之曰：“君不得至，当还，不可无宅。”果为徐龛所逼，不得之郡。元帝增众二千，使助祖逖。洋劝不行，乃称病，收付廷尉，俄而因赦得出。元帝将登祚，使洋择日，洋以为宜用三月二十四日景午。太史令陈卓奏“用二十二日。昔越王用三月甲辰反国。范蠡称宰婶之前，当主尽出，上下尽空，德将出游，刑入中宫。今与此同。”洋曰：“越王为吴所囚，虽当时逊媚，实怀怨怼，故用甲辰。乘德而归，留刑吴宫。今大王内无含咎，外无怨愤，当承天洪命，纳祚无穷。何为追越王去国留殃故事耶？”乃从之。咸和元年，祖约南行，路遇大雷雨西南来。洋曰：“甲子西南天雷，其下必失火。”将至夏，汝南人反，执约兄子济进於石勒，约府内地忽赤如丹，洋曰：“按《河图徵》云，地赤如丹血丸，当有下反上者，恐十月二十七日胡马当来饮淮水。”至时，石勒骑大至，攻城大战。其日西风，兵火俱发，约大惧，会风回、贼退。时传言勒潜骑向寿阳。约欲送其家还江东，洋曰：“必无此事。”寻而传言果妄。征西将军庾亮镇武昌，咸康三年，洋言於亮曰：“武昌土地有山无林，正可图始，不可居终。山作八字，数不及九。昔吴用壬寅来上。创立宫城，至己酉还下秣陵。陶公亦涉八年。土地盛衰有数，人心去就有期，不可移也。公宜更择吉处，武昌不可久住。”
  </div>
  <div class="pagination">
   <a href="太平御览_page497.html">
    上一页
   </a>
   <span>
    ...
   </span>
   <a href="太平御览_page493.html">
    493
   </a>
   <a href="太平御览_page494.html">
    494
   </a>
   <a href="太平御览_page495.html">
    495
   </a>
   <a href="太平御览_page496.html">
    496
   </a>
   <a href="太平御览_page497.html">
    497
   </a>
   <span class="current-page">
    498
   </span>
   <a href="太平御览_page499.html">
    499
   </a>
   <a href="太平御览_page500.html">
    500
   </a>
   <a href="太平御览_page501.html">
    501
   </a>
   <a href="太平御览_page502.html">
    502
   </a>
   <a href="太平御览_page503.html">
    503
   </a>
   <span>
    ...
   </span>
   <a href="太平御览_page499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
