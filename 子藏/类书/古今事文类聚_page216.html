<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 216 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 216 页/共 485 页</h1>
    <div class="content">　　诗话
　　守本郡不阿
　　包孝肃拯合肥人出守本郡不肯少屈法以阿乡曲之好故流俗稍稍谤议公乃为诗以见意其间一聨云直干终为栋真刚不作钩其守正不回如此【苕溪渔隠】









　　古今事文类聚续集卷四
<子部,类书类,古今事文类聚>
　　钦定四库全书
　　古今事文类聚续集卷五
　　宋　祝穆　撰
　　居处部
　　宫殿
　　羣书要语宫穹也屋见于垣上穹崇然也【释名】苍颉篇曰殿大堂也商周以前其名不载案史记秦始皇本纪始皇作前殿上可以坐万人下可以建五丈旗【初学记】官正掌王宫之戒令纠禁【周礼】伏俨曰蔡邕云本为禁中门阁有禁非侍御之臣不得妄入行道豹尾中亦为禁中孝元皇后父名禁避之故曰省中师古曰省察也言入此中皆当视察不可妄也【汉书】枫槐被宸注宸帝居屋宇也言植此木于宸中【何晏赋】游阊阖观玉台天门开詄荡荡【汉书】木拥枪櫐以为储胥注枪櫐作木枪相櫐为栅也储胥武帝作迎风馆于甘泉宫后加露寒储胥二馆【长杨赋】珍台闲馆璇题玉英应劭曰题头也榱椽之头皆以玉饰【甘泉赋】丹地注以丹淹泥涂殿上地【梅福传注】玉除彤庭【西都赋】览樛流于髙光兮溶方皇于西清注西厢清闲处也【雄赋】殿堂象东井形刻作荷菱水物所以厌火【风俗通】宣政门内有宣敕殿东有东上閤门西有西上閤门故以掖称【长安志】服防曰掖门正门之傍小门如人臂掖也【成帝纪】邺都铜雀台皆鸳鸯瓦【晋史】虎豹九关啄害下人些【楚辞】青琐注刻为连琐文而青涂也【汉书】皎皎白间离离列钱晨光内照流景外烻张说注白间窻也以白涂之画以钱文犹言绮疏青琐之类【景福殿赋】端门出周勃传师古曰殿之正门【汉书】宁者谓路门之外屏树之内人君视朝宁立之处因名为宁李廵云正门内两塾间曰宁曲礼曰天子当宁而立　阙宫门双阙郑众云象魏阙也刘熈释名云阙在门两傍中央阙然为道也然则其上县法象其状巍然髙大谓之象魏使人观之是观与象魏阙一物而三名也以门之相对为双故名双阙【并释名】阙观也古者每门树两观于其前所以标表宫门也其上可居登之则可徧观故谓之观人臣将朝至此而书其所阙多少故谓之阙其上皆丹壁其下皆画云气仙灵竒禽怪兽以昭示四方焉苍龙阙画苍龙白虎阙画白虎武阙画武朱雀阙画朱雀二枚【崔豹古今注】觚棱而栖金爵注觚棱阙角也金爵鳯也
　　诗句绣甍结飞霞璇题纳行月【谢朓】金波丽鳷鹊玉绳低建章【前人】谒帝蓬莱宫【李】召见甘泉宫【髙适】三十六离宫楼台与天通【李】聴钟出长乐传鼔到新昌【白】旌旗映阊阖歌吹满昭阳【王维】旌旗日暖龙蛇动宫殿风防燕雀髙【杜】九天阊阖开宫殿万国衣冠拜冕旒【王维】金阙晓钟开万户玉阶仙仗拥千官【岑参】隂沈铁鳯阙【杜赠崔评事】铁鳯横空飞防绘【东坡】卧听风檐鸣铁鳯【东坡】双猊蟠础龙纒栋金井辘轳鸣晓瓮小殿垂帘白玉钩大宛立仗朱丝鞚【东坡答西掖诸公】耽耽玉宇龙纒栋蔼蔼金铺兽囓环【梅圣俞】庭槐似识天顔喜舞破清隂作两龙【坡】日髙黄繖下西清风动槐龙舞交翠【坡和御制　自注云迩英英前有双槐樛枝属地如龙形】
　　古今事实
　　上古栋宇
　　上古穴居而野处后世圣人易之以宫室上栋下宇以待风雨盖取诸大壮
　　尧土阶
　　尧之有天下也堂髙三尺采椽不斲茅茨不剪【李斯传】土阶三尺【通厯】
　　禹卑宫室
　　禹卑宫室而尽力乎沟洫
　　公刘卜居
　　笃公刘既景廼冈相其隂阳观其流泉度其夕阳居允荒
　　大王筑室
　　古公亶父来朝走马率西水浒至于岐下爰及姜女聿来胥宇曰止曰时筑室于兹
　　宣王考室
　　斯干宣王考室上莞下簟乃安斯寝乃占我梦吉梦维何维熊维罴
　　穆王清都
　　穆王及化人之宫以为清都紫防钧天广乐帝之所居【列子】
　　故宫禾黍
　　黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也【王风】箕子谏纣不听其后箕子朝周室故殷墟城宫室毁壊生禾黍箕子伤之乃作麦秀之诗以歌咏之【宋世家】
　　衞营宫室
　　衞文公徙居楚丘始建城市而营宫室定之方中作于楚宫揆之以日作于楚室
　　秦阿房宫
　　秦阿房宫东西五百步南北五千丈下可以建五丈旗周驰为阁道自阿房渡渭属之咸阳以象天极阁道絶汉抵营室也
　　汉未央宫
　　髙祖七年至长安萧何治未央宫立东阙北阙前殿武库太仓上见壮丽甚怒谓何曰天下汹汹何治宫室过度也何曰非令壮丽无以重威
　　置酒前殿
　　汉髙祖置酒前殿奉玉巵为太上皇寿殿上羣臣皆呼万嵗
　　受厘宣室
　　文帝思贾谊召之入见上方受厘宣室因感鬼神事问鬼神之本
　　长杨宫
　　长杨宫本秦旧宫汉修饰之以备行幸有垂杨因为宫名门曰射熊馆秦汉游猎之所也【三辅黄图】成帝行幸长杨宫从番客大校猎上将夸番人以禽兽命张罗网罝罘捕熊罴豪猪虎豹狐兎麋鹿载以槛车输长杨射熊馆以罔为周阹纵禽兽其中令番人手搏之自取其获上亲临观焉是时农民不得收敛雄从至上林馆还上长杨赋【雄传】
　　甘泉宫
　　汉武帝立泰畤于甘泉以柏梁灾受计甘泉
　　建章宫
　　汉武帝作建章宫为千门万户初柏梁殿灾粤巫占之曰粤俗有火灾即复起大屋以厌胜之帝于是度为千门万户在未央宫西跨城池作飞阁通建章宫构辇道于上下宫之正门曰阊阖【本纪】武帝太初元年乙酉柏梁灾于是作建章宫度为千门万户前殿度髙未央其东则鳯阙髙二十余丈其西则商中数十里虎圏其北治大池渐台髙二十余丈名曰大液池中有蓬莱方丈瀛洲象海中神仙鱼之属其南有玉堂壁门之属立井榦楼髙五十丈辇道相属焉【郊祀志】
　　长信宫
　　汉长信宫太后之宫也武帝五日一朝长信宫【东方朔传】又名长乐宫
　　承明庐
　　承明庐在石渠阁外直宿所止曰庐严助传君厌承明庐雄待诏承明之庭
　　宣室决事
　　宣帝幸宣室斋居决事注宣帝布政教之室也
　　魏梦瓦化
　　魏文帝谓周宣曰朕梦殿上双瓦落地化为鸳鸯何也宣曰后宫当有暴死者【魏志】
　　晋宫门铜驼
　　晋索靖有先识逺见知天下将乱指洛阳宫门铜驼叹曰会见汝在荆棘中
　　唐长秋宫
　　唐皇后居长秋宫
　　龙尾道
　　唐含元殿前龙尾道自平阶地凡诘曲七转由丹鳯门北望宛如龙尾下垂于地焉两垠栏槛悉以青石为之故谓之龙尾道【泊宅编】
　　谏治洛阳宫
　　唐太宗曰朕欲营一殿览奏而止贞观三年以旱避正殿张元素谏治洛阳宫
　　延英讲论
　　宪宗朝李绛尝盛夏对延英帝汗浃衣绛欲趋出帝曰欲与卿讲天下事乃其乐也　文宗锐意于治每延英对宰臣率漏下十一刻
　　召见金銮殿
　　贺知章见李白之文叹曰子谪仙人也言于宗召见金銮殿论当世事奏颂一篇帝赐食亲为调有诏供奉翰林
　　洞开诸门
　　宋祖命改晋太宁宫一如洛阳宫之制既成太祖坐正殿令洞开诸门直望谓左右曰此如我心少有邪曲人皆知之【涑水】
　　古今文集
　　杂著
　　鲁灵光殿赋【并序】　　　　　王延寿【字文考】王延夀父逸欲作此赋命文考徃图其状文考因韵之以简其父父曰吾无以加也时蔡邕亦有此作十年不成邕见文考此赋遂隠而不出文考时年二十至二十四过汉江溺而死
　　鲁灵光殿者盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中防盗贼奔突自西京未央建章之殿皆见堕壊而灵光岿然独存意者岂非神明依凭支持以保汉室者也然其规矩制度上应星宿亦所以永安也予客自南鄙观艺于鲁覩斯而眙曰嗟乎诗人之兴感物而作故奚斯颂僖歌其路寝而功绩存乎辞徳音昭乎声物以赋显事以颂宣匪赋匪颂将何述焉遂作赋曰
　　粤若稽古帝汉祖宗濬哲文明殷五代之纯熈绍伊唐之炎精荷天衢以元亨廓宇宙而作京敷皇极以创业叶神道而大宁于是百姓昭明九族敦序乃命孝孙俾侯于鲁锡介圭以作瑞宅附庸而开宇乃立灵光之秘殿配紫防而为辅承明堂于少阳昭列显于奎之分野瞻彼灵光之为状也则嵯峨防嵬峞巍防吁可畏乎其骇人也迢峣倜傥丰丽愽敞洞轇轕兮其无垠也邈希世而特出羌谲而鸿纷屹山峙以纡郁隆崛岉乎青云郁坱圠以嶒崱缯绫而龙鳞汨硙硙以璀璨赫燡燡而爥坤状若积石之锵锵又似乎帝室之威神崇墉冈连以岭属朱阙岩岩而双立髙门拟于阊阖方二轨而并入于是乎乃歴夫太阶以造其堂俯仰顾盼东西周章彤彩之饰徒何为乎澔澔涆涆流离烂漫皓壁□曜以月照丹柱歙赩而电烻霞駮云蔚若隂若阳瀖濩燐乱炜炜煌煌隠隂夏以中处霐寥窲以峥嵘鸿爌熀以爣阆飋【瑟】萧条而清泠动滴沥以成响殷雷应其若惊耳嘈嘈以失听目矎矎而丧精骈密石与琅玕齐玉珰与璧英遂排金扉而北入宵蔼蔼而晻暧旋室防娟以窈窕洞房叫窱而幽邃西厢踟蹰以闲宴东序重深而奥秘屹铿暝以勿罔屑黡翳以懿濞魂悚悚其惊斯心而发悸于是详察其栋宇观其结构规矩应天上宪觜陬倔佹云起嵚崟离楼三间四表八维九隅万楹丛倚磊砢相扶浮柱岹嵽以星悬漂峣而枝柱飞梁偃蹇以虹指掲蘧蘧而腾凑层栌佹【方毁】以岌峩曲枅要绍而环句芝栭攒罗以戢孴【女立】枝牚【驰孟】杈枒而斜据傍夭蟜以横出互黝纠而搏负下岪蔚以璀错上﨑嶬而重注捷猎鳞集支离分赴纵横络绎各有所趣尔乃悬栋结阿天防绮疏圆渊方井反植荷蕖发秀吐荣菡蓞披敷绮房紫菂窋防垂珠云楶藻棁龙桷雕镂飞禽走兽因木生姿奔虎攫拏以梁倚仡奋亹而轩鬐虬龙腾骧以蜿蟺颔若动而躨跜朱鸟舒翼以峙衡腾蛇蟉虬而绕榱白鹿子蜺于欂栌蟠螭宛转而承楣狡兎跧伏于柎侧猨狖攀椽而相追熊舑舕以龂断却负载而蹲跠齐首目以瞪眄徒眽眽而狋狋【弥】边人遥集于上楹俨雅跽而相对仡欺以雕【呼决】防【乌交】顤【呼交】顟【辽】而睽【巨李】睢【许李】状若悲愁于危处憯嚬蹙而含悴神仙岳岳于栋间玉女闚防而下视忽瞟眇以响像若鬼神之髣髴图画天地品类羣生杂物竒恠山神海灵写载其状托之丹青千变万化事各缪形随色象类曲得其情上纪开辟邃古之初五龙比翼人皇九头伏羲鳞身女娲蛇躯鸿荒朴略厥状睢盱焕炳可观黄帝唐虞轩冕以庸衣裳有殊下及三后淫妃乱主忠臣孝子烈士贞女贤愚成败靡不载叙恶以诫世善以示后于是乎连阁承宫驰道周环阳榭外望髙楼飞观长涂升降轩槛曼延渐台临池层曲九成屹然特立的尔殊形髙径华盖仰看天庭飞陛掲孽縁云上征中坐垂景頫视流星千门相似万户如一岩突洞出逶迤诘屈周行数里仰不见日何宏丽之靡靡咨用力之妙勤非夫通神之俊才谁能尅成乎此勲据坤灵之宝势承苍昊之纯殷包隂阳之变化含元气之烟煴醴腾涌于隂沟甘露被宇而下臻朱桂黝儵于南北芝兰阿那于东西祥风翕习以防洒激芳香而常芬神灵扶其栋宇歴千载而弥坚永安宁以祉福长与大汉而久存实至尊之所御保延寿而宜子孙茍可贵其若斯孰亦有云而不珍乱曰彤彤灵宫岿防穹崇纷厖鸿兮崱屴嵫厘岑崟崰嶷骈巃嵸兮连拳偃蹇仑囷踡傍欹倾兮歇欻幽霭云覆霮防洞杳防兮葱翠紫蔚礧碨玮含光晷兮穷竒极妙栋宇已来未之有兮神之营之瑞我汉室永不朽兮
　　阿房宫赋　　　　　　　杜牧之
　　六王毕四海一蜀山兀阿房出覆压三百余里隔离天日骊山北构而西折直走【去声】咸阳二川溶溶流入宫墙五步一楼十步一阁廊腰缦廻檐牙髙啄各抱地势钩心鬬角盘盘焉囷囷焉蜂房水涡矗【初六反】不知其几千万落长桥卧波未雩何龙【雩一作云】复道行空不霁何虹髙低冥迷不知西东歌台暖响春光融融舞殿冷袖风雨凄凄一日之内一宫之间而气不齐妃嫔媵嫱王子皇孙辞楼下殿辇来于秦朝歌夜弦为秦宫人明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英几世几年剽掠其人倚叠如山一旦不能有输来其间鼎铛玉石金块珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦各念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒叫函谷举楚人一炬可怜焦土呜呼灭六国者六国也非秦也族秦者秦也非天下也嗟夫使六国各爱其人则足以拒秦秦复爱六国之人则递三世可至万世而为君谁得而族灭也秦人不暇自哀而后人哀之后人哀之而不知鉴之亦使后人而复哀后人也
　　五鳯楼赋　　　　　　　梁周翰
　　伊京师之权舆也遐哉邈乎验河图之象按舆地之书宅禹贡豫州之域距天文辰马之墟因四履建侯之地为六代兴王之居城浚而都河而渠结坤之络振干之枢星甍栉堵我民之庐海漕山廥我田之租势雄跨楚气王吞吴茫茫万国鱼贯而趋惟圣皇之受命应期运而握符光潜跃于龙徳践元亨于帝衢道徳何师尊卢赫胥揖让何比陶唐有虞英略神武威惮八区封豕必诛长鲸尽刳虎皮包刃鹄板搜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂传万世禹之卑宫盖勿暇之计尧之茅茨非经久之制矧象魏之县法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新庀徒僝功台卑者丰栋易而隆椽斲而砻去地百丈在天半空五鳯翘翼若鹏运风双龙蟠首若鼇载宫丹楯霞绕神光何融朱楹虹植晴文始烘绣楣熀燿雕栱玲珑椒壁涂赭绮防晕红双阙偶立突然如峯平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠盖威防劒佩陆离车如流水待漏而驰驾肩排踵兼蛮浑夷万众纷错鱼龙尊卑咸去来之由此竞奔凑于玉墀亶王风之无外岂朝盈之有时三事庶尹乃拜表萧墙谒帝未央以落大壮登歌永昌曰元圣明兮帝道昌威四海兮君万方峙髙阙兮冠百常赫宋徳兮垂无疆瞻天顔兮献寿觞愿君王兮长乐康帝曰俞哉尔觞且置当聴朕言庶晓朕意顷于戎马之暇详窥歴代之记乃知乎夏徳之衰璇室且庇商政之壊倾宫大侈楚王章华一身何寄秦皇阿房三世而弃汉武柏梁孽火随炽陈后三阁义师寻至岂非乎祸生于渐欲起于恣亦如崇饮不已必至昏醉嗜色不已必至乏瘁迁怒不已必絶人祀穷兵不已必暴人胔甘谀不已必杜忠义溺谗不已必斥贤智亡国之君未尝不尔朕皆知之得以趋避淫于土木雅不如是美其成功良以为愧不举君觞恐骄朕意其大者天地所重者神器尾虎足氷终日惴惴当共重之勿使颠坠谨谢公卿无忘纳诲羣臣以退咸呼万嵗
　　选徳殿记　　　　　　　洪景卢
　　乾道三年正月丙寅诏臣迈夕对选徳殿赐之坐极论古今治乱事及祖宗以仁守天下纪纲法度使后世有以持循者衮衮数百言臣既敛袵肃聴且顾谓臣曰此殿朕即位后所作也命名之防虽取于选射观徳之义然退朝之余发号出令图事揆防无适而不在是凡燕游声色之奉宫室苑囿之娱非惟不可好然亦所不好独以闲暇取尚书及资治通鉴孜孜而读之帝之所以为帝王之所以为王法其所以兴戒其所以壊口诵心惟未尝一日辄去手也近侍外臣昼接夕访大廷帘陛之仪一切略去防绎政理从容问答颇有汉宣室唐浴殿遗意至于驺虞时会抗志决拾以弛张文武之道特其一事耳卿为朕记之臣迈离席再拜稽首谢不敏弗获命退而言曰自唐虞至于东周盖千有余嵗其世逺其政息然至今为后人所传诵后王所矜式而赖之以不泯者尚书存焉耳由三代而下至于后周亦千有余嵗世愈益近政愈益多废兴成败之林渺若渊海今列于户牖之间愽而得其要简而周于事者通鉴存焉尔书亡然后通鉴作兹其是与陛下受天命克己厉精综练名实躬持太阿之柄操以为騐稽以为决未尝不本原于二书四海九州之人神而明之鼓舞奉承之不暇而不知其所自得者实出于一堂之中万事之方来毕陈乎前匿态遁形美恶毕见湛乎其若镜炤而告也而臣幸得以笔墨薄技待罪禁林此而不书孰当书者况于跽受天防恩纪卓异为无穷光耀乎乃不固辞而承命臣闻之成天下之事者莫大于至勤洞天下之理者莫大于至明今夫百川之流草木之蕃三农之业百工之艺皆勤也而天子之勤异于是必法天行徤而后可智效一官化洽一州折狱致刑擿抉防漏皆明也而天子之明异于是必如日方中而后可唐明皇致中兴勤政务本之意慨然见于作楼之时而日引月长宴安鸩毒之不戒明而不勤为何如哉文宗外忧藩镇之跋扈内患朝廷之不勤旦朝筹之暮夜计之而训注之隂谋牛李之朋党不能早辨以稔甘露之悔勤而不明为何如哉莫盛于太宗而寖不克终犹见于魏公之十渐故臣以谓唐三百年去本朝为未逺卓然可喜者惟武宗宣宗为然今陛下扩天纵之圣经之以至勤纬之以至明公卿以下有外朝之觐延英之对金华之讲都俞咨询寒暑一致犹以为未足也而又朝于斯夕于斯舜好问而察迩言禹之惜寸隂文王之日昃不遑食皆以匹休抗美下视武宣诚不足道然自彊不息终始毋怠愿陛下常以今日之心为心诗云惟天之命于穆不已盖曰天之所以为天也臣敢以是为陛下献嵗三月庚午左朝议大夫起居舍人兼权直学士院兼权中书舍人兼同修国史兼实録院同修撰臣洪迈拜手稽首谨记
　　古诗
　　隋宫　　　　　　　　　鲍溶
　　御街行客路行客悲春风野老几代人种田炀帝宫零落池台势髙低禾黍中
　　鼓吹曲　　　　　　　　谢晖
　　江南佳丽地金陵帝王州逶迤带緑水迢逓起朱楼飞甍夹驰道垂杨防御沟凝笳翼髙盖叠鼔送华辀献纳云台表功名良可收
　　九成宫　　　　　　　　杜甫
　　苍山入百里崖断如杵臼层宫凭风廻岌嶪土囊口立神扶栋梁凿翠开户牖其阳产灵芝其隂宿牛斗纷披长松倒掲恠石走哀猿啼一声客泪迸林薮荒哉隋家帝制此今頽朽向使国不亡焉为巨唐有虽无新増修尚置官居守巡非瑶水逺迹是雕墙后我行属时危仰望嗟叹久天王狩太白驻马更搔首
　　连昌宫辞　　　　　　　元防之
　　连昌宫中满宫竹嵗久无人森似束又有墙头千叶桃风动落花红簌簌宫边老人为余泣少年选进因曽入上皇正在望仙楼太真同凭防干立楼上楼前尽珠翠转荧煌照天地归来如梦复如痴何暇备言宫里事初过寒食一百六店舍无烟宫树緑夜半月髙索鸣贺老琵琶定屋力士传呼覔念奴念奴潜伴诸郎宿须臾覔得又连催特勅街中许燃烛春娇满眼睡红消掠削云鬟旋装束飞上九天歌一声二十五郎吹管逐逡巡大徧梁州彻色色兹轰録续【番乐名】李謩擪笛傍宫墙偷得新翻数般曲平明大驾发行宫万人鼔舞途路中百官队仗避岐薛杨氏诸姨车鬭风明年十月东都破御路犹存禄山过驱令供顿不敢藏万姓无声泪潜堕两宫定后六七年却寻家舍行宫前荘园烧尽有枯井行宫门闼树宛然尔后相传六皇帝不到离宫门久闭徃来年少说长安武楼前花萼废去年勅使因斫竹偶值门开暂相逐荆榛栉比塞池塘狐兎娇痴縁树木舞榭欹倾基尚存文牕窈窕纱犹緑尘埋粉壁旧花钿鸟啄风筝碎珠玉上皇偏爱临砌花依然御榻临堦斜蛇出燕窠盘鬭栱菌生香案正当衙寝殿相连端正楼太真梳洗楼上头晨光未出帘影黒至今反挂瑚钩指似傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君说姚崇宋璟作相公劝諌上皇言语切燮理隂阳禾黍丰调和中外无兵戎长官清平太守好防选皆言由相公开元欲末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李【杨国忠李林甫】庙谟颠倒四海摇五十年来作疮痏今皇神圣丞相明诏书才下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谟休用兵
　　律诗
　　隋炀帝作迷楼每一幸即经月宫女无数后宫多不得进有侯夫人者有美色忽自缢于栋下臂悬锦囊左右取以进有诗五首云
　　庭絶玉辇迹芳草渐成窠隠隠闻箫鼔君恩何处多欲泣不成泪悲来翻强歌庭花方烂漫无计奈春何春隂正无际独步意如何不及闲花草翻承雨露多妆成多自恨梦好却成悲不及杨花意春来随处飞秘阁扃仙卉雕房锁玉人毛君真可戮不肯写昭君
　　张祐有宫词白傅称之
</div>
    <div class="pagination">
<a href="古今事文类聚_page215.html">上一页</a><span>...</span><a href="古今事文类聚_page211.html">211</a><a href="古今事文类聚_page212.html">212</a><a href="古今事文类聚_page213.html">213</a><a href="古今事文类聚_page214.html">214</a><a href="古今事文类聚_page215.html">215</a><span class="current-page">216</span><a href="古今事文类聚_page217.html">217</a><a href="古今事文类聚_page218.html">218</a><a href="古今事文类聚_page219.html">219</a><a href="古今事文类聚_page220.html">220</a><a href="古今事文类聚_page221.html">221</a><span>...</span><a href="古今事文类聚_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
