<!DOCTYPE html>
<html>
<head>
    <meta charset="UTF-8">
    <title>玉海 - 第 127 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 127 页/共 284 页</h1>
    <div class="content">　　汉铁印文符　宫门符籍　棨传　通籍
　　续百官志凡居宫中者皆有口籍于门之所属宫名两字为铁印文符案省符乃内之【注胡广曰符用木长尺二寸】若外人以事当入本宫长吏为封棨传其有官位出入令御者言其官　古今注传以木为之长五寸书符信于上又以一板封之皆封以御史印章元纪初元五年四月令从官给事宫司马中者得为父母兄弟通籍注应劭曰籍者为尺二竹牒设其年纪名字物色挂之宫中案省相应乃得入也　梁王传梁之侍中郎谒者着引籍【籍谓名簿也】出入天子殿门与汉宦官无异　窦婴传大后除婴门籍　京房传愿得通籍殿中奏事
　　汉瑞节
　　周礼春官典瑞正义先郑云牙璋若今时以铜虎符发兵案文帝纪云云铜虎竹使符汉时皇帝使者之瑞节则司农之意镇圭牙璋之等亦王使之瑞节也
　　汉节钺
　　晋礼志汉魏故事遣将出征符节郎授节钺于朝堂其后荀顗等所定新礼遣将御临轩尚书授节钺依古兵书跪而推毂之义也
　　晋虎符
　　魏志注世语曰晋武帝世张斆为广汉太守王濬在益州受中制募兵讨吴无虎符斆收濬从事列上
　　宋银字棨
　　志皇太子夜开诸门墨令银字棨传令信　王昙首传开门须白虎幡银字棨
　　隋玉麟符　木鱼符
　　樊子盖传为河南内史文帝令留守东都曰社稷大事终以委公凡可施行不劳形迹今为公别造玉麟符以代铜兽比之萧何冦恂云【又文帝与汉王谅约若玺书召与玉麟符合则就道】文帝纪开皇九年闰月丁丑颁木鱼符于总管刺史雌一雄一十年十月甲子颁木鱼符于京官五品已上
　　隋青龙符　铜鱼符
　　纪开皇七年四月癸亥颁青龙符于东方总管刺史西方以驺虞南方以朱雀北方以武十五年五月丁亥制京官五品已上佩铜鱼符
　　唐银菟符　铜鱼符　交鱼符　廵鱼符　开门符　闭门符　月鱼　转信符　双龙符麟符　青龙符　朱爵符　驺虞符　武符　随身鱼符　玉契　　木契【又见下】鱼符
　　【又见下】
　　髙祖纪义寜二年四月辛巳【旧纪辛卯　髙祖未受隋禅】停竹使符班银菟符武徳元年【五月甲子受禅改元】九月癸丑改为铜鱼符车服志初髙祖入长安罢隋竹使符班银菟符其后
　　改为铜鱼符以起军旅易守长京都留守折冲府捉兵镇守之所及左右金吾宫苑总监牧监皆给之畿内则左三右一畿外则左五右一左者进内右者在外用始第一周而复始宫殿门城门给交鱼符廵鱼符左右厢给开门符闭门符亦左符进内右符监门掌之【又见门类】蕃国亦给之雌雄各十二铭以国名雄者进内雌者付其国朝贡使各赍其月鱼而至不合者劾奏传信符者以给邮驿通制命皇太子监国给双龙符左右皆十两京北都留守给麟符左二十右十九东方诸州给青龙符南方诸州朱雀符西方诸州驺虞符北方诸州武符皆左四右三左者进内右者付外行军所亦给之随身鱼符者以眀贵贱应召命左二右一左者进内右者随身皇太子以玉契召勘合乃赴【崔神庆传长安三年为礼部侍郎太子詹事十一月丙申突厥使者入见皇太子应朝有司移文东宫召皇太子神庆諌曰五品以上佩盖防徴召之诈内出鱼以合之况太子乎古者召太子用玉契今太子与陛下异官非朝朔望而唤者请降墨敕玉契诏可　秦刻玉符约以子楚为适嗣】亲王以金庻官以铜皆题某位姓名官有贰者加左右皆盛以鱼袋三品以上饰以金五品以上饰以银有传符铜鱼符者给封符印发驿封符及封鱼函用之有铜鱼而无传符者给封函还符封函用之木契符者以重镇守慎出纳畿内左右皆三畿外左右皆五皇帝巡幸太子监国有军旅之事则用之王公征讨皆给焉左右皆十九太极殿前刻漏所亦以左契给之右以授承天门监门昼夜勘合然后鸣鼓　百官志司门郎中凡有召者降墨敕勘铜鱼木契然后入礼部郎掌符印门下省侍中二人发驿遣使则给鱼符符寳郎掌符节内官司寳掌符契　六典符宝郎主符三十人【志四人】主节十八人一曰铜鱼符二曰传符三曰随身鱼符四曰木契五曰旌节礼部凡内外百官有鱼符之制并出于门下省　防要西蕃诸国通唐使处悉置铜鱼各十二皆铭其国名如贡使正月来赍第一鱼余月准此闰月则赍本月校其雌雄合乃依常礼待之差即推案【回纥传夺含光门鱼契走城外】开元十六年十一月五日鸿胪卿奏蕃国铜鱼多有散失望令所司改铸制可景龙三年十月勅宫殿皇城京城禁苑门左右内外各给交鱼符一合巡鱼符一合左厢给开门鱼一合右厢给闭门鱼一合皆右符付监门非时啓闭用之咸亨五年九月勅诸州都督刺史及上佐见执鱼契者中间迁改须有分付其有迁改无三官者留待摄官永泰二年九月二十三日刺史都防长史有犯者降鱼书停务大厯十二年五月十日敇刺史替及别追降鱼书然后离任自广徳后不行此制贞元三年十月有司请举旧制太和五年四月铸铜鱼赐麟州　杨绾言旧制刺史被代若别追皆降鱼书乃得去开元时置采访使得専停刺史威柄外移
　　唐金鱼符　金契
　　见赐蛮夷物门
　　唐旌节　节楼
　　车服志大将出赐旌以颛赏节以颛杀旌以绛帛五丈粉画虎有铜龙一首纒绯旛紫缣为袋油囊为表节垂画木盘三相去数寸偶垂赤麻余与旌同　百官志符宝郎凡命将遣使皆请旌节【有主节四人】节度使辞日赐双旌防节行则建节树六纛入境州县筑节楼迎以鼓角衙仗居前旌幢居中大将鸣珂金钲鼓角居后州县赍印迎于道左视事之日设礼案髙尺有二寸方八尺判三案罢秩则以节度使印自随留观察使营田等印鏁节楼节堂以节院使主之祭奠以时　国朝三朝志旌节唐天宝中置凡命节度使有司给门旗二旌一节一麾枪二豹尾二金节隋制也黒漆竿上施圎盘周缀红综拂八层黄绣龙袋笼之王公以下皆有节制同金节韬以碧油　韩文旌节有韬豹尾神旗櫜兠防纛　令狐楚云旌惟进善节以诘奸　柳宗元平淮夷雅金节煌煌锡盾雕戈犀甲熊旂威命是荷　刘三复滑州节堂记受脤之日掌节者以王命传信俾先啓行至则考善地庇丰屋麾斾以翼之歌钟以乐之非征伐宴犒申威行令未尝出
　　唐木契【又见上】
　　六典太府寺凡木契九十五只二十五只与少府将作苑总监七十只与库官合注太府寺管木契七十只十只与左藏东库合十只西库十只右藏内库十只外库十只东都左藏库十只右藏库九雄一雌九雄主簿掌一雌库官掌又五只与右藏朝堂库合五只与东都左藏朝堂库合金部置木契与应出物之司相合以明出纳之吝注一百一十只二十只与太府寺合云云仓部木契一百枚　百官志仓部以木契百合诸司出纳之数　防要开元十三年三月二十日勅平卢幽州太原朔方河西陇右劒南等七道节度使各置木契　周天官大府秦汉以下不置并于司农少府梁天监七年始置大府后魏太和改少府为大府
　　唐功臣铁劵　铭
　　代宗纪广徳元年七月壬子给功臣铁劵藏名于太庙图形凌烟阁　刘幽求传景云二年诏赐实封铭诸铁劵以传其功　陆贽集有赐李纳王武俊安西管内黄姓铁劵文　铁劵始于汉丹书铁契
　　唐禁卫门籍
　　百官志左右监门卫掌诸门禁卫及门籍文武官九品以上每月送籍于引驾仗及监门卫卫以帐报内门凡朝参奏事待诏官及繖扇仪仗出入者阅其数监察御史正门无籍天授中诏侧门置籍得至殿庭司门郎中掌门关出入之籍凡着籍月一易之　仪卫志平明传防毕内门开监察御史领百官入夹阶监门校尉二人执门籍曰唱籍既视籍序班于通干观象门南武居文之次入宣政门至閤门亦如之夹阶校尉十人同唱　防要贞元八年十月【旧纪庚戌】复命金吾置门籍
　　唐府兵符契
　　见兵制
　　唐鱼书【详见上】
　　百官志大理司直评事掌出使推按凡承制推讯请鱼书以徃【又见九卿类】
　　太平兴国枢密院银牌
　　三朝志唐制差发驿遣使则门下省给传符以通天下之信皇朝符劵皆枢密主之旧有银牌给乘驿者阔一寸半长五寸刻字曰敇走马银牌贯以韦帯后罢之给劵谓之头子兴国三年有诈乘驿者遂罢枢密院劵别置新牌阔二寸半长六寸易以八分书上钑二飞凤下钑二麒麟贯红丝绦【六月戊午诏乘驿者皆给银牌复旧制也】端拱中多遗失之者二年三月戊午又罢篆书银牌复给枢密院牒　乾道八年枢密院置雌黄青字牌绍熈四年改黒漆红字　淳熙三年尚书省置雌黄青字牌绍熙五年改黒漆黄字　周显徳六年三月癸酉罢铜鱼【牧守并特降制书】
　　祥符木契
　　祥符元年六月辛丑命皇城司制安逺门木契以车驾诣苑中由之也熙寜六年八月诏畿县都保置木契左留司农寺右付其县凡追阅试则出契
　　康定铜鱼符　咸平传信牌
　　康定元年五月八日翰林承防丁度等言准送下翰林学士王尧臣知制诰叶清臣啓请制军中传信牌【此牌本咸平六年十月戊寅给军中因莫州都总管石普之请欲令将帅持破钱遇传令则合而为信真宗谓古兵符既废因命为此】及符事并端明殿学士李淑应诏检阅故事令两制与端明殿学士详定闻奏看详所奏军中符信切要杜絶奸诈合机宜今请下有司造铜兵符给诸路总管主将每发兵士三百人或全指挥以上即用又别用传信朱漆木牌应系给军中徃来之处每传逹号令关报防合事宜及发起军士三百人以下即用又检到符彦卿军律有字验亦乞于移牒传信牌上两处参验使用一铜兵符汉制铜铸刻虎形今闻皇城司见有木鱼契【文徳殿门出入勘契太庙门入勘箭出则否】欲乞令有司只约用木契形状精巧铸造陜西五路每路依汉制各给一至二十计二十四面更换给用仍示公牒为照验一传信木牌先朝旧制合用坚木朱漆为之长六寸阔三寸腹背刻字而中分之字云某路传信牌却置池槽牙缝相合又凿二窍置笔墨上帖纸书所传逹事用印印号上以皮系军吏徃来之顶临阵传言应有取索并以牌为信写其上如已晓防施行讫复书牌上遣回今遣有司造牌每路各合一面为様令本司依此制造分给诸处更换使用城寨分屯军马事徃来关防之处亦如数给与之诏从之【王尧臣起请李淑检防丁度奉行】八月二十四日端眀殿学士李淑等言参酌古制定铜符木契传信牌形制及施用条件铜符之制上刻篆字曰某处发兵符下铸虎豹为饰而中分之右符五左旁作虎豹头四左符一右旁为四窍令可契合又以篆文相向侧刻十干字为号右五符留京师左符降付诸处总管钤辖知州军事官髙者掌之凡枢密院下符发兵第一至第五周而复始指挥三百人至五千人用一虎一豹五千人以上用双虎双豹宣云下第一符发兵若干所在取左符勘讫即发兵与使者复缄右符以还木契上下题某处契中剖之上三段中为鱼形题一二三次第下一段刻空鱼令可契合【左旁题云左鱼合右旁题云右鱼合】上三段留总管钤辖司下一段付诸州军城寨主掌之每发兵所在验下契与上契合即发兵传信牌中为池槽藏笔墨纸令主将掌之每临阵传命书纸内牌中持报兵官复书事宜内牌中而还仍临事密以字号为验诏有司制造仍令淑领其事【兵志元年颁】庆厯元年十月十九日端眀殿学士李淑等言准勅铸造符契传信牌下诸路今已了毕取右符送枢密院其左符契牌勅等欲自当所差到使臣封印发送诸路依奏　实録康定元年十月乙未下有司制铜符木契传信牌庆厯元年十月己亥罢铜符木契　咸平传信牌以漆木为之长六寸阔三寸复背刻字而中分之置凿枘令可合又穿二窍容笔墨上施纸札每临阵则分而持之或传令则书其言而系军吏之颈至彼合契乃书而复命焉实録咸平中石普建言军中号令遣人驰告之虑为奸诈请持破钱合而为信帝因制传令牌
　　皇祐文徳殿鱼契
　　皇祐二年九月十四日庚子皇城司上新作文徳殿香檀鱼契契有左右左留中右付本司各长尺有一寸博二寸八分厚六分刻鱼形凿枘相合缕金为文车驾至门勘契官【皇城司主之】执右契奏閤门使降左契勘契官跪奏勘毕奏云外契合【辛亥享明堂】　勘契之式不见于开元开寳礼咸平初载于仪注　凡勘箭左右金吾仗司主之【箭笴长二尺五寸阔二寸】一为雄鹘箭留中一为辟仗箭藏本司凡宣徳门出左仗主之景灵官入右仗主之太庙入左仗主之南薫门入则勘出则否　熙寜四年王珪议罢勘箭元丰元年陈襄请罢勘契
　　熙寜铜鱼符
　　熙寜五年六月十八日丙寅令西作坊铸造铜符三十四副给左契付诸门右契付大内钥库【志云令所司给左契付诸门右契付内钥匙库从枢密副使蔡挺之言也】上以京城门禁不严素无符契命枢密院约旧制更造铜契中刻鱼形以门名识之分左右给纳以戒不虞而啓闭之法密矣　七年九月蔡挺又请置三十七将将有正副以畿县及诸道兵分皆给虎符癸丑从之　神宗史志皇城司掌官城出入之禁令凡门给铜符二铁牌一左符留门右符请钥铁牌则请钥者自随以时参验而啓闭之
　　建炎虎符
　　建炎三年五月二十六日癸卯改铸虎符【见行虎符今缴纳枢密院】
　　绍兴铜虎符
　　绍兴五年四月乙卯改铸东南十将京畿第二将绍兴铜虎符
　　绍兴藩邸旌节
　　绍兴三十二年八月一日孝宗诏藩邸旌节迎诣天章閤安奉从礼部太常之请也淳熙十六年光宗践阼绍熙五年宁宗践阼亦如之【用朱漆青地金字牌题其上如元丰延安故事】　绍兴三年正月辛未赐刘光世两镇节度使印及别赐宁国军旌节自是为例　周牙璋起旅汉羽林召兵　古有兵符无忌窃晋鄙之类高帝夺韩信印符麾召诸将





　　玉海卷八十五
<子部,类书类,玉海>
　　钦定四库全书
　　玉海卷八十六
　　宋　王应麟　撰
　　器用
　　佩带笏
　　释名佩倍也言其非一物有倍贰也有珠有玉有容刀有帨巾有觿之属也带蔕也着于衣如物之系蔕也笏忽也君有教命及所啓白则书其上备忽忘也
　　舜白环　佩　佩环
　　后汉马融传广成颂纳僬侥之珍羽受王母之白环注帝王纪曰舜时僬侥氏来贡其没羽西王母慕舜之徳来献白环　文选景福殿赋纳虞氏之白环注世本曰舜时西王母献白环及佩【一云献白环玉玦】　瑞应图黄帝时西王母使乗白鹿献白环之休符舜时复来献　宋志西王母舜时来献白环白琯　子华子舜出则有鸾和动则有佩环步趋中茎韶之节　拾遗録颛顼时勃鞮国献黑玉之环
　　周武王笏　玉笏　象笏
　　淮南子齐俗训武王胜殷搢笏杖殳以临朝周书武王不闭外门以示无惧去剑搢笏以示无惧　乐记武王郊射裨冕搢笏　左传桓二年臧哀伯曰衮冕黻珽带裳幅舄衡紞纮綖昭其度也注珽玉笏也若今吏之持簿疏管子云天子执玉笏以朝日或曰笏可以簿疏物也徐广车服仪制曰古者贵贱皆执笏即今手板也然则笏与簿手板之异名耳蜀志称秦密见太守以簿击颊则汉魏以来皆执手板故云若今吏之持簿珽一名大圭典瑞云王晋大圭以朝日是也考工记大圭长三尺天子服之是天子之圭长三尺玉藻云笏度二尺有六寸短于天子　玉藻天子搢珽方正于天下也诸侯荼前诎后直逊于天子也大夫前诎后诎无所不逊也将适公所史进象笏书思对命笏天子以球玉【美玉也】诸侯以象大夫以鱼须文竹士竹本象可也【大夫士笏俱用竹大夫以鱼须饰之士以象骨为饰不敢纯用一物所以下人君也】见天子与射无説笏有指画于君前用笏受命于君前则书于笏【疏凡臣见君皆执笏所以记事】　隋志五经要义曰笏所以记事防忽忘礼图云度二尺有六寸中博二寸其杀六分去一晋宋以来谓之手板　洞记周公以玉笏与孟岐　穆天子传天子大服冕袆帗带搢曶夹佩　荀子天子御珽诸侯御荼大夫服笏礼也周迁车服杂事应仲逺云秦侍官执刀剑汉髙祖偃武脩文始制以手板代焉　仲长子曰笏以书君教令记善刺过今之手板以象焉　胡氏曰古者君臣所执五玉三帛二生一死皆以为贽而已笏则搢之用以记事不执之以为仪也宇文周乃不脩贽而执笏于是摄齐鞠躬之礼废　周礼疏汉有搢绅之士谓搢笏于绅在君前以笏记事后代用簿簿今手板
　　周佩玉　服玉
　　周礼玉府【上士二人中士四人】共王之服玉佩玉珠玉合诸侯共珠槃王齐则共食玉注佩玉王所带者玉藻曰天子佩白玉而组绶诗传曰佩玉上有葱衡下有双璜冲牙蠙珠以纳其间郑司农云服玉冠饰十二玉【三礼图佩上有双衡长五寸博一寸下有双璜径一寸冲牙长三寸】槃盛防血珠玉以为饰珠槃以盛牛耳血尸盟者执之礼记玉藻一命緼韨幽衡再命赤韨幽衡三命赤韨葱衡【注衡佩玉之衡】古之君子必佩玉左征角右宫羽【五声所中也】趋以采齐【音茨】行以肆夏周旋中规折还中矩进则抑之退则之然后玉锵鸣也故君子在车则闻鸾和之声行则鸣佩玉是以非辟之心无自入也君在不佩玉左结佩右设佩【按注云谓世子也出所处而君在焉则去徳佩而设事佩辟徳而示即事也结其左者若于事有未能也结者结其绶不使鸣正义云左佩亦玉佩结其绶不使鸣非谓全去故取贺氏之説愚谓郑义为是若果如孔説左佩玉而结之必不垂不佩玉之训也郑谓去徳佩者释不佩玉也谓设事佩者左佩亦在其中故曰结其左者若于事有未能】居则设佩【谓所处君不在】朝则结佩【朝于君亦结左】齐则綪结佩而爵韠凡带必有佩玉唯丧否佩玉有冲牙【居中央以前后触也】君子无故玉不去身君子于玉比徳焉天子佩白玉而组绶公侯佩山玉【玉色似山之】而朱组绶大夫佩水苍玉【似水之苍】而纯组绶世子佩瑜玉【玉之美者】而綦组绶士佩瓀玫【石次玉者】而緼组绶【通典云周制　注绶所以贯佩玉相承受者正义尊者玉色纯公侯以下玉色渐杂而世子及士唯论玉质则玉色不定也】　月令春服仓玉【注凡所服玉谓冠饰及所佩者之冲璜也】夏服赤玉中央服黄玉秋服白玉冬服玉　周书玉佩解第六十五序曰玉者徳以饰躬用所为佩作玉佩【周书又曰武王俘商得佩玉亿有八万】　诗郑风女曰鸡鸣知子之来之杂佩以赠之知子之顺之杂佩以问之知子之好之杂佩以报之【注杂佩者珩璜琚瑀冲牙之类】　有女同车将翺将翔佩玉琼琚秦风渭阳何以赠之琼瑰玉佩　小雅采芑有玱葱珩【注葱苍也三命葱珩】　大东鞙鞙佩璲【笺以瑞玉为佩】　汉杜钦传佩玉晏鸣关雎叹之注李奇曰后夫人鸡鸣佩玉去君所周康王后不然故诗人叹而伤之臣瓒曰此鲁诗也　穆天子传七萃之士天子嘉之赐以左佩华【注玉华之佩佩之精者】左传衣身之章也佩衷之旗也
　　周玉瑱
　　周礼弁师掌王之五冕皆冕朱里延纽五采缫十有二就皆五采玉十有二玉笄朱纮诸侯【侯当为公】之缫斿九就瑉玉三采其余如王之事缫斿皆就玉瑱玉笄　【玉塞耳者】　诗君子偕老篇玉之瑱也笺充耳所以垂瑱者或名为紞织之人君五色臣则三色　淇澳篇充耳琇莹注充耳谓之瑱琇莹美石也天子玉瑱诸侯以石　左传疏周礼追师掌王后之首服追衡笄郑司农云衡维持冠者郑云祭服有衡垂于副之两旁当耳其下以紞垂瑱男子首服亦然追者治玉之名王后之衡以玉为之弁师弁及冕皆用玉笄则天子之衡亦用玉紞者垂瑱之防垂于冠之两旁鲁语王后亲织紞公侯夫人织纮綖冕弁皆有笄故用纮缁布冠无笄故用缨论语疏按今礼图衮冕以下皆有充耳天子以黈纩诸侯以青纩　隋志天子玉笄导亦如之　唐礼志皇帝加元服殿中监陈衮服缁纚玉簮及栉三物同箱　博古图宰辟父敦铭曰锡汝华朱芾衣束带于鋚革锡戈雕防彤侯矢用养乃祖考毛父敦铭曰锡赤芾
　　周朱芾　赤芾
　　诗斯干朱芾斯皇笺天子纯朱诸侯黄朱疏干凿度以为天子之朝朱芾诸侯之朝赤芾【白虎通芾者蔽也行以蔽前天子朱芾诸侯赤芾以韦为之上广一尺下广二尺】　采芑朱芾斯皇注黄朱芾也侯人三百赤芾注芾韠也一命缊芾黝珩再命赤芾黝珩三命赤芾葱珩【见玉藻】大夫以上赤芾乘轩疏芾是配冕之服祭服谓之芾他服谓之韠　采菽赤芾在股邪幅在下笺芾太古蔽膝之象也冕服谓之芾其他服谓之韠【疏古者衣皮此存其象玉藻韠君朱大夫素士爵韦】其制上广一尺下广二尺长三尺其颈五寸肩革带博二寸邪幅如今行縢车攻赤芾金舄【王氏曰涖其臣庶则朱芾君道也故方叔服其命服则朱芾防同于王则赤芾臣道也故此防同有绎则赤芾】　易困九二朱绂方来利用享祀注朱深云赤
　　周大带　鞶鉴
　　左传桓二年鞶厉游缨昭其数也注鞶绅带也一名大带厉大带之垂者　庄二十一年夏郑伯享惠王王以后之鞶鉴与之注鞶带而以鉴为饰今西方羌胡为然古之遗服　襄二十九年吴季札聘郑见子产与之缟带注大带也　定六年卫公叔文子曰定之鞶鉴　易或锡之鞶带　诗都人士垂带而厉疏礼大带垂三尺芄兰容兮遂兮垂带悸兮　鸤鸠淑人君子其带伊
　　丝笺大带用素丝有杂色饰焉　礼记男鞶革女鞶丝妇事舅姑施縏袠　周礼云云疏凡带有二大带大夫已上用素士用练即绅也今挿笏者于绅之外带之内又有革带所以佩玉若带剑在绅带之间同处也　武王有带铭　鲁语卿之内子为大带注缁带也　扬子今之学绣其鞶帨
　　周赤舄
　　见服类
　　楚白珩
　　楚语王孙圉聘于晋定公飨之赵简子【鞅】鸣玉以相问于王孙圉曰楚之白珩犹在乎【注珩佩玉上之横者】对曰然曰其为寳也几何矣曰未尝为寳楚之所寳者曰观射父能作训辞又有左史倚相能道训典【言以贤为寳不以寳为寳】又有薮曰云连徒洲云云此楚国之寳也若夫白珩先王之玩也何寳焉圉闻国之寳六而已圣能制议百物以辅相国家则寳之玉足以庇嘉谷使无水旱之灾则寳之龟足以宪臧不则寳之珠足以御火灾金足以御兵乱山林薮泽足以备财用则寳之若夫哗嚣之美楚虽蛮夷不能寳也　礼象白珩盖天子之玉葱珩盖卿大夫之玉　左传蔡昭侯为两佩献一佩于楚昭王　楚辞被明月佩寳璐　孟子诸侯之寳三土地人民政事
　　孔子象环
　　礼记玉藻孔子佩象环五寸而綦组绶注谦不比徳亦不事也象有文理者也环所以循无穷正义失鲁司冦故谦不复佩徳佩事佩示已无徳事也象环者象已有文章文教循环无穷五寸法五行言文教成人如五行成物钱起有象环赋　白虎通修道无穷即佩环盐铁论子思子之银佩美于虞公之垂棘
　　汉金饬具带　金犀毗
　　匈奴传孝文前六年遗匈奴服绣袷绮衣长襦锦袍各一比踈一黄金饬具带一黄金犀毗一注孟康曰要中大带张晏曰鲜卑郭洛带瑞兽名师古曰胡带之钩亦曰鲜卑亦谓师比　孝惠时侍中贝带　穆天子传天子征至赤乌之人赤乌氏先出自宗周乃赐贝带五十具
　　汉革舄　赐尚书履　赤舄【见冕服类】
　　东方朔传朔对曰孝文皇帝足履革舄注师古曰革生皮也不用柔韦言俭率也　扬雄传赋曰革鞜不穿王符传濳夫论孝文躬衣弋绨革舄韦带贡禹传孝文衣绨履革器亡雕文金银之饰郑崇传哀帝每见曳革履笑曰我识尚书履声【隋志按图云复下曰舄单下曰履】　王乔传显宗世为叶令每诣台有双鳬从东南飞来举罗张之但得一双舄诏尚方诊视则四年中所赐尚书官属履也舆服志注汉旧仪曰乗舆带七尺斩蛇剑履虎絇履　永平赤舄絇履【见上】　班偼伃赋思君兮履綦李尤有文履铭【周武王于屦为铭】　曹植七啓金华之舄动趾遗光　本朝重和元年以鞾胡服改用履隆兴二年改服鞾参用履之制饰以絇繶纯綦
　　汉大佩冲牙玉佩　金错钩佩　佩刀佩剑【见后】
　　续志古者君臣佩玉尊卑有度上有韨贵贱有殊佩所以彰徳服之衷也韨所以执事礼之共也威仪之制三代同之五伯迭兴战兵不息佩非战器韨非兵旗于是解去韨佩留其系璲以为章表故诗曰鞙鞙佩璲秦乃以采组连结于璲【徐广曰今名璲为縌】光明章表转相结受故谓之绶汉承秦制用而弗改加以双印佩刀之饰至孝明皇帝乃为大佩冲牙双瑀璜【初学记引董巴志云渠璜】皆以白玉乘舆络以白珠公卿诸侯以采丝其视冕旒为祭服云【注月令章句曰佩上有双衡下有双璜琚瑀以杂之冲牙蠙珠以纳其间】　纪永平二年春正月辛未宗祀明堂玉佩絇屦以行事【徐广曰明帝复制韨天子赤皮蔽膝魏晋用绛纱】　杨赐传光和四年拜太常赐玉壶革带金错钩佩　后五行志注陈宣谏曰车则和鸾歩则佩玉动静应天　隽不疑佩环玦　左雄言九卿大臣行有佩玉之节　玉藻正义凡佩玉必上系于衡下垂三道穿以蠙珠下端前后以悬于璜中央下端悬以冲牙动则冲牙前后触璜而为声所触之玉其形似牙故曰冲牙【唐人有冲牙赋】晋志三夫人金章紫绶佩干寘玉九嫔银印青绶佩采瓄玉潘岳西征赋飞翠緌拖鸣玉
　　汉革带　晋紫囊
　　杨赐传光和四年赐玉壶革带金错钩佩晋志革带古之鞶带也谓之鞶革其有囊绶则缀于革带其戎服则以皮络带代之八坐尚书荷紫以生紫为袷囊缀之服外加于左肩昔周公负成王制此服至今以为朝服一曰汉世用盛奏事负之以行隋志东观书诏赐邓遵兽头鞶囊一枚班固与弟书遗仲升兽头旁囊金错钩【兽一作虎】礼图曰珰缀于革带阮谌以为有印章则佩之
　　汉簮笔　魏白笔　晋白笔
　　汉书张安世持橐簮笔事武帝数十年注张晏曰橐契囊也近臣负囊簮笔从备顾问或有所纪也师古曰囊所以盛书无底曰橐簮笔者挿笔于首　魏志明帝见殿中侍御史簮白笔侧阶而立问曰此何官也辛毗曰御史簮笔书过　晋志古者贵贱皆执笏笏者有事则书之故常簮笔今之白笔是其遗象三台五省二品文官簮之王公侯伯子男卿尹及武官不簮加内侍者乃簮之尚书令仆手板头复有白笔以紫皮褁之　宋志绅垂三尺笏者有事则书之云云【同晋志】朝服肩上有紫生袷囊缀之朝服外俗呼曰紫荷或云汉代以盛奏事负荷以行未详也
　　魏玉佩
　　王粲传注摰虞决疑要注曰汉末丧乱絶无玉佩魏侍中王粲识旧佩始复作之今之玉佩受法于粲　隋志按礼天子佩白玉今参用杜防之法天子白玉太子瑜玉王山玉自公以下皆水苍玉　魏太子闻钟繇有玉玦欲得之繇即送之　晋赐王祥山玉佩卫氏玉玦绶笥采贲蓬楹响闻绳户【禇渊谢赐佩】
　　隋九环金带
　　李徳林传开皇元年敕令徳林与于翼髙颎等同修律令事讫奏闻别赐九环金带一腰骏马一匹　后周武帝赐熊安生九环金带
　　隋万钉寳带
　　杨素传开皇十八年突厥达头可汗犯塞以素为灵州行军摠管出塞讨之赐物二千段黄金百斤素奋击大破之达头被重创而走杀伤不可胜计优诏褒扬赐缣三万匹及万钉寳带　唐志隋文帝云云唯天子之带有十三环【李穆上隋文帝十三环金带盖天子服】　元魏帝解所服金镂玉梁带赐侯莫陈顺
　　唐万钉寳钿金带　紫袍龟带【见赐时服】
　　夷狄传西突厥献万钉寳钿金带　罽賔武徳二年贡寳带　环王贞观时献五色带　房龄传太宗赐龄黄银带　李光顔传元和十三年春御麟徳殿召对赐金带锦防　齐田单黄金横带　吴陆逊破曹休脱御金带以赐
　　唐佩防韘　佩鱼【详见章服类】　玉梁寳钿带
　　车服志初职事官三品以上赐金装刀砺石一品以下有手巾算袋佩刀砺石【防要上元元年八月二十一日戊戌敕】睿宗时【景云二年四月二十四日敕】罢佩刀砺石而五品以上佩防韘七事【佩刀刀子砺石契苾真哕厥针筒火石是也　泉男生率众内附髙宗赐袍带金钿七事】带之制三品以上玉梁寳钿五品以上金梁寳钿六品以下金饰隠起而已【腰带一品二品銙以金六品以上以犀九品以上以银】元和十二年太子少师郑余庆言百官服朝服者多误自今唯职事官五品兼六品已上官者则有佩剑绶其余皆省文宗诏勲官诸司佩刀砺纷帨　百官志中尚令制鱼袋给百官　防要永徽二年四月二十九日开府仪同三司及京官文武职事四品五品并给随身鱼袋【旧志五月新志三品四品有饰金与银之别且出内必合以防召命之诈】五年八月十四日【己未】敕带鱼之法用为褒饰咸亨三年五月三日始令京官四品职事五品佩银鱼是日内出鱼袋徧赐之【三品已上赐金装刀子砺石】武后垂拱二年正月二十日都督刺史凖京官带鱼天授元年九月二十六日改内外官佩鱼为龟至神龙元年二月四日复佩鱼【朝野佥载唐上元中令九品已上佩刀砺算袋帉帨为鱼形结帛作之取鱼之众鲤彊之兆也　程大昌演繁露载武后以武为龟故改龟佩】乆视元年十月十三日龟袋三品用金饰四品银五品铜神龙元年九月十七日嗣王郡王阶卑者许佩金鱼至开元元年八月二十日亲王长子带郡王者聴佩鱼神龙二年八月京文官五品已上依旧式佩银鱼三年八月令特进佩鱼散职佩鱼自兹始苏氏记曰自永徽已来正贠官始佩鱼至开元八年九月十四日中书令张嘉贞奏致仕及内外官五品已上检校试判及内供奉官凖正贠例佩鱼自后恩制赏绯紫例兼鱼袋谓之章服景云二年四月二十四日鱼袋着紫者金装绯者银装【金银铜之饰虽肇于乆视而用以饰鱼配于绯紫不限品秩者至景云而后定】开元二年闰二月【一云三月癸卯】勅灵武等军赐金鱼袋一二十银鱼袋五十枚临时行赏　白居易集赐金紫诗鱼佩葺鳞光照地鹘衔瑞带势冲天绯鱼诗鱼缀白金随步跃鹘衔红绶绕身飞炙毂子鱼袋古之算袋取合鱼符之义　宋朝雍熙元年十一月丁卯郊祀毕内出鱼袋赐近臣由是文武官皆佩鱼紫以金绯以银【伎术官不佩】元丰二年五月癸巳翰林学士蒲宗孟加佩鱼大观元年十一月诏太中大夫以上至中书舍人犀带垂鱼自霍端友始借服得佩鱼始于政和元年十一月十七日兵部侍郎王诏之奏请　马永卿曰今鱼袋乃古鱼符必以鱼者分左右可以合符唐用袋盛鱼今以鱼饰袋
</div>
    <div class="pagination">
<a href="玉海_page126.html">上一页</a><span>...</span><a href="玉海_page122.html">122</a><a href="玉海_page123.html">123</a><a href="玉海_page124.html">124</a><a href="玉海_page125.html">125</a><a href="玉海_page126.html">126</a><span class="current-page">127</span><a href="玉海_page128.html">128</a><a href="玉海_page129.html">129</a><a href="玉海_page130.html">130</a><a href="玉海_page131.html">131</a><a href="玉海_page132.html">132</a><span>...</span><a href="玉海_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
