<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 221 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 221 页/共 737 页
  </h1>
  <div class="content">
   《魏志》曰：司马宣王征公孙文懿，次于辽水。文懿遣将军毕衍、杨祚等步骑数万阻辽，隧以距之，围堑二十馀里。宣王令军穿围，盛兵多张旗帜，出其东南，贼尽锐赴之，乃沉舟潜济，急于东北，斜趣之襄平。衍等恐襄平无守，夜遁。
又曰：郭淮讨叛羌师。其羌师屯河关、白土故城，据河拒官军。淮见形上流，密于下度兵据白土故城，击，大破之。
又曰：李典与程昱等以船运军粮，会袁尚遣将高藩将兵屯河上，绝水道。典与诸将议曰：“藩军少甲而恃水，有懈怠之心，击之必克，宜亟击之。”昱为然，遂北渡河攻藩，破之。水道得通。
又曰：司马宣王征公孙文懿，沉舟潜济辽水，作长围，忽弃贼而向襄平。诸将言曰：“不攻贼而作围，非所以示众也。”宣王曰：“贼坚营高垒，欲以老吾兵也。攻之，正入其计，此王邑所以耻过昆阳也。古人云：敌虽高垒不得不与我战者，攻其所必救也。贼大众在此，贼窟虚矣。我直指襄平，必怀内惧。惧而求战，破之必矣。”遂整阵而过。贼见兵出其后，果邀之。宣王谓诸将曰：“所以不攻其营，正欲致此，不可失也。”乃纵兵逆击，大破之，三战皆捷。
又曰：田豫，字国让。率兵击鲜卑比能，单将锐卒，深入虏庭，胡人众多，钞军前後，断截归路。国让乃进军，去虏十馀里结屯营，多聚牛马粪然之，从他道引去。胡见烟火不绝，以为尚在，去行数十里乃知之。
又曰：诸葛诞、文钦反，据寿春，司马景王总兵讨之，谓诸将曰：“彼当突围，决一朝之命！”或谓：“大军不能久，省食减口，冀有他变，料敌之情不出此二者，今当多方以乱之，备其越逸，此胜计也。”因命合围，分遣羸疾就淮北廪军士，大豆人三胜，钦闻之果喜。景王愈羸形以示之，多纵反间，扬言吴救方至，诞等益宽恣食。俄而，城中乏粮，诸将并请攻之。景王曰：“诞聚粮固守，外结吴人，自谓足据淮南，必不便走。今若急之，损游军之力，外寇卒至，表里受敌，此危道也。且坚守三面，若贼陆道而来，军粮必少，吾以游兵轻骑绝其转输，可不战而破外贼，钦等必为擒矣。”诞、钦等出攻长围，诸军逆击，走之。初，诞、钦内不相协，乃至穷蹙转相疑贰，诞杀钦。子鸯逾城降，以为将军、封侯，使巡城而呼。景王见城上持弓者不发，因令攻而拔之。
又曰：诸葛诞据寿春反，命将王基讨之。吴遣朱异来救诞，军於安城。诏王基引诸军转据北山，基谓诸将曰：“今围垒转固，兵马向集，但当精修守备以待越逸，而更移兵守险，使得放纵，虽有智者，不能善其後矣。”遂守便宜，上疏曰：“今与贼交利对敌，当不动如山。若迁移依险，人心摇荡，於势大损。诸军并据深沟高垒，众心皆定，不可倾动，此御兵之要地也。”书奏，报听之。寿春竟破，司马文王与基书曰：“初议者云云，求移者甚众，时未临履，亦谓宜然。将军深算利害，独秉固志，上违诏命，下距众议，终至制敌擒寇，虽古人所述，不是过也。”
又曰：郭淮在汉中，蜀主刘备欲渡汉水来攻。诸将议众寡不敌，依水为陈以距之。淮曰：“此示弱而不足挫敌，非算也。不如远水为阵，引而致之，半济而後击，备可破也。”既阵，备疑不敢渡。（《通典》曰：蜀主悟之，不敢。）
又曰：文帝初，北狄强盛，侵扰边塞，乃使田豫持节护乌丸校尉。时鲜卑数十部，比能、弥加、素利等割地统御，各有分界。乃共要盟，不得以马与中国市。豫以戎狄为一，非中国之利，乃先构离之，使自为仇敌，互相攻伐。素利违盟，出马千匹与官，为比能所击，求救于豫。豫深入虏廷，胡围豫于马邑城十重。豫密使司马建旌旗，鸣鼓吹，从南门出，胡人皆往赴之。豫将精锐自北门出，鼓噪而赴，两头俱发，出虏不意，虏众乱，弃马步走，追讨二十馀里，僵尸蔽地。自是胡人破胆，威振沙漠。
又曰：诸葛亮出斜谷，司马宣王屯北原。亮盛兵西行，诸将皆欲攻西围，郭淮独以为此见形於西，欲使官兵重应之，必攻阳遂耳。其夜果攻阳遂，有备不得上。
《吴志》曰：曹公入荆州，刘备为曹公所破，与鲁肃遇于当阳，遂共图计。遣诸葛亮诣孙权，权遣周瑜、程普与之并力逆曹公，遇於赤壁。瑜部将黄盖曰：“今寇众我寡，难与持久，观操船舰相接，可烧而走也。”乃取蒙冲数十，实以薪草，上建牙旗。盖乃先报书，欺以欲降。曹公军延颈指言：“盖降！”盖放诸船，同时发火。时风盛猛，悉延烧岸上营落。顷之，炎张天，人马烧溺，死者甚众，军遂败退。
又曰：周瑜使甘宁据夷陵。魏将曹仁围宁，吕蒙往救之。仍分遣三百人柴断险道，贼走可得其马。军到夷陵，即日交战，所杀过半。敌夜遁去，行过柴道，骑皆舍马步走。蒙兵追蹙，获马三百匹，方船载还。
又曰：贺齐讨黔，歙贼帅，（黟音伊几切。歙音摄。）黟帅陈仆、祖山等二万户屯历林山，山四面壁立，高数十丈，径路危狭，不容方，贼临高下石，不可得攻。军住经日，将吏患之。齐身出周行，观视形便，阴募轻捷士，为作铁戈，密於隐险贼所不备处，以戈拓山为缘道，道成，夜令潜上，乃多悬布以援下人，得上百数十人，四面流布，俱鸣鼓角，齐勒兵待之。贼夜闻鼓声四合，谓大军悉以得上，惊惧惑乱，不知所为，守路备险者，皆走还依众，大军因是得上。贼中有善禁术者，吴师刀剑不得拔，弓弩射矢俱还自向，辄致不利。齐曰：“吾闻之，雄黄胜五兵，还丹能威敌。夫金有刃、虫有毒者皆可禁之。以无刃之兵，不毒之虫，彼必无能为也。”遂伐木为列阵，四面罗布，俱鸣鼓角，勒兵待曙。贼惶遽无依，禁术不效，大破而降之。
《蜀志》曰：诸葛孔明率众定南夷，擒夷帅孟获，七纵七擒。获曰：“公，天威也。南人不复反矣。”
扬雄《蜀王记》云：秦王石牛，置金於後，蜀人以为牛便金。蜀王发卒开道，令五丁拖牛置成都，蜀道乃通。
卷二百八十六　兵部十七
机略五
王隐《晋书》曰：马隆子咸为成都王，前锋陆机攻长沙王於石桥。将士器仗严利。长沙王所统冠军司马王瑚率众讨咸，咸坚不动。瑚乃使数十骑下马缚戟於马鞍头，放令伺咸，又使数十骑各刺所放马，马惊奔咸军，军即坏。瑚因驰逐猛战，临阵斩咸。
《晋书□毛宝传》曰：时苏峻送米万斛馈祖约，约遣司马桓抚等迎之。宝告其众曰：“兵法，军令有所不从，岂可不上岸邪！”乃设变力战，悉获其米。
又曰：马隆平泰原，加赤幢、曲盖、鼓吹。隆奇谋间发，夹道累磁石，贼负铁铠。行不得前，隆卒先被犀甲，无所留碍，贼咸以为神也。
又曰：卫既囚邓艾，诸将图欲劫艾，整仗趋营，轻出迎之，伪作表草将申明艾事，诸将信之而止。
又曰：刘琨少负壮气，有纵横之才，善交胜已，而颇浮夸。与范阳祖逖为友，闻逖被用，与亲故书曰：“吾枕戈待用，志枭逆虏，常恐祖生先吾着鞭。”其意气相期如此。在晋阳，尝为胡骑所围数重，城中窘迫无计，琨乃乘月登楼清啸，胡贼闻之，皆凄然长叹。中夜奏胡笳，贼又流涕欷，有怀土之切。向晓复吹之，贼弃围而走。
又曰：卢循自广州南下，戎卒十万，船舻千艘，讨败将军刘毅于桑落，径至江宁。循妹夫徐道覆素有胆决，知裕已还，欲乾没一战，请於新亭、白石，焚舟而上，数道攻之。循多谋少决，欲以万全为计，固不听。道覆曰：“我终为卢公所误，事必不成。使我得为英雄主驱驰，天下不足定也！”後循战败。
又曰：王敦反。敦既死，以兄子应为嗣。沈充自吴率众万馀人至，与王含等合。充司马顾说充曰：“今日举大事，而天子已扼其喉，情离众沮，锋摧势挫，持疑犹豫，必致祸败。今若决破栅塘，因湖水灌京邑，肆舟舰之势，极水军之用，此所谓不战而屈人之兵，上策也。藉初至之锐，并东南众军之力，十道俱进，众寡过倍，理必摧陷，中策也。转祸为福，因败为成，召钱凤计事，因斩之以降，下策也。”充不能用，逃归於吴。含复率众渡淮，苏峻等逆击，大破之，充亦烧营而退。既而周光斩钱凤，吴儒斩充，并传首京师。
又《载记》曰：符登攻姚苌，苌退还安定，登就食新平，留其大军于胡空堡，率骑万馀围苌营四面大哭，哀声动人。苌恶之，命三军哭以应登，登乃引退。
又曰：河间王在关中遣将张方讨长沙王，方率众自函谷入屯河南。遣左将军皇甫商拒之而败，张方率兵入洛阳。奉惠帝讨方于城内，方军遥见乘舆，於是引退，方止之不得，众遂大败。方退壁于十二里桥，人情挫衄，无复固志，或劝方夜遁。方曰：“兵之利钝是常，贵因败以为成耳。我更前作垒，出其不意，此用兵之奇也。”乃夜潜进逼洛城七里。既新捷，不以为意，忽闻方垒成，师乃战，遂大败。
又曰：石勒据襄国，晋将王浚遣督护王昌及鲜卑段就六眷、末杯等部众五万馀以讨勒。时城隍未修，乃筑隔城重栅以待之。就六眷屯于渚阳，勒分遣诸将连出挑战，频为六眷所败。又闻其大造攻具，勒顾谓其将佐曰：“今寇来转逼，彼众我寡，恐攻围不解，外救不至，内粮罄绝，必败不能固也。吾将简练将士，大阵於野以决之，何如？”诸将曰：“宜固守以疲寇，彼师老自退，追而击之，必克。”张宾曰：“闻就六眷克来月上旬送死北城，今以我势寡弱，谓不敢出战，意必懈怠。今段氏种众之悍，末丕尤最，其卒之精勇，悉在末杯，可勿复出战，示之以弱。速凿北垒为突门二十馀，道候贼列守未定，出其不意，直冲末丕帐，敌必震惶，计不及设，所谓迅雷不及掩耳。末杯之众既奔，馀自摧散，擒末杯之後，王浚指挥而定。”勒纳之，即以孔苌为攻战都督，造突门于北城。鲜卑入屯北垒，勒候其阵未定，躬率将士鼓噪于城上。会孔苌督诸突门伏兵俱出击之，生擒末丕，就六眷等众遂奔散。苌乘胜追击，枕尸三十馀里，获铠马五十疋。就六眷收其遗众，屯于渚阳，遣使求和，送铠马金银，并以末杯三弟为质而请末杯。诸将并劝杀末杯以挫之，勒曰：“辽西鲜卑，与我素无怨仇，为王浚所使耳。今杀一人，结怨一国，非计也。放之必悦，不复为浚用矣。”於是纳其质而遣末杯，就六眷等引还，终获其用。
又曰：杜预以太康元年正月陈兵于江陵，遣参军樊显、尹林、邓圭、襄阳太守周奇等率众循江西上，授以节度，旬日之间，累克城邑，皆如预策焉。又遣牙门管定、周旨、伍巢等率奇兵八百，泛舟夜渡，以袭乐乡，多张旗帜，起火巴山，於要害之城以夺贼心。吴都督孙歆震恐，与伍延书曰：“北来诸军，乃飞渡江也。”吴之男女降者万馀口，旨、巢等伏兵乐乡城外。歆遣军出拒王浚，大败而还。旨等发伏兵，随歆军而入，歆不觉，直至帐下，虏歆而还。故军中为之谣曰：“以计伐战一当万。”
又曰：刘牢之等讨妖贼孙恩，恩败走，虏男女二十馀万口，一时入海。惧官军之蹑，乃缘道多弃宝物子女。时东土殷实，粲丽盈目，牢之等遽收敛，故恩复得逃入海。（《通典》曰：孙恩用此术获免也。）
又曰：李矩守荥阳，後赵石勒亲率兵袭矩。矩遣老弱入山，令所在散牛马，因设伏以待之。贼争取牛马，伏发齐呼，声动山谷，遂大败之，斩获甚众，勒乃退。
又曰：刘琨守太原，遣将姬澹率众十馀万讨石勒。勒将拒之，或谏曰：“澹兵马精盛，其锋不可当，宜深沟高壁以挫其锐，攻守势异，必获万全。”勒曰：“澹众大远来，体疲力竭，犬羊乌合，号令不齐，可一战擒之，何强之有！寇已垂至，胡可舍去，大军一动，岂易中还！若澹乘我之退顾走，乃无暇，焉得深沟高垒乎！此为不战而自灭亡之道。”立斩谏者。以孔苌为前锋都督，令三军後出者斩。设疑兵於山上，分为二伏。勒轻骑与澹战，伪收众而北。澹纵兵追之，勒前後伏兵夹击，澹军大败。
又《载记》曰：前燕慕容封略渐广，（，胡罪切。）据棘城。晋平州刺史、东夷校尉崔毖阴结高勾丽（毖，音秘。）及宇文、段回等谋灭，以分其地。遂同伐，曰：“彼信崔毖虚说，邀一时之利，乌合而来耳。既无统一，莫相归伏，吾今破之必矣。然彼军初合，其锋甚锐，幸我速战。若逆击之，落其计矣。靖以待之，必怀疑贰，迭相猜防。一则疑吾与毖谲而覆之，二则自疑三国之中与吾有韩、魏之谋者，待其人情沮惑，然後取之必矣。於是三国攻棘城，闭门不战，遣使送牛酒以犒宇文，大言於众曰：”崔毖昨有使至。”於是二国果疑宇文同於也，引兵而归。宇文悉独官曰：“二国虽归，吾当独兼其国。”尽众逼城，连营三十里。简锐士配子，推锋於前，，音晃子翰领精骑为奇兵，从傍出，直冲其营；方阵而进。悉独官自恃其众，不设备，见军之至，方率兵拒之。前锋始交，翰已入其营，纵火焚之，众遂大败。
又曰：苏峻反，攻克石头城，据之。以陶惟、温峤率兵讨之，诸将请於查浦筑垒。监军李根曰：“查浦地下，又在水南，唯白石峻极崇固，可容数千人，贼来攻不便，戮贼之术也。”侃从之。夜立垒讫，贼见垒大惊。贼攻大叶，侃将救之，长史殷羡曰：“若大叶步战不利，则大事去矣。但当急攻石头，峻必救之，而大叶自解。”侃又从羡言。峻果弃大叶而救石头。诸军与峻战陵东，侃督竟陵太守李阳部将彭伐斩峻於阵，贼众遂溃。
又曰：妖贼孙恩北出海盐，刘裕为将，筑城于海盐。贼日来攻城，城内兵力甚弱，裕独深虑之。一夜，偃旗匿众，若已遁者。明旦开门，使羸疾数人登城。贼遥问裕所在。曰：“夜已走矣。”信之，乃率众大上。裕乘其懈怠，奋击，大破之。
崔鸿《十六国春秋》曰：北凉沮渠蒙逊率兵伐南凉秃亻辱檀，（亻辱，奴沃切）入其境，徙数千户而还。亻辱檀追及蒙逊于穷泉，蒙逊将击之，诸将皆曰：“贼已安营，不可犯也。”蒙逊曰：“亻辱檀谓吾远来疲弊，必轻而无备，及其垒壁未成，可一鼓而灭。”进击败之，乘胜至于姑臧，夷夏降者乃数千户。亻辱檀惧，请和之而归。
又曰：前燕将慕容垂讨丁零翟钊于滑台，次于黎阳津。钊于南岸拒守。垂徙营就西津，为牛皮船百馀艘，载疑兵列仗氵斥流而上。钊先以大众备黎阳，见垂向西津，乃弃营西拒。垂潜遣其桂林王慕容镇率骁骑於黎阳津，夜济，壁于河南。钊闻而奔，士众疲渴，走归滑台，钊携妻子率数百骑北趣白鹿，垂遣追击，尽擒其众。
又曰：後燕慕容盛据辽东，其辽西太守李朗阴引後魏军上表请发兵以拒寇。盛曰：“此必诈也。”召其使而诘之，果验，尽灭其族。遣将李旱率骑讨之，师次建安，召旱旋师。朗闻其家被诛也，拥二千馀户以自固。及闻旱中路而还，谓有内变，不复为备，留其子养守令，支迎魏师于北平。旱候知之，袭克令支，遣礻卑将追朗，及于无支，斩之。盛谓群臣曰：“前以追旱还者，朗新为叛逆，必忌官威。一则鸠合同类，劫害良善；二则亡窜山泽，未可卒平，故非意而还，以盈怠其志，卒然掩之，必克之理也。”群臣皆曰：“非所及也。”
又曰：前秦符坚陷襄阳，晋将桓冲攻之。坚将慕容垂等率步骑五万救襄阳，以石越为前锋，次于沔水。垂、越夜命三军人持火炬於树枝，光照数里，冲惧，退还。
又曰：後赵石勒将石季龙，太掠陈蔡间而去，留将桃豹守谯城，住西台。东晋将祖逖遣将韩潜等镇东台。同一大城，贼从南门出入放牧，逖军开东门，相守四旬。逖以布囊盛土如米状，使千馀人运上台，又令数人担米，伪为疲极而息於道。贼果逐之，皆弃担而走。贼既获米，谓逖士众丰饱，而胡戎饥久，益惧，无复胆气。
又曰：後凉吕光遣将吕延伐西秦乞伏乾归，大败之。乾归因大泣，叹曰：“死中求生，正在今日也。”乃纵反间，称乾归东奔成纪，吕延信之，引师轻进。延司马耿雅谏曰：“乾归雄勇过人，权略难测，破王广，克杨定，皆羸师以诱之，虽蕞尔小国，亦不可轻也。困兽犹斗，况乾归而可睹风自散乎？”今宜部阵而前，步骑相接，徐俟诸军大集，可一举灭之。”延不从，战败，死之。
又曰：北凉沮渠蒙逊伐西凉李士业於酒泉，先攻浩，（浩音ト，音门。）蛇盘於帐前。蒙逊笑曰：“前一为腾蛇，今盘在吾帐，天意欲吾回师。”烧攻具而还，次于川岩。闻李士业征兵欲攻张掖，蒙逊曰：“入吾计矣。但恐闻吾回军，不敢前也。”兵事尚权，乃露布西境，称得浩，将进军黄谷，士业闻而大悦，直入都渎涧。蒙逊潜军逆之，败士业于怀城，遂进克酒泉。
又曰：南凉秃亻辱檀守姑臧，伐秦姚兴遣将姚弼等至於城下。亻辱檀驱牛羊於野，弼众采掠，亻辱檀分击，大破之。
又曰：前燕慕容隽已克幽、蓟，至于冀州。冉闵师骑拒之，与隽将慕容恪相遇於魏昌。闵将董润言于闵曰：“鲜卑乘胜，劲不可当也。请避之，以溢其气，然後济师以击之，可以捷也。”闵怒曰：“吾成师以出，将平幽州，斩慕容隽。今遇恪而避之，人将侮我矣。”闵威名素振，燕众咸惮之。恪谓诸将曰：“闵勇而无谋，一夫之敌耳。虽有甲兵，不足击也。吾今分军为三都，掎角以待之。闵性轻锐，又以吾军势非敌，必出万死冲吾中军。吾今贯甲厚阵以俟其至，诸军但励卒从傍须其战，合夹而击之，必克。”闵与恪遇，十战皆败之。恪乃以铁锁连马，简善射鲜卑勇而无刚者五千，方阵而前。闵乘骏马左仗双刀，右执钩戟，顺风击之。斩鲜卑三百馀级。俄而燕骑大至，围之数周。闵众寡不敌，跃马溃围东走，行二十余里，为恪所擒。
卷二百八十七　兵部十八
机略六
《宋书》曰：武帝遣将朱龄石伐谯，纵於蜀。帝曰：“往年，刘敬宣黄武无功而退。贼谓我今应从外水往，而料我当出其不意，犹从内水来也。如此必重兵守涪城，以备内道。若向黄武，正堕其计。今以大众自外水取成都，疑兵出内水，此制敌之奇也。”而虑此声先驰，贼审虚实，别有函书，全封付龄石，署其边曰：“至白帝乃开。”诸军虽进，未知处分所由。至白帝，发书，曰：“众军悉从外水取成都，臧熹、朱林於中水外取广汉，使羸弱乘高舰十馀，由内水向黄武。”众军乃倍道兼行，谯纵果备内水，使其大将谯道福以重兵戍涪城，遣其将侯耀、谯诜等率众万馀屯彭模，夹水为城。龄石至彭模，诸将以贼水北城险阻众多，咸欲先攻其南城，龄石曰：“不然。虽寇在北，今屠南城，不足以破北；若尽锐以拔北垒，南城不麾而自散也。”遂攻北城，诘朝战，至日昃，焚其楼橹，四面并登，斩侯耀、谯诜，仍回军以麾，南城即时散溃。
又曰：刘道济为益州刺史，政刑失中，群盗蜂起，攻围州城。道济将裴方明出东门，破贼三营，斩首数百级。贼虽败，已复还合。方明复伪出北门，回击城东大营，杀千馀人。时天大雾，方明等复扬声出东门，而潜自北门出攻城北城西诸营，贼众大溃，於是奔散。
又曰：柳元景为隋郡太守。既至而蛮反，断驿道，欲攻郡。郡内力少，粮杖又乏，元景设方略，得六七百人，乃分五百人屯驿道，或曰：“蛮将逼城，不宜分众。”元景曰：“蛮闻郡遣重戍，岂悟城内兵少。且表里合势，于计为长。”会蛮垂至，乃使驿道兵潜出其后，戒曰：“火举驰进。”前后俱发，蛮众惊扰，投郧水死者千余人，斩获数百，郡境肃然，无复寇抄。
又曰：檀祗为广陵相。亡命司马国兄弟自北徐州界聚众数百，潜过淮，因天夜阴暗，率百许人缘广陵城得入，叫唤直上厅事。祗惊起，出门将处分，贼射之，伤败，却入。密语左右曰：“贼乘暗得入，掩我不备。但打五鼓，惧明，必走矣。”贼闻鼓鸣，谓晓，于是奔散，追讨，尽获之。
又曰：宗悫征林邑，围区粟城。林邑王范阳迈遣将范毗沙达率万余人来救。悫谓诸将曰：“寇众我寡，难与争锋。”乃分军为数道，偃旗卧鼓，悫潜进，令曰：“听吾鼓噪，乃出。”山路榛深，贼了不为备，卒见军至，惊惧退出，悫乘胜追讨，散归林邑。仍攻区栗，拔之。泛海陵山，径入象浦。有大渠南来注浦，宋师沮渠置阵。林邑王倾国来逆，沮渠不得渡。以具装被象，诸将惮之，请待前后军进，然后击之。悫曰：“不然。吾已屠其坚城，破其锐众。我气方厉，彼已破胆，一战可定，何疑焉。”悫以为外国有师子，威服百兽，乃制其形，与象相御。象果惊奔，众因此溃乱。悫率兵直度渠奋击，阳迈遁走，其众一时奔散，遂克林邑。
《南史》曰：萧齐将鲁康祚、赵公政，众号一万，侵後魏荆河州之太仓口。魏将傅永率三千人击之。时康祚等军於淮南，永舍於淮北十有馀里。永量吴楚之兵好夜斫营，即夜分兵为二部，出於营外。又以贼若夜来，必应於渡淮之所，以火记其浅处。永既设伏，乃密令人以瓠盛火度淮，南岸当深处置之。教云：“若有火起，即亦然之。”其夜康祚、公政等果亲领兵来斫永营，东西二伏夹击之，康祚等奔趣淮水，火既竟起，不能记其本济，遂睹永所置之火而争度焉。水深溺而死，斩首者数千级，生擒公政，康祚人马坠淮，晓而获其尸。
又曰：东昏侯以刘山阳为巴西太守，配精兵三千，使过荆州就行事萧颖胄以袭襄阳。梁武帝时为雍州刺史，知其谋，乃遣参军王天兽、庞庆国诣江陵遍与州府人书。及山阳西上，梁武谓诸将曰：“荆州本畏襄阳人，又加以唇亡齿寒，自有伤弦之急，宁不暗同耶？我若总荆州之兵，扫定东夏、韩、白重出，不能为计。况以无算之昏主哉？我能使山阳至荆州便即授首，诸君试观何如。”及山阳至巴陵，梁武复令天兽赍书与颖胄兄弟。去後，梁武谓张弘策曰：“夫用兵之道，攻心为上，攻城次之，心战为上，兵战次之，今日是也。先遣天兽往州府，人皆有书，令乘驿甚急，止有两封与行事兄弟，云‘天兽口具’；及问天兽而口无所说，行事不暗相闻，不容矫有所道。天兽是行事心膂，彼闻必谓行事与天兽共隐其事，必人人疑。山阳惑於众口，必相嫌贰，则行事进无以自明，必恐漏吾谋内。是驰两空亟定一州矣。”山阳至江安，闻之，果疑不上。颖胄大惧，乃斩天兽，送首山阳，信之，将数十人驰入，颖胄伏甲斩之，送首梁武，以州归。
又曰：梁武帝发雍州，东下，（雍州，今襄阳郡。）大军次江宁。梁武使吕僧珍与王茂率精兵先登，梁武顿於越城，吕僧珍犹守白坂。齐主东昏将李居士密觇，知城中众少，率锐卒万人直来攻薄城。僧珍谓将士曰：“令力既不敌，不可与战，可勿遥射，须至堑里，当并力破之。”俄而，皆越堑拨栅，僧尔分人上城，矢石俱发，自率马步三百人出其後，守隅者复逾城而下，内外齐击，居士等应时奔散。
《三国典略》曰：侯景叛，段韶夹涡而军。潜於上风纵火，景众骑入水，出而却走，草湿，火不复然。
《梁书》曰：司州刺史陈庆之率兵围东魏南荆州，东魏将尧雄、行台侯景救之。雄曰：“苟堆，梁之北面重镇，因其空虚，攻之必克。彼若闻难，荆围自解，此所谓机不可失也。”遂举众攻之，庆之果弃荆州来，未至，雄陷其城，擒梁镇将苟元广。
又曰：陈庆之、曹仲宗伐後魏之涡阳。（涡，孤和切。）魏遣将元昭等率兵来援，前军至驰涧，去涡阳四十里。庆之欲逆战，诸将以贼之前锋必是轻锐，与战若捷，不足为功，如其不利，沮我军势，兵法所谓以逸待劳，不如勿击。庆之曰：“魏人远来，皆以疲倦，去我既远，必不见疑，及其未集，须挫其气，出其不意，必无败理。且闻虏所据营，林木甚盛，必不夜出。诸君若皆疑惑，庆之请独取之。”於是与麾下五百骑奔击，破其前军，魏人震恐。
又曰：梁襄州刺史柳仲礼留其长史马岫守安陆，自率步骑一万寇西魏。魏将杨忠帅众南伐攻梁随，克之，进围安陆。仲礼闻随郡陷，恐安陆不可守，遂驰归赴援。诸将恐仲礼至则安陆难下，请急攻之。忠曰：“攻守势殊，未可卒拨。若引日劳师，表里受敌，非计也。南人多习水军，不闲野战，仲礼回师已在近路，吾出其不意，以奇兵袭之。彼怠我奋，一举必克，则安陆不攻自拨，诸城可传檄而定也。”於是选骑二千，衔枚夜进，遇仲礼於氵崇头，（氵崇音崇，水所冲曰氵崇）忠亲自陷阵，擒仲礼，悉俘其众。安陆及竟陵郡如忠所策。
《陈书》曰：周炅镇安、蕲等州，高齐遣将陆骞以众二万出自巴、蕲与炅战。炅留羸弱辎重，设疑兵以当之，自率精锐由间道邀其後，大败骞军，虏获器械马驴不可胜数。
《北史》曰：後魏济阴王新成颇有武略，库莫奚侵扰，诏新成讨之。新成乃多为毒酒，贼逼便弃营而去。贼至竟饮，遂简轻骑击之，俘馘甚多。
又曰：梁将赵祖悦率水军偷据峡石，後魏将崔延伯率兵讨之。延伯夹淮为营，遂取车轮去辋削锐，其辐两接对，揉竹为ㄌ，（揉，人久切。）贯连相属并十馀道，横水为桥，两头施大辘轳，出没任情，不可烧斫。既断祖悦走路，又令舟舸不通，梁氏援军不能赴救，祖悦合军咸见俘虏。
《後魏书》曰：太武征夏赫连昌於统万城，师次城下，收众伪退。昌鼓噪而前。会有风雨从东南来，沙尘昏冥。宦者赵儿进曰：“今风雨从贼後来，我向彼背，天助人。将士饥渴，愿陛下避之，更待後日。”崔浩曰：“是何言欤！千日制胜，一日之中，岂得变易！贼前行不止，後以离绝，宜分军隐出，掩击不意。风雨在人，岂有常也。”帝从之，公骑奋击，昌军大溃。
又曰：雍州刺史萧宝寅据州反，魏大将长孙稚讨之，军次弘农，副将杨侃曰：“昔魏武与韩遂、马超挟关为垒，胜负之理，久而无决。岂才雄相类，算略抗衡，当以河山险阻，难用智力。今贼守潼关，全据形胜，纵曹操更出，亦无所逞奇。必须北取蒲坂，飞棹西岸，置兵死地，人有斗心，潼关之贼必睹风而散。诸处既平，长安自克。”稚曰：“贼党薛备义已围河东，薛风贤又保安邑，都督宗正珍孙停师虞坂，久不能进。虽有此计，犹用为疑。”侃曰：“珍孙本行陈一夫，因缘进达，可为人使，未可使人。一旦受元帅之任，处分三军，精神乱矣，宁堪图贼。河东理在蒲坂，西带河湄，所部之人，多在东境。修义驱率壮勇，西围郡邑，父老妻弱，尚保旧村，若卒一临，方寸各乱，人人思归，则郡围自解。不战而胜，昭然在目。”稚从之，令其子彦等领骑与侃於弘农北度。所统悉是骑士，习於野战，未可攻城，便据石锥壁。侃乃班告曰：“今且停车於此，以待步卒，兼观人情向背，然後可行。若送降名者，各自还村，候台军举烽火，亦举烽火应之，以明降疑。其无应烽者，即是不降之村，理须殄戮，赏赉军士。”民遂传相告报，未实降者，亦许举烽，一宿之间，火遍数百里内。宝寅将时围河东，不测所以，各自散归。长安贼平，侃颇有力。
又曰：河北贼葛荣别帅韩楼、郝长等有众数万，屯据蓟城，遣将侯泉率骑七百讨之。泉遂广张声势，多设供具，亲以数百骑深入楼境，欲执行人，以问虚实。去蓟百馀里，值贼帅陈周马步万馀，泉遂潜伏以乘其背，大破之，虏其卒五千馀人。寻，还其马伏，纵令入城，左右谏曰：“既获贼众，何为复资遣之也？”泉曰：“我兵既少，不可力战，事须为计，以离隙之。”泉度其已至，遂率骑夜进。昧旦，叩其城门，韩楼果疑降卒为泉内应，遂遁走，追擒之。
又曰：河北贼葛荣率众将向洛阳，众号百万。大将军尔朱荣之卒精骑七千，马皆有副，倍道兼行，东出滏口。葛荣自邺以北列阵数十里，箕张而进。荣潜军山谷为奇兵，分督将已上三人为一处，处有数百骑，令所在扬尘鼓噪，使贼不测多少。又以人马逼战，刀不如棒，密勒军士各赍棒一枚，置于马侧。不听斩级，以棒棒之而已，虑沸腾逐北。乃分命壮勇所当冲突，号令严明，将士同奋。荣身自陷阵，出於贼後，表里合击，大破之，於阵擒葛荣。
又曰：傅永守楚王戍，萧齐将裴叔业来攻。永令填塞外堑，夜伏战士千人於城外。晓而叔业至，顿於城东，列阵，将置长围。永所伏兵於道左击其後军，破之。叔业乃令将佐守所列之阵，自率精甲数千救之。永上门楼，观叔业南行五六里许，便开门奋击，遂摧破之。叔业进退失图，於是奔走。左右欲追之，永曰：“弱卒不满三千，彼精甲尤盛，非力屈而败，直堕吾计中耳。既不测我之虚实，足丧其胆。俘此足矣，何假逐之。”
又曰：太武帝亲征後燕将慕容德于邺战，前军败绩，德又欲攻之。别驾韩讠卓进曰：“今魏不可击者四，燕不宜动者三。魏悬军远入，利在野战，一不可击也；深入近畿，致兵死地，二不可击也；前锋既败，後阵方固，三不可击也；彼众我寡，四不可击也。官军自战其地，一不可动；动而不胜，众心不固，二不宜动；隍池夫修，敌来无备，三不宜动。此皆兵机也。深沟高垒，以逸待劳，彼千里馈粮，野无所掠，久则三军糜资，攻则众旅多{敝死}，师老衅生，详而图之，可以捷也。”德曰：“韩别驾之言，良平之策也。”
又曰：“大将广阳王元深伐北狄，使于谨单骑入贼中，示以恩信。於是西部铁勒酋长也列河等，领三万馀户并款附，相率南迁。广阳欲与谨至折敦岭迎接之。谨曰：“破六汗拔陵，兵众不少，闻也列河等归附，必来要击。彼若先据险要，则难与争锋。今以列河等饵之，当竞来抄掠，然後设伏而待，必指掌破之。”广阳然其计。拔陵果来要击，破也列河於岭上，部众皆没。谨伏兵发，贼遂大败，悉收列河之众也。
卷二百八十八　兵部十九
机略七
《三国典略》曰：周贺若敦、陈侯相拒於湘州。敦恐知其粮少，乃於营内聚土，覆之以米，召其侧近村人，扬有所访，令其遥见。闻以为实，乃据守要险，以老敦师。敦又增修壁垒，示以持久。初，土人乘轻骑，载米粟、笼鸡鸭以饷军。敦患之，乃伪为土人，装船内甲士其中。兵见船至送米，争取。敦甲士出而擒之。
《後周书》曰：太祖以王罴为大都督镇华州。魏孝武西迁，拜骠骑大将军，加侍中、开府。尝修州城未毕，梯在外。齐神武遣韩轨、司马子如从河东宵济袭罴，罴不之觉。比晓，轨众已乘梯入城。罴尚卧未起，闻ト外汹汹有声，便袒身露髻徒跣，持一白挺，大呼而出。敌见之惊，逐至东门，左右稍集，合战破之。轨众遂投城遁走。
又曰：陆腾。陵州木笼獠恃险粗犷，每行抄劫，诏腾讨之。獠既因山为城，攻之未可拔。腾遂於城下多设声乐及诸杂技，示无战心。诸贼果弃其兵仗，或携妻子临城观乐。腾知其无备，密令众军俱上，诸贼惶惧，不知所为。遂纵兵讨击，尽破之。
又曰：杨忠。梁雍州刺史、岳阳王萧察虽称藩附，而尚有二心。忠自穰城观於汉滨，易旗递进，实骑二千，察登楼望之，以为三万，惧而服焉。
又曰：韩为汾州刺史。州界北接太原，当千里径。先是高齐寇数入，人废耕桑，前後刺史莫能防捍。至，适会寇来，乃不下属县。人既不及设备，以故多被抄掠。齐人喜相谓曰：“汾州不觉吾至，先未集兵。今者之还，必莫能追蹑我矣。”由是益懈，不为营垒。已先勒精锐，伏北山中，分据险阻，邀其归路。乘其众怠，纵伏击之，尽获其众。
又曰：东魏寇龙门，屯军蒲坂，造三道浮桥渡河。又遣其将窦泰趣潼关，高敖曹围洛州。太祖出军广阳，召诸将曰：“贼今掎吾三面，又造桥於河，示欲必渡，是欲缀吾军，使窦泰得西入耳。久与相持，其计得行，非良策也。且欢起兵以来，泰每为先驱，其下多锐卒屡胜而骄。今出其不意，袭之必克。克泰则欢不战而自走矣。”诸将咸曰：“贼在近，舍而远袭，事若差跌，悔无及也。”太祖曰：“欢前袭关，吾军不过霸上。今者大来，兵未出郊。贼顾谓吾但自守耳，无远斗意。又忸於得志，有轻我之心。乘此击之，何往不克。贼虽造桥，未能径度。比五日中，吾取窦泰必矣。公等勿疑。”庚戌，太祖率骑六千还长安，声言欲保陇右。辛亥，谒帝而潜出军。癸丑旦，至小关。窦泰卒闻军至，惶惧，依山为阵，未及成列，太祖纵兵击破之，尽俘其众万馀人。斩泰，传首长安。高敖曹陷洛州，执刺史泉企，闻泰之殁，焚辎重弃城走。齐神武亦撤桥而退。
《通典》曰：後周末，隋文帝为丞相，益州总管王谦举兵拒命，隋文遣将梁睿讨之，进至龙门。谦将赵俨、秦会拥众十万，据险为营，周亘三十里。睿令将士衔枚出间道，四面奋击，破之。王谦又令高阿那瑰、达奚（，渠记切。）等以盛兵攻利州。闻梁睿将至，分兵据开远。睿谓将士曰：“此虏据要，欲遏吾兵势，吾当出其不意，破之必矣。”遣一将趋剑阁，一将诣巴西，一将水军入嘉陵。睿遣将分道攻，自午及申，破之。奔归於谦。睿进逼成都，谦令达奚城守，亲率精兵五万，背城结阵。睿击之，谦不利，将入城，以城降，谦将麾下三十骑遁走，斩之。
又曰：後周将法尚初自陈来归，陈将樊猛济江讨之。法尚遣部曲督韩朗诈为背已奔於陈，伪告猛曰：“法尚部兵不愿降，北人皆窃议尽欲叛还，若得军来，必无斗者，自当於阵倒戈耳。”猛以为然，引师急进。法尚乃佯为畏惧，自保於江曲。猛陈兵挑战，法尚先伏轻船於浦中，又伏精锐於古村之北，自张旗帜，逆流拒之。战数合，伪退，登岸投古村。猛舍舟逐之，法尚又疾走，行数里，与村北军合，复前击猛。猛走，退赴船。既而浦中伏船取其舟楫，建周旗帜。猛於是大败，仅以身免。
又曰：後周末隋文帝辅政，周大将尉迟迥在河北拒命，河南州县多从。迥遣将檀让屯成武，别将高士儒屯永昌。隋将于仲文诈移书州县曰：“大军将至，可移积粟。”让谓仲文未能卒至，方捶牛享士。仲文知其怠，选精骑袭之，一日便至。遂拔城武。迥将席毗罗，众十万，屯於沛县，将攻徐州。其妻子住金乡。仲文遣人诈为毗罗使者，谓金乡城主徐善净曰：“檀让明日午到金乡，将宣蜀公（即尉迟迥）令，赏赐将士。”金乡人谓为信然，皆喜。仲文简精兵，伪建迥旗帜，倍道而进。善净遥见仲文军且至，以为檀让，乃出迎谒。仲文执之，遂取金乡。诸将多劝屠之，仲文曰：“此城是毗罗起兵之所，当宽其妻子，其兵可自归。如即屠之，彼意绝矣。”众皆称善。于是毗罗恃众来薄官军，仲文背城结阵，出军数里，设伏於麻田中。两阵才合，伏兵发，俱曳柴鼓噪，尘埃蔽天。毗罗军大溃，仲文乘之，贼皆投漆水而死，水为之不流。获檀，槛送京师，河南悉平。
又曰：後周末，隋文帝作相，遣将于仲文先以兵定关东，破尉迟迥将檀让。初，仲文在蓼堤，诸将皆曰：“军自远来，士马疲弊，不可决胜。”仲文令三军趣食，列阵大战。既而破贼，诸将皆谓曰：“前兵疲不可交战，竟而克胜，其计安在？”仲文笑曰：“吾所部皆山东人，果於进，不宜持久。乘势击之，所以制胜。”诸将皆以为非所及。
又曰：後周将达奚长儒围陈将吴明彻於吕梁，陈遣骁将刘景率劲勇七千来为声援。长儒於是取车轮数百，系以大石，沉之清水，连毂相次，以待景军。景至，船盘碍轮，不得进。长儒乃纵奇兵，水陆俱发，大破，因擒明彻。
又曰：後周遣将率突厥之众逼齐晋阳，齐将段韶御之。时大雪之後，周人以步卒为前锋，从西山而下，去城二里。诸将咸欲逆击之，韶曰：“步人气力，势自有限，今积雪既厚，逆战非便，不如阵以待之。彼劳我逸，破之必矣。”既而交战，大破之，敌前锋尽殪，无复孑遗，自馀通宵奔遁。
又曰：後周遣将讨高齐，围洛，齐将段韶御之。韶登邙坂，聊欲观周军形势。至太和谷，便值周军，即遣驰告诸营，与诸将结阵以待之。周军以步人在前上逆战，韶以彼徒我骑，且却且引，待其力弊，乃遣下马击之。短兵始交，周人大溃，洛城之围，并即奔遁。
又曰：西魏末，岷州羌据州城反，魏将独孤信讨之。勒兵向万年，顿三交谷口。贼并力拒守，信因诡道趋稠松岭。（绸，直由切。）贼不虞信兵之至，观风奔溃。乘胜逐北，径至城下，贼出降。
又曰：西魏末，凉州刺史宇文仲和据州不受代，魏将独孤信率兵讨之。仲和婴城固守，信夜令诸将以冲梯攻其东北，信亲帅壮士袭其西南，迟明克之。（迟，直吏切，未明也。天未明之时须已袭之，事毕然后天明，明迟于事也。）
又曰：西魏末，蠕蠕侵魏，魏大将元纂御之。蠕蠕遂逃出塞。纂命将于谨率二千骑追之，至郁郅原，前後十七战，尽降其众。率轻骑出塞觇贼，属铁勒数千骑奄至，谨以众寡不敌，退必不免，乃散其众骑，使匿丛薄间。又遣人升山指麾。若分部军众者。贼遥见，虽疑有伏兵，既恃其众，不以为虑，乃进军逼谨。谨常乘骏马一紫一，贼先所识，乃使二人各乘一马，突阵而出。贼以为谨也，皆争逐之。谨乃率馀军击其追骑，贼遂奔走，因得入寨。
又曰：西魏末，遣将史宁与突厥木汗可汗同伐吐谷浑，俱会於青海。宁谓木汗曰：“树敦、贺真二城是吐谷浑巢穴，今若拔其本根，馀种自然离散，此上策也。”木汗从之，即分为两军，木汗从北道向贺真，宁趣树敦。吐谷浑婆周王率众逆宁，宁击斩之，逾山履险，遂至树敦。即吐谷浑之旧都，多诸珍藏，而其主先已奔贺真，留其征南王及数千人固守。宁进兵攻之，伪退，果开门逐之，因回兵奋击。门未及阖，宁兵遂得入，生获其征南王，俘虏男女财宝，尽归诸突厥。
又曰：东魏西荆州为梁将曹义宗所围，东魏召人赴救，慕容俨应募赴之。时东魏北氵育太守宋带剑谋叛，（氵育，音育。）俨乃轻骑，出其不意，直至城，语云：“大军已到，太守何不出迎？”带剑造次，惶恐不知所为，便出迎俨，即执之，一郡遂定。
又曰：东魏初，齐神武破尔朱兆。兆奔保秀容，分兵守险，出入钞掠。神武每扬声云欲讨之，师出复止，如此者数四。神武揣兆岁首必应会饮，使将窦泰率精骑先，一日一夜行三百里。兆军人因宴休惰，忽见泰军，莫不夺气。因而克之。
又曰：东魏将齐神武率兵伐西魏，大军济河，集诸将议进趣之计。斛律羌举曰：“宇文黑獭虽聚凶党，强弱可知。若固守，无粮援可恃。今揣其情，以同困兽。若不然，其战而径趣，长安空虚，可不战而克。拔其根本，彼无所归，则黑獭之首悬於军门矣。”诸将议有同，遂战於渭曲，大败而归。齐神武违之，故败也。
又曰：东魏末，齐神武薨，子澄立。侯景叛归梁，而围彭城。澄遣慕容绍宗讨之，将战，绍宗以梁人剽悍，恐其众之挠也，一一引将卒而诳之曰：“我当佯退，诱梁人使前。汝可击之。”皆申明诫之。景又命梁人，逐北勿过二里。会战，绍宗实败走，梁人不用景言，乘败深入。魏人以绍宗言为信，争共掩击，遂大破之。
又曰：东魏遣将斛律金寇西魏洛阳，师至於河北。周文帝患其度河，乃於上流纵火船而下，以烧河桥。金先备小艇半盛以水，铁锁连之，亘绝中流。火船至而不前，须臾火灭，而桥获存，遂进军洛阳。
又曰：东魏将齐神武伐西魏，军至许原西。周文帝至渭南，征诸州兵皆来会，乃召诸将谓之曰：“高欢越山度河，远来至此，天亡之时也。今及其新至，便可击之。”即造浮桥於渭，令军人赍三日粮，轻骑度渭，南夹渭而军。至沙苑，距齐神武军六十馀里。齐神武闻周文至，引军来会，睹周丈军少，竟驰而进，不行列，总萃於左。军兵将交，周文鸣鼓，士皆奋起。其将于谨等六军与之合战，李弼等率铁骑横击之，绝其军为二，遂大破之，斩六千馀级，临阵降者二万馀人。齐神武夜遁，追至河上，复大克获，前後虏其卒七万，留其甲士二万，馀悉纵归。
又曰：齐神武大举伐西魏，将渡蒲津，其将薛叔曰：（叔，吕六切。）“西贼连年饥馑，但宜置兵诸道，勿与野战，比及来年麦秋，人众尽应饿死，西贼自然归降，愿无渡河也。”侯景亦曰：“今者之举，兵众极大，万一不捷，卒难收敛，不如分为二军，相继而进。前军若胜，後军全力，前军若败，後军承之。”神武皆弗纳，遂有沙苑之败。
又曰：齐神武与魏孝武帝构隙，自太原举兵逼洛阳。帝遣将元斌之斛斯椿镇武牢，（椿，丑伦切。）遣使告周文帝。文帝谓左右曰：“高欢数日行八九百里，晓兵者所忌，正须乘便击之。而主上以万乘之重，不能渡河决战，方缘津据守，且长河万里，御为难，若一处得渡，大事去矣。”果如其言。帝西奔长安。（孝武违而败也。）
卷二百八十九　兵部二十
机略八
《隋书》曰：杨义臣与汉王将乔锺葵相拒。义臣自以兵少，悉取军中牛驴，得数千头，复令兵数百人，有持一鼓，潜驱之涧谷间，出其不意。义臣晡後复与锺葵战，兵初合，命驱牛驴者疾进。一时鸣鼓，尘埃张天，锺葵军不知，以为伏兵发，因而大溃，纵击破之。以功进位上大将军。
又曰：长孙晟讨突厥达头，{曰成}进策曰：“突厥饮泉，亦可行毒。”因取诸药毒水上流，达头人畜饮之多死。於是大惊曰：“天雨恶水，其亡我乎？”因夜遁，晟追之，斩首千馀级。
又曰：高献取陈之策曰：“江北地寒，田收差晚；江南土热，水田早熟。量彼收获之际，征集士马，声言掩袭，必屯兵御守，足得废其农时。彼既聚兵，我便解甲。再三若此，贼以为常，後虽集兵，彼必不信。持疑之顷，我乃济师，登陆而战，兵气益壮。”文帝行其策，陈人益弊。
又曰：贺若弼镇淮南。先是，弼请缘江防人每交代之际，必集历阳。於是大列旗帜，营幕被野。陈人以为大兵至，悉发国中士马。既知防人交代，其众复散。後以为常，不复设备。其後弼以大军济江，陈人弗之觉也。遂灭陈。
  </div>
  <div class="pagination">
   <a href="太平御览_page220.html">
    上一页
   </a>
   <span>
    ...
   </span>
   <a href="太平御览_page216.html">
    216
   </a>
   <a href="太平御览_page217.html">
    217
   </a>
   <a href="太平御览_page218.html">
    218
   </a>
   <a href="太平御览_page219.html">
    219
   </a>
   <a href="太平御览_page220.html">
    220
   </a>
   <span class="current-page">
    221
   </span>
   <a href="太平御览_page222.html">
    222
   </a>
   <a href="太平御览_page223.html">
    223
   </a>
   <a href="太平御览_page224.html">
    224
   </a>
   <a href="太平御览_page225.html">
    225
   </a>
   <a href="太平御览_page226.html">
    226
   </a>
   <span>
    ...
   </span>
   <a href="太平御览_page222.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
