<!DOCTYPE html>
<html>
<head>
    <meta charset="UTF-8">
    <title>群书会元截江网 - 第 28 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书会元截江网 - 第 28 页/共 30 页</h1>
    <div class="content">　　朱子曰尹和靖从伊川半年方得见西铭大学不知那半年是在做甚麽想见只是且教听他説话　尹和靖主一之功多穷理之功少和靖不观书只是持守得好【语録】黄勉斋曰盖尝考先生之所学笃于践行不为虚语未尝求人之知人亦莫能窥其所蕴也今其可见者经帷进讲门人记録耳性即其所遇于世者观其所处然后知先生之于道卓乎不可及矣利害者人心之私义理者道心之公公私之间迭为胜负一取一舍而贤不肖可知也至于歴险难之极而不变处贵显之骤而不动抱仁戴义终其身而不悔非盛徳能若是乎理义充于中则祸福成败荣辱得失胶轕万变日陈乎前而此心自若也程子之门从逰之士皆宏博俊伟极天下之选而于先生亟称之其察之审矣【祠堂记】
　　偶句
　　持敬在乎主一闻于伊川者如此
　　学圣之要有三记于涪陵者如此
　　胡文定讳安国字康侯建之崇安人不及登二程之门谢上蔡为应城宰公以典学使者过之不敢问以职事以弟子礼入门遂禀学焉公语五峯曰吾于谢防杨三公皆义兼师友实尊信之若论传授吾所闻在春秋自伊川所发绍兴间有毁程氏学者公入劄力明二程邵张之学乞加封号载之祀典程门髙弟皆以斯文之任期公中兴以来传伊洛之学者惟公得其正绍圣中廷试防问主绍述公推大学格物平天下之道考官定为第一宰执以不诋元祐将降哲宗再读亲擢为第三髙宗即位召为中书舍人兼侍讲专以春秋进讲公乞在外编集书成奏御上屡称善
　　春秋传序古者列国各有史官掌记时事春秋鲁史尔仲尼就加笔削乃史外传心之要典也而孟氏发明宗防可为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可故曰我欲载之空言不如见之行事之深切着明也空言独能载其理行事然后见其用是故假鲁史以寓王法拨乱世反之正又曰知我者其惟春秋乎罪我者亦惟春秋乎知孔子者谓此书遏人欲横流存天理既灭为后世虑至深逺也罪孔子者无其位而托二百四十二年南面之权使乱臣贼子禁其欲而不得肆其戚矣近世推隆王氏新説按为国是独于春秋贡举不以取士庠序不以设官经筵不以进读断国论者无所折天下不知所适人欲日长天理日消其效致乱臣贼子莫之遏也吁至此极矣仲尼亲手笔削拨乱反正之书亦可以行矣天縦圣学崇信是经乃欲斯时奉承诏防辄不自揆谨述所闻以为之説以献虽防辞奥义或未尝贯通然尊君父讨乱贼辟邪説正人心春秋大经大法畧具庻几圣王经世之志小有补云
　　诸儒至论
　　上蔡曰胡康侯如大冬严雪百草萎死松栢挺然独秀尹子曰康侯可谓闻而知之者　侯师圣曰视不义
　　富贵如浮云者惟康侯一人朱子曰文定从龟山求书见上蔡毕竟文定之学后来得于上蔡者为多　文定五峯之学只有太过无不及【语録】自伊洛之教被于东南胡氏之学本于上蔡而騐于春秋故其于事物尤亲切不徒为空言
　　偶句
　　所闻在春秋盖发于伊川也
　　对防惟大学不诋夫元祐也
　　胡五峯名宏字仁仲文定公季子自幼志于大道尝见杨中立先生于京师又从侯师圣先生于荆门而卒传文定公学优防南山之下余二十年玩心神明不舍昼夜力行所知亲切至到析太极精微之蕴穷皇王制作之端综事物于一源贯古今于一息指人欲之偏以见天理之全即形而下而发无声无臭之妙使学者验端倪之不逺而造髙深之无极体用该备可举而行晚嵗尝被召不幸寝疾不克造朝而卒
　　胡子知言静观万物之理得吾心之恱也易动处万物之分得吾心之乐也难是故智仁合一然后君子之学成　义者权之行也仁其审权者乎　道充乎身塞乎天地而拘于躯者不见其大存乎饮食男女之事而溺于流者不知其精　诚者命之道乎中者性之道乎仁者心之道乎惟仁者为能尽性至命　万物生于天万事宰于心性天命也命人心也而气经纬乎其间万变着见而不可掩莫或使之非鬼神而何　天理人欲同体而异用同行而异情进修君子宜探别焉　有其徳无其位君子安之有其位无其徳君子耻之　君子有宰天下之心裁之自亲始君子有善万世之心行之自身始　探视听言动无息之本可以知性察视听言动不息之际可以防情视听言动道义明着孰知其为此心视听言动物欲引取孰知其为人欲是故诚成天下之性性立天下之有情效天下之动心妙情性之徳庸人与圣人同圣人妙而庸人之所以不妙者拘滞于有形而不能通矣今欲通之非致一何适哉一日之早暮天地之始终具焉一事之始终鬼神之变化具焉天下有三大大本也大几也大法也大本一心也大几万变也大法三纲也有大本然后可以有天下见大几然后可以取天下行大法然后可以理天下
　　皇王大纪序三皇五帝三王五伯者人之英杰为君为长率其陪二应时成物如春生夏长秋之利冬之正也自尧而上六阏逢无纪尧之初载甲辰迄于周赧乙巳三千有三十年天运之一周人事之治乱备矣万世不能易其道者也后人欲稽养生理性之法则舍皇帝王伯之事何适哉愚尝研精经典泛观史籍致大荒于两离齐万古于一息诸家所载所谓史也史之有经犹身之支体有脉络也易诗书春秋所谓经也经之有史犹身之脉络有支体也支体具脉络存孰能得其生乎夫生之者人也人仁则生矣生则天坤交泰乾坤正礼乐作而万物俱生矣是故万物成于性者也万事贯于理者也万化者一体之所变也万世者一息之所累也若太极不立则三才不备人情横故事不贯物不成变化不兴而天命不几于息乎此皇王大纪之所以书也　又云天下之无仁政也久矣立宗庙井田封建学校军制宫室车骑冠服聘射燕饮养老防服制祭祀皆仁政之大者也集五十有三篇以见帝王之法制大畧具存若能引而伸之触类而长之亦可以大治
　　诸儒至论
　　朱子曰五峰善思然过处亦有之【语録】南轩知言序曰是书乃平日之所自着其言约其义微诚道学之枢要制治之蓍龟也或问于栻曰先生是书论性特详无乃与圣贤之意异乎栻应之曰今之异端直自以为识心见性诪张雄诞髙眀之士乐闻一喜趋之先生乌得而忘言哉其言曰诚成天下之性性立天下之有情効天下之动而必继之曰心妙性情之徳有曰诚者命之道乎中者性之道乎而必继之曰惟仁者为能尽性至命夫学者诚能因其言而精察于视听言动之间卓然知夫心之所以为妙则性命之理葢可黙识
　　偶句
　　析太极精微之蕴五峰之理学也
　　穷皇王制作之端五峰之道学也
　　胡致堂名寅字眀仲文定公长子也朱文公曰胡致堂议论英发人物伟然向尝侍之坐见其数杯后歌孔眀出师表诵张才叔自靖人自献于先王义陈了翁奏状等可谓豪杰之士也读史管见乃岭表所作当时并无一册文字随行只是记忆所以其间有抵牾处【语録】吕东莱名祖谦字伯恭六世祖申国文靖公公之问学术业本于天资习于家庭稽诸中原文献之所传诸四方师友之所讲融液无所偏滞晩虽卧疾其任重道逺之意达于家政纎悉委曲皆可为后世法【吕祖俭撰墓志】
　　诸儒至论
　　朱子曰东莱聪明看义理却不仔细縁他先读史多所以看粗着眼伯恭于史却分外去子细看于经却不甚去理防　或问东莱之学如何曰合陈君举陈同父二人之学问而一之　伯恭门徒气宇厌厌四分五裂各自为説久之必至消歇子静则不然精神峭其説分眀能变化他人使旦异而歳不同其流害未艾也【并语録】以一身而备四气之和以一心而防千古之秘推其有足以尊主而庇民出其余足以立教而垂世然而状貌不逾于中人衣冠不诡于流俗近之而不见其来随之而莫规其躅矧是丹青孰形心曲惟观之者有以得其大焉则庻或遗编之可续【文公賛】
　　偶句
　　胡眀仲议论英发可谓豪杰之士也
　　吕祖谦天资髙眀可谓博雅之士也
　　张南轩名栻字敬夫谥宣公自幼而观于先正忠献公之左右则所见闻固已莫非仁义忠孝之实既长又以公命学于五峯胡公仲仁之门一见契合遂得其传然犹不以自足益务取友四方以力求其所未至葢又十有余年然后所造愈深逺公为人坦荡明白表里洞然讲理既精信道又笃其乐于闻道而勇于徙义则又奋厉明决无一毫滞吝意固其徳新业广日进无疆而其承家之学许国之忠判决之明计宪之审葢举一世而不两人也【朱文公作墓铭】
　　洙泗言仁昔者夫子讲道洙泗示人以求仁之方葢仁者天地之心天地之心而存乎人所谓仁也人惟蔽于有已而不能以推失其所以为人之道故学必贵于求仁也自孟子没寥寥千有余载间论语一书家蔵人诵而真知其指归者何人哉其读程子之书其间教门人取圣贤言仁处类聚以観而体认之因裒鲁论所载疏程子之説于下而推己见题曰洙泗言仁与同心者共讲焉
　　诸儒至论
　　朱子曰敬夫太聪明看道理不仔细敬夫聴人説话便肯改　南轩见识纯粹践行诚实使人望而敬畏之敬夫髙明他将读人都似他才一说时便更不问晓防与否且要説尽他个某则性钝读书极辛苦故与人言多不敢为髙逺之论　南轩疾革定叟求教南轩曰朝廷官爵莫爱他底一朋友求教力疾谓之曰蝉脱人欲之私春融天理之妙语讫而逝敬夫见识极髙都不耐事【并语録】广仁义之端至于可以弥六合谨义利之判至于可以析秋毫拳拳乎其致主之切伋伋乎其干父之劳仡仡乎其任道之勇卓卓乎其立心之髙知之者识其春风沂水之乐不知者以为湖海一世之豪彼其休山立之既与其不可传者死矣观于此者尚有卜其见伊吕而失萧曹也耶【文公賛】
　　主意
　　朱子发眀程氏之言理学至伊洛而大明理学至考亭而愈着一门伯仲自相发明其同也不为茍同其异也亦非立异至朱子而其论始备学者以朱子之言求二程先生之说可以旁通而曲畅矣性出于天固程子之言也以朱子所论天地之性专指理而言气质之性则以理与气言之则性之出于天也审矣才出于气固程子之言也以朱子所谓气清则才亦清气浊则才亦浊观之则才之出于气也明矣生之谓性性即气气即性亦程子之言也今以朱子性气二字兼言方备而论之则性即气也气即性也确矣一隂一阳谓之道此朱子之言也通乎此则程子隂阳形而下者非道之语岂不信乎天地之间隂阳交错实理流行与道为体此朱子之论也知乎此则程子离了隂阳更无道之语岂不的乎考论至此岂非理学至伊洛而大明至考亭而愈着欤
　　诸儒继绍程氏之学发挥正学启迪后人在二程既有以绍百圣不传之统源流正学继续前人在诸儒亦能以绍二程可传之统夫斯道之大有所絶而后续有所继而益眀非人则不传继往圣开来哲者不在二程乎非人则不行守正理光前业者不在诸儒乎是故轲死不传道非不传也传之者无其人也荀大醇小疵道无醇疵也所以醇疵者其人之罪也天地自我位人极自我立彰眀三五圣人之防发挥千古道源之大得濓溪之真传一话一言无非至理一步一履无非妙道绍已絶之统继未坠之业夫是之谓有所絶而必续然而渊源所渐岂惟游夏从游速肖岂惟顔闵继前圣絶学为万世开太平皆我责也吾师曽行之吾惟步趋乎吾师可也吾师曽言之吾惟謦欬乎吾师可也绍伊洛之正传升堂入室环佩锵如难疑荅问流风蔼如发挥已眀之理阐无穷之妙肆之使愈大推之使愈宏夫是之谓有所阐而益明
　　警段
　　诸贤按二程之派太极一图周子葢以传之二程其意铭之疏殆如日星之炳焕然融而防之则大哉乾元万物资始原于造化之初者无二极也通书一编防阴阳动静于一心合天地万物于一体犹根荄之始露发而为刚柔善恶之性演而为仁义中正之理犹枝干之条畅至程子谓中重于正正而必中至朱子谓仁义中正皆有体用殆如枝叶之敷发然贯而通之则乾道变化各正性命得于禀赋之初者无二理也
　　论太极一图之用太极一图体用精粗羲画文爻训明防敷仁义中正意防心孚抽闗启钥道学范模吁嗟乎惟濓溪之易乎民胞物与西铭次序伊川得之怡然理悟传铭遗图发明有绪同耶异耶归于理越吁嗟乎奚张程之殊于周乎伊洛之清粹毓二程愈传愈大文公其人诚实礼敬更相辨眀惟恐后学莫晓迳庭吁嗟乎是岂一贤四君子之矛盾乎若夫挹风月之光霁想西铭之仁意吾愿景周张之髙致春风满襟雪立于门亷退乐道吾师朱程
　　观党祸方知守道之笃呜呼不观宋卫之辱无以知孔门诸子从道之坚不观齐梁之沮无以知孟氏诸弟尊师之笃不观党祸之惨无以知伊川门人特立之操方党事之起也根连株系祸发如矢而张绎屹然砥柱甘心沟壑之不变方率禁之严也逺遯深逝不敢亲承而马时中岁寒不改至执贽十反而不已吾道可守而夷狄之法不可徇则谢显道其人也进士可弃而元祐之学不可议则尹彦明其人也呜呼风雨如晦鸡鸣不已诸君子有焉吾道防坠而复续性学已晦而复明至今谈伊川之学者敛袵起诵伊川之诲者书绅自守是虽先生善淑之教亦诸君子固守之诚也
　　观我宋乃知人才之盛我宋受命五星聚奎宗工钜儒与时叠出建图属书根极领要画隂阳动静而不入于迂诞谈仁义中正而不沦于卑贱则周元公其人也二程之学得之濓溪温然春风使人爱慕肃然秋霜使人敬畏君子有取于二程一张之学防之二程气质变迁动与理合徳性混成言与道俱君子有取于二张大学之教既絶而复续中庸之道愈抑而愈明是故饮于河南者各充其量不特如如防而止而闗中之士躬行者为多如吕如苏者又不一人也明道之功大矣哉道学自天之所相国朝尊崇儒术文治昌明天相昭代笃生先觉不由师传黙契道体泄造化之机发太极之妙则有若濓溪之周阐乾坤之秘掲东西之铭则有若闗中之张髙极于太极之妙而下及于仁义礼乐刚柔善恶之际推本于干父坤母之初而广及于宇宙民物昆虫草木之众画图著书与世立极俾秦汉以来之坠绪一旦晦而复明岂非天之所以夀斯道之脉淑斯人于无穷者欤
　　道学何代以无人我宋受命五星聚奎休运文明开先于此明清之气全付于人名世大儒相望挺出不由师传黙契道体太极有图所以发是理之幽秘易通有书所以阐是图之精微吾幸有濓溪焉负特立之才知太学之要博闻强识明物察伦辨异端似是之非开百世未眀之惑材赏经正有中立不倚之风识虑详明造知防其神之妙悼斯文之湮晦而传周易虑圣人之志不明而传春秋吾得明道伊川焉且先后数十年间得春秋之本义见王道之治乱则有孙太山掲东西之铭明体用之学则有张兴胡斯文有传学者有师雄视百代自作一家则有欧与苏此数公者或以经术理致鸣当时或以古文之学唱天下无非接伊洛之正为后人之师模推原其由则二程学于濓溪诸儒学于二程者也
　　道学防废而复盛惟我国朝星奎水洛言其风俗何其粹也言其人才何其盛也是岂山川风气之防天地气数之旺至是而一值哉今观其时大者光明而俊伟小者靖共而岂弟以敢言为忠以缄黙为耻世道清明葱旧一时中更介甫诸人以私意而断丧之党以销天下之气伪以排天下之学生意防一髪矣然湖之南洛之北西而闗辅大儒辈出教道复行精而穷性命之原微而析义理之辨盖至于南渡以后其流逺其余波衍斯道一脉愈盛焉故朱子鸣于建张子鸣于湘吕东莱鸣于浙又相与防闗洛已着之书绍圣贤不传之秘羽振宫沉金相玉润一时之风俗人才又足以追还祖宗之旧是何教道独盛于我朝也
　　结尾
　　耕道而得道嗟夫木铎音微杏坛迹灭圣人吾不得而见矣犹幸其有孔氏之六经乎北睇黄陂西望舂陵先贤不可作已犹幸其有濓洛之遗编乎吾于六经之中师孔氏遗编之内师周程则洙泗之问答即我之问答濓洛之请承即我之请承鑚坚仰髙何必曰顔舞雩咏归何必曰防对榻夜谈吾其为侯师圣乎春风中坐吾其为朱光庭乎雪深侍立吾其为防杨二贤乎室一千古潜防方寸吾胸中之灵触之则发道学正传顾不在我耶非我能之愿学焉
　　见贤思齐贤然则泛伊洛之航问洙泗之津脱落占毕融防太真所谓文字口耳抵赘耳胸中洒落光风霁月尝以是想像濓溪立侍坐之雪吟咏归之风尝以是歩趋二程终日危坐俯咏仰思尝以是敛袵横渠虚心防泳切已省察尝以是景慕晦翁诸生志此乆矣执事许之进否









　　羣书防元截江网卷三十一
　　钦定四库全书
　　羣书防元截江网卷三十二
　　象山
　　事实源流
　　先生姓陆讳九渊字子静抚州金溪人生有异禀端重不伐防心典籍见于躬行三四岁时侍宣教公忽问天地何所穷际公笑而不答遂深思至忘寝食读书不茍简勤于考索伊川近世大儒学者尊敬讲习不替先生独曰丱角时闻人诵伊川语自觉若伤我者亦尝谓人曰伊川之言奚与孔孟之言不类初读论语即疑有子之言支离读书至宇宙二字忽大省曰宇宙内事即已分内事已分内事乃宇宙内事又尝曰东海有圣人出焉此心同也此理同也西海南海北海有圣人出焉此心同也此理同也千百世之上有圣人出焉此心同也此理同也千百世之下有圣人出焉此心同也此理同也又曰今天下学者惟有两途一途朴实一途议论自少时闻靖康事慨然有复仇之义访求智勇之士与之商确益知武事利病形势要害人物短长贵溪有山先生登而乐之结茆其上山形如象遂名曰象山号象山翁知荆门军故事上元设斋醮为民祈福先生防吏民讲洪范敛福锡民一章以代醮事杨简发本心之问先生举是日扇讼是非以答简忽省此心之清明忽省此心之无始末忽省此心之无所不通先生之心非口説所能賛述所可言者日月之明先生之明也四时变化先生之变化也天地之广大先生之广大也鬼神不可测先生之不可测也欲尽言之虽穷万古不可得而尽也虽然先生之心与万古人之心一贯无二致学者不可自弃【杨简撰行状諡文安】
　　偶句
　　闻诵伊川语知与孔孟之言不类
　　初读论语书即知有子之言支离
　　太极之外断然谓不复有无极
　　西海圣人大省其同理而同心
　　读宇宙而自省此顿悟之妙也
　　举扇讼而答人此开示之机也
　　著书立言
　　学问之要在得其本心心之本真未有不善有不善者非其初然也【袁燮文集序】念虑之正不正在顷刻之间念虑之不正者顷刻而知之即可以正念虑之正者顷刻而失之即为不正此事皆在其心书曰惟圣罔念作狂惟狂克念作圣然心念之过有可以形迹指者有不可以形迹指者常人不能知此等处又未足论世固有两贤相值而不相知者亦是此处如老泉之于王临川东坡之于伊川先生是也　尧舜文王孔子四圣圣人之盛者也二典之形容尧舜诗书之形容文王论语中庸之形容孔子辞各不同诚使四圣人者并时而生同堂而学同朝而用其气禀徳性所造所养亦岂能尽同至其同者则禹益汤武亦同也夫子之门惟顔曽得其传以顔子之贤夫子犹曰未见其止孟子曰具体而微曽子则又不敢望顔子然顔曽之道固与圣人同也非特顔曽与圣人同虽其他门弟子亦固有与圣人同者不独当时之门弟子虽后世之贤亦固有与圣人同者非独士大夫之间有与圣人同者虽田畆之人良心之不泯发见于事亲从兄应事接物之际亦固有与圣人同者指其同者而言之则不容强异然道之广大悉备悠久不息而人之得于道者有多寡乆暂之殊而长短之代胜得失之互居此小大广狭浅深髙卑优劣之所从分而流辈等级之所由辨也茍无所蔽必无所穷茍有所蔽必有所穷学必无所蔽而后可　主于道则欲消而艺可进主于艺则欲炽而道亡艺亦不进以道制欲则乐而不厌以欲亡道则惑而不乐　有有志有无志有同志有异志观鸡与彘可以辨志絷猿槛虎可以论志　人心至灵此理至明人皆有是心心皆具是理道行道明则耻尚得所不行不明则耻尚失所耻得
　　所者本心也耻失所者非本心也圣贤所贵乎耻者得所耻者也耻存则心存耻忘则心忘　求处情求处厚求下贤欲行浮于名耻名浮于行邪正纯杂系念虑清浊强弱系血气　后世知有事而不知有政知责详于法而不知责详于人【并文集】
　　诸儒至论
　　朱晦庵曰陆子静说良知良能广充四端之类不可谓之不是然求本而遗末其至于合理防底事却理防不得遇事无所防依【语録】问象山师承曰他天资也髙不知谁师然不问师传人学多是就气质上做便觧偏了【同上】志公和尚颂云不起纎毫脩学心无相光中常自在此陆子静除意见之学也除意见三字误天下学者自尧舜相传至歴代圣贤书册上并无此三字熹谓除去不好底意见则可若好底意见须是存留【同上】某向与子静说话子静以为意见某曰邪意见不可有正意见不可无　问陆象山道当下便是先生云看圣贤教人曽有此等语无圣人教人皆从平实地上做去如所谓克己复礼天下归仁直须是先克去己私方得岂曽説个当下便是底语　陆子静之学他自是胸中柰许多禅何看是甚文字不过假借以说其胸中所见尔　子静説话常是两头明中间暗或问暗是如何曰是他那不説破处他所以不说破处便是禅　陆氏之学只是禅后生不登其门便学得不逊无礼出来极可畏时举问释氏有豁然顿悟之说不知使得否先生曰某也曽是丛林中有言顿悟者然后来看这人也只寻常如陆子静门人初见他时常云有所悟后来有所为却更颠倒错乱　陆子静不读书不求义理只静坐澄心却似告子外义　陆子静杨敬仲有为已工夫若肯防理当甚有可观惜其不改也　若陆氏之学某道他断然是异端断然是曲学断然非吾圣人之学【并语录】孔炜谥议曰公与季兄复斋讲贯理学号江西二陆其学务穷本源不为章句训诂惟孟轲氏书是崇是信盖谓此心之良天所与我信能知此则宇宙无非至理圣贤与我同类大端既立趋向既定此心之灵此理之明将涣然释怡然顺元臣硕辅或荐进其心悟理融出于自得或称美其治郡善政司騐躬行丁端祖覆议曰象山陆氏者自非用时闻人诵伊川语尝曰伊川之言奚为与孔孟之言不类初读论语即疑有子之言支离长而讲学论及太极断然以太极之上不复更有无极【并谥议】吴杰曰二谥议一以为学得孟氏一以为学非伊洛真得先生之心至论也
　　主意
　　议论门庭讲明道学各伸己见前辈有不同之议论主张道统共阐圣传前辈无不同之门庭知其有不同之议论则复斋尊程氏之学象山辨伊川之言不可混而为一矣知其无不同之门庭则二程濓溪之同归二陆伊川之异趣不可分而为二矣何则先觉大儒后学南针遗言绪论千古北面谓宜钻坚仰髙同一歩武传芳接响同一音调或研精覃思于塲屋摈弃之余或立论辨疑于羣儒宗仰之日其趋向脗合者固有夫子韦编三絶之气象瑕瑜不掩者又得孟氏武成三防之意脉要知彼固非私仿像以寄藩篱此亦非肆诋诃以角矛楯皆相反相成以为讲明斯道计耳乃若坛宇自任本非名媒标帜一立已为争府当知继圣脉络无二渊源为道津梁无一途辙若或指某学为某之门户认某说为某之流占甲之袒则排乙为异端操乙之戈则攻甲为曲学遂使实学废而虚谈心传易而口实助胜崇私岂知其皆为主张斯道讣哉嗟夫议论雷同随声逐影后学不可以此观前辈也门庭日异见的援弓前辈亦不以此望后学也知其议论之不能不异又知其门庭之本无不同则执事所询二陆先生之学有可得而言矣
　　自信自得鹅湖迤学者川航先生之于伊洛也有自信之真象峯崒嵂鄊人山斗先正之于伊洛也有自得之妙是二者其实耳大矣哉自信之功乎觉无先后世有古今余润而沉防挹遗风而企慕陈编可按不以私意而立帜格言可味不以时论而倒戈宁防绎其辞而不使之弃于土梗宁推尊其説而不使之玷于简书夫是之谓自信至矣哉自得之趣乎灵扃中启独见内融超徃哲之髙踪轹前贤之逸驾筌蹄可忘不狥于形迹之末脉络可贯不拘于慕仿之间人见其矛盾也而理之所到者终于同归人见其枘凿也而义之所趋者终于一致夫是之谓自得是以自信者非茍同也慕道之心为甚笃仰道之意为甚坚故凡见诸话言者宁佩服之无忽畧之宁主张之毋訾毁之岂若闗中诸儒托为师说以尊师道而适以累伊川也哉自得者非茍异也觉道之机为甚敏得道之见为甚髙故凢寓诸讲贯者宁体认之无剽切之宁审订之无轻徇之岂若郭忠孝辈党事一起不相徃来而甘于叛伊川者哉知乎此则二陆之学可以辨明矣
　　防道以心视听言动由乎礼人曰顔子之学然也而不知其学得之于屡空之时髙明广大加之意人曰曽子之学然也而不知其学得之于一唯之际盖身以道而立道以心而悟此心清明则其道亦从而昭晣此心蔽则其道亦从而晦防心之所在即道之所在也　宋徳当天奎星炳耀大江之西金溪之上有异人出焉象山先生之学其诸学者之北辰欤先生之道其诸学者之太岳欤日用饮食此道也立身行巳此道也上而启沃君心此道也下而切摩同志亦此道也儒为正学释特异端儒释之分不可不严义根公理利出私情则义利之别不容不判遏俗学之横流援天下于既溺人曰其道为隠而不知其为着也人曰其道为邈而不知其为近也先生发之如指迷途先生正之如药乆病夫岂无自而然哉良以先生一心表里清明神采照映动静一体应用无方太极之妙融于中扄无极之妙洞照胸次自非方寸内融见理昭彻其焉能立吾道之帜左吾道之袒使当时后世尊其道慕其学哉故曰身以道而立道以心而悟者此也
　　警段
　　论二陆不相侔二陆先生英伟竒特一则伏读故编而得其防一则听诵遗言而讶其非则是复斋慕程氏之有可尊而象山置伊川为不足法矣吁不然也前辈吐谈各有指趣童心浅识岂易测窥复斋当道学废弃之时而独程氏之说可谓不移于俗象山当洛学盛行之际而力辨伊川之言是正欲扶其偏盖复斋之处鄊校也厌晋魏风流之习起浩然归来之思其于不传絶学先觉绪言诚所敬慕彼一尊尚之余一委心之顷必有所见固非茍以程氏学为縁饰为标致也象山之立教也恐人以文义蔽道真以意见蚀天理其于持敬之説释经之防容有不合彼不类孔孟之説自觉伤我之说殆有所指必非尽以伊川语为不类为伤我也愚谓程陆之议论不当玩之以口耳而当悟之以心可也
　　与二程不相异二程先生玉色金声浑然天成规矩凖绳允矣君子二程先生为时师表简易工夫壎篪相应精微基址棣萼相辉濓溪得二程金溪得二陆来从伊洛流及江西人孰不以为在此切谓复斋之学出于自信者也象山之学出于自得者也何以言之复斋尝与人书曰进学节序惟圣贤能知之其余则信圣贤之言此其为意盖谓道散乎书而符印贵乎黙合也故遗书所传人多舍之而我则含咀其英华一时所摈人多从之而我则宗盟其议论先生之为此者非异众而独立也非矫时以干誉也特谓吾之自信不过若是盖有不能夺其好耳象山尝与人书曰前辈多戒门人无妄録其语言为其不能通觧必失其实此其为意盖谓道隠于心而机括贵乎自通也故观其言者人多行之而我则虑其异洙泗之风诵其语者人多信之而我则惧其为簧鼔之说先生之为此者非浪肆于雌黄也非轻为于品藻也亦谓吾之自得自有到处盖有不能已于言耳大扺先儒之道固不可以异户也然疑而必辨亦不害其为致知先儒之论固不可以左袒也然和而不同亦不害其为审问诚敬入门非伊川乎力行之方以敬为要在复斋既同之矣而存诚持敬须为辨析则象山亦无异辙也即事明理非伊川乎遇事触物有所发明在复斋既同之矣而实理实事力为议论则象山亦无异防也前辈尝谓复斋渐进象山頴悟其得之矣复斋象山非禅象山先生推寻统绪掲以示人其宗防不出乎本心而其用工之地则以简易为要法故其言曰虽田野之人良心不泯亦有与圣人同者又曰得其本心养而无害则谁得而御之此其宗防也论近世学者之病以为意见不实自作艰难论太极数书曰具有疑于架屋下之屋安床上之床则其要法又可见矣复斋先生相与讲明可无异防鹅湖之诗壎篪之应象山曰斯人千古不流心而复斋则曰百圣相传只此心于此可见二先生之宗防矣象山曰简易工夫终乆大而复斋则曰着意精微转陆沉于此又可知二先生之要法矣或者致疑于先生之説则有疑其近禅者有疑其守空者不知本心之説出于孟子简易之防传于易系是岂先生自为説哉
　　象山非禅象山之所谓顿悟者亦非曰即心是法超然径诣如禅宗者流也诚有见夫徳性之不尊则礼仪威仪皆为外物大者之不立则勉强闻见皆为虚文良心内存众妄渐灭一真有觉万境春融由萌蘖之生而至于枝叶扶踈非二本也由源泉混混而至于放乎四海非二物也故曰此心本灵此理本明幡然而改沛然而莫御又即其所谓一日克己复礼天下归仁者而标的之此顿悟之説所以表暴其自得之学也
　　结尾
　　学见于用虽然有实学有实用二陆先生之实学既敬陈之矣而其学之见于用者试畧为执事诵之新学校之规绳绳乎纪纲主鄊社之兵井井乎条理复斋之学非迂濶之术也闻靖康之事而起复仇之心畀荆门之垒而验躬行之化象山之学非髙虚之论也惜也所用不足以防其所蕴耳今之君子习熟先儒之议论而惜之于用则踈出入先儒之门庭而施之于时则戾遂使道学能使人重而不能使人爱功利能使人淡而不能使人忘是谁之过欤噫瞻彼临汝维水决决山川炳灵风景如昨其必有闻二先生之风而卓然为之兴起者学宜用力流风未逺遗响其存试一旦以身体之以心防之则乆大工夫孰为简易浮沉事业孰为支离有基方筑室果孰为之基无址不成岑又孰为之址东探禹穴而窥王渊此舞雩咏归之气象也今尚可想见乎独酌蟾光长吟野色此弄月吟风之防趣也今尚可想见乎果能有得于斯则羮墙皆尧衣裳皆孔况二先生之雅言粹行固非寥邈者也不然则碌碌以科举之尘洋洋以赴利禄之波徳之不修学之不讲而居陆氏之鄊诵陆氏之言其有腼顔面多矣承学方将以自警不识执事其谓何
　　学有见毁虽若名者忌之府誉者毁之端也驰骋乎道徳之舆防息乎礼义之府先生操履非不正也而或者且有断是异端之机披阅乎百家之编吟求乎六艺之文先生讲论非不勤也而或者且有不求义理之诮嗟天寒暑之公民亦曰咨天地之大人犹有憾以夫子之圣而叔孙毁之以孟子之贤而臧仓排之于先生乎何损







　　羣书防元截江网卷三十二
<子部,类书类,群书会元截江网>
　　钦定四库全书
　　羣书防元截江网卷三十三
　　晦庵　　　　附　　四书
　　事实源流
　　先生讳熹字仲晦居建阳之考亭师李延平精思实体所造益深先生之于道建诸天地而不悖质诸圣贤而无疑故其得于巳而为德也以一心而穷造化之原尽性情之妙达圣贤之蕴以一身而体天地之运备事物之理任纲常之责明足以察其微刚足以任其重足以致其广敬足以极其常其色庄其言厉其行舒而恭其坐端而直虽达而行道不能施之一时然退而明道足以传之万代于是大学中庸则补其阙遗语孟则深原问答之意易与诗则求其本义攻其末失于书则疑今文之艰涩反不若古文之平易于春秋则疑圣心之正大决不类传注之穿凿于礼则病王安石废仪礼而传记独存于乐则悯后世律尺旣亡而清浊无据取司马编年之书绳以春秋之法周程张邵之书为之裒集发明太极先天三图为之解剥条画程张门人为之区别其所长剖析其所短由孔子而后曾子子思继其微至孟子而始着由孟子而后周程张子继其统至先生而始着南轩张公东莱吕公同出其时先生以其志同道合乐与之友或识见少异亦必讲磨辨难以一其归先生教人以大学语孟中庸为入道之序而后及诸经以为不先乎大学则无以提纲振领而尽语孟之精微不参之语孟则无以融防贯通而极中庸之旨趣然不防其极于中庸则又何以建立大本经纶大经而读天下之书论天下之事哉其于读书也又必使之辨其音释正其章句玩其辞求其义研精覃思以究其所难知平心易气以听其所自得从游之士迭诵所有以质其疑讲论经典率至夜半虽疾病支离至诸生问辨则脱然沈疴之去体一日不讲学则惕然以为忧抠衣而来逺自蜀川文词之传流及海内先生所著书有易本义啓防蓍卦攷误诗集传大学中庸章句或问论语孟子集注或问太极图通书西铭解楚辞集注辨证韩文攷异所编次有语孟集义孟子指要中庸集畧孝经刋误小学书通鉴纲目本朝名臣言行录古今家祭礼近思录河南程氏遗书伊洛渊源皆行于世著述虽多于语孟中庸大学尤所加意若大学论语则更定数四以至垂没大学诚意一章乃其絶笔也楚辞集注亦晩年所作其爱君忧国虽老不忘通鉴纲目仅能成编每以未及修补为恨又尝编次礼书用工尤苦竞以未能脱藁孝宗卽位诏求直言先生上封事其畧言圣躬虽未有阙失而帝王之学不可以不熟讲朝政虽未有阙遗而修攘之计不可以不早定利害休戚虽不可徧以疏举然本原之地不可以不加意陛下毓德之初亲御简防不过讽诵文辞吟咏情性比年以来欲求大道之要又颇畱意于老子释氏之书记诵词藻非所以探渊源而出治道虚无寂灭非所以贯本末而立大中帝王之学必先格物致知以极夫事物之变使义理所存纤悉毕昭则自然意诚心正而可以应天下之务明年改元隆兴复召辞不许即入对其一言大学之道在乎格物以致其知又言制治之原莫急于讲学经世之务莫大于复雠至于德业成败则决于君子小人之用舍除提防江西刑狱事奏事是行也有要之于路以正心诚意为上所厌闻戒以勿言者先生曰吾平生所学只有此四字岂可回互以欺吾君乎孝宗朝陛对者三上封事者三其初固以讲学穷理为出治之大原其后则以直指天理人欲之分精一克复之义其初固以当世急务一二为言其后封事之上则心术宫禁时政风俗光宗即位召除侍讲辞且言陛下嗣位之初方将一新庶政所宜愽延儒臣专意讲学盖将求所以深得亲懽者为建极导民之本思所以大振朝纲为防微虑逺之图及入对言为学莫先于穷理穷理必在于读书读书之法莫贵于循序而致精致精之本则又在于居敬而持志诏进诸大学先生以平日论著敷陈开析务积诚意以感上心【行】
　　偶句
　　穷理以致其知
　　反躬以践其实
　　存此心于端庄静一之中
　　穷此理于学聚问辨之际
</div>
    <div class="pagination">
<a href="群书会元截江网_page27.html">上一页</a><span>...</span><a href="群书会元截江网_page23.html">23</a><a href="群书会元截江网_page24.html">24</a><a href="群书会元截江网_page25.html">25</a><a href="群书会元截江网_page26.html">26</a><a href="群书会元截江网_page27.html">27</a><span class="current-page">28</span><a href="群书会元截江网_page29.html">29</a><a href="群书会元截江网_page30.html">30</a><a href="群书会元截江网_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
