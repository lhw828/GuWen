<!DOCTYPE html>
<html>
<head>
    <meta charset="UTF-8">
    <title>太平广记 - 第 263 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 263 页/共 323 页</h1>
    <div class="content">

竹
叙竹类
《竹谱》：竹类有三十九。（出《酉阳杂俎》）


涕竹
南方荒中有涕竹，长数百丈，围三丈六尺，厚八九寸。可以为船。其笋甚美，煮食之，可止疮疠。（出《神异经》）


棘竹
棘竹一名笆竹，节皆有刺，数十茎为丛。南夷种以为城，猝不可攻。或自崩根出，大如酒瓮，纵横相承，状如缲车。食之，下人发。（出《酉阳杂俎》）


筻簕竹
筻簕竹，皮薄而空多，大者径不逾二寸，皮上有粗涩文，可为错子。错甲，利胜于铁。若钝，以浆水浇之，还复快利（出《广州记》。古林之竹，劲而利，削为刀，割象皮如切芋。出《岭表录异》）


菡苰竹
菡苰竹，大如脚指，腹中白幕拦隔，状如湿面。将成而筒皮未落，辄有细虫啮处，成赤迹，似绣画可爱。（出《酉阳杂俎》）


慈竹
慈竹，夏月经雨，滴汁下地，生蓐，似鹿角，色白。食之，已痢。（出《酉阳杂俎》）


筋竹
筋竹，南方以为矛。笋未成竹时，堪为弩弦。（出《酉阳杂俎》）


百叶竹
百叶竹，一枝百叶。有毒。（出《酉阳杂俎》）


桃枝竹
东官郡，汉顺帝时属南海，西接高凉郡，又以其地为司监（陈校本“监”作“盐”）都尉。东有芜地，西接临大海。有长洲，多桃枝竹，缘岸而生。（原缺出处，今见《酉阳杂俎》）


瘿竹
东洛胜境有三溪，张文规有庄近溪。忽有竹一竿生瘿，大如李。（出《酉阳杂俎》）


罗浮竹
唐贞元中，有盐户犯禁，逃于罗浮山。深入第十三岭（《南越志》云，本只罗山，忽海上有仙浮来相合，是谓罗浮山。有十五岭、二十二峰、九百八十瀑泉。洞穴则山无出其右也。曾有诗曰：“四百余崖海上排，根连蓬岛荫天台。百灵若为移中土，嵩华都为一小堆。”），遇巨竹万千竿，连直岩谷。竹围皆二丈余，有三十九节，二丈许。逃者遂取竹一竿，破以为蔑。会赦宥，遂挈以归。有人得一蔑，奇之，献于太守李复。乃图而纪之。予尝览《竹谱》曰：“云丘帝竹（帝陵上所生竹），一节为船。”又何伟哉！南海以竹为甑者，类见之矣，皆罗浮之竹也。（出《岭表录异》）


童子寺竹
唐李卫公言：北都唯童子寺有竹一窠，才长数尺。相传其寺纲维，每日报竹平安。（出《酉阳杂俎》）


竹花
《山海经》曰：竹生花，其年便枯。竹六十年易根，易根必花，结实而枯死。实落复生，六年而成町。子作穗，似小麦。（出《感应经》）


竹箹
竹复死曰箹。六十年一易根，易根则结实枯死。（出《酉阳杂俎》）


竹实
唐天复甲子岁，自陇而西，迨于褒梁之境，数千里内亢阳，民多流散。自冬经春，饥民啖食草木，至有骨肉相食者甚多。是年，忽山中竹无巨细，皆放花结子。饥民采之，舂米而食，珍于粳糯。其子粗，颜色红纤，与今红粳不殊，其味尤更馨香。数州之民，皆挈累入山，就食之。至于溪山之内，居人如市，人力及者，竞置囤廪而贮之。家有羡粮者不少者，又取与荤茹血肉而同食者，呕哕。如其中毒，十死其九。其竹，自此千蹊万谷，并皆立枯。十年之后，复产此君。可谓百万圆颅，活之于贞筠之下。（出《玉堂闲话》）


五谷
雨稻
夏禹时，天雨稻。古诗云：“安得天雨稻，饲我天下民。”（出《述异记》）


雨粟
吕后三年，秦中天雨粟。（出《述异记》）


雨麦
汉武帝时，广阳县雨麦。（原缺出处，明抄本作出《述异记》）


雕葫
太液池边，皆是雕葫紫萚、绿节蒲丛之类。菰之有米者，长安人谓为雕葫；葭芦之未解叶者，谓为紫萚；菰之有首者，谓为绿节。其间凫雏子，布满充积。又多紫龟绿鳖。池边多平沙，沙上鹈鹕鸆。鸿鶃，动辄成群。（出《西京杂记》）


雨谷
汉宣帝时，江淮饥馑，人相食。天雨谷三日。寻魏地奏，亡谷二千顷。（出《述异记》）


摇枝粟
宣帝地节元年，乐浪之（“之”原作“子”，据明抄本、陈校本改）东，有背（“背”字原缺，据《拾遗记》补）明之国人至，贡方物。言其乡土在扶桑之东，见日出于西方。其国昏昏恒开。宜五谷，名日融泽，方三千里。五谷皆良，食者延年，清腹一粒。历年不饥。有摇枝粟，言其枝长而弱，无风常摇，食之益髓。（出王子年《拾遗记》）


凤冠粟
凤冠粟，似凤鸟之冠。食者多力。有游龙粟，枝叶屈曲，如游龙。有琼膏，色白如银。食此二粟，令人骨轻。（出王子年《拾遗记》）


绕明豆
绕明豆。言其茎弱。自相萦缠。有挟剑豆。言荚形似人挟剑。而横斜生。有倾篱豆。言见日则叶垂覆地。食者不老不疾。（出王子年《拾遗记》）


延精麦
延精麦，言延寿益气。有昆和麦，调畅六腑。有轻心麦，食者体轻。有淳和麦，面以酿酒，一醉累月，食之凌冬不寒。有含露麦，粝中有露，甘如饴。（出王子年《拾遗记》）


</div>
    <div class="pagination">
<a href="太平广记_page262.html">上一页</a><span>...</span><a href="太平广记_page258.html">258</a><a href="太平广记_page259.html">259</a><a href="太平广记_page260.html">260</a><a href="太平广记_page261.html">261</a><a href="太平广记_page262.html">262</a><span class="current-page">263</span><a href="太平广记_page264.html">264</a><a href="太平广记_page265.html">265</a><a href="太平广记_page266.html">266</a><a href="太平广记_page267.html">267</a><a href="太平广记_page268.html">268</a><span>...</span><a href="太平广记_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
