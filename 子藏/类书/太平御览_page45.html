<!DOCTYPE html>
<html>
<head>
    <meta charset="UTF-8">
    <title>太平御览 - 第 45 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 45 页/共 737 页</h1>
    <div class="content">《淮南万毕术》曰：岁暮腊，埋圆石于宅隅，杂以桃弧七枚，则无鬼疫。
《养生要术》云：腊夜持椒卧井傍，勿与人言，投于井中，除瘟疫。
盛翁子《藏钩赋叙》曰：以腊之後，因祭祀余胙，要命中外，以行钩为戏。
嵇含《蜡赋序》曰：大蜡之夕，虽天地同有至，携金兰以齐馨利，得贵意以遗荣势，孰尚我哉！
裴秀《大蜡诗》曰：有肉如丘，有酒如渊，有肴如林，有货如山。
小岁娄（附）
《说文》曰：娄，楚十二月祭饮食也。一曰尝新。始杀食新曰ァ娄。（ァ，敕俱切。）
《汉书》曰：武帝太初二年，令天下五日，娄五日，祠门户比腊。（如淳曰：娄者，《汉仪注》立社ァ娄。许慎曰：俗以十二月祭饮食，冀州北部或以八月朝作饮为娄，其俗语曰娄腊社伏。蔡邕曰，ァ兽常立秋日逻食，其母猛虫搏鸷，时王者亦以此腊，还以祭庙娄刘。刘，杀也。言击杀之时者也。）
《续汉书礼仪志》曰：立秋之日，郊礼毕，始扬威武，斩牲于郊东门以荐陵庙。其仪乘舆御戎辂，白马朱鬣，躬执弩射牲荐庙，太宰令、谒者各一人，载获车驰驷送庙。还宫，遣使者赍束帛以赐武官，肆兵习战阵之仪。斩牲之礼名曰犭区刘。
《风俗通》曰：谨案《韩子书》曰，山居谷汲者，娄腊寡水，楚俗常以十二月祭饮也。
又曰：尝新，始杀也。食新，曰ァ娄也。
又曰：谨案：自郊ァ娄，春秋飨射，天子射掩雉，献诸宗庙，扶阳发滞，养老致敬，化之至也。
卷三十四　时序部十九
热
《释名》曰：热，也，如火之烧也。或曰，暑，煮也，如煮物也。
《说文》曰：溽，湿暑也。
《易》曰：暑往则寒来。
《书》曰：哲时燠若。
又曰：豫恒燠若。（君行逸豫，常暖顺之。）
《诗》曰：谁能执热，逝不以濯。
《礼》曰：季夏之月，土润溽暑。（郑玄注曰：润溽涂湿。）
又曰：仲春行夏令，则国乃大旱，暖气早来。
又曰：仲秋行夏令，则其国火灾，寒热不节。
《汉书》曰：宾国，武帝时剽杀汉使，成帝时复遣使奉献谢罪。杜钦说大将军王凤，不令使（上声。）使（去声。）向宾国，曰：“此国道经大小头痛之山，赤土热身之坂，令人头痛呕吐。”
《唐书》曰：代宗时有迎凉草、凤首木，迎凉草干如竹，叶细於杉，干枯而未尝凋落，盛暑而刺之窗户间，则凉风自至。
《易稽览图》曰：夏至之後三十日极温。
京房《易飞候》曰：有□大如车盖十余，此阳火之气，必暑，有者。（音谒。）
《礼斗威仪》曰：君喜怒无常时则常热。
《五经通义》曰：冬至阳动于下，推阴而上之，故大寒於上；夏至阴动于下，推阳之上，故大热于上。故《易》云：“日月运行，一寒一暑。”日在牵牛则寒，在东井则暑。牵牛外宿远人故寒，东井内宿近人故温也。
《白虎通》曰：夏至阴始起，反大热何？阴起阳气推而上，故大热也。
又曰：至人神矣，入大泽不濡，焚而不能热也。
又曰：者反冻于冷风。
《管子》曰：善为国者，使农寒耕而热耘。
《淮南子》曰：热焦沙，寒凝水。
《抱朴子》曰：洪从祖仙公每大醉及夏天盛热，辄入深渊之底，一日许乃出，以能闭气胎息故耳。
又曰：或问不热之道曰：或服玄冰丸，或服飞霜散。幼子伯、王仲都用此方也。
《桓子新论》曰：元帝被病，广求方士，汉中送道人王仲都者。诏问所能。对曰：“但能忍寒暑耳。”因为待诏，至夏天大暑日，使暴坐，又环以十炉铸火，不言热，而身汗不出。
《益州记》曰：泸水即武侯渡处，水有热气，暑不敢行。
《广州志》曰：南方炎洲，炎气薰数万里为瘴。
又曰：南方地暑热，交趾麦不成秀，蒜不生，芜菁无根。
《括地图》曰：天毒国最大暑热，夏草木皆干死，民善收水以避，将暑，常入寒泉之水。
《语林》曰：刘真长见王丞相，时盛夏，王公以腹熨弹棋局，曰：“何乃氵訇？”（吴人以冷为氵訇。氵訇音楚敬切。）刘既出，人问见王公如何？对曰：“未见他异，惟作吴语耳。”
《山海经》曰：寿林之国，爰有大暑，不可以往。
《世说》曰：荀奉倩与妇至笃。冬月，妇病热，倩乃出庭中自取冷，还以身熨之。
《黄帝素问》曰：黄帝问岐伯曰：“人伤于寒而转为热，何也？”曰：“夫寒盛则生热也。”
《楚辞招魂》曰：东方不可些，（些，语助，苏贺切。）十日代出，流金砾石些。（铄，销也。言东方有扶桑之木，十日并在其上，其热酷烈，金石刚皆为销铄也。）彼皆集之，魂往必释些。（释，解也。魂往必解烂。）
宋鲍照《苦热行》曰：赤坂横西阻，火山燃南威。身热头且痛，乌鸟魂未归。汤泉发□泽，焦烟起石沂。日月有恒昏，雨雾未尝。丹蛇逾百尺，玄蜂盈十围。含沙射流影，吹蛊病行晖。瘴气昼焦体，露夜沾衣。饥猿莫暇食，晨禽不敢飞。毒淫尚多死，渡泸宁具腓。（病也。）生躯蹈死地，昌志登祸机。
魏王粲《大暑赋》曰：或赫火戏以瘅炎，或郁术而燠蒸，兽狼望以倚喘，鸟垂翼而弗翔。根生苑而焦炙，岂含血而能当。仰庭槐而啸风，风既生其如汤。气呼吸以，汗雨下而沾裳。就清泉以自沃，犹氵典氵忍而不凉。体烦茹以於悒，心情闷而窘惶。
又曹植《大暑赋》曰：大暑赫其遂蒸，元服革而尚黄。蛇拒鳞於灵窟，龙解角于皓苍。遂乃温风赫火戏，草木垂干。山拆海沸，沙融砾烂。飞鱼跃渚，潜鼋浮岸。鸟张翼以远栖，兽交逝而□散。
晋傅咸《感凉赋》曰：践朱明之中月，暑郁隆以肇兴。赫融融以弥炽，乃沸海而焦陵。
嵇含《困热赋序》曰：夫闰于夏则崇暑，在冬则增寒。永熙元年，闰在仲夏，三伏之节始奏，商秋之辰未期。余以下里贫生，居室卑陋，小巷不来清风，短庑不足增荫，外困流汗，内怀烦旰。叹彼夏屋之士，口餍珍味，体逸高廊。并天而寒暑殊，同世而忧乐异。
卞伯玉《大暑赋》曰：体沸灼乎如燎，汗流澜兮珠连。
程晓诗曰：平生三伏时，道路无行车。闭门避暑卧，出入不相过。今世能衤戴（能音柰，衤戴音戴。）子，触热到人家。主人闻客来，颦蹙（子六切。）奈此何，谓当行起去，安坐止半跨。（半音盘，跨音夸。）所说了无急，踏吟一何多。疲倦向之苦，甫问居极那。摇扇臂中疼，流汗正滂沱。莫谓此小事，亦是人一瑕。传戒诸高明，热行宜见呵。
晋傅玄诗曰：朱明运将极，溽暑昼夜兴。裁动四支废，举身若山陵。珠汗洽玉体，呼吸气郁蒸。尘垢自成泥，素粉随手凝。
魏曹植《九咏》曰：温风翕兮煎沙石，（翕，热貌也。）鸟罔窜兮兽无跖。（跖，之石切，足履践我也。言天暖石、焦地、热鸟无所逃，兽无所蹈履也。）
寒
《释名》曰：寒，捍也，捍格也。
《说文》曰：{执}，寒也。从雨，执声。又曰：凛、清，寒也。（{执}，丁念切。）
《书》曰：曰休征，曰谋，时寒若。曰咎征，曰急，恒寒若。（孔安国曰：君能谋，则时寒顺之。君行疾，则常寒顺之。）
又曰：冬祁寒，小民亦惟曰怨咨。
《诗》曰：一之日发，（风寒也。）二之日栗烈。（寒气也。）
又《邶风序》曰：《北风》，刺虐也。卫国并为威虐，百姓不亲，莫不相携持而去焉。《诗》曰：北风其凉，雨雪其滂。（北风，寒凉之风也。滂，盛貌也。笺云：寒凉之风病害万物，喻君政教酷暴，使民散乱而去。）
《礼记》曰：天地严凝之气，始于西南而盛于西北。此天地之义象也。
又：《月令》曰：仲春行秋令，则寒气总至。
又曰：季冬之月，命有司大傩，旁磔出土牛，以送寒气。（郑玄曰：丑为牛言岁正者也，送犹毕也。）
又曰：九月中气，是月也，霜始降，则百工休。（谓胶漆作停。）乃命有司曰：寒气总至，人力不堪，其皆入室。（霜降后清风戒寒，将以令人入室。）
又曰：孟冬行夏令，则国多暴风，（巽为风，立夏巽用事，故行夏令则多暴风。）方冬不寒，（夏气干时，方冬而温。）蛰虫复出。（虫以寒蛰，温而复出。）
又曰：大寒之日，鸡始乳，雁北向。
又曰：是月也，乃命有司曰：寒气总至，民力不堪，其皆入室。
又曰：季春行冬令，则寒气时发，草木皆肃。
《传》曰：楚庄王围萧。申公巫臣曰：“师人多寒，王巡三军拊而勉之，三军之士，皆如挟纩。”
《史记》曰：须贾见范雎曰：“今叔何事？”范雎曰：“臣为人佣赁。”须贾意哀之，留与坐饮食，曰：“范叔寒如此哉！”乃取一纟弟袍以赐之。
《汉书》曰：上闻韩王信降匈奴，上自将击之，连战乘胜逐北至楼烦，会天寒，士卒堕指者十二三。
又曰：邴吉为廷尉，时有老人年八十余无子，妻死娶後妻生一子，而翁老死，其子年数岁，有前妻女曰：“非我父之胤。”遂上闻。吉曰：吾闻老人之子而不耐寒，日中无影。遂令验之，皆如其言。
又曰：晁错上书曰：夫胡貉之地，积阴之处也。木皮三寸，（文颖曰，土地寒故也。）冰厚六尺，食肉而饮酪。其人密理，鸟兽毳毛，其性能寒。
又曰：王莽天凤四年八月，莽亲之南郊铸作威斗。铸日大寒，百官人马有冻死者。
又曰：□南郡有熊仓山，特寒。四月五月中，犹积雪皓然。
谢承《後汉书》曰：盛夏多寒，韦彪上疏谏曰：“臣闻治政之本，必顺阴阳。伏见立夏以来，当暑而寒，迨刑罚刻急，郡国不时令之所致也。”
《东观汉记》曰：王郎起兵，上自东南驰，夜至无蒌亭，时天寒冽，众皆饥疲。冯异上豆粥。明旦上谓诸将曰：“昨得公孙豆粥，（冯异，字公孙。）饥寒俱解。”
《续汉书□五行志》曰：献帝初平四年六月，寒风如冬时。
又曰：光和六年冬大寒，北海、东莱、琅琊井中冰厚尺余，大有年。
又曰：穷谷之地，固阴Ё寒。
《赵书》曰：汲桑，六月盛暑，重裘累茵，使人扇之，患无清凉，斩扇者。军中谓之谣曰：奴为将军何可羞，六月累茵披貂裘，不识寒暑斩人头。
《易稽览图》曰：冬至之後三十日极寒。
京房《易妖占》曰：春夏寒，政教急。
又京房《易传》曰：有德遭险，兹谓逆命，厥异春寒。
《春秋运斗枢》曰：日行失，则虽当燠反寒。
《春秋考异邮》曰：缪公即位，仲夏大寒冰。错乱甚也。
《老子》曰：躁胜寒，静胜热。
《文子》曰：妇人当年不织，天下有受其寒者。
《尸子》曰：雨雪，楚庄王披裘当户曰：“我犹寒，彼百姓宾客甚矣。”乃巡国中，求百姓宾客之无居宿绝粮者赈之。国人大悦。
又曰：朔方之寒，冰厚六尺，木皮三寸，北极左右，有不释之冰。
《晏子》曰：景公时，雪三日，公被狐白裘。晏子入，公曰：“怪哉，雨雪三日不寒！”晏子曰：“古之贤君，饱而知人饥，暖而知人寒。”公曰：“善！”出裘发粟，以与饥寒者。
又曰：景公起大台，岁寒，役人冻死者有焉。
《管子》曰：大寒大暑，大风大雨，其至不时，此谓四刑。
《淮南子》曰：北方有北极之山，曰寒门。（积寒所在，故曰寒门。）％
又曰：夏虫不可与语寒。（蜩蝉不知寒雪。）
又曰：青女，（天神青女玉女。）仲春二月之夕，乃闭其寒。
《吕氏春秋》曰：卫灵公天寒凿池。苑春曰：“天寒恐伤民。”公曰：“寒哉？”春曰：“君衣狐裘，坐熊席，取火，是故不寒。民衣弊不苴，君则不寒，民则寒矣。”公曰：“善，”命罢役。左右曰：“是德必归于春，不可。”公曰：“春而有之善，乃寡人之善也。”卫人悦，当时谓公得君道矣。
又曰：冬之德寒。
</div>
    <div class="pagination">
<a href="太平御览_page44.html">上一页</a><span>...</span><a href="太平御览_page40.html">40</a><a href="太平御览_page41.html">41</a><a href="太平御览_page42.html">42</a><a href="太平御览_page43.html">43</a><a href="太平御览_page44.html">44</a><span class="current-page">45</span><a href="太平御览_page46.html">46</a><a href="太平御览_page47.html">47</a><a href="太平御览_page48.html">48</a><a href="太平御览_page49.html">49</a><a href="太平御览_page50.html">50</a><span>...</span><a href="太平御览_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
