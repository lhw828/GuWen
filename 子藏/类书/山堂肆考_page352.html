<!DOCTYPE html>
<html>
<head>
    <meta charset="UTF-8">
    <title>山堂肆考 - 第 352 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 352 页/共 632 页</h1>
    <div class="content">　　香水盆
　　唐崔侍御生子三日白乐天送之诗曰洞房门上挂桑弧香水盆中浴鳯雏还似初生三日魄嫦娥满月卽成珠
　　汤饼防
　　生子三朝防曰汤饼防唐刘禹锡送张盥诗曰忆尔悬弧日余为坐上賔引筯举汤饼祝词天麒麟宋苏轼贺陈述古弟生子诗剩欲去为汤饼客惟愁错写弄麞书
　　黄气入口
　　酉阳杂俎老君母曰妙玉女天降黄气如弹入口而孕凝神琼胎宫三千七百年赤明开运岁在甲子诞于扶刀葢天西那王国郁寥山丹之阿
　　赤文隠背
　　苻坚母茍氏祈子于西门豹祠其夜梦与神交有孕生坚生时有神光自天烛其庭背有赤文隠起成字曰草苻臣
　　陈妻绕井
　　博物志陈成初生十女苦之使妻绕井三匝祝曰女为隂男为阳女多灾男多祥后果得孕生男又云妇人妊身三月未满着壻衣冠平旦绕井三匝映水视影勿反顾必生男
　　窦母渡河
　　北齐窦泰母有娠期而不产大惧有巫云渡河湔裙必易生因至水所忽一人云当生贵子还家生泰
　　持贺两家
　　史记卢绾者丰人也与汉高祖同里卢绾亲与高祖太上皇相爱及生男高祖卢绾同日生里中持羊酒贺两家及高祖卢绾壮俱学书又相爱也里中嘉两家亲相爱生子同日壮又相爱复贺两家羊酒注云亲谓父也
　　普赐羣臣
　　世说晋元帝生子普赐群臣殷羡谢曰臣无勲猥颁赉帝笑曰此事岂可使卿有勲又南唐时宫中尝赐洗儿果有近臣谢表云猥宠数深愧无功李主曰此事卿安得有功
　　头玉
　　李贺诗头玉硗硗眉刷翠骨重神寒天庙器一双瞳子剪秋水竹马梢梢揺翠尾
　　掌珠
　　杜甫寄汉中王生子诗掌中探得一珠新白乐天诗掌珠一颗儿三岁鬓雪千茎父六旬又云玉牙珠颗小男儿罗荐兰汤浴罢时
　　母梦坠铃
　　梁任昉字彦升父遥仕齐为中散大夫母裴氏梦五色防旗四角悬铃一落入怀中遂有娠生昉八岁能属文褚彦囘谓遥曰卿有令子所谓百不为多一不为少
　　父梦积笏
　　宋章得象字希言生时父梦庭积象笏因以得象为名
　　缁郎
　　南部新书崔慎由镇西川有异人曰君四十无子为公求之终南翠微寺有僧絶粒五十年君遗以服玩受之则其嗣也果受之僧寻卒遂生子字曰缁郎卽崔征也又宋宋祁父玘为应山令梦人遗文选一部而生祁故小字选郎
　　玉童
　　湘山野录相国王公丙申岁为谯幕値岁饥亡者数千户公奏乞贷种粒牛粮恳诉甚切朝廷可之一夕次驿舍梦中有一人召公出拜见一人紫绶象简如牧守之仪遣一緑衣丱童曰以女有忧民之心上帝嘉之赐此童为宰相子授讫寤是夕夫人亦有祥兆而孕焉后果生一子乃庆之也器格清粹能谈紫府间事祥符壬子岁谓所亲曰上元夫人命我为玉童只为吾父未受相印受则吾去矣不数日公果正拜及逾月庆之卒
　　鹤雏
　　宋杨大年初生母章氏梦羽人自言武夷仙君托化旣生乃一鹤雏尽室惊骇弃之江叔父曰吾闻间世之人其生必异追视之则鹤蜕而婴儿具焉体尚有毛其长盈尺经月乃落
　　蛇蜕
　　邵氏闻见录宋崇宁中大将刘法将生其母帷帐忽坠压而下视之一大蛇蜿蜒母怖甚避之他所及法生再视之但见蛇蜕耳又汉窦武母产子并产一蛇
　　释氏抱送
　　杜甫徐卿二子歌君不见徐卿二子生絶奇感应吉梦相追随孔子释氏亲抱送尽是天上麒麟儿大儿九龄色清彻秋水为神玉为骨小儿五岁气食牛满堂賔客皆囘头吾知徐公百不忧积善滚滚生公侯丈夫生儿有如此二雏者名位岂肯卑微休按尸子曰虎豹之驹虽未成文已有食牛之气
　　道士来谒
　　杨大年父文逸为唐玉山令大年将生一道士袖刺来谒自称怀玉山人冠褐秀爽斯须遽失公遂生后三十七为学士昼寝于玉堂道士来谒称怀玉山人故出一牒阅之写三十七字大年惊曰得非数乎许添乎道士命笔一防为四十一字至其数果卒
　　妇人擎盘
　　夷坚志翟揖年五十无子绘观音像以祈子其妻梦白衣妇人以盘擎一儿授之遂生儿
　　道士授棋
　　李泰伯母初无子祈祷无所不至祥符二年梦道士奕棋户外往观之其一人取局之一子授焉遂孕生泰伯
　　祈魔母室
　　广记观察使皇甫政与妻陆氏住魔母室祈男请俸钱百万结搆堂宇后果生男
　　告张仙像
　　蜀苏洵天圣中至玉局观见一画像云是张仙神也无子者祷之輙应洵尚无子因解玉环易之每露香以告乃生轼辙皆成大儒洵自为像赞一说世传张仙像乃蜀王孟防挟弹图也因王花蕋夫人入宋宫念其故主偶携此图悬于壁且祀之谨一日太祖幸而见之致诘焉夫人诡对曰此蜀中张仙神也祀之能令人有子此夫人一时欺宋祖之言非实有所谓张仙也老泉时去孟蜀不逺乃不知有此事何耶
　　犀儿
　　苏东坡诗未得丰盈犀角儿先逢玉雪王郎子又云眼中犀角真吾子身后牛衣愧老妻又云我有长头儿角颊峙犀玉四岁不知行抱负烦背腹师来为摩顶起走趁奔鹿按郑语史伯言幽王弃高明昭显而好防慝暗昧恶犀角丰盈而近顽童穷固注云犀角谓头角有伏犀丰盈谓颊辅丰满皆贤明之相也童昏也固陋也谓皆暗昧穷陋不识德义也故东坡诗句中丰盈犀角之语葢出于此
　　骥子
　　黄鲁直贺夷仲叔父幼子晬日诗骨秀已知骐骥子性仁端是鳯凰雏不腾渥水称神俊应出岐山作瑞符渐诣家人知姓氏试看屏上识之无乃翁断狱多隂德径作高门待汝车
　　鸠宿户
　　唐王廷凑始生有鸠数十朝集庭树暮宿檐户及长骈脇歴居戎职值乱杀田正推为留后子孙相继藩镇一百年
　　鹤集庭
　　唐张九龄母梦九鹤自天而下集于庭遂生九龄
　　梦鳯集肩
　　南史徐摛之子陵母臧氏梦五色云化为鳯集左肩已而诞陵时有僧宝志上人者世称有道陵年数岁家人携以候之宝志摩其顶曰天上石麒麟也又南史王昙逸母昼寝梦灵鳯集其身因有娠又闻腹中啼声宝志曰生子当为神仙宗伯又唐王逺知母昼寝梦鳯集身因有娠宋段少连字希逸初生时其母梦鳯集于庭
　　梦燕投怀
　　定命录唐张说母梦玉燕投怀遂生说
　　白鹄耸云
　　拾遗记吴时张承之母孙氏怀承之时邻人相谓曰昨见张家有白鹄从室入云承之母使占之占者曰鹄延年之物从室入云自卑升高之象当使子孙位极人臣名擅江表若生子可名白鹄后承之位至丞相辅吴将军
　　异雀鸣树
　　唐崔信明以五月五日生日方中有异雀鸣集庭树占者曰生子当以文显位殆不高贞观中为秦川令卒
　　梦虏脱衣
　　索充梦虏脱上衣索紞曰虏字去其上乃一男字夷狄隂类也君妇当生男果然
　　梦神与羮
　　邵氏闻见録邵康节母李氏其姑张氏遇之甚严一夕欲自尽梦神人令以玉筯食羮一杯告曰无自尽当生佳儿后李夫人因山行于云霞间见一黑猿有感而娠临娩有慈乌满庭人以为瑞是生康节七岁戏于庭蚁穴中别见天日云气往来也
　　履巨石
　　隋文中子母铜川夫人经山梁履巨石而有娠遂生文中子
　　立蓐室
　　宋李显忠初生卽立于蓐室有火光及长勇力絶人
　　英骨
　　晋桓温未朞温峤见之曰此儿有英骨可试使啼及闻其声曰真英物也温父彞以儿为温所赏故名曰温
　　神光
　　安禄山母祷于轧荦山即所谓鬭战神者旣而有娠及生有光照穹庐野兽尽鸣望气者言其祥范阳节度使张仁愿遣搜捕欲杀之匿而免母以神所命遂字轧荦随母嫁虏将安延偃遂冒姓安后归唐更名禄山
　　貛入室
　　富献简公曰王荆公之生也有貛入室俄失所在后小名貛郎
　　象入门
　　传灯录第十祖脇尊长者生时父梦白象入其门背有宝座座上有明珠
　　东坡洗儿词
　　苏东坡贺洗儿词犀钱玉果利市平分霑四坐自愧无功此事何如到得侬按犀角黄钱色似之故曰犀钱果白于玉故曰玉果吴人自称曰侬
　　永叔洗儿歌
　　欧阳公洗儿歌虎儿可爱光陆离开眼已有百步威按许慎曰陆离美好貌
　　鸡飞【已下诞女】
　　翰府名谈西子母浣帛于溪有明珠射体感而孕又梦翠鸡五色自空飞下乆而化为鹗飞去遂生西施
　　雉雊
　　酉阳杂俎武则天初诞之月雌雉皆雊右手中指有黑毫左旋如黑子引之长尺余闻见録欧阳公在夷陵游姜嫄庙潜祷续嗣家人梦一鹤飞来自云雌鹤果得女甚端丽
　　作门楣
　　唐宗宠杨妃当时謡曰生女勿悲酸生男勿喜欢又曰男不封侯女作妃君看女却是门楣
　　倾邦国
　　杜甫锦树行生男堕地要膂力生女富贵倾邦国
　　长枝【已下诞孙】
　　白乐天诗芣苢春来盈女手梧桐老去长孙枝注云言旣老则有子孙亦如梧桐之老而有孙枝
　　立竹
　　苏东坡诗如今未问老与少儿孙森森如立竹
　　惊目
　　苏子瞻贺子由生第四孙诗今日散幽忧弹冠及新沐况闻万里孙已报三日浴朋来四男子大壮泰临复开书喜见面未饮春生腹无官一身轻有子万事足举家传吉梦殊相惊凡目烂烂开眼电硗硗峙头玉但令强筋骨可以耕衍沃不须富文章端解耗纸竹君归定何日我计乆已熟长留五车书要使九子读箪瓢有内乐轩冕无流瞩人言适似我穷达已可卜蚤谋二顷田莫待八州督
　　开顔
　　程伊川文集祖评事平生未尝见笑惟长孙始生一老妪报曰承旨新妇生男微开顔曰善视之




</div>
    <div class="pagination">
<a href="山堂肆考_page351.html">上一页</a><span>...</span><a href="山堂肆考_page347.html">347</a><a href="山堂肆考_page348.html">348</a><a href="山堂肆考_page349.html">349</a><a href="山堂肆考_page350.html">350</a><a href="山堂肆考_page351.html">351</a><span class="current-page">352</span><a href="山堂肆考_page353.html">353</a><a href="山堂肆考_page354.html">354</a><a href="山堂肆考_page355.html">355</a><a href="山堂肆考_page356.html">356</a><a href="山堂肆考_page357.html">357</a><span>...</span><a href="山堂肆考_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
