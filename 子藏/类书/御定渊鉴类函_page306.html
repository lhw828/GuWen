<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 306 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 306 页/共 320 页</h1>
    <div class="content">　　増本草释名曰按禽经云随阳越雉也飞必南翥晋安曰懐南江左曰逐影张华注鹧鸪其名自呼飞必南向虽东西廻翔开翅之始必先南翥其志懐南不徂北也本草集解曰鹧鸪生江南鸣曰钩舟格磔者是有鸟
　　相似不作此鸣者则非矣　又曰今江西闽广蜀夔州郡皆有之形似母鸡头如鹑臆前有白圆防如真珠背毛有紫赤浪文　又曰鹧鸪性畏霜早晩稀出夜栖以木叶蔽身多对啼今俗谓其鸣曰行不得也哥哥其性好洁猎人因以竿粘之或用媒诱取南人专以炙食充庖云肉白而脆味胜鸡雉　采兰杂志曰鹧鸪一名内史一名花廌　酉阳杂俎曰鹧鸪向日飞　又曰鹧鸪飞逐月数如正月一日飞而止但伏巢中不复起矣十二月十二日起最难采南人设网取之　南越志曰鹧鸪鸟其鸣自呼杜薄州　异物志曰鹧鸪鸣云但南不北　罗浮志曰遇暖则相对而啼谓之山鸪　北户録曰衡州南灵鹧鸪解岭南野葛诸菌毒及避瘟瘴本草曰鹧鸪天地之神每月取一只飨至尊自死者不可食　梦溪笔谈曰尝有人善调山鹧使之鬬莫可与敌人有得其术者每食则以山鹧皮里肉哺之久之望见其鹧则欲抟而食之此以所养移其性也　唐郑谷字守愚以鹧鸪诗得名时号为郑鹧鸪　零陵李宗古居士唯一妻一女垂老病足养鹧鸪鹦鹉以乐余年
　　鹧鸪二
　　増诗唐李白山鹧鸪词曰苦竹岭头秋月辉苦竹南枝鹧鸪飞嫁得燕山鸿雁壻欲衔我向雁门归山鸡翟雉来相劝南禽多被北禽欺紫塞严霜如劒防苍梧欲巢难背违我今誓死不能去哀鸣惊呌泪沾衣　韦应物鹧鸪啼诗曰可怜鹧鸪飞飞向树南枝南枝日照暖北枝霜露滋露滋不堪栖使我夜常啼愿逢云中鹤衔我向寥廓愿作城上乌一年生九雏何不旧巢住枝弱不得去何意道苦辛客子常畏人　白居易山鹧鸪诗曰山鹧鸪朝朝暮暮啼复啼啼时露白风凄凄黄茅冈头秋日晩苦竹岭下寒月低畬田有粟何不啄石楠有枝何不栖迢迢不缓复不急楼上舟中声闇入梦郷迁客展转卧抱儿寡妇傍徨立山鹧鸪尔本此乡鸟生不辞巢不别羣何苦声声啼到晓啼到晓惟能愁北人南人惯闻如不闻　李渉鹧鸪词曰湘江烟水深沙岸隔枫林何处鹧鸪飞日斜斑竹隂二女虚垂泪三闾枉自沉唯有鹧鸪啼独伤行客心　又诗曰越冈连越井越鸟更南飞何处鹧鸪啼夕烟东岭归岭外行人少天涯北客稀鹧鸪啼别处相对泪沾衣　李羣玉九子坂闻鹧鸪诗曰落照苍茫秋草眀鹧鸪啼处逺人行正穿屈曲﨑岖路又聼钩辀格磔声曽泊桂江深岸雨亦扵梅岭阻归程此时为尔肠千断乞放今宵白髪生　罗邺放鹧鸪诗曰好倚青山与碧溪刺桐毛竹待双栖花时迁客伤离别莫向相思树上啼　崔涂放鹧鸪诗曰秋入池塘风露微晓开笼槛看初飞满身金翠画不得无限烟波何处归　郑谷鹧鸪诗曰暖戯烟芜锦翼齐品流应得近山鸡雨昏青草湖邉过花落黄陵庙里啼游子乍闻征防湿佳人才唱翠眉低相呼相唤湘江阔苦竹丛深春日西　又侯家鹧鸪诗曰江天梅雨湿江蓠此处香烟是此时苦竹岭无归去日海棠花落旧栖枝春宵思极兰灯暗晓月啼多锦幕垂惟有佳人忆南国殷勤为尔唱愁辞　蜀韦庄鹧鸪诗曰南禽无侣似相依锦翅双双傍马飞孤竹庙前啼暮雨汨罗祠畔吊残晖秦人只解歌为曲越女空能画作衣懊恼泽家非有恨年年长忆鳯城归【自注云懊恼泽家鹧鸪音】　闽徐夤鹧鸪诗曰绣仆梅兼羽翼全楚鸡非瑞莫争先啼归眀月落邉树飞入百花深处烟避晓几曽遗逺岫引雏时见饮晴川荔枝初熟无人际啄破红苞坠野田　宋张咏闻鹧鸪诗曰画中曾见曲中闻不是伤情即断魂北客南来心未稳数声相对在前邨　黄庭坚咏零陵李宗古居士家驯鹧鸪诗曰山雌之弟竹鸡兄乍入雕笼便不惊此鸟为公行不得报晴报雨总同声　又诗曰真人梦出大槐宫万里苍梧一洗空终日忧兄行不得鹧鸪应是鼻亭公　元马臻鹧鸪篇曰鹧鸪鹧鸪不知春色何负汝每到春来声更苦百年不得此身安尚忆当时在行旅尔不学大鹏一举培风两翼如云垂又不学篱邉斥鷃翺翔飞跃蓬蒿枝黄陵庙前几春草空遗怨恨传新诗江南二月烟花乱子子孙孙自呼唤说尽人间行路难凄风苦雨心肠断　眀杨基鹧鸪诗曰湘江两岸无茅宇湘竹隂隂覆江渚春来未聼一声莺只有鹧鸪啼暮雨怜渠亦是他乡客苦向人啼行不得纵教行得也消魂那个行人不头白　王恭鹧鸪诗曰緑树残春外双飞锦翼齐长沙有迁客莫向雨中啼　戴冠丁丑道中闻鹧鸪诗曰鹧鸪新啼啼且急草根露重声如塞昔闻尔名未相识今闻尔啼长叹息试问哥哥行不得何用一身生两翼罗浮遥遥云似墨山髙水深道多棘鹧鸪鹧鸪为尔泪沾臆
　　鸽一
　　増本草释名曰鸽性淫而易合故名鹁者其声梵书名迦布得迦　本草集解曰处处人家畜之亦有野鸽名品虽多大要毛羽不过青白皁緑鹊斑数色眼目有大小黄赤緑色而已亦与鸠为匹偶　清异録曰少年尚畜鸽号半天娇人呼为插羽佳人　酉阳杂爼曰蜀郡无鸠鸽　又曰大理丞郑复礼言波斯舶上多养鸽鸽飞行数千里辄放一只至家以为平安信　后魏书曰崔光曽于门下省昼读经有鸽飞集膝前遂入于怀縁臂上肩久之乃去道俗賛咏诗颂者数千人　髙僧传曰并州石壁释眀度者贞观末有鸽巢楹乳二雏度每以余粥就哺之曰乗我经力羽翼速成忽一日学飞堕地俱殒度为瘗之旬余梦二小儿曰儿本鸽也今转生寺东某家矣度往访求果孪生二子入视之呼曰鸽儿一时回顾应诺后俱成立焉　南唐近事陈诲嗜鸽驯养千余只诲自南劒牧拜建州观察使去郡前一月羣鸽先之冨沙旧所无孑遗矣又尝早衙有一鸽投诲懐袖中为鹰所击故也诲感之不复食鸽　宋史曰任福与桑怿循好水川西去怿为先锋见道旁置数银泥合封袭谨密中有动跃声疑莫敢发福至发之乃悬哨家鸽百余自合中起盘飞军上于是夏兵四合　古杭杂记曰髙宗绍兴间宫中养鸽每日羣飞扵外太学士人作诗以讽其诗流于大内髙宗恻然自是宫中不复畜鸽其诗云万鸽飞翔绕帝都朝昏收放费工夫何如养取云邉雁沙漠能传二帝书　齐东野语曰张浚尝按视曲端军无一人公异之谓欲防视端以所部五军籍进公命防其一部于廷开笼纵一鸽以往而所防之军随至张为愕然旣而欲尽观于是悉纵五鸽则五军顷刻而集魏公忌之　辍畊録曰顔清甫曲阜人尝卧病其防子偶弹得一鹁鸽归以供膳于梢翎间得书一缄书上题云家书付男郭禹开拆禹乃曲阜县尹郭仲贤也盖其父自真定寄至者时仲贤改授逺平县尹去鸽未及知盘桓寻觅遂遇害清甫见之责其子便取木匣函鸽病稍愈直抵仲贤官所献书与鸽且语其故仲贤戚然曰畜此鸽已十七年矣凡有家书虽隔数千里亦能传致眞异禽也命左右瘗之
　　鸽二
　　増瘿头【韩愈诗瘿头閙鸠鸽】　映棘【隋书杨素见赤鸽映棘髙二尺】　春花【越絶书蜀有苍鸽状如春花】　飞奴【开元遗事张九龄少年时养羣鸽毎与亲知书信徃来只以书系鸽足上依所敎之处飞往投之九龄目之为飞奴时人无不爱讶】
　　鸽三
　　増诗闽徐夤白鸽诗曰举翼凌空碧依人到大邦粉翎栖画阁雪影拂琼窗振鹭堪为侣鸣鸠好作双狎鸥归未得覩尔忆晴江　宋梅尧臣诗曰孤来有野鸽觜眼肖春鸠饥肠欲得食立我屋南头我见如不见夜去向何求一日偶出羣盘空恣嬉游谁借风翎响朝朝声不休饥色犹未改翻翅如我炳哉有灵凤夭折为尔俦翕翼处其间顾我独迟留凤至吾道行鳯去吾道休鸽乎何所为弗污吾铛瓯
　　鹑【鷃附】
　　増春秋运斗枢曰机星散为鹑　本草释名曰鹑性醇窜伏浅草无常居而有常匹其子曰鳼　又曰其子初生谓之罗鹑至秋初谓之早秋中秋已后谓之白唐一物四名也　本草集解曰鹑大如鸡雏头细而无尾毛有斑防甚肥雄者足髙雌者足卑其性畏寒其在田野夜则羣飞昼则草伏人能以声呼取之畜令鬬搏万毕术云虾蟇得化为鹑交州记云南海有黄鱼九月变为鹑以盐炙食甚肥美　陆玑曰鹑不越横草能不乱其匹　甘氏星经曰鸟之鬭竦其尾鹑之鬭竦其翼梦书曰鹑鷃为鬬梦见鹑鷃忧闲鬬也　广志曰宛鹑大于北鹑以供御　梦溪笔谈曰天文朱鸟取象于鹑故南方朱鸟七宿曰鹑首鹑火鹑尾是也鹑有两种有丹鹑有白鹑此丹鹑也色赤黄而文锐上秃下夏出秋藏飞必附草皆火类也或有鱼所化者鱼鳞虫龙类火之所自生也天文南方朱鸟七宿有喙有嗉有翼而无尾此其取象于鹑与　诗曰鹑之奔奔　尸子曰尧鹑居　庄子曰圣人鹑居而鷇食　徐干中论曰夫俗士之牵达人也犹鹑鸟之欺孺子也鹑鸟之性善近人飞不峻也不速也蹲蹲然若将可获也卒至乎不可获是孺子之所以□膝踠足而不以为也俗士之与达人言也若将可寤而卒至乎不可寤是达士之所以干唇竭声而不舍也　贾谊新书曰宋康王时有雀生鹑占之曰小生巨必覇天下康王大恱射天笞地为齐所灭周地国记曰鹑觚县者秦使太子扶苏及蒙恬筑长
　　城见此原水浅因欲筑城遂以觚爵奠祭乃有鹑鸟飞升觚上以为灵异因以名县　谈苑曰至道二年夏秋间京师鬻鹑者积于市门皆以大车载而入鹑才直二文是时雨水絶无蛙声人有得于水次者半为鹑半为蛙列子云蛙变为鹑事不谬矣　鷃本草集解曰鷃是小鸟鹑类也一名鴽郑康成注礼记以鷃为鴽　又曰鷃鸟也尝晨鸣如鸡趣民收麦行者以为春秋运斗枢云立春雨水鹌鹑鸣是矣鹌与鹑两物也形状相似俱黒色但无斑者为鹌也今人緫以鹌鹑名之按夏小正云三月田鼠化为鴽八月鴽化为田鼠注云鹌也尔雅云鹑子鳼鴽子鸋注鹑鹌属也鴽鹌也礼记云鹑羮鴽醸之以蓼注云鴽小不可为羮以酒蓼醸之蒸煮食也据数说则鹑与鹌为两物眀矣因其俱在田野而形状彷佛故不知别之则夫鹑也始由虾蟇海鱼所化终即自卵生故有斑而四时常有焉鷃也始由鼠化终复为鼠故无斑而夏有冬无焉　本草释名曰鷃不木处可谓安宁自如矣庄子所谓腾跃不过数仞下翔蓬蒿之间者也张华注禽经谓之篱鷃即此鹌则鷃声之转也亦曰鷃雀又鳸有九种此其一也　吕览注曰鴽青州谓之鴾母周雒谓之鴽幽州谓之防　大戴礼曰三月田鼠化为鴽鴽鹌也变而之善故尽其辞也鴽为鼠变而之不善故不尽其辞也
　　鹡鸰一
　　増尔雅曰鹡鸰雝渠飞则鸣行则揺　陆玑疏曰大如鷃雀长脚长尾尖喙背上青赤色腹下白颈下黒如连钱杜阳人谓之连钱　物类相感志曰俗呼雪姑其色苍白似雪鸣则天当大雪极为征验矣　诗曰题彼脊令载飞载鸣　又曰脊令在原
　　鹡鸰二
　　増颂唐明皇鹡鸰颂曰秋九月辛酉有鹡鸰千数栖集于麟徳之庭树竟旬焉飞鸣行揺得在原之趣逼之不惧翔集自若左清道率府长史魏光乗预观其事以献其颂美其彬蔚俯同颂云伊我轩宫竒树青防蔼周庐兮连枝同荣吐緑含英曜春初兮蓐收御节寒露微结气清虚兮桂宫兰殿惟所息宴栖雍渠兮行揺飞鸣急难有情情有余兮天伦之性鲁衞分政亲贤居兮爰游爰处爰笑爰语廵庭除兮观此翔禽以恱我心良史书兮
　　鸩
　　増说文曰鸩毒鸟也　广雅曰鸩鸟其雄谓之运日其雌谓之隂谐　淮南子曰运日知晏隂谐知雨天晏静无云则运日先鸣天将隂雨隂谐则鸣　国史鷤鸟千载为鸩老则愈毒同力即鸩　寰宇记曰鸩一名昙鸟亦曰同力鸟尾有綷文背上连钱文足三距雄者其鸣先顾　文选注曰鸩鸟一名云白古人谓之鸩毒　物类相感志曰鸩似鹰而大如鸮毛紫黒色有毒食之杀人喙长七八寸黄赤如铜食蝮蛇及橡栗蛇入口则烂屎溺着石石烂如泥屎石则变为生金及雄黄其鸟有法知巨石大树间有蛇虺即为禹歩以禁之进退俯仰有度或独为或结羣逡廵石树为之崩倒取蛇虺时呼同力数十声石起蛇出皆啄食之有人入山见其歩法归向其妻学之妇正织而机翻倒凡鸩饮水处百鸟吸之皆死或得犀牛蘸角其中则水无毒此鸟与犀二物相伏今有犀处必有鸩鸩生处必有犀不然有毒气伤物类故天资之以含育万物　鐡厓集曰鸩出蕲州黄梅山中状类训狐声如击腰鼓巢于大木之顚巢下数十歩皆草不生也　左传曰宴安鸩毒　离骚曰吾令鸩为媒兮鸩告余以不好　蜀都赋曰白雉落黒鸩零抱朴子曰渇者恣口于云白之酒饥人之取饱于郁
　　肉漏脯也　尸子曰驸马共为荆使于巴见担酖者问之是何以曰所以酖人也于是请买之金不足又益之车马已得之尽注之于江　晋书曰石崇为荆州刺史得鸩鸟雏以与后将军王恺而养之其大如鹅喙长尺余纯食蛇虺时制鸩鸟不得过江为其羽画酒中必杀人为司校尉傅祗所糺诏原之烧鸩于都街　晋中兴书曰穆帝升平二年二月诏曰佽飞督王饶忽上吾鸩鸟一口云以辟恶此凶物岂宜妄进于是鞭饶一百使殿中御史孙云焚其鸟于四达之衢　遯斋门览曰有任岭南者于山寺登厠忽见异禽集石上跳跃作声若巫家禹歩然须臾石下出一青蛇衔之而去问之寺僧云此鸩鸟也又蕲州黄梅山有鸩巢于山岩大木中每春生一子能飞即送出山惟二雌雄独留
　　鹖鴠
　　増本草释名曰杨氏丹録谓寒号虫即鹖鴠鹖鴠诗作盍旦礼作曷旦说文作防鴠广志作侃旦唐诗作渇旦皆随义借名耳雄方言云自闗而西谓之鹖鴠自闗而东谓之城旦亦曰倒悬周魏楚宋谓之独舂郭璞云鹖鴠夜鸣求旦之鸟夏月毛盛冬月祼体昼夜鸣呌故曰寒号曰鹖鴠古刑有城旦舂谓昼夜舂米也故又有城旦独舂之名月令云仲春曷旦不鸣盖冬至阳生渐暖故也其屎名五灵脂者谓状如凝脂而受五行之灵气也　本草集解曰曷旦乃时之鸟也五台诸山甚多其状如小鸡四足有肉翅夏月毛采五色自鸣若曰鳯皇不如我至冬毛落如鸟雏忍寒而号曰得过且过　礼坊记曰相彼盍旦尚犹患之【引古书】　唐诗曰暗尘啼渇旦凉叶坠相思
　　鸀鳿
　　増本草释名曰鸀鳿名义未详按许愼说文云鸑鷟凤属也又江中有鸑鷟似鳬而大赤目据此则鸀鳿乃鸑鷟声转盖此鸟有文彩如凤毛故得同名耳　本草集解曰鸀鳿山溪有水毒处即有之因为食毒虫所致也其状如鸭而大长项赤目斑觜毛紫绀色如防防色也又按三辅黄圗及事类合璧并以今人所呼白鹤子
　　者为鸀鳿谓其鸟洁白如玉也与似鸭紫绀之说不同白鹤子状白如鹭长喙髙脚但头无丝耳姿标如鹤故得鹤名林栖水食近水处极多　班固西京赋曰天子乃登属玉之舘属玉水鸟天子以柏梁灾为厌胜故上林诸观多以水鸟名观见西京杂记服防谓以玉饰因名误矣
　　报春鸟
　　増顾渚山茶记山中有鸟如鸜鹆色苍毎至正二月作声云春起也至三四月云春去也采茶者呼为报春鸟又名唤春鸟
　　惜春鸟
　　増海録碎事曰惜春鸟大不逾燕其声曰莫摘花果人谓之护山鸡
　　桐花凤一
　　増刘缋霏雪録曰桐花鳯即东坡词所谓倒挂緑毛么凤是也李之仪有咏倒挂一词自注云此鸟以十二月来一名收香倒挂又名探花使性极驯好集美人钗上东坡诗蓬莱宫中花鸟使緑衣倒挂扶桑暾注云岭
　　南珍禽有倒挂子緑毛红喙自东来非尘埃间物也如鹦鹉而小者一云倒挂鸟毛羽五色日闻好香藏之羽间夜则张翼倒挂散香
　　桐花凤二
　　増诗眀髙啓倒挂诗曰緑衣小凤啼愁罢痩影翻悬桂枝下芙蓉帐里篆消时解敛余香散中夜钟鼔迢迢琐禁门宵衣未得奉眀防五更香冷罗浮月想忆梅花应断魂
　　増赋唐李徳裕画桐花鳯扇赋序曰成都夹岷江矶岸多植紫桐每至暮春有灵禽五色小于鳦鸟来集桐花以饮朝露及华落则烟飞雨散不知其所徃有名工绘于素扇余因作小赋书其上曰彼嘉桐兮贞且猗当暮春兮发英防岂鹓雏之珍族又栖托乎琼枝彼零露兮甘且白涵晩月兮洒鲜泽岂青鸟之灵俦常饮吮乎玉液有嘉谷而不啄有乔松而不适独美露而爱桐非人间之羽翮
　　画睂一
　　増画眉似莺而小黄黒色其眉如画巧作千声如百舌
　　画眉二
　　増诗宋欧阳修画眉诗曰百啭千声随意移山花红紫树髙低始知琐向金笼听不及园林自在啼
　　白头翁一
　　増鸟有名白头翁者形似鹡鸰其飞似燕之颉颃头上有白毛身苍色　诸葛恪在吴主座有鸟飞过恪曰白头翁张昭疑恪讥之乃曰不闻鸟有白头翁若有请觅白头母恪问鸟有鹦母请觅鹦父【详鹦鹉】
　　白头翁二
　　増诗眀张昱白头翁诗曰疎蔓短于蓬卑栖怯晩风祗縁头白早无处入芳丛　又沈周诗曰十日红帘不上钩雨声滴碎管弦楼梨花将老春将去愁白双禽一夜头

　　御定渊鉴类函卷四百二十八
　　钦定四库全书
　　御定渊鉴类函卷四百二十九
　　兽部一【麟　狮子　驺虞　虎　豹貔貅　狼　狈豺附】
　　麟一
　　原毛诗义疏曰麟麏身马足牛尾黄色圆蹄一角角端有肉音中钟吕王者至仁则出　许慎说文曰麒麟仁兽也　何法盛征祥记曰麒麟者毛虫之长仁兽也牡曰麒牝曰麟牡鸣曰游圣牝鸣曰归昌夏鸣曰扶防秋鸣曰养绥　广雅曰麟者行歩中规折还中矩游必择土翔必后处不履生虫不折生草不羣居不旅行不犯陷穽不罹罘文章彬彬　大戴礼曰毛虫三百六十而麟为之长　礼记曰麟凤龙谓之四灵麟以为畜则兽不狘【呼厥反一作獝】　春秋保干圗曰嵗星散为麟　春秋运斗枢曰机星得其所则麒麟生和平合万民　春秋感精符曰麟一角眀海内共一主也王者不刳胎不割卵则出于郊一本曰徳及幽隠不肖斥退贤人在位
　　则至眀于兴衰武而仁仁而有虑禽兽有防穽非时张猎则至一本曰眀王动则有义静则有容乃见　说苑曰帝王之着莫不致四灵焉徳盛则以为畜治平则至矣麒麟麇身牛尾圜头一角含信懐义音中律吕歩中规矩择土而践彬彬然动则有容仪　孝经援神契曰徳至鸟兽则麒麟臻　礼斗威仪曰君乗金而王其政平麒麟在郊　孙卿子曰古之王者其政好生恶杀麟在郊野　春秋繁露曰恩及羽虫则麒麟至张网焚林则麒麟去　鹖冠子曰麟者枵之兽隂之精也徳能致之其精毕至　蔡邕月令章句曰天宫五兽中有大角轩辕麒麟之星凡麟生于火游于土故修其母致其子五行之精也视眀礼修则麒麟见　孙氏瑞应图曰一角兽者六合同归则至一本曰天下太平则至　増又曰青曰耸孤赤曰炎驹白曰索冥黒曰甪端黄曰麒麐　原淮南子曰麒麟鬬则日月蚀　增春秋孔演圗曰麟鬬则日无光【注麟龙少阳精鬬于地则日月亦将争于上】　原毛诗曰麟趾美太平公子皆信厚如麟趾之仁麟之趾振振公子吁嗟麟兮　増谭子化书曰麒麟出亡国土之象也观我之义禽必不义以彼为祥禽必不祥
　　麟二
　　原尚书中曰帝轩提像配永修机【永长修从也黄帝观摄提配而行之以长从升机故也】麒麟在囿鸾鳯来仪　増唐传曰尧时麒麟在郊薮　孔丛子曰唐虞之世麟鳯防于田　吴越春秋曰禹时麒麟歩于庭　宋志曰成王时麒麟防苑原左传曰鲁哀公十四年春西狩获麟叔孙氏之车子鉏商获之以为不祥以赐虞人仲尼观之曰麟也然后取之　汉书曰终军从上幸雍获白麟一角五蹄又得竒木支旁出辄复合上异之终军对曰野兽并角眀同本也众支内附示无外也若此之应殆将有觧编髪削左袵袭冠带要衣裳而防至化者焉由是改年曰元狩后越地及匈奴名王率众来降　东观汉记曰章帝时麟五十一见又安帝三年颍川上言麟见　王隠晋书曰泰始元年白麟见　又咸宁五年白麟见平原　凉州记曰吕光时张掖金泽有麟见羣兽皆从改年麟嘉増路史曰石季龙开华林郡国上苍麟二八爰俾张
　　司虞调之以驾芝盖　孔氏帖曰前蜀王建武成元年十月麟见璧州永平二年六月麟见文州三年麟见永泰四年麟见昌州　吴越备史曰天祐二年冬十月有兽入吴兴一角而麟趾　燕翼贻谋録曰太平兴国九年十月癸巳岚州献兽一角似鹿无斑角端有肉性驯善诏羣臣参騐徐铉滕中正王佑等上奏曰麟也宰相宋琪等贺　元五行志曰至大年大同宣宁县民家牛生一犊其质有鳞无毛其色青黄若麟者以其鞹上之夏原吉赋序曰永乐十有二年秋榜葛剌国来朝献
　　麒麟今年秋记麻相国复以麒麟来献
　　麟三
　　原木精　仁兽【春秋孔演圗曰苍之灭也麟不荣也麟木精也】　狼头　牛尾【何法盛晋中兴征祥记曰麟麏身牛尾狼头一角黄色马足也】　一角　五蹄【上详麟一说苑下详麟二汉书】　驾六飞　吐三卷【春秋命歴序曰洛书摘亡辟曰次是民没六皇】
　　【出天地命易以第絶宋均曰次民没民始穴处之世终也六皇此下人数者也辰放大头四乳号曰皇次屈地防辰放次屈之名也地防地名驾六飞麟从日月飞麒麟有翼能飞者从日月谓循其度也治二百五十嵗孝经古契曰孔子夜梦丰沛邦有赤烟气起顔回子夏侣徃观之驱车到楚西北范氏之庙见刍儿捶麟伤其前左足束薪而覆之孔子曰儿来汝姓为谁儿曰吾姓为赤松字时侨名受纪孔子曰汝岂有所见乎吾所见一兽如麕羊头头上有角其末有肉方以是西走孔子发薪下麟视孔子趋而徃麟其耳吐三卷书孔子精而读之亦载捜神记】　四灵之畜　五行之精【上详麟一礼记下详麟一蔡邕月令章句】　毛虫之长　嵗星之精【上详麟一大戴礼　下详麟一春秋保干圗】在郊薮　饮玉英【礼曰鳯皇麒麟在郊薮　瑞应圗曰麟王者嘉祥也含仁抱义不羣】
　　【居不旅行彬彬乎其有文章食嘉禾之实饮珠玉之英】　不至　可羁【史记仲尼曰刳胎杀天则麒麟不至　楚辞麟可系而羁兮岂异夫犬羊】　不羣　先兆【麟者止不羣行无侣不践生虫不噬生草不食生肉夀三千嵗　吉之先兆】　定　角【毛诗麟之定振振公姓　学如牛毛成如麟角】　肉角　麏体【麟角端有肉示有武不用　下见郭璞赋】　伤足　耳【家语鉏商于大野获麟折其左足孔子观之曰孰为来哉反袂拭靣泣涕沾襟子贡问曰何泣子曰麟为明王出非其时见害以伤足　下详前吐三卷注】　作歌　为畜【汉武纪五畤获白麟一角五蹄因作白麟歌荐宗庙也　礼麟以为畜】　瑞中国　游灵畤【公羊麟非中国之兽嘉祥中国　文选濯濯之麟游彼灵畤】　大野获　九真献【左传曰西狩大野获麟注云麟者仁兽王者之嘉瑞也时无眀王出而遇获仲尼伤周道之不兴感嘉瑞之无应故修春秋为中兴之教也絶笔于获麟之一句所感而起所以为终也故曰感麟而作春秋也　汉宣时九真国献麟】　解罘放　凿井得【东京赋解罘放麟　齐中兴二年二月监南兖州萧日南上言广陵宣城内凿井得镂麒麟一枚】　四灵之首　百兽之先　増金瑞　兽圣【京房麟金兽之瑞　论衡麒麟兽之圣者也】　身五彩　夀千嵗【瑞应圗曰麟羊头狼蹄圎顶身有五彩腹下黄高一丈二尺　抱朴子曰麟夀三千嵗广雅麟夀一千嵗】　吐玉书　驾芝盖【拾遗记曰孔子未生时有麟吐玉书于阙里人家文曰水精之子系衰周而素王征在贤眀知为神异乃以绣绂系麟角信宿而去至敬王末鲁人鉏商获麟系角之绂犹在焉　晋书石虎命司虞张昌调苍麟以驾芝盖列乎充庭之乗】　昭昭　踆踆【上见麟五韩愈获麟解杜甫西岳赋麒麟踆踆而在郊】
　　麟四
　　原吐哺【费祎曰鳯凰来翔麒麟吐哺】　引取【谷梁曰西狩获麟其言引取之也注云麟自为孔子来也不为鲁鲁引而取之不与鲁之乱也】　増夀人【春秋运斗枢曰机星得则麒麟生万人寿】示武【埤雅角端有肉示有武而不用也】　画阁【杜甫诗早闻黄阁画麒麟】　象尼
　　【杜甫诗伤麟泣象尼】　宗麟【孔丛子言偃问曰飞者宗鳯走者宗麟为其难致也敢问今见其谁应之】如麟【牟子理惑论昔人未见麟问尝见麟者曰麟何类乎曰麟如麟也问者曰若吾尝见麟则不问】
　　【子矣而曰麟如麟寜可解哉见者曰麟麏身牛尾鹿蹄马背问者霍觧】　为眀王【援神契非有明王则五灵不至孔子曰麟之至也为眀王也】　兆赤刘【孝经援神契麟吐书三卷广三寸长八寸毎卷二十四字其言赤刘当起孔子精而读之】　骊山石麒麟【西京杂记五柞宫前有梧桐楼楼下有石麒麟二枚刋其文词是秦始皇骊山墓上物也头髙一丈三尺东邉者前足折折处如血】　天上石麒麟【三国典略曰徐陵年数嵗家人携以见沙门寳志志摩其顶曰此天上石麒麟也】
　　麟五
　　増诗唐李峤麟诗曰汉祀应祥开鲁郊西狩廻竒音中钟吕成角喻英才画像临仙阁藏书入帝台若惊能吐哺为得鳯皇来
　　増赋眀夏原吉麒麟赋曰丰骨神异灵毳莹洁霞明龙首云拥鳯臆星眸兮焜燿龟文灿兮煜熠牛尾拂兮生风麕身动兮散雪蹴马蹄兮香尘接腕耸肉角兮玉山贯额
　　原颂后汉蔡邕麟颂曰皇矣大角降生灵兽视眀礼修麒麟来孚春秋既书尔来告就庶士子鉏获诸西狩吴薛综麒麟颂曰懿哉麒麟惟兽之伯政平觌景否则戢足徳以卫身不布牙角屏营唐日帝尧保禄委体大吴以昭遐福天祚圣帝享兹万国　西凉武昭王麒麟颂曰一角圆蹄行中规矩游必择地翔而后处不入防穽不罹网罟徳无不王为之折股
　　原賛晋郭璞麟賛曰麟惟灵兽与麏同体智在隐踪仁表不抵孰为来哉宣尼挥涕　増宋黄庭坚麟趾賛曰麟有趾而不踶仁哉麟哉有定而不抵仁哉麟哉有角而不触仁哉麟哉
　　増解唐韩愈获麟解曰麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物不畜于家不常有于天下其为形也不类非若犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则谓之不祥也亦宜
　　増表唐李峤贺麟趾表曰惟此仁兽独冠毛羣识变知机通灵感化悟金轮之欲转即见殊祥知玉辇之方防先呈瑞迹九九为数眀歴算之无疆濯濯咸歌见休眀之有应五蹄显五方之防一角彰一统之符　张仲素贺麟见表曰异质卓荦竒彩光眀顾歩幽岩发闻郡国神物自生于圣日灵编徒载其嘉名
　　狮子一
　　原许愼说文曰虓师子也【虓呼交反】　尔雅曰狻麑如虥猫食虎豹浅毛也【郭璞注曰即师子也狻音酸麑音倪虥音士奸反】　増本草释名曰狮为百兽长故谓之狮虓象其声也梵书谓之僧迦彼说文云一名白泽今考瑞应圗白泽能言语非狮也　本草集解曰狮子出西域诸国状如虎而小黄色亦如金色猱狗而头大尾长亦有青色者铜头鐡额钩爪锯牙弭耳昂鼻目光如电声吼如雷有耏髥牡者尾上茸毛大如斗怒则威在齿喜则威在尾每一吼则百兽辟易马皆溺血其乳入牛羊马乳中皆化成水虽死后虎豹不敢食其肉西域畜之七日内取其未开目者调习之若稍长则难驯矣　原穆天子传曰狻猊日走五百里【郭璞注曰师子也食虎豹】　増束晳发记曰师子五色而食虎于巨山之岫一噬则百人仆惟畏钩防　旧说曰狮子虎见之而伏豹见之而瞑熊见之而跃　师子乳以金银寳器盛之皆漏惟以玻瓈盛之则否师子乳一滴可迸驴乳五斛　酉阳杂爼西域有黒狮子棒狮子旧说苏合香狮子粪也　原汉书西域传曰乌弋国有师子似虎正黄尾端毛大如斗司马彪续汉书条支国出师子犀牛　十洲记曰聚窟洲在西海中申未地面各方三千里北接昆仑二十六里有师子辟邪凿齿天鹿长牙铜头鐡额之兽　増天竺濵海出师子　西域师子国能驯养师子因以名国　新华严曰譬如大师子吼小师子闻悉皆勇健一切禽兽逺避窜伏
　　狮子二
　　原章帝章和元年安息国遣使献狮子符祓形似麟而惟无角也　増南史曰梁武帝时波斯献生狮子帝问曰狮子有何色刘显曰黄狮子超不及白狮子超　唐太宗时西域康居国献狮子帝命虞世南作赋　总章间诃毗施主捺塞献师子　旧唐书曰中宗时有大食国使请献师子姚璹上疏谏诏停其献　倦游杂録曰石参政中立性滑稽天禧中为贠外郎帖职时西域献师子畜于御苑日给羊肉十五觔尝率同列徃观或叹曰彼兽也给肉乃尔吾軰沗预曹郎日不过数斤人反不如兽乎石曰君何不知分耶彼乃苑中狮子吾曹苑外狼耳安可比耶　辍耕录曰元时大防羣臣尽出诸兽于万嵗山若虎豹熊象之属一一置列讫然后狮子至身材短小絶类人家所畜金毛猱狗诸兽见之畏惧俯伏不敢仰视及各饲以鸡鸭野味之类诸兽不免以爪按定用舌去其毛羽惟狮子则以掌擎而吹之毛羽纷然脱落此其所以异于诸兽也　癸辛杂志曰元时有贡狮子者首类虎身如狗青黒色宫中以为不类所画者疑非真使其牵入虎牢皆俯首帖耳不敢动狮子遂溺于虎之首虎亦莫敢动也乃知为真狮子
　　狮子三
　　原服狸　击象【张华博物志曰魏武伐冐顿经白狼山逢师子使格之杀伤甚众见一物从林中出如貍上帝车轭上师子将至便跳上其头师子伏不敢起遂杀之得狮子还未至四十里鸡犬皆无鸣吠者　宋炳师子击象圗序梁伯玉说沙门释僧吉云尝从天竺欲向大秦其间数十里外忽闻哮哮防防惊天怖地顷之但见百兽率走跄地足絶而四巨象俄焉而至以鼻卷泥自厚涂数尺数数喷鼻隅立俄有师子三头崩石折木直抟四象以殪盘石血若溢泉巨树草偃】　食豹　似麟【上详师子一尔雅下详师子二章帝条】　毛浅若虥　尾大如斗【上详师子一尔雅下详师子一汉书西域传】　成敬则之梦　破林邑之军【萧子显齐书曰王敬则之母为女巫敬则胞紫色谓人曰此儿有鼓角相敬则年长两腋下乳各长数寸梦骑五色师子后位至太尉寻阳公　沈约宋书曰宗慤字充干随檀和之伐林邑经入象浦林邑王范杨迈倾国来逆限渠不得度以具装被象前后无际慤以为外国有狮子威伏百兽乃制其形与象相御象果惊奔贼众因此溃乱慤乃与马军主马通厉渠直度歩军和之共奋击杨迈迸走大众一时奔散遂克林邑尽收其珍异皆是未名之寳也】　疏勒献　乌弋生【孝顺帝阳嘉四年夏疏勒国献牦牛师子　下详师子一汉书西域传】　献月支　在西海【后汉孝章帝章和元年月支国献符祓师子　下详师子一十洲记】　毛羣之长　逸才之兽　増声雷　目电【东观汉记师子声吼如雷目光如电外国之产毛羣之长也】　吼龙　怖熊【鸡跖集曰唐开元末西域献师子至安西道中系于驿树近井哮吼若不自安俄顷风雨大至有龙自井中出飞去　伽蓝记曰元魏波斯国献师子永安末始达京师庄帝谓侍中李彧曰朕闻虎见师子必伏可觅试之于是诏近山郡县捕虎以进巩县山阳并进二虎一豹见师子悉瞑目不敢仰视园中素有一盲熊性甚驯善帝令取试之虞人牵盲熊至闻师子气惊怖跳踉曵琐而起帝大笑】　尾拂　筋弦【杂俎集贤校理张希复言旧有师子尾拂夏月蝇蚋不敢集其上　释氏书言以师子筋为琴弦鼔之众弦皆絶】
　　狮子四
　　原神兽　竒兽　增画狮【志怪録顾光寳善画建康陆溉患疟经年光宝诣之以墨涂一狮子谓溉曰此出手便灵异可于户外牓之防诚祈祷溉如其言是夕中夜户外有窸窣之声良久乃不闻眀日所画狮子口中臆前有血淋漓及于户外皆有防焉溉病遂愈时人异之】　糖狮【唐张子路诬李泌受严震金狮子百枚徳宗意是糖狮及騐果然遂杀子路】　狮子王【客有问于浮休子曰来俊臣之徒何如对曰昔有狮子王于深山攫一豺将食之豺曰请为王送二鹿以自赎师子王喜周年之后无可送者王曰汝杀众生亦已多矣今次到汝汝其圗之豺黙无对遂齚杀之俊臣之辈何异豺也未几俊臣等皆及祸】　狮子乐【唐赵宗儒官太常卿太常有五坊师子乐非大朝防不作】　柱头吼【法显记阿育王精舍后立石柱作师子柱内西邉有佛像内外映彻浄若琉璃有外道与沙门争此住处时沙门与共誓此处若是沙门住者当有灵騐作是言巳柱头师子乃大鸣吼见证外道惧怖心服而还】　金精之刚【张九龄賛序】　兽中之王【郭璞曰师子兽中之王也】
　　狮子五
　　原赋唐虞世南师子赋曰惟皇王之御歴乃承天而则大洽至道于区中被仁风于海外通鳯穴以文轨袭龙庭以冠带舎夷言于藁街陈方物于王防眇眇地角悠悠嶂表有絶域之神兽因重译而来扰其为状也则筋骨糺纒殊姿异制阔臆脩尾劲豪柔毳钩爪锯牙藏锋畜鋭弭耳宛足伺间借势暨乎奋鬛防唇倏来忽徃瞠目电曜发声雷响拉虎吞貔裂犀分象碎随兕于龈腭屈巴蛇于指掌践借则林麓摧残哮呼则江河振荡服猜心于猛气遂感徳以依仁同百兽之率舞共六扰而来驯斯则物无定性从化如神譬鳞羽变质于淮海金锡成器于陶钧当是时也兆庶欣瞻百僚嘉叹恱声教之遐宣属光华之再旦臣载笔以叨幸得寓目于竒翫顺文徳以呈祥乃编之于东观　増唐牛上士师子赋曰方頥蹙额隅目髙眶攫地蹲踞腾空抑扬簇拳毛以被劲缕柔毳以为裳逢之者碎犀象闻而顿伏值之者破雕鹗不敢飞翔哮呼奋迅眱瞲腾振掌擭攅铍口衔霜刃故双睛怒以电射一吼威而雷震
　　増賛宋苏轼屏风画师賛曰圎其目仰其鼻奋髥吐舌威见齿舞其足前其耳左顾右盼喜见尾虽猛而和盖其戯嵓嵓髙堂防燕几啼呼颠沛走百鬼
　　増序唐张九龄师子賛序曰顷有至自南海厥繇西极献其方物而师子在焉尔雅所谓狻猊如虥猫食虎豹今之所见信然絶猛者也其天骨雄诡材力杰异得金精之刚焉为毛羣之特屹立不动而九牛相失耽视且嗔而百兽皆伏所以肉视犀象孩抚熊罴其余琐细不置牙齿凡我侍臣咸为之賛
　　驺虞一
　　原孝经援神契曰徳至鸟兽白虎见　瑞应图曰白虎者仁而不害王者不暴虐恩及行苇则见　増又曰王者徳至禽兽泽洞幽眀则见　又曰酋耳似虎絶大不食生物见虎豹即杀之太平则至郭璞云即驺虞也周书曰夹林酋耳大传谓之侄兽　原中兴征祥说曰天下太平则驺虞见驺虞仁兽也状如白虎而黒文其尾参倍　又曰王者仁而不害则白虎见白虎状如虎而白色啸则风兴皜身如雪而无杂者是也近代所谓白虎者背斑而虎文尔雅所谓彪虎者也　河圗括地象曰令訾野中有玉虎晨鸣雷声圣人感期而兴　毛诗曰吁嗟乎驺虞　又义兽也白虎黒文不食生物有至信之徳则应之而来　春秋元命苞曰尧为天子季秋下旬梦白虎遗吾马啄子其母曰扶始升高丘睹白虎上有云感已生臯陶索扶始问之如尧言眀于刑法罪次终始故立臯陶为大理　春秋演义圗曰汤地七十内懐圣明白虎戯朝　昔召公化行陜西之国而驺虞应　魏略曰文帝欲受禅郡国上言白虎二十七见王隠晋书曰太康六年荆州送两足虎时尚书郎索
　　靖议称半虎博令王钤为文曰般般白虎观衅荆楚孙吴不逞金皇赫怒　増祥瑞志曰宋元嘉二十五年白虎见蜀郡二赤虎前二十六年白虎见南琅琊半阳山二虎随从　朝野佥载曰天后时涪州龙武界多虎暴有一兽似虎而絶大日正午逐一虎直入人家噬杀之不食其肉自是县界不复有虎矣録奏检瑞圗乃酋耳　五代史曰蜀永平三年五月驺虞见璧山有二鹿随之
　　驺虞二
　　原仁兽　珍物【瑞应圗驺虞仁兽也　汉宣帝神雀元年诏曰南郡获白虎朕之不明震于珍物】　乐囿　戏朝【逺牧之兽来我庭下驺虞之兽乐我之囿汉武帝时也　下详驺虞一春秋演义圗】　逾境　居丘【王业字子春为荆州刺史卒于枝江住防亭有白虎来震其侧出入人间及发防又逾境吏民为立庙号白虎吏　吴王阖闾于吴县三月有白虎居上号虎丘】　衔肉啄子【汉宣帝时东立宗庙　祠仁兽衔肉致于殿前　下详驺虞　春秋元命苞】　出孟
　　山　围林氏【山海经驺虞如虎五色其间尾长于身出孟山亦出鸟防同穴山亦出林氏之国日行千里　文选围林氏之驺虞林氏山名】　鹊巢之应　天瑞之征【诗驺虞鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成矣白质黒章其仪可嘉皎皎穆穆君子之态盖闻其声今视其来厥涂靡从天瑞之征兹舜氏兴也】　西伯免难　咎繇感生【太公六韬西伯拘羑里散宜生得白虎以献纣免西伯难　下详驺虞一春秋元命苞】　修文之应　彰瑞之休【选今南郡获白虎偃武修文之应获之者张武白虎张而猛服也是以北狄賔今邉不恤冦甲士寝而旌旗仆　文驺虞承献素质仁形彰瑞之休显也】　増至仁　扰义【传谓白虎仁即此是也虎宜以杀为事今反不履生草食自死之肉盖仁之至也　薛道衡文足足懐仁般般扰义】
　　驺虞三
　　原右射【礼武王克殷后散军左射貍首右射驺虞贯革之射息也】　虎从【见驺虞一祥瑞志】啸【蜀志谷烟发而驺虞啸】　増忠信之徳【说文白虎有忠信之徳不吃人】　出
　　则偃武【郁离子曰其性好仁故出则天下偃武】　仁心毛质　猊首虎躯【竝详白居易画驺虞賛】　不虚来【李白诗驺虞不虚来】　不折生【梁父吟不折生草茎】
　　驺虞四
　　原颂后汉蔡邕赋五灵颂曰大梁乗精白虎用生思叡信立绕于垣坰　吴薛综颂曰婉婉白虎优仁是崇饥不侵暴困不改容敛威徳恺悌之风圣徳极盛驺虞乃彰
　　原賛晋郭璞驺虞賛曰怪兽五采尾参于身矫足千里倐忽若神是谓驺虞诗叹其仁
　　虎一
　　増本草集解曰按格物论虎山兽之君也状如猫而大如牛黄质黒章锯牙钩爪须健而尖舌大如掌生倒刺项短鼻齆夜视一目放光一目看物声吼如雷风从而生百兽震恐易卦通騐云立秋虎始啸仲冬虎始交或云月晕时乃交又虎不交孕七月而生又虎知冲破能画地观竒偶以卜今人效之谓之虎卜虎噬人随月旬上下而啮其首尾其搏物三跃不中则舍之人死于虎则为伥鬼导虎而行虎食狗则醉狗乃虎之酒也闻羊角烟则走恶其臭也虎害人兽而猬鼠能制之智无大小也狮駮酋耳黄腰渠捜能食虎势无彊弱也抱朴子云虎及鹿皆夀千嵗五百嵗则变白又海中虎鲨能变虎　本草释名曰虎象其声也魏子才云其文从虚从几象其蹲踞之形从人者非也雄法言云陈魏之间谓之李父江淮南楚之间谓之李耳或谓之□防【左传作于莬汉书作乌檡】自闗东西谓之伯都按李耳当作狸儿盖方音转狸为李儿为耳也今南人犹呼虎为猫即此意也郭璞谓虎食物值耳则止故呼李耳触其讳应劭谓南郡李翁化为虎故呼李耳皆穿凿不经之言也尔雅云虎窃毛曰虥【音栈】猫白虎曰甝【音含】黒虎曰虪【音育】似虎而五指曰防【音伛】似虎而非真曰彪似虎而有角曰虒【音嘶】春秋运斗枢曰枢星精为虎　风俗通曰虎者阳物百兽之长也能噬食鬼魅今人卒得病烧皮饮之系其衣服亦辟恶　酉阳杂俎曰虎有骨如乙字长一二寸在脇两旁皮内尾端亦有之谓之虎威佩之临官气雄又虎夜视一目放光猎人而射之弩箭才及光随坠地成白石入地尺余记其处掘得之能止小儿啼【或曰即虎魄也】虎须可治齿痛　北户録曰刮虎牙治犬咬疮神效无比　考异邮曰阳立于七故虎首尾长七尺般文者隂阳杂也　杂志曰虎能识人气未至百歩辄伏而嘷声震山谷须臾奋跃搏人人有勇者不为动虎止而坐逡廵弭耳而去又虎骨甚异虽咫尺浅草能身伏不露及其虓然作声则巍然大矣　虎不食小儿儿痴不知虎可惧故不食又不食醉人必坐守以俟其醒非俟其醒俟其惧也凡食男子必自势起妇人必自乳起惟不食妇人之隂人遇之者当作势与敌而屡退引至曲路即可避去盖虎项短不能回顾止直行故也　物类相感志曰凡虎若食一人耳上缺痕若割裂以騐食人之数无差　虎荟虎一生一乳乳必双虎　淮南子曰虎有子不能搏攫者杀之为其堕武也　羣玉曰虎之渡水实其常性以尾为帆旁击其尾即可擒　滇中宁山有虎能飞状如蝙蝠左右皆有肉翼翼上有毛如紫貂色　述异记曰汉中有虎生角道家云虎千嵗则牙蜕而角生　玉谿编事南诏谓虎为波罗　云南蛮人呼虎为罗罗老则化为虎有罗藏山　博物志曰江陵有防人能化为虎俗云防虎化为人好着紫葛衣足无踵有五指者人化为虎　括地圗曰越俚之民老者化为虎　国史补曰俗言四指者天虎也五指者人虎也侯鲭録曰虎变为人惟尾不化须为焚除乃得成人河圗曰悬虎鼻门上宦家子孙得印绶悬虎鼻门中一年取烧作屑与妇饮之二月中可得子且贵　荀九家易艮为虎　毛诗曰有力如虎　又曰袒禓暴虎献于公所　又曰进厥虎臣阚如虓虎　礼记曰前有士师则载虎皮　管子曰虎豹兽之猛者也居深林广泽之中则人畏其威而载之虎豹去其幽而近于人则人得之而易其威故曰虎豹托幽而威可载也　尸子中黄伯曰余左执太行之猱而右搏雕虎惟象未试焉　战国防曰人有置系蹄者而得虎虎怒决蹯而去虎之情非不爱其蹯也然而不以环寸之蹯而害七尺之躯者权也　论衡曰变复之家谓虎食人者功曹为奸所致也其意以为功曹众吏之率虎诸禽之雄也功曺为奸来渔于吏故虎食人以象其意或问风从虎何也风木也虎金也木受金制焉得不从故呼啸则风生自然之道也　杂论曰猛虎不处卑地鸷鸟不立垂枝
　　虎二
　　増管子曰桀之时女乐三万人放虎于市观其惊骇琐语曰周王欲杀太子宜臼释虎将执之宜臼叱之虎弭耳而服　冲波传曰孔子尝游于山使子路取水逢虎于水所与共战揽尾得之内懐中取水还问孔子曰上士杀虎如何子曰上士杀虎持虎头又问中士杀虎如何子曰中士捉耳又问下士杀虎如何子曰捉虎尾子路出尾弃之　韩诗外传曰楚熊渠子夜行见寝石以为伏虎弯弓而射之没金饮羽下视知其为石　华阳国志曰秦昭防时白虎为害乃募长于弓矢者朐防廖仲药秦精等伏弩于高楼射杀之王曰虎歴四郡凡害千二百人一朝降之功莫大焉乃刻石与盟　列士传曰秦王将朱亥着虎圈中亥瞠目视虎眦裂血出溅虎终不敢动　独异志曰汉景帝好游猎有猎人见虎无便得之乃为珍馔祭所见之虎帝梦虎死在祭所乃命剥取皮牙余肉悉化为虎而去　述异记曰汉宣城郡守封邵化虎食郡民民呼曰无作封使君生不治民死食民　王孚安成记曰都区寳居父防里人格虎虎匿其庐宝以蓑衣覆藏之虎以故得免时负野兽以报寳由是知名　后汉书宋均迁九江太守郡多虎暴均下记属县一去防穽除削课制虎相与东浮渡江　拾遗记曰魏文帝时乐浪献虎文如锦斑以鐡为槛人莫敢视任城王彰曳虎尾以绕背虎弭耳无声　捜神后记魏时寻阳县北山中蛮人有术能使人化作虎乡人周眕有一奴使入山伐薪奴有妇及妹亦与俱行既至山奴语二人曰汝且上高树视我所为如其言既而入草须臾见一大黄斑虎从草中出奋迅吼唤甚可畏怖二人大骇良乆还草中少时复还为人语二人云归家慎勿道后向等辈説之周寻复知乃以醇酒饮之令熟醉使人解其衣服了无他异惟于髻髪中得一纸画作大虎虎邉有符周宻取録之奴既醒唤问之见事已露遂具説本末云先尝于蛮中告籴有蛮师云有此术乃授得此法　安帝隆安元年凉州牧李暠微服出城逢一虎在道邉化为人遥呼暠为西凉君暠因张弧待之又呼曰汝无疑也暠知其异乃投弓于地虎人乃前谓暠曰炖煌非福地君之子孙王于西凉不如迁都酒泉言讫乃去暠乃移都酒泉建国号西凉王　独异志曰刘牧字子仁尝居南山野中植果种蔬人多伐树践囿俄有二虎近居惟见牧则揺尾牧曰汝来防我也虎辄俛首歴年牧卒虎乃去　捜神记曰长沙居民作槛捕虎槛发明日众徃格之见一亭长赤帻大冠在槛中坐大怒曰昨被县召夜避雨误入此中急出我民曰君见召当有文书即出懐中文书于是出之寻化为虎走矣捜神后记曰丹阳沈宗以卜为业义熙中忽有一人
　　着皮袴乗马从一人亦着皮袴来诣宗卜云西去觅食好东去觅食好宗为作卦卦成告之东向吉因就宗乞饮内口着瓯中状如牛饮既出东行百余歩从者及马皆化为虎自此虎暴非常　梁典曰齐沈僧照尝校猎中道而还曰国家有邉事须处分问何以知之曰向闻南山虎啸知耳俄而使至　南史庾黔娄仕齐为编令政有异绩猛兽皆渡徃临沮界【萧励迁宣城内史傅昭为安城内史竝兽暴为息】　又萧业徙湘州零陵旧有二猛兽为暴无故相枕而死郡人唐睿见猛兽傍一人曰刺史徳感神眀所以两猛兽自毙言讫不见【萧象为湘州刺史四猛兽死于郭外】　广古今五行记曰梁衡山侯萧泰镇防阳时虎甚暴村门设槛机发村人炬火烛之见一老道士自陈云从村告乞还误落槛里共开之出槛即成虎奔驰而去　周书曰杨忠从太祖狩于龙门独当一虎左挟其腰右防其舌太祖壮之北台谓虎为揜于因以字之　朝野佥载曰唐傅黄中为诸暨令有部人饮大醉临崖而睡忽有虎临其上而嗅之虎须入醉人鼻中遂喷声振虎惊跃落崖为人所得　又有人能结坛召虎人有疑罪令登坛有罪者虎伤无罪者不顾名虎噬　异苑曰扶南王范寻常畜虎五六头鳄鱼六头若有讼未知曲直便投与鱼虎鱼虎不噬则为有理秽貊之人祭虎为神将有以也传异志曰天寳中河南缑氏县仙鹤观每年九月二
　　日夜有一道士得仙其夜皆不扄户以求上升之应后张竭忠摄令疑之至日令二勇者以兵器潜窥之至三更后见一黒虎入观须臾衔出一道士二人射之不中竭忠大猎于太子陵东石穴中格杀数虎获金简玉箓冠帔人髪甚多　广异记曰天宝中巴人伐太白庙前大松有老人止之不聼老人乃登山呼斑子俄羣虎出噬巴人又岭南山魈亦呼虎为斑子　唐潭州华林善觉禅师观察裴休访之问有侍者否师乃唤大空小空二虎自庵后出师曰有客且去二虎咆哮而去　国史曰裴旻善射尝一日毙虎三十有一四顾自矜有父老至曰此皆彪也似虎而非将军若遇真虎无能为也旻曰真虎安在父老曰自此而北三十里徃徃有之旻跃马而徃次丛薄中果有一虎腾出状小而势猛据地一吼山石震裂旻马辟昜弓矢皆坠几不得免自此慙惧不复射虎　原化记曰张俊者深水县尉元澹庄客也其妻为虎所取俊乃挟矢入山于近虎穴处上大树伺之见其妻已死为虎所禁尸自起拜虎讫解衣祼而复僵又于穴中引四子皆大如貍竞来争食俊连射毙之截虎头并杀四子取其首负妻而归　唐五行志曰大歴四年虎入京师长夀坊宰臣元载家庙射杀之唐钟傅少醉遇虎与鬬其肩傅亦持虎不置防人斩虎得免既贵悔之戒诸子曰勿效我暴虎也　十国纪年曰五代吴周本少倜傥有猛虎为暴本与二兄徃视之遇于篁竹间奋跃前搤虎二兄同击之虎败死于穴由是知名　吴越备史曰钱王镠命闾丘方建下元金箓于东府龙瑞宫有黒虎一蹲宫前醮罢遂不见　録异记曰嘉陵江侧有妇人年五十已来自称十八姨徃徃来民家不饮不食毎教谕人作好事若为恶事者我常令猫儿三五个廵检汝来语毕遂去或奄忽不见民间知其是虎所化皆敬而惧之　又吉阳治在涪州南有像设古碑犹在物业甚多人莫敢犯涪州禆将蔺庭雍妹盗取常住物因即迷路身变为虎其前足之上银纒金钏宛然犹存每见乡人隔林与语求见其母母畏之不敢徃虎来徃郭外经年渐去　茅亭客话曰灵池县洛带村民郝二者常说其祖父以医卜为业画一孙真人从以赤虎悬于县市卜肆中因及髦年每日颙坐瞠目观画虎终日无倦自兹不见画虎则不乐村舍防厨寝室悬挂虎皆遍有兄见其耽好因说府城有药肆养一活虎拜告其兄求偕至郡既见后顿忘寝食旬余方诱得归自兹一月入城看虎再三经年惟好食肉以熟肉不快其意即啖生肉至孟蜀先主建伪号之眀年一日夜分开庄门出去有行人说夜来一虎跳入羊马城内军人上城射杀分而食之其祖父不归絶无耗音则化为虎者是也遂访得虎骨数块将归之　又伪蜀末利州路有二客负贩杂货徃葭萌市鬻之日将暮去市十五里余藂林高树上有人云虎过溪来行人回避二客惶忙选得一树髙枝叶蔽人形处登之逡廵有二虎迭来攫跃或作人声曰人在树上一虎曰我须上树取之虎欲相及二客以拄杖摏之虎呌曰刺着我眼遂号呼而逸至曙行人稍集赴葭萌市征之所有一妇报云任栏头夜来醉归刺损双眼不来检税二客相顾私语众怪而问之因说夜来以拄杖摏损虎眼是斯人伪为虎而刼路耶众言比处近有二虎且暴遂相率持杖徃栏头家騐之才及中路遇一虎虎畏人多惶怖越山而去众至任栏头家篱隙之内但见栏头倮形而坐两目流血呻吟不已众乃叱之以杖击笆篱栏头踉跄曳一尾突门而出目无所见撞落深坑吼怒拏攫众毙之遂舁入市向先见之虎即栏头妻也　又武都人姓徐失其名开寳初徃巴逢兴贩猿径鸟道猛兽羣行村甿皆设槛穽以捕之时徐至一村安泊中夜机发村人炬火照之见一老僧困惫在穽中自陈云夜来入村教化廻误落穽中开槛出之跃跳数十成一巨虎奋迅腾踯而逝　又永康军太平兴国中虎暴失踪误入市市人千余叫噪逐之虎为人逼弭耳瞩目而坐或一怒则跳身咆哮市人皆顚沛长吏遣善捕猎者李吹口众云李吹口至矣虎闻忙然窜入市屋下匿身李遂以防刺之仍以短刃刺虎心前取血升余饮之因问饮虎血何也李云以壮吾志也　稽神録曰建安山中人种粟者皆搆棚于高树以防虎尝有一人方升棚见一虎垂头塌尾过去甚速俄有一兽如虎而稍小蹑前虎而去遂闻竹林中哮吼震地久之乃寂眀日徃视其虎被食略尽但存少骨　聪道人结庐于云间佘山之东峯有二虎为之卫名大青小青行则随侍前后　贵州僧结庵龙虎山下尝赴斋市人家倩四仆肩舆以行至其家即求宻室闭仆其内加扃钥戒勿与食主人俄闻咆哮走视之皆虎也惊悸毛竦争来言僧但微笑斋罢启钥唤出依然仆也遂举舆去盖以法摄制山中虎耳　传竒曰大中年茵秀才于南山庄夜吟有叩门者曰南山斑寅将军拜谒相与吟咏眀騐之乃虎也　宣室志曰张鋋次巴西遇白额侯于巴西侯席上眀騐之乃虎也青琐髙议曰张侍郎守郓虎害物公令吏执符追虎
</div>
    <div class="pagination">
<a href="御定渊鉴类函_page305.html">上一页</a><span>...</span><a href="御定渊鉴类函_page301.html">301</a><a href="御定渊鉴类函_page302.html">302</a><a href="御定渊鉴类函_page303.html">303</a><a href="御定渊鉴类函_page304.html">304</a><a href="御定渊鉴类函_page305.html">305</a><span class="current-page">306</span><a href="御定渊鉴类函_page307.html">307</a><a href="御定渊鉴类函_page308.html">308</a><a href="御定渊鉴类函_page309.html">309</a><a href="御定渊鉴类函_page310.html">310</a><a href="御定渊鉴类函_page311.html">311</a><span>...</span><a href="御定渊鉴类函_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
