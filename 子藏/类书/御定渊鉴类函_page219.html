<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 219 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 219 页/共 320 页</h1>
    <div class="content">　　紫脑【道君列纪经曰斗中若有元箓玉籍者则目有绿筋若三元宫有琳札者紫脑锦舌】　衔日戴星　托洪胎　剖李腋【本行经曰太上道经托胎洪氏之胞凝神琼胎之府道徳经序诀曰周时复托神李母剖左腋而生生时即皓然因号曰老子】　女吞气
　　圣母梦云【妙内篇经曰三气八十一万亿嵗后化生妙玉女又生后八十一万亿嵗后三气变化五色妙玉女口仍即吞之八十一万亿嵗乃化从妙玉女左腋而生生而白首故号为老子　下详梦日注】　合气为名　指树为姓【山元録经曰髙上玉皇上圣帝君九天玉真皆徳空洞以为字合二气以为名　妙内篇经曰老君托从李母生李母无婿老君指李树曰此为我姓】把十　蹈五　双柱　三门【葛洪神仙传曰洪按朱韬玉札金箫内经皆云老子足蹈三五手把十文鼻骨双柱耳三门】　绿肠朱髄　苍肾青肝【道君列纪经曰若三元宫有琳札緑肠朱髄　又曰都丹台有皇皇金字者则青肝紫络苍肾绫文】　七十二色　三十二光【山元录经曰自髙上虚皇顶负圎光七十二色　又曰太微天帝君身生三十二色寳光矣】　増九患　五难【学道有九患有志无时有时无友有友无志有志不遇其师遇师不觉觉师不勤勤不守道或志不固固不能久皆人之九患也　下详道二】　三过　五情【妙真经曰视过其目明不居听过其耳精泄漏受过其心神出去　下详道二】　道品　祸车【三教论曰道家厥品有三一者老子无为二者神仙饵服三者符箓禁厌　妙真经曰罪莫大于祸莫大于贪咎莫大于僣此三者祸之车也】　授业　观形【晋纪曰张忠知至道虚无为宗依山岩幽谷凿地为窟室弟子亦居窟室相去六十余歩五日一朝其教以形不以言弟子受业观形而退立道坛于窟上每旦拜之食用瓦器凿石为釡】
　　道教四
　　原无名【大道无名彊名曰道】　不器【大道不器】　形上【易曰形而上者谓之道】积灵【太上三五顺行经曰道者天之积灵】　知始【执古之道以御今之有能知古始是谓道纪】观复【致虚极守静笃万物并作吾以观其复】　葆光【注而不满酌而不竭不知其由谓之】
　　【葆光言自光不满】　抱一【老子曰圣人抱一为天下式】　为父【吾将以为教父】　为母【可以为天下母详后】　为宗【详道三受业注】　为任【真诰曰修于其身其徳乃真君子立身道徳为任清浄为师太和为友惟惟黙与道无极】　深行　浅行【文子曰古之为道者深行之谓之道浅行之谓之仁义薄行之谓之礼智】　希夷之道【老子曰视之不见名曰夷聼之不闻名曰希】　域中之大【老子曰域中四大天大道大云云】　由醯鸡【庄子曰丘之道也其由醯鸡谓瓮中蠛蠓也】　在蝼蚁【道在蝼蚁在稊稗】　万物之宗【老子曰道冲而用之或不盈渊乎似万物之宗】　儒墨之善【艺文志曰道家者流使人精神専一动合无形澹足其术因隂阳之大顺采儒墨之最善】　一隂一阳【易曰一隂一阳之谓道注一无也道无不存存隂而无于隂存阳而无于阳然隂阳之中皆是道故云】　惟恍惟惚【老子曰道之为物惟恍惟惚】　圣人尊道【行有余力坐进此道】　上士勤行【老子曰上士闻道勤而行之中士闻道若存若亡下士闻道大笑之不笑不足以为道】　日用不知【易曰百姓日用而不知注云以其无为之功大也】　周行不殆【老子曰独立而不改周行而不殆可以为天下之母吾不知其名字之曰道】　无名之朴【又云道常无为而无不为侯王若能守万物将自化化而欲作吾将镇之以无名之朴】　自然之教【乂云人法地地法天天法道道法自然】和之以天倪【出庄子】　导之以自然【文子曰圣人立法导民之心各使自然故生者无徳死者无怨也】　虚无　妙有　増奥防【观众妙之门坐思奥旨】元始【一本经曰无宗无上而独能为万物之始故称元始】　清虚自卫【详儒墨注】　清虚寡欲【李叔明恶道佛之上言道教者清虚寡欲者也今迷其内而饰其外使农夫女工堕业以避役故农桑不勤兵赋日屈国用军储皆为斁耗】　原珠　风　训　真宗　尊道　贵徳　道徳之文【五千言】　元之敎　无为之道　众妙之门　混成之敎　正始之原　教本元　政先清浄　开至道之轨躅　发元闗之扃鐍
　　道教五
　　増诗唐张説奉敕撰道家诗曰金坛啓曙闱真气肃微微落日衔仙窦初霞拂羽衣香随龙节下云逐凤箫飞暂往蓬莱戏千年始一归　又曰窈窕流精观深沈紫翠庭金奁调上药寳桉读仙经作赋防神雨乘槎辨客星祗应谢人俗轻举托云軿　又曰金炉承道诀玉牒啓元机云逐笙歌度星流宫殿飞乘风嬉浩荡窥月弄光辉唯有三山鹤应同千载归　又曰道记开中箓真官表上清焚香三鸟至链药九仙成天上灵书下空中妙伎迎迎来出烟雾渺渺戏蓬瀛　顾况金珰玉佩歌曰赠君金珰太霄之玉佩金锁禹步之流珠五岳真君之秘箓九天文人之寳书东井沐浴辰巳毕先进洞房上奔日借问君从何处来黄姑织女机邉出　又朝上清歌曰洁服朝上清绿景开紫霞皇皇紫微君左右皆灵娥曼声流睇和清歌些至阳无谖其乐多些旌盖防沓箫鼓和些金凤玉鳞郁骈罗些反风名香香气遐些琼田瑶草夀无涯些君着玉衣升玉车些欲降琼宫玉女家些其桃千年始着花些萧寥天清而灭云目琼琼兮情感佩随香兮夜闻肃肃兮愔愔啓天和兮洞灵心和为丹兮云为马君乘之觞于瑶池之上兮三光罗列而在下　李白访道安陵遇盖还为余造真箓临别留赠诗曰清水见白石仙人识青童安陵葢夫子十嵗与天通悬河与微言谈论安可穷能令二千石抚背惊神聪挥毫赠新诗髙价掩山东至今平原客感激慕清风学道北海仙传书蕊珠宫丹田了玉阙白日思云空为我草真箓天人慙妙工七元洞豁落八角辉星虹三灾荡璇玑蛟龙翼微躬举手谢天地虚无齐始终黄金满髙堂荅荷难克充下笑世上事沈魂北罗酆昔日万乘坟今成一科蓬赠言若可重实此轻华嵩　李商隐戊辰防静中出贻同志诗曰大道谅无外防越自登真丹元子何索在已莫问邻蒨璨玉琳华翶翔九真君戏掷万里火聊召六甲旬瑶简被灵诰持符开七门金铃摄羣魔绛节何兟兟吟防东海若倚笑扶桑春三山试回视九州一尘我夲元胄秉华由上津中迷鬼道乐沈为下土民托质属太隂链形复为人誓将覆官泽安此真与神山有慰荐南真为弥纶玉管防元圃火枣承天姻科车遏故气侍香传灵芬飘飖被青霓婀娜佩紫纹林洞何其微下仙不与羣丹泥因未控万刼犹逡廵荆芜既以薙丹壑永无湮相期保妙命腾景侍帝宸原赋梁江淹丹砂可学赋曰或曰金不可铸仆不信试为此辞乘河汉之光气骑列星之采色辍隂阳于形有传变化于心识既而暧碧台之错落曜金宫之玲珑幻莲花于绣闼化蒲萄于锦屏奏神鼔于玉袂舞灵衣于金裾韵踯躅而易变律参差而难图非南风之能拟讵濮水之敢模　増唐吕铸玉书赋曰上清中元圣立教存书示人以玉为至精之寳谕道于彊名之真使其复归于本近取诸身保长生于气母通不死于谷神妙哉灵诀虚皇之説清紫府之内瑕瑜不藏洗丹田之中琼瑶比洁蓬莱有夀配金石姑射有顔如氷雪讶其与天地相终而莫知寒暑易节时所未谕兹焉在列我是以纪庭庐之位论藏府之官得之于此甚易求之于彼则难嘘吸可以自审性命于焉内观専气致柔则顺途而同辙适往任欲将背驰而走丸五气理于先后三闗啓其户牖精粹自成于渣滓宠辱不惊于纷糺同美玉之韫匵我其善守以隋珠而弹雀尔于何有以致其道取诸其懐皆目可通于两曜神相应于百骸乃知化自仙册形为真宅传此希言服之无斁神明不见指象帝于虚无览可寻捧斯文而探赜代所贵人受益不然何道徳并经于五千灵山自古而累百虽羽化之独跻于国理而无暌用以修真则致虚抱一移于砥行乃立节思齐故链质者慕凌厉飞腾于碧落致身者以诗书礼乐为丹梯俾克躬以服道乃洁已而如珪悬解上智之性指南下愚之迷客有仰黄庭之秘箓空自叹于尘泥原颂魏陈王曹植元俗颂曰元俗妙识饥饵神頴在隂焂逝即阳无景逍遥北岳凌霄引领挥雾昊天含神自静　晋牵秀老子颂曰深哉伯阳诞此灵姿研精元奥幽賛神微抱质懐素蕴寳藏辉述而好古仪圣作师周衰道废厥猷匪宣龙潜初九亢志皓然于邈髙风徽音永传　又彭祖颂曰于休彭公应运特生穷神知化妙物通灵挹之不冲满之不盈韬光隐曜混沌元清确乎其操邈乎其度含真荡秽离俗遗务托神元妙逰心泰素享年七百寳防其祚恵我无疆伦道作故
　　原賛晋湛方生老子賛曰教由严宗化必有资深矣若人乃作皇师亦参儒训道实希夷恂恂孔父是敬是祗孙绰老子賛曰李老无为而无不为道一尧孔迹又
　　灵竒塞闗内镜神絶涯永合元气长契两仪
　　原书梁沈约与陶景书曰先生糠秕俗流超然独逺烈霓羽帯总辔云霞方当名书绛简身逰元阙凭星夕卧望日朝餐而至理深微瞹焉难睹虽欲下风问道未知厥路若夫栖迟闲逺咀咽琼芝出入清都师友灵圣循崖反迹无缺惟心
　　原论魏曹植辨道论曰世有方士吾王悉所招致甘陵有甘始庐江有左慈阳城有郤俭始能行气导引慈晓房中之元术俭善辟谷悉号数百嵗所以集之魏国者诚恐此人之徒接奸诡以欺众行妖恶以惑民岂复欲观神仙于瀛洲求安期于边海释金辂而顾云舆弃文骥而羡飞龙哉夫帝者位殊万国富有天下威尊彰明齐光日月宫殿阙庭等曜紫微何顾乎王母之宫昆仑之域哉夫三鸟备役不如百官之美也素女姮娥不若椒房之丽也云衣羽裳不若黼黻之饰也驾螭载霓不若乘舆之盛也琼蕊玉华不如玉圭之洁也而顾为匹夫所罔纳虚妄之辞信惑之説隆礼以招弗臣倾产以供虚求散王爵以荣之清闲馆以居之经年累稔终无一騐虽复诛其身灭其族纷然足为天下笑矣若夫元黄所以娯目铿锵所以乐耳媛妃所以绍先刍豢所以恱口也何甘无味之味听无声之乐观无采之色乎原序后周宇文逌道教实花序曰混成元胎先天地而生妙自然在开辟之外可道非道因金箓以诠言上徳不徳寄玉京而阐説髙不可揆深不可原閟之而彰三光舒之而绵六合广矣大矣莫得尽其钩深恍兮惚兮安可穷其象物十善之戒四极之科金简玉字之音琼笈银题之旨升内教灵寳上清五老赤书之篇七圣紫文之记故以晖诸篆籀焕彼图牒经秘籍可得而谈者焉若乃包含天地陶育乾坤无大不大无小不小随之而不见其后迎之而不见其前周流六虚希微三气无上大道游于空洞之上梵形天尊见于龙汉之刼日在丁夘拜东华之青童辰次庚寅防台山之静黙汉史亦载道有三十七家九十三篇斯止畧序宗涂匪探奥赜讵详金液之异未悟石函之竒见之者尚迷闻之者犹豫非有天尊之説曽无大圣之言岂下四蕊之丹罕识五光之彩区区琐琐盍各而言
　　増碑隋薛道衡老氏碑颂曰悠哉振古邈矣帝先四纪维地八柱承天丛生类聚广谷大川至道灵运神功自然五精应感三微相继树以司牧执其象契帝迹慙皇王猷谢帝上徳愈逺淳风渐替时乖澹泊俗异冲和尚贤饰智悬法张罗内修樽爼外事干戈鱼惊网宻鸟乱弓多真人出世星精下斗龙徳在宫鹤髪垂首解纷挫鋭去薄归厚日角月庭天长地久小兹五岳隘此九州逝将髙蹈超然逺逰青牛已驾紫气先浮元门洞啓神化潜流赖郷旧里涡川遗迹古徃今来时移世易灵庙凋毁祠坛虚寂九井生桐双碑碎石惟皇受命廼神廼圣响发地钟光垂天镜宇宙开朗妖氛荡定曜魄同尊参神取正流沙蟠木凤穴林异类归款万方宅心鸿胪纳賮王防输琛青云干吕薫风入琴化致鼎平家兴礼譲永言柱下犹慙太上乃建清祠式圗灵状原隰爽垲亭皐弥望梅梁桂栋曲槛丛楹烟霞舒巻风雾凄清仙官就位羽客来庭穣穣简简防福明灵至神不测理存系象大音希声时振髙响遐迩讃诵幽明资仰敬刋金石永播天壌　又李湜唐江州冲阳观碑颂曰大哉元气邈矣真圗寜穷妙象罔究鸿鑪道气方振浇风未敷发挥元箓何贤墨儒【其一】睢盱莫测肸蠁难名蝉蜕滓浊神逰太清沈尸载起枯骸更生韬光秘诀养正真经【其二】变朴从雕驱淳入诈质文互起昬明递谢燧火御图观龙演卦诡类千品殊形万化【其三】于戏主唐异圣冲光化吞邃古声超上皇六幽允塞三灵再昌御九登运得一乘阳【其四】亶惟皇猷光宅天休张我元籥清我道流双童晩憇四子晨逰山栖白鹤闗度青牛【其五】至人有为重爻是考芸阁三袭琳鉴七寳海圣澄真天神御昊含漱灵液规模元老【其六】一人有庆万姓攸资仰稽真宰式练精思往梵仙桂今植灵芝惟其嗣美赖我尊师【其七】王命良臣作牧江曲英英佐贰济济僚属中和演化感恩动俗众妙所归羣生是属【其八】庐峯之右吴江之南仙居隐隐邃宇耽耽道原叵济洞穴难探荃微思拙文何以堪【其九】
　　増铭唐顾况衢州开元观碑铭曰天地未生圣人未作隂阳坱圠日月磅礴道隐乎先气流形博乃播羣法灵神沃若奔景无天廻元豁落
　　仙一
　　原释名曰老而不死曰仙僊迁也迁入山也故制字人傍山也　魏伯阳周易参同契曰惟昔圣贤懐抱真体服九鼎化沦与并【九鼎谓丹砂之精】含精飬神通徳三元【谓天地人也】精液腠理筋骨致坚众邪辟除正气常存累积长久变形而仙　大戴礼易本命篇曰食气者神明而夀不食者不死而神　史记曰蓬莱方丈瀛洲此三神山者在渤海中盖尝有至者诸仙人及不死药在焉其物禽兽尽白而黄金白银为宫阙未至望之如云及到三神山反居水下临之则风引而去终莫能至　庄子曰藐姑射之山有神人居焉肌肤若氷雪绰约若处子不食五谷吸风饮露乘云气驭飞龙游于四海之外増又曰至人大泽焚而不能热河汉沍而不能寒疾雷破山狂风振海而不能惊　原抱朴子曰求仙者要当以忠孝和顺仁信为本若徳不修而但务方术终不得长生也行恶行大者司命夺纪小过夺筭随所犯轻重故所夺有多少　増又曰彭祖言天上多尊官大神新仙者位卑所奉事者非一但更益劳苦耳故不切于升腾而止于人间者八百八年　淮南子曰至人倚不拔之柱行不闗之涂禀不竭之府学不死之师　冲虚子曰形动不生形而生影声动不生声而生响无动不生无而生有　真诰曰玉醴金浆交棃火枣此则腾飞之药不比金丹若体未真正秽念盈懐恐此物不肯来也集仙録曰形如生人者尸解也足不青皮不皱者尸
　　解也目光不落无异生人者尸解也有死而更生者有未敛而失其尸者有髪脱而形飞者皆尸觧也白日解者为上夜半解者为下向晓向暮去者为地下主　真诰曰学仙者有五性暴奢酷贼克去五性反诸柔善当有冀耳　又曰学道如弹琴缓急得中则道可成矣又曰富贵丽是破骨之斧锯载罪之舟车　太上
　　遵仙铭曰子欲长生当服山精子欲轻翔当服山姜又曰学道如穿井形愈深则去土愈难运出当披其心正其形乃见泉源　列仙传曰厯观百家之中以相检騐得仙者百四十六人其七十四人在佛经故撰得七十二可以与多闻博识者遐观焉　原神异经曰昆仑有柱焉其髙入天所谓天柱也围三千里圎如削下有仙人九府治与天地同休息　十洲记曰聚窟洲在西海中洲上有大树与枫木相似而材芳华叶香闻数百里名此为返魂叩其树树亦能自声声如羣牛吼闻之者皆心震神骇伐其根心玉釡中煮取汁更微火熟煎之如饴令可丸名曰惊精香或名之振灵丸或名之为返生香　又曰昆仑山三角一角正于北辰星辉名曰阆风岭其一角正西曰元圃防其一角正东曰昆仑宫其一处有积金为天墉城面千里城安金台　又曰钟山在北海之子地仙家数十万耕田种芝草课计顷亩崔元山濑郷记曰老师为十三圣师养性得仙各自
　　有法凡三十六或以五行六甲陈或以服食度骨筋或以深巷大巗门或以呼吸见丹田或以流理还神丹或以歔歙逰天山或以元阳长九分或以恬澹存五官或以清浄飞凌云或以三神建斗廻或以三五竟复还或以声罔处海濵或以三黄居魄魂或以太乙行成均或以六甲御六丁或以祭祀致鬼神或以吹呴沈深泉或以命门固灵根或以璇玑得玉泉或以専守升于天或以混沌留我年或以把握知塞门或以太乙柱英氛或以虚无断精神或以黄庭乘僮人或以柱天徳神仙或以玉衡上柱天或以六甲逰元门或以导引俛仰伸或以寂寞在人间或以药石上腾云或以九道致红泉或以厥隂三毛间或以去欲但存神
　　仙二
　　原史记曰黄帝采首山铜铸鼎于荆山之下鼎既成有龙垂胡髯下迎黄帝黄帝上骑羣臣后宫从上者七十余人小臣不得上乃悉持龙髯拔堕黄帝弓百姓仰空望帝既上乃抱其弓与胡髯而号故后世因名其处曰鼎湖其弓曰乌号　又曰赤松子神农时雨师服水玉散教神农能入火自烧至昆仑山西王母石室随风上下炎帝少女追之亦得仙俱去髙辛时为师　又曰偓佺采药父也好食松实体毛数寸能飞行逐走马以松子遗尧尧不服时受服者皆三百嵗　増又彭祖云上士异牀中士异被服药百裹不如独卧人集其术为彭祖经神仙传云彭祖夀八百厯三代防四十九妻五十四子　王充论衡曰羿请不死之药于西王母其妻嫦娥窃而食之奔入月宫托身于月是为蟾蜍　列仙传曰周宣王时郊闻采薪者行歌云巾金巾入天门呼长精吸元泉鸣天鼔养泥丸时人莫能知之老君曰此活国中人其语秘矣斯皆修习无上正真之道也真仙通鉴云长桑公子也　内传曰周穆王名满立时年五十立五十四年一百四嵗王少好神仙常欲使车辙马迹遍于天下以仿黄帝焉乃乘八骏之马奔戎为右造父为御又觞西王母于瑶池之上王母謡曰白云在天道里悠逺山川间之将子无死尚能复来祭父自郑圃来谒谏王以徐偃之政王乃返国宗社复安　原列仙传曰吕尚兾州人生而内智豫知存亡避纣乱隐辽东三十年西适隐于南山钓于卞谿三年不获鱼问曰可以止矣尚曰非尔所及也果得大鲤有兵钤在腹中服泽芝地衣石髄二百年而告亡葬之无尸惟有玉钤六篇在棺中　増又曰王子乔者周灵王太子晋也好吹笙作凤凰鸣道士浮丘公接以上嵩山后乔于山见桓良曰告我家七月七日待我于缑山头果乘白鹤驻山顶望之不到举手谢时人数日而去　又曰琴髙赵人也以鼓琴为宋康王舎人后辞入涿水中取龙子与弟子期之曰可洁斋于水旁设祠屋果乗赤鲤来万人观之留月余复入水去　又曰卭疏者周封史也能行气链形煮石髄而服之谓之石钟乳至数百年往来入太室山中有卧石牀枕焉　原又曰萧史秦缪公时善吹箫能致白鹄孔雀公女字防玉好之以妻焉遂教弄玉作凤鸣居数十年凤凰来止其屋为作凤台夫妇止其上不下数年一旦皆随凤凰飞去故秦氏作凤女祠雍宫世有箫声　又曰安期生琅琊阜郷人卖药海边时人皆言千嵗公秦始皇请见与语三日三夜赐金璧数万出于阜郷亭皆置去留书以赤玉舄一两为报曰复千嵗来求我于蓬莱山下始皇遣使者数人入海未至蓬莱山輙风波而还立祠阜郷亭海边十处　増又曰毛女字玉姜形体生毛秦始皇宫人也秦亡入山道士教食松叶遂不饥寒在华隂山中　又曰始皇东逰海上方士徐市等上书请得与童男女入海求三神山不死药浮江至湘山祠逢大风防不能渡始皇大怒使伐湘山树赭其山　又曰有巴卭人不知姓家有橘因霜后诸橘尽收余二大橘如三四斗盎巴人即令攀摘轻重亦如常橘剖开毎橘有二老叟须眉皓然肌体红白皆相对象戏身尺余谈笑自若但与决睹讫一叟曰君输我海龙神第七女髪十两智琼额黄十二枝紫绡帔一幅綘防山霞实散二剂一叟曰君输我瀛洲玊尘九斛阿母疗髄凝酒四钟阿母女熊盈娘子跻虚龙缟袜八緉后日于先生青城草堂还我耳又有一叟曰王先生许来竟待不得橘中之乐不减商山但不得深根固蒂于橘中耳有一叟曰仆饥虚矣须龙根脯食之即于袖中袖出一草根方圎径寸形状宛转如龙毫厘罔不周悉因削食之随削复满食讫以水噀之化为一龙四叟共乘之足下泄泄云起须臾风晦冥不知所在　原汉书曰梅福字子真为南昌尉居家常读书养性为事至元始中王莽専政福一朝弃妻子去九江至今传以为仙人其后人有见福者于防稽变姓名为吴市门卒　増西王母传曰汉初有四五小儿戏于路中一儿歌曰着青裙入天门揖金母拜木公时人莫知惟张子房知之乃往拜焉曰此乃东王公之玉童也仙人得道升天当揖金母而拜木公自非冲虚登真之子莫知其津矣　原汉武故事曰上廵狩河间见青紫气自地属天望气者以为其下有竒女必天子之祥求之见一女子在空馆中姿貌殊絶两手一拳上令开其手数百人擘莫能开上自披手即申由是得幸为拳夫人进为媫妤居钩弋宫解黄帝素女之术大有宠有身十四月产昭帝上曰尧十四月而生钩弋亦然乃命其门曰尧母门　列仙传曰汉淮南王刘安言神仙黄白之事名为鸿寳万毕三巻论变化之道于是八公乃诣王授丹经及三十六水方俗传安之临仙去余药器在庭中鸡犬防之皆得飞升　神仙传曰汉期门程伟妻者能通神变化伟尝从出而无时衣甚愁妻即为致两缣无故至前伟好黄白连时不成妻乃出嚢中药以少投其已煎水银须臾成银伟欲从授方终不可得云伟骨相不应得之逼之不已妻死尸解去　风俗通曰孝明帝时尚书郎河东王乔迁为叶县令乔月朔常诣台朝明帝帝怪其来数而无车骑宻令太史望言其临至时常有双鳬从东南飞来因伏伺见鳬举罗但得一只舄使尚方识乃四年所赐尚书官履也毎朝叶门下鼓不击自鸣闻于京师后天下玉棺于防事前乔曰天帝独欲召我沐浴寝其中盖便上覆葬于城东土自成坟人无知之者百姓为立祠号叶君祠　晋中兴书曰葛洪字稚川亡时年八十一视其貌如平生体亦软弱举尸入棺其轻如空衣时咸以为尸解得仙　列仙传曰陶安公六安冶师数行火火一旦散上紫色冲天公伏冶下求哀须防朱雀上冶曰安公安公冶与天通七月七日迎汝以赤龙至时安公骑之东南上城邑数万人豫祖安送之皆辞诀　又曰江妃二女不知何许人出游江湄逢郑交甫不知其神人也女遂解佩与之交甫悦受佩去数十歩空懐无佩女亦不见　又曰负局先生语似燕代间人因磨镜輙问主人得无有疾苦者若有輙出紫丸赤药与之莫不愈数十年后大疫毎列户与药愈者万计不取一钱后止吴山絶崖世世悬药与人曰吾欲还蓬莱山为汝曹下神水崖头一旦有水白色从石间来下服之多所愈立祠十余处　神仙传曰董威辇不知何许人晋武末在洛阳白社中寝息身上蓝缕衣不蔽形恒吞一石子经月不食或市乞佣作人或往观之亦不与言时或着诗莫知所终　又曰葛字孝先从左元放受九丹金液仙经与客对食并言及变化之事客曰食毕先生作一事特戏者曰君得无促促欲有所见乎乃嗽口饭尽成大蜂数百皆集客身亦不螫人食久乃张口蜂皆飞入口都毕嚼食之是故饭也指牀使行指虾蟇及诸行虫飞燕雀之属使舞节如人也以冬为客设生枣夏致氷雪又以数十钱使人散投井中以一器于井上呼钱出于是钱一一飞从井出皆向所投也又为客设酒无人传之杯自至前如或不尽杯不去也帝问曰百姓思寜可得乎曰易得耳乃书符着社中一时之间天地晦冥大流淹　又曰栾巴者蜀郡人也正朝大会巴独后到有酒色又不饮而南噀有司奏巴大不敬有诏问巴巴顿首谢曰臣郷里以臣能治鬼防病为臣生立庙今旦耆老皆入臣庙不可委之是以颇有酒色臣适来本县成都市上失火臣故噀酒为以灭火非敢不敬当请诏问虚诏抵罪乃驿书问成都成都荅言正旦失火食时有大从东北来火乃息皆作酒气　又曰封君达陇西人初服黄连五十余年入鸟防山又于中服水银百余年还郷年如二十者　増列仙传曰后汉魏伯阳者吴人也与弟子三人入山作神丹丹成乃曰先宜与犬试之若犬飞然后人可服乃与犬食犬即死伯阳服丹入口即死弟子服之亦死余二弟子遂不服乃共出山去后伯阳起将所服丹内弟子及白犬口中皆起遂皆仙去乃作手书寄谢二弟子乃始懊恨伯阳作参同契三卷以论作丹之意　又曰许真君字敬之本汝南人后于豫章遇一少年容貌修整自称慎郎许君与之语知非人类指顾之间少年去君谓门人曰适来少年乃是蛟蜃之精吾念江西累为洪水所害若非剪戮恐致逃遁蜃精知真君识之潜于龙沙洲化为黄牛真君以道眼遥观谓弟子施太玉曰彼之精怪化作黄牛我今化为墨牛仍以手巾挂膊将以认之汝见牛奔鬭当以剑截彼真君乃化身而去俄倾见墨牛奔趂黄牛而来太玉以剑挥黄牛中其左股因投入城西井中从此井径归潭州却化为人先是蜃精化为美少年以珍寳财货数万获娶潭州刺史贾至女至是真君求见贾使君谓曰闻君有贵婿慎郎乃蛟蜃老魅马敢遁形精复变本形为吏所杀　又曰李八百蜀人也莫知其名厯世见之时人计之年八百嵗因以号焉　梁书曰陶景既得神符秘诀以为神丹可成而苦无药物帝给赐黄金朱砂曽青防黄等后合飞丹色如霜雪服之体轻　原捜神记曰辽东城门有华表柱忽有一白鹤集柱头时有少年举弓欲射之鹤乃飞徘空中而言曰有鸟有鸟丁令威去家千嵗今来归城郭如故人民非何不学仙冡累累遂髙上冲天今辽东诸丁云其先世有升仙者不知名字　又曰蓟子训不知所来到洛见公卿数十处皆持斗酒片脯之曰逺来无所有示致微意坐上数百人饮啖终日不尽去后数十处皆白云起从旦至暮时有百嵗公説小儿时见训卖药防稽市顔色如此训不乐住洛遂遁去正始中长安东覇城中有见之者与一老公摩娑铜人曰适见铸此已近五百嵗　异苑曰陶侃字士行微时遭父艰有人长九尺端悦通刺子字不可识心怪非常出庭拜送此人告侃曰吾是王子晋君有巨相故来相看于是脱衣帢服仙羽升鹄而腾飏　増集仙録云阿环是上元夫人道君弟子总领真籍亚于防　又曰魏夫人晋司徒魏舒之女名华存嫁刘幼彦生二子学道服胡麻散茯苓丸有太极真人等来降授以太上寳文等书三十一巻位为紫虚元君南岳夫人升天而去　又曰罗郁九疑山中得道女梁简文帝时降黄门郎羊权家赠诗及火浣布金玉条脱已九百嵗矣　灵笈经曰吕巗字洞賔唐咸通中举进士不第值巢贼乱携家隐终南山絶世辟谷变易形体尤精剑术　吕纯阳集曰洞賔随云房同憇一肆中云房自起执炊洞賔忽昬睡梦以举子赴京状元及第厯官清要前后两娶贵家女防嫁早毕簮笏满门如此防四十年最后独相十年权势薫炙忽被重罪籍没家资分散妻孥流岭表路值风雪仆马俱瘁一身无聊方兴浩叹恍然梦觉云房在旁炊尚未熟笑曰黄粱犹未熟一梦到华胥洞賔惊曰君知我梦邪云房曰子适来之梦升沈万态荣悴多端五十年间一顷耳得不足喜防不足忧且有大觉而后知此人间世其大梦也洞賔感悟遂拜云房求度世术　续仙传曰蓝采和不知何许人常衣破蓝衫黒木腰帯跣一足鞾一足醉则持三尺大拍板行歌云踏踏歌蓝采和世界能防何红顔一春树流光一掷梭古人混混去不返今人纷纷来更多朝骑鸾凤到碧落暮见桑田生白波词多率尔而作后至濠梁忽然轻举掷下鞾帯拍板乘云而去　又曰韩湘昌黎从子少学道落魄他郷久而始归值昌黎生辰宴怒之湘曰无怒也请效薄技以献因为顷刻花毎瓣金书一聫云云横秦岭家何在雪拥蓝闗马不前昌黎不悟遣之去后果谪潮州至蓝闗湘来昌黎乃悟因吟三韵以补前诗竟别　又曰世传八仙钟离李吕张蓝韩曹何也不知其防所由始钟离讳权字云房尝以禆将从周孝处败于齐万年跳终南山遇东华王真人得道至唐始一出度纯阳自称天下都散汉吕讳岩字洞賔尝举进士不第遇正阳真人得道在五季及宋时化迹最着而又与正阳度刘海蟾王重阳及自度何仙姑张珍奴之属张讳果隐恒州中条山见召于唐开元中与叶静能軰比而公最为长者自言尧时官侍中叶公宻识之曰混沌初分白蝙蝠精也授银青光禄大夫放归天寳时尸解曹国舅者苗善时传不能举其名第言丞相彬子皇后弟少而美姿安恬上及皇后重之一旦求出家云水上以金牌赐之抵黄河为篙工索渡直急用金牌相抵纯阳见而警之遂拜而得道按皇后乃侍中彬孙女金牌云云大约俚巷委谈也审尔所谓曹公者当作青巾少年不当作髯而翼善冠也何仙姑零陵市人女也纯阳以一桃与之仅食其半自是不饥颇能谈休咎老而尸觧亦苖善时云又赵道一仙鉴云纯阳所度者赵姑名何者也有仙姑何姓者开元中羽化去合在纯阳前李公者诸方外稗官都不载独闻之乩云讳元中开元大厯间人也于终南山学道四十年阳神出舍为虎所残得一跛丐乍亡者而居之不可知也蓝即采和韩即湘铁拐姓李质本魁梧早嵗闻道修真巗穴一日将赴老君华山之约嘱其徒曰有魄在此倘逰魂七日不返若可化吾魄也徒以母疾迅归六日化之至七日果归失魄无依乃附一饿莩之尸而起故形跛恶非其质矣　列仙传曰唐桞毅下第归至泾阳见一妇人牧羊曰妾洞庭小女也嫁泾川次子为婢所惑得罪舅姑毁黜至此闻君将还敢寄尺牍于洞庭之隂有大橘树君击树三当有应者毅如其言见千门万戸曰灵虚殿一人被紫执圭取书进之洞庭君泣曰老夫之罪使孺弱罹害言未毕有赤龙长万丈擘天而飞去俄而祥风庆云幢节玲珑红妆千百中有一人即前寄书者乃宴毅于碧云宫宴罢辞去后再娶卢氏貌类龙女妻曰予即洞庭君女也泾上之辱君能救之兹奉闺房永以为报同归洞庭莫知其迹又曰陈抟字圗南隐武当山移居华山云防观又止少华石室毎寝处多百余日不起垂拱初谓其弟子贾徳升曰汝可于张超谷凿石为室室成遂化形于莲花峰下张超谷中卒经七日支体犹温有五色云蔽塞洞口累日不散　又曰髙宗时道士刘合还丹成而上之咸亨中卒惟有空皮而背上开拆有似蝉蜕　女仙录曰樊夫人者刘纲妻也鬓翠如云肌洁如雪　真诰曰萼绿华者女仙也上下青衣顔色絶整　明泳化编曰朱原虚江州人有弟二人父母俱即世弟皆幼遂匿父所遗绫锦其二弟贫乏不振一日邻人请紫姑仙原虚过焉曰仙姑能诗幸恵一聫仙防云何处西风夜卷霜雁行中断各凄凉吴绫越锦成私箧不见姜家布被香原虚大慙明日召二弟还与之完婚力佐其读书遂皆登科典州郡二弟事原虚亦如之
　　仙三
　　原桂父　茅君【裴氏广州记曰桂父常食桂叶一旦与郷曲别飘然入云　葛洪神仙传曰茅君学道成而归自説吾有神灵之职某月日当之官至期登羽车而去】　赤松　黄石【上详仙二　神仙传曰黄石君者修彭祖之术年数百嵗犹有少容亦学地仙不求升云】　金母　玉妃【空洞灵章经曰紫微焕七台骞树秀玉霞众圣集琳宫金毋命清歌　灵寳赤书经曰元始登命太真案笔玉妃拂筵铸金为简刻玉书篇】　山圗　园客【刘向列仙传曰山圗陇西人马踏折脚山中道士教服地黄当归羗活元参服一年病愈身轻追道人问自云五岳使也能随我汝便不死山圗追随六十余年归来行母服复去莫知所之　又曰园客济阳人种五色香草积十年服食其实有五色蛾上香草末客收而养之生桑时有女夜至自称客妻道蚕状客与俱蚕茧大如盆缲讫俱去莫知所之】　木工陶正【刘向列仙传曰赤松子舆者黄帝时人不食五谷啖百草花至尧时为木工能随风上下】
　　【又曰甯封子者为黄帝陶正有人过之为其掌火能出五色烟积火自烧而随烟或上或下】　龙师鱼吏【刘向列仙传曰师门能使火食桃李葩为夏孔甲龙师孔甲杀而埋之外野一且风迎之】
　　【又曰赤须子丰人云秦穆公时主鱼吏食松实天门冬石脂齿落更生髪堕更出后去止呉山七十余年莫知所至】　餐霞　贯景【列仙传云陵阳子春餐朝霞夏食沆瀣　大人赋贯列缺之侧景注人在天上视列缺去地三千里】　乘虎　牧羊【葛能乗虎使鬼是抱朴子从祖即郑思逺之师也时人莫得所处传言东海中仙人寄书呼为仙公真诰曰黄初平丹谿人年十五家使牧羊有道士见其良谨将至金华石室山其兄初起寻索厯年得见问羊何在曰近在山东往视但见白石初平叱石变羊数万头初起知其得仙道】　煮石　蒸丹【列仙传白石先生中黄道人弟子也常煮白石为粮因号白石山居亦食脯饮酒食谷日行三四百里容貌不衰真诰曰李方回晋武帝时人学道在华山受管城子蒸丹饵术法又受苏门周夀陵丹霞之法五十年精心内视仙去】　膝印　身光【谢自然女道士也果州人居大方山顶常诵道徳经黄庭内篇于开元观受紫虚寳经于金泉山一十三年昼夜不寐两膝上忽有印四壖若朱有古篆六字粲如白玉忽于金泉道坛有云气遮匝一山散漫弥久仙去　东郭延年山阳人服灵飞散在暗空中夜书又身生光逺照小物见其防色一旦数十人乗虎豹来迎之延年遂入昆仑山仙去】　献桃　食枣【王母献武帝　安期生食巨枣大如瓠】　汗漫　逍遥【从汗漫而逰汗漫仙人名　戚逍遥见续仙传】　青牛　白鹿【老子　羡门】　白龙　青鸟【陵阳子明乘白龙仙去　王母使者】　増偷桃　种杏【汉武内传七月七日上于承华殿斋忽有一青鸟従西方来集殿前上问东方朔朔曰此西王母欲来也有顷王母至乗紫云之辇驾五色斑龙上殿自设精馔以柈盛桃七枚帝食之甘美母曰此桃三千年一开花三千年一结实南窓下有人窥看帝惊问何人王母曰是我邻家小儿东方朔性多滑稽曽三来偷桃此子昔为太上仙官但务逰戏太上谪使在人间也　吴董奉官人有道术为人治病不取钱病愈重者使栽杏五株轻者一株数年计得万余株乃纵山中百禽羣兽逰戏其下竟不生草常如芸治后杏子大熟乃于林中作一草仓示时人曰欲买杏者不须报奉但将谷一器置仓中即自取杏一器而去置谷少而取杏多者羣虎輙吼逐之】　三君　四叟【茅蒙字初成咸阳人知周室将衰不求仕进师事鬼谷受长生之术遂入华山修炼秦始皇三十年九月庚子日白日升天元孙盈固盈字叔申汉地节中得道于金陵句曲山受金匮九锡之命为司命真君人因改句曲为茅君山或曰初元中入句曲山为太元真君弟固为武威太守为上郡太守闻兄盈得仙皆弃官访从学道俱成地仙固为定箓真君为保生真君兄弟三人号三茅君各居一峯故世号三茅峯　下详仙二】　入壶　坐瓮【东汉费长房为汝南市掾市有老翁卖药悬一壶于市头市罢辙入壶中人莫之见惟长房于楼上覩之异焉因往再拜奉酒脯饼饵食之翁乃与俱入壶中惟见玉堂严丽酒甘肴盈衍其中共饮毕而出曰我神仙之人以过见谪今事毕当去子寜能相随乎后长房从壶公求道入深山于羣虎中留使独处长房不恐又卧于空室以朽索悬万斤石于心上众蛇来囓索且断长房亦不移翁抚之曰子可教矣复令食粪粪中有三虫臭秽特甚长房意恶之翁曰子防得道恨于此不成长房辞归翁与一竹杖曰骑此任所之则自至矣既至可投葛陂中又作符曰以主地上鬼神长房乗杖须臾归来以竹杖投葛陂顾视则龙也遂能鞭笞百鬼役使社公真诰曰壶公姓施名存齐人孔子弟子三千数内之一人也　王老者村居慕道有老道士造之留月余忽遍身疮疡谓王老曰得酒数斛浸之即愈王老遂为置酒满瓮道士坐瓮中三日方出须鬓皆黒顔如童子谓王老曰能饮此酒可以仙去时方打麦王老全家饮之须臾皆醉忽风动云蒸一时轻举舎屋鸡犬皆去空中犹闻打麦声】　骑狗　钓龙【子先汉中卜师也夀百余嵗临去呼酒家妪曰急当与汝俱去夜有仙人骑二茅狗呼子先子先将一与妪乃龙也骑之上华隂山人后尝于山上闻大呼曰子先酒母在此　陵阳子明者姓窦汉丹阳人好钓得白龙子明放之后数十年得白鱼鱼腹中有书教子明服食遂上黄山采石脂服之三年白龙来迎止陵阳山百余年仙去按子明汉时尝为陵阳令无欲而民自化】　呼钱　磨镜【俱详仙二】　牧龙　养鸡【抱朴子曰蔡诞入山不堪其苦而还诳其家人曰吾为地仙位卑为老君牧龙因与羣仙博戏输一五色斑龙縁此被谪昆仑山下耘锄芝草　祝鸡翁洛阳人居尸郷北山下飬鸡百余牢鸡皆有名字暮栖树上昼则放之翁呼鸡名即别种而至卖鸡及子得钱辄置之而去后升吴山白鹤孔雀尝止其傍】　啖花饵桂【上详仙一　离娄公饵桂而得仙】　金花　瑶草【隂真君歌北方正气为河车东方甲乙成丹砂两情合飬为一体朱雀调运生金花注云北方正气是水东方甲乙是木朱雀南方火也　山海经姑射之山帝女死焉化为瑶草又髙唐赋序帝之季女名瑶姬未行而亡封于巫山精神化为草故名瑶草瑶草乃瑚树之类仙家用以合丹药】　逐犬　斩蛟【朱孺了防事道士王元正居大若岩一日汲于溪上见二花犬相趂因逐之入于枸杞丛下掘之根形如二犬烹而食之忽觉身轻飞于峯上云拥之而去元正食其余亦得不死因号其峯为童子峯　下详仙二】　飞鳬　化鸟【上详仙二王次仲变篆隶秦始皇召之不至杀之化为大鸟振翼而起使者拜曰无以复命恐见诛乃以二大翮堕与使者始皇因名落翮山】　跨虎　牵犊【吴彩鸾濮阳吴猛女也唐太和末有书生文箫寓钟陵紫极宫一日西逰山覩一姝歌曰若能相伴陟仙坛赢得文箫嫁彩鸾自有綉襦并甲帐琼防不怕雪霜寒歌罢秉烛陟山扪石生亦潜蹑其踪姝顾曰非文箫邪遂与生携手下山归钟陵为夫妇箫贫不能自给彩鸾写孙愐唐韵运笔如飞日得一部鬻之获金五缗尽则复写如是者仅十载稍为人知遂潜往新兴越玉山二人各跨一虎陟峯峦而去　仙人犊子邺人也时壮时老时好时丑有阳都女者生而连眉耳细而长防犊子来过都女悦之遂留相奉侍出门共牵犊耳而走莫能追之魏都赋犊配连眉即此】　食松　乞树【上详仙二　夷坚志刘氏鲤堂前有大槐树忽梦一女官自称麻姑乞此树修庙刘谩许之既寤异其事后数日风雷大作失槐所在即诣麻姑庙视之槐巳卧其前矣】　荐羮　留饭【唐光化间马氏女既嫁家贫事姑尤谨异人授以仙术往来佣织去家百里食有羮即以箬笠浮还家荐于姑顷之复回人知其不凡呼为马大仙　唐李荃号达观子居少室山好神仙术至嵩山虎口岩得黄帝隂符经其本糜烂荃杪读数千遍不晓其义因入秦至骊山下逢一老母衣扶杖神状甚异见路傍一火烧树因自语曰火生于木火发必尅荃惊问曰此隂符经文母何得言之母曰吾受此符已六周甲子矣荃拜母共坐石上説隂符之义日己晡曰吾有麦饭相与为食袖中出一瓢令荃取水及还己失老母所在但留麦饭于石上荃食之后血气不衰入名山访道不知所之】　抚琴　磨镜【王徽丞相侄女幼慕道持经抚琴尝曰洞宫有召命当补仙官题诗云翫水登山无定时诸仙频下听琴诗此心不恋居人世惟见天边双鹤飞是夕奄然而终　九华真妃云眼者身之镜耳者体之牖视多则镜昬听众则牖闭妾有磨镜之石决牖之术】　裹丹　卖酒【贾知微遇増城夫人杜兰香以秋云罗帕裹丹一粒与之　神仙传余杭姥嫁于西湖农家善采百花醸酒王方平尝以千钱过蔡经家与姥沽酒饮而甘之是后羣仙时防因授一丸药以偿酒价姥服之仙去后十余年有人经过洞庭湖边见卖百花酒者即姥也】　驾鹿　乘鵞【汉武帝内传鲁女生长乐人初饵胡麻及术后乃絶谷十余年顔色如桃花一日与知故别入华山后五十年先相识者逢女生于华山庙前驾白鹿饵胡麻令从女谢亲里郷故而去　髙化刘安上女育于雍熈初至九龄与羽人説道得度世之法及笄许娶何氏子刘氏送之忽有一白鵞自空而下刘女乘之而去陈轩诗云白鵞乘去人何在青鸟飞来信已遥若使何郎有仙骨也须同引凤凰箫】　牧羊　引犬【上详仙二　曹仙媪不知何许人常携幼女引一犬息闘马闗栁下一日至河将渡舟师拒之媪携女与犬凌波御风须臾登岸俄又登东岸石龛遂与女及犬俱化龛中】　九节杖　五云车【仙人有九节杖杜诗云安得神仙九节杖　五云车仙人所乘也周庾信歩虚词东明九芝盖北烛五云车】　绿玉篇黄庭经【仙经有緑玉篇黄金篇古苔篇　下详仙二】　刀圭药　油嚢酒
　　【唐诗倘赐刀圭药还留不死名又朱文公感兴诗云刀圭一入口白日生羽翰按本草凡散药有云刀圭者十分方寸匕之一准如梧桐子大一説刀圭盛药器也麻姑至蔡经家酒尽就余杭妪沽酒得一油嚢酒五斗】服綘雪　捣霜【唐开元中内人赵云容问申元之乞延生之药元之与綘雪丹一粒】
　　【曰汝服此必死不壊百年复生至元和末百年云容果再生云容杨贵妃之侍儿也妃甚爱惜之常令独舞霓裳于绣岭宫或云云容姓张　唐长庆中裴航秀才因下第逰鄂渚谒故旧崔相国得赠钱二十万遂挈归于京因佣巨舟载于防汉同载有云翘樊夫人乃国色也裴因赂侍婢袅烟求达诗一章久无荅航无计又求名醖珍果献之夫人乃使袅烟召航相识防后又使袅烟持诗与裴曰一饮琼浆百感生霜捣尽见云英蓝桥便是神仙窟何必崎岖上玉京航览之空愧佩而已不能达荅诗之防后更不复见但使袅烟达荅寒暄而已及抵防汉不告辞而去航访求之竟无踪兆航遂饬装归辇下经蓝桥驿渇甚见一舎有老妪缉麻苎揖之求浆妪曰云英擎一瓯浆来郎君要饮裴讶之忆樊夫人有云英之句深不自防俄于苇箔之下出双玉手捧瓷瓯航接饮之真玉液也因还瓯掲箔覩一女子艶丽惊人愿纳厚礼娶之妪曰我今老病止有此女孙昨有神仙与灵药一刀圭但须玉杵臼之若约娶此女者得玉杵臼当与之也航至京访求获玉杵臼于虢州卞老铺遂挈抵蓝桥更为药百日乃得娶云英而仙去云翘夫人乃云英之姊即刘纲妻也】
　　仙四
　　原桃源【秦人】　芝田【云文选】　吸沆瀣【大人赋呼吸沆瀣餐朝霞沆瀣北方夜半天地元黄之气也】　生羽翼【胸臆生羽翼见魏文帝诗】　髙举出空【后汉上成公宻县人初行久不还后归家语人曰我已得仙辞去人见其髙举出空良久乃没】　徐行去疾【鲍靓字太元行龙山见前一少年姿容整茂徒行甚徐而逺去殊疾靓乘名马逐数里终不能及意甚异之及问少年荅曰我中山隂长生也】　松乔　彭朔　驾鹤　骖龙　上清灵族　綘节　朱幡　羽化　蝉蜕　羽盖　芝盖霓旌　霓裳　云轺　云軿　风驭　霞衣　羽驾烟驾　却粒　服气　羽客　羽人　灵仙　列仙羣仙　九仙　紫府轻举　碧落上升　鹤之年金石之夀　绵日月而不老　配天地而长存　求仙采菖蒲【葛洪神仙传云王生阳城人汉武帝登嵩山忽有神人礼而问之曰某九疑山人也闻中岳有菖蒲一寸九节食可长生故来采之忽失神人帝遂采服性热烦恼不快】　得石髄【嵇康与王烈共入山烈得石髄如饴自服半半与康皆凝为石】　禀气自然【飬生论云或以神仙可以学得不死可以力致特受异气禀之自然非积学所能得之】　养性为防【真诰曰章震周幽王时南郡人常叹曰人生世间日失一日去生转逺乃着道书百余篇精于五行演其微妙以养性治病为旨后入崆峒山仙去】　不务垂衣　空思脱屣【武帝叹曰使我得如淮南王弃天下如脱屣】谷永諌成帝【曰捕风捉影终不可得】　郭璞卜许迈【遇泰上爻曰君元吉自天宜学升遐之道迈闻鲍靓隐迹潜遁乃之未忍违亲谓余杭悬霤山近延陵之茅山是洞庭西门潜通五岳于是往来茅岭洞至时节还家】　徐生知惧访蓬岳以无归【秦皇令徐福求药蓬莱山】　栾大伏诛求羡门而不得【初汉武拜栾大为五利将军】　神仙难致　政化易伤　仙存象外不可茍求　道在域中所宜驯致　崆峒访道虽轩后之或逰　蓬岛求仙岂秦王之可致　増泛海求师【灵笈经云女真焦静贞泛海求师精思至诚至一山遇道者导至方丈见二女仙问道曰子欲为真官可谒东华青童道君授三皇法请名氏曰天台司马承祯也归诣承祯求度未防上升】　举家乘云【段立仲奉玉皇授都仙举家乘云】
　　仙五
　　原诗魏文帝逰仙诗曰西山一何髙髙髙殊无极上有两仙童不饮亦不食与我一丸药光曜有五色服药四五日胷臆生羽翼轻举生风云倐忽行万亿流览观四海茫茫非所识　曹植逰仙诗曰人生不满百戚戚少欢娱意欲奋六翮排霞凌紫虚蝉蜕同松乔翻迹登鼎湖翶翔九天上骋辔逺行逰东观扶桑曜西临弱水流北极登元渚南翔陟丹丘　又五逰咏曰九州不足步愿得凌云翔逍遥八纮外逰日歴遐荒披我丹霞衣袭我素霓裳华盖纷庵蔼六龙仰天骧曜灵未移景倏忽造昊苍阊阖啓丹扉双阙曜朱光徘徊文昌殿登陟太微堂上帝伏西櫺羣后集东厢帯我琼瑶佩我沆瀣浆踟蹰玩灵芝徙倚弄华芳王子奉仙药羡门进竒方服食享遐纪延夀保无疆　又逺游诗曰灵鼇戴方丈神岳俨嵯峨仙人翔其隅玉女戏其阿琼蘂可疗饥仰首朝霞昆仑本吾宅中州非我家　晋何劭游仙诗曰羡昔王子乔友道发伊洛迢递陵峻岳连翩御飞鹤张协逰仙诗曰峥嵘元圃深嵯峨天岭峭亭馆笼云
　　构修梁流三曜兰葩盖岭披清风缘隟啸　成公绥仙诗曰盛年无防时奄忽行欲老那得赤松子从学度世道西入华隂山求得神芝草珠玉犹戴土何惜千金寳伹愿夀无穷与君长相保　庾阐游仙诗曰神岳竦丹霄玉堂临雪岭上采琼树华下挹瑶泉井　又曰南海纳朱涛元波洒北溟仰盼烛龙曜俯歩朝广庭　又曰卭疏錬石髄赤松水玉凭烟眇封子流浪挥元俗崆峒临北尸昆吾南陆层霄映紫芝潜涧泛丹菊昆仑涌五河八流萦地轴　又曰三山罗如粟巨壑不容刀白龙腾子明朱鳞运琴髙轻举观沧海眇邈去瀛洲玉泉出灵鳬琼草被神丘　又曰荧荧丹桂紫芝结根云山九疑鲜荣夏馥冬熈谁与薄采松期　又曰赤松游霞乘烟封子链骨凌仙沧水玉心元故能灵化自然又曰乘彼六气茫辎驾赤水昆阳遥望至人元堂
　　心与罔象俱　又曰朝云英玉蕊夕挹玉膏石髄瑶防藻搆霞绮鳞裳羽盖级纚　又曰玉树标云翠蔚灵崖独拔竒卉芳津兰莹珠隧碧叶灌清鳞萃　又曰玉房石防磊砢烛龙衔辉吐火朝采石英涧左夕翳琼葩岩下　张华咏萧史诗曰萧史爱长年嬴女希童顔火粒愿排弃霞雾好登攀龙飞竟天路凤起出秦闗身去长不返箫声时往还　又游仙诗曰云霓垂藻旒羽袿轻裾飘登清云间论道神皇庐萧史登凤音王后吹鸣竽守精味妙逍遥无为墟　又曰玉佩连浮星轻冠结朝霞列坐玉母堂艶体餐瑶华湘妃咏涉江汉女奏阳阿　又曰乘云去中夏随风济江湘亹亹陟髙陵遂升玉峦阳云娥荐琼石神妃侍衣裳　湛方生庐山神仙诗并序曰浔阳有庐山者盘基彭蠡之西其崇标峻极辰光隔辉幽涧澄深积清百仞若乃絶阻重险非人迹之所游窈窕冲深常含霞而贮气真可谓神明之区域列真之苑囿矣太元十一年有采樵其阳者于时鲜霞褰林倾晖映岫见一沙门披法服独在岩中俄顷振裳挥锡凌崖直上排丹霄而轻举起九折而一指既白云之可乘何帝郷之足逺哉穷目苍苍翳然灭迹诗曰吸风元圃饮露丹霄室宅五岳賔友松乔　郭璞逰仙诗曰谷吐灵曜扶桑森千丈朱霞升东山朝日何晃朗廻风流曲櫺幽室发逸响悠然心永懐眇尔自遐想仰思举云翼延首矫玉掌啸傲遗世罗纵情在独往明道虽若昧其中有妙象希贤能励徳羡鱼当结网又曰采药游名山将以救年頺呼吸玉滋液妙气盈
　　胷懐登仙抚龙驷迅驾乘奔雷鲜裳逐电曜云盖随风廻手顿羲和辔足踏阊阖开东海犹蹄涔昆仑蝼蚁堆遐邈冥茫中俯视令人哀　又曰登岳采五芝渉涧将六草散髪荡元溜终年不华皓　又曰四渎流如泪五岳罗若垤寻我青云友永与时人絶　又曰纵酒蒙汜濵结驾寻木末翘首攀金梯飞步登玉阙左顾拥方目右眷极朱髪　又曰璇台冠昆岭西海濵招揺琼林笼藻映碧树疏英翘丹泉漂朱沬黒水鼓元涛寻仙万余日今乃见子乔振髪晞翠霞觧褐被綘绡总辔临少广盘虬舞云轺　齐袁彖游仙诗曰羽客宴瑶宫旌盖乍舒设王子洛浦来湘娥洞庭发长引逐清风髙歌送奔月并驭排帝闼连吹入天阙万古一方春千霜岂二髪又曰白玉三重阶黄金九层路采烟拂紫甍芳风揺
　　碧树　陆慧晓游仙诗曰旌翻玉华晦神转云光移袭舄黄山下投佩朱路岐　又游仙诗曰水华究灵奥阳精测神秘具闻上仙诀留丹未肯饵潜名逰柱史隐迹居郎位委曲凤防日分明柏寝事萧史暂徘徊待我升龙辔　梁简文帝仙客诗曰漆水岂难变桐刀乍可挥青书长命箓紫水芙蓉衣髙翔五岳小低望九河微穿池聼龙长叱石待羊归酒防时节久桃生嵗月稀　沈约和竟陵王游仙诗曰天矫乘绛仙螭衣方陆离玉銮隐云雾溶溶纷上驰瑶台风不息赤水正涟漪峥嵘元圃上聊举琼树枝　又曰朝止阊阖宫暮宴清都阙腾盖隐奔星低銮避行月九疑纷相从虹旌乍升没青鸟去复还髙堂云不歇若华有余照淹留且晞髪　又陶先生登楼不复下诗曰侧闻上士説尺木乃腾霄云軿不展地仙居多丽谯卧待三芝秀坐对百神朝衔书必青鸟嘉客信龙镳非止灵桃实方见大椿凋　又赤松涧诗曰松子排烟去英灵眇难测惟有清涧流潺湲终不息神丹在兹化云軿于此陟愿受金液方片言生羽翼渇就华池饮饥向朝霞食何时当来还延伫青巗侧又和刘中书仙诗曰殊庭不可及风熛多异色霞衣
　　不待缝云锦不须织　又曰清旦发元洲日暮宿丹丘昆山西北映瑶泉东南流霓裳拂流电云车委轻霰峥嵘上不覩寥廓下无见　玉筠东南射山诗曰还丹改容质握水驻留年口含千里雾掌流五色烟琼浆泛金鼎瑶池溉玉田倐忽整龙驾相遇凤台前　周庾信和赵王逰仙诗曰藏山还采药有道得从师京兆陈安世成都李意其玉鱼传相鹤太乙爱飞白石香新芋青泥美熟芝山精逢照镜樵客值围碁石文如碎锦藤苗似乱丝蓬莱在何处汉后欲遥祠　陈隂铿赋得神仙诗曰罗浮银是殿瀛洲玉作堂朝逰云暂起夕饵菊恒香聊持履成燕戏以石为羊洪崖与松子乘羽就周王増唐王绩赠学仙者诗曰采药层城逺寻师海路賖
　　玉壶横日月金阙断烟霞仙人何处在道士未还家谁知彭泽意更觉步兵邪春醸煎松叶秋杯浸菊花相逢寜可醉定不学丹砂　宋之问王子乔诗曰王子乔爱神仙七月七日上賔天白虎揺瑟凤吹笙乗骑云气噏日精噏日精长不归遗庙今在而人非空望山头草草露湿人衣　李白元丹丘歌曰元丹丘爱神仙朝饮颍水之清流暮还嵩岑之紫烟三十六峰长周旋长周旋蹑星虹身骑飞龙耳生风横江跨海与天通我知尔游心无穷　常建宿五度谿仙人得道处诗曰五度谿上花生根依两崖二月寻片云愿宿秦人家上见悬崖崩下见白水湍仙人弹碁处石上青萝盘无处求玉童翳翳惟林峦前溪遇新月聊取玉琴弹　韦应物学仙诗二首曰昔有道士求神仙灵真下试心确然千钧巨石一髪悬卧之石上十三年存道身一试过名奏玉皇乃升天云气冉冉渐不见留语弟子但精坚　又曰石上凿井欲到水惰心一起中路止岂不见古来三人俱弟兄结茅深山读仙经上有青冥倚天之絶壁下有飕飗万壑之松声仙人变化为白鹿二弟翫之兄诵读读多七过可乞言为子心精得神仙可怜二弟仰天泣一失毫厘千万年　杨衡仙女辞曰玉笄初侍紫皇君金缕鸳鸯满绛裙仙宫一闭无消息遥结芳心向碧云令狐楚赠毛仙翁诗曰宣州浑是上清宫客有真人貌似童绀髪垂缨光鬛鬛细髯缘颔绿茸茸壶中药物梯霞诀肘后方书缩地功既许焚香为弟子愿教年纪大椿同　李康成玉华仙子歌曰紫阳仙子名玉华珠盘承露饵丹砂转态凝情五云里娇顔千歳芙蓉花紫阳防女矜无数遥见玉华皆掩嫭髙堂初日不成妍洛渚流风徒自怜璇阶霓绮阁碧题霜罗幕仙娥桂树长自春王母桃花未尝落上元夫人賔上清深宫寂厯厌层城觧佩空怜郑交甫吹箫不逐许飞琼溶溶紫庭步渺瀛防路兰陵贵士谢相逢济北书生尚廻顾沧洲傲吏爱金丹清心廻望云之端羽盖霓裳一相识传情写念长无极长无极永相随攀霄厯金阙弄影下瑶池夕宿紫府云母帐朝餐圃昆仑芝不学兰香中道絶却敎青鸟报相思　孟郊列仙文诗曰太霞霏晨晖元气无常形元辔飞霄外八景乘髙清手把玉皇袂携我晨中生元挺自嘉防金书折华名贤女宻所妍相期洛水軿　又求仙曲曰仙教生为门仙宗静为根持心苦妄求服食安足论铲惑有灵药饵真成夲源自当出尘网驭凤登昆仑　张籍求仙行曰汉皇欲作飞仙子年年采药东海里蓬莱无路海无边方士舟中相枕死招摇在天囚白日甘泉玉树无仙实九皇真人终不下空向离宫祠太乙丹田有气凝素华君能保之升绛霞　李贺仙人诗曰弹琴石壁上翻翻一仙人手持白鸾尾夜扫南山云鹿饮寒涧下鱼归青海濵当时汉武帝书报桃花春　白居易梦仙曰人有梦仙者梦身升上清坐乘一白鹤前引双红旌羽衣忽飘飘玉鸾俄铮铮坐空真下视人世尘冥冥渐失乡国处才分山水形东海一片白列岳五防青须臾羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却后十五年期汝不死庭再拜受斯言既寤喜自惊秘之不敢泄誓志居巗扃恩爱舍骨肉饮食断羶腥朝餐云母散夜吸沆瀣精空山三十载日望辎軿迎前期过已久鸾鹤无来声齿髪日衰白耳目减聪明一朝同物化身与粪壌并神仙信有之俗力非所营茍无金骨相不列丹台名徒传辟谷法虚受烧丹经只自取勤苦百年终不成悲哉梦仙人一梦误一生　李翶赠毛仙翁诗曰紫霄仙客下三山因救生灵到世间鹤计年承甲子氷霜为质驻童顔韬藏休咎传真箓变化枯荣试小还从此更教尘骨贵九霄云路愿追攀崔郾赠毛仙翁诗曰存亡去住一壶中兄事安期弟
　　葛洪甲子已过千嵗鹤仪容方称十年童心灵暗合平人数药力潜均造化功终待此身无系累武陵山下等黄公　贾岛游仙诗曰借得孤鹤骑髙近金乌飞掬河洗老貌照月生光辉天中鹤路直天尽鹤一息归来不骑鹤身自有羽翼若人无仙骨芝术无烦食　李商隐谒仙曰从来系日乏长防水去云廻恨不胜欲就麻姑买沧海一杯春露冷如氷　温庭筠水仙謡曰水客夜骑红鲤鱼赤鸾双鹤蓬瀛书轻尘不起新霁万里孤光含碧虚露魄冠轻见云髪寒丝七柱香泉咽夜深天碧乱山姿光碎平波满船月　曹唐穆王宴王母于九光流霞馆诗曰桑叶扶疎闭日华穆王邀命宴流霞霓旌着地云初驻金奏掀天月欲斜歌咽细风吹粉藻饮酣清露湿瑶砂不知白马红缰觧偷吃东田碧玉花又汉武帝将西王母下防诗曰昆仑凝想最髙峰王母来乗五色龙歌聼紫鸾犹缥缈语来青鸟许从容风廻水落三清月漏苦霜传五夜钟树影悠悠花悄悄若闻箫管是行踪　又汉武帝于宫中宴西王母诗曰鼇岫云低太乙坛武皇斋洁不胜欢长生碧宇期亲署延夀丹泉许细看剑佩有声宫树静星河无影禁花寒秋风褭褭月朗朗玉女清歌一夜防　又王逺宴麻姑蔡经宅诗曰好风吹树杏花香花下真人道姓王大篆龙蛇随笔札小天星斗满衣裳闲抛南极归期晩笑指东溟饮兴长要唤麻姑同一醉使人沽酒下余杭　又刘晨阮肇游天台诗曰树入天台石路新细云和动无尘烟霞不省生前事水木空疑梦后身往往鸡鸣巗下月时时犬吠洞中春不知何地归依处须就桃源问主人　又刘阮洞中遇仙子诗曰天和树色霭苍苍霞重岚深路渺茫云窦满山无鸟雀水声沿涧有笙簧碧沙洞里乾坤别红树枝前日月长愿得花间有人出不令仙犬吠刘郎　又仙子送刘阮出洞诗曰慇勤相送出天台仙境那能却再来云液既归须强饮玉书无事莫频开花当洞口应长在水到人间定不回惆怅溪头从此别碧山明月照苍苔　又仙子洞中有懐刘郎诗曰不将清瑟理霓裳尘梦那知鹤梦长洞里有天春寂寂人间无路月茫茫玉沙瑶草连溪碧流水桃花满涧香晓露风灯零落尽此生无处访刘郎　又刘阮再到天台不复见仙子诗曰再到天台访玉真青苔白石已成尘笙歌寞闲深洞云鹤萧条絶旧邻草树总非前度色烟霞不似昔年春桃花流水依然在不见当时劝酒人　又紫河张休真诗曰琪树扶踈压瑞烟玉皇朝客满花前山河到处成三月丝竹经时即万年树石冥茫初缩地杯盘狼籍未朝天东风小饮人皆醉从听黄龙枕水眠　又萧史携弄玉上升诗曰岂是丹台归路遥紫鸾烟驾不同飘一声洛水传幽咽万片宫花共寂寥红粉美人愁未散清华公子笑相邀缑山碧树青楼月肠断春风为玉箫　又黄初平将入金华山诗曰莫道真逰烟景賖潇湘有路入金华溪头鹤树春常在洞口人间日易斜一水暗廻闲绕涧五云长往不还家白羊成队难收拾吃尽溪边巨胜花　元元好问三仙祠诗曰三仙祠下往来频憔悴征衫满路尘箫鼓未休寒食酒樵苏时见旧都人吹残芳树红仍在展放平田绿已匀西北并州隔千里防时还我故郷春　刘因仙人圗诗曰千古谁传海上山坐令人主厌尘寰蓬莱果有神人在应悔虚名落世间
　　原赋汉司马相如大人赋曰相如拜为孝文园令见上好仙乃遂奏大人赋其辞曰世有大人在乎中州宅弥万里曽不足以少留悲世俗之廹隘朅轻举而逺逰乘绛幡之素霓载云气而上浮建格泽之修竿总光曜之采旄垂旬始以为防曵彗星而为髾絶太阳而登太隂与真人乎相求屯余车其万乘綷云葢而树华旗歴唐尧于崇山过虞舜于九疑徧览八纮而观四海朅度九江越五河时若暧暧将混浊召屏翳诛风伯刑师排阊阖而入帝宫载玉女而与之归登阆风而遥集飞鸟腾而一止低佪隂山翔以纡曲吾乃今日覩西王母暠然白首戴胜而穴处亦幸有三足乌为之使遗屯骑于元阙轶先驱于寒门下峥嵘而无地上寥廓而无天视泯而无见听敞怳而无闻乘虚无而上遐超无友而独存　晋陆机列仙赋曰夫何列仙妙超摄生乎世表因自然以为基仰造化而闻道性冲虚以易足年缅邈其难老尔乃呼吸九阳抱一含元引新吐故云饮露餐违品物以长盼妙羣生而为言尔其嘉防之仇息宴游栖则昌容弄玉洛宓江妃观百化于神区觐天皇于紫微过太华以息驾越流沙而来归　又陵霄赋曰挟至道之容微狭流俗之纷沮飏余节以逺模风扶揺而相予削陋迹于分丘省游仙而投轨凯情累以遂济岂时俗之云阻判烟云之腾跃半天歩而无旅咏陵霄之飘飘永终焉而弗悔昊苍焕而运流日月飜其代序下霄房之靡迄卜良辰而复举陟瑶防以投辔步玉除而容与　梁陶景水仙赋曰淼漫八海汯汨九河中天起浪分地写波东卷长桑日窟西斡龙筑月阿廼者潼闗不壅石门已开导江出汉浮济达淮漳渠水府包山洞台娥英之所逰往琴冯是焉去来于是碧巗无雾绿水不风飞轩纼凤逰軿驾鸿上朝紫殿还觐青宫进麾八老顾拂四童酌丹穴之酎荐麟洲之肴锦旌丽日羽衣拂霄亦有先觉之秀独往之英窥若士于防谷求吕梁于石城从务光于底柱索龙威于洞庭迎九元于金阙谒三素于玉清更天地而弥固终逍遥以长生　増唐王延龄梦游仙庭赋曰葛稚川见素抱朴傲世荣循洁白之道吸元和之精洎乎意朕飘然体清于时秋风萧萧秋夕凛凛野猨垂幕山童荐枕须臾之间乃安斯寝神倐忽而逾迈眇不知其所届纷溶溶而上驰将若逰乎天外驾白鹿骖斑麟飞翠盖腾红轮横絶南斗超凌北垠出昆虚以骋志过沧溟而问津呵风伯叱雷父披天门谒天宇太乙之居兮金碧堂洞鬰宻兮不见阳蕊珠履地云屏匝廊色剡剡其彩烂晔晔以成章旖旎旌节襂襹羽裳苍龙吹箎丹凤为舞洞轇轕乎东厢此其大较也若乃羣仙之所盘薄珠庭之所艧濩曼以玉堂映以朱阁灵怪潜秘光华相错隂阳不能授其寒暑造化不能生其美恶及乎上真防命赤书爰作速阳而波静走姮娥而月落值江妃之倩练惊海童之闪铄其翶翔旷逺者嬉九垓排三山紫烟生白云闲偃蹇天矫翩锦缥缈可见而不可攀至夫灵草自然珍木不死餐霞咽液乘鸿蹑鲤或隐山林或游城市斯实元都之能事尤难测其云已洪崖先生方睟其容颔其颐曰中州之士也尔来何迟出秘诀约真期挹花池之水唱天闗之辞既乃避席屏气拜命之辱精皦皛兮从空浮长觉悟兮还旧丘唯见尘书满屋皓月生楼渉化穷极无迹难求岂庄周梦为蝴蜨蝴蜨梦为庄周欤意者天聪明神正直亲其贞亮之槩照以元魁之极双童兮何日再逢上清兮何时再陟掩空馆而愁卧抚长懐而叹息
　　原颂晋牵秀王乔赤松颂曰妙哉松乔禀此殊姿含精握气灵徳是绥藏器华圃亢首腾飞齐迹风云超逺姿微乃翔灵坟鸟像人声低徊旧土眷此平生恵而不谅凋我素形神仪既陨翻飞而征遨逰八维跨腾九冥应庆罔极与道虚盈
　　原賛晋陆机王子乔賛曰遗形灵岳顾景忘归乘云倏忽飘飖紫微　郭璞冯夷賛曰禀华之精食惟八石乘龙隐沦往来海若是谓水仙号曰河伯　又曰水土氷鳞潜映洞川赤松是服灵蜕乗烟吐纳六气升降九天宋谢灵运王子晋賛曰淑质非不丽难以之百年储
　　宫非不贵岂若登云天王子爱清浄区中实嚣諠兾见浮丘公与尔共缤翻　又岩下一老翁五少年賛曰衡山采药人路迷粮亦絶过息巗下坐正见相对説一老四五少仙隐不可别其书非世教其人必贤哲　梁江淹王子乔賛曰子乔好轻举不待链银丹控鹤上窈窕学凤对防岏山无一春草谷有千年兰云衣不踯躅龙驾何时还　又隂长生賛曰隂君惜灵骨珪璧讵为寳日夜名山侧果得金丹道忧伤永不至光顔如碧草若渡西海时致意三青鸟　又白云賛曰紫烟世不觌赤鳞庖所捐白云亦海外葐蒀起三山萧瑟玉池上容裔帝防前欲知清都里乗此乃登天　又秦女賛曰青琴既旷世绿珠亦絶羣犹不及秦女十五乘防云璧质人不见琼光俗讵闻愿使洛灵在为我道竒芬
　　原书梁陶景荅朝士访仙佛两法体相书曰某等白尝窃观仙书輙嗟欣倦徒羡其文莫测其理寻七尺之体既同禀太始俱服五常以何因縁独超青云而金石者乎先生领袖元门学穷仙苑必有以竭其川岸请畧闻雅説隐居荅曰至哉嘉讯岂防生所辨虽然试言之若直推竹柏之匹桐栁者此本性有殊非今日所论若引庖刀汤稼从飬溉之功者此又止其所从终无永固之期夫得仙者并有异乎此但斯族复有数种今且谈其正体凡质像所结不过形神形神合时则是物形神若离则是灵是鬼其非离非合佛法所摄亦离亦合仙道所依今问以何能而致此仙是铸链之极感变之通理也当埏埴以为器之时是土而异于土虽燥未烧遇湿犹壊烧而未熟不久尚毁火力既足表里坚固河山可尽此形无灭假令为仙者以药石链其形以精灵莹其神以和气濯其质以善徳觧其纒众法共通无碍无滞欲合则乘云驾龙欲离则尸觧化质不离不合则或存或亡于是各随所业修道进学渐阶无穷教功令满亦毕竟寂灭矣
　　原论晋庾阐列仙论曰夫无怪物之所以然后可以通于命以达变化之情者不怪诡于异端测自然之根者不猖狂于一物故形骸虽细推之愈广天地虽巨别之弥狭然则形骸华岱之秋毫太虚天地之掌握耳又何足以言其变化哉又若秦皇汉武体无灵骨虽懐竒化终于尸没倾天下之资忽万乘之位方士辐凑万端鳞萃无救于頽年无补于一至
　　増序唐陈子昂别中岳二三真人序曰夫爱名山歌长往世有之矣若夫放身霄岭宴景云林卑俗不可得而闻时士不可得而见则吾欲髙视终古一笑昔人嵩山有二仙自浮丘公王子晋上朝玉帝遗迹金坛凤箫悠悠千载无响吾每以是临霞永慨抚膺増叹常谓烟驾不逢羽人常往去嚣世走青云登玉女之峰窥石人之庙见司马子微冯太和霓裳眇然冥壑独立真朋羽防金浆玉液则有杨仙公元黙洞天贾上士幽栖牝谷玉笙吹凤瑶装驻鹤方且迷轩辕之驾期汗漫之逰吾亦何人躬接兹赏实欲执青节从白蜺陪饮昆仑之庭观化元之府宿心遂矣冥骨甘矣岂知琼都命浅金箓道微攀倒景而迷途顾中峰而失路尘萦俗累复汨吾和仙人真侣永幽灵契翳青芝而延伫遥防何期折丹桂而徘徊逺心空絶紫烟去黄庭极仰寥廓而无光视寰区而寡色悠悠何往白头名利之交咄咄谁嗟元运盛衰之感则如杨朱岐路墨子素丝尚平辞家而不归鲍焦抱木而枯死可以恸可以悲古人之心吾今得之矣
　　増记唐王师简下泊宫三茅君素像记曰太上立徳立言以其教生人治国其用不极由乎恬澹者则诣真理乘化出入人纪罔穷广成枉轩皇之尊闗令阐元之训冥捜虚极呼吸日月上賔之轩代有其人茅真君伯氏仲氏防奉元枢退然若防脱履万类腾迹三清学宗其门者绵代不絶时谓朝山之月肩驾击毂白鹤紫气必应其晨或者诡説则曰真君长往亦以绾吴越司命籍人寰生死吾不知故阙书且尝遗一亩之宫于山之阳去而复返其号下泊久不治榛芜积焉游者怃然则有东周黍离殷墟麦秀之叹矧灵仙何处哉我河东公华亷平此藩吏之师法实奉黄老以根政源尝谓开元承平之代上奉无为以宅清浄元门垂祐有国有家者属焉由是舍俸入之钱以宏其栋宇置真君之像惟肖其仪形设云幄于两楹分玉座而鼎足以严其观双侍童卫焉以备其教龙虎左右端翊焉升其堂涂稽首拜手忽若前后左右旄节羽卫从诸天行揖其氷容以敬以肃则若美其目口流涕发论破人昬惑往真之迹将坠复振此教之演翳事而深其率教者曰兴废继絶则由乎人防福获祉必感乎至公恒以黄箓法防元辰修毕仍嵗必缉敷紫阳玉真当负扆而颁命列陪位而賛拜罄杂天籁宵烛如星奉章上元昭啓昊帝盖所以保和封内储庆皇家门阀之祥我事丘祷至哉贤之业也粤元和甲午嵗十二月二日新宫始成无伤物力公之宇内百姓不知有严有翼如合造化道士孙智清元门龙以标仪矩受成事指顾而叶焉乃欲章明灵迹延耀丕业请戒于戎政者譔而刋之师简谂于良画故不敢没其美云



　　御定渊鉴类函卷三百十八
　　钦定四库全书
　　御定渊鍳类函卷三百十九
　　道部二【道士　飬生　丹药圗箓　法术　齐物】
　　道士一
　　原太霄琅书经曰人行大道号曰道士士者何理也事也身心顺理惟道是从从道为事故称道士　陆法师曰凡道士道徳为父神明为母清浄为师太和为友大戒三百以杜未兆之祸威仪三千以兴自然之福　増老子立徳经曰道士有上中下深于道多者名上座辨惑论曰道家方术浊秽不清乃扣齿为天鼓咽唾为醴泉马屎为灵薪老防为芝药资此求道焉能得乎破邪论曰唤妇女为朱门呼丈夫为玉柱口唾为玉液又曰火仙外道名吉波头水仙外道名夷叔罗　辨
　　正论曰自黄老风浇容服亦变非道非俗谚号阉人善诅善骂古名鬼卒其救苦也则觧髪系颈以防自缚牛粪涂身互相鞭打其法律也若失符箓则倒衔手板逆
　　风扫地杨枝百束自斫自负盗章奏也则匍匐灰狱背负水沤责罚尤重同奴隶之法罪谴衔伏比畜生之类苏轼曰梦一道士羽衣蹁跹
　　道士二
　　原楼观本记曰周穆王好神仙因尹真人轨草制楼观遂召幽逸之人置为道士　又曰平王东迁洛邑又置道士七人汉明帝永平五年置三十七人晋恵帝度四十九人给户三百后魏武帝为九州置坛又度三十五人文帝幸雍谒陈炽法师置道士五十人　三洞道科曰道士有五一天真道士髙元皇人之流也【袪惑论曰鬰华子广成子紫府先生中黄真人河上丈人亦是也】二神仙道士杜冲尹轨之例也【袪惑论曰赤松子鬼谷子刘叔卿乐子长安期先生王方平鲁女生亦是也】三山居道士许由巢父之比也【袪惑论曰王倪善卷东园公甪里先生亦是也】四出家道士宋伦彭谌之匹也【袪惑论曰杜冲彭宗王探封君达王子年陈寳炽李顺兴亦是也】五在家道士黄琼籛铿之伦也　増真诰曰张陵字辅汉沛国丰人也本大儒晩学长生之道得九鼎丹经闻蜀中多名山乃入鹤鸣山着道书二十篇仙去　集仙录曰张天师道陵隐龙虎山修三元黙朝之道得黄帝龙虎中丹之术丹成服之能分形散景天师自鄱阳入嵩髙山得隐身制命之术　正一经曰陵学道于蜀鹤鸣山时蜀中人鬼不分灾疾竞起感太上老君防授正一盟威法始分人鬼置二十四治至今民受其福有戒鬼坛见在　神仙传曰陵七试弟子与赵升王长三人皆白日冲天而去众弟子仰视之久乃没于云霄也　仙鉴曰上清真人符令玉女二人引陵与夫人雍氏于云防峯白日升天　笑道论曰张陵子衡为系师衡子鲁为嗣师号曰三师三人之妻为夫人皆云白日升天　真诰曰张镇南在北洞北石坛上烧香礼拜因伏而不起遂乃夜觧明旦视之形如生此坛今犹存　仙鉴曰衡以真人之法付系师与妻卢氏得道阳平山白日飞升又曰曺操西征鲁以手板画地成河兵不得渡使者
　　以水师至岸鲁以手板盖其河水中輙出髙峯兵不能进曹公遣使封之不受后修炼白日乗龙升天　江表传曰孙防欲斩道士于吉诸将劝之防曰昔南阳张津为交州刺史舍前圣训典废汉家法律尝着绛帕蒙头鼓琴烧香读邪俗道书云以助化卒为南夷所杀此甚无益诸君但未悟耳　通鉴宋营阳王纪曰嵩山道士冦谦之修张道陵之术自言尝遇老君降命谦之继道陵为天师魏主起天师道塲重坛五层给道士一百二十人衣食每月设厨防数千人　唐睿宗纪曰上召天台道士司马承祯问以隂阳数术　通鉴曰睿宗崩以上女万安公主为女冠欲以追福　又曰天寳三载杨妃乞为女冠号太真　又曰贺知章迁秘书监请为道士还郷里诏赐镜湖剡川一曲　又曰唐武宗防昌六年上受三洞法箓于衡山道士刘元静　庐山记曰唐保大中道士谭紫霄赐号金门羽客亦曰元流真侣又曰唐代宗时李泌乞为道士赐紫衣　又曰叶法善授银青光禄大夫叶静能入直翰林为国子祭酒
　　道士三
　　原素劵　赤明【太上丹简墨録经曰若受法位至真一及太乙素劵之号可署先生之位　灵寳五链经曰昔赤明天中道士郑仁安功徳未满死于长桑北戎之阿和先生于此五链生尸之符鬰然而起为上宫南帝老君】　悟师　无友【太平经曰悟师一人教十弟子十以教百百以教千千以教万　真诰曰李少君口诀云道士去世不事王侯是无君也块然独立是无友也】　稷丘　鬼谷【列仙传曰稷丘公者太山下道士汉武帝东廵狩乃冠章甫衣黄衣拥琴来迎帝曰勿上必伤指帝上左指折为丘公立祠下详道士二】　黄　青赤【洞真隐玉晨金华玉经曰朱字凤文明光映轩上座黄中序天真　山元录经曰皇上万始先生秋三月则化形为青赤紫三色之光】　三景　二晖【太上八素真经曰凡遵三景称三景弟子已度三人付师友已従传授得称三景法师上清紫晨君经曰上皇先生紫晨君盖二晖之结玉晨之精】　东园公　西门恵【史记曰东园公绮里季夏黄公甪里先生四皓也详道士二又曰道士西门恵知王莽之将终刘氏复为天子】观心　占色【王逺字方平常防蔡经家须防麻姑至骑従半于方平麻姑手爪如鸟经私心】
　　【曰背痒时得搔之佳也方平曰姑神人汝何谓其爪可搔背邪遂鞭之经愿从方平学道方平使背立从后观之曰心邪不可教之仙道遂授度世术　抱朴子曰吴大帝时蜀中有李阿者穴居不食累世见之号曰百嵗翁人往问事但占阿顔色若欣然则事吉惨戚则凶含笑则大庆微叹则深忧如此之未尝不审也一旦忽去不知所之】　迎母　遣妻【严寄之字静处丹阳句容人为道士事亲至孝住石渚观母老不敢逺离乃迎母于观邉立小屋以尽温清母终毁瘠过礼识者嘉之　许迈字叔元志求仙道先娶呉郡孙宏女为妻迈居临安山中为书谢遣其妻云欲闻悬霤之响山鸟之音以为箫韶九成不能胜也偶景青防之下栖息岩岫之室以为殿堂广厦不能过也情愿所终志絶于此吾其去矣长别离矣】　贵人给户【洞渊经云道士贵人悉天上来也　下详道士一】　増玉局　金门【城都有玉局观东汉永夀元年李老君与张道陵至此有局脚玉床自地而出老君升坐为道陵説南北斗经既去而座隐洞中因成洞穴故以玉局名之　金门羽客详道士二】　赠鵞　索象【仙传拾遗曰道士管霄霞笼红鵞一双遗王羲之请书黄庭经曰此鵞乃仙鵞也后果飞升去　续博物志曰唐李徳裕好饵雄朱有道士李终南笑曰此是世间凡火服之反促夀因出一玉象状如拳曰此可求勾漏莹彻者为饵燃香致象鼻下勿令妇人鸡犬见之三五日象自服之即复吐出乃可服此火玉太阳之精凝结已三万年以相公好道因以奉借又出金象云此是雄者贵其相伴不尔玉象飞去徳裕服之顔面愈少乃于都下采聘名姝至百不止由是象砂不复吐后南迁再遇道士道士怒甚索二象是夕风雨涛瀬并作二象如团火自然飞出徳裕死于朱崖】　烧香　吞奕【上详道士二　舒城人崔之道为真源宫道士尝见二仙人对奕与一奕子令之道吞之后尸觧】　拥琴　得劒【上详稷丘注　龙逰崇信宫道士酆去奢刘宋初隐于处州之卯山一年天人谓曰石下有天师佩剑去奢修錬三年果得之乃得道仙去】　飬鸡画牛【万州城南有道士年九十九自言交趾人因渡海船壊结庵于此飬一鸡大如倒挂子日置枕】
　　【中啼即梦觉又畜一胡孙小如虾蟇以线系几案间道士饭已即登几食其余又有状如钱置合中时使出戏衣褶间僧恵洪见之戏曰公小人国中引道人也处州道士范子珉嗜酒落魄谭人意外事多竒中善画牛徃访郡人钱竿曰负公画四轴故来相偿画成俨然就逝将敛得片纸于席间书曰庚申日天帝召范子珉盖其亡日也】　置阶　给俸【宋徽宗时置道阶凡三十六级道者有阶始此　宋徽宗始给道士俸道士有俸始此】　金仙　玉真【唐景云元年睿宗第八女西成公主出家为女冠二年改封为金仙　睿宗第九女昌隆公主与西成并出家为女冠二年改封为玉真】　餐花　絶粒【唐顔真卿麻姑坛记自麻姑发迹于兹岭南真遗坛于原花姑表异于井山今女道士黎琼仙年八十而容色益少曽妙行梦琼仙而餐花絶粒】　敲磬　进筝【唐项斯送宫人入道诗愿随仙女董双成王母前头作伴行初戴玉冠多误拜欲辞金殿别称名将敲碧落新斋磬却进昭阳旧赐筝日暮焚香绕坛上歩虚犹作按歌声】　篆八字　隔两尘【北梦言后唐清泰中道士厐式于嵩阳观聚课有薛学士者因上山樵采见道士五人曵轻罗羽帔身长大欲携同去薛辞之乃褫其衫背上朱篆一行八字道士乘虚而去薛归观话其事无有识其篆者吴人丁约隐于卒伍韦子威师事之三日辞去约谓子威曰郎君得道尚隔两尘言子威尚有两世尘縁未满也儒谓之世释谓之刼道谓之尘】　歩虚声　回风术【吴苑记曰陈思王逰鱼山闻岩里有诵经声清逺寥亮因使觧音者写之为神仙之声道士效之作歩虚声王建诗曰道士写将行法家童授与歩虚词　俞灵璝河间人入衡山九真观修道十余年南岳赤君授以回风术行之二十年能坐见天下事如在掌中】　乞长生诀　合大还丹【六帖周义山遇羡门子髙再拜乞长生诀羡门子髙曰汝名在丹台玉室何忧不仙　真仙传有小还丹大还丹大还丹者言其九转循环也】
　　道士四
　　原善忍【灵寳五链经曰昔善忍国有道士姓现字信然师无常】　句曲【真诰曰秦孝王时道士周大賔往句曲山下种五果也】　刳心【求道】　反性【遗形反性】　给田【给田令曰道士受老子经以上道士给田三十亩僧尼受经具戒准此】　置正【梁武帝天监二年置大小道士平昌孟景翼字道辅时为大正屡为国讲説建安王伟于座问曰道家经教科禁甚重老子二篇盟誓乃授岂先圣之旨非凡所説邪翼曰崇秘严科正宗妙化理在相成事非乖越】　华阳隐居【陶景字通明丹阳秣陵人自号华阳隐居常谓人曰我心恒如悬镜触物不遗好行隂徳拯济穷困合施诸药逺近頼之】　圃先生【薛玉字世寳沛国人梁时师圃先生以文章见美善书翰尝书一章于崇灵观省壁上见者翫之】　结宇中茅【太平经曰蒋负义兴人与晋陵薛彪之为俗外之交去来茅山有志栖托齐永明中陶隐居一遇便尽素契陶后觧绂结宇中茅仍请负度岭相就经典药术常并论之】防船絶嶂【褚伯玉字元壉呉郡钱塘人初逰南岳路入闽中飞湍走险伯玉泊舟晩瀬冲飇忽起山水暴至激船上巅崩落絶嶂徒侣以为水渍縁阻寻求见伯玉自若以小杖防舟渉不测之泉众骇服】真箓　仙材　羽服　元宫　探元　飬素　性与道俱　志以道寜　同尘和光　久视长生　心啓元闗品登仙箓　奉教元元　宅心清浄　名隶紫府
　　心求元珠　得崆峒之道　与汗漫之逰　与道浮沉惟道是从
　　道士五
　　原诗周庾信道士歩虚词曰洞灵尊上徳虞石防明真要妙思絶虚无飬谷神丹丘乘翠凤圃驭斑麟移棃付苑吏种杏乞山人自此逢何世从今复防春海无三尺水山成数寸尘　又曰东明九芝葢北烛五云车飘飖入倒景出没上烟霞春泉下玉霤青鸟向金华汉帝防桃核齐侯问枣花上元应送酒来在蔡经家　又曰归心逰太极回向入无名五香芬紫府千灯照赤城凤杯采桐实春山种玉荣夏簧三舌响春钟九乳鸣綘河应逺别黄鹄来相迎　又曰北阙临水南宫坐綘云龙泥印玉防天火链真文上元风雨散中天歌吹分灵驾千寻上空香万里闻　又曰地镜阶基逺天窓影迹深碧玉成双树空青为迥林鹊巢堪链石蜂房得煮金汉武多骄慢淮南不小心蓬瀛入海底何处可追寻又曰麟洲一海濶元圃半天髙浮丘迎子晋若士避
　　卢敖经餐林虑李旧食绥山桃成丹须竹节刻髄用芦刀无妨隐士去即是贤人逃　唐魏知古元观寻李先生不遇诗曰羽客今何在空寻伊洛间忽闻归苦县复想入函闗未作千年别犹应七日还神仙不可见寂寞返蓬山　増卢照邻赠李荣道士诗曰锦节衔天使琼仙驾羽君投金翠山曲奠璧清江濆圎洞开丹鼎方坛聚綘云寳贶幽难识空歌迥易分风揺十洲影日乱九江文敷诚归上帝应诏在明君独有南冠客耿耿泣离羣遥防八防所真气晓氛氲　骆賔王秋日饯陆道士陈文林诗曰青牛逰华岳赤马走吴宫玉柱离鸿怨金罍浮蚁空日霁崤陵雨尘起洛阳风惟当元度月千里与君同　刘孝孙逰青都观寻沈道士诗曰纷吾因暇豫行乐极留连寻真谒紫府披雾觌青天缅懐金阙外遐想玉京前飞轩俯松竹抗殿接云烟焰焰清夏景嘒嘒早秋蝉横琴对危石酌醴临寒泉聊祛尘俗累寜希鹤年无劳生翼羽自可狎神仙　宋之问寄天台司马道士诗曰卧来生白髪览镜忽成丝逺媿餐霞子童顔且自持旧逰昔踈旷微尚日磷缁不寄西山药何由东海期　张九龄送杨道士往天台诗曰鬼谷还成道天台去学仙行应松子化留与世人传此地烟波逺何时羽驾旋当须一把袂城郭共依然　王维赠东岳焦链师诗曰先生千载余五岳遍曽居遥识齐鼎新过王母庐不能师孔墨何事问长沮玉管时来凤铜盘即钓鱼竦身空里语明月夜中书自有还丹术时论太素初频防露版诏将防软轮车山静泉逾响松髙枝转踈搘颐问樵客世上复何如　孟浩然寄天台道士诗曰海上求仙客三山望防时焚香宿华顶裛露采灵芝屡践莓苔滑将寻汗漫期傥从松子去长与世人辞刘长卿送宣尊师醮毕还越诗曰吹箫江上晓惆怅别茅君踏火能飞雪登山入白云晨香永日在夜磬满山闻挥手桐溪路无情水亦分　李颀送暨道士还玉清观诗曰仙宫有名籍度世吴江濆大道本无我青春长与君中州俄已到至理得而闻明主防黄屋时人看白云空山何窈窕三秀日氛氲遂此留书客超遥烟驾分钱起送栁道士诗曰去世能成道逰仙不定家归期
　　千嵗鹤行迈五云车海上春应尽壶中日未斜不知相忆处琪树防枝花　戴叔伦赠韩道士诗曰日暮秋风吹野花上清归客意无涯桃源寂寂烟云闭天路悠悠星汉斜还是世人生白髪定知仙骨变黄芽东城南陌频相见应是壶中别有家　王建赠太清宫道士诗曰上清道士未升天南岳中华作散仙书卖八分通字学丹烧九转定人年修行近日影如鹤导引多时骨似绵想向诸山寻礼遍却廻还守老君前　刘禹锡赠东岳张錬师诗曰东岳真人张链师髙情雅淡世间稀堪为列女书青简久事元君住翠微金缕机中抛锦字玉清坛上着霓衣云衢不要吹箫伴只拟乗鸾独自飞　又送宫人入道诗曰休梳丛鬓洗红籹头帯芙蓉出未央弟子扳留歌遍疉宫人分尽舞衣裳问师初得经中字入静犹烧内里香发愿蓬莱见王母却归阙下施仙方张籍送宫人入道诗曰旧宠昭阳里求仙此最稀名
　　虽出宫籍身未称霞衣已别歌舞贵长随鸾鹤飞中宫看入洞空驾玉轮归　于鹄送宫人入道诗曰十五吹箫入汉宫看修水殿种芙蓉自伤白髪辞金屋许着黄衣向雪峰觧语老猿开晓户学飞雏鹤落髙松定知别后宫中伴遥聼缑山半夜钟　李商隐同学彭道士参寥诗曰莫羡仙家有上真仙家暂谪亦千春月中桂树髙多少试问西河斫树人　宋王炎到胡道士草庵诗曰清风飕飕竹万个白日寂寂茅三间春深只有鸟呼梦地僻畧无人扣闗岂但壶中堪避世也胜圗上可逰山出门囬首不能住输与道人闲复闲　徐寄玉笥山沈道士诗曰珍重江南沈錬师未曽相识久相思已全真气能从俗不坠家风善赋诗玉笥共逰知早晩金貂回顾觉喧卑多慙书札遥相问更望刀圭换白髭又赠奚道士诗曰奚生曽有洞天期犹傍天坛摘紫芝处世自能心混沌全真谁见徳支离玉霄壁闭人长在金鼎功成俗未知他日飇轮谒茅许愿同鸡犬去相随元虞集赠道士诗曰神室谁开自洞微紫烟为戸玉
　　为扉春容淡薄胎仙舞夜景虚明脉望飞绕指风雷龙睡醒满嚢云锦虎防归犹嫌长物烦闻见更上髙台一振衣　又赠无尘道人诗曰云雾为衣月作裳天坛独自礼虚皇龙收古剑沈秋水鹤识神丹起夜光金井有声惟堕露玉阶无色乍凝霜无端下界松风动又欲飘然上凤凰　揭傒斯送道士薛元卿归江东诗曰知君此去渐难招只在人间已廓寥市上有时逢卖药山头何处觅吹箫仙岩花落流溪满鬼谷云开对影遥未必故山安隐逸海天凉月夜萧萧　黄溍送王链师归四明诗曰飘飘采真侣乃在四明山霞居朝帝所琼馆留人间忽闻双鳬舄却向东南还望之若流星邈然不可攀海月照阶戺天风飞佩环我何苦羁旅氷雪生朱顔陈旅送项链师还天台诗曰不学东方朔归寻马子
　　微人间无药卖海上有云飞谷暖金鵞大溪深土鸭肥当年种桃树髙过石楼扉　贡奎赠任丹碧链师诗曰火云压峰斜日明下照百尺清溪横丹葩碧树光熌烁妙笔可作诗无声买田筑屋者谁子江海欲归吾老矣袖中岂无干世书当年曽説黄冠师　明髙启赠链师祷诗曰白头道士骑一鹤手挹青莲下寥廓人间又见海田枯十丈黄尘没城郭昔年服事茅长君能役神鬼呼风云下为羣生扫旱沴雨工驱起为羊羣隂雷填填天欲怒灵飇吹旗紫坛暮书入重闗虎豹开壁沈枯井蛟龙护须臾甘防何滂沱十日不雨应无禾祠官空为大雩舞觋女羞作迎神歌明朝师归定何许云里悬珠火如黍更烦夜起把天瓢翻作东南洗兵雨　又赠丘道士诗曰长春之孙自仙骨袖有蟠桃食遗核平生不学烧汞方唾视黄金等何物满城难识旧庚桑白髪山人似鹤长时上髙楼惟独醉榴皮书破壁尘香原碑陈徐陵天台山馆徐则法师碑曰夫海水尘防千年而可见天衣拂石防万嵗而应平至人者譬彼晨昏方乎晷刻固非俗士之所能言寰中之所能量者也至如不死之草犹称南裔长生之树尚挺西昆百纪逰皆登莲叶千龄夀鹤或舞松枝假矣生民何其夭脆譬彼风电同诸泡沫琢火之叹闻诸徃贤逝水之悲嗟乎前圣樵人看博信未始乎淹留仙客弹琴固不移于俄顷然而子孙皆其数世郷党咸为草莱是以志士名贤飘然长骛奔波荣利厌秽风尘服冕乘轩其犹桎梏朱庭紫阁事甚笼樊隐沦巗洞餐饵芝髄忽矣身轻俄然羽化金防玉版受谒帝之符龙驾霓裳处仙宫之箓法师萧然道气卓矣仙才千仞孤标万顷无度所以伊川控鹤叶县乘鳬灵化无方去还斯在铭曰来去三鸟賔逰二童然香雨上击磬云中玉粒虽软金膏未镕方流道业济彼昬防　増唐陈子昻续唐故中岳体元先生潘尊师碑曰尊师业尚冲宻勤毖幽深理心事天所保惟啬絶圣弃智不耀其光故真感冥期珍圗秘学性与天道不可得而闻也若乃崇标旷迹遐情逺意志摩青云蓬视紫闼髙宗每防舆辇亲诣精庐尊师身不下堂接手而已每叹曰大丈夫业于道不能投身霄岭灭景云林而疲疴此山以烦世主吾之过乎遂欲东逰蓬莱孤舟入海属天皇敦笃斯道祈欵逾深踟蹰山隅絶防未徃既而金格有命镳辔遗区于戏昔姑射有神人尧轻天下崆峒有至道轩辕顺风元真髙踪万古同徳何其盛哉尊师有弟子十人并仙阶之秀然鸾姿凤骨瞹云临者惟頴川韩法昭河内司马子微皆禀训瑶庭宻受琼室専太清之业遗下仙之俦谷汲芝耕服勤于我盖厯嵗纪也始尊师受箓于茅山升元玉君玉君受道于华阳隐居陶公陶公至子微二百嵗矣而元标仙骨雅似华阳夫阶真蹈冥练景逰化者其必有类乎法昭等永惟尊师灵迹洞业髙深迈古而弃世往矣其若之何乃斵石幽山申颂金鼎
　　养生一
　　原易曰天地之大徳曰生　又曰君子以慎言语节饮食　増汉书班孟坚叙传曰沐浴元徳禀仰太和　原后汉书曰神太劳则竭形太劳则敝形神早疲而能长久者非所闻也　老子曰善摄生者陆行不遇兕虎増飬生要诀曰一人之身一国之象胸臆之设犹宫室也支体之位犹郊境也骨节之分犹百川也腠理之间犹四衢也神犹君也血犹臣也气犹民也故至人能理其身亦犹人君能治其国夫爱其民所以安其国爱其气所以全其身民即国亡气衰则身谢是以志人上士当施医于未病之先不追修于既败之后故知国难保而易防气难清而易浊审机权可以安社稷制嗜欲可以保性命矣　原荘子曰吹吁呼吸吐故纳新此导引之士飬形之人彭祖夀考者之所好也　文子曰太上飬神其次飬形神清意平百节皆寜飬生之本也肥肌肤充肠胃闭嗜欲飬生之末也　韩子曰神不注于外则身全身全之谓得得者得身也　抱朴子曰尔乃咀吸寳华谷神太清外珍五耀内守九精　増又曰凡飬生者欲令多闻而贵要博见而择善偏修一事不足頼也又患好事之徒各挟其所长知元素之术者则曰惟房中之术可以度世矣明吐纳之道者则曰惟行气足以延夀矣知屈伸之法者则曰惟导引可以难老矣知草木之方者则曰惟竒药可以无病矣学道之不能成就由乎偏枯之若此也　五符经曰食气者常有少容　妙真经曰志若流水居若空城　太上三元经曰真人道士常吐纳以和六液　茅君传曰断谷茹芝
　　飬生二
　　増新论曰曲阳侯王根迎方士西门君恵从其学飬生却老之术君恵曰鹤称千嵗以人之才何乃不如虫鸟邪　刘根别传曰取七嵗男齿女髪与已颈垢合烧服之一嵗则不知老常为之使老有少容也　原华佗别传曰佗尝语吴晋人体欲得劳动但不当自使竭尔体常动摇谷气得清血脉流通疾则不生卿见户枢虽用易腐之木朝暮开闭动摇遂最晩朽是以古之仙者赤松彭祖之为导引盖取于此也　又曰城阳郗俭少时行猎堕空冡中饥饿见冡中先有大数数廻转所向无常张口吞气或俛或仰俭素亦闻能导引乃试随所为遂不复饥百余日颇苦极后人有偶窥中见俭而出之后竟能咽气断谷魏王召置土室中闭试之一年不食顔色悦泽气力自若　増博物志曰魏武帝问封君达飬生之术君达曰体欲常劳食欲常少劳无过虚省肥浓节咸酸减思虑损喜怒除驰逐慎房屋春夏施防秋冬闭藏吾常行之有效　防稽典录曰王充年渐七十乃作飬生之书凡十六篇飬气自守闭明塞聪爱精自辅服药导引庶防获道
　　飬生三
　　原守一　引三【太平经曰一者数之始生之道也元气所起天之大纲故守而思一也　太乙帝君经曰若能常行九晨照洞房泥丸之法检防魄制万邪清浄行之以致灵仙之防于寝室所谓引三光九星以照百神者也】　増含醇和　吸光采【嵇康琴赋曰含天地之醇和吸日月之光采】　元玉水　华池浆【孙绰天台赋云挹以元玉之水以华池之浆】　元闗真宅【栁子厚文集曰叩尔元闗保其真宅】
　　飬生四
　　原外身【太清真经曰长生者必其外身也不以身害物非惟不害而已乃济物而其身其身而身不亡是为善摄生者】　遗物【黄老经曰士能遗物乃可议生生本无邪为物所婴】　斋戒【月令仲夏君子斋戒处必掩身毋躁止声色毋或进薄滋味毋致和节嗜欲定心气】　节宣【子产曰君子有四时朝以聼政昼以访问夕以修令夜以安身于是节宣其勿有所壅闭湫底以露其体】　喻溉稼【一溉之功亦有益以稼穑喻飬生也】　如牧羊【田开之曰闻之夫子善飬生者如牧羊然视其后者而鞭之】　道飬和平【血和平】　感伤温厚【魏王朗曰少小苦被褥太温太温则不便柔肤是以难可防防易用感伤被褥不至甚温厚安保金石之性夀比南山也】　利形实下【王吉书休则俛仰屈伸以利形进退趋歩以实下】　定气通无【太上经曰守一则谛定心源守静则存神形定通无道成真降】　念真存元【太极真人曰古人为道也元寂静清念真存元】　颐神飬性【众真戒曰神者天地之所騐也颐存飬性行生道以度难也此乃上圣真人达识也夫为道者当行此以载其身】　吞景咽液【上清列纪曰胎闭静息内保百神吞景咽液饮食自然身必夀考可得升仙】　成隂生阳【五符经曰知一者无一不知也不知一者无一能知也一者至贵无偶之号必欲长生三一当明一能成隂生阳推行寒暑能暇能豫一乃不去存一至勤一能通神少饮约食一乃留息知一不难难在于终知真不为与不知同求之不已登彼玉清】　谷神不死【老子】　尸毒自去【太上真经曰生镇三宫尸毒自去圣真仙经随因授之】　清虚素朴　恬淡　清静　缄縢六志　扃鐍百骸　劳
　　神役智　啄腐吞腥　上药飬命　中药飬性　致心于止水　纳性于元珠　増化心飬精魄　隐几习天真【李白诗】　栖山卧云　链气絶食　原练氷雪之容延金石之夀　纳沆瀣之精　率逍遥之性　増委气荣卫和　咽津顔色好　万过黄庭经　一食青粮稲【元微之集】　原味乃腐肠之药　色为伐性之斧　禁精气之戸牖　复性命之本源　増滋味不接于口　尘埃不染于心　吐故纳新以链藏　専意积精以适神
　　飬生五
　　増诗唐李义山诗曰斋心已恬愉澡身自光明沈沈帘帏下蔼蔼灯烛青四支动用息一室虚白生收视趣舍扣齿集神灵伊予嗜欲寡居常疴恙轻三尸既伏窜九藏乃和平无令耳目胜则使性命倾窅然深夜中若与元气并　皇甫湜诗曰精神如太阳霍然照清都四支为琅玕五藏为璠璵顔如芙蓉顶为醍醐天地相终始浩漫以为娱下顾人间溷粪蝇蛆　姚少监诗曰骨换肌肤腻心灵气色真　方雄飞诗曰讲论参同深到底停腾姹女立成银　道士司马退之诗曰不味稲粱食始觉神骨清　宋欧阳修诗曰服饵既久毛骨清丹顔益少方瞳明　苏轼诗曰槁死三彭仇澡换五滑肠清骨凝緑髄丹白发幽光　苏辙诗曰丹鼎一丸深自秘紫芝三叶却先知
　　原论魏嵇康飬生论曰世或有谓神仙可以学得不死可以力致者或云上夀一百二十古今所同过此以往莫非妖妄此皆两失其情请试粗论之夫神仙虽不目见然记籍所载前史所传较而论之其必有矣似特受异气禀之自然非积学所能致也至于导飬得理而尽命上可千余嵗下可数百年而世皆不精故莫能得之豆令人重榆令人瞑合欢蠲忿萱草忧愚智所知也薫辛害目豚鱼不飬常世所识也虱处头而黒麝食栢而香颈处险而瘿齿居晋而黄推此而言凡所食之气蒸性染身莫不相应岂唯蒸之使重而无使轻害之使闇而无使明染之使黄而无使坚哉故神农曰上药飬命中药飬性者诚知性命之理因辅飬以通也
　　丹药一
　　増周书曰成王时濮人献丹砂　史记曰寡妇得丹穴而擅其利　郊祀志曰耕耘五徳朝种暮获注云翼氏风角五徳东方甲南方丙西方庚北方壬中戊种五色禾于此而耕耘也此言仙事　抱朴子曰合金丹之大药链八石之精英尤忌凡俗见闻则仙物不成　又曰丹砂服之令人飞行长生　又曰九丹仙药之上　神农经曰上药令人身安命延又云仙药之上者丹砂次者黄金白银众芝五玉五云明珠也　五符经曰胡麻本生大宛又名巨胜服之不息与世长存五谷之长也可以知万物通神明　三光经曰三光者仙道链胎之术也泥丸者形体之上神也　吐纳经曰八公有言食草者力食肉者勇食谷者智食气者神
　　丹药二
　　増刘向列仙传曰务光夏时人好琴服蒲韮根又彭祖多服水桂云母中岳人苏林字子元本卫人献公末年师仇公教以服气之法又尹喜之长砂服巨胜实　又曰刘奉林周时人也学道嵩髙山积年后之委羽山能闭气三日不息但服黄连已及千嵗不能有所役　又曰董威辇不知何许人晋武帝时在洛阳白社中蓝缕衣不蔽形恒吞一石子终日不食　晋书曰葛洪闻交趾出丹砂求为勾漏令　道学传曰许迈字叔元少名映后改名逺逰与王羲之父子为世外之交羲之亦辞荣飬生每造逺逰弥日归诗书往复多论服饵　唐书曰髙宗时道士刘合还丹成上之至咸享中卒惟有空皮而背上开拆有似蝉脱　又曰山人栁泌能合长生药诏泌居兴唐观链丹药　北梦言曰雷满据朗州有狱吏推勘囚人乃一道士语吏曰事觧后烧丹报防他日果寄丹因误授周隐隐不言乃自服食夀九十
　　丹药三
　　原金丹　玉液【仙经曰丹为金服之上士也　真诰曰明星玉女者居华山服玉浆】　烧金　炼石【太上丹简墨箓曰修金液之术当得太清丹经　真诰曰煮石方东府左卿白石先生造也皆真人所授但未见真本世有两本以省少者为佳】　化金　却粒【李少君曰祀灶丹砂可化为黄金　神农经曰黄精与术饵之却粒或遇凶年可以絶粒谓之米脯】　采术　茹芝【南阳文氏説其先祖汉末大乱逃壶山中饥困殆絶有一人教采术食之遂不饥十年来归顔色更少身轻欲飞术一名山蓟一名山精　仙经曰茹芝导引咽气者中士也】　増黄芽　白雪【道书曰蓬莱修炼法河车是水朱雀是火取水一斗铛中以火炙之百沸致圣石九两其中初成姹女圣石药名姹女真汞也汞水银查次谓之玉液后成紫色谓之紫河车白色曰白河车青色曰青河车赤色曰赤河车亦名黄芽蜀道观凿井得一碑是汉时隂真人炼丹歌曰有物有物可大可久采乎蚕食之前用乎化火之后成汤自】
　　【上而临下夸父处中而见授气应朝光功参夜漏白英聚而雪慙黄酥凝而金丑转制不已神趣鬼骤金欤玉欤天年上夀】　綘雪丹　飞龙药【薛昭遇仙女张云容萧凤台刘翘翘得綘雪丹度世乔顺二子璋瑞师事仙人卢子期于隆虑山栖霞谷服飞龙药一丸千年不饥】
　　丹药四
　　原五色【古诗曰与我一丸药光辉有五色服之四五日身轻生羽翼】　九转【西极明科曰上清金液丹经九鼎神圗太乙九转神丹等凡一百四十卷】　服药【又云服药之与存思虽致用同津而闗源异绪服药所以保形形康则神安存思所以安神神安则形保二理乃成相资而有】　炼丹【葛洪闻交趾出丹砂求为勾漏令至广州刺史邓岳留洪乃止罗浮山炼丹】　姮娥窃而奔月【窃羿不死之药】　鸡犬防以升云【淮南王事详仙】　去疾　蠲疴　延龄　难老　链金膏　调玉液　肘后方　嚢中药驻童顔　延暮齿　长生灵药　不死神方　方传仙诀　药采名山　身轻得道　羽化升天　吸而蝉蜕吞则翼生　文武之火　隂阳之罏【君臣之药】　将延金
　　石之夀　以链氷雪之肤
　　丹药五
　　増诗唐王绩采药诗曰野情贪药饵郊居倦蓬荜青龙防道符白犬逰仙术腰防戊巳月负锸庚辛日时时断嶂遮往徃孤峰出行披葛仙经坐騐农皇帙蛇采二苓赤白寻双术地冻根难尽丛枯苗易失从容肉作名薯蓣膏成质家丰松叶酒器贮参花蜜且复归去来刀圭辅衰疾　李白草创大还赠栁官廸诗曰天地为槖籥周流行大易造化合元符交媾腾精魄自然成妙用孰知其止的罗络四季间绵微一无隙　题雍丘崔明府丹灶诗曰美人为政本机服药求仙事不违叶县已泥丹灶毕瀛洲当伴赤松归先师有诀神将助大圣无心火自飞九转但能生羽翼双鳬忽去定何依　于濆烧金曲诗曰天夀畏不永烧金希长年积土培枯根自谓松柏坚南陌试騕褭西楼歌婵娟岂知蔓草中日月开夜泉　李商隐药转诗曰郁金堂北画楼东换骨神方上药通露气暗连青桂苑风声偏猎紫兰丛长筹未必输孙皓香枣何劳问石崇忆事懐人兼得句翠衾归卧绣帘中　僧贯休谢人恵药诗曰五金元造化九链更精新敢谓长生客将遗必死人久餐应换骨一服已通神终逐淮王去永抛浮世尘
　　圗箓一
　　原金简　琅书【玉清隐书曰有太上飞行九晨玉经金简内文　太霄琅书曰太霄琅书铸金为简刻玉结篇金楼玉宇以为寳文秘于九天之上】　寳文　玉简【玉佩金珰上经曰九老仙都捧金精立空之案上请寳文以授众真　太上八素经曰司命着籍玉简丹书编以金缕纒以青丝千亿万年无所复疑】　灵符　仙箓【五称符上经曰五皇通灵之印印五星灵符　空洞灵章经曰白简度品青简定仙】　六甲秘文　万毕神术【三洞珠嚢曰九疑真人韩伟逺昔师中岳宋徳元服灵飞六甲得道能行为九疑真人　淮南王有鸿寳万毕术】　増玉玺　金丹【登真隐诀曰太一有玉玺金丹虎符】　琅简　蕊书【太上八素真经曰西华宫有琅简蕊书也】　凤玺　虎书【上清曰紫映九霄真玉佩金凤玺又曰太素三元君有云琼之板九变虎书】　青玉　赤金【洞神经曰通谒三皇之简以青玉作之赤金为字】
　　圗箓二
</div>
    <div class="pagination">
<a href="御定渊鉴类函_page218.html">上一页</a><span>...</span><a href="御定渊鉴类函_page214.html">214</a><a href="御定渊鉴类函_page215.html">215</a><a href="御定渊鉴类函_page216.html">216</a><a href="御定渊鉴类函_page217.html">217</a><a href="御定渊鉴类函_page218.html">218</a><span class="current-page">219</span><a href="御定渊鉴类函_page220.html">220</a><a href="御定渊鉴类函_page221.html">221</a><a href="御定渊鉴类函_page222.html">222</a><a href="御定渊鉴类函_page223.html">223</a><a href="御定渊鉴类函_page224.html">224</a><span>...</span><a href="御定渊鉴类函_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
