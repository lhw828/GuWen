<!DOCTYPE html>
<html>
<head>
    <meta charset="UTF-8">
    <title>册府元龟 - 第 61 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 61 页/共 736 页</h1>
    <div class="content">十一年二月制曰：朕观古先哲王兴化致理未尝不选建良弼熙宁庶政俾之敷陈大猷左右乃辟者也。朝议郎守中书舍人权知礼部贡举轻车都尉赐绯鱼袋李逢吉疏通而守於经制质厚而辅以文华贞恒自居和易待物体贤人之志业茂端士之风规履历班行发挥事任厥心匪懈所至有声自弥纶粉闱驳正琐闼。且司言於左掖当纳训於东储诚明一贯闻望旁洽俾司贡士亦著嘉闻方今外兴不得已之师内有不获安之俗尝忘食於将旰每求衣於未明冀清原野之诛用止干戈之役登尔辅弼代予忧勤尔宜敷至化於吾人告嘉猷於厥后销弭氛导迎和平事有不举其中政或未孚於下尔惟启沃无乃面从可朝议大夫守门下侍郎平章事赐紫金鱼袋（时逢吉知礼部贡举既策试未榜第其名而有是命礼部尚书王播署而出之）。
是年十二月制曰：上宰参职所以法三台之耀中枢议政在乎！遂万物之宜朕获承鸿休思建皇极翼沃心而纳诲尝注意以求贤通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯动直静专践方居易挺岁寒之劲质抱夙夜之端诚言皆守中虑每经远属者禁垣挥翰五字日宣选部持衡九流风动荐居肘腋之地历试股肱之才进尝伏於青蒲出不泄其温树牟融得大臣之节毛有古人之风询庙算以生知论兵钤而暗合方今我车尚驾郊垒犹多必候清明以消氛是用付以机密陟于崇高尔其发号令以靖其四方陈便宜以宽于百姓行台阁之故事弘朝廷之大体秉德以立犭旬公不回予一人垂拱而理敬听成命懋哉！戒哉！可守中书侍郎平章事。
十二年七月制曰：成万方之化通天下之志缉熙帝载昭畅玄猷在于股肱之臣共凝治本旁求时彦以叙彝伦朝散大夫守尚书户部侍郎上获军赐紫金鱼袋崔群粹密由道端庄保和本清明之上才体博厚之重德学贯通儒之业词含大雅之风居敬有恒循性能断自承密命职参内廷高文焕发于纶言敏识详达于国典伏奏无挠直躬不回勤劳八年始终一致春闱取士必後其浮华地官理财能制於轻重俭以约己忠惟事君才而用深望积而实著风猷己洽于人听倚属方注于朕心乃膺审象之诚以副具瞻之望况奸凶叛逆尚驾我车未明求衣思戢干橹尔宜酌古今之要举刑政之中艰厥位以代天工陈其谟以明皇极敬兹重命往践台阶可守中书侍郎平章事。
十月制以淮南节度副大使知节度事管内度支营田观察处置等使银青光禄大夫检校尚书右仆射兼扬州大都督府长史御史大夫江夏县开国侯李为门下侍郎同平章事。
十三年三月诏曰：致理之道王者犹尽其心弼成之功辅臣所以宣力皇极是建苍生乃安敷求实难倚任斯重将付大政必惟佥谐正议大夫守御史大夫上柱国成纪县开国侯食邑一千户赐紫金鱼袋李夷简才称通明性本严重守以正直传之文华羽仪朝端晃耀宗籍早司邦宪爰总地征纠逖无间于避强经费克均其定制中立不挠孤标出伦耸善激贪法行令肃自镇汉上洎临蜀川俭德载彰清规一贯山岳比厚风雷有恒励贞俊以理心竭忠劳而奉上人望汲黯印归赵尧俾之持纲万目皆举固可以参综庶务允百工燮和阴阳宣发号令是申明命陟于台阶於戏诚积尔躬梦协朕志虚己将求其弘济鲠言罔惧于弗违道必举中位无苟旷膺此宠擢敬哉！戒哉！可守门下侍郎平章事。
十四年七月制曰：赞天工而成光济协帝力以致升平非中和禀气不能符燮谐之道非诚明在躬何以庸弼亮之位况今积妖己殄而边鄙犹虞大化方行而里闾未泰时欲举百度甄群材外经四夷内辑诸夏纳之寿域被以仁风代予之勤其孰克任眷求斯得是用命之和阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚根於粹厚著以端明表山立之庄容洞渊停之精识文高雄富学茂该通自顷挥翰掖垣持橐禁署常延造膝屡竭启心发言必诚临事无惑蔼是公望居然国桢及剖符近郊兼畅牧人之术杖节分阃尤深驭众之才谓器中外效宣文武宜展舟楫之用式登鼎铉之司管于中枢持我大柄於戏辅翼之任人臣极崇未至而重议有归既处而其名罕副万务攸朕何赖焉尔其敬听此言深思其道行致君之志始终勿渝以报国为期夙夜益励无俾厥后有惭知臣可朝议大夫守中书侍郎平章事。
八月制宣武节度守司徒兼侍中韩弘可守司徒兼中书令以弘坚辞戎镇故也。
穆宗元和十五年正月即位是日制曰：廊庙之任万邦所瞻调一气之和序五材之用出纳王命发挥帝猷简求贤能弘我理本朝议郎守御史中丞飞骑尉袭徐国公赐绯鱼袋萧亻免识通化元道契休运有戴君峻节之志秉见义匪躬之诚代袭公台族高轩冕学冠古今之要词深雅诰之宗尝事先朝职居宥密奏议无挠忠劳益彰洎执宪南台肃清朝序休望弥洽直声日闻朕方临万邦思致于理。若涉大水浩无津涯将务简以安人欲息兵而论道审象而授其代予勤尔其端志绝私去末崇本叙礼乐于邦国正风教于人伦举其钧衡明示天下无俾一德专美于殷尔其敬之奉我成命可朝散大夫守中书侍郎平章事仍赐紫金鱼袋。
又制曰：赉於良弼期有济人必惟才臣乃克成务况端洁刚毅可以肃具寮敏裕周通可以熙庶绩外无饰虚之礼中有效实之诚简于朕心乃命以位朝散大夫中书舍人翰林学士武骑尉赐紫金鱼袋文昌门袭忠勋器苞才杰广而不杂峻而能温词每掇其菁华所尚者风格发言必探于指要所贵者变通识古今理乱之源知遐迩利病之本自掌文翰苑列籍金门出入五年恭勤一致属朕初承宝命屡进嘉猷谅我忧惕之怀竭其公忠之志昨因召见更有询咨造膝之言注意斯得必能奉将命之大任申献替于虚襟爰升鼎铉之司冀展舟楫之用於戏万务之始九有所瞻将致治平可不竞励尔其夙夜惟虑弼辅朕躬使四夷咸宾百度惟理阜俗必苏於瘁瘵审官无郁其贤能理当详於几深道当固于久大惟自诚可以化物惟先己可以律人勉哉！戒哉！无忝我首命之重可守中书侍郎平章事。
八月制曰：夫宰相者上调元化以亮天工下熙庶绩以辅君德未有心不直而能协於道迹不正而能致其君必求斯人乃命以位朝议郎守御史中丞武骑尉赐紫金鱼袋崔植气志凝远风标粹清率性而行洁己以进周历台阁蔼然声猷顷者奸臣未利权方擅情惟刻下其事将行而植独能横抗申以驳议朕每嘉重不忘于怀自膺宝图俾掌邦宪。又能悉心秉执造膝敷陈归于无私多所弘益爰擢作相冀能弼予於戏惟尔先太傅当德宗始初清明首居相位克固直道至于今称之尔其嗣乃家法无废朕命可朝散大夫守中书侍郎平章事。又制以中书侍郎平章事萧亻免为门下侍郎平章事。
九月戊午制曰：怀大中者必诚其茂勋建茂勋者必极其高秩朕处守鸿业静思化源姑欲表忠节以励为臣举勋籍以劝立志况乎！位崇上相遇重先朝首陈宏图躬率群帅克定妖孽坐清寰瀛得不再申衮崇昭示倚注河东节度观察处置等使金紫光禄大夫检校尚书左仆射兼门下侍郎同中书门下平章事大原尹北都留守上柱国晋国公食邑三千户裴度材膺启运道协功偕一心尽忠百志归正虽量包弘旷靡所不容而节抱孤贞凛然难夺所以特承恩顾专委谋猷坚持其诚独立不惧在昔有晋厥功平吴惟茂先决策於中惟元凯整旅于外兼能并用度有之许国忘身勤亦至矣。自居重任出入六年及镇太原声绩一贯朕永怀丕烈乃卷旧臣将副深衷式加新命惟正三公之位在平九土之司论道再光总戎益重毗我王室永孚于休可守司空依前兼门下侍郎平章事。
长庆元年二月制曰：先朝正奸邪之罪刑海内之心既承大勋付朕鸿业思欲述事继志偃武文扬其耿光属在髦杰朝散大夫守尚书户部侍郎知制诰翰林学士上柱国建安县开国男杜元[A13C]识禀人秀才为国华气缜密以含章言清明而体要廉方不杂峻直无徒动朗鉴而心运阳秋鼓雄词而气河岳爰以精粹列于内庭通贾生治乱之言达管氏刑政之本未至高位蔚为名臣间者妖孽相挺纷乱南北朝夕机命迅如风霆而翰动。若飞神无滞用思戢必尽其心力避荣常执其谦光况处奉缀衣导扬训命雅仗忠贞之志实有安定之功本于忘身爱我以怀感激无隐切靡刂尽规既纳诲于三篇亦陈戒於六事朕尝委以大政询其远猷研几必精应变尝理布旧章于河朔推大信于昆夷无所不谐实由密赞全器耀淑声流闻升于台阶允是瞻望於戏昔尔先正为唐宰衡惟尔传臧孙有後之庆秉邵公是似之德宜纂旧服协于至公乃思贻厥之谋率攸行之道扼制群动衡平众流俾人不迷时乃之绩乃守尚书户部侍郎平章事散官勋并如故。
十月制曰：昔萧何用新造之汉而能调发子弟完补败亡使关东粮饷不绝者以其尽得秦之图籍而用知其众寡也。我国家承十一圣之区亿兆人之生齿而曰：不能足食足兵朕甚懵焉则非惟调阴阳抚夷夏者不欲侵泉货之任而主会计较盈虚者不得参邦国之重乎！予将兼之允在能者诸道盐铁转运等使大中大夫守刑部尚书骑都尉大原县开国男赐紫金鱼袋王播在德宗时以对诏入仕践更台阁由御史中丞尹京兆掌县官盐铁为春曹尚书乃长巴{髟矛}以控蛮蛋尽称厥职达于予闻洎诏徵还便殿与语得所未得闻吾未闻昭然发蒙几至前席重委操刃益精国有羡财而人不加赋东师在野物力萧然不有主张孰能戡济是用命尔作相仍以旧务婴之尔其西备戎羌东定燕冀内实九府外丰万人百度群伦罔不在尔於戏典谋训诰行之维艰邪正是非知之孔易予唯以不敏不明兹用尔为股肱耳目。又安能一二戒诲垂之空言尔其自励于尔心无令观听者论尔于乡校可守中书侍郎平章事依前充盐铁转运等使。
二年二月制曰：朕闻御大器者登俊贤以为辅弼敷大化者擢公忠以施政教故能成天下之务达天下之精俾三光宣明百度贞正我之倚注方得其人天实赖予允副佥望尚书工部侍郎元稹璋茂器鸾凤贞姿文涵六义之微学探百氏之奥刚而有断忠不近名劲气常励於风霜敏识颇知於今古自擢居朝序休问再扬不自饰以取容不苟安而回虑处直忘屈在屯。若夷卓然怀陶铸之心豁尔见江湖之量间者司文禁署主朕枢机每因事以立言累披诚而献计心惟体国义乃忘身深陈济物之才雅见经邦之志朕思弘理本用洽生灵式资康济之材以畅和平之化於戏尔率于正则不正者知慎尔进于善则不善者必悛惟直道可以事君惟至公可以格物是兹数德毗予一人永孚于休以底於道可平章事。
又制曰：涉大川者操巨舰不畏於洪波构广厦者揭雄材乃安於栋宇朕祗奉神器尊临万邦思弼谐辅相之臣致易简雍熙之业爰择旧德委之枢衡冀弘嘉猷以阐玄化淮南节度副大使知节度事管内营田观察等使光禄大夫守司徒同中书门下平章事兼扬州大都督府长史上柱国晋国公食邑三千户裴度气禀宏廓材优康济达识高议兼明不渝仪刑可以光岩廊度量可以方海岳操握政柄弛张化权彝伦典谟合。若符契昔我先圣以武略深计中枢密勿委之庙堂四海咸理朕仄席虚已劳怀宵旰礼命元老闻斯格言衷怀洞然雾皆豁是用辍抚淮南举之台衮换其戎律列自黄扉秩崇上公望积师长寄尔以周召待尔以萧曹任尔以埏埴授尔以钧衡於戏衽席樽俎之内堂室牖户之间无俟规临可以观察违尔宴息期尔折冲庶乎！阴阳协和品物昭泰惟言是纳尔举必从使益稷皋陶尔无惭德垂衣南面我获任贤无易斯言式遵明命可守司空兼门下侍郎平章事（度拜淮南未行有徐方之变兼河北诸军进退未一言事者亦多以度出非宜及诏下人人望度克日定理）。
六月制曰：朕闻天地洪垆致之者橐帝王大业成之者股肱故尧舜垂衣禹汤恭巳弘道任德为予辅臣则八表宁万邦咸理故伊尹之举皋陶之升庶绩其凝不仁自远正议大夫守兵部尚书轻车都尉赐紫金鱼袋李逢吉大方比量中正持心真玉无瑕坚金在砺峻节而高山可仰推诚而止水可观刚柔所持吐茹无易往以青宫齿学道我典坟仪刑式孚兰ぇ馨茂洎升台席翊奉先朝︳谟密闻献替潜达外顺昭德中升至言温恭聿始终一贯朕嗣守丕业思得贤良将俟和羹期於旧老易之襄汉居以南宫每询嘉言启沃惟久今授之相印委以枢衡代天之工尔在专任於戏发号施令选贤与能申于百辟之上行於四海之内朝无党比人绝浇浮白黑灿然淄渑不溷使岩廊重位扬我清风弘宣大猷以畅王度可守门下侍郎平章事。
三年三月以户部侍郎牛僧孺平章事。
敬宗长庆四年正月即位制曰：理多务者必资经远之能总众材者实在选旧而任畴咨舆议参询庙廷果获诚臣副予虚位正议大夫尚书吏部侍郎上柱国渭源县开国男食邑三百户赐紫金鱼袋李程文含锺律器挺璋行已蹈常与物无吝早以词翰密侍帷幄开弘顾问发挥训周旋台阁阅历中外秀造称其得俊衡镜表於无私卑牧难逾深藏不耀朕荷负重构祗守大业自顾寡昧动遵先规委成台司不操将斫自居无悔之地以驰至正之途而元辅勇於进类常思任人与其自仕不。若用贤命之佥求以名列上而程为举首是必至公尔宜谨绳墨以示诸侯平好恶以待多士秉彝伦以澄躁竞名实以镇浮虚协睦乃僚无替朕命爰因铨品之鉴载伫烹饪之功可平章事。
又制曰：昔周宣王汉宣帝思弘祖业克绍先构用申甫邴魏为相然後周道重熙汉德累洽朕以冲眇于亿兆之上缅惟文祖玄宗之理。若涉大水浩无津涯询於岩廊俾举髦硕果得才杰副予虚求必惟其人乃命以位朝议大夫守尚书户部侍郎兼御史大夫判度支上柱国赐紫金鱼袋窦易直端厚静悫直方简廉气深而和识敏而达每去华而务实不为善以近名早以器能扬历中外司宪著纪纲之积廉俗垂恻隐之仁辍于天官掌我邦计底慎材货均节委输给不穷赡济皆足国有大柄属於全才况朕新临宝图万物资始审像而授其代予言尔尚弼予一人用底于道。且汉以丞相调兵食周以蒙宰质岁成我国家杂用古制以重其事也。尔往钦哉！无忝我成命可平章事判度支。
宝历二年二月丁未制曰：朕周观帝王之道春秋富则倚附旧老享历久则简擢俊髦故我玄宗开元之始任宋姚元崇之辈以调阴阳东封之後乃用李元张九龄之俦以承法度洎予恭守大位于今三年岩庙藩封建于左右前後皆皇祖圣父之人罔有易置况勋望冠代器业绝伦副予揣论赞此休运凡百有位敬而听之山南西道节度观察处置等使光禄大夫守中书门下平章事兼兴元尹上柱国晋国公裴度以忘家抵患协于宪宗以匪躬不挠佐於先帝十拜相诏四登师垣接士犹布衣之心悲时急恋阙之思价重乎！内外名殷乎！华夷藉是风猷俾参大柄。且满吾志亦用佥闻於戏君臣合符不可多得千载一遇犹为比肩尔宜援古以自强垂後以居重文终之画一平阳之并容诸葛持衡之公相如引车之意率彼四子足为成人服兹昌言往践乃位可守司空平章事是月丙寅以中书侍郎平章事李程摄中书令受册正衙宣制。
文宗宝历二年十二月即位庚戌制曰：构大厦者实先梁栋之材济巨川者必资舟楫之用朕越自藩邸庸期大统夙夜震兢。若蹈渊谷况齐思毗艰步甫宁上奉山陵七月之期内停︳谟庶政之始俾我眇未之极枢将恢兴运之功俾协具瞻之望博阅名实获兹忠贤实帝赉予其谁与让正议大夫行尚书兵部侍郎知制诰充翰林学士上柱国赐紫金鱼袋韦处厚体道为徒见义为勇居易以行古至和而不流冰霜挺松柏之姿贞白秉璋之德文挥风雅学该儒玄器洽而保之以谦识明而用之以晦选自经艺侍于穆宗擢司密命实赞先帝壹彼直操彰其远猷临危励难夺之诚推忠备弘益之道属者变生宫掖谋俟经纶首参底定之功载竭忠贞之效雪愤横涕披肝贡词约我以禹汤罪已之勤博我以古人致理之要听必感动悉其条陈洪纤靡差梦卜斯协必能式是中外启兹雍熙俾予冲人克遂垂拱是用擢升鼎铉式亮帝图庶无愧於知人。且用光於斯道於戏前哲有言良臣惟圣处殷忧举众之仕荷济理沃心之期注四方倾动之勤在百辟具瞻之任可中书侍郎同中书门下平章事。
太和元年六月癸巳以淮南节度副大使王播为尚书左仆射同中书门下平章事。
●卷七十四
○帝王部　命相第四
唐文宗太和二年十二月制曰：绥缉万邦实资乎！元首弼成庶绩允属於股肱将以导宣化源崇固理本立我皇极赞於时雍故任贤著於禹谋纳诲彰於说命眷求懿德斯惟佥谐中散大夫守尚书兵部侍郎知制诰充翰林学士上轻车都尉赐紫金鱼袋路随性禀中庸气含大雅身无择行学不为人敏识周通宏才恢博挺然仁者之勇蔚为君子之儒祗事穆宗侍经内殿敷尧舜之大典畅周孔之遗风雅言玉音奥义冰释润色王度发挥圣聪出入禁闼践履华贯位弥高而惟谨任愈重而滋恭逮及先朝复参密命雍容侍从早以赋於甘泉左右便蕃未尝言及温树周旋九载始终一心直道匪躬谠言盈耳每访谟猷之指用陈礻卑益之诚出不忘於诡辞退必闻於削藁器可经国忠能致君迹其公正之方用叶毗倚之任於戏干戈未息尔其弘智用以静寇攘役戍尚勤尔其宣柔服以怀戎狄均国赋以安阜百姓振朝纲以综群才退无後言动必虑善贞尔百度弼予一人宠以峻阶委之极务往践厥位时乃之休可正议大夫守中书侍郎平章事。
四年正月诏曰：昔汉宣帝用魏丙以成中兴之业我玄宗任姚宋以致开元之理其术无他得贤而已朕猥居大宝首涉五年宵旰靡遑忧勤至切将倚任於国柄宜登进於人杰俾其复运枢极载清化源断自朕怀允膺佥属武昌军节度鄂岳蕲安黄申等州观察处置等使金紫光禄大夫检校吏部尚书同中书门下平章事使持节鄂州诸军事鄂州刺史上柱国奇章郡开国公牛僧孺气含元精体包大雅识用夷密襟灵沉粹穷圣贤旨奥之学铺邦国经纬之文蔚为名臣秀出群萃长庆御历登贤济人廊庙有光臣工得职代天协理时乃之休先朝与能罢出征镇俗丕变师旅太和宣力事君时乃之迹朕饱闻器业虚伫风仪会曹参之促装喜韩侯之来觐便殿延对前席与言通古今理乱之源知教化损益之务其应如乡不知所然是宜卿长夏官平章大政康济四海毗予一人於戏君不能自为尧舜必待其臣以致之臣不能自为伊皋必待其君而任之致则期於尽力任固在於耸善然後上下交泰君臣相须尔其使百官得其人万事得其序邪正之路必判清浊之流必分金坚一心尼制群类无重否德予皆仰成可兵部尚书平章事。
七月诏曰：出纳大命宰司元化调四气以统和天人贞百度以镇安夷夏必资髦杰用委钧衡朕嗣守丕图思弘至理万物之重属於台臣仄席勤求冀礻卑不迨况素效久彰於密勿精才已得於询谟擢自内庭授以衮职爰立佐佑斯为得人朝议郎守尚书右丞上柱国赐紫金鱼袋宋申锡岳降全德天资正性处约居厚蹈中秉彝文每掇其菁华学必探其玄赜夙播休问拔乎！群伦自选入周行参我内署奉职恭肃率心坦夷蕴冲用以究国经铺训词以润王度密赞弥久弘益滋多朕累因暇日召於别殿访以大政观其立诚而胸襟洞开肝膈无隐识精词直实契虚求固可以掖持化权参决理本是用升於鼎铉付以枢机繇仙闱总辖之司当宰辅具瞻之地熙此庶绩弼予一人於戏元首以司牧万方股肱以协赞皇极上推公以驭下臣竭忠以戴君际会交感而臻大化历视前古何莫繇斯予方率是道以临兆人尔宜悉乃心以成一德敬戒厥位永孚于休可正议大夫行尚书右丞平章事。
七年二月制曰：弼亮钧衡宣翼统纪明景化以凝庶绩启嘉谟以建大中爰求国桢以辅台德银青光禄大夫守兵部尚书上柱国赞皇县开国伯食邑七百户李德裕元精孕灵和气毓德坚直成性清明保躬贞规澹夷敏识冲远学宗九流之奥文师六义之宗令闻夙彰佥谐允属自提纲柏署掌诰禁闱纪律详平之司竭︳谟密勿之节洎察廉浙右总镇滑台再委旌旄辑安邛蜀克有殊政咸怀去思谅惟全才茂此声绩朕以畴庸之典彝训所先入迁司马之崇弥积济川之望是宜纳诲朝夕擢居股肱勉弘伊吕之勋以嗣良平之美业传相印门袭戎旃绍丝纶内职之荣继鼎铉中枢之重绂之盛恩辉罕俦尔宜罄乃忠贞副我毗倚无忝承命服兹宠光可本官平章事。
七月制曰：居端揆之任再践国钧稽之功兼司邦计爰崇旧德以缉新规简自朕心用久佥属金紫光禄大夫守尚书右仆射充诸道盐铁转运等使上柱国代郡开国公食邑二千户王涯元精降灵体道秉哲恬智成性清贞保躬文行可以经邦风操可以镇俗以明用晦处贵滋恭宪宗以禁署竭忠擢登辅弼先帝以台阶宿望宠授旌旃阴阳燮调藩服宁谧机务允理政经交洎综铨九流式序百礼提旌纪律统明货泉法必便人事先体国声绩茂畅洽於群谣朕以边鄙防微犹存兵戍资储之备供亿尚繁顷者支费转输任分两使量入制用诚患多门俾足食以丰财在省员而简务是用合此二柄委於元僚正兹通变之初藉我股肱之重勉思率职无或惮烦敬戒乃心钦承休命可本官平章事充度支及诸道盐铁转运使。
八年九月壬戌诏追兴元节度使李宗闵赴阙十月庚寅诏曰：职代天工望归人杰必资求旧允副佥谐山南西道节度管内观察处置等使兼兴元尹银青光禄大夫检校礼部尚书同中书门下平章事上柱国襄武县开国侯食邑一千户李宗闵岩廊正人宗室全德才惟不器道实生知粹茂体阴阳之和周旋成礼乐之用外弘疏朗中实诚明白璧凝温朱丝秉直文穷三变学洞九流早以忠规契于审象雅有玄略能宣大猷底宁戎蛮协赞郊祀见可而进知难靡回启心尝罄其嘉谋造膝必闻其法语行父事君志存於嫉恶皋陶承弼道远于不仁康济而金尼有伦燮调而玉烛无爽謇谔励大臣之节端庄清至化之源明典章慎选方岳敷我利泽臻于至平自出镇汉中既周星律世俗虽歌乎！来暮国人颇咏于去思遂用徵还盖从公望及延召宣室益加前筹是宜再涉中枢直衮职咨尔良辅其听朕言夫天地交会则时合君臣和则国治脊求一德出纳万几勉弘如水之心式副济川之用命官罔及於私昵诏爵必俟于贤能俾庶绩惟凝彝伦攸叙无忝注意敬之戒之可守中书侍郎平章事。
九年四月诏曰：寅亮皇猷丹青景化爰从选众之举乃得非常之才前浙西道都团练观察处置等使朝议大夫检校礼部尚书持节润州诸军事兼润州刺史御史大夫上柱国姑臧县开国男食邑三百户赐紫金鱼袋贾饣束识达韵孤学深行直真和自立介特不群能操至公每契中道声逸群听善谐朕心自居京师尤彰望实亟召便殿屡陈嘉谋罄肝膈以纳忠规推诚明而无外饰察言考事深用得之近命列藩益闻佥论固可以参我大政陟于中枢天启予怀赉此良弼尔其守法制平钧衡贞王度以振国经百工以凝庶绩举直错枉当官而行於戏为君之戒在知贤而不任为臣之患在保位而不言罔或依违亏吾则哲可中书侍郎平章事。
七月诏曰：惟昔太宗聪明睿圣克致治平惟魏徵左右文祖叶建皇极矧朕寡薄思绍丕烈旁求魏徵之比诸岩廊庶礻卑不逮用底于道御史大夫李固言生于山东瑞此王国爰在下位早扬直声介然无朋中立不惧文经邦俗行表人伦和峤负栋梁之材辛毗有骨鲠之操便蕃华贯光启令图日者徵自近郊延於便殿言多方格道不容回嘉谋有伦正色无挠朱弦畅疏越之韵美玉呈特达之姿洎长宪台弥彰休问固可以斟酌理本燮调化源畴咨佥同梦卜斯协命尔予翼倚为股肱登于黄枢参我大政尔当一乃心志罄贯忠贞澄清品流旌别淑慝俾四夷左衽咸宁吾教侯伯卿士各称厥官罔曰：难理惟其至公罔曰：弗能惟其悉力钦哉！戒哉！无忝前良可门下侍郎平章事。
九月以刑部侍郎舒元舆本官平章事以兵部郎中知制诰翰林学士李训为礼部侍郎平章事。
十一月诏曰：朕嗣守丕图务弘至理忧勤是切宵旰靡遑所以庶政万机悉委丞相乃者失于任使妖遽生方思正人参我大柄银青光禄大夫守尚书右仆射上柱国荥阳郡开国公食邑三千户郑覃天资直气岳降上才性惟端庄道本孤峻文含风雅学专儒玄通古今理乱之源达教化损益之要历践华贯周旋大僚休问彰於缙绅故事满於台阁载居讲度密勿内庭胸襟洞开肝膈无隐尝奏谠议发言有先见之明每励贞观勇退守特立之节洎擢膺揆务总领庶官坚操不回坠典咸举尽瘁忧国竭忠戴君必能毗予一人康济四海雅正之路既别清浊之流自分於戏秉兹钧衡委乃髦硕尔其使万事得其序百官得其人用贤罔不精立法罔不慎弼亮刑政燮和阴阳其听朕言往践厥位克绍先德岩廊有光可本官平章事（初覃为翰林侍讲学士每入见必以厚风俗黜朋比再三为帝言之终以为相）。又诏曰：朕嗣位君临精求至道日慎一日于今十年期辅佐之臣为我致理中立匪懈知无不为今得其人果副佥属朝议郎尚书户部侍郎判度支上柱国赐紫金鱼袋李石操履坚贞志业弘茂性合道要识通化源屡佐藩方备开勋绩用司夕拜之任旋知尹正之荣爰委财征备宣成效是宜擢膺辅弼俾励正能尔当勤成务之规率致君之道内贞百度外靖四方参毗万几课程庶绩尽匪懈之节竭宣力之能大振朝纲兼司国计致亿兆之庶富成方夏之安副予知臣勉茂休烈可守本官平章事仍依前判度支开成二年四月诏曰：王者任贤能所以缉熙庶绩举正直期乎！献可弼违苟非懋兹四德何以光膺大任翰林学士将仕郎守尚书工部侍郎知制诰兼皇太子侍读上骑都尉赐紫金鱼袋陈夷行元精降灵厚载储祉聚蓄英粹作时休祥怀道清贞执德谦茂行高嵩华弘苞容之伟量明洞水镜韬妍媸於默识贞已滋洁遇物能容虽墙岸孤峻而襟抱夷旷孝友为已之具文学职润身之馀众推全才时号端士顷在郎署雅有名称是用擢居禁密礻卑辅导元良论辨见贤人之业教谕得名臣之体星官屡改才术弥彰古称旁求於梦卜曷。若选之於言行是用付以政柄登于台阶任兹钧衡之重处以皋夔之秩人所注意予将仰成勉陈启沃之术以副具瞻之望可守本官平章事。
三年正月制曰：运行帝载翊赞天工必俟辅臣以宣至化将益秉钧之重是兹并命之求诸道盐铁转运等使正议大夫守户部尚书上柱国弘农郡开国伯食邑七百户赐紫金鱼袋杨嗣复动必居正言惟在公峻。若孤山清犹止水从政禀诗书之教承家建礼乐之源朝议郎守尚书户部侍郎判户部事上柱国赐紫金鱼袋李珏质本温明才推俊茂智能周物弘本能容守和有君子之儒可大见贤人之业挺为国杰秀禀元精生必为时宝称希代便藩清秩操履有尝调黄锺而协谐和朱弦而疏越或总戎重镇或敷惠字人卒乘有辑时之功嫠著昭苏之咏洎入司邦赋爰掌版图事未成财公望犹郁是可以宰领枢务用弼予违叙彝伦而建大中罄计谋而调元气宁华夏保合神人宜申补衮之规致我垂衣之理於戏孔明相鼎峙之国尚闻鱼水之词夷吾辅霸业之君犹致鸿翼之喻矧予祗荷丕构虽未克前修造次之间而不忘遵道宵衣旰食一纪于兹灾尚生於旱蝗黎元屡困於衣食中夜静虑。若涉大川将求津涯俟尔而济尔谓是靡以拂吾心而不行尔谓是靡以犭旬吾志而苟用开物成务俾於得时求贤审官宁我以多士则鱼水鸿翼夫何足言勉副简求无忝我休命嗣复可守本官平章事依前充诸道盐铁转运使珏可本官平章事依前判户部。
十二月诏曰：缉熙柄政亮采皇猷弘道德而辅昌图调阴阳而平景纬我唯求旧人亦与能正位台阶实资元老河东节度观察处置等使开府仪同三司守司徒兼中书令大原尹北都留守上柱国晋国公食邑三千户实封三百户裴度星辰禀秀山岳炳灵文蔚采章量包江海负经邦之远略怀许国之明诚研几而识洞蓍龟运筹而道光竹帛风雨一致仪刑四朝万方所瞻百辟为宪洎扬旌雁塞建节龙山谨管而戎塞烟清壮襟带而军牙气肃虏绝南牧声雄北门懿兹殊庸予所嘉叹是用专授衡轴俾清化源统和神人茂育区夏夫宰相之任作予股肱外可以怀柔四夷内可以亲附百姓大可以赞亭毒阜生成小可以激贪廉正雅俗尔其休躅予不重言至於玉立岩廊风行号令端。若植表为时指南开予胸襟广我视听实赖人杰代兹天工爰罢麾幢再操舟楫庶展乞言之礼岂唯论道之尊伫竭︳谋无忝毗倚可守司徒兼中书令。
武宗开成五年正月即位二月制曰：朕丕承宝图思臻理古小大之政皆依辅臣选众攸难得人而授中大夫守太常卿上柱国赐紫金鱼袋崔郓天资正性岳降瑰材慎杨震之四知迈皋陶之九德抱负直质秀发英华动必蹈中言皆体要聚学每探於精赜驰骋九流ゼ文。若奏乎！笙簧抑扬三代鸿量难挹懿声自高乃者入典训词出司俊造能用周密靡混妍媸铨总以明允为先廉察以澄清为重尝践其职显有休功秩宗之选方澄公台之论弥郁繇是酌其望实付以钧衡恢予之规模广予之耳目於戏宰相之任弼谐是资予欲使六气均调惟尔赞予欲使万方平惟尔谟予欲使臣寮得职惟尔谐予欲使邪正不乱唯尔翼予言罔虑於弗耳汝进无忘于沃心贞观开元之法度具存房魏姚宋之规猷尽在咨尔丞相举而行之可守本官平章事。又以户部尚书判度支崔珙守本官平章事。
九月以淮南节度检校左仆射李德裕为吏部尚书平章事。
会昌元年二月以淮南节度使检校吏部尚书李绅为中书侍郎平章事。
四年六月以淮南节度使检校司空杜为右仆射兼门下侍郎平章事仍判度支充盐铁转运等使。
八月以兵部侍郎翰林学士承旨崔玄为中书侍郎平章事。
五年三月以御史中丞兼兵部侍郎李回守本官平章事。
五月以户部侍郎崔元式平章事是岁李让夷平章事。又以兵部尚书郑肃本官平章事（本纪简拜相月不获）。
宣宗以会昌六年三月即位四月以兵部侍郎翰林学士承旨白敏中守本官平章事。
五月以剑南东川节度使检校户部尚书卢商为兵部侍郎平章事。
六月以户部尚书诸道盐铁转运使马植守本官平章事。
大中元年七月以户部侍郎翰林学士承旨韦琮守本官平章事。
二年三月以礼部尚书诸道盐铁使马植兵部侍郎判度支周墀并守本官平章事。
十一月以户部侍郎判度支崔龟从守本官平章事。
三年四月以御史大夫崔铉为中书侍郎兵部侍郎判户部事魏扶守本官并平章事。
四年十一月以户部侍郎判本司事魏守本官平章事。
六年四月以礼部尚书诸道盐铁转运等使裴休守本官平章事。
七年四月以御史大夫郑朗为中书侍郎平章事。
十一月以户部侍郎判本司事令狐为兵部侍郎平章事。
十一年正月以工部尚书崔慎繇为中书侍即平章事。
六月以兵部侍郎判度支萧邺守本官平章事。
十二年正月以户部侍郎判度支刘彖守本官平章事。
五月以兵部侍郎诸道盐铁转运等使夏侯孜守本官平章事。
十三年四月以翰林学士承旨兵部侍郎蒋伸等守本官平章事。
懿宗咸通元年二月以河中节度使杜审权为兵部侍郎判度支寻守本官平章事以右仆射诸道盐铁转运等使杜平章事。
二年九月以前兵部侍郎判度支毕П为工部侍郎平章事。
四年三月以兵部侍郎判度支杨收守本官平章事。
十一月以兵部侍郎判度支曹确守本官平章事。又以兵部侍郎高璩守本官平章事。
五年十一月以兵部侍郎萧守本官平章事。
六年二月以御史大夫徐商为兵部侍郎平章事。
七年十一月以翰林学士承旨户部侍郎路岩为兵部侍郎平章事。
八年三月以兵部侍郎于等守本官平章事。
十年正月以翰林学士户部侍郎刘瞻守本官平章事。
十一年正月以翰林学士承旨兵部侍郎驸马都尉韦保衡守本官平章事。
十一月以礼部尚书王铎守本官平章事。
十三年正月以礼部侍郎判度支刘邺守本官平章事二月以御史中丞赵隐为户部侍郎平章事。
十四年四月以吏部侍郎萧仿为兵部侍郎平章事。
僖宗乾符元年四月以兵部侍郎诸道盐铁转运等使崔彦昭守本官平章事。
五月以吏部侍郎郑备为兵部侍郎翰林学士户部侍郎卢携守本官平章事。
二年十一月以左仆射王铎兼门下侍郎平章事。
三年二月以太常卿李蔚守本官平章事。
五年九月以吏部尚书郑从谦守本官平章事。
六年四月以兵部侍郎崔沆为吏部侍郎户部侍郎翰林学士豆卢琢守本官并平章事。
十二月以太子宾客分司卢携为兵部侍郎平章事广明元年十一月以户部侍郎翰林学士王徽裴彻并守本官平章事。
中和元年正月（车驾在兴元）以翰林学士承旨尚书户部侍郎萧遘为兵部侍郎平章事。
三月（车驾在成都）以凤翔节度使郑畋为司空兼门下侍郎平章事。
七月以兵部侍郎判度支韦昭守本官平章事。
四年四月以兵部侍郎判度支郑昌图守本官平章事。
光启二年三月以翰林学士承旨工部尚书杜让能为刑部尚书御史大夫孔纬为兵部侍郎并平章事三年正月以兵部侍郎诸道租庸使张守本官平章事。
昭宗龙纪元年正月以翰林学士承旨兵部侍郎刘崇望守本官平章事。
大顺元年十二月以翰林学士承旨兵部侍郎崔昭纬守本官御史中丞徐彦昭为户部侍郎并平章事二年十二月以户部尚书郑延昌为中书侍郎平章事判度支。
景福二年十一月以新除凤翔节度使徐彦。若复知政事户部侍郎判户部事王抟本官平章事。
乾宁元年十月以翰林学士承旨礼部尚书李奚为中书侍郎平章事（宣制之日兵部郎中知制诰刘重鲁出班而泣言奚奸邪党附内府省不可居辅弼之地繇是制命不行）。
是月以御史中丞崔商为兵部侍郎平章事。
二年六月以太子宾客孔纬为吏部尚书寻加守司空门下侍郎平章事纬时在华州属太原李克用军至而止以湖广节度使王抟为中书侍郎平章事。
三年七月翰林学士承旨尚书左丞陆为户部侍郎平章事。
八月新除镇东军节度使王抟复知政事以京兆尹孙为兵部侍郎平章事。
四年二月以右散骑常侍郑为礼部侍郎平章事。
五月以国子毛诗博士朱朴为右谏议大夫平章事光化元年正月（车驾在华州）以兵部侍郎崔远为户部侍郎平章事。
二年正月以兵部尚书陆为兵部侍郎平章事。
三年九月以刑部尚书裴贽为中书侍郎兼刑部尚书以吏部侍郎裴枢为中书侍郎并平章事。
天复二年十二月以礼部侍郎独孤损为兵部侍郎平章事。
三年正月车驾自凤翔还京工部尚书崔裔率百官迎谒即日降制以裔为守司徒兼门下侍郎平章事二月以新除广南节度使裴枢为门下侍郎兼吏部尚书以户部侍郎王抟守本官并平章事。
十二月以礼部尚书独孤损为中书侍郎平章事。
天元年正月以翰林学士左拾遗柳璨为右谏议大夫以兵部尚书崔远为中书侍郎并平章事。
</div>
    <div class="pagination">
<a href="册府元龟_page60.html">上一页</a><span>...</span><a href="册府元龟_page56.html">56</a><a href="册府元龟_page57.html">57</a><a href="册府元龟_page58.html">58</a><a href="册府元龟_page59.html">59</a><a href="册府元龟_page60.html">60</a><span class="current-page">61</span><a href="册府元龟_page62.html">62</a><a href="册府元龟_page63.html">63</a><a href="册府元龟_page64.html">64</a><a href="册府元龟_page65.html">65</a><a href="册府元龟_page66.html">66</a><span>...</span><a href="册府元龟_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
