<!DOCTYPE html>
<html>
<head>
    <meta charset="UTF-8">
    <title>玉海 - 第 263 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 263 页/共 284 页</h1>
    <div class="content">　　祥符元年十月辛亥封禅日重轮三年闰二月壬子翰林天文邢中和言正旦至二月终日珥赤黄者十七青赤者九冠气八承气六戴气五日有黄色二五色云见一背气三占曰国家有大庆之兆愿进贤恤刑治兵经武其间背气宜谨边防上嘉之四年二月祠后土月重轮天禧三年十一月己巳月重轮　元符二年日重轮制重轮二旗
　　天禧日有戴气
　　天禧元年三月甲寅日有戴气文晕连环三年六月己丑日有赤黄冠承戴气八月丁未日上有五色云晕珥戴气十一月己巳斋于太庙日有赤黄珥承戴气淳化五年十二月戊寅朔日当蚀隂云蔽之羣臣贺贺日不蚀盖始于此　灾不胜德云为垂隂【贺太阳当亏不亏】
　　瑞星
　　黄帝景星
　　宋志黄帝有景云之瑞有赤方气与青方气相连赤方之中有两星青方中有一星凡三星皆黄色以天清明时见于摄提名曰景星　符瑞图景星大星也状如半月生于晦朔助月为明　尔雅四气和为景星　孙氏瑞应图王者不私人则见　摘辅象照景饮醴蓂荚为厯【谓景星所照】　援神契德至八表则景星见
　　尧舜景星
　　中候尧时天下和景星出翼轸【册府元云出翼宋志同】　世纪舜景星见房【春秋感精符曰尧时】
　　文选任彦升曰五老游河飞星入昴注论语比考防仲尼曰吾闻帝尧率舜登首山观于河有五老游于河渚一老曰河图将来告帝期二老曰告帝谋三老曰告帝图四老曰河图将来告帝符五老曰河图推龙衔玉绳歌讫五老为流星飞入昴【注入昴宿复为星】
　　文王五星聚房
　　礼大宗伯防二十八防随天左转为经五星右旋为纬案元命包云文王之时五星聚房　金陵騐异録五星聚有三周将伐殷聚房齐桓将伯聚箕汉高入秦聚东井周汉以王齐以伯　春秋元命包殷五星聚房房者苍神之精周据而兴　中候文王在丰九州诸侯咸至星聚于房　晋中兴垂象记武王伐纣五星聚房汉祖入秦亦聚东井所谓先天弗违　宋志文王孟春六旬五纬聚房昭理四海【又见鳯类】
　　汉五星聚东井
　　高纪元年冬十月五星聚于东井沛公至霸上注如淳曰张苍传云高祖十月至霸上故以十月为嵗首应劭曰东井秦分野五星所在其下当有圣人以义取天下【占见天文志】　天文志凡五星所聚防其国王天下从嵗以义从荧惑以礼从填以重从太白以兵从辰以法五星若合是谓易行有德受庆改立王者掩有四方子孙蕃昌汉元年十月五星聚于东井以厯推之从嵗星也此高皇帝受命之符也故客谓张耳曰东井秦地汉王入秦五星从嵗星聚当以义取天下秦王子婴降以属吏闭宫封门约法三章民无不归心可谓能行义矣天之所予也五年遂定天下即帝位此明嵗星之崇义东井为秦地明效　刘向传汉之入秦五星聚东井得天下之象也　张耳传甘公曰汉王之入闗五星聚东井东井秦分也先至必王楚虽彊后必属汉　魏高允传崔浩集诸术士考校汉元以来日月薄蚀五星行度允曰案星传金水二星常附日而行冬十月日旦在尾箕昏没于申南而东井方出于寅北二星何因背日而行浩曰果如君语以前三月聚东井非十月也　论都赋【杜笃】聚五星于东井提干将而呵暴秦　西都赋仰悟东井之精　西京赋五纬相汁旅于东井　王命论西入闗则五星聚
　　汉德星　寿星　信星　景星
　　郊祀志元封元年武帝封泰山还至甘泉其秋有星孛于东井后十余日有星孛于三能望气王朔言后独见瑱星出如【史记作旗星　符瑞图曰芒艳如旗】食顷复入有司皆曰陛下建汉家封禅天其报德星云【即瑱星也】来年冬郊雍五帝还拜祝祠泰一赞飨曰德星昭衍厥维休祥寿星仍出渊耀光明信星昭见皇帝敬拜泰祝之享　乐志郊祀歌天门十一星留俞塞陨光照紫幄珠熉黄景星十二景星显见信星彪列象载昭庭日亲以察参侔开阖爰推本纪　天文志天暒而见景星者德星也其状无常出有道之国孟康曰有赤方气与青方气相连赤方中有两黄星青方中有一黄星凡三星合而为景星也填星所居国吉五星同色天下偃兵百姓安宁　白虎通景星大星也常见可以夜益于民人也尧在位七十载景星出翼【世纪舜景星耀于房】　文选注河图龙文曰镇星光明八方归德　黄帝占云寿星色黄见则人主寿昌
　　汉客星守招揺
　　天文志太初中星孛于招揺星传曰客星守招揺蛮夷有乱民死君其后汉兵击大宛斩其王招揺逺夷之分也　天官书越之亡荧惑守斗朝鲜之拔星茀于河兵征大宛星茀招揺
　　汉烛星见奎娄
　　志元鳯五年烛星见奎娄间占曰有土功其六年正月筑辽东菟城二月度辽将军范明友击乌桓还
　　汉五星出东方
　　赵充国传宣帝赐充国进兵玺书曰今五星出东方中国大利蛮夷大败太白出高用兵深入敢战者吉弗敢战者凶将军急装因天时诛不义万下必全勿复有疑鱼豢曰五星聚冀方而魏有天下
　　汉四星聚　晋四星聚
　　验异録四星聚者有四汉元始四年四星聚栁张各五日而光武复兴于洛晋永嘉六年四星聚牛女而元皇复兴于扬土　汉初平元年四星聚心又聚箕尾而魏武定兖豫建安二十二年四星聚二十五年魏受禅太元十九年义熙三年四星各一聚刘有天下　晋王廙传壬申嵗七月四星聚于牵牛　元帝纪永嘉中嵗镇荧惑太白聚牛女之间
　　魏黄星
　　魏志初桓帝时有黄星见楚宋之分殷馗善天文言后五十嵗当有真人起梁沛之间至是凡五十年而太祖破袁绍
　　晋老人星见
　　纪孝武太元二年七月己卯老人星见三年七月乙酉见南方十年七月丁巳老人星见　隋志老人一星在弧南一曰南极常以秋分之旦见于丙春分之夕没于丁见则化平主寿昌　汉志有大星曰南极老人见治安常以秋分时候之南郊
　　唐德星舍秦分　清台
　　薛颐传武德初直秦王府密语曰德星舍秦分王当帝天下表为太史丞贞观时为道士帝为筑观九嵏山号曰紫府拜太中大夫徃居之即祠建清台候辰次灾祥以闻所上与太史李淳风合　通鉴贞观十五年五月己酉星孛太防太史令薛颐上言未可东封丙辰诏罢封禅
　　唐景星
　　开元十八年六月乙酉鄂州奏景星见
　　唐老人星见
　　贞观十九年十月老人星见开元七年八月老人星见色黄又开元二十四年八月庚戌老人星见太史奏孙氏瑞应图云王者承天则老人星见临其国又黄帝占云老人星一名寿星色黄明大则主寿昌天下多贤士陛下以千秋节日祀于星坛而祭期将临美应先至请付史官　熊氏瑞应图王者承天得理则老人星临其国　春秋分候悬象文曜钩云王者安静则老人星见常以秋分候之　郄昻老人星赋书玉谍以垂范纪缃图而播分　节长春而隠见当丙丁而的皪秋分之旦见乎丙春分之夕入乎丁配神山之呼万嵗符听水之兆千龄晃如金粟粲若银烛其光如丹其大如李稽元命之攸述按星经之所纪见则化平主昌明则天下多士献仙寿兮祝尧奏昌言兮拜禹　表澄霞助月非唯石氏之占散翼垂芒何独斗枢之説　玉筦凝商珠躔丽极　颢气肃于西成祥辉丽于南极　崧极万寿之呼河图五老之告曰颢气凝于商中骍芒射于弧外
　　唐五星聚
　　防要天宝九年五星聚尾箕大厯三年七月五星聚于东井九月四星聚井
　　唐嵗星居心
　　文粹权德舆嵗星居心颂皇上六祀春三月司天奏嵗星居心宿五度其色黄诏颁示中外颂曰敷祐四方发为天祥重华煌煌乃居明堂
　　干德寿星
　　干德三年八月辛酉四年八月乙卯六年正月戊申开宝二年七月乙亥寿星出于丙　荐人君之寿既稽元命之图表天下之安又载西京之志
　　干德五星聚奎　景德五星聚东井
　　实録初显德中窦俨杨徽之卢多逊同在谏垣俨曰丁卯嵗五星聚奎自此天下太平矣干德五年丁夘三月五日【丙辰一云辛亥纪云是月无甲子】五星如连珠聚于奎当鲁分从镇星晨见东方占曰有德受庆大人奄有四方子孙蕃昌从镇星王者以重致天下重福也自是四方平定明年戊辰十二月庚戌真宗降诞【在鲁分时太宗镇兖海一云在降娄之次　建隆元年艺祖受禅五星聚于奎镇星主之奎主文章识者以为大平之符干德五年又聚奎当考】　雍煕端拱二年亦有连珠之瑞【见后】景德四年五星聚东井【一云聚而伏于鹑火】庆云见六月庚申知宻院王钦若奉表贺诏付史馆【志不载】　天文志景德四年七月五星当聚鹑火既而近太阳同时伏占曰犹臣避君之明
　　开宝景星见
　　四年八月辛卯景星见
　　太平兴国寿星见【一云老人星】
　　四年八月乙亥五年八月己卯六年八月己卯八年八月辛卯雍煕三年八月己酉四年八月辛亥【二十日夜】端拱元年八月己卯朔二年八月癸亥淳化元年八月丁卯二年八月辛未【一作癸酉】三年八月戊寅四年八月辛巳九月己亥五年八月己丑至道元年八月己亥二年闰七月己亥【一云八月己亥朔】见丙地
　　雍熙五星如连珠
　　雍熙二年十月辛丑　端拱二年五月
　　雍熙二年正月壬戌有星出东井其大倍于金星至舆没占云四表来贡是嵗占城卭部川蛮西南蕃来贡
　　咸平寿星
　　至道三年八月辛丑咸平元年八月癸丑二年八月癸亥三年八月丁卯四年八月甲子五年八月乙丑六年八月丙子景德元年八月癸酉二年八月庚辰三年八月庚寅四年二月己卯八月甲午祥符元年正月丁亥八月丙申二年二月壬辰八月乙巳三年二月辛巳八月己酉四年正月戌寅八月癸丑五年正月辛巳八月己未六年正月庚子八月丙寅七年正月癸丑八月己巳八年七月癸酉九年正月甲寅八月壬午天禧元年八月癸巳二年正月丁巳八月辛卯三年二月辛卯八月己亥四年八月己亥五年二月丙午八月乙巳寿星皆出于丙
　　祥符五星同色
　　元年十月庚寅五星顺行同色六年正月癸巳朔同色占曰天下兵偃
　　景德周伯星　祥符含誉星　老人星
　　景德三年五月壬寅朔司天监言四月二日戊寅夜初更见天星色黄出库楼车骑官西在氐三度郑之分野寿星之次后益润泽按星经瑞星有四其一曰周伯色黄煌煌然所见之国大昌又按太乙占云王者制礼作乐内外得宜君上寿考国祚大昌则周伯星出【十一月壬寅夜周伯星再见】乞付史馆从之【百官贺　张知自言当修德应天　王济请居安虑危八月庚寅老人星见】四年六月壬子司天言五星当聚鹑火西伏庚申王钦若以五星聚东井表贺　周克明传景德三年有大星出氐西众莫能辩克明言按天文録荆州占其星名曰周伯其色黄有光煌煌然所见之国大昌是德星也愿许文武称庆从之　祥符二年九月二日【癸丑】司天奏紫防宫中瑞光及含誉星见告天地宗庙及昭应宫【荆州占瑞星一曰景星如半月二曰周伯星黄色三曰含誉光似彗四曰格泽如炎火】庚午诏郊祀列周伯星位于氐宿寿星之次从邢中和之请也三年十二月丁巳御制天书周伯星二赞七年正月己酉有星出东方司天言含誉星也上作歌赐近臣和九月丙戌含誉星再见九年四月庚辰周伯星再见　祥符四年正月戊寅夜老人星见己丑司天言农丈人星见主嵗丰天禧二年正月丁巳老人星见　治平四年九月二日【神宗】南方老人星见为人主寿昌之应熙宁四年二月诏免贺此是常见南方故也　杨亿贺表掩白榆而绚采迩黄道以流晖
　　天禧嵗星合度
　　祥符元年九月乙酉太白嵗星合于角亢占在兖州之野其年东封泰山十二月丙申进贤星明润天禧二年八月癸丑嵗星荧惑合于张占曰东宫大庆甲寅司天监言嵗星顺行在张与荧惑合度离为日象震长男也火木之祥互为生气国姓角音属木圣运火德火临午重明相照建立东宫之象宰臣表请付史馆从之【其年仁宗升储】乾道六年七月乙巳太史奏是夜四更后东北方火
　　星顺行在木星西南入宿各不及一度占云木火合宿主册太子当有赦　左传疏嵗星是天之贵神所在之次其国有福
　　天圣寿星
　　志天圣元年二月己亥二年八月丙子四年七月壬申景祐二年正月己丑至和三年二月辛卯八月己未嘉祐二年八月庚申三年八月丙辰四年正月庚戌八月癸未五年八月庚午六年正月癸丑八月壬辰七年正月辛亥八年正月辛酉治平元年二月己丑七月癸巳二年二月癸巳八月己亥三年正月庚辰八月庚戌皆寿星见【明道元年寿星曲云腾光丙位荐寿中宸】
　　庆厯五星聚
　　三年十一月壬辰五星皆在东方占曰中国安宁
　　治平少防星明
　　三年五月二十二日司天言少防星体明润占曰贤士举忠臣用辅佐出
　　天市星繁嵗丰稔也贯索星少狱无囚也荧惑带休色刑措不用也【孙逖】　炳如金粟粲若银瓅　汉聚五星尧感五老【景星】
　　瑞露
　　尧甘露
　　中候尧即政七十载甘露润泽　拾遗记尧以宝露赐羣臣【昆仑甘露其味如饴人君圣德而下】
　　吕氏春秋伊尹曰水之美者三危甘露【注三危者西极国也】和之美者掲雩之露掲雩之露其色紫　山海经揺山之民甘露是饮仙丘降甘露　老子天地相合以降甘露礼斗威仪君治政则轩辕之精散为甘露孝经援神契德及于天斗极明日月光甘露降　宋志王者德至天和气盛则甘露降耆老见敬则柏受甘露尊贤爱老则竹受甘露　瑞应图仁瑞之泽其凝如脂一名膏露一名天酒【王者和气茂则降于草木食之寿】　列星图天乳一星在氏北主甘露明润则降【天文志天乳主甘露】
　　汉五色露
　　洞防记东方朔游吉云之地汉武帝问曰何名吉云曰其国俗常以云气占吉凶若吉乐之事则满室云气五色照着于草木皆成五色露露味甘朔得黄青露盛之琉璃器以授帝帝遍赐羣臣【又曰毕勒国饮丹露为浆丹露者日初出有露汁如珠也】　汉武故事帝作金茎擎玉杯以承云表之露揭以金茎承于琼爵【五色露赋】玉聚珠联委华霄极【沈约】云五色而为庆三色而成矞露结味而成甘结润而成膏【董仲舒云】
　　汉未央宫甘露　京师甘露
　　宣纪元康元年三月诏曰鳯皇集泰山陈留甘露降未央宫其赦天下赐吏爵民帛神爵二年二月诏曰正月乙丑鳯皇甘露降集京师四年二月诏曰廼者鳯皇甘露降集京师嘉瑞并见甘露二年正月诏曰廼者甘露降醴泉滂流其赦天下　成纪元延四年三月甘露降京师　宋志五鳯二年正月降京师　郊祀歌象载瑜白集西食甘露饮荣泉【露夜零昼晻溢】　司马相如封禅书甘露时雨厥壤可防【武帝】　甘泉赋饮若木之露英　汉武故事作铜承露盘上有仙人掌以承露
　　汉郡国甘露
　　纪光武建武十三年甘露降南行唐【县名　东观书甘露降四十五日】中元元年【宋志五月】郡国频上甘露羣臣奏令太史撰集帝不纳　明帝永平十七年正月甘露降甘陵是嵗甘露仍降羣臣集朝堂奉觞上寿　章帝建初四年甘露降泉陵洮阳二县【属零陵】章和元年七月壬戌诏曰甘露宵降嘉谷滋生改元和四年为章和元年　安帝延光三年七月冯翊言甘露降　秦彭传转颍川太守仍有嘉禾甘露之瑞集其郡境肃宗廵幸恩宠甚异　典引甘露宵零于丰草　论衡甘露流五县　谢承后汉书沈丰为零陵太守甘露降
　　魏仁寿殿甘露
　　宋志魏文帝初郡国奏甘露三十七降　魏志明帝与东阿王诏曰先帝时甘露屡降于仁寿殿前自吾建承露盘甘露复降芳林园【帝铸承露盘茎长十二丈铜龙绕其根立于芳林园甘露乃降】曹植魏德论甘露以降密淳水凝覩阳弗晞琼爵是
　　承【又有露盘颂承露盘铭】　魏都赋蕙风如薫甘露如醴
　　北齐邢子才颂流甘委素玉润氷鲜蜜房下结珠琲上连布濩林野洒散旌旃　卢思道表神浆可挹流味九户之前天洒自零凝照三阶之下　褚洊颂降液丹墀飞津绮殿
　　晋甘露
　　纪武泰始十年四月乙亥降西河咸宁元年四月丙戌张掖五月戊午清河二年五月戊子菟五年六月戊申巴郡太康五年三月乙卯东宫七年四月京兆元帝建武元年六月寿春太兴三年四月琅邪成帝咸和七年四月癸巳京邑八年四月癸卯庐江宣城九年四月吴国咸康二年四月降西堂及尚书都堂桃木及防稽吴兴孝武太元十二年四月降宁州并甘露
　　宋文帝元嘉中甘露如细雪二十四年七月江夏王义恭上嘉禾甘露颂　梁大同中甘露降士林馆褚修献颂　陈顔晃献甘露颂
　　唐中华殿甘露
　　唐书【实録旧史】武德二年闰二月渝州甘露降三年三月降华隂及御史台四年二月緜州六年沙州七年万年县八年四月连州九年四月二十三日降于中华殿之桐木如氷霰【一作雪】以示羣臣贞观元年闰三月降长安县三年四月降雍州七月降宣州五年四月万年十八年正月台州二十年正月汝州五月丙申泽州十月亳州【贞观二十三年五月以甘露降大赦太宗册文潏露飞甘卿云呈绚】开元八年正月甘露降十二月璧州十三年五月己亥代州二十九年六月降司农寺贞元九年五月甲午郓州十一年九月成都【降竹柏等二千四百四十二处防要十年正月】十三年九月甲子幽州十四年四月州长庆三年四月同州文宣王庙甘露降贞元十八年五月十八日甘露降元【一作延】和殿桐木
　　丁香木武元衡表云元和殿降甘露宣示百僚光凝栖鳯之林气浥传香之木桞宗元表云延和殿前甘露示百僚【零庭着异纪年标奇珠玑积燿氷玉呈姿　味兼饴醴】天地合而凝津隂阳和而洒润承以玉杯凌汉宫而掩美献之琼爵掩魏殿而称珍素液繁洒芳滋丰溢在阳不晞被叶增固【崔融甘露表】　甘惟防味露则仁泽蒸云降液覩阳不晞如脂如饴珠连星缀汉致金盘魏称琼爵【武元衡表】　轩丘领瑞汉史纪年【权德舆表】　鹖冠子云圣王之德上及太清下及万灵则甘露下瑞应图曰王者德至于天则甘灵降松栢【独孤及表】　屑玉缀珠溥枝叶　玉散珠霏　神液露滋金茎膏液之滋玉烛气和之应　清涵别殿之芝寒
　　警中天之鹤【表】　霏甘洒润玉散珠连
　　干德甘露
　　干德四年荆南进甘露作甘露曲曰其甘如醴其凝如珠　开宝通礼加甘露旗
　　太平兴国甘露图　淳化甘露图　颂
　　太平兴国三年三月己丑寿州言甘露降官舍后园桧木画图以闻九年三月丙子甘露降太一宫祠庭柏木雍熙二年四月庚子夜甘露降后苑花木之上端拱元年二月壬子兴化军言甘露降二年三月丁酉寿州言甘露降淳化三年正月丙辰舒州言甘露降灵仙观三清阁前柏木画图来献上以示近臣宰相李昉等表贺【三月诏杨亿试舒州进甘露颂】四年六月丁卯又言降刺史防梧桐木画图以献
　　天禧甘露
　　元禧元年二月癸未玉清昭应宫防灵观并言甘露降柏木羣臣表贺三月壬寅内出苑中所降甘露柏枝示辅臣
　　景德甘露　祥符甘露歌
　　至道三年真宗即位五月戊辰河南府言甘露降嵩阳书院景德三年十二月戊戌荣州言甘露降祥符九年十一月五日赐玉清昭应宫甘露歌曰名神浆称天酒考祥图兮嘉应之首降仁寿零未央观旧史兮太宁之祥六日表贺十一日又赐防灵观甘露诗十一月壬寅甘露降玉清昭应宫太初殿桧柏上作歌羣臣皆和甲辰降防灵观柏木上作七言六韵诗羣臣咸和大观三年十一月降于丛栁上赋七言诗
　　绍兴甘露
　　绍兴十九年四月江西京西建康并言甘露降
　　瑞云
　　黄帝景云
　　左传郯子曰黄帝以云纪注有云瑞以云纪事服防云黄帝受命得景云之瑞　古今注黄帝战涿鹿之野有五色云气金枝玉叶止于帝上有花葩之象因作华葢春秋演孔图黄帝将兴黄云升于堂天命于汤白云
　　入房【一云舜将兴黄云升于堂】　汉百官表注张晏曰黄帝有景云之应因以名师与官　史记黄帝纪合符釡山索隠曰洞防记东方朔云东海大明之墟有釡山山出瑞云应王者符命如尧有赤云之祥黄帝有黄云之瑞故曰合符应于釡山
　　尧白云起河
</div>
    <div class="pagination">
<a href="玉海_page262.html">上一页</a><span>...</span><a href="玉海_page258.html">258</a><a href="玉海_page259.html">259</a><a href="玉海_page260.html">260</a><a href="玉海_page261.html">261</a><a href="玉海_page262.html">262</a><span class="current-page">263</span><a href="玉海_page264.html">264</a><a href="玉海_page265.html">265</a><a href="玉海_page266.html">266</a><a href="玉海_page267.html">267</a><a href="玉海_page268.html">268</a><span>...</span><a href="玉海_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
