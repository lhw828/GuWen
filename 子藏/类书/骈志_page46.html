<!DOCTYPE html>
<html>
<head>
    <meta charset="UTF-8">
    <title>骈志 - 第 46 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 46 页/共 67 页</h1>
    <div class="content">　　郭子仪封汾阳王
　　魏志郭淮字伯济咸熙中开建五等以淮着勲前朝改封汾阳子　按淮初封阳曲矦诏曰昔汉川之役几至倾覆淮临危济难功书王府在闗右三十余年外征冦虏内绥民夷比岁以来摧破廖化禽虏句安功绩显著朕甚嘉之
　　旧唐中上元三年河中军杀其帅李国贞时太原节度邓景山亦为部下所杀恐其合从连贼朝廷忧之后辈帅臣未能弹压势不获已遂用郭子仪为朔方河中北庭潞仪泽沁等州节度行营兼兴平定国副元帅充本管观察处置使进封汾阳郡王出鎭绛州【据此是前后有两郭汾阳矣又刘宋王华以诛徐羡之功追封新建县矦其子定矦嗣爵本朝王伯安尊人亦讳华所封伯爵亦得新建可谓数之巧合】
　　李卫公药师
　　李卫公文饶
　　旧唐书李靖字药师裔孙芳任凤翔府司参军诣阙进高祖太宗所赐卫国公靖官告敕书手诏等十余卷内四卷太宗文皇帝笔迹文宗宝惜不能释手其佩笔尚堪书金装木匣制作精巧帝并留禁中令书工模写本还之赐芳绢二百匹衣服靴笏以酬之唐书李徳裕字文饶既被放左拾遗丁柔立内愍伤之为上书直其寃坐阿附贬南阳尉懿宗时诏追复徳裕太子少保卫国公赐尚书左仆射距其没十年
　　万石君
　　万石妪
　　史记石奋长子建次子甲次子乙次子庆皆以驯行孝谨官皆至二千石于是景帝曰石君及四子皆二千石人臣尊宠乃集其门号奋为万石君
　　又后汉书冯勤字伯伟魏郡繁阳人也曾祖父宣帝时为农太守有八子皆为二千石赵魏间荣之号曰万石君焉兄弟形皆伟壮唯勤祖父偃长不满七尺常自耻短陋恐子孙之似也乃为子伉娶长妻伉生勤八尺三寸八岁善计铫期荐于光武在事精勤遂见亲识每引进帝辄顾谓左右曰佳乎吏也后厯官司徒号称任职勤母年八十每会见诏敇勿拜令御者扶上殿谓诸王曰使勤贵宠者此母也汉书严延年兄弟五人皆有吏材至大官东海号曰万石严妪
　　韦氏父子入相
　　李氏父子复相
　　汉书韦贤代蔡义为丞相时贤年七十余为相五岁少子成复以明经厯位至丞相
　　旧唐书李徳裕父吉甫年五十一出鎭淮南五十四自淮南复相今徳裕镇淮南复入相一如父之年亦为异事
　　三日厯三台
　　十旬迁四职
　　后汉董卓切敇州郡举蔡邕诣府邕不得已到署祭酒甚见敬重举高第补侍御史又转侍书御史迁尚书三日之间周厯三台
　　北史唐瑾转荆州总管府长史入为吏部中大夫厯御正纳言内史中大夫曽未十旬遂迁四职　又苏亮自大统以来无岁不转官一年或至三迁佥曰才至不怪其速也
　　三世山隂
　　三世观察
　　齐书山隂东土大县难为长官傅僧佑在县有称子琰为武康令迁山隂令尤明察又著名二县皆谓之傅圣父子并着竒绩时云诸傅有治县谱子孙相传不以示人时刘明亦有吏能厯山隂令政常为天下第一琰子刿代明为山隂问明答曰我有竒术卿家谱所不载临别当相示既曰作县令唯日食一升饭而莫饮酒此第一策也
　　旧唐书崔郾字广略昭愍时为陜州观察使旧弊有上供不足夺吏俸以益之岁八十万郾以廉使常用之直代之居二年政绩闻于朝迁鄂岳浙西观察使至用寛政安疲人及居鄂渚则峻法严刑未尝贳一死罪江湖之间萑蒲是丛因造冲小舰上下千里朞月而尽获羣盗凡三按廉车率由清简少事财用有余人遂宁防子瑶厯浙西鄂岳观察使瑾为湖南观察使
　　祖父并经此职
　　祖父皆为此职
　　南史谢举掌吏部尚书举祖庄父兄览并经此职前代少比
　　又王承为国子祭酒承祖俭父暕皆为此职三世为国师前代未之有





　　骈志卷十五
<子部,类书类,骈志>
　　钦定四库全书
　　骈志卷十六
　　明　陈禹谟　撰
　　辛部下
　　梁武帝迎佛发
　　唐宪宗迎佛骨
　　南史梁大同五年扶南国遣使送生犀又言其国有佛发长一丈二尺诏遣沙门释灵寳随使往迎之先是三年八月武帝改造阿育王佛塔出旧塔下舍利及佛爪发发青绀色众僧以手伸之随手长短放之则旋屈为蠡形　按僧伽经云佛发青而细犹如藕茎丝佛三昧经云我昔在官沐头以尺量发长一丈二尺放已右旋还成蠡文则与帝所得同也
　　旧唐书鳯翔法门寺有防国真身塔塔内有释迦文佛指骨一节其书本传法三十年一开开则岁丰人泰元和十四年正月上令中使杜英竒押宫人三十人持香花赴临臯驿迎佛骨自光顺门入大内留禁中三日乃送诸寺王公士庶奔走舍施唯恐在后百姓有废业破产烧顶灼骨而求供养者韩愈素不喜佛上疏谏
　　以头施人
　　以眼施人
　　水经注释法显所谓糺尸罗国汉言截头也佛为菩萨时以头施人故因名国国东有投身饲饿虎处皆起塔又陀卫国是阿育王子法益所治邑佛为菩萨时亦扵此国以眼施人其处亦起大塔
　　鉢容二斗少华投中便满
　　鉢受三斗终日香花不满
　　法显传陀卫国有佛鉢月氏王大兴兵众来伐此国欲持鉢去置鉢象上象不能进更作四轮车载然八象共牵复不进王知缘于是起塔留鉢供养鉢容二斗杂色而黑多四际分明厚可二分甚光泽贫人以少华投中便满富人以多花供养正复百千万斛终亦不满
　　佛图曰佛鉢青玉也受三斗许彼国寳之供养时愿终日香花不满则如言愿一把满则亦便如言
　　掘视惟有一石
　　改葬惟有空皮
　　晋书佛图澄卒于邺宫寺后有沙门从雍州来称见澄西入闗石季龙掘而视之惟有一石而无尸旧唐书道士刘道合为高宗合还丹丹成而上之咸亨中卒及帝营奉天宫迁道合之殡室弟子开棺将改葬其尸唯有空皮而背上开坼有似蝉蜕尽失其齿骨众谓尸解高宗闻之不悦曰刘师为我合药自服仙去
　　伯阳乘青牛
　　君逹骑青牛
　　列异传老子西游闗令尹喜望见其有紫气浮闗而老子果乘青牛而过
　　神仙传封君逹陇西人服链水银年百岁视之如年三十许骑青牛故号青牛道人
　　青鸟西方来
　　赤龙东南上
　　汉武故事七月七日上于承华斋忽有一青鸟从西方来集殿前上问东方朔朔曰此王母欲来也有顷王母至有二青鸟如乌侍王母傍
　　列仙传陶安公者六安铸冶师也数行火火一旦散上行紫色冲天安公伏冶下求哀须臾朱雀止冶上曰安公安公冶与天通七月七日迎汝以赤龙至期赤龙到大雨安公骑之东南上一城邑数万人众共送视之皆与辞决去
　　鱼知名
　　鸡知名
　　蜀普録东川降魔寺僧吉祥魁梧多力受飰五鉢日夜诵经九函池中鱼知其数以名召之皆出水面使去即没
　　列仙传祝鸡翁居尸乡北山下养鸡百余牢鸡皆有名字千余头暮栖于树昼日放散呼名即种别而至
　　举罗张之得一只舄
　　以石掷之得一只履
　　后汉王乔者河东人也显宗世为叶令乔有神术每月朔望常自县诣台朝帝怪其来数而不见车骑宻令太史伺望之言其临至輙有双鳬从东南而来于是鳬至举罗张之但得一只舄焉乃诏上方騐视则四年中所赐尚书官属履也
　　邓徳明南康记昔有卢耽仕州为治中少栖仙术善解云飞每夕辄凌虚归家晓则还州尝于元防至朝不及朝列化为白鹄至閤前回翔欲下威仪以石掷之得一只履耽惊还就列内外左右莫不骇异时步骘为广州意甚恶之便以状列闻遂至诛灭
　　朽索悬石试长房
　　白发悬石试伟道
　　后汉费长房从仙翁入深山践荆棘于羣虎之中留使独处长房不恐又卧于空室以朽索悬万斤石于心上众蛇竞来齧索且断长房亦不移翁还抚之曰子可教也复使食粪粪中有三虫臭秽特甚长房意恶之翁曰子几得道恨于此不成如何长房辞归翁与一竹杖曰骑此任所之则自至矣既至可以杖投葛陂中也又为作一符曰以此主地上鬼神
　　真诰昔中山刘伟道学仙在嶓冢上积十二年仙人试之以石重十万斤一白发悬之使伟道卧其下伟道顔无变色心安体悦卧在其下积十二年仙人数试之无所不至已皆语之遂赐其神丹而白日升天
　　服三气
　　存三气
　　真诰沈防仲恒服三气三气之法存青气白气赤气各如綖从东方日下来直入口中挹之九十过自饱便止为之十年身中自有五色之气遂得神仙此髙元君太素内景法
　　又守白之道常旦旦坐卧任意存泥丸中有黑气存心中有白气脐中有黄气三气俱先如云以覆身上因变成火火又绕身身通洞彻内外如此旦行之至日向中乃止于是服气百二十过都毕道止如此使人长生不死辟却万害所谓知白守黑求死不得知黑守白万邪消却忌食六畜肉及五辛之菜当别寝静思尤忌房室
　　煮石为粮
　　以石为药
　　神仙传白石生者尝煮白石为粮尝就白石居后汉书火山山旁石皆焦镕流数十里乃凝坚人取以为药
　　石脑
　　石髓
　　真诰姜伯真数在方山上取石脑石脑在方山北穴下繁阳子昔亦取此服北竚山中亦有此物石脑故如石但小斑色而輭耳所在有之服此时时使人发热又使人不渇
　　又周穆王北造昆仑之阿亲饮綘山石髓食玉树之实而方墓乎汲郡　又晋书杜康遇王烈共入山烈尝得石髓如饴即自服半余半与康皆凝而为石
　　饮霞
　　服雾
　　论衡河东蒲坂项曼都好道学仙去三年而返家人问其状都曰欲饮食仙人辄饮我以流霞每饮一杯数日不饥
　　真诰服雾法常以平旦于寝静之中坐卧任己先闭目内视髣髴如见五脏毕因口呼出气二十四过临目为之使目见五色之气相绕纒在面上郁然因又口内此五色气五十过毕咽唾六十过毕乃微咒曰太霞发晖灵雾四迁结气宛屈五色洞天神烟合启金石华真蔼郁紫空链形保全出景藏幽五灵化分合明扇虚时乘六云和摄我身上升九天毕又叩齿七通咽液七过乃开目事讫此道神妙又神州都多有得此术者久行之常乗云雾而游
　　上已取槐子
　　上寅采甘菊
　　梁书庾肩吾常服槐实年七十余目看细字鬓皆黑太清草木方槐以十月上已取子服之好顔色长生通神
　　玉函方王子乔变白增年方甘菊三月上寅日采名曰玉英六月上寅日采名曰容成九月上寅日采名曰金精十二月上寅日采名曰长生长生者根茎是也
　　五谷为养五果为助
　　五畜为益五菜为充
　　黄帝内经藏气法时论肝色青宜食甘粳米牛肉枣葵皆甘【肝性喜急故食甘物而取其寛缓也】心色赤宜食酸小豆犬肉李韭皆酸【心性喜缓故食酸物而取其收敛也】肺色白宜食苦麦羊肉杏薤皆苦【肺喜气逆故食苦物而取其宣泄也】脾色黄宜食咸大豆豕肉栗藿皆咸【究斯宜食乃调利闗机之义也肾为胃闗脾与胃合故假咸柔耎以利其闗闗利而胃气乃行胃行而脾气方化故应脾宜味与众不同也】肾色黑宜食辛黄黍鸡肉桃葱皆辛【肾性喜燥故食辛物而取其津润也】辛散酸收甘缓苦坚咸耎毒药攻邪【药谓金玉土石草木菜食虫鱼鸟兽之类皆可以袪邪养正者也然辟邪安正惟毒乃能以其能然故通谓之毒药也】五谷为养【谓粳米小豆麦大豆黄黍也】五果为助【谓桃李杏栗枣也】五畜为益【谓牛羊豕犬鸡也】五菜为充【谓葵藿薤葱韭也】气味合而服之以补精益气此五者有辛酸甘苦咸各有所利或散或收或缓或急或坚或耎四时五藏并随五味所宜也
　　五味所入　五藏所恶　五藏所藏　五气所病五味所禁　五藏所化　五藏所主　五精所并黄帝内经宣明五气篇五味所入酸入肝辛入肺苦入心咸入肾甘入脾是谓五入　五味所禁辛走气气病无多食辛咸走血血病无多食咸苦走骨骨病无多食苦甘走肉肉病无多食甘酸走筋筋病无多食酸是谓五禁无令多食　五藏所恶心恶热【热则肺溃浊】肺恶寒【寒则气留滞】肝恶风【风则筋燥急】脾恶湿【湿则肉痿肿】肾恶燥【燥则精竭涸】是谓五恶　五藏化液心为汗【泄于皮腠也】肺为涕【润于鼻窍也】肝为泪【注于眼目也】脾为涎【溢于唇口也】肾为唾【生于牙齿也】是谓五液　五藏所藏心藏神【精气之化成也灵枢经曰两精相薄谓之神】肺藏魄【精气之匡佐也灵枢经曰并精而出入者谓之魄】肝藏魂【神气之辅弼也灵枢经曰随神而往来者谓之魂】脾藏意【记而不忘者也灵枢经曰心有所忆谓之意】肾藏志【専意而不移者也灵枢经曰意之所存谓之志肾受五脏六腑之精元气之本生成之根为胃之闗是以智能则命通】是谓五脏所藏　五脏所主心主脉【壅遏荣气应息而动也】肺主皮【包裹筋肉间拒诸邪也】肝主筋【束络机闗随神而过也】脾主肉【覆藏筋骨通行卫气也】肾主骨【张筋化髓干以立身也】是谓五主　五气所病心为噫肺为欬肝为语脾为吞肾为欠为胃为气逆为哕为恐大小肠为泄下焦溢为水膀胱不利为癃不约为遗溺胆为怒是谓五病　五气所并精气并扵心则喜并于肺则悲并于肝则忧并于脾则畏并于肾则恐是谓五并虚而相并者也
　　十二官
　　十二节
　　黄帝内经灵兰秘典论黄帝问曰愿闻十二藏之相使贵贱何如岐伯对曰悉乎哉问也请遂言之心者君主之官也神明出焉肺者相传之官治节出焉肝者将军之官谋虑出焉胆者中正之官决断出焉膻中者臣使之官喜乐出焉脾胃者仓廪之官五味出焉大肠者传道之官变化出焉小肠者受盛之官化物出焉肾者作强之官伎巧出焉三焦者决渎之官水道出焉膀胱者州都之官津液藏焉气化则能出矣凡此十二官者不得相失也故主明则下安以此养生则寿没世不殆以为天下则大昌主不明则十二官危使道闭塞而不通形乃大伤以此养生则殃以为天下者其宗大危戒之戒之
　　又寳命全形论岐伯曰夫人生于地悬命于天天地合气命之曰人人能应四时者天地为之父母知万物者谓之天子天有隂阳人有十二节【节谓节气外所以应十二月内所以主十二经脉也】天有寒暑人有虚实能经天地隂阳之化者不失四时知十二节之理者圣智不能欺也
　　风者百病之长
　　风者百病之始
</div>
    <div class="pagination">
<a href="骈志_page45.html">上一页</a><span>...</span><a href="骈志_page41.html">41</a><a href="骈志_page42.html">42</a><a href="骈志_page43.html">43</a><a href="骈志_page44.html">44</a><a href="骈志_page45.html">45</a><span class="current-page">46</span><a href="骈志_page47.html">47</a><a href="骈志_page48.html">48</a><a href="骈志_page49.html">49</a><a href="骈志_page50.html">50</a><a href="骈志_page51.html">51</a><span>...</span><a href="骈志_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
