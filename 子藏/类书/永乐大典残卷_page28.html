<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 28 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 28 页/共 331 页</h1>
    <div class="content">　　《僧灵彻诗集》一卷。
　　澈姓汤，序源澄，越州人。刘梦得序曰：如《芙蓉园新寺诗》云：“经来白马寺，僧到赤乌年。”《谪汀州》云：“青蝇为吊客，黄耳寄家书。”可谓入作者阃域，岂特雄于诗僧间耶？《雪浪斋日记》：灵彻诗僧中第一。如“海月生残夜，江春入暮年。窗风枯砚水，山雨慢琴弦。”前辈评此诗云转石下千仞江。
　　宝月诗
　　【文献通考】
　　《宝月诗》一卷。
　　晁氏曰：唐僧贯休撰，字德隐，姓姜氏，婺州人。后入蜀，号“禅月大师”。初，莫融为之序。其弟子昙域削去，别为序引。伪蜀乾德中献之。
　　碧云诗
　　【文献通考】
　　《碧云诗》一卷。
　　晁氏曰：唐僧虚中诗也。司空图尝以诗赠之云：“十年太华无知已，只得虚中一首诗。”
　　薛洪度诗
　　【文献通考】
　　《薛洪度诗》一卷。
　　晁氏曰：唐薛涛，字洪度。西川乐妓，工为诗。当时人多与酬赠。武元衡奏校书郎，太和中卒。李肇云：乐妓工诗者，涛亦文妖也。
　　陈氏曰：号薛校书，世传奏授，恐无是理。殆一时州镇褒借为戏，如今世白贴借补之类耶？涛得年最长，至近八十。
　　花蕊夫人诗
　　【文献通考】
　　《花蕊夫人诗》一卷。
　　晁氏曰：伪蜀孟昶爱姬，青城费氏女，幼能属文，长于诗，宫词尤有思致。蜀平，以俘输织室，后有罪赐死。
　　续古文诗
　　【文献通考】
　　《续古文诗文苑英华集》十卷。
　　晁氏曰：唐僧惠净撰，辑梁武帝大同中，会三教篇，至唐刘孝孙《成皋望河》之作。凡一百五十四人。歌诗五百四十八篇，孝孙为之序。
　　珠英学士诗
　　【文献通考】
　　《珠英学士集》五卷。
　　晁氏曰：唐武后朝赏诏武三思等修《三教珠英》一千三首卷预修书者，凡四十七人，崔融编集其所赋诗，各题爵里，以官班为次，融为之序。
　　丽则诗
　　【文献通考】
　　《丽则集》五卷。
　　晁氏曰：唐李氏撰，不著集名，《文选》以后至唐开元词人诗，凡三百二十首，分门编类。贞元中郑余庆为序。李商隐诗
　　【文献通考】
　　《梁词人丽句》一卷。陈氏曰：唐李商隐集梁明帝而下十五人诗，并鬼诗童谣。
　　玉台诗集
　　【文献通考】
　　《玉台后集》十卷。
　　陈氏曰：唐李康成撰。
　　后村刘氏曰：郑左司子敬家有《玉台后集》，天宝间李康成所选，自陈后主、隋炀帝、江总、庾信、沈、宋、王、杨、卢、骆而下，二百九人。诗六百七十首。汇为十卷，与前集等，皆徐陵所遗落者，往往其时诸人之集尚存。天宝间，大诗人如李、杜、高适、岑参辈迭出，康成同时，乃不为世所称，若非子敬家偶存此篇，则许多佳句失传矣。中间自载其诗八首，如“自君之出矣，弦吹绝无声。思君如百草，掩乱逐春生”。似六朝人语。如《河阳店家女长编》一首，押五十二韵，若欲与《木兰》及《孔雀东南飞》之作方驾者。末云“因缘苟会合，万里犹同乡。运命倘不谐，隔壁无津梁。”亦佳。
　　箧中诗集
　　【文献通考】
　　《箧中集》一卷。
　　陈氏曰：唐元结次山录沈千运、赵微明，孟云卿、张彪元、季川、子游、王季友七人诗二十四首，尽箧中所有次之。荆公《诗选》，尽取不遗。唐中世诗，高古如此。今人乃专尚季末，亦异矣。《馆阁书目》，以为作自，入“别集门”非是。
　　国秀诗集
　　【文献通考】
　　《国秀集》三卷。
　　陈氏曰：唐国子进士丙艹挺章集李峤至祖咏九十人，诗二百二十首。天宝三载国子进士楼颖颖为序。
　　搜玉诗集
　　【文献通考】
　　《搜玉小集》一卷。陈氏曰：自崔至崔融三十七人，诗六十一首。
　　联珠诗集
　　【文献通考】
　　《窦氏联珠集》五卷。
　　陈氏曰：唐褚藏言所存窦氏兄弟五人诗，各有小序。曰：国子祭酒常中行、国子司业牟贻周，容管经略群州列、婺州刺史庠胄卿，武昌节度使巩友封，皆拾遗叔向子也，五人惟群以处士荐入谏省，庠以辟，余皆进士科。
　　《容斋洪氏随笔》曰：窦氏联珠序云，五窦之父叔向，当代宗朝，善五言诗，名冠流辈，时属正懿皇后山陵，上注意哀挽，即时进三章。内考首出传诸人口，有“命妇羞频艹叶，都人插奈花。禁兵环素帝，宫女哭寒云”之句，可谓佳唱。而略无一首存于今，荆公《百家诗选》亦无之，是可惜也。予尝得故吴良嗣家所抄唐诗，仅有叔向六篇，皆奇作。念其不传于世，今悉录。诗见四笔第六卷。叔向，字遗直。仕至拾遗，出为溧水令，《唐书》亦称其以诗自名云。
　　御览诗集
　　【文献通考】
　　《唐御览诗》一卷。
　　陈氏曰：唐翰林学士令狐楚纂刘方平而下迄于梁，凡三十人，诗二百八十九首，一名《唐新诗》，又名曰：《选进集》，又名《元和御览》。
　　河岳英灵诗集
　　【文献通考】
　　《河岳英灵集》二卷。
　　陈氏曰：唐进士殷集常建等诗二百三十四首。
　　极玄诗集
　　【文献通考】
　　《极玄集》一卷。
　　陈氏曰：唐姚合集王维至戴叔伦二十一人诗一百首。曰：此诗家射雕手也。”
　　中兴间气诗集
　　【文献通考】
　　《中兴间气集》三卷。晁氏曰：“唐高仲武辑至德迄大历中钱起以下二十六人诗，自为序，以为天宝叛涣，述作中废；至德中兴，风雅复振，故以名。仍品藻众作，著之于首云。或又题孟彦深纂。
　　陈氏曰：所选诗一百三十二首，各有小传，叙其大略。且拈题其警句，而议论文辞皆凡鄙。
　　南薰诗集
　　【文献通考】
　　《南薰集》三卷。
　　晁氏曰：唐窦常撰集韩雄至皎然三十人约三百六十篇，凡三卷，其序云：“欲勤上中下，则近于褒贬，题一二三，则有等衰，故以西掖南宫外台为目，人各系名系赞。
　　本事诗集
　　【文献通考】
　　《本事诗》一卷。晁氏曰：唐孟撰纂历代词人缘情感事之诗，叙其本事凡七类。唐诗类选
　　【文献通考】
　　《唐诗类选》二十卷。
　　陈氏曰：唐太子校书郎顾陶集，凡一千二百三十二首，自为序。大中丙子岁也。陶，会昌四年进士。
　　【文苑英华】
　　《顾陶唐诗类选序》。
　　在昔乐官采诗，而陈于国者，以察风俗之邪正，以审王化之兴废，得刍荛而上达，萌治乱而先觉，诗之义也大矣，远矣！肇自宗周，降及汉魏，莫不由政治以讽谕，系国家之盛衰，作之者有犯而无讳，闻之者伤惧而鉴诫，宁同嘲戏风月取欢流俗而已哉！宋诗人不失雅正，直言无避，颇遵汉魏之风。逮齐梁陈隋，德祚浅薄，无能激切于事，皆以浮艳相夸。风雅大变，不随流俗者无几。所谓亡国之音哀以思，王泽竭而诗不作。吴公子听五音知国之兴废，匪虚谬也。国朝以来，人多反古，德泽广被，诗之作者继出，则有李杜回生于时，群才莫得而问。颖其亚则昌龄、伯玉、云卿、千运、应物、益、适、建、况、鹄、当、光羲、郊、愈、籍、合十数家。李白、杜甫、王昌龄、陈伯玉、孟云卿、沈千运、韦应物、李益、高适、常建、顾况、于鹄、畅当、储光羲、孟郊、韩愈、张籍、姚合。挺然颓波，间得苏李刘谢之风骨。多为清德之所讽览，乃能抑退浮伪流艳之辞，宜矣。爰有律体，祖尚清巧，以切语对为工，以绝声病为能，则有沈、宋、燕公、九龄、严、刘、钱、孟、司空曙、李端、二皇甫之流，实系其数。沈期、宋之问、张说、张九龄、严维、刘长卿、钱起、孟浩然、司空曙、李端、皇甫曾、皇甫冉。皆妙于新韵，播于当时，亦可谓守章句之范，不失其正者矣。然物无全工，而欲篇咏盈千，尽为绝唱，其可得乎？虽前贤纂录不少，殊途同归。如《英灵》、《间气》、《正声》、《南薰》之类，朗照之下，罕有孑遗；而取舍之时，能无小误？未有游诸门而英菁毕萃，然成卷而贴类全无。诗家之流，语多及此。岂识者寡，择者多，实以体词不一，憎爱有殊，苟非通而鉴之，焉可尽其善者！由是诸集悉阅，且无情势相托，以雅直尤异成章而已。或声流乐府，或句在人口，虽靡所纪录而阙疑作关切时病者，此乃究其姓家无所失之；或风韵标特，讥兴深远。虽已在他集而汨没于未至者，亦复掇而取焉。或词多郑卫，或音涉巴俞欠，苟不亏六义之要，安能间之也？既历稔盈箧，搜奇略罄，终恨见之不遍，无虑选之不公。始自有唐，迄于近殁，凡一千二百三十二首，分为二十卷，命曰《唐诗类选》。篇题属兴类之为伍，而条贯不以名位卑崇、年代远近为意。骚雅绮丽，区别有可观，宁辞披拣之劳，贵及文明之代，时大中景子之岁也。又《后序》。
　　余为类选三十年，神思耗竭，不觉老之将至，今大纲已定，勒成一家，庶及生存，免负平昔。若元相国稹，白尚书居易，擅名一时，天下称为“元白”，学者翕然，号元和诗。其家集浩大，不可雕摘，今共无所取，盖微志存焉。所不足于此者，以删定之初，如相国令狐楚、李凉公逢吉、李淮海绅、刘宾客禹锡、杨茂卿、卢仝，沈亚之，刘猛、李涉、李、陆畅、章孝标、陈罕等十数公诗，犹在世。及稍沦谢，即文集未行，纵有一篇一咏得于人者，亦未称所录。僻远孤儒，有志难就，粗随所见，不可殚论，忠愧力不及心，庶非耳目之遏也。近则杜舍人牧、许鄂州浑、洎张、赵嘏、顾非熊数公、并有诗句，播在人口，身没才二三年，亦正集未得，绝笔之文，若有所得，别为卷轴，附于二十卷之外，冀无见恨。若须待见全本，则撰集必无成功；若但泛取传闻，则篇章不得其美。已上并无采摭，盖前序所谓终恨见之不遍者矣。唯歙州敬方，才力周备，兴比之间，独与前辈相近。亡殁虽近，家集已成，三百首中间录律韵八篇而已。虽前后接，或畏多言；而典刑具存，非敢遐弃。又前所谓无虑选之不公者矣。嗟乎！行年七十有四，一名已成，一官已弃，不惧势逼，不为利迁，知我以类选起序者天也。取舍之法二十通在，故题之于后云耳。
　　古诗选唐
　　【国朝苏平仲太史集】
　　《古诗选唐序》：诗之有风、雅、颂、赋、比、兴、也，犹乐之有八音六律六吕也。八音、六律、六吕，乐之具也；风、雅、颂、赋、比、兴，诗之具也。是故乐工之作乐也，以六律六吕而定八音；诗人之作诗也，以赋比兴而该风雅颂。诗人作诗之初，因事而发于言；不若乐工作乐之初，先事而为之制焉耳。于戏！韶箫也，大夏也，大武也，以至于秦、魏、齐、诸国，其乐之作也，陈之以八音，和之以律吕，未尝不同也，而其音则未尝同也；商也，周也，鲁也，以至于邶、庸阝、卫诸国，其诗之作也，经之以风雅颂，纬之以赋比兴，未尝不同也，而其音则未尝同也。乐音之有治有忽，不系八音六律六吕，而系世变；诗音之有正有变；系风雅颂赋比兴，而不系世变哉？夫惟诗之音系乎世变也，是以大小雅十三国风出于文武成康之时者，则谓之“正雅”、“正风”，出于夷王以下者，则谓之“变雅”、“变风”。风雅变而为骚些，骚些变而为乐府，为选，为律，愈变而下。不论其世而，论其体裁，可乎？李唐有天下三百余年，其世盖屡变矣。有盛唐焉，有中唐焉，有晚唐焉。晚唐之诗，其体裁非不犹中唐之诗也；中唐之诗，其体裁非不犹盛唐之诗也。然盛唐之诗，其音岂中唐之诗可同日语哉？中唐之诗，其音岂晚唐之诗可同日语哉？昔襄城杨伯谦，选唐诗为《唐音录》，蜀郡虞文靖公序之，慨夫声文之成，系于世道之升降，而终之以一言曰：“吾于伯谦之录，安得不叹夫知言之难也！”盖不能无憾焉。无他，文之日降，譬如水之日下，有莫之能御者。故唐不汉，汉不秦，秦不战国，战国不春秋，春秋不三代，三代不唐虞。自李唐一代之时观之，晚不及中，中不及盛，伯谦以盛唐中唐晚唐别之，其岂不以此乎！然而盛时之诗，不谓之正音而谓之始音；衰世之诗，不谓之变音而谓之正音。又以盛唐中唐晚唐并谓之遗响，是以体裁论而不以世变论也。其亦异乎大小雅、十三国风之所以为正为变者矣。诗与乐固一道也，不审音，不足以知乐；不知乐，则何以知诗？伯谦之于音如此，则其于诗也可见矣。此文靖之所以不能无憾也欤！平阳林敬伯，蚤岁诵文靖之序，深有概乎其衷，乃游国学，质诸博士贝廷琚、刘子宪，而知唐音去取，其嗜好也。其主蒙阴县簿，暇日乃更选焉，非有风雅骚些之遗韵者不取也。得七百六首，随其世次，厘为六卷，以所选皆五七言古诗，故目为《古诗选唐》。敬伯之言曰：窃闻诗缘情而作者也。其部则有风雅颂，其义则有赋比兴，其言或三或四，或五或六或七，其篇或长或短，初曷尝拘拘于其间哉！又曷尝曰：我为风为雅为颂也，因事而作，出于国人者，则曰“风”；出于朝廷者，则曰“雅”；用之宗庙郊社者，则曰颂。又曷尝曰：我为赋为比为兴也，成章之后，直陈其事则曰赋；取彼譬此则曰比；托物起意则曰兴。如斯而之矣。柰何律诗出而声律对偶章句拘拘之甚也。诗之所以为诗者，至是尽废矣。故后世之诗，不失古意，惟有古诗。而今于唐诗。亦惟选古，律以下则置之。而况唐之诗近古而尤浑噩，莫若李太白杜子美。至退之，虽材高欲自成家，然其吐辞暗与古合者，可胜遏哉！而《唐音》乃皆不之录，今则不敢不录焉。余伟其论之确、识之、而选之精也。是以备著之。于戏！此诗选盛于唐音远甚，使文靖复生而见之，宁不快于其意，必有以发挥敬伯之用心者矣！惜乎九原莫作，顾使余序其篇端也。
　　题襟诗集
　　【文献通考】
　　《汉上题襟集》三卷。
　　陈氏曰：唐段成式、温庭筠、崔皎、余知古、韦蟾、徐商等唱和诗什，往来简牍，盖在襄阳时也。
　　松陵诗集
　　【文献通考】
　　《松陵集》十卷。
　　晁氏曰：唐皮日休与陆龟蒙酬唱诗，凡六百五十八首。龟蒙编次之，日休为序，松陵者，平江地名也。
　　奇章诗集
　　【文献通考】
　　《奇章集》四卷。
　　中兴艺丈志：集唐李林父至崔百余家诗奇警者，集者不知名。
　　续本事诗
</div>
    <div class="pagination">
<a href="永乐大典残卷_page27.html">上一页</a><span>...</span><a href="永乐大典残卷_page23.html">23</a><a href="永乐大典残卷_page24.html">24</a><a href="永乐大典残卷_page25.html">25</a><a href="永乐大典残卷_page26.html">26</a><a href="永乐大典残卷_page27.html">27</a><span class="current-page">28</span><a href="永乐大典残卷_page29.html">29</a><a href="永乐大典残卷_page30.html">30</a><a href="永乐大典残卷_page31.html">31</a><a href="永乐大典残卷_page32.html">32</a><a href="永乐大典残卷_page33.html">33</a><span>...</span><a href="永乐大典残卷_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
