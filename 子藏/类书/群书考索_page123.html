<!DOCTYPE html>
<html>
<head>
    <meta charset="UTF-8">
    <title>群书考索 - 第 123 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 123 页/共 127 页</h1>
    <div class="content">　　鲁税亩非周制之旧周制一夫受田百亩而与同沟共井之人通力合作计亩均分大抵民得其九公取其一故谓之彻鲁自宣公税亩又逐亩什取其一则为什而取二矣【语注】
　　祖宗破分之法伏见祖宗旧法凡州县催理官物已及九分已上谓之破分诸司即行住催版曹亦置不问由是州县得其赢余以相补助贫民些小拖欠亦得茍延以待蠲放恩自朝廷恵及闾里君民両足公私俱便此诚不刋之令典也【孝宗朝戊申封事　文公】
　　州县催督之扰徒使版曹经费阙乏日甚督趣日峻以至废去祖宗以来破分良法而必以十分登足为限以为不足则又造为比较监司郡守课最之法以诱脇之不复问其政教设施之得失而一以其剥民奉上者为贤扵是中外承风兢为苛急监司眀谕州郡郡守眀谕属邑不必留心民事惟务催取财什此民力所以重困之本而税外无名之赋如和买折帛科罚月以之属尚未论也【孝宗朝戊申封事　文公】
　　诸路科罚之弊切见江西诸路州旧有科罚之弊盖因嵗入有限而费出无常是以不免巧取扵民以备支发凡是百姓有事入门不问曲直恣意诛求无有艺极民间受弊不可胜言为监司州县者欲一切绳之以法则财计顿阙州县不可复为虽有良吏亦无以免若一切恣之不问则法废不行民怨无告而贪虐之吏更复并縁以济其私为害愈甚【孝宗朝延和奏劄　文公】赋外加耗之供切见本路土瘠民贫无他生理而州县嵗计入少出多往往例扵常赋之外多收加耗重折价钱尚且入不支出公私俱困【寜宗朝行宫便殿奏劄文公】赋重民劳之苦南康为郡土地瘠薄生物不畅人民稀少谷贱农伤固已为贫国矣而其赋税偏重比之他防或相倍蓰民间虽复尽力耕种所收之利或不足以了纳税赋须至别作营求乃可陪贴输官是以人无固志生无定业不肯尽力农桑以为子孙久逺之计幸遇丰年则贱粜禾谷以茍目前之安一有水旱则扶老携幼流移四出视其田庐无异逆旅之舎盖出郊而四望则荒畴败屋在防有之【孝宗朝庚子封事　文公】
　　政烦赋重之害敛财失民情犹为不可况今政烦赋重民卒流亡所谓财者又将无有可得之理若不蚤救必深为害【孝宗朝戊申封事　文公】
　　税重加扵赡军夫有田则有租为日久矣而今日民间特以税重为苦者正縁二税太重朝廷尽取以供军而州县无复赢余也夫二税之入尽以供军则其物有常数其时有常限而又有贴纳水脚转输之费州县皆不容有寛缓而减免也【孝宗朝庚子封事　文公】
　　省赋在扵治军臣闻天下国家之大务莫大扵恤民而恤民之实在省赋省赋之实在治军若夫治军省赋以为恤民之本则又在人君正其心术以立纲纪而已矣【同上】
　　租庸调起扵惰唐以前唐租庸调大抵改新法度是世界一齐更新之初方做得如汉衰魏代只是汉旧底物事晋魏以至六朝亦只相祖述弊法卒亦变更不得直到元魏北齐后周居中原时中原生灵死于兵冦几尽所以宇文价蘓绰出来便做得租庸调故隋唐因之【文公】
　　祖宗催科之法祖宗立法催科只是九分才破这一分便不催但破得一百贯谓之破分便住自曽丞相【懐】为户部时便不用这法须要催尽至今所以如此【同上】白纳绢钱之弊福建赋税犹易办浙中全是白撰横敛无数民不聊生秋税苗产有定色犹易催夏税是和买绢最为重苦盖始者一疋官先支得六百钱后来变而令人先纳绢后请钱已自费力了后又无钱可请只白纳绢今又不纳绢只令纳价钱数又重催不到者保正出之一畨当役则为之困矣故福建不如江西江西不如江东江东又不如浙东浙东又不如浙西越郡都越不好【同上】
　　赋税供用之费赋谓计口发财【六字系班志顔注】税谓公田什一及工商衡虞之入也赋供车马兵甲士徒之役充实府库赐予之费税给郊宗庙百神之祀天子奉养百官禄食庶事之费【井田类说文公】
　　朝廷督责之过国家张官置吏本以为民所以平时但闻朝廷戒饬州郡奉行寛恤惟恐有所不至至扵督责二字考之前史则韩非李斯惨刻无恩诖误人主之术非仁人之所忍闻也【申省状　文公】
　　官司科敷之扰税籍不正田亩荒芜官司失防王税数目浩瀚无以供觧嵗计遂至巧作名色科敷责罚以救目前官既不法吏又为奸是以贫弱之民受害愈甚州郡非不深知其弊然势之所驱有不容已虽有贤者不过包羞忍耻拱手窃叹而已【经界申诸司状】
　　豪强诡冒之弊公私田土皆为豪宗大姓诡名冒占而细民产去税存或更受俵寄之租困苦狼狈无所从出州县既失经常之入则遂多方擘画取其所不应取之财以足嵗计如诸县之科罚州郡之卖盐是也【文公与丞相劄子】
　　减免丁钱之说盖食王土为王民亦无终嵗安坐不输一钱之理但不当取之太过使至扵不供耳今欲再奏不若请令白丁下户每嵗人纳一二百钱四等而上每等逓増一二百使至于极等则畧如今日之数似亦不为厉民而上可以不失其大农经费之入下可以为贫民久逺之利【文公荅张敬夫】
　　追呼重纳之患诸县人户送纳税物官司交讫合给朱钞县钞即闗主簿勾销户钞即付人户执照使人户免致重叠追呼骚扰近年诸县间有受纳钱物不即印钞印以钞单给付人户既无官印不可行用及至追呼不为防对勘断监纳山谷细民被害尤甚【与税户条目文公】
　　商税
　　欲免米商之税乞诏有司诸被实州县人户欲与贩物货往外州府收籴米谷就阙米防出粜者各经所在或县或州或监司自陈所带货物判执前去其粜米讫所买回货亦各经所在自陈判执回归往回所过并不得辄收分文税钱违者并依税米谷法必行无赦【孝宗朝奏状文公】
　　征商自龙断始孟子释龙断之说谓左右望者欲得此而又取彼也人恶其専利故就征其税后世縁此遂征商人也【孟子注】
　　客旅不宜重困州县财计取办扵税务税务课额仰给扵客旅然则客旅虽非农民之比亦官司财用取资不宜重困使其望风畏避而不敢出扵其涂也【乞减移用钱额劄子　文公】
　　酤
　　古人禁人聚饮古人禁人聚饮今却张官置吏惟恐人不来饮如此却何以责逊亷逊【文公】
　　酒课坊场之弊酒坊之弊其说有四一曰官监二曰买擈三曰拍户四曰万户抱额臣切以为莫不便扵官监莫便扵万户其他则亦互有利害而万户之中亦不无少利害要在讲究详尽然后施行则庶乎其弊之可革矣今官监之害朝廷既知而罢之矣然州郡客戸多不遵禀户部漕司所擈仍不废罢此则害虽除而未尽者也买擈之害在买人有消折本柄破壊家产之患在众人有挜托抑勒捕捉欺凌之扰虽加禁防法式眀备然势之所在终不革拍户抱额则庶几矣然或额重而抱纳不前或籍此而挜托骚扰则其弊亦不异扵买扑唯万户抱额最为简便然须以一州或一县通计田亩浮财物力而均出之使无官户民户之殊城居村居之异一槩均出之为定籍乃为尽善若舎官户而敷民户舎城居而困村居不立官簿而置私草簿使吏得以隂肆出没走弄扵其间则又病矣【同上】
　　盐
　　要在根索弊源窃见本司所管盐课利国计所资为甚广而民情所患为甚深若不根索弊源别行措置切恐民力日困亦非国家久逺之利【孝宗朝浙东奏状文公】
　　贩载私盐之弊夫产盐地分距亭场去防近或跬步之间逺亦不逾百里故其私盐常贱而官盐常贵利之所在虽有重法不禁止故贩私盐者百十成羣或用大船搬载巡尉既不诃州郡亦不诘反与通同资以自利【同上】
　　盐铺抑买之弊民间公食私盐客人不复请钞至有一一监累月之间不收一袋不支一袋而官吏縻费士卒搔扰有不可胜言者然以有比较之法州郡恐有殿罚则不免创立盐铺抑勒民户妄作名邑抑令就买出入暗昧不可稽考大畧瘠民以肥吏困农以资防手【同上】
　　令民纳钱之法切见福建下四州军旧行产盐之法令民随二税纳产盐钱而请盐于官近嵗官盐虽不支给而民间自食私盐官司既得产盐税钱亦不复问其私贩虽非正法然实两便【同上】
　　公私两便之计吏须博尽众谋多方措置使输钱之数比旧稍轻买盐之价比旧顿减即公私两便法可久行若其不然则官户豪宗昔幸免而今例输者横议纷纷必有所縁而起虽有良法美意不可行矣【文公荅陈漕书】
　　官民两利之防扵见行盐法之中择其不可行之甚防小变其法而损其嵗入之数吏官享其利而民不以为病州县可以立脚而漕司不失嵗输之实而已【文公与王漕书】
　　罢海仓以通客贩引价之所以贵以引额之数拘之也本钱之所以多以所支之数较之也此盐之所以贵也卖引之额所以狭以所运之数拘之也海盐之钱所以取以搬运之费计之也此计产输钱之所以重也欲致二利去二害在乎罢海仓之买纳而已诚能罢海仓及下四州之买纳使客人请引南自漳泉北至长溪各从便路径就亭户买盐兴贩则引价可减本钱可轻引额可増海船可罢而计产所输亦薄【文公荅陈漕书】
　　和买
　　祖宗预买之法臣闻祖宗初立和预买法先支见钱后纳防绢民间实赖其利至有形扵歌謡者而当是时本路漕臣有私扵越州者其私复私扵防稽故此郡县所抛独为多其后请本之数遂为嵗额而钱不复支绢日益贵以至今日而白着之科遂反为一州无穷之害【孝宗朝浙东奏状】
　　绍兴和买之患欲救巨患者不可惜小费欲除实弊者不可狥虚名切见绍兴和买之患民所不堪巧诈之徒奸弊百出前此议者非不欲捄而除之而往往过为国家顾惜小费下比流俗茍徇虚名是以因循终莫能革【同上】
　　利源不可开三代之时盐虽入贡未尝有禁自管仲始兴盐防而盐禁方开虽汉兴除山泽之禁至武帝时孔仅桑羊祖管仲之法始行禁至昭帝之世召贤良文学论民疾苦请罢盐铁又羊反覆论难卒不能废元帝虽暂罢之卒以用费不足复建自此之后禁与古今相始终以此知天下之利源不可开一开不可复塞
　　人户敷纳之苦切见浙东路和买绢万数浩瀚旧例人户均敷人户苦扵输纳多立诡户隠寄物力以避均敷是致见纳人户所敷愈重其间又有不该敷纳田地之数官司不为除豁其弊非一欲望特降指挥革去旧弊庶几饥馑余民得安生业世世子孙沭浴仁圣之膏泽不胜幸甚【孝宗朝延和奏劄文公】
　　人力供输之劳日前兵乱流移民方复业而官吏节次増起税额及和买折帛数目浩瀚人户尽力供输有所不给则复转徙流亡无复顾恋乡井之意其幸存者亦皆茍且偷安不为子孙长久之虑一旦小有水旱则复顾而他观其气象如腐草浮苴无有根蔕愁叹亡聊深可怜悯【孝宗朝浙东奏状　文公】
　　子户诡名之奸惟是子户诡名之奸顿输数户积计甚多故尤不以为便而必争之其功又足以挟下户唱浮论以揺众听故不察其实者遂以自疑而莫复措其说此和买之议所以汹汹累年而和买之害固未尝有一毫之损也【同上】
　　区防诡户之防如欲首并诡户则惧其告讦成风徒败风俗而暂并复分终不禁欲以亩头纽则纵舎防末重困农民轻重之间亦未为允欲料有产无丁之户则彼立诡户者固不惮更立虚丁而寡妻弱子实无丁籍者反受其弊【同上】
　　减嵗额敷贯头之说縁和买之重奸猾之民争为子户诡名以避均敷而其淳谨畏法不敢为者顾乃为之代受所免之数防再倍扵其旧政之不平莫甚扵此从来为州县者灼知其弊非不严诡户之禁往往随并随分终莫革今若先次痛减嵗额却以贯头均敷自物力一分以上并纽寸尺则髙下多寡其数一定而奸弊无所从出矣【同上】
　　先减请本之额今欲去绍兴和买之害使无奸弊稍得均平而不先减其当日请本之额譬如负千钧者皆膂之力既已不堪乃不知减其所负之物但欲移而寘之懐袖亦必无益扵事矣【浙东奏状　文公】
　　分等均敷之说所谓髙下等第均敷者上户旧科和买数多今用贯头均敷则其数却须少减下户旧不曽科和买今用贯头均敷则其数乃是顿増若使顿増数中皆是子户诡名则固不足恤第其间却有真实下户不无咨怨者故今复为此法以优恤之【同上】
　　除放下户丁钱所谓减免下户丁钱者大率第五等中有丁者多是真实下户无丁者多是子户诡名今若将第五等中所谓丁钱特与除放则真实下户虽増和买而得除此色官物其乗除之间亦畧足以相补矣【同上】亩头物力之说所以欲改亩头二字为物力贯百者盖以亩头科纽则独有田之家被科而有浮财物力者不与亦有未均之弊故欲改作物力贯百则有田及浮财者皆在其中【文公小帖】
　　和粜
　　严州县遏籴之禁今体访浙西州军极为丰稔去防与绍兴水路相通切虑逐州县不体隣路灾伤之禁故行遏籴及客人应募搬贩亦恐逐州县税务循习邀阻妄作名色辄收杂税钱胜买醋钱之类使本路饥民日就狼狈虚被圣主赈恤之恩欲望朝廷行遏籴条法加等坐罪施行庶几公私搬运免致艰阻二路饥民得沾实恵【文公申省状】
　　通商贩以济民食嵗既不登所在艰食全赖商贾负通之利所冝存恤不可搔扰今米谷不得收税虽有成法而州县场务多不遵守至扵住籴而有所挟之资既粜而有所贸之货则往来之间经由去防无以邀阻纳税为苦是致客人惮扵兴贩欲望特降睿防诏有司所过并不得辄收分文税钱违者并依税米谷法必行无赦庶防商贩流通民食不匮【孝宗朝浙东奏状　文公】贵有和平之意人心所在和则乐与官为市不和则彼此角立也和则乐与官相售不和则上下交胜也彼富家巨室之储朘削不为不甚又迫之以牓牒扼之以刑宪旦夕吏来其家而呼曰命官督尔籴指尔廪哗然而骇者鸡犬不寜焉彼虽有升平之藏仓库之积其肯乐籴扵官府之督趣哉籴曰和籴所贵有和平之意
　　羣书考索别集卷二十
<子部,类书类,群书考索>
　　钦定四库全书
　　羣书考索别集卷二十一　宋　章如愚　撰兵门
　　兵车
　　古者兵车之制车千乗法当用十万人而为步卒者七万二千人然大国之赋适满千乗茍尽用之是举国而行也故其用之大国三军而已三军为车三百七十五乗三万七千五百人其为步卒不过二万七千人【诗集】
　　兵车士卒之数千乗大国之赋也成方十里出革车一乗甲士三人左持弓右持矛中人御步卒七十二人将重车者二十五人【同上】
　　车士步卒之数兵车一乗甲士三人步卒七十二人又二十五人将重车在后凡百人也【同上】
　　革车轻车之制驰车千驷革车千乗驰车即兵车盖轻车也革车驾以牛盖辎重之车也每轻车七十二人三人在车上一御一持防一持弓此三人乃七十五人中之将盖五伍为两两有一长故也轻车甚疾【文公】
　　兵法
　　谦是用兵之道老子言大国以下小国则取小国小国以下大国则取大国又言抗兵相加哀者胜矣孙子曰始如防女敌人开户后如脱免敌不及拒大抵谦自是用兵之道只退防一步耳所以利用侵伐也盖自初六积到六五上六谦亦极矣自冝人人服之尚更不服则非人矣故利用侵伐也如必也临事而惧皆是此意【同上】
　　不可専泥古法防来许多阵法脱遇征战亦未必用得所以张巡用兵未尝仿古兵法不过使兵识将意将识士情盖未论临机应变方畧不同只如地圎则须布圎阵地方则须布方阵亦岂容槩论也【文公】
　　孙吴说有本原且如孙吴専说用兵也有本原如说一曰道道者与上同意可与之死可与之生有道之主将用其民先和而后造大事若使不合扵道理不和扵人神虽有必胜之法无所用之【文公】
　　武侯八阵皆有用诸葛武侯七纵七擒令孟获观其营人分眀看见只是不可犯今之战者只靠前列后面人更着力不得前列胜则胜前列败则败如八阵之法每军皆有用防天冲地轴龙飞虎翼蛇鸟风云之类各为一阵有専扵战鬬者有専扵冲突者又有纒绕之者【文公】
　　武侯善扵用兵握机文虽未必风后所作然由来须逺武侯立石扵江邉乃是水之回洑防所以水不漂荡其择地之善立基之坚如此此其所以为善用兵也【文公】
　　缓急视敌趋向用兵之要敌势急则自家当委曲以纒绕之敌势缓则自家当劲直以冲突之【文公】
　　乡遂之兵
　　周人乡遂鄼鄙之制五家为比五比为闾四闾为族五族为党五党为州五州为乡五家为邻五邻为里四里为鄼四鄼为鄙五鄙为县五县为遂制田里之法也五人为伍五伍为两四两为卒五卒为旅五旅为师五师为军此乡遂出兵之法也故曰凡起徒役无过家一人既一家出一人则兵法宜甚多然只是拥衞王室如今禁衞相似不令征行也都鄙之法则九夫为井四井为邑四邑为丘四丘为甸然后出长毂一乗甲士三人步卒七十二人以五百一十二家而共只出七十五人则可谓甚少然有征行则发此鄼鄙之兵悉调者不用而用者不悉调此二者所以不同【文公】
　　古者内外相维今州县无兵无权先王之制内有六乡六遂都鄙之兵外有方伯连帅之兵内外相维缓急相制【文公】
　　乡遂兵车之制天子六乡故有六军诸侯三乡故有三军所谓五家为比比即伍也五比为闾闾即两也四闾为族族即卒也则是夫人为兵矣至扵九夫为井四井为邑四邑为丘四丘为甸甸出兵车一乗且以九夫言之中为公田只是八夫甸则五百一十二夫何其少扵乡遂也便是难晓以某观之乡遂之民以衞王畿凡有征伐止用丘甸之民【文公】
　　乡遂丘甸之制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯国三军亦只是三郊之众大国三郊次国二郊小国一郊【文公】
　　保伍
　　当严戒令纠禁之法保甲之法什伍其民使之守防里闾觉察奸盗诚古今不易之良法也然既许其蓄藏兵仗备置金鼓则其节制阶级似亦不可不严切见自今见行条法累降指挥但有团结教习之文初无戒令纠禁之法乡里豪右平居挟财恃力已不可制一旦籍此尺寸之权妄以闗集教阅为名聚众弄兵凌弱暴寡拒捍官司何所不至【乞禁保甲擅闗集答子文】先王比闾之法因论保伍法或曰此诚急务曰固是先王比闾保伍之法便是此法都是从这里做起所谓分数是也兵书云御众有多寡分数是也防统驭几人只是分数眀所以不乱王介甫锐意欲行保伍法以去天下坐食之兵不曽做得成【文公】
　　小大相维之意某保甲草中所说县郭四门外置隅官四人此最要盖所以防衞县郭以制变县有官府狱讼仓库之属须是四面有防衞始得一隅官须各管得十来里方可诸乡则只置弹压之类而不徧置隅官黙寓大小相维之意扵其间【文公】
　　井田军赋
　　井田军赋之制书曰天秩有礼天罚有罪固圣人因天秩而制五礼因天罚而制五刑建司马之官设六军之众因井田而制军赋地方一里为井井十为通通十为成成方十里成十为众【班志并作终字】众十为同同方百里同十为封封十为畿畿方千里地四井为邑四邑为丘丘十六井有戎马一匹牛三头四丘为甸六十四井有戎马四匹兵车一乗牛十二头甲士三人步卒七十二人干戈备具是谓司马之法【井田类说　文公】
　　府衞兵
　　汉时皆用子弟汉时宿衞皆是子弟不似今用军卒【文公】
　　府兵立而兵农分因论唐府兵之制曰兵农之分自唐府兵始盖府兵家出一人以战以戍并分畨入卫则此一人便不复为农矣【同上】
　　府卫废而长征始自秦汉以下至六国皆未有长征兵都是调发扵民及唐府衞法壊然后方有长征兵【同上】
　　皇城以武臣宦者兼掌皇城司有亲兵数千人今八相貌士之属是也以武臣二员并内侍都知二员管之宋朝只此一项今宦者掌兵而以武臣参之此又以制殿前都指挥之兵也【同上】
　　唐兵尽付刺史节度唐之兵尽付与刺史节度使其他牙将之类皆由刺史节度使辟置无如今许多官属【同上】
　　唐宋朝主兵之官唐制节度【兵】观察【财】防置等使即节镇也使持节某州诸军事【兵】某州刺史【民】即支郡也支郡扵节镇而节镇支郡各有衙前左右押衙管军都头并掌兵事又皆是土人为之其久则根势深固反视节度有客主之势至有诛逐其上而更代为之凡陆梁防扈之事因兹而有其间惟是节度得人方能率服人心归命朝廷若论唐初兵力最盛斥地最广乃在扵统兵者简约而无牵制之患然自唐末大抵节镇之患深如人之病外强中干其势必有以通其变而后可故太祖皇帝知其病而防理之扵是削其支郡以断其臂指之势【当时至有某州某县直京师而不属节度者】置通判以夺其政命都监监押以夺其兵立仓场库务之官以夺其财向之所患今皆无忧矣其后又有路分钤辖总领等员神宗时又増置三十七将离乱之后又有都统统领统制之名大抵今日之患又却在扵主兵之员多朝廷虽知其无所用姑存其名目费国家之财不可胜计又且刻剥士卒困怨于下若更不变而通之则其害未艾也要之此事但可责之郡守他亦自分眀谓之郡将若使之练习士卒脩治器甲筑固城垒以为一方之守岂不隠然有备而可畏古人谓生之者众食之者寡为之者疾用之者舒今一切反之【同上】
　　禁兵
　　国初置诸州指挥使太祖收诸镇节度兵权置诸州指挥使大州十数员次州六七员又次州三四员毎员营兵四五百人本州自置营招兵而军员管之每遇迁陞则宻院出宣付之用纸一大幅题其上曰宣付指挥使某却不押号而以御前之寳印之军员得此极重有一人而得数宣者盖宫中亦有数等员级迁转也指挥有防有射只在营中升降不得出官【枢宻院行下文字日宣尚书省曰劄子】
　　诸州禁军之法废祖宗时只有许多禁军散在诸州谓之禁军者乃天子所用之军不许他役而今添得许多御前诸军分屯了故诸州旧有禁军皆不理防又如潭州縁置飞虎一军了故都不管那禁军与亲军【同上】近时三衙权重今之三衙即旧日之指挥使朱温由宣武节度使募唐疑忌他人自用其宣武指挥使为殿前指挥使管禁卫诸军以至今日其权益重尝见欧阳公记其为某官时殿帅之权犹轻见从官皆不接坐及再入为执政则礼数皆大异矣【文公】
　　当正养兵之源宋朝养兵蠧国更无人去源头理防只管从枝叶上去添兵添将太祖初定天下将诸军分州郡特寄养尔故谓之第几指挥谓之禁军眀其为禁管也其将校乃衙前今所谓都知兵马使谓之教练乃是其军之将也若都监乃唐末监军之遗制钤辖都部署皆国初制也部署即今之总管今州钤路钤总管皆无职事但大阅事供职一两日耳【文公】
　　禁军支遣之费添招禁军二百人每年合用粮米五千四百石料钱八百五十四贯文省春冬衣绢一千三百五十四匹绵四千五百两衣钱七百六十五贯委是数目浩大即无合拨窠名可以支遣【乞住招军状　文公】填刺军中子弟今日州郡禁军缓急何足恃赖正当别作措置以渐消除而悉收江上诸军子弟填刺本军以时练习却令分下诸州就粮以省餽运防缓急嵗时更代却还本军则其事艺自然不敢退惰而州兵之未消者亦得以分属増进乃为长久之计【文公荅赵帅书】招刺在守将得人州郡泛行招刺守将不得其人则适足以滋其卖鬻之奸而空费衣粮重伤民力又末论也至扵寄招之令则弃子弟素习之技而取浮浪无之人尤为非计【同上】
　　州县兵
　　飞虎军当属帅司荆湖南路安抚司飞虎军元是帅臣辛弃疾剏置所费财力以钜万计选募既精器械亦偹经营尝理用力至多数年以来盗贼不起蛮徭帖息一路赖之以安而弃疾去镇之后便有指挥拨州军司既而又有指挥拨荆鄂副都都统自此一后只许缓急听本司节制而陞差事权并在襄阳切详当日剏置此军本为弹压湖南盗贼事本路帅司本路别无头段军马惟赖此军以壮声势而以帅司制御此军近在目前行移快疾察探精审事权所属既以専一种种利便【乞拨飞虎军湖南安抚劄子　文公】
　　弓级与寨兵相表里州县去防虽非要害然既有官府民居仓库刑狱则亦不可无备故逐县皆有尉司弓级大者百余人小者不下数十人与营寨上军表里防防其用意亦备详而深逺矣【论郭昌増置新寨利害劄子　文公】
　　罢寨兵而増弓手只于本县立限招足阙额弓手而更扵阙外増置二十五人凑足一百人亦足以増重形势防衞不虞而弓手系属本县县尉知县等级相承各分素定易为拘辖比之立寨招军利害万万不同矣【同上】
　　古今兵制总论
　　今之兵异扵古古者兵一而已矣今内外之兵人余万而别为三四又离为六七别为三四禁兵也厢兵也民兵也畨兵也离为六七者谓之兵而不知兵之一也给漕挽者皆兵也服工事者皆兵也缮阿防者皆兵也典淮河者皆兵也给国马者皆兵也疲老而坐食者皆兵也【孙洙】
　　虞周不以兵为讳治世虽未尝好战亦未尝忘战也舜当至治之时固可以鼓琴而咏南风之诗矣然典谟所述在内则眀射侯以为教养之术在外则奋武衞以为备御之防汲汲然惟恐兵之未练固未尝以兵为讳也武王之时固可以建櫜而奏戢戈之颂矣然司马所掌扵春于夏则有振旅茇舎之名扵秋扵冬则有治兵大阅之法汲汲然惟恐兵之未练亦未闻其以兵为讳也【东莱】
　　春秋不言败不言战王师扵诸侯不言败诸侯不可敌王也扵夷狄不言战夷狄不能抗王也不能敌不抗理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩扵徐吾氏而经不书战辨华夷之分立中国之防也【胡文定公】
　　古之兵虽败而不可多杀春秋之时诸侯相并天下百战其经传所见谓之败绩者如城濮鄢陵之役皆不过犯其徧师而猎其防卒敛兵而退未有僵户百万血流扵江河如后世之战何也民各推其家之壮者以为兵则其势不可得而多杀也
　　书生议兵自荀卿始书生轻议兵自荀卿发之三至五权六术虽畧本仁义然圣人不轻议兵夹谷之防田常之讨勇往直前无如吾夫子者至扵卫公由求之间皆深闭固拒不假辞色非沮之也诡之也卿谭之何容易耶末世乃以长啸却师围碁破敌挥扇请鏖战投笔取封爵抵掌谈笑横槊赋诗视圣人所甚谨邈然轻肆焉使书生读之激昂歆羡袖书公卿之门飞奏云文之陛莫不拊髀叹息恨其试已之晚是则鼔之舞之荀卿为之罪人也【屏山】
　　汉兵制亦近古儒者论兵卒有唐制而遗汉焉虽欧阳公之论亦曰自周襄王制壊而不复至扵府兵始一寓之扵农而蘓眀允遂断为之言兵民之分自秦汉始噫诚然耶非邪愚闻之先儒汉兵民大畧似唐而尤近古惟唐之知不知有汉攷汉志之未审者也虽然非论者之罪也自孟坚作汉志志刑法而不志兵取古者大刑用甲兵之义而以兵附刑无害也而述之不详使一代之制无稽焉班孟坚盖过矣
　　秦汉以来之兵秦汉以来诸侯之患不减扵三代而御卒伍者乃如蓄虎豹圏槛一缺咆哮四出其故何也三代之兵耕而食蚕而衣故劳劳则善心生秦汉以来所谓兵者皆坐而衣食扵县官故骄骄则无所不为【老泉】汉武用兵之祸汉武帝建元之间兵祸始作是时蚩尤旗出长与天等其春戻太子生自是师行五十余年死者无数及巫蛊事起京师流血僵尸数万太子父子皆败班固以为太子生长扵兵与之终始【东坡】
　　武帝征伐之数元光六年之间遣将军者四元朔六年之间遣将军者五元狩六年之间遣将军者三【汉史发挥】
　　武帝用兵之失河朔元年得河南置朔方郡则以为衞青之功而弃上谷辽阳地与匃奴则不计也元狩四年斩首八九万则以为去病之功而士马物故则不计也武帝肃代用兵肃代用兵非武帝比也武帝之兵生扵情则自我发之自我抑之轮台之诏才下而富民之封可即日见効矣唐自安史胎祸之后藩镇不掉控制无权两河用兵连年不觧猛虎在前不杀则噬此步岂容少却哉
　　唐末兵强唐自肃代以来镇兵禁旅之势迭强而天子以万乗之尊日伺此辈动息以为轻重平卢闗帅自朝廷擢任可也必察军中之所欲立者而后有旌节之授襄阳谋将自九重防防可也乃因众议之所乐推者而后有留后之除则恩威防矣神防凌暴畿甸绳之以国宪可也而芟削举劾辄重得罪禁军邀激宰相治之以典刑可也天子知其故无如之何则礼信亏矣宋朝之兵无强弱太祖既受命惩唐季五代之乱聚众兵京师而邉境亦不曰无备损节度之权而藩镇亦不曰无威周与汉唐藩镇之兵强秦之郡县之兵弱兵强固末大不掉兵弱故天下孤睽周与汉唐则过而秦则不及得其中者惟吾宋也
　　太祖善御将太祖定天下亦有爪牙之将熊罴之将如韩彭者十余人焉王审琦之属是也以今之议者而思所以制之之术非威不可也而太祖则不然从容扵杯酒之间而尽泄其肺腑之论使之油然而动亦泰然而安释然自放其权收其兵而尽得其节镇者此髙皇帝之威武所不能辨而太祖谈笑收之真用兵之眀验也圣人重扵用兵文王之遣戍役周公之劳归士皆叙其室家之情男女之思以闵之故其民恱而忘死圣人通天下之志是以成天下之务兵者毒民扵死者也孤人之子寡人之妻伤天地之和召水旱之灾故圣王重之如不得已而行则告以归期念其勤劳哀伤惨怛不啻在已是以治世之诗则言其君上闵恤之情乱世之诗则録其室家怨思之苦以为人情不出乎此也【诗传】
　　去浮冗则民力寛今日民贫赋重其所从来亦可知矣若不讨理军实而去其浮冗则民力决不可寛然国家蹙防东南恢复之勲未集所以养而固圉者常患其力之不足则兵又未可以遽减切意惟有选将吏覈兵籍可以节军赀开广屯田可以实军储练习民兵可以邉备诚行此三者民力庻几其可寛也【孝宗朝庚子封事　文公】
</div>
    <div class="pagination">
<a href="群书考索_page122.html">上一页</a><span>...</span><a href="群书考索_page118.html">118</a><a href="群书考索_page119.html">119</a><a href="群书考索_page120.html">120</a><a href="群书考索_page121.html">121</a><a href="群书考索_page122.html">122</a><span class="current-page">123</span><a href="群书考索_page124.html">124</a><a href="群书考索_page125.html">125</a><a href="群书考索_page126.html">126</a><a href="群书考索_page127.html">127</a><a href="群书考索_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
