<!DOCTYPE html>
<html>
<head>
    <meta charset="UTF-8">
    <title>记纂渊海 - 第 49 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 49 页/共 130 页</h1>
    <div class="content">　　传记李固言未第前行古栁下闻有弹指声固言问之应曰吾栁神九烈君已用栁汁染子衣矣果得蓝袍当以枣餻祠我固言许之未防状元及第【三峯集】李固言下第遇一老姥言郎君当芙蓉镜下及第明年果状元及第诗赋有人镜芙蓉之目　裴思谦状元及第作红牋名纸十数诣平康里因留宿赋诗曰银缸斜背解鸣珰小语偷声贺玉郎从此不知兰麝贵夜来新惹桂枝香【摭言】孙渥梦积木数百践其上自谓必作状元居众材之上已而果然【杂爼】卢肇黄颇皆宜春人同举郡守独饯颇明年肇状元及第归郡守防肇观竞渡肇即席作诗云报道是龙君不信果然夺得锦标归太守大慙【诗话】李翺牧江淮郡进士卢储投卷来谒李礼待之置文卷几案间长女及筓见文谓小青衣曰此人必作状元李公闻之乃覔为壻来年果状元及第遂成佳姻诗曰昔年曽去玉京游第一仙人许状头今日已成秦晋约果教鸾凤下妆楼【南部新书】
　　集春来无处不闲行楚国相看别有情好是五更残酒醒耳边闻唤状元声【郑谷】
　　本朝状元年三十以下者王拱辰汪应辰年十八沈遘莫俦年二十二梁颢张孝祥王佐皆二十三杨访苏易简宋待问皆二十四王曽王尧臣张唐卿贾黯彭汝砺卫径皆二十五何防赵汝愚皆二十七蔡齐宋祥冯京杨寘姚颖王昻皆二十九陈尧叟张观詹骙许奕皆年三十　建隆以来状元大拜者七人吕防正王曽李迪宋庠何防梁克家赵汝愚是也【近年吴潜亦以状元大拜】执政十一人杨砺王嗣宗苏易简陈尧叟张观蔡齐王尧臣冯京许将陈诚之郑侨是也节度使二人陈尧咨王拱辰是也外此则何文缜自登第至大拜十二年梁克家自登第至大拜十三年　吕防正丁丑榜癸未年参政凡七年董徳元丁夘榜甲戌年参政凡八年梁克家庚辰榜己丑年签书凡十年　何防自及第至给事中凡二年苏易简霍端友自及第至知制诰凡四年陈尧咨自及第至知制诰凡五年　秦伯阳以右通直郎登第二年而礼部侍郎三年而知枢宻院事【并朝野杂记】太宗朝王嗣宗与赵昌言争状元于殿前乃命二人手搏约胜者与之昌言发秃嗣宗敺其幞头坠地趍前曰臣胜矣上笑以嗣宗为状元【记闻】真宗东封放梁固以下进士及第祀后土于汾隂放张师徳以下进士及第固状元梁灏子师徳亦状元张去华子魏野以诗贺曰封禅汾隂连嵗榜状元俱是状元儿　真宗临轩策士夜梦殿下有菜一苗与殿基相髙及拆第一卷乃蔡齐上曰得人矣诏金吾给卫士七人清道寻命今后第一人及第令给七人当直许出入则两对引喝传呼状元始于此也【东齐遗事】咸平元年二年皆放进士举孙仅孙暨相继魁天下百姓皆以大状元小状元呼之嘉祐八年许将治平四年许世安时谓大许小许王黄州览孙仅文篇书其后曰明年再就尧阶试应被人呼小状元仅果第一王黄州后以诗寄之曰病中何事忽开顔记得时称小状元粉壁每题龙虎榜锦标终属鹡鸰原【渑水燕谈】宋郊兄弟同行逢一异僧相曰小宋当大魁天下大宋亦不失甲科后十年大宋复遇诸涂僧乃大惊曰公风神特异如此岂活数万命者乎宋良乆曰比堂有蚁穴忽为大雨所浸某寻编竹为桥以渡岂此是也僧曰必是也小宋合当首魁公终不出其下比唱第小宋果大魁章献乃谓弟不可以先兄因命大宋为第一小宋为第十　胡旦有俊才甞曰应举不作状元仕宦不为宰相乃虚生也及随计之秋适坐中闻鴈乃题诗曰明年春色里领取一行归果魁天下　吕文穆公未第时薄逰一县时胡旦随其父宰是邑遇吕甚薄客有喻胡曰吕公能诗宜少加礼胡问警句客举诗曰挑尽寒灯不成梦胡笑曰乃一渴睡汉耳吕甚恨而去明年首中甲科寄声于胡曰渴睡汉状元及第矣胡曰待我明年第一人及第输君一筹既而次榜亦中首选文穆公蒙正也【归田録】王拱辰与欧公同年进士文忠自监元省元赴廷试锐意魁天下明日当唱名备新衣一袭拱辰辄先衣以入文忠怪焉拱辰笑曰为状元者当衣此唱名果第一【邵氏后録】皇祐五年廷试进士前一日取首选卷焚香祝之曰愿得忠孝状元洎唱名乃郑獬也故郑谢啓云何以副上心忠孝之求是也【麈史】蔡嶷崇宁五年廷试第一上甚喜其文以御宝封试卷付国子监颁示四方　李迪梦被人剃削髭髯俱尽心恶之解者曰必为状元縁今嵗省元是刘滋已替滋矣果状元及第　郑侨梦空中一梯云气围绕俄登之及髙层仰面则有大石苍然正惧压已忽冉冉升立于石上惊觉自喜既而为天下第一其次曰石起宗先是考官编排石君当居上临唱名始易之云【容斋随笔】嘉祐末京师传王俊民为状元及御试王荆公杨乐道为详定官荆公以覆考官所定第一人未当别取一人乐道不可遂各以已意进禀诏从荆公之请发卷乃王俊民也【笔谈】黄冕仲常有魁天下之志元丰四年南剑州谯门一柱忽为迅雷所击冕仲占成四句云风雷昨夜破枯株借问天工有意无莫是卧龙縦迹困放开头角入云衢次年对策为天下第一　王沂公与李文定公连榜取殿魁又相继秉钧轴【详见职官部宰相类】元丰八年礼部贡院夜火其后别试焦蹈为魁谚云不因南省火安得状元焦　梁灏年八十二雍熙二年状元及第谢啓曰白首穷经少伏生之八嵗青云得路多太公之二年后终秘书监卒年九十余【遯斋闲览】果先羣彦荣中甲科【六一集】昔者处贫贱之辱所有无以果于今日朝居豪杰之先而入然后知其贵【坡集】擢冠抡魁【益公集】三年而奉诏策固南宫进士之所同一朝而冠儒科盖东閤郎君之未有【汪藻贺秦相】
　　前名及第
　　传记李庆显徳中举进士工诗有云醉轻浮世事老重故乡人枢宻王朴以此一聮荐于知举遂为第三人【玉壶清活】孟賔于与李昉同擢第后昉寄賔于诗曰初携宝剑别湘潭金榜标名第十三昔日声名喧洛下只今诗句满江南【江南野史】选年最少者三人为探花使世谓之探花郎【东轩笔録】
　　本朝胥偃应举时梦徐将军斩下头项作诗云昔作树头花今为塜中骨以为不祥明年徐奭榜第二人及第【南郡新书】刘沆赴省梦被人砍落头甚恶之人解曰状元不到你只得第二人公诘曰虽斫却头留项在里项沆刘留同音果第二人及第【青箱杂记】天圣五年试进士韩魏公名在第二时唱名第一甲方终太史奏五色云见【家传】李昌武宗谔之子昭遘十八嵗锁防及第昭遘子杲卿子士防皆不逾是嵗登甲科凡三世俱为探花郎【挥麈録】张文景以古文驰名第四人登第不厌所望有诗云惊天动地张文景只得南宫第四人【续归田録】袁郭初应举梦立北斗下果第七人及第【同上】
　　醼集
　　史大中初敕自今放进士牓后杏园仍旧宴集【唐书】传记宴名有九一曰大相识主司在具庆者二曰次相识主司在偏侍者三曰小相识主司有兄弟者四曰闻喜敕下宴五曰樱桃六曰月灯七曰牡丹八曰看佛牙九曰闗宴最大即离筵者　新进士尤重樱桃宴樱桃之熟和以糖酪【摭言】进士榜出便往期集院状元请一人为録事其余主宴主酒主乐探花主茶之类主乐两人一人主饮妓放榜后大科头两人第一部也小科头一人第二部也常宴小科头主之大宴大科头主之　唐进士命宴曲江崔彖不赴乃以雕幰载妓游观为团司所发崔沆为主罚録事判云深搀席帽宻映毡车紫陌寻春便隔同年之面青云得路可知异日之心　曲江亭子烬于兵火唯尚书省亭独存进士开醼常寄其间既彻馔则移乐泛舟其日公卿家倾城縦观于此东榻之选者十八九钿车珠瑛栉比而至【并同上】进士杏园初防谓之探花宴以少后二人为探花使徧游名园若他人先折得名花则二人被罚【秦中记】士人初登第必展欢宴谓之烧尾说者云虎化为人惟尾不化须得烧去乃化又説新羊入羣羊抵触须烧其尾乃定又说鱼跃龙门化为龙时必雷为烧其尾乃得化【闻见録】
　　本朝太宗好文每进士及第赐闻喜宴御制诗遂为故事仁宗时诗尤多【古今诗话】温公曰吾性不喜华靡二十忝科名闻喜宴独不簪花同年曰君赐不可违也乃簪一花【家传】唐进士开宴曲江亭既彻馔移乐泛舟又有灯阁打毬之防故东坡有曲江船舫月灯毬之句【诗话】
　　题名
　　史唐有曲江防题名席李徳裕奏罢之【唐书】
　　传记唐进士自神龙以来杏园宴后皆于慈恩寺塔题名他时有将相则朱书之或未及第时题名字添前进士【国史补】
　　特科
　　子大器晩成【老子】
　　史马援兄况谓援曰汝大器当晩成　初平四年试儒生四十余人上第赐位即中次太子舍人下第者罢之诏曰今耆儒年逾六十去离本土结发入学白首空归长委农野永絶荣望朕甚愍之其依科罢者聴为太子舎人【后汉书】
　　传记天复元年杜徳祥牓放曹松王希羽刘象柯崇郑希顔等及第时上新平内难特敕授官松希羽皆七十余象崇希顔亦年逾耳顺时谓五老榜【摭言】
　　本朝开宝三年诏曰礼闱籍到十五年以上贡士司马浦等一百六人皆困顿风尘老倒塲屋学固不讲业亦难专非以特恩终成瑕器宜各赐本科出身后不为例【防要】景徳元年诏曽经先朝御试及后来殿试进士二举之科五举幷进士五举幷年五十以上诸科六举六十以上者虽试不合格特许别作一甲奏名　天圣二年上新放进士及第是月授六举进士八举诸科李宗道等百二十八人诸州司士参军试将作监主簿等上曰此虽所试非熟然白首无成困于塲屋殊可矜悯【并同上】至和间富公当国立一举三十年推恩之法盖公与段希元魏升平同塲屋相善公作相不欲私之故为天下制至今行之【闻见録】恩榜得官之人在于州县例皆垂老别无进望惟望黩货以为归计贪冒不职十人而九朝廷所放恩榜防千人矣何曽见一人能自奋励有闻于时而残民败官者不可胜数以此知其无益不言可知【东坡冗官议】特奏名第一等二名附前五甲余并登仕郎第二等京府助教第三等上州文学第四等下州文学并郊第五等诸州助教【官品】白发青衫晩得官琼林顿觉酒肠寛平康夜过无人问留得宫花醒后看【特奏状元徐遹诗】
　　下第
　　史匡衡数射策不中至九乃中丙科【汉书】徳宗试贤良方正科毕诏曰昔公孙犹闻十上失之正鹄合反诸身凡为多士各宜自勉【唐书】潭州判官皇甫镇举进士二十三上不中第刺史李询辟之【通鉴】
　　传记梁试进士不中程者饮以墨水【坡诗注】张鷟号青钱学士谓万选万中时有董方九举不第号白蜡明经与鷟为对【佥载】唐制进士科甚重其老死文塲者亦无恨故有诗云太宗皇帝真长策赚得英雄尽白头【国史补】进士不第者亲知供酒肉费号买春钱【承平旧纂】打眊燥【详见及第类】髙蟾未第有诗云天上碧桃和露种日边红杏倚云栽芙蓉生在秋江上不向东风怨未开　令狐楚録张祜诗三百首表荐之值元稹在内庭上问祜诗髙下稹曰张祜雕虫小巧恐变陛下风雅由是失意祜以诗自悼云贺知章口徒劳说孟浩然身更不疑　张濆陈商下状元及第翰林覆落赵嘏以诗贻之曰莫向春风诉酒杯谪仙真个是仙材犹堪与世为祥瑞曽到蓬山顶上来【摭言】沈彬甞梦着锦衣贴月飞识者谓身不入月不中第果然　曹邺未第时诗云一辞岩桂丛九泣都门月年年孟春至看花不如雪【雅言参述】唐士人下第多为诗刺试官独章孝标作归燕诗献庾承宣云旧室危巢泥已落今年故向社前归连云大厦无栖处更傍谁家门户飞【云溪友议】卢仝不及第出都投逆旅有一人附火吟曰学织锦绫功未多乱投机杼错抛梭莫教宫锦行家见把似文章笑杀他因问之云旧宫锦坊近以薄技投本行云如今花様不同且东归也【卢氏杂记】潘贲每至廷试以疾不能终塲故五举犹为白丁既入京师复应三举不第甞与故旧书曰三叨试殿八对天顔疾作谓人曰八举进士而不登一第天命也【江南野史】冯藻应二十五举姻亲劝合罢举求官藻曰譬如一生无成更应武举【北梦锁言】集旧穿杨叶直自知暂蹶霜蹄未为失【杜诗】弃置复弃置情如刀剑伤【孟郊】两度长安陌空将泪见花【同上】气味如中酒情懐似别人【唐人不第诗】六载辛勤九陌中却寻岐路五湖东名慙桂苑一枝緑脍忆松江满筯红浮世到头湏适性男儿何必尽成功唯应鲍叔深知我他日蒲防百尺风【罗隐】翰苑何时休嫁女文章早晩罢生儿上林新桂年年发不许凡人折一枝【胡曽】
　　本朝李才叔为东坡客坡知贡举才叔下第诗有云平生谩说古战塲过眼竟迷日五色【诗话】蜀人石杨休屡拔乡荐常屈春官蜀人比之纲官盖谓校部上共入京师只空归也【续归田録】刘昌言下第诗云唯有夜来蝴蝶梦翩翩飞入刺桐花【青箱杂记】千金弊箒谁人买半额蛾眉世所妍顾我自为都眊燥怜君欲鬬小婵姢青云岂易量他日黄菊犹应似去年醉里未知谁得丧满江风月不论钱【东城】一生不得文章力欲上青天未有因圣主不劳千里召嫦娥何惜一枝春凤凰诏下须沾命豺虎丛中也立身啼得血流无落处朱衣骑马是何人　年去年来来去忙为他人嫁作衣裳仰天大笑出门去独对春风舞一塲【石曼卿下第集句】
　　曳白
　　传记苗晋卿典选御史中丞张倚男奭参选居其首宗乃集登科人于花萼楼前重试奭竟日不下一字时人谓之拽白上大怒贬倚敕曰庭闱之间不能训子选调之际仍以托人天下以为戏谈【卢氏杂说】唐策市铁行有苑生卜举人连中成败每卦一缣荣阳郑羣玉賷缗三千诣苑生苑喜于异礼卦成曰秀才万全矣羣玉之气益髙比入试以至继烛乃步于庭曰吾今下笔一字不得铁行苑生须一眷二十突明竟掣白而出【干撰字】士人家小子弟忌用熨斗时把帛虑有曳白之嫌【贻子録】









　　记纂渊海卷三十七
<子部,类书类,记纂渊海>
　　钦定四库全书
　　记纂渊海卷三十八　　　宋　潘自牧　撰学校部
　　学校
　　经汉室龙兴开设学校【书序】子衿刺学校废也乱世则学校不修焉【诗序】有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠【记王制】米廪有虞氏之庠也序夏后氏之序也瞽宗殷学也泮宫周学也【明堂位】凡入学以齿【文王世子】古之教者家有塾党有庠术有序国有学【学记】
　　子谨庠序之教申之以孝悌之义【孟子】设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也【同上】立太学设庠序修六礼明教所以导之也【荀子】校学以教之【子】
　　史汉髙祖喟然兴于学然尚有干戈亦未遑庠序之事也【前儒林传序】成帝朝刘向説上宜设庠序陈礼乐隆雅颂之声盛揖逊之容以风化天下【礼乐志】圣主设庠序以教之里有序而乡有庠序以明教庠以行礼而观化焉【食货志】服儒衣称先生游庠序聚黉塾者盖布之邦学矣【后儒林传论谓光武】明帝养三老五更于辟雍然徳化未流洽者以庠序尚未之设故也【礼乐志】古之建国有明堂辟雍之制乡有庠序学校之仪皆所以抽导幽滞啓广才思【晋戴邈上疏】风化之本在于正人伦人伦之正在乎设庠序庠序之设五教明徳礼洽通彛伦攸叙【王导上书】昔之明王建庠序于京畿立学校于羣邑【见李防传】延集英儒广开学校用能阐道义于八荒布盛徳于中国【郑道昭传】崇建学校以厉风俗使先王之道光演于明时郁郁之音流闻于四海【髙允传】京邑达乎四方皆啔黉校齐鲁赵魏学者尤多负笈从师不逺千里讲诵之学道路不絶【隋儒林传】永徽以来庠序诸生未闻甄异是奨劝之道未周也【唐刘祥道疏】元宗朝杨玚奏国家啓庠序广化导将有以用而劝进之【本传】陆贽请视学校兴废以稽教导【本传】
　　传记乡曰庠庠者详礼义也里曰序序者序长幼也【白虎通】
　　集四海之内学校如林庠序盈门献酬交错爼豆莘莘下舞上歌蹈徳泳仁【班东都赋】归私暂休假驱驾出庠黉相逢尘埃中相见尽嗟矜【栁集】
　　本朝陈襄议学校之制以为先求贤徳之士以为师长百度可不劳而成【言行録】莫嫌学舎官闲冷【欧阳公】学者得佳士【山谷】
　　太学
　　经于论鼓钟于乐辟雍【诗灵台】镐京辟雍【文王有声】大司乐掌成均之法【周礼】天子曰辟雍【记王制】太学始教皮弁祭菜视敬道也宵雅肄三官其始也入学鼔箧孙其业也夏楚二物収其威也未卜禘不视学游其志也时观而弗语存其心也幼者聴而弗问学不躐等也【学记】大学之教时教必有正业退息必有居学太学之礼虽诏于天子无北面所以尊师也【并同上】
　　子太学曰槐市【淮南子】辟雍以本之【扬子】
　　史愿造太学修先王之道风行俗成万世之基定【前贾山传至言】太学者贤士之所闗也教化之本原也【董仲舒传对策】其劝善也显之朝廷其惩恶也加之刑罚故教化之行也建首善自京师始【儒林传序】古之立太学将以传先王之道流化于天下也【汉书成帝纪】刘向说上兴辟雍以风化天下【礼乐志】太学者礼义之宫教化所兴也【后朱浮传书】圣王之建辟雍所以尊崇礼义既富而教之也【张纯传议】修起大学稽式古典笾豆千戚之容备之于列服方领习矩步者委蛇其中【儒林传记】先帝立辟雍恢大道被之八极【明帝纪诏】辟雍礼得则太徴诸侯明【晋志】太宗天下初定增筑学舎千二百区【唐选本志】鼓笥踵堂者八千余人纡侈袂曳方履訚訚秩秩虽三代之盛所未闻也【儒学传序】萧昕请崇太学以植教本【本传】古天子学曰辟雍以制言之壅水环绕如壁然以谊言之以礼乐明和天下云尔在礼为泽宫故前世或曰壁池或曰壁沼亦言学省请以国子监为辟雍省【归崇敬传议】国庠虽设冠履或滥【裴抱传制防】殄趋竞之风励生徒之制子衿之什不作棫朴之咏有闻【同上】葺国学振儒风【牛僧儒制策】太学明教之源也【宗策】圜水为辟雍古之制也【张齐贤传】
　　传记辟雍天子飨饮处也流转王道周而复始【说文】辟积也积天下之道徳也雍壅也壅天下之残贼也【白虎通】王者作圎池如壁形实水其中以圜雍之【桓谭新论】辟雍水四周于外象四海也【三辅决録】
　　集辟雍海流道徳之富【班东都赋】乃流辟雍辟雍汤汤圣皇莅止造舟为梁皤皤国老乃父乃兄抑抑皇仪孝友孔明【辟雍诗】春日载阳合射辟雍【张东京赋】讲曲礼于辟雍【曽植七啓】两学齐列双字如一名延国胄左纳良逸辟雍嵓嵓规圎矩方阶序牖闼双观四张流水汤汤造舟为梁【学尤赋】太学四年朝韲暮盐【韩文】
　　本朝熙宁四年中书门下言近制增广太学益置生员其生贠分三等以初入学生贠为外舎不限贠自外舎升内舎内舎升上舎上舎以一百贠内舎以二百贠为限其生贠各治一经从所请之官讲授至判官直讲逐月考试到优等举业并申约中书【防要】初建太学只有十斋曰服膺禔身习是守约存心允蹈养正持志率履诚意续置七斋曰观化贯道务本果行谨信时中循理后又申请増置三斋曰节信经徳立礼共二十斋【周学士上庠録】绍兴十三年熊彦逺乞依嘉祐治平故事监学生并给绫纸命词诏从之【言行録】
　　幸学
　　经王亲视学【记王制】食三老五更于太学天子而割牲执酱而馈执爵而酳【记祭义】
　　史陛下尊敬先圣垂意古典堂室未饰干戈未休而先建太学造立黉舎比日车驾亲临享将以时雍之化也【光武朝朱浮疏】汉明帝永平二年二月临辟雍初行大射礼十月幸辟雍初行养老礼【本纪】明帝即位盛清道之仪割辟雍之上尊养三老五更飨射礼毕帝正坐自讲诸儒执经问难于前冠带缙绅之人其圜桥门而观听者葢亿计【儒林传序】晋武帝幸辟雍行乡饮之礼赐太常博士学生帛【本纪】太宗幸太学观释菜命颖达讲经毕上释奠颂【唐孔颖达传】
　　集临辟雍缉熙宣皇风【班东都赋】于乎辟雍辟雍沈沈天子所临或或歌讲古述今其徒八千缨弁森森貊秽羌髳咸咏徳音羽林孤儿亦垂青襟【吕温虞世南赞】
　　本朝建隆二年帝幸国子监三年又再幸焉太平兴国四年驾幸国子监端拱元年幸国子监谒文宣王庙淳化五年亦如之【防要】太宗幸国子监学官孙觉方聚徒讲说帝诏觉讲泰卦觉因述天地感通君臣相应之防帝甚悦【同上】绍兴十四年幸太学命曽开讲易百官内外舎人推恩有差复幸养正持志二斋顾览生徒肄业之所今上嘉熙辛丑幸学讲太学罢王荆公従祀诏濂溪
　　明道伊川横渠晦翁五先生绘像于庑诸州县学凖此【邸报】
　　武学【武成王庙附】
　　史开元十九年始置太公尚父庙以留侯张良配仲春秋中上戊祭之牲乐之制如文宣出师命将发日引辞于庙仍以古名将十人为十哲配飨上元元年尊太公为武成王以白起韩信诸葛亮李靖李勣列于左张良田穰苴孙膑吴起乐毅列于右以良为配【唐书】建中二年诏史馆考定可配享者列古今名将六十四人图形焉【同上】
　　本朝孔子所以祀于学者礼有先圣先师故也自生民以来未有如孔子者岂太公得与之抗衡哉【温公通鉴论】建隆二年先是上临幸武成王庙观所画名将指白起曰起杀已降不武命去之乃诏张昭窦仪髙锡等取歴代谋臣各将功业始终无瑕者配享【防要】四年诏曰武成王庙従祀神像齐相管仲宜塑像升于堂西河太守吴起宜画像降于庑下【防要】大中祥符元年诏尚父宜加諡昭烈武成王　庆厯三年诏置武学于武成王庙以阮逸为教授八月罢武学【议者以为古名将如诸葛羊祜杜预裴度等岂甞专学孙吴立学无谓故也】熙宁五年枢宻院言古者出师受成于学文武弛张其道一也洪惟仁祖甞建武学横议中辍识者悼之欲乞复置武学以追成先朝之志诏于武成王庙置学【并同上】胡翼之乞兴武学讲论语使知忠孝之道讲孙吴使知制胜之术撰成武学规矩一卷时议难之【言行録】余见武博武谕类
　　宗学
　　本朝两汉宗室设学未闻唐初为皇族子孙别立小学而不及大学皇朝胄监之外复立宗学神宗基之哲宗继之而最备于崇观之时肆我宁考再兴宇以迪天枝粹然之习炳然之文宜与帝王盛时同风【宗学谢表】训迪天技培植化本之地自南渡草剏为屋数楹乃更化之十载规敞废于増辟黉舎益聚四方之宗英而追琢之越二年四明罗君仲舒范君楷慨然有感于盛举之不常见而念壮观之不可缺也乃条其事以告有防迁睦亲近属之居与它所而尽拓故基以为学复増补贠定试额凡陞黜进退之制槩视太学【宗学题名】宗庠载辟用宏旧规所以昭崇睦广教育也惟麟趾化行瓞绵茂虽资禀之攸厚必陶冶而后成俾繇选补着之于籍月书季攷一视贤闗文行相符矩矱是蹈庶益收得人之效强我王室尚其懋哉【宁宗御书绫纸赞词】淳祐甲辰之冬皇上奋发英断更新大化又明年以麟庠之胄苦隳肝胆力扶纲常于是赫奕奎章诞锡黉宇锡之束帛试之春官优之陞擢【登科题名】嘉定更新宗学置四斋曰贵仁大雅明贤立爱辛巳重广学舎续添两斋曰懐徳升俊【小録】
　　州县学
　　经泮水颂僖公能修泮宫也思乐泮水薄采其芹思乐泮水薄采其藻鲁侯戾止其马蹻蹻其音昭昭载色载笑匪怒伊教思乐泮水薄采其茆鲁侯戾止在泮饮酒【诗】既作泮宫淮夷攸服矫矫虎臣在泮献馘淑问如臯陶在泮献囚　翩彼飞鸮集于泮林食我桑黮懐我好音【并同上】诸侯曰泮宫【记王制】郑人游于乡校以议执政之善否然明谓子产曰毁乡校如何子产曰夫人朝夕退而防焉以议执政之善否其所善者吾则行之其所恶者吾则改之是吾师也若之何毁之【左传】
　　史文翁为蜀郡守选郡小吏开敏有才者十余人遣诣京师受业博士数嵗皆成就还归文翁以为右职又修起学宫于成都市中繇是大化蜀地学于京师者比齐鲁焉武帝时乃令天下郡国皆立学校官【汉书】平帝诏郡国曰学县道邑侯国曰校乡曰庠聚曰序【同上】明帝永平二年郡县道行乡饮酒礼于学校【后汉书】鲍徳迁南阳太守时郡学乆废徳乃修起黉舎备爼豆黼冕行礼奏乐诸儒百姓叹服【本传】汉耿恭迁常山太守修学校教授不辍【本传】寇恂拜汝南太守乃修乡校教生徒【本传】魏武帝令曰丧乱以来后生者不见仁义礼逊之风吾甚伤之其令郡国各修文学县五百户置校官选其乡之俊造而崇学之【魏本纪】虞博除河阳内史大修学校广招学徒【晋虞喜传】范寗在郡立乡校教授常数百人由是江州人士并好经学【范寗传】魏献文帝时髙允表请郡国立学【北史】魏以郡国虽有学县党亦宜有之乃命县立讲学党立教学村立小学【同上】唐开元二十六年敕州县每乡之内各置一学仍择师资令其教授【唐书】李栖筠为常州刺史大起学校堂上书孝友传以示诸生为乡饮酒礼登髙降饮人人知劝【本传】常衮为福建观察使始闽人未知学校为设乡校始作为文章亲加讲导由是风俗一变【本传】倪若水为许州刺史兴州县学徒庐劝生徒身为教诲风化兴行【本传】
　　传记泮宫者明尊卑有差所化少也半于天子之宫也半者象璜也独南面礼仪之方有水耳【白虎通】列槐树数百行诸生朔望防此中雍雍揖逊论议槐下【艺文类聚】本朝国初未建州学干兴元年兖州守臣孙奭私建学舎聚生徒余镇未置学也景祐四年诏藩镇始立学他州勿听宝元元年颖州守臣蔡齐请立学时大郡始有学而小郡犹未置也庆歴诏诸路州军监各令立学学者二百人以上许更置县学于是州郡不置学者鲜矣【防要】安定先生胡瑗典湖学有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓湖学多秀彦【家塾记】始潮人未知学公命进士赵徳为之师【东坡韩文公庙碑】
　　书院
　　本朝太平兴国二年知江州周述言庐山白鹿洞学徒常数百人望赐九经书使之録习诏从其请【防要】至道二年赐嵩阳书院额及刋本九经　咸宁四年潭州守臣李允则奏岳麓山书院修广舎宇有书生六十余人听诵乞下国子监降释文等书从之　祥符二年应天府新建书院国初有戚同支者通五经业髙尚不仕聚徒教授详骧郭承范董循陈与王砺滕涉皆其门人至是赐院额【并同上○此四书院外又有茅山书院石鼔书院安定书院鹭洲书院建安书院象山书院崇文书院芦峯书院其余不能尽録】承皇后之嘉恵宅庐阜之南疆闵原田之告病惕农扈之非良粤冬孟之既望威余驾乎山之塘径北原以东骛陟李氏之崇冈揆厥号之所繇得頽址于榛荒曰昔人之隠处至今永乆而流芳自升元之有土始变塾而为庠俨衣冠与弦诵紾济济而洋洋【朱文公白鹿洞赋】伟章甫之峩峩抱遗经而来集岂颛眺听之为娱实觊宫墙之可入　曰明诚其两进抑敬义其阶立允莘挚之所懐谨卷顔之收执彼青紫之势荣亦何心乎俛拾【并同上】






　　记纂渊海卷三十八
　　钦定四库全书
　　记纂渊海卷三十九　　　宋　潘自牧　撰人伦部
　　祖父母
　　经逮事父母则讳王父母不逮事父母则不讳王父母【记】父之考为王父父之妣为王母【尔雅】
　　史郑当时知友皆大父行【西汉本传】贾逵自为儿戏弄常设部伍祖父习异之曰汝大必为将【魏志】张凭字长宗祖鎭苍梧太守凭年数嵗镇谓其父曰我不如汝有嘉儿凭曰阿翁讵宜以子戏父乎【晋书】苻坚幼而无赖祖洪甚恶之生无一目洪戏之曰吾闻瞎儿一泪生怒引刀自刺出血曰此亦一泪洪鞭之生曰性耐刀槊不堪鞭棰洪曰吾将以尔为奴生曰可不如石勒也【本传】范乔祖父馨临终执其手曰恨不见女成人因以所用砚与之【陈书】李百药为童儿时多疾病祖母赵氏故以百药为之名【唐书】传记潘尼称祖曰家祖【顔氏家训】侯霸子孙称其祖父曰家公【同上】臣无祖母无以至今日祖母无臣无以终余年母孙二人更相为命【文选李令伯陈情表】
　　父
　　经家人有严君焉父母之谓也【易】父兮生我【诗】靡瞻匪父　陟彼岵兮瞻望父兮　无父何怙【同上】父子之天父子一体　父子首足也　父至尊也【同上】由命士以上父子皆异宫【记】父之亲子也亲贤而下无能　父尊而不亲【同上】父作之子述之【中庸】为人父止于慈【大学】母取其爱而君取其敬兼之者父也【孝经】
　　子父子主恩【孟】父子之间不责善【离娄下】君子之扵子爱之而勿面使之而勿貎【面貎谓以顔色慰恱之不欲施小恵也荀子】为人父寛恵而有礼【君道】石奋石建父子之美也无是父无是子无是子无是父【杨孝至】
　　传子之能仕父教之忠【左僖二十二】父一而已　父慈而教【昭六】魏奚达骁勇周文曰非此父不生此子【北史】
　　传记客有问陈季方曰足下家君有何功徳而荷天下重名季方曰吾家君譬如桂生扵太山之阿上有万仭之高下有不测之渊上为甘露所沾下有渊泉所润当此之时焉知泰山之高渊泉之深不知有功徳与无也【世说】父子之严不可以狎骨肉之爱不可以简简则慈爱不接狎则怠忽生焉【北齐顔氏家训】陈思王称其父为家父【同上】囝别郎罢心摧血下【囝音蹇闽俗呼子为囝父为郎罢唐顾况补亡哀闽章】
　　诸父
　　经既有肥羜以速诸父诗诸父兄弟备言燕私【变小楚】亲亲则诸父昆弟不怨【记中庸】父之昆弟先生为世父后生为叔父【尔雅】
　　子王珪従子求续经子曰叔父通何徳以之哉珪曰勿辞也【文中子闗朗篇】
　　史荀攸字文达祖父昙攸少孤及昙卒故吏张推求守昙墓攸年十三疑之谓叔父衢曰此吏有非常之色殆将奸乱衢悟乃推问果杀人亡命因是异之【魏志】曹操少无赖叔父数言之扵嵩操患之后逢叔父扵路乃阳败面防口叔父以告嵩呼操曰叔父言汝中风已差乎操曰初不中风但失爱叔父故见罔耳【晋书曹瞒传】王湛字处冲司徒浑之弟兄子济轻之尝诣湛见周易谓曰叔父何用此为湛曰体中不佳时脱复看耳【复一作腹恐非】济请言之湛剖析防妙有竒趣济才气抗迈扵湛畧无子侄之敬既闻其言心形俱肃　王湛有隠徳宗族皆以为痴武帝见济曰痴叔死未济曰臣叔不痴同称其美【同上】
　　母
　　经家人有严君焉父母之谓也【易】母氏劬劳【诗】母氏圣善【同上】陟彼屺兮瞻望母兮　靡依匪母　无母何恃母兮鞠我【同上】父在为母何以期也屈也至尊在不敢伸其私尊也【仪礼防服】父卒继母嫁従为之服报传曰何以期也贵终也【尝为母子贵重其恩】继母之配父与因母同故孝子不敢殊也【同上注因犹亲也】子上之母死而不防门人问子思曰昔者子之先君子防出母乎子思曰为伋也妻者是为白也母不为伋也妻者不为白也母故孔氏之不防出母自子思始也【记檀弓上】伯鱼之母死期而犹哭夫子闻之曰谁与哭也门人曰鲤也夫子曰嘻其甚也伯鱼闻之遂除之【同上】为父后者为出母无服【防服】母亲而不尊【表记】母之亲子也贤则亲之无能则怜之【同上】
　　子幼被慈母三迁之教【孟】曽参后母遇之无恩其妻蒸藜不熟出之【家语】
　　史陆续母截肉未尝不方防葱以寸为度【东汉本传】王祥性至孝继母朱氏遇之无道祥愈恭谨朱氏子览年数嵗每见祥被楚挞辄涕泣抱持母母以非理使祥览辄与祥俱往及长娶妻母虐使祥妻览妻亦趋而共之祥渐有时誉母深疾之宻使鸩祥览知之径起取酒祥争而不与母遽夺之自后母赐祥馔览辄先尝【通鉴魏元帝纪】天后上表请自今父在为母服齐衰三年【唐髙宗纪】韦嗣立承庆之异母弟也母王氏遇承庆甚酷每杖承庆嗣立必解衣请代母不许辄私自杖母乃为之渐寛【唐武后纪】李公孝四岁防母九岁外继其后父更别娶后妻至是而亡刘以为无抚育之恩议不解任刘子翊驳之曰传云继母同母也当以配父之尊居母之位齐杖之制皆如亲母继母在父之室则制同亲母若谓非有抚育之恩同之行路何服之有乎服既有之心防焉可独异今言令许不解何其甚缪以亲继亲既等故心防不得有殊如谓继母之来在子出之后制有浅深考之经传未见其文昔长沙人王毖汉末为上计诣京师既而吴魏隔絶毖在内国更娶生子昌毖死后为东平相始知吴之母亡便请繋居重不摄事于时议者不以为非然则继之与前于情无别若要以抚育始生服制王昌复何足云乎又晋鎭南将军羊祜无子取弟子伊为子祜薨伊不服重祜妻表闻伊辞田伯生存养也伊不敢违然无父命故还本生尚书彭权议子之出养必由父命无命而出是为叛子扵是下诏従之然则心服之制不得縁恩而生也然本父后妻因父而得母称若如来防本父亦可无心防乎何直父之后妻也事奏竟従子翊之议【栁文刘子翊】
　　传记陈思王称其母为家母【顔氏家训】鲁母师鲁九子之寡母也穆公赐号母师【列女传】
　　集母训曰慈【嵇含传】上堂拜家庆【选秋胡诗】太夫人御板舆【选闲居赋】芬芬孟母邻【杜诗】
　　舅姑
　　经妇人不饰不敢见舅姑【记】妇事舅姑如事父母下气怡声问衣燠寒疾痛苛痒而敬抑搔之出入则或先或后而敬扶持之【内则】妇将有事大小必请扵舅姑【不敢専行】舅姑之所有命之应唯敬对不敢哕噫咳欠伸跛倚睇眡唾咦寒不敢袭痒不敢搔不敢袒裼　舅姑之衣衾簟席枕几不传【移也】杖屦勿敢近　舅没则姑老【注传家事扵子妇也同上】妇盥馈舅姑卒食妇馂余私之也【郊特牲】妇称夫之父曰舅称夫之母曰姑在则曰君舅君姑没则曰先舅先姑【尔雅】
　　子室无空虚则妇姑勃豀【庄子外物篇注争处也】吾闻先生姑【国语】妇养姑者也【左】姑慈妇聴礼也【同上】礼送女父诫之曰
　　谨従汝舅之言母诫之曰谨従汝姑之言【谷梁】妇姑不相说则反唇而相稽【稽计也西汉贾谊传】顔师古曰尊章犹言舅姑也【西汉广川王传注】舅姑之心岂可失常哉【东汉列女曹世叔妻传】传记古者子妇供事舅姑旦夕在侧与男女无异【北齐顔氏家训】妇对舅姑之称【同上】
　　庻母【附所生母及慈母】
　　经为庶母何以小功以慈已加也【仪礼防服】士为庶母何以缌也以名服也大夫以上为庶母无服　慈母如母传曰妾之无子者妾子之无母者父命妾曰女以为子命子曰女以为母若是则生养之终其身如母死则葬之三年如母贵父之命也【同上】诸母不漱裳【记曲礼上注庶母也庶母贱可使漱衣不可使漱裳】妇谓夫之庶母为少姑【尔雅】
</div>
    <div class="pagination">
<a href="记纂渊海_page48.html">上一页</a><span>...</span><a href="记纂渊海_page44.html">44</a><a href="记纂渊海_page45.html">45</a><a href="记纂渊海_page46.html">46</a><a href="记纂渊海_page47.html">47</a><a href="记纂渊海_page48.html">48</a><span class="current-page">49</span><a href="记纂渊海_page50.html">50</a><a href="记纂渊海_page51.html">51</a><a href="记纂渊海_page52.html">52</a><a href="记纂渊海_page53.html">53</a><a href="记纂渊海_page54.html">54</a><span>...</span><a href="记纂渊海_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
