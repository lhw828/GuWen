<!DOCTYPE html>
<html>
<head>
    <meta charset="UTF-8">
    <title>清稗类钞 - 第 429 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 429 页/共 432 页</h1>
    <div class="content">　　算学之精义经学家必通天算，良以《尚书》开卷，即言治历，《内则》幼学，亦重习计，而其法亦益臻邃密。自圣祖御制《数理精蕴》，契合道源，范围干象，以故天下勤学之士，蒸蒸向化。若梅文鼎、梅瑴成、江永、戴震、程瑶田等，阐扬推衍，各有撰述。后则董佑诚、罗士琳，最近则南汇张文虎、金山顾尚之、海宁李善兰，尤为杰出。阮文达作《畴人传》四十六卷，罗士琳作《读畴人传》六卷。

　　王锡阐潜心测算王锡阐，吴江人，博览羣书，兼通中西天学.生于明末，当徐光启等修新历法时，聚讼盈庭，锡阐独闭户著书，潜心测算。天色澄霁，辄登屋，卧鸱吻间，仰观景象，竟夕不寐，务求精符天象，不屑屑于门户之别也。

　　天文算法自明中叶泰西人至，而天文算法精于中土。华人以大统法为元代许鲁斋所定，故终扼其说不行。圣祖乃命灵台皆用西法，惟置闰用中法，以合《尧典》。

　　圣祖亲验算法康熙壬申，圣祖御干清门，召大学士、九卿等至御座前，取太极图及五声八音八风图，指示羣臣。复推言算法，用方圆诸图，逐一验算，无不吻合。至乐律隔八相生，其说不同。是日，召乐人以笛和瑟，次第审音，至第八声还本音。因言声音高下，循环相生，复还本音，必须第八，此乃一定之理。又命取测日晷表，以笔画示曰：「此正午日影所至处。」令置干清门正中。诸臣候之，至午，日影与御笔书处恰合，不爽铢黍。

　　圣祖留心历算康熙壬午，李文贞公光地随扈南巡，驻跸德州。有旨，取梅文鼎书。文贞以《天学疑问》上呈。奉旨：「朕留心历算多年，此事朕能决其是非。」将书留览.后二日，召见，圣祖云：「昨所呈书，甚细心，且议论亦公平，此人用力深矣。朕带回宫中细阅。」文贞因求亲加御笔，批驳改定，圣祖允之。明年，驾复南巡，于行在发回原书，中间圈点涂抹及签贴排语，皆御笔也。文贞复请此书疵谬所在。谕曰：「无疵谬，但算法未备。」未几，西巡，问隐沦之士，文贞以关中李颙、河南张沐及文鼎三人对。上亦素知颙及文鼎。乙酉南巡，文贞以巡抚扈从，上问：「宣城处士梅文鼎今焉在？」文贞以尚在臣署对。上曰：「朕归时，汝与偕来，朕将面见。」文贞寻与文鼎伏迎河干。越晨，俱召对御舟，从容垂问，凡三日。上谓文贞曰：「天象算法，朕最留心，此学今鲜知者，文鼎实仅见也。其人亦雅士，惜老矣。」赐御书扇幅，颁赉珍馔。临辞，特赐「绩学参微」四大字。

　　梅氏世通算学梅文鼎，字勿庵，岁贡生。子以燕，举人。两世俱通算学.以燕子文穆公瑴成始大其宗。而勿庵父子兆域，圣祖特命江南织造曹俯为之监工。

　　圣祖指授陈厚耀算法泰州陈谕德厚耀与梅文穆同直内廷，蒙圣祖指授算法。当文穆初入见，上尝语之曰：「汝知陈厚耀否？他算法近日精进.向曾受教于汝祖，今汝祖若在，尚将就正于彼矣。」厚耀侍从多年，蒙赐书籍、文具、锦绮、瓜果之类，尚为近臣所恒有，其颁赐仪器，畴人家诧为未见。一日，又赐热河光木，供之几案，光皎如月。谕曰：「以助汝钩稽布算之勤也。」厚耀有《奉敕赋夜亮木》诗。

　　当厚耀与文穆同正定算学诸书时，圣祖又尝召之于便殿，问测景使何法。厚耀不知。上写西人定位法、开方法、虚拟法示之。又命至御座旁，随意作两点，上自用规尺画图，即得相去几何之法。文穆直蒙养斋，上亦授以借根方法，谕之曰：「西洋人名此书为阿尔热八达，译言东来法也。」几余召对，时有指授。自后二人之学，弥益精邃。文穆由进士官至总宪，厚耀以教授超授编修，官至左谕.李子金精算数李子金增生之铉精算数，心有权度，不用丈尺。尝游京师，与客聚饮，客指邻家楼，问以高几许，四方几许.李熟视良久曰：「得之矣。」客令人加量，悉如所言。

　　李文成研算术滑县李文成，少孤，为木工佣保，人呼之为李四木匠。耻之，弃去，从塾师习书算，粗解意义.有疑难，辄辩驳，塾师厌之，遂请绝焉。于是专研算术，旁涉星家象纬，推测颇验。见人，必夸其术，人有闻者，共非笑之，文成自若也。

　　华若汀悟算数捷法金匮华若汀太守蘅芳精于算，尝乘夜航，杂沓俦人中，闭目危坐而构思。忽悟一算数捷法，为生平所未得。算谓此时也，不觉黑闇界倏现大光明，心地开朗，快如登仙。

　　蒋岳庄知曲线新术武进蒋维锺，字岳庄，维乔之兄也。幼颖悟而嗜读，以是得咯血症。父少颖命辍读佐商政，然肆事偶暇，辄手一卷，与其弟竹庄茂才维乔赏奇析疑，自相师友也。光绪癸巳春，偶见畴人书，畧一披阅，即朗悟。不数月，尽通其义.甲午，中日失和，我师败，岳庄以为当尚西法，变新政，雪国耻，一切科学，皆以数学为宗，乃益闭户潜迹，午夜不辍.丙申，从学于金匮华若溪明经世芳，所学大进，而肺疾亦日剧，遂不起，时己亥正月也。所著有《曲线新说》。


　　《清稗类钞》宗教类

　　清稗类钞宗教类宗教发源于亚洲宗教者，以神道设教而设立诫约，使人崇拜信仰者也。

　　蒙昧之世，民智未启，惊天然之美丽，痛生死之无常，不知由来，乃悉举智识范围之外一切归之于神，而奉祀之，崇拜之，此宗教所由起也。

　　世界宗教之大者，皆发源于亚细亚洲。如犹太教、基督教兴于犹太，回教兴于阿剌伯，婆罗门教、释教兴于印度是也。其行于我国者，为释教、犹太教、基督教、回教。

　　宗教之类别宗教之敬奉一神者，如基督教、回教等，曰一神教，我国有之。敬奉多神者，如印度婆罗门教等，曰多神教，我国无之。虚谈玄理不奉一神者，如释教之本相，曰无神教，我国有之。任举一物皆可崇拜者，如番人之拜树拜虫，曰敬物教，我国有之。

　　宗教维系人心某居士耽禅悦信内典，而厌恶僧侣，尝斥其坐食分利。钱塘徐新华女士则谓工艺不兴，游民日众，托业沙门，亦聊以自赡耳。且分利者世亦甚多，叔季之世，人心日漓，道德法律，皆不足以救世，犹幸有宗教以维系人心于万一耳。迷信果尽除，小人亦何所惮而不为耶！

　　我国之宗教我国宗教，向以儒、释、道三者并称.儒家集大成于孔子，为我国进化之阶梯。实则全系学说，不具迷信，固非宗教所能比拟.政府对于各教，亦素无歧视之见，与欧西之标明国教者不同。盖我国俗尚，上级社会，大都以儒学为依归，而旁参佛学之哲理；下级社会，始有神道之信仰，则以释、道、回、基督四教为着，若犹太教则微末已甚矣。

　　归化有四大宗教归化宗教，四者具备。喇嘛多满洲、蒙古人，亦有西藏人厕于其列。然城内外佛教之大小昭 「 昭即寺。」 既甚多。而城北有清真寺，回族颇众。且城南有关帝庙，道士居士，则道教也。城西有福音、天主两堂，则基督也。四大宗教，固皆萃于是矣。

　　河南有三教堂乾隆初，河南立三教，合释迦、老子、孔子偶像为一殿，立堂五百九十余处。河南学政林枝春奏，万世之师，乃屈居释、道之下，举事不经，诬妄实甚，竞施耗产，以蔑典常，请敕该抚严行禁止。旋奉旨，令查明通省书院、义学宜于安奉圣像处，渐次奉迎安设，僧道酌令迁于别寺观居住，其佛老诸像，亦听其移奉。枝春，字荇浦。

　　四川有儒释道三教之坛四川太平县有坛，曰圣教坛，以儒、释、道三教为主。凡入教者，遇坛中荐斋荐会时，虽有要事，亦必前往供役。

　　康熙朝之释道二教唐熙丁未七月，礼部题为遵旨议奏事，礼科抄出礼部等衙门题前事奉旨依议，钦此。随经行文各该巡抚造报去后，各该巡抚陆续报部，该臣等计算直隶各省巡抚造送册内，敕建大寺庙共六千七十三处，小寺庙共六千四百九处，私建大寺庙共八千四百五十八处，小寺庙共五万八千六百八十二处。僧共一十二万二百九十二道，道士共二万一千二百八十六名，尼姑共八千六百一十五名。以上通共寺庙七万九千六百二十二处，僧道尼姑共一十四万一百九十三名，奉旨依议.释教释教，一称佛教，创于印度之释迦牟尼，以开迷觉悟、脱俗离欲、厌现世、超冥界为宗旨。后汉明帝时，由迦叶摩腾传入，至中古而大盛，名人辈出，翻译经典，遂有《大藏经》全书，分俱舍、成实、三论、法相、摄论、华严、天台、密教、净土、禅宗诸派。净土、禅宗二派推行最广.净土乃东晋时慧远所创。南梁时菩提达摩东来，又创禅宗，与之并峙。其后分为临济、曹洞、云门、法眼、黄龙、杨岐、沩仰等派。晚近以来，临济一派独占势力于全国，论其内容，实为净、禅二宗所混合也。

　　寺院徧郡邑，供奉文殊、普贤、释迦、观音诸像。晚近信徒多乏知识，但业忏醮为生计。男称僧，女称尼。惟人情每不能脱然于生死之际，故中下社会仍多信之，用以治丧，外人遂称我国为佛教国。其实汉族于此，远不及蒙、藏二族信奉喇嘛教之笃也。

　　释教徒之神话藏人尝谓佛教入藏之初，其地全系高山穷谷，大港巨湖，居民皆猴而非人。时释迦牟尼游其地，见之，问众猴曰：「何未成人而从吾教乎？」众猴曰：「此间地势如此，难以成人。成人后，恐难生活，又焉能诵习贵教耶？」释迦曰：「尔等倘能成人而从吾教，则吾赐尔肥沃之地，以资食息。」众猴唯唯。释迦即凿地穴于喜马拉雅山下，并设运河以通印度北恒河，而湖港各流自是均入运河，成为介安子大平原。众猴见之，大惊，顷刻即化人身，从佛教，流传以逮今日。或曰，今之达赖、班禅两喇嘛为最大两猴之化身，儗之于兽，尊之而实亵之也。

　　世祖崇信竺干世祖崇信竺干，每于西苑，礼接高僧登座说法。尝迎玉琳禅师入都供养，从玉琳乞命名，因名曰慧橐，而以山臆为字，幼庵为号，各镌玉章，凡御制书画，辄用之。一日，复欲取别号，命玉琳拟数十字以主，并谕玉琳，其义须含有不美之意者，将因号以自警。玉琳遵拟数十字，世祖亲取「痴」字，因号痴道人。《玉琳语录》编首，刊有世祖御笔答诏，即为取号事也。诏末自署弟子痴道人，下钤篆文「痴道人」三字，长方小玺.圣祖深通内典圣祖深通内典，南巡时，尝与诸老宿相印证，所幸名剎，辄洒宸翰。木陈和尚，名道忞，主天童法席，圣祖礼迎入都供养，后封宏觉国师，有《北游集》。

　　高宗诏译佛经乾隆时， 高宗以旧译佛经多失真本， 诏开清字经馆， 以唐古忒文译西番文， 又以蒙古文译唐古忒文， 再以满文译蒙古文， 于是往之真面目始出。 又仿译经润文之例， 董以亲王， 总以章嘉国师， 置翻译生若干员. 《金刚经》之「如梦幻泡影」， 「如露亦如电」句， 原本甚长， 凡十数句， 唐人译本节之耳。 又西藏独无《楞严经》， 章嘉国师乃以唐古忒文译之， 俾流布于藏中。

　　喇嘛教喇嘛教为释教别支，有红教、黄教二大派。又有黑教，其教徒狡悍阴鸷，饮酒食肉，被服鲜丽，娶妇女，无戒律。其演法则有跳布札、放鸟、卜藏诸技，其唪经则有吉祥、天母、大游戏、迎新年、龙王水、宝匣、沐浴诸名目，其皈依释迦、金刚、毗卢药师、无量寿诸佛，则类浮屠，其髠首不蓄发亦同。定例：凡祈祷雨雪，救护日月食，皆令演法唪经。而长年承应内廷者至数十百人之多，出则横行街市，莫敢谁何，糜帑惑民，于义无取。盖国初喇嘛效顺最早，而其术盛行东土，又夙为蒙古诸部落所崇信，故优礼之，藉以羁縻外藩也。

　　红教红教喇嘛发长及地，缠以红布，盘于顶。其迎迓高等喇嘛时，则戴大笠，挽发为高髻，以笠罩之。笠顶甚高，有刻佛像者，则从西藏受戒来，否则无之。其经典与黄教大半相同，惟其中别有一派，尚法术，能咒刀入石，复屈而结之，又能呼风雨，役鬼神。

　　黄教黄教喇嘛惟诵经典，习静禅坐，不为幻法，而诸邪不能侵之，故蒙、藏人之敬礼黄教辄重于红教焉。

　　黑教自黄、红二教外，又有黑教，其喇嘛率多妻，茹荤饮酒，专以邪法为生活，皆居于家。

　　白教黑教青海之柴达木多寺院，最大者曰都蓝寺，佛法经典又较青海东部各寺为高，仅亚于西藏，异僧不时出焉。僧家持戒律，诵藏经，务求实际，不似沿边僧寺徒袭法台、僧纲之虚名而已也。其间各有等级，曰格楞者，明字母，能讽经者也。曰格锡者，经明行修者也。曰喇嘛者，由藏考试及格，锡以名，谓慧性不灭，能以灵魂传至再世，即所谓转生是也。进而上之曰呼图克图，则惟国家特封名号，建有专寺，始克世袭者也。此外有热主巴者，番僧家称为修行士也，以诵经、讲解、禅定为宗旨，亦有著书立说，以自陈其所学者。其中又有学博名高，僧徒从学自数十人至数百人，远近蒙、番争辇货财器物食用奉布施以表诚敬。光、宣间，柴达木有夏莽者，僧俗咸尊之为佛，数千里外皆仰重焉。此则韦布之士，无位而贵，无禄而富，不藉锡名封号，以积学为高者也。

　　其宗红教者，俗名本卜子，类多怪诞之说.如问卜医病，祷雨回风，及咒人畜、吞刀火等事，率称奇验，土人笃信之，久且讳其短，炫其长.黄教不认其为同派，拒而远之，几如冰炭之不相容，更或奴隶视之，役之而为近侍。从前红教为旧教，黄教为新教。晚近则号黄教为白教，红教为黑教，明其衣钵非真也。

　　红黄二界分界念经丽江中甸有喇嘛数千余人，至自西藏，分红、黄二教。归化寺有黄教二千余人，承恩寺有红教四十人，黄教恃众凌之，红教莫如之何。嘉庆己未冬，红教收四徒，黄教从而讧之，率徒二百人赴红教庙，欲强新徒归黄教，几至生变。署同知陈务本，号诚斋；诚守李上林，号文囿，率兵五十名，先逮新徒四人，并捕大喇嘛一及其五品官教沙二，六品官康干八，讯之，无状。陈欲重责大喇嘛，时营官二员、神翁五员、兵把十六员侍立，齐跪求哀免，久之始允。营官、神翁、兵把，即内地土守备、土千总、土把总也。陈再询教沙等，各杖一百。盖自雍正丁未改土归流以流，历任养痈，故喇嘛乃愈横，而诚斋乃将滋事有品级喇嘛十人各杖一百，始无事。其后诚斋详由滇督，牒告西藏办事大臣移知达赖喇嘛，达赖乃札知黄教，分红、黄二教地界，打鼓念经，仍准红教收徒，争乃息。

　　红教先于黄教红教之成立先于黄.盖明代诸法王皆赐红绮禅衣，号为红教。其后专以吞刀吐火炫俗，无异师巫。有宗喀巴 「 一名罗卜藏札克巴。」 者，深观时数，当教立教，即会众自黄其衣冠，遗嘱二大弟子，世世以呼毕勒罕转生，演大乘教。呼毕勒罕者，亦曰大力克，华言化身也。二弟子，一曰达赖喇嘛，一曰班禅额尔德尼。达赖者，梵言海，谓其智慧法力如海也。喇嘛者，喇之义为上，嘛之义为无，华卜无上，犹云上人也。皆死而不失其通，自知所往生之地，诸弟子亲迎而立之。第一世曰敦根珠，第二世曰根敦嘉穆错，第三世曰锁南嘉穆错.是时黄教益盛，红教中大宝、大乘诸法王皆改从黄教，化行诸部，东西数万里，熬茶膜拜，视若天神，诸番王徒拥虚位，不复能施其号令。第四世曰云丹嘉穆错，第五世曰罗卜藏嘉穆错.崇德丁丑，喀尔喀三汗奏请发币使，延达赖喇嘛。己卯，因厄鲁特使贻达赖书，达赖遣亦使至盛京，献书贡方物。顺治壬辰，达赖朝京师，世祖宾之于太和殿，建西黄寺居之，封西天自在大善佛，领天下释教。康熙壬戌，第五世达赖卒，其徒第巴欲图国事，托言达赖入定，居高阁，不见人，事皆决于第巴，其后恐事发，乃拥立假达赖，是为第六世。青海诸蒙古人皆不信，而别奉里塘之噶尔藏嘉穆错，即康熙壬子所敕封者也。噶尔藏嘉穆错，即新胡必尔汗。是年二月，圣祖诏封新胡必尔汗为弘法觉众第六世达赖喇嘛，派满、汉官众及青海官兵送往西藏。

　　或曰，宗喀巴有三弟子，曰达赖喇嘛，曰班禅额尔德尼，曰哲布尊丹巴。达赖居前之拉萨，班禅居后藏之日喀则，哲布尊丹巴居外蒙古之库伦。皆号称世世转生，轮回不已。

　　呼图克图呼图克图，即再来人，《明史》所谓尚师也，其名号本起于红教。红教喇嘛最尊者为萨迦呼图克图，即元帝师帕斯巴喇嘛之后。黄教之祖宗喀巴，其始亦受经于萨迦庙之呼图克图.其大弟子达赖喇嘛又有二弟子亦名呼图克图，一曰济隆，一曰第穆，分掌教化。每当达赖圆寂，班禅或呼图克图可代理印务。明隆庆后，称胡土克图，其名称流播于青海、漠南北蒙古等处。大喇嘛学道能转世者，则达赖、班禅印证之，得为呼图克图.又有尊而上之曰大呼图克图者，如漠北之蒙古喇嘛，皆以转生嗣位，或受中朝封号。至国朝，凡自称呼图克图者，皆锡名号，俾其世世掌教。又有修行未深初转一二世者，曰沙布伦，亦得建专寺。综计喇嘛之能出呼毕勒罕入理藩院册者，西藏号呼图克图者十有八，号沙布伦者十有二，漠北蒙古十有九，漠南蒙古五十有七，青海番地三十有五，四川察木多番地五。又驻京呼图克图十有四，都凡呼毕勒罕百六十人。惟青海诺们汗一支久同世袭，许以亲族入签.其后又调取西藏、青海、漠南北蒙古、察木多之呼图克图，轮流驻京，择其道行高者使掌印，三岁而更代。

　　四大活佛达赖喇嘛、班禅额尔德尼、哲布尊丹巴之外，有章嘉，合之，则为四大活佛。活佛，即呼图克图也。其下尚有八大家，亦有呼图克图名号。

　　章嘉元、明两代，均封章嘉活佛为大国师，颁有敕书，本朝尤加以敬礼，故亦以大国师封之，并授以金印、金册、诰敕等件。

　　金奔巴瓶掣签里塘之噶尔藏嘉穆错为真达赖，即圣祖敕封之弘法觉众第六世达赖喇嘛也。与藏中所立，互相是非，高宗令暂居西宁江山寺，旋移塔尔寺。盖宗喀巴有一花五叶之谶，故自六世以后登座者，无复真观密谛，仅凭垂仲降神指示。垂仲者，犹内地师巫也。高宗久悉其弊，欲革之而未有会也。乾隆壬子，乘用兵之后，特定办法，创颁金奔巴瓶一，供于中藏大昭之吉祥天母前，遇有呼毕勒罕出世互报差异者，则纳签于瓶，诵经降神，大臣会同达赖、班禅于宗喀巴像前掣之。而各札萨克所奉之呼图克图，其呼毕勒罕将出世，亦报名理藩院，与住京之章嘉呼图克图掣之，瓶供京师雍和宫.或曰，达赖喇嘛、班禅额尔德尼，率言永远转生，以嗣其教。行之日久，徒众稍有道行者，亦踵其转生之说，以致呼毕勒罕多如牛毛。蒙古王公有利其寺之赀产者，辄言于达赖喇嘛，指其子侄为的乳，互相承授，遂与世爵无异。高宗深知其弊，因习久难革，故有金奔巴瓶之作用，遇有呼图克图圆寂者，即拣是岁所产之聪慧者，书名于签，令达赖、班禅会同驻藏大臣封名掣之，弊始绝，时谓为活佛掣签.或又曰，必逾十五龄而后选定，且或同时有二人以上有被选资格者。

　　敕封活佛印册国初，达赖喇嘛、班禅额尔德尼入觐，大抵皆赐金印、金册，或玉印、玉册。第七辈达赖喇嘛有金印、玉宝，其金印文云：「敕封西天大善自在佛统领 「 一作总理。」 天下释教普通互 「 一作日。」 赤拉呾 「 一作坦。」 喇达赖喇嘛之印」。玉印文同，惟「印」字易「宝」字。又有金册、玉册。玉册长六寸余，宽约四寸，页厚二分，边刻龙文，面镂「敕封达赖喇嘛之玉册」，册之字有四体.四体者，前汉文，次唐古忒文，次蒙古文，最后为满文。满文右行，实则先满文，次蒙古文，次唐古忒文，最后为汉文也。册凡十五页，不相联。金册大小如之，亦十五页，而联其脑，如展书然，皆以紫檀木座盛之。若班禅额尔德尼，则有金印、金册而无玉印、玉册。

　　活佛传钵达赖喇嘛将死，能不迷其本性，预言某月某日托生于某所。始堕地，即能自言前生，诸弟子乃载其生前念珠钵往，中杂以平时所用物数十具，置婴儿前。儿谛视久，徐伸手，拈其前生服御物，摩挲不忍释，余置不顾，乃诹日奉之归，是为传钵.活佛过境之供应乾隆庚子， 哲布尊丹巴呼图克图之呼毕勒罕， 自西藏至庳伦坐 ， 由朝廷特遣大臣蒙古王等迎接， 兵部颁给路票。 从者五百余人， 由精依口界行走， 至库伦熬茶， 呈进丹书克等项。 呼图克图商上出银四万两， 四部落札萨克出银一万两， 汗王札萨克等出银一千两， 佽助至青海， 寄留人马驮只， 至呼毕勒罕受戒， 由班禅额尔德尼教授。 又以沿途西宁， 四川， 所属哴安果罗克番子恶贼等行刦可虑， 派兵护送， 俗称活佛过境， 殊可观也。

　　喇嘛为呼图克图诵经光绪初， 青海东科寺呼图克图圆寂， 灵前所陈， 有高椅并袈裟一袭， 案旁牟尼一串， 皆呼图克图生前所御者也。 数喇嘛披袈裟， 坐地讽经， 阶前挂招魂旛， 皆唐古忒文。 后堂有一室， 为勋图克图习静所， 中设雊禅 ， 燃酥油灯， 陈清水盏， 一榻以外， 桌椅数事而已。 房外执事喇嘛屏息以伺， 如事其生。 大经堂布五色纸所粘冥物， 委积如山邱。

　　门外蒙、番男女膜拜顶礼者以数百计，皆跣足，人陈经珠于地，近额端，数为百八粒。其拜，手合掌，双膝齐跪而伏，伸其胫，两掌叉于前，身挺直，如蛙之浮水然。复以额叩地而后起，将起，拨移经珠一粒为记，凡起立百八次，磕双倍头者，则起立共二百一十六次，汗如水淋而无倦者。

　　门内喇嘛数十辈盘膝坐阶下，此皆俗番之初为僧者。堂阶历数级，檐下铺木板，光明可鉴，深印痕，长狭圆曲不一形，皆喇嘛跪拜所磨陷者也。前长而狭者为两肘痕，后圆者为膝痕，曲者为趾痕。是时革鞾满地，盖若辈至檐下，例脱鞾入室，退即着之而去，往往不辨为人履我履也。

　　佛堂深数重， 白昼如暗室， 中悬大硫璃灯， 上供喀巴像， 及达赖数世像， 以外大小神佛无算。 欢喜佛像高自七八分至五寸者， 或累于龛， 或藏于匣， 不可毕数。 像前各燃酥以供， 小铜红中盛清水各十数盏. 地铺毡毺， 数十喇嘛依次而盘膝坐，众僧官分坐于众喇嘛后， 中两楹之下， 设两高座， 为僧纲坐位， 督众讽经。 居中高座， 迭黄氆氇数重， 旁置梯上下， 则呼图克图讲经之位也。 呼图克图公出， 则以法台之资深经熟者代之。 法台， 即僧官之曲琫也。 西藏高僧过此， 亦可坐此宣讲.俄而楼中喇叭声，堂上法螺声，皮鼓声，铙钹声，音乐杂奏。堂上下喇嘛皆起立，则法台至矣。前导旌旛八，人各戴红布帽，顶上骑缝，缘以羊毛一道，形如鸡冠。法台灵顶合掌，至阶下向上三低首，然后升，不脱履，入户。礼佛毕，侍者扶之升座。坐定，众亦坐，音乐戞然止。僧纲执界尺前后巡。少焉，僧纲、众僧官各就位，钟磬声复作，法台念念有词，众哄然和之。暮，楼阁上下排列釭酥千万盏，远望如火龙百道，风吹，焰益明，喇叭声又作。堂上讽经止，喇嘛端坐不少动，有僧官率僧役携木匣至，内具青稞粉糖酥，众喇嘛各于怀中出木碗一，僧役各给面粉一掬，再给以糖，给以酥，喇嘛遍领讫。又有僧官率僧役携数巨壶之茶至，遍给以茶。喇嘛自调茶面搓酥而食，惟法台饮而不食，以其道行高，能耐饥也。僧纲、众僧官亦然，以其执事烦，例不遑食也。阶下喇嘛亦给饮不给食，以其初进门墙，未得升堂入室，仅可止渴，未可充饥也。堂上喇嘛食毕，木碗复怀之。僧纲又起巡，法台高讲梵经，堂上皆侧耳听，举目视。有顷，木鱼阁阁然鸣，法台即率众高诵，喃喃然，啰啰然，楼中喇叭，堂上之法螺、皮鼓、铙钹齐作。法台徐徐起，梯而下，且行且讽，僧纲、众僧官、众喇嘛咸起立，俟法台出，乃出户，着履而行，自廊而阶而门，阶下众喇嘛亦随之纷然散，门以内，万籁寂矣。

　　达赖阿嘉两喇嘛鬬法甘肃西宁城外塔尔寺，为阿嘉喇嘛卓锡之所。光绪丁未，西藏达赖喇嘛逃入俄境，为驻藏办事大臣达寿邀回，安置西宁。达赖以掌理天下释教自居，不肯往谒阿嘉，而阿嘉亦以西宁一带为其管辖之地，傲不相下。彼此恶感既深，达赖思以术胜之，乃以牛羊等兽之首埋于土，加以禁咒，为魇胜之举.未几，阿嘉适以疾卒，年未三十也。其徒众大哗，控之西宁办事大臣庆恕，谓达赖以术杀人。庆率众往所埋处验之，信，乃牒诘达赖。达赖覆称按照藏经某条，行此法者，系感谢大皇帝相待之优，故藉以祈福，并无他意云云，后亦不复究。

　　喇嘛法器喇嘛礼佛之梵宇，建筑庄严，入门为礼拜室，其侧，祭坛在焉。坛列法器甚伙，其至诡异者，一法鼓，以革或铜制成，置于架，或悬空中。二净杯，以铜或银制之，用以供清水。三梵鼓，制如法鼓而较小，以人之头盖骨为之。四人骨笛，以人腿骨制之。四菩提珠，亦称佛珠，种类不一，有以古木制者，有以喜马拉雅山之树子制者，有以人头骨制者，有以兽骨及香质制者。相传诸佛菩萨各因所好而佩之。故瞻拜观音，用贝壳所制之白珠，若为死者唪经忏悔，则必人头盖骨珠。此外又有钵杯及鲜花、食米、佛经、金镜、铙钹、号角、法螺等种种，每月并以米粉、麦粉模造各种物品，供之佛前。

　　欢喜佛欢喜佛，作人兽交媾状，种类甚多，有男与雌兽交者，有女与雄兽交者。相传出自蒙古。某喇嘛因佛教盛行，人多持独身主义，而不欲结婚，于是人种日衰，一部落仅有数人，见而大悲，恐人类之灭绝也，遂幻其说，谓交媾本佛所有佛，制为各种雌雄交媾状，名之曰欢喜佛，独身之俗渐消。后盛行于满洲，而流弊所及，遂至淫风大甚，男女无别.大内交泰殿，即供奉欢喜佛之所也。

　　盐水佛前藏达赖喇嘛及尊贵之高僧圆寂，敛尸棺内，塞之以盐，盐水漏于棺底，以黄土和之，刻以模，成小佛像，并注其名，曰盐水佛，最为贵重。得之者，宝藏于家，境中所在之寺院、浮屠及山林、湖水中俱有之。

　　蒙人崇信喇嘛教蒙古黄教，发源西藏，主教为哲布尊丹巴，宗喀巴第三弟子呼图克图之第八代也。位在西藏达赖喇嘛、班禅额尔德尼之次，统辖外蒙喇嘛，王公士庶，莫不俯首称弟子，礼敬若神明焉。喇嘛不应差徭，不纳税，蒙民趋之如骛，往往有倾家运动，以得遣子弟充喇嘛为荣者。惟作喇嘛，必告佐领，领有证书，始入寺，至佛前顶礼，声钟鼓以号众，赐满吉名。其父母有子死无后，报佐领，则其已为喇嘛之别子仍使还俗奉亲，不之强。至谓蒙古崇黄教，家有三子，必使二子为喇嘛者，实谰言也。
</div>
    <div class="pagination">
<a href="清稗类钞_page428.html">上一页</a><span>...</span><a href="清稗类钞_page424.html">424</a><a href="清稗类钞_page425.html">425</a><a href="清稗类钞_page426.html">426</a><a href="清稗类钞_page427.html">427</a><a href="清稗类钞_page428.html">428</a><span class="current-page">429</span><a href="清稗类钞_page430.html">430</a><a href="清稗类钞_page431.html">431</a><a href="清稗类钞_page432.html">432</a><a href="清稗类钞_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
