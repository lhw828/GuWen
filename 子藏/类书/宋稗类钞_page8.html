<!DOCTYPE html>
<html>
<head>
    <meta charset="UTF-8">
    <title>宋稗类钞 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋稗类钞 - 第 8 页/共 23 页</h1>
    <div class="content">荆公熙宁初召还翰苑。初侍经筵之日。讲礼记曾子易箦一节曰。圣人以义制礼。其详见于□第之间君子以仁行礼。其勤至于垂死之际。姑息者且止之辞也。天下之害。未有不由于且止者也
王荆公初参大政。一日因阅宴元献小词荆公曰为宰相何讵作词。平甫曰。彼亦偶然自喜而为尔。顾其事业。亦不止此。时吕惠卿为馆职。亦在坐遽曰。为政必先放郑声。□自为之乎。平甫正色曰。放郑声。不若远佞人。吕大惭。
范淳甫祖禹。尝语李方叔云。李文正有言。士人当使王公闻名多而识面少此最名言□宁使王公讶其不来。无使王公厌其不去。 【 范祖禹其母梦邓禹至寝室而生。遂以为名。初字梦得。温公以传称邓仲华笃行淳备。故改字淳甫】 
刘安世年既老名望益重梁师成用事心服其贤。令人啖以大用。因劝为子孙计。安世笑曰。吾为子孙不至是矣。废斥三十年未尝有一点墨与当朝权贵。吾欲为元佑完人。见司马光于地下。不可破戒也。还其书不答。
陈莹中初任颍川教官。时韩持国为守开宴用乐语。左右以旧例必教授为之。公因命陈陈曰朝廷师儒之官。不当撰俳优之文。公闻其言。不以为忤而荐于朝。
元遗山好问裕之。北方文雄也。其妹为女冠。文而艳。张平章当揆。欲娶之。使人嘱裕之。辞以可否在妹。妹以为可则可。张喜自往访。觇其所向。至则方自手补天花板。辍而迎之。张询近日所作。应声答曰。补天手□暂施张。不许纤尘落画堂。寄语新来双燕子。移巢别处□雕梁。张悚然而出。
吕元直顽浩作相。遇堂吏绝严一日有忤意者。辄批其颊。吏官品已高惭于同列。乃叩头曰。故事堂吏有罪当送大理寺准法行遣。今乃受辱。如苍头。某辈贱役不足言。望相公少存朝廷体面。吕大怒曰。今天子□行海甸。大臣皆着草履行沮洳中。此何等时。汝辈要存体面。俟大驾返旧京还汝体面未迟群吏相顾。称善而退。
高宗南幸方在道中。每泊近岸。执政登舟朝谒。行于沮洳。则蹑芒鞋。吕元直时为相顾同列曰。草履便将为赤舄既而旁舟水深。乃积稻秆以进。参政范觉民曰。稻□聊以当沙堤。
高宗在徽宗服中。用白木椅子。钱大主入觐见之曰。此□香椅子耶。张婕妤掩口笑曰。禁中用胭脂皂荚多。相公已有语。更敢用□香作椅子。时赵鼎张浚作相
赵鼎在潮五年。杜门谢客。时事不挂口。及移吉阳军。有谢上表曰。白首何归。怅余生之无几丹心未泯。誓九死以不移。秦桧见之曰。此老屈强犹昔。
金人来取赵彬等三十人家属诏归之。时洪皓曰。昔韩起谒环于郑。郑小国也。能引义不与金既限淮。官属皆吴人。□留不遣。彼方困于蒙兀。姑示强以尝中国。若遽从之。则知我□实。谓秦无人。益轻我矣。桧变色曰。公无谓秦无人。
自绍兴讲和以来。金使经由。官私牌额。悉以纸蒙覆之。□常年之例也。隆兴间。金使往天竺山烧香。过太学门临安尹命吏持纸幕太学二字。有直学程宏图者。襕幞立其下曰。太学贤士之阙国家储才之地。何歉于远译。坚执不令登梯。吏以白尹。尹以上门阜陵嘉叹久之。遂免至今循之。宏图后登第。上记其姓名擢大理司直迁丞而卒。
太学蕴道齐有小池。忽一鸥飞来。容与甚久。一同舍生。题诗云朝来池上有新事。火急报教同舍知。昨夜雨余春水满白鸥飞下立多时。读者赏其蕴藉。
胡汲仲长儒号石塘。特立独行。刚介有守。赵松雪尝为罗司徒奉钞百锭。为先生润笔。请作乃父墓铭。先生怒曰。我岂为宦官作墓铭耶。是日先生正绝粮。其子以情白。坐客咸劝受之先生却愈坚。一毫不苟取。虽冻馁有所不顾也。先生送蔡如愚归东阳诗。有云。薄糜不继袄不暖讴吟犹是锺球鸣语之曰。此余秘密藏中休粮方也。 

　忠义
在天者日。在人者心。握拳□透。嚼齿龈深豫子漆身。亦酬殊遇。渐离矐目总尽微忱。死生不二。神鬼式临。岂乏全躯之哲。惟赓正气之吟。集忠义。
徐铉归朝。为左散骑常侍。迁给事中。太宗一日问曾见李煜否。铉对以臣安敢私见之。上曰。卿第诣之。但言朕令卿往见可矣铉遂径诣其居。望门下马但一老卒守门。徐言愿见太尉。卒言有旨不得与外人接。铉云。奉旨来见。老卒进报。徐入立庭下久之。老卒遂取旧椅子相对。铉遥见止之曰。但正衙一椅足矣顷间李主纱帽道服而出。铉方拜。而遽下阶引其手以上铉辞宾主之礼。李主曰。今日岂有此礼。铉引椅少偏。乃敢坐。后主相持大笑。及坐默不言。忽长吁叹曰。当时悔杀了潘佑李平铉既去。有旨召对。询后主何言。铉不敢隐。遂有秦王赐牵机药之事。牵机药者。服之前□数十回。头足相就如牵机状。又后主七夕在赐第。命故伎作乐。声闻于外。太宗闻之。大怒又传小楼昨夜又东风。及一江春水向东流之句。并坐之遂被祸云 
【 后主虞美人词云春花秋月何时了。往事知多少。小楼昨夜又东风。故国不堪回首月明中。　雕轮玉砌应犹在。只是朱颜改。问君还有几多愁。恰似一江春水向东流。】 
太平兴国中。吴王李煜薨。太宗诏侍臣撰神道碑。时有与徐铉争名。欲中伤之。因奏知吴王事迹。莫若徐铉为详。太宗遂诏铉为之。铉遽请对而泣曰。臣旧事李煜陛下容臣存故主之义乃敢奉诏。太宗许之铉为碑。但推言历数已尽。天命有归而已。其警句云。东邻遘祸。南箕扇疑。投杼致慈亲之惑。乞火无里妇之谈。始劳因垒之师终后涂山之会。又有偃王仁义之比。太宗览读叹赏每对宰臣称其忠。异日复得铉所撰吴王挽词三首尤加咨挹今记者二首曰。□忽千龄尽。冥茫万事空。青松洛阳陌。芳草建康宫。道德遗文在兴衰自古同。受恩无报补。反袂泣涂穷。士德承余烈。江南广旧恩。一朝人事变。千古信书存。哀挽周原道。铭旌郑国门。此生虽未死。寂寞已消□。
苏叔党过坡公季子也。翰墨文章。能世其家。士大夫以小坡目之。靖康中。得莅真定。赴官次河北道遇绿林。胁使相从。叔党曰。若曹知世有苏内翰乎。吾即其子也。肯随尔辈求活草间耶。通夕痛饮翼日。视之。李矣。惜乎世不知其此节也。
贾表之公望。文元公孙也。资禀甚豪。尝谓仕当作御史排击奸邪。否则为将帅。攻讨□戎。余皆不足为也。平居惟好猎。常自饲犬。有妾熊氏者为之饲鹰鹞寝食之外。但治猎事曰此所以寓吾意也。晚守泗州翁彦国勤王久□泗上不进。表之诘责之。且约以不复饷其军。彦国媿而去。及张邦昌伪赦至。率郡官哭于天庆观圣祖殿。而焚其赦书。伪命不能越泗而南。所试纔一郡。而所立已如此。许颍之间猎徒。谓之贾大夫云
四明陈秀实。禾政和初为右正言。明目张胆。展尽底蕴时称得人除给事中会宦官童贯黄经臣。恃贵幸骄险。且与中执法卢航相为表里。搢绅侧目。莫敢言者。禾曰。吾备位台谏。朝廷有至可虑者。一迁给舍。则非其职。此而不言。后悔何及。未受告命即抗疏上言。力陈汉唐之祸。不可不戒。此隙一开。异日有不可胜言者。惟陛下□意于未然。论列既久。上以日晚颇饥。拂衣而起。禾牵挽上衣泣奏曰。陛下少□。容臣声竭愚衷。上为少□。禾曰。此曹今日受陛下之利。陛下他日受危亡之祸孰为重轻。愿陛下择之。上衣裾脱落曰。正言碎朕衣矣。禾奏曰。陛下不惜碎衣臣又岂惜碎首。以报陛下其言激切上为之变色。且曰。卿能如此。朕复何忧。内侍请上易衣。上止之曰。□以旌直节。翼日。经臣率其党诉于上前曰国家极治如此。安得此不祥之语继而卢航上章。调禾一介书生。言事狂妄。东台之除既寝。复责授信州监酒。久之。自便丐祠。奉亲还里先是陈莹中寓居郡中禾交游日久。又遣其子正汇来从学后莹中论列蔡元长得罪。禾上书力为救解。及正汇告发蔡氏事。父子俱就逮。监狱者知莹中与禾游谓言必曰禾发移文取证。禾答以事诚有之。罪不敢逃。人谓禾曰。岂宜以实对。禾曰。祸福死生。吾自有处。岂肯以一死易不义邪。倘得分贤者罪。固所愿也。朝廷指以为党勒停。宣和中。起守龙舒以卒。
献陵嗣位未几。而汴梁失守。□蹈大难。以纾京邑之酷。天下归仁。炎兴中天。八骏忘返。朝野咸有攀龙髯泣乌号之痛。任元受时为下僚。率中原搢绅为位佛宫而致哀焉。并作疏文以□其志。文赡意真读者洒涕。其词曰时□万里。群心久阻于望霓。岁阅三星僊跸俄迁于奔电。悲□率士。□薄层空。臣等迹忝簪缨心增荼蓼从君以出。始惭晋国之亡臣。御主而还终媿赵家之养卒。攀号奚及。摧殒。何穷尝闻无罪而杀一夫。尚复有辞而吁上帝。矧兹二载。丧我两君。义不戴天。叩九阍而靡愬。礼应投地。希十力之可凭爰□□曷蚍蜉之忱仰。于龙象之驭。恭惟大行孝慈渊圣皇帝。夙跻上哲。遽□多艰嗣服。几年□勤庶政。遥羇元朔祗为苍生。已深露□之嗟。更剧辌车之惨遗弓安在。凭几莫闻。万乘墨缞。将御徐戎之难。六军缟素。咸声义帝之□。自怜草埜之□。莫□涓埃之报。惟依玅果。式佐神游。伏愿法证三乘。□超十地。如天子名为□寂。万有皆空。犹世尊身入□盘。一真不坏。□离响灭恒闻梵呗之潮音。区脱尘空。来即宝华之法会。然后神明助顺。中外谋全。载木主以徂征誓修幽壤之怨。奉梓宫而旋穸。冀慰在天之灵。
建炎初。朱弁孝章。以两宫通问使。为金人所拘。亦作徽庙哀辞。其序曰。臣等茂林丰草。被雨露于当年。异域殊乡犯风霜于将老。节上之旄尽落。口中之舌徒存。叹马角之未生□消雪窖。攀龙髯。而莫逮。泪洒冰天。王伦自金还。得其辞。帝读之为洒涕。官其子三人。　徽宗殂于五国城。洪皓方流递冷山。闻之。北面泣血。掺文以祭。容斋三笔云。先忠宣遣使臣沈珍。往燕山建道□于开泰寺作功德疏曰。千岁厌世。莫遂乘云之仙。四海遏音。同深丧考之戚。□故宫为禾黍。改馆徒馈于秦牢。新庙洊衣冠招□漫歌于楚些。虽遣河东之赋。莫止江南之哀。遗民失望而痛心。孤臣久挚惟呕血。伏愿盛德之祠。传百世以弥昌。在天之灵。继先后而不朽。北人读之亦堕泪。争相传诵。此疏疑即世所谓掺文以祭者。
楚州东渐民张□家巨□好施与。务济贫困。不责人之报。年方壮。遭乱流离。骨肉散落。独与一仆羇栖于射阳湖中。乞食以活。为贼所掠。求货不得。縳于大木之下。将生啖之。已刲股数脔仆窜既脱矣。见之恸哭而出。举身遮护。而拜贼曰。此是我主。虽本□豪。今赤身逃难。尚无饭吃。岂得更挟财货。如欲饱其肉。则又瘦瘠愿脍我以代之。贼虽嗜杀。亦为义所激。闻言嗟异。亟解□缚并仆释去。且遗以钱帛。迨绍兴中。淮上安定。□归里。资产尚赢百万。仆亦存。□以弟待之。张氏子弟悉事之如诸父
王达者。屯田郎中李昙仆夫也。事昙久。昙亲信之。既而去昙。应募为兵。以选入捧日营。凡十余年。会昙以子学妖妄言事。父子械系御史台狱。上怒甚。狱急平生执友。无一人敢饷问之者。达旦夕守台门不离。给饮食候信问者四十余日。昙贬恩州别驾。仍实时监防出城。诸子皆流岭南。达追哭送之。防者遏之。达曰。我主人也。岂不得送之乎。昙河朔人。不习岭南水土。其家人皆辞去。曰。我不能从君之死乡也。数日昙感恚自缢死。旁无家人。达使毋守昙尸。出为之治丧事。朝夕哭如亲父子。见者皆为流涕。殡昙于城南佛舍。然后去。呜呼。达贱隶也。非知有古忠臣烈士之行。又非矫□求令名以取膴仕也。独能发于天性至诚。不顾罪戾。以救其故主之急。终始无倦如此。岂不贤哉。嗟乎彼所得于昙。不过一饭一衣而已今世之士大夫。因人之力。或致位卿相。已而故人临不测之患。屏手侧足。戾目窥之犹惧其祸之延及已也。若畏猛火远避去又或从而挤之以自脱。敢望其忧□拯救也耶。彼虽巍然衣冠类君子哉。稽其行事。则此仆夫必羞之
四明戴献可者。□财尚气。喜从贤士大夫游处。而家世雄于财。凡客至必延□。士闻风而归者皆若平生欢也。献可死。止一子伯简年十八九。未历世故。瀑承家业。用度无艺。里中恶少因得与交狎邪。不数岁破家。止有昌国县鱼盐竹木之利尚存。旧仆杨忠主之。自献可无患时。出纳无纤毫欺。伯简家业既荡。独忠所掌。犹可赖为衣食资。遂往焉。忠拜哭尽哀。日与妇共事之。籍其资财之簿以献。伯简大喜。谓我固有之物。仍复妄为。其游从辈闻之。又欲诱荡焉。忠哭谏不顾。一日伯简与其徒会饮呼蒲。忠挺刃而前。执其尤者捽首顿之地。数曰。我事主人三十余年。郎君年少。尔辈诱之为不□。家产扫地。幸我保有此业。汝必欲荡之。靡有孑遗耶。我断汝首。告官请死。报吾主人于地下。又大叱令伏地受刃。其人哀号伏罪请自今不敢复至。忠噤咽良久。收刃□立曰。尔畏死绐我耶。其人号曰。请自今不敢复至。忠曰。如此贷尔命。再至必屠裂尔躯。遂出帛数端曰。可□此亟去。其人疾走。忠遂挥涕谢伯□曰。老奴惊犯郎君。自今改前所为。但听老奴尽心力役。不二三年。旧业可复不然。老奴当即日自□于海。不忍见郎君饿死。以贻主人门户羞也。伯□惭泣。自是谢绝群不逞。修谨自守一听忠所为果数年尽复田宅。忠事之弥谨。吁。忠其贤矣哉。真不□其名矣。其视幸主人之祸败。从而取之者孰非忠之罪人乎。
唐琦。开封人绍兴卫士也。高宗南渡。金帅海金琶八。追至绍兴太守李邺以城降。琦资性忠勇。誓与贼偕死以报国。一日。邺方与琶八□马而行。琦持二大甓登小阁上。祝曰。愿天相我。一击杀此两贼。不幸。甓中马。琦被执。琶八曰大金兵数百万。汝杀我一人何益。琦曰。愿碎尔脑。以愧降贼者耳。因骂邺曰。我月请官一石米。且不肯□国。汝受国厚恩。乃甘心从贼。尚得为人耶。琶八怒曰。汝愿何以死。琦曰。我愿以布褁尸。灌油焚三日。琶八如其言焚之。琦恐琶八追及高宗。故以焚尸缓其程耳。会稽帅传崧。请为立庙祀之。琦以卫士自奋。古今罕俦。至以焚尸缓追。则□太尉之风矣。异哉
孝宗追复岳武穆官爵。收召其子孙。令给还原资。主者具当时没入之数。止九千缗耳。其毙于狱也。实请具浴。拉□而殂。狱李隗顺。□其尸出葬于北山之漘。身故有一玉环。亦以□。树双橘于上识焉。将死嘱其子曰。异时朝廷求而不获。必悬官赏购之。汝始以告棺上一鈆筩。有□寺勒字。吾埋殡之符也。后果访其瘗不得。以一斑职为赏。其子乃上告官。悉如所言。而尸色如生。尚可更敛礼服也。
岳少保既死狱。籍其家。仅金玉犀带数条。及锁铠□鍪。南蛮铜弩。镔刀弓剑鞍辔。布绢三千余匹粟麦五千余斛钱十余万。书数千卷而已。视同时诸将。如某某等。莫不宝玩充堂寝。田园占畿县。享乐寿考。妻儿满前。祸福顿悬。天道亦自有不可知者。飞墓在栖霞下。其子云附焉。名人佳士多以诗吊之。天台陶九成诗云。精忠祠宇西湖上。再拜裁坟感昔游。断碣草深蒙奰厂□赑。空山日落□车□勾輖。天移宋祚难恢复。帝幸燕云困掠囚。逆桧阴图倾大业。思陵无意问神州。偷安甫遂邦家志。饮痛甘忘父母雠信使北和怜屈膝。策文南驻忍含羞。两宫五国瞻征帜。丹诏班师下节楼万里长城真自坏中兴武绩遂云休。呜呼竟死奸邪手。颠沛谁为社稷忧。黯黯□□游狴犴。纷纷雨泪洒貔貅。惟余满地苌弘血。不见中流祖逖舟氛非□土已尘金匼匝。冤旒终换铁□鍪姓名竹帛书千载。父子英雄土一丘。老树尚知朝禹穴。遗黎总解说王猷。复田起废怜僧寺。移檄□嘉赖省侯。圣世即今崇祀典。伫看宠渥到松楸。
武穆家谢昭雪表云青编尘乙夜之观。白简悟壬人之谮最工武穆有满江红词云。怒发冲冠□栏处潇潇雨歇□望眼仰天长啸。壮怀激烈。三十功名尘与土。八千里路云和月。莫等闲白了少年头。空悲切。　　靖康耻。犹未雪。臣子恨。何时灭。驾长车踏破贺兰山缺。壮志饥餐雠恨肉。笑谈渴饮奸雄血。待从头收拾旧山河。朝天阙。
绍兴闲。金人遣其秘书监刘陶来聘。因问岳飞以何罪而死。馆伴者无以对。但曰。意欲谋叛为部将所告以抵诛。陶曰。江南忠臣□用兵者。止有岳飞。所至纪律甚严。秋毫无犯。所谓项羽有一范增而不能用。所以为我擒。如飞者。其亦江南之范增乎。馆伴者默不能对。秦桧闻之。约朿勿奏。俄以不职贬其人。
胡澹庵上书乞斩秦桧金人闻之。以千金求其书。三日得之。君臣失色曰。南朝有人。□足以破其阴遣桧归之谋也。干道初金使来。犹问胡铨今安在。张魏公曰秦太师专柄十九年只成就得一胡邦衡。
秦桧秉权寝久。植党缔交。牢不及破。高皇首更大化。惩言路壅蔽之弊。召汤元枢鵰举于外。执法殿中。继迁侍御史。时有选人任尽言者。居下僚。好慷慨论事。闻其除。亟以启贺之曰。伏审光奉明纶。荣跻横榻。国朝更西都三府之制。故御史不除大夫。端公居南司五院之中与独坐迭为宪长。自昔虽称于雄剧比岁或乖于选抡。汗我霜台。赖公雪耻。辄陈筦见。少助风闻。请言有宋之奸臣。无若亡秦之巨□。十九载辅国而专政。□古无之。二百年列圣之贻谋。扫地尽矣。乃若糊名而较艺。亦复肆志而任私敢以五尺之童连冠两科之士。老牛□犊。爱子谁无。野鸟为鸾。欺君独甚。公攘名器。报微时箪食之恩。峻立刑诛。钳当世搢绅之口一时谪籍。半坐流言。父子至于相持道路无复偶语。每除言路。必预经筵。□缘乳臭之雏实预金华之讲。受其颐旨。应若影从忠臣不用。而用臣不忠实事不闻而闻事不实逮政府枢庭之有阙。必谏官御史而后除。第图复鹰犬之报而抟吠已憎。奚顾尘鹓鹭之班。而孤危主势。私窃□贵之垄断。岂止于子弟而为卿。仰夺造化之炉□□垂。至不容人主之除吏。方当宁之意。未罪魏其。而在位之中。专阿王氏。致学官之献佞。假题目以文奸。引前代兴王之诗。为其孙就试之谶。旋从外幕。擢至中都。冀招致于妖言。启包藏之异意。忠愤扼腕。智识寒心。上愧汉臣。既乏朱云之请剑。下惭唐室。未闻林甫之□棺坐令存勿之奸。备极宠荣之典。正缘和议常赞睿谋。故圣主念功。务曲全于体貌。然宪台议罪当明正于典刑。赏当功所以示朝廷之至恩。罚当罪。所以贻臣子之大戒。政若偏废国将若何。敢为上言。莫如君重。恭惟侍御。气刚而志烈。学老而才雄。自亲擢于宸衷。即大符于民望。明目张胆士林日讲于谠言。造膝沃心。天下咸受其阴赐。虽直道尽更其覆辙而宏纲独漏于吞舟。惟九重之委任寖隆。故四海之责。望尤备。愿言弹击。无置渠魁。矧今日之新除有昔人之故事。韦仁约自称鵰鹗。才固绝伦张文纪不问狐狸。恶惟诛首。纵黄壤之已隔。在白简以难逃。使六合之间忠义之心如日。九泉之下。邪佞之骨常寒。庶几绍兴汤御史之名不在庆历。唐子方之下。其它世俗之□语。谅非方正所乐闻。侧听褒迁。别当修致。汤得之喜。袖以白上。天颜甚□一时公议。遂大申矣。任宇元受。有集名小丑杨诚斋为之序。仕亦不大显。
尽言事母尽孝。母老多病。未尝离左右每自言其母得疾之由。或以饮食。或以燥湿。或以语话稍多或以忧喜微过皆朝夕候之。无毫发不尽。五脏六腑中事。皆洞见曲折。不待切□而后知。故投药必效。虽名医不逮也。张魏公作都督欲辟之入幕。乃力辞曰。尽言方养亲。使得一神丹可以长年。必持以遗老母。不以献公。□能舍温凊而与公军事耶。魏公叹息而许之。
光尧之丧。金使来吊祭。京仲远以检正假礼部尚书为报谢使康元弼馆伴。锡燕汴亭。仲远因元弼请免燕。不许请撤乐如哀告遗□使。亦不许。至期。促入席。传呼不绝。仲远曰。若不撤乐有死而已。不敢即席。元弼等知不可夺。乃传言曰。请先拜酒果之赐。徐议撤乐仲远方率其属拜受。北典签连呼曰。北朝燕南使敢不即席。声甚厉。仲远趋退复位。甲士露刃阖扉。仲远令左右叱曰。南使执礼。何物□徒。乃敢阻遏排闼而出元弼等以闻其主。仲远□馆俟命。赋诗云。鼎湖龙驭去无踪三遣行人意则同展币原应成好会开筵何意变华风。设令耳预笙镛末。只愿身靡鼎镬中已办滞□期得请不辞筑馆汴江东越七日始获免乐之命。既还孝宗劳之曰。卿能守礼如此为朕增气。何以赏卿。对曰。北朝畏陛下成德非畏臣也政使臣死于北。亦其分耳。敢觊赏乎。上喜。谓宰相曰。京镗今之毛遂也。除权侍郎。以至大用。
襄樊自咸淳丁卯被围以来生兵日增。既筑鹿门之后。水陆之防日密又筑田河虎头及鬼关于中。以挺出入之道。自是孤城困守者凡四五岁。往往扼关隘不克进所幸城中有宿储。可坚忍。然所用盐薪布帛为急。时张汉英守樊城。募泅者置蜡书髻中。藏积草下。浮水而出谓鹿门既筑。势须自荆郢进援既至隘口守者见积草颇多。□致供焚燢用。遂为所获于是郢邓之道复绝矣。既而荆阃移屯旧郢州。而诸帅重兵。皆驻新郢及均州河口。以扼要津。又重赏募死士得三千人。皆襄邓民兵之骁悍□战者。求将久之得民兵部官张顺张贵。 
【 军中号张贵为矮张】 所谓大张都统小张都统者。其智勇素为诸军所服。先于均州上流名中水峪。立硬寨。造水哨轻舟百艘。每艘三十人。盐一袋布二百匹。且令之曰。此行有死而已。或非本心。亟去毋败吾事。人人感激思奋。岁五月。汉水方生。于二十二日稍进团山下。越二日。又进高头港口结方阵。各船置火鎗火炮。炽炭巨斧劲弩。夜漏下二刻。起可出江。以红灯为号贵先登顺为殿。乘风破浪径犯重围。至磨江滩以上敌舟布满江面无罅可入鼓勇乘锐。凡断铁□攒□数百。屯兵数万皆披靡避其□。转战一百二十余里。二十五日黎明。乃抵襄城。城中久绝援闻救至。人踊跃气百倍。及耳□□军点视则独矢张顺军中为之短气越数日。有浮尸逆流而上被介冑执弓矢直抵浮梁。视之顺也。身中四鎗六箭。怒气勃勃如生军中惊以为神。结家殓葬。立庙祀之。然自此围益密。水道连锁数十里。以大木下撒星椿。虽鱼鳖不能度矣。外势既蹙贵乃募壮士至夏节使军求援。得二人。能伏水中数日不食。使持书以出。至椿若栅。则腰锯断之。径达夏军。得报而还。许以军五千驻龙尾洲。以助夹击。克日既定。贵提所部军。点视登舟失帐前亲随一人乃宿来有过遭挞者。贵惊叹曰。吾事泄矣。然急出乘未及知耳。乃乘夜鼓噪。冲突断□。破围冒进。□皆辟易既渡险要之地。时夜半天黑。至小新城。敌方觉。遂以兵数万邀击之。贵又为无底船百余艘。中植旗帜。各立军士于两舷以诱之。敌皆竞跃以入。溺死者以万余亦昔人未出之奇也。至勾林滩。将近龙尾洲。远望军船栉栉。旗帜纷披。贵军皆喜跃。举流星以示之。军船见举火。皆前相迎。逮势近欲合。则来军皆北军也。□夏军前二日以风水惊疑。退屯三十里。而北军得逃□之报。遂据洲上。以逸待劳猝不及备。杀伤殆尽贵身背被数十鎗力不支。遂为生得。至死不屈。是岁十一月十七夜也。北军以四降□舆尸至襄。以示援绝。且谕之降吕帅文焕尽斩四卒以贵附葬顺□为立双庙而祀之。以比□远明年正月十三樊城破。三月十八。襄阳降。此天意非人力也。同时有武功大夫范大顺者。与顺贵同人襄。及城降。仰天大呼曰。好汉谁肯降。便死也做忠义鬼。就所守分地。自缢而死又有右武大夫马军统制牛□。樊城守御。立功尤多。城降之际。伤重不能步。乃就战楼触柱数四。投身火中而死。
郝经字伯常。元中统元年。拜翰林侍读学士。充国信使使宋。贾似道拘之真州。凡十有六年。始得归。先是有以雁献者。命育之雁见公。辄鼓翼引吭。似有所诉者。公感悟择日率从者具香案。北向拜。舁雁至前。手书尺帛。亲系雁足而纵之。其辞曰。霜落风高恣所如。归朝回首是春初。上林天子授弓缴穷海畾□示臣有帛书。中统十五年九月一日放雁获者勿杀。国信大使郝经书于真州忠勇军营。后虞人获之苑中。以闻。世皇恻然曰。四十骑□江南。曾无一人雁比乎。遂进师南侵越二年而宋亡。
临安将危日文天祥语幕官曰。事势至此。为之柰何。客曰。一团血。文曰。何故。客曰公死某等请皆死。文笑曰。君知昔日刘玉川乎。与一娼狎情意绸密。相期偕老。娼绝宾客。一意于刘。刘及第授官。娼欲与赴任。刘患之。乃绐曰朝例不许携家愿与汝俱死。必不独行也。乃置毒酒令娼先饮。以其半与刘。刘不复饮矣。娼遂死。刘乃独去。今日诸君。得无效刘玉川乎客皆大笑。
文文山死宋。而其弟璧号文溪者仕元。时有诗云。江南见说好溪山。兄也难时弟也难。可惜梅花各心事。南枝向暖北枝寒。迨元皇庆中。丞相子升。仕为集贤学士。奉使□州道□时有挽之者云。地下修文同父子。人间读史各君臣按升是璧之子。丞相子道生佛生。□流离中死亡。治命以升为后耳。
张毅夫千载庐陵人。丞相文信公友也。公贵显时。屡以官辟不就。暨公被执北行。毅夫偕行至燕。寓于公囚所侧近。日以美馔馈凡三载始终如一。且潜置一椟藏公元。收拾骸骨袭以重囊。南归付公家葬之。后公之子忽梦公怒曰。绳锯发断。明日起视。果有绳朿发。其英爽尚如此。刘□溪纪其事。赞于公画像上曰。闲居忽忽万古咄咄。天风惨然。如动生发。如何寻约。亦念朿刍。岂其英爽。犹累形躯同时之人。能不颡泚。昔忌其生。今妒其死
邓中斋剡字光荐。丞相信国公客也。宋亡以义行着。其所赋鹧鸪词有曰。行不得也哥哥。瘦妻弱子羸□□。天长地久多网罗。南音渐少北语多。肉飞不起可奈何。行不得也哥哥。其意可见矣。其所赞文丞相像有曰。日煌煌兮□星晓寒。气英英兮晴雷殷山。头碎柱兮璧完。血化碧兮心丹。呜呼。孰谓斯人不在人间。时虞伯生集挽丞相诗曰。徒把金戈挽落晖南冠无奈北风吹。子房本为韩仇出。诸葛安知汉祚移。云暗鼎湖龙去远。月明华表鹤归迟。何须更上新亭饮。大不如前洒泪时。
闽人谢□羽翱。倜傥有大节。刻厉愤激。不混流俗。意所不顾。虽万夫莫□。每慕屈平。托兴远游。因号晞发子。宋亡文天祥被执翱悲不能禁。严有子陵台。孤绝千尺。时天□风急。挟酒登之。设天祥主。跪□号恸。取竹如意击石。作楚歌招之。其辞曰。□来兮何极。□去兮江水黑。化为朱鸟兮。其咮焉食。歌关。竹石俱碎失声大哭。作西台恸哭记。其志益污漫不可御。视世闲无足当其意者。
谢君直枋得号迭山信州弋阳人。宋景定间。校文发策。问权奸误国。赵氏必亡。忤贾似道。贬兴国军。三年。遇赦得还元兵南下。郡城溃。弃家入闽。至元二十三年。御史程文海。承旨□梦炎等交荐。累召不赴。二十六年春正月。福建行省参知政事魏天佑。复被诏旨。集守令戍将迫蹙上道。临行。以诗别常所往来者曰。雪中松□愈青青。扶植纲常在此行。天下岂无龚胜洁。人间不独伯彝清。义高便觉生堪舍。礼重方知死甚轻。南八男儿终不屈。皇天上帝眼分明。夏四月至京师。不食死。
郑所南先生字思肖。号忆翁。福州连江人宋太学上舍。应博学宏词科。刚介有志节。元兵南下。叩阙上疏犯新禁。□争目之由是遂更今名。曰肖曰南曰忆。义不忘赵。北面他姓也隐居吴下。有田数十□。寄之城南报国寺。以田岁入。入寺为祠其祖祢遇讳必大恸寺下而先生并馆榖于寺。一室萧然。坐必南向。岁时伏腊。望南野哭而再拜。乃返。人莫识焉。誓不与朔客交往。或于朋友坐上。见有语音异者。辄引起。人咸知其狷洁。亦弗为怪。喜佛老教。工画墨兰□花简叶。不求甚工。画成即毁之。不妾与人其所自赋诗以题兰。皆险异诡特。□以摅其愤懑云。贵要者求其兰尤靳弗与。庸人孺子颇□其意者。则反与勿计。邑宰求之不得。知其有田。因胁以赋役取。先生怒曰。头可断兰不可画。尝自写一弓长丈余。高可五寸许。天真烂熳。超出物表题云纯是君子。绝无小人。深山之中。以天为春凡平日所作诗。多寓意于宋其题郑子封塾曰。天垂古色映柴门。千古传家事且存此世但除君父外。不曾别受一人恩。讥宋臣之复仕元也其题画兰曰。求则不得。不求或与老眼空□。清风万古。讥一世之士无足当其意也。其题画菊曰。花开不□百花藂独立□篱□未穷。宁可枝头抱香死。何曾吹堕北风中。又曰。御寒不藉水为命。去国自同金铸心。自谓志节不为元氏□贵所夺也。其题画像曰。不忠可诛。不孝可斩。敢悬此头。于洪洪荒荒之表。以为天下不忠不孝之榜样。讥夫忘国。而事□也。平生寡欲而好游。凡遇穷山大泽。必弥日忘返。咄咄书空。心与口语。人争视之。彼则蔑如也。著书甚多有太极济炼文一帙。多隐语。艰苦难读。莫知所谓书后题二十字云。大无工十空经臣呕血三斗书。此后有巨眼者当识之云晚年究性命之学。竟以寿终。葬于姑胥之西。
所南先生当宋社既墟。无策自奋。着心史六万余言。铁函重匮。外着大宋铁函经五字。内题大宋孤臣郑思肖百拜书十字。□于吴门承天寺眢井中。崇祯戊寅冬寺僧达浚井得之。自德佑癸未至崇祯戊寅。实三百五十六年矣。
宋太学生会稽唐□。字玉潜。家贫。聚徒授经。管□□修□□髓以养母。当至元戊寅冬。总江南浮屠杨琏真伽□□右恩横肆。势焰烁人。穷骄极淫。不可具状。发赵宋诸陵。至断残支体攫珠襦玉匣焚其胔。弃骨草莽间。唐闻之痛愤。亟货家具。并执券行贷。得数百金。乃市酒醪。烹羊豖。招里中少年。狎坐轰饮。酒酣。少年起请曰。君儒者若是将何为。唐惨然。具告以收瘗寝园遗骸事□欢诺中一人曰。发邱中郎将耽耽饿虎。事露奈何。唐曰。余筹之熟矣今四郊多暴骨。取窜以易。谁复知之。乃□文木为匮纫黄绢为囊各署曰某陵某陵。分委而散遣之。蕝地以藏为文以告诘且事讫来集。出金酬之。戒勿泄。越七日。总浮屠下令。裒陵骨杂置牛马枯骼中造塔钱塘以纳之。名曰。镇曰杭民悲愤不忍仰视了不知陵骨之犹存也。葬后又于宋常朝殿掘冬青树。植于所函土上。作冬青行曰。马棰问髐形。南面欲起语。野□尚屯束。何物敢盗取。余花总飘荡。白日哀后土。□合忽怪事。蜕龙卧茅宇。老天鉴区区。千载护风雨又曰冬青花。不可折南风吹□积香雪遥遥翠□万年枝。上有凤巢下龙穴。君不见犬之年。羊之月。霹雳一声天地裂。复有梦中诗四首曰。咮亡忽震蛟龙睡轩弊宁忘犬马情。亲拾寒琼出幽草。四山风雨鬼神惊。一抔自筑珠邱土。双匣亲传竺国经。只有东风知此意。年年杜宇泣冬青。昭陵玉匣走天涯。金粟堆寒起暮鸦。水到兰亭转呜咽。不知真帖落谁家。珠□玉雁又成埃斑竹临江首重回犹忆去年寒食节。天家一骑捧香来。由是唐之义风。震动吴越。名虽高。困固自若。明年己卯后上元两日。唐出观灯归。忽坐□□员息奄奄若将绝者。良久始苏曰。吾见黄衣吏持文书来告曰。王召君。导我往。观阙巍□宫宇靓丽。殆非人间。有一冤旒坐殿上。数黄衣贵人。逡□降揖曰。藉君掩骸。其有以报。唐乃升谒造王前。王谓曰汝受命窭且贫。兼无妻若子。今忠义动天。帝命锡汝伉俪子三人。田三顷拜谢降出。遂觉罔知其由也。踰时。越有治中袁俊斋至始下车为子求师。有以唐荐者。一见置宾馆。一日问曰。吾渡江。闻有唐氏瘗宋诸陵骨子岂其宗耶。左右指君曰。此是已。袁大骇拱手曰。君此举。豫让不能抗也。曳之坐。北面纳拜焉礼敬特加。情□益笃。叩知家徒四壁。恻然嗟禾□令。语左右曰唐先生家甚寒。吾当料理。使有室有田以给左右逄迎。爰言□耴爰度不数月。二事俱惬。聘妇偶故国之公女。□郭食故国之公田所费一一自袁出。人固奇唐之节。而又奇唐之遇。两高之。尔后获三丈夫子。鼎立颀颀。凡梦中神所许。稽其数。无一不合右唐义士传所载如此。乃云溪罗有开所撰也。及见遂昌郑明德元佑所书林义士事迹云。宋太学生林德阳字景曦号霁山。当杨总统发掘诸陵寝时。林故为杭丐者。皆竹箩。手持竹夹。遇物即以夹投箩中。铸银作两许小脾百十系。腰间贿西番僧曰。余不敢望。收得高孝两帝骨斯足矣。果得两朝骨为两函贮之。归葬于东嘉。其诗有梦中作十首其一曰一抔未筑珠宫土。双匣亲传竺国经。只有东风知此意。年年杜宇哭冬青。又曰。空山急雨洗岩花金粟堆寒起暮鸦水到兰亭更呜哽。不知真帖落谁家。又曰。乔山弓剑未成灰。玉匣珠襦一夜开。犹记去年寒食日。天家一骑捧香来。余七首尤凄怨则忘之。葬后林于宋常朝殿。掘冬青一株。置于所函土堆上又有冬青花一首曰。冬青花。冬青花。花时一日肠九拆。隔江风雨清影空。五月深山落微雪。石根云气龙所藏。寻常蝼蚁不敢穴。移来此冢非人间曾识万年觞底月蜀□飞绕百鸟臣。夜半一声山竹裂。又。一首有曰。君不记羊之年。马之月霹雳一声山石裂。一事也。胡以两人相符若此。载考之齐人周草□密癸辛杂识所记。云杨□发陵之祸。起于天长寺闽僧闻。号西山者。成于演福寺剡僧泽。号云梦者。初天长为魏。宪靖王坟寺。闻欲媚杨□。遂献其寺。旋又发魏王冢多得金。王。于是。贪饕之想。骎骎及于诸陵。泽复一力赞成之。时有中官陵使罗铣者。守陵不去。与之极力争执。为泽痛棰。胁之以刃。令人逐去。大哭而出。遂先启宁宗理宗度宗杨后四陵。劫取宝玉极多。理陵所藏尤牣。启棺之初。有白虹贯空。□宝气也。理宗之尸如生。其下籍以锦。锦之下复承以细箪。一小童攫取掷地有声。始知为金丝织成。或告以含珠有夜明者。乃倒悬其尸树间。沥取水银。凡三日竟失其首。或谓西番僧匿之。□回回俗欲得帝王髑髅。可以压胜致□。故盗去耳。事竟。罗陵使买棺制衣收殓。大恸垂绝。□里为之感泣。是时四山皆闻。哭声昼夜不绝。寻复发徽钦高孝光五帝。孟韦吴谢四后陵。初徽钦葬五国城。数遣使祈请于金人。欲归梓宫。凡七年而后许。高宗亲至临平奉迎。易缌服。寓于龙德别宫。一时群公。论功受赏。官帑日费不资。先是选人杨伟贻书执政乞奏闻。命大臣于神□□亲最下处□视之。□其□实。弗许。既而礼官请如安陵故事。梓宫入境。即承之以椁。仍纳衮冤翚衣于椁中不改殓。从之。至是被发。二陵皆空无一物。徽陵朽木一段。钦陵木灯檠一具而已。□当时已料其真伪不可审。聊以慰一时之人心。而二帝遗骸。浮□沙漠。初未尝返也。高陵骨发尽化。□无寸余。止锡器数件。端研一枚。孝陵亦蜕化无余仅存顶骨小片。内有玉炉瓶一副。古铜鬲一只。泽□取之。昔闻得道之士。蜕骨而仙。未闻并骨化去者。光陵与诸后。俨然如生。罗陵使亦如前棺殓。后悉从火化。可谓忠且义矣。陵中金钱以万计。皆为尸气所蚀。如铜铁状。诸凶弃而不取。往往村民排砾得之。闻有得□睛异宝者。一田翁于孟后陵。得一髻其发长六尺余其色绀碧髻根有短金钗。乃持归庋置佛堂中奉事之由此家业日炽。凡得金钱之家。非病即死。翁恐甚。亟送龙井洞中。而此翁今成□家矣。方移理宗尸时。泽在傍。以足蹴其首。以示无惧。随觉奇痛一点。起于足心。自此苦足疾数年。以致溃烂双股堕落十指而亡。而闻亦□杨□之势豪夺乡人资产。后为少年数辈狙伺道间。执而脔之。就系主者以为罪不加□。各受杖而已据此诸陵骨俱为罗陵使棺殓。又高陵骨发尽化孝陵止存顶骨小片。不知唐义士所易林义士所收者。又何骨也。姑□存之以待考。　林和靖先生岂亦有颔珠者。而杨□亦发其墓焉。闻棺中一无所有。止有端研一枚
元世祖二十一年甲申。桑哥为相。与江南浮屠总摄杨辇真珈相表里嗾僧嗣古玅高上言欲毁宋诸陵。实利其□宝也。明年乙酉正月。桑哥矫制可其奏。于是发诸陵。又裒诸帝遗骼。建白塔于杭故宫。曰镇南以厌胜之。截理宗项以为饮器。未几□胡事败。饮器亦籍入于官以赐帝师。发陵时义士唐□玉潜雷门先生。与尚书省架阁林景熙。窃痛之阴相□拾不尽遗骨。葬别山中。植冬青为识。遇寒食则密祭之。□后获黄袍引儿报德之梦果生子琪为名儒罗云溪为传其事谢□为托穸词。作冬青引曰冬青树。山南垂。九日灵禽居上枝。白衣穜年。星在尾。 
【 寅月也】 根到九泉护龙髓。恒星昼殒夜不见。七度山南与鬼战。愿君此心慎勿移。此树终有开花时。山南金粟光离离白衣人拜地下起。灵禽啄粟枝上飞。解者曰。谓应在庚金窜甲木也元运绝于甲辰。已开先于贞白之诗。宋乌啄粟于甲木又开先于晞发之句。此岂偶然之作哉。舆鬼托枯骨之灵。灵命托宋乌之子。果天意耶。人事也
张郢州世杰拥德佑景炎祥兴于海上。各拥兵南北岸。一夕大风雨。皆不利。张覆舟而薨。翼蚤。获尸棺殓焚化。其胆如斗大而焚不化。诸军感恸。忽云中见金甲神人。且云。今天亡我关系不轻。后身当出恢复矣。故陆枢密君实挽之。有云曾闻海上铁斗胆。犹见云中金甲神。□纪实也 

　贞烈
共姜伯姬香名啧啧。大家女诫。文高典册。截耳自明。露筋不惜。既为窈窕之礼宗。尤胜须□而巾帼。集贞烈。
庆历中贼王则闭门不□。渔城中子女。无如赵氏美。致帛万端。金千斤聘为妇。且曰。女若不行。即灭尔族。父母不敢违。独女不可。曰。吾虽女子。戴天履地十九年矣。纵不能执兵讨叛。奈何妻之泣涕不食。父母族人守之。以贼所遗服衣之。女曰。妻贼何服也。家人掩其口。卒逼以往。女登舆。自残于舆中。夫识去就。知廉耻。仗义死节者。天下皆以是望士君子。而不以望□庶。常以是望男子。而不以是望妇人。今赵氏一民家女。表表节义如是。彼士君子号为男子者。宁不有愧于心耶。
靖康二年。长乐申屠氏。慕孟光之为人。自名希光。有诗才。既适侯官秀才董昌绝日不吟。食贫作苦宴如也。郡中大豪方六一。闻希光美心悦之。乃使人诬昌阴重罪罪至族。六一复阳为居间得轻比。独昌报杀。妻子俱免。因使侍者通殷勤。强委禽焉。希光知其谋。谬许之。密寄其孤子于昌之所善友人乃求利匕首挟以往。好言谢六一。因请□夫而后成礼。六一大喜使。人以礼葬昌希光则伪为色喜。艳装入室。六一既至。即以匕首刺之帐中。六一立死。因复杀其侍者二人。至夜中。诈谓六一暴病。以次呼其家人至。则皆杀之。尽灭其宗。因斩六一。头置囊中。至昌□所祭之。明日悉召村民告以故。且曰。吾将从夫地下。遂缢而死。夫六一陷人于族。乃人不族而已族矣。以一文弱妇人。奋其白刃。全家为戮。义愤所激。鬼神助之有志竟成。岂必须□丈夫哉。
建炎四年五月。杨勍叛卒由建安寇延平道出小常村掠一妇人。逼□欲犯之妇人毅然誓死不受污。遂遇害。横尸道傍。贼退。人为收瘗之。而其尸枕藉处。痕迹隐然不灭。每雨则其迹干。晴即湿宛。如人影。往来者莫不嗟异。人或削去之。随即复见。覆以他土。而其迹愈明。今三十年矣。与顺昌军员范旺事略同。但范现□砖街。而此现于土上耳范死以忠。妇死以节。
戴石屏复古未遇时流寓江右武宁有富家翁爱其才。以女妻之居二三年忽欲作归计。妻问其故。告以曾娶妻。白之父。父怒。妻宛曲解释。尽以奁具赠夫。仍饯以辞云。惜多才怜薄命无计可□汝。揉碎花笺。忍写断肠句。道傍杨桠依依千丝万缕。抵不住一分愁绪。捉月盟言。不是梦中语。后回君若重来不相忘处。把杯酒浇奴坟土。夫既别。遂赴水而死。可谓贤烈矣。
义妓毛惜惜者。高邮妓也。端平间别将荣全据高邮以叛。制置使遣人招之。不听。全与同党王安等宴饮惜惜耻于供给。安斥责之。惜惜曰。初谓太尉降。为太尉更生贺矣。今乃闭门不纳使者。乃叛逆耳。妾虽贱伎不能事叛臣。全怒。以刀刃裂日。立命脔之。骂至死不绝口。后阃帅以闻。特封英烈夫人。且赐庙祠。潘紫岩有诗曰。淮海艳姬毛惜惜。蛾□有此万人英。恨无匕首学秦女。向使裹头真杲卿。玉骨花颜城下土。冰魂雪魄史间名。古今无限腰金者。歌舞筵中过一生。矢死靡他不意得之娼优下贱。可慨夫
至元十三年丙子春正月丞相伯颜统兵入杭。宋谢全两后以下皆赴北有王婉仪者。题满江红词于壁云。太液芙蓉。浑不似旧时颜色。曾记得春风雨露。玉楼金阙。名播兰簪□后里晕潮莲脸君王侧。忽一朝鼙鼓揭天来。繁华歇。龙虎散风云灭。千古恨。凭谁说对关河百二泪沾襟血。驿馆夜惊尘土梦。宫车晓碾关山月。愿嫦娥相顾肯从容。随圆缺。婉仪之词。传播中原。文天祥读至末句。叹曰。惜也。夫人于此。少商量矣。为之代作一篇云。试问琵琶。胡沙外怎生风色。最苦是姚黄一朵。移根仙阙王母欢阑琼宴罢。仙人泪满金盘侧。听行宫夜半雨淋铃。声声歇。彩云散香尘灭。铜驼恨。那堪说。想男儿慷慨嚼穿龈血。回首昭阳离落日。伤心铜雀迎新月算妾身不愿似天家。金瓯缺。又和云。燕子楼中。又捱过几番秋色。相思处。青年如梦。乘鸾仙阙。肌王暗消衣带缓。泪珠斜透花钿侧最无端蕉影上窗纱。青灯歇。曲池合高台灭人间事何堪说向南阳阡上。满襟清血。世态便如翻覆雨。妾身元是分明月。笑乐昌□段好风流。菱花缺。婉仪名清蕙。字□华。后为女道士。五月二日抵上都。朝见世皇。十二日夜。故宋宫人安定。夫人陈氏。安康夫人朱氏。与二小姬沐浴整衣。焚香自缢死。朱夫人遗四言一篇于衣中云。既不辱国。幸免辱身。世食宋禄。羞为北臣。妾□之死。守于一贞忠臣孝子。期以自新。丙子五月吉日泣血书。明日奏闻元主命断其首。悬全后寓所。是年丞相偏师□台。台之临海民妻王氏。有令姿。被掠至师中千夫长杀其舅姑与夫而欲私之。妇誓死不可自念且被□。乃阳曰。能俾我为舅。姑与夫服期月乃可事君子千夫长见其不难于死。从所请。仍使俘妇杂守之。师还。挈行过嵊上之清风岭。王氏仰天窃叹曰。吾今得死所矣。即啮指写诗于石上曰君王无道妾当灾。弃女抛儿逐马来。夫面不知何日见。此身料得几时回。两行清泪偷频滴。一片愁□□未开。□首故山看渐远存亡两字实哀哉。写毕即投崖下而死。死之日。距今八九十年石上血坟起如新写时。不为风雨所剥蚀。官府树石刻碑于死所。兼立庙像。表于朝封贞妇。先是岳州破时。襄阳贾尚书子琼之妇韩氏乃魏公五世孙。名希孟年十有八。为游卒所掠以献于主将。韩知必不免。乘间赴水死。越三日有得其尸于练裙中。题五言长句曰。宋未有天下坚正□礼秉开国百战功。当阵推雄整。及侍周幼主臣心常□□帝曰卿北伐。山戎今有警死狗莫系尾此行当系颈。即日辞陛下尽敌心欲逞陈桥忽兵变。不得守箕颍。禅让法尧舜民物普安静。有国三百年仁义道驰骋。幸改祖宗法。天胡肆大眚。细思天地理。中有幸不幸。天果丧中原。大似裂冠衽君诚不独活。臣实无魏丙。失人焉得人。垂戒尝耿耿。江南无谢安塞北有王猛。所以戎马来。飞渡以陵境。大江限南北。今此一舴艋。本期固封疆。谁谓如画饼。烈火燎昆岗。不辨金玉矿。妾本良家子。性僻守孤梗。嫁与尚书儿。衔署紫兰省。直以才德合。不弃宿瘤瘿。初结合欢带。誓比日月□。鸳鸯会双飞。比目愿常并。岂期金石坚化作桑榆景旄头势正然蚩尤气先屏。不意风马牛复及此燕郢。一方遭劫掳。六族死俄顷。退鹢落迅风孤鸾吊空影簪坚折白玉瓶□断青绠。一死控冥府。忧心长炳炳。意坚志不移。改邑不改井。我本瑚琏器。安肯作溺皿。志节匪转石。气噎如吞鲠。不作爝火然。愿为死灰冷。贪生念曲蛾。乞怜羞虎□。偕此清江水。□我全首领。皇天如有知定。作血面请。愿魂化精卫。填海使成岭韩氏死且三十年。而其英爽不昧。复能托梦赵魏公为书其诗。则节妇之名因公之翰墨而愈不朽矣。又岳州徐君宝妻某氏亦同时被掠来杭居韩蕲王府自岳至杭。相从数千里。其主者数欲犯之。而终以巧计脱。□氏有令姿主者弗忍杀之也一日主者怒甚将即强焉。因告曰。俟妾祭谢先夫。然后为君妇未晚也。主者喜诺。即严装焚香再拜默祝。南向饮泣。题满庭芳词一阕于壁上已投大池中以死。词曰。汉上繁华。江南人物。尚遗宣政风流。绿窗朱户。十里烂银□。一旦刀兵齐举。旌旗拥百万□□篦□□休长驱入歌楼舞榭。风卷落花愁。清平三百载。典章文物。扫地俱休。幸此身未北犹客南州。破鉴徐郎何在。空惆怅。相见无由从今后断魂千里。夜夜岳阳楼。噫使宋之公卿将相。贞守一节。若此数妇者则岂有卖降覆国之祸哉。宜乎秦贾之徒为万世罪人也。
王贞妇清风岭事。昭然在金石。烨然在简册可征也。后有一人以为无是事。作一诗非之。其诗曰。啮指题诗似可哀班班驳驳上青苔。当初若有诗中意。肯逐将军马上来。后其人绝嗣。惜乎其人姓名逸之矣。噫。世有小人好诬善为恶指正为邪蔑忠为奸。日廉为贪者。视此其亦可以少警哉。元杨廉夫亦有题王节妇诗曰。介马□□百里程。青风后夜血书成。祗应刘阮桃花水。不似巴陵汉水清。后廉夫无子一夕梦一妇人谓曰。尔知所以无后乎。曰。不知妇人曰。尔忆题王节妇诗乎虽不能损节妇之名而毁谤节义其罪至重。故天绝尔后。廉夫既寤。大悔。更作诗曰。天随地老妾随兵。天地无情妾有情。指血啮开霞峤赤。苔痕化作雪江清。愿随湘瑟声中死。不逐胡笳拍里生。三月子规啼断血。秋风无泪写哀铭。后复梦妇人来。谢。未几。果生一子。
至元十四年元兵破吉州。永新城谭氏妇赵。抱婴儿随其舅姑同匿邑校中。为悍卒所获。杀其舅姑。执赵欲□之。赵骂曰。吾舅姑死于汝。吾与其不义而生。宁从吾舅姑以死尔。遂与婴儿同遇害。血渍于殿两楹之间。入砖为妇人与婴儿状。久而宛然如新。或讶之。磨以沙石不灭。又鍜以炽炭。状益显。古云至诚可以贯金石。自有神理存焉。
汪元量字有大。钱塘人。当度宗时。以善琴出入宫掖。元兵入城。赋诗云。钱塘江上雨初干。风入端门阵阵酸。万马乱嘶临警跸。三宫洒泪湿铃銮。童儿剩遣追徐福。厉鬼终须灭贺兰。若说和亲能活国。婵娟应是嫁呼韩。又曰。西塞山前日落处。北关门外雨连天。南人堕泪北人笑。臣甫低头拜杜鹃。乱点更筹杀六更。风吹庭燎灭还明。侍臣奏罢降元表。臣妾签名谢道清。顷之。随三宫北去。□滞燕京。时有王清惠张琼英皆故宫人善诗。相见辄涕泣。元量尝和清惠诗云。愁到侬时酒自斟。挑灯看剑泪痕深。黄金台迥少知己。碧玉调高空好音万叶秋声孤馆梦。一窗寒月故乡心。庭前昨夜梧桐雨劲气潇潇入短襟。世皇闻其善琴。召入侍。鼓一再行。骎骎乎有渐离之志。而无便可乘也。遂恳乞为黄冠。世皇许之。濒行。与故宫人十八人酾酒城隅鼓琴□别。不数声。哀音哽乱。泪下如雨张琼英送以诗云。客有黄金白璧怀。如何不肯赎奴回。今朝且尽穹庐酒。后夜相思无此杯。元量既还钱塘。往来彭蠡间风躅□装。倏无定居。人莫测其去□之迹。遂传以为仙。 
【 瞿塘之下地名人鲊瓮秦少游尝谓未有以对。南迁度鬼门关。乃用为绝句云。身在鬼门关外天。命轻人鲊瓮头船。北人恸哭南人笑。日落荒村闻杜鹃。汪诗祖此。】 
元量自号水云子。一时士流多题□其事。江□贤诗云。一曲丝桐奏未休。萧萧笳鼓禁宫秋。湖山有意风云变。江水无情日夜流。供奉自歌南渡曲。拾遗能赋北征愁。仙人一去无消息。沧海桑田空白头。李吟山诗云。青云贵戚玉麟儿。曾逐銮车入紫闱。王母窗前窥面日。太真膝上画□时沧溟水□龙何在。华表秋深鹤未归。三尺焦桐千古意。黄金谁与铸钟期。马易之诗云。三日钱塘海不波。子婴系组纳山河。兵临鲁国犹弦诵。客过商墟独啸歌。铁马渡江功赫奕铜人辞汉泪滂沱。知章喜得黄冠赐。野水间云一钓蓑。　水云子题王导像有曰。秦淮浪白蒋山青。西望神州草木腥江左夷吾甘半壁。只缘无泪洒新亭。
元朵那者。杭城东伟兀氏之女奴也。年十九。勤敏谨愿。主卒某郡官所。朵那奉主妇日谨。主妇亦委以心腹。至正壬辰秋。寇陷杭。劫官民府库。至伟兀氏家。不得物。乃反接主妇柱下□刀砺颈上。诸侍婢皆散走。朵那独以身覆主。妇请代死。且告曰。将军利吾财。岂利杀人哉。凡家之货宝。皆我所藏。主母固弗知。若免主母死。吾当悉以与将军不吝寇允。解主妇缚。朵那乃探金银珠玉币帛等。散置堂上。寇争夺之竟又欲犯朵那身。朵那持刀欲自屠曰。我主二千石。我誓不奴他姓主。况汝贼乎。寇惊异。舍而去。朵那泣拜主妇曰。弃主货全主命权也。妾受命。主钥货今失货而全身非义也请从此死。遂自杀时人莫不称之曰义烈云。


宋稗类钞卷之四
潘永因长吉氏编辑
金沙
兄永圜大生氏订定
　家范
求忠于孝。欲治先齐正是四国。不忒其仪。妻子好合兄弟怡怡。闺门之始王化所基集家范
吕汲公在相位。其兄进伯自外郡代还。相与坐东府堂上夫人自廊下降阶趋谒。以二婢挟持而前。进伯遽曰。宰相夫人不须拜。微仲解其意。叱二婢使去。夫人独拜于赤日中。尽礼而退。进伯□不顾劳。闻者叹服其家法之严。 
【 吕大防字微仲。谥正愍。其兄大忠宇进伯。弟大临字与叔。大钧字和叔。】 
元佑中。吕微仲当轴。其兄大忠自陜漕入朝。微仲虚正寝以待之。大忠辞以相第非便。微仲曰。界以中溜即私家也卒从微仲之请。时安厚卿亦在政府。父日华尚康宁。且具庆焉。厚卿夫妇偃然居东序。时人以此别二公之贤否。
陈谏议省华三子。尧叟尧咨皆举状元。尧佐亦中第。后尧叟至枢相。尧咨至节度使。尧佐至丞相。而谏议家法甚严。尧叟娶马尚书女。日执馈。马于朝路遇谏议以女素不习。乞免其责谏议荅云。未尝使之执馈。自是随山妻下□耳马遂语塞三子已贵。秦公尚无恙。每□客至其家。尧佐及伯季侍立左右。坐客踧踖不安。求去。秦公笑曰。此儿子辈耳。时人皆以秦公教子有法。而以陈氏世家为荣。
韩宗魏亿。教子严肃不可犯。知亳州第二子舍人自西京谒告省觐。康公与右相。及侄柱史宗彦。皆中甲科归。公喜。置酒召僚属之亲厚者。俾诸子坐于隅。坐中忽云。匚郎。吾闻西京有疑狱奏谳者。其详云何。舍人思之未能得。已诃之。再问未能对。遂推案索杖大诟曰。汝食朝廷厚禄。倅贰一府。事无巨细。皆当究心。大辟奏案尚不能记。则细务不举可知矣。吾在千里外。无所干预犹能知之。尔叨□廪禄。何颜报国。必欲挞之。□□力解方已。诸子股栗。屡日不能释。家法之严如此。所以多贤子孙也。 
【 韩忠献四子。仲文综。子华绛。持国维玉汝缜其后仲文知制诰子华□汝皆登宰席持国至门下侍郎为本朝之甲族韩魏公琦亦谥忠献】 
吕希哲字源明。正献公长子。正献教公。事事循规矩。甫十岁。祁寒暑雨。侍立终日。不命之坐不敢坐也日必冠带以见长者。平居虽天甚热在父母长者之侧。不得去申袜缚□衣服惟谨行步。出入无得入茶酒肆市井里巷之语。郑□之音。未尝一经于耳。不正之书。非礼之色。未尝一接于目。公尝言人生内无贤父兄。外无严师友而能有成者鲜矣
张安国守抚州时。年未五十。其父总得老人在官。一日老人于斋中索纸墨发书。有二吏人来声喏拱立。总得问为谁。对曰书表司适闻运使发书来祇应。总得遣之去。□呼文国来曰有抚州书表司。是伏事汝。我发书汝当伏事我。安国侍立候总得修书。封题遣发。乃退
包孝肃家训云。后世子孙。仕宦有犯赃滥者不得放归本家。亡殁之后。不得葬于大茔之中。不从吾志。非吾子孙共三十七字。其下押字又云。仰珙刊石。□于堂屋东壁。以诏后世。又十四字。珙。孝肃子也。 
【 据史孝肃无子当是嗣子。】 
大丞相冯公当世记。富家翁有宅于村者亲既终堂其兄甲敦在原之义友爱其弟乙甚厚乙安乐之。未尝有违言久之。乙有室不令。日咻其夫使叛其兄。乙牵于爱而听之。而甲之所为无不□者。欲开隙而无其端。于时甲有□马。爱之甚至。虽亲旧借。□以他马代之。乙欲激其怒。伺甲之马出。杖折其足。甲归而见之。且喻其意谓其仆曰。去之而新是图。甲复有花药之好。列樯数十。皆名品也。且其手植者焉。灌溉壅培不倦其劳也。又将缘是以激之。乘间锄而去之。甲曰。吾欲去是久矣。而米果也。因□其地而植之谷。乙悔其非。且将改之。而其室未厌也。甲鳏处。嬖一妾。处之侧室。未尝一与家事。其妇踵门而数之。诟骂毁辱。无所不至。妾不能堪。则诉其主。甲因逐其妾妇闻之。媿汗浃背。且曰。妾不幸不及舅姑。无以为型。以至于此不知伯氏之德宇如是也。乃正冠帔而拜于庭以谢不敏。卒为□妇。以相其夫而肥其家。若甲者可谓贤矣。
鄱阳张吉夫介方娠时。其父去客东西川不还张君自为儿时。已怆然有感。其言语食息。未尝不在蜀也。与尚书彭。公器资司学。作诗云。应是子规啼不到。致令我父未归家。闻者皆怜之。既长走蜀。父初无还意。乃归省母。复至涪阆。往返者三。其父遂以熙宁十年三月至自蜀。乡人迎谒叹息。或为感泣。一时名士。咸赋诗以记其事
张循王尝教子侄曰。子弟随父兄显宦。不患人事不熟。议论不高。见闻不广。其如居移气。养移体何。一旦从事。要当痛锄虚骄之气。昔之照壁后。訾量人物。指摘仪度。见其或被上官诋呵。进退失措者。莫不□笑声闻于外及今□趄客次庭揖而升。回视照壁后窃窥者。乃昔日之我也。每三复斯言。为之慨叹。非身历者。不知其言之切当也颜氏家训曰。梁朝全盛之时。贵游子弟。多无学术。熏衣剃面傅粉施朱。驾长檐车。蹑高齿屐。从容出入望若神仙求第则雇人答策。公燕则假手赋诗。当尔之时。亦快士也。及离乱之后。朝市迁革。铨衡无曩日之亲。当路非当时之党。求之身而无所得。施之用而无所用被褐而丧珠。失皮而露质当尔之时诚驽才也。贵游子弟。宜书此于座右。
婺原小民詹直。绍兴九年。因醉殴杀邻妇姚氏。法当死。其子惠明不在。后归既知。乃诣县乞身代。不听成狱复诉府。言无以报罔极恩。幸有两弟可以养母。乞代父刑以存父。囓指出血词甚哀。太守曾天游。谕以无此法。哭拜屡恳。方盛夏坐府门。灼艾顶上哀恳。曾恻然。阅状未竟。惠明割左耳掷府厅。洒血淋漓。一府大惊。曾为艹奏而系之狱。俟报父见子骂曰。我年老。杀人偿命是本分。汝有妻子。何得如是。及报诏□父罪一等。而释惠明。□至。官吏欲□惠明情之真伪。隐诏谕绐以得请拥入市代刑。惠明色无悔怖欢呼曰。养子防老。积枝防饥。代父偿命。情理所宜。至市曹。始宜恩诏人咸叹美其诚孝。时年二十有二。曾又状上乞量加恩赐。以励风俗。于是命所居曰嘉福里曰。孝悌赐钱三万。帛二疋。米二斛。
陆象山家于抚州金溪。累世义居。一人最长者为家长。一家之事听命焉逐年选差子弟分任家事。或主田畴或主租税。或主出纳。或主□爨。或主□客。公堂之田仅足一岁之食。家人计口打饭。自办蔬肉不合食。私房婢仆。各自供给。许以米附炊。每旦附炊之米交至掌□爨者置历交收饭熟按历给散。□至则掌□者先见之。然后白家长出见。□以五酌□随堂饭食。夜则□酒杯羹。虽久留不厌。每晨兴家长率□子弟致恭于祖祢祠堂。聚揖于厅。妇女道万福于堂。暮安置亦如之。子弟有过。家长会□子弟责而训之。不改则挞之。终不改。度不可容则告于官屏之远方晨揖击鼓三□子弟一人唱云听听听劳我以生天理定若还懒惰必饥寒莫到饥寒方怨命虚空自有神明听又唱云听听听衣食生身天付定酒肉贪多定夭寿经营太甚违天命定定定
程公鹏举万里在宋季被掠于兴元版桥张万户家为奴张以掠得宦女某氏妻之既婚之三日妻自内出见万里面有泪痕知其怀乡。即窃谓之曰观君之才貌非久在人后者何不为去计而甘心于此乎夫疑其试己也诉于张张命挞之越三日复告曰君若去必可成大哭否则终为人奴耳夫愈疑之。又诉于张张命出之遂鬻于市人家妻临行以所穿绣鞋一。易程一履。泣而曰。期执此相见矣。程感悟奔归宋以荫补官迨元朝统一海宇程为陜西行省□知政事自与妻别已三十余年义其为人未尝再娶至是遣人□向之□履。往兴元访求之市家云此妇到吾家执作甚勤遇夜未尝解衣以寝每纺绩达旦毅然莫可犯吾妻异之视如己女将半载以所成布匹偿元鬻镪物。乞身为尼吾妻施赀以成其志见居城南某庵中所遣人即往寻见。以曝衣为由故遗□履在地尼见之询其所从来曰吾主翁程□政使寻其偶耳尼出鞋履示之合。亟拜曰主母也。尼曰□履复全吾之愿毕矣。归见程相公与夫人为道致意竟不再出告以□政未尝娶终不山。旋报程。移文本省。遣使檄兴元路路官。为具礼委幙属李克复防护其车舆至陜西。重为夫妇焉。 
【 辍耕录所载如此。一本作彭城程万里。尚书文业之子也。年十九。以父荫补国子生。时元兵日逼。万里献战守和二策。以直言忤时宰。惧罪□奔江陵。未及汉口为元将张万户所获爱其材勇。□归兴元。配以俘婢。统制白忠之女也。名玉娘忠守嘉定。城破一门皆死。惟一女仅存。成婚之夕。各述流离。甚相怜重云云。】 

　志尚
意之所至。身不能禁。保全微尚间出殊心。虽门性癖。亦复情深。集志尚
晏元献公虽早贵而奉养极约。唯喜□客。未尝一日不晏饮。盘馔皆不预办。客至旋营之。苏丞相颂尝在公幕。见每有佳客。必留但人设一空案一杯。既命酒。果实蔬茹渐至。亦必以歌乐相佐。谈笑杂至。数行之后。案上已灿然矣。稍阑即罢遣声伎曰。汝曹呈艺已毕。吾亦欲呈艺。乃具笔札相与赋诗。率以为常。前辈风流。未之有比。
赵清献公好焚香。尤喜熏衣。所居既去。□数月香不灭。章子厚尝言神仙升举事。云形滞难脱。临行亦须假各香百余斤。焚以佐之。坐客或疑而未和。公举近岁庐山有崔道人者。积香数斛。一日尽发置五老峰下徐焚之。默坐其傍□盛不相辨。忽跃起。已在峰顶上。语虽近奇。亦或有是。
赵清献公每夜尝烧天香。必擎炉默告。若有所秘祝者。客有疑而问公。公曰。无他。吾自少。昼日所为。夜必衰敛奏知上帝。已而复曰。苍苍眇冥。吾一夫区区之诚。安能必其尽达。姑亦自防检。使不可奏者。知有所畏不敢为耳。
金陵赏心亭。丁晋公出镇日重建也。秦淮绝致。清在轩槛。取家第所宝袁安卧雪图张于亭之屏。乃唐周昉绝笔。凡经十四守。虽极爱而不敢□觊。偶一帅遂窃去。以市画芦雁掩之。后君玉王公琪守是郡。登亭留诗曰。千里秦淮在玉壶。江山清丽壮吴都。昔人已化辽天鹤。旧画难寻卧雪图。冉冉流年去京国。萧萧华发老江湖。残蝉不会登临意。又噪西风入座隅。此诗与江山相表里。为贸画者之萧斧也。 
【 一云。晋公始典金陵。陛辞日。真宗出周昉袁安卧雪图。曰付卿到金陵。可选一绝景处张之公遂张于赏心亭。】 
</div>
    <div class="pagination">
<a href="宋稗类钞_page7.html">上一页</a><span>...</span><a href="宋稗类钞_page3.html">3</a><a href="宋稗类钞_page4.html">4</a><a href="宋稗类钞_page5.html">5</a><a href="宋稗类钞_page6.html">6</a><a href="宋稗类钞_page7.html">7</a><span class="current-page">8</span><a href="宋稗类钞_page9.html">9</a><a href="宋稗类钞_page10.html">10</a><a href="宋稗类钞_page11.html">11</a><a href="宋稗类钞_page12.html">12</a><a href="宋稗类钞_page13.html">13</a><span>...</span><a href="宋稗类钞_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
