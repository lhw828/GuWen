<!DOCTYPE html>
<html>
<head>
    <meta charset="UTF-8">
    <title>玉海 - 第 199 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 199 页/共 284 页</h1>
    <div class="content">　　晋防冲小舰
　　陶侃御陈敏寇用运船为战舰　梁裴邃征邵阳洲密作没突舰破之　梁王僧辩讨侯景贼望官军有双龙挟舰　梁王琳毎战胜舰则有声如野猪其战舰千数以野猪为名　桞文安南都防志陆连长毂海合艨艟
　　晋水军
　　通鉴刘裕为晋太尉义熈十二年戒严伐秦沈林子刘遵考将水军出石门自渡河王仲徳水军入河将通魏滑台十三年裕引水军发彭城自淮泗入清河将泝河西上先遣使假道于魏魏兵十万屯河北岸裕乃引军入河裕至潼关王镇恶帅水军自河入渭以趋长安秦主使姚丕守渭桥以拒之镇恶泝渭而上乗防冲小舰行船者皆在舰内秦人但见舰进惊以为神至渭桥镇恶令军士食毕持仗登岸即密使人解放舟舰渭水迅急倐忽不见众腾踊争进大破姚丕军　宋桓防之以百舸为前锋据石济魏人以所得战舰连以铁鏁三重断河以絶河水迅急防之中流而下毎至铁锁以长柯斧断之唯失一舸余皆完备而返　梁韦叡拒魏军叡装大舰使冯道根为水军鬬舰临魏垒以小船载草灌膏焚其桥　侯景使侯子鍳为水战之备以鸼防千艘并载土王僧辩麾细船令退留大舰夹泊两岸子鍳趋之大舰断其归路合战江中景兵大败梁王琳引合肥巢湖之众舳舻相次而下陈侯瑱率军进屯槛洲明日合战琳军少却及夕东北大风吹其舟舰并坏夜中有流星坠于贼营及旦风静琳入浦以鹿角绕岸不敢复出时西魏将史宁蹑其上流瑱闻之知琳不能持久收军却据湖浦以待其毙及史宁至围郢州琳恐众溃乃率船来下去芜湖十里而泊明日齐人遣兵琳瑱令军士晨炊蓐食顿芜湖尾以待之将战有微风至自东南众军施拍纵火定州刺史章昭达来平虏大舰中江而进琳军大败脱走以免者十二三欧阳纥防岭南反陈将章昭达讨之纥乃出顿涯口聚沙石盛以竹笼置水栅外用遏船舰昭达居其上流装舰造拍以临贼栅又令军人衔刀濳行水中斫竹笼笼篾皆解因纵大舰随流突之贼众大败
　　隋五牙大舰
　　杨素进取陈之计居永安造大舰名曰五牙上起楼五层高百余尺左右前后置六拍竿并髙五十尺容战士八百人旗帜加于上次曰黄龙置五百人自余平乗舴艋等各有差素引舟而下三峡陈以青龙百余艘守狼尾滩素夜帅黄龙数千艘衔枚而下遂帅水军东下舟舻被江旌甲曜日陈江中无一鬬船吕忠肃据巫峡凿岩缀鏁横截上流以遏隋船击之四十余战隋兵死者五千余人既而隋师防忠肃弃栅复据荆门延州素遣五牙四艘以拍竿碎其舰遂大破之
　　唐昆明池习水战
　　纪武徳九年三月庚寅幸昆明池习水战壬辰至自昆明池
　　唐战舰　浮海大航
　　河间王孝恭及李靖击萧铣帅战舰二千余艘东下大破铣军乗胜直抵江陵入其外郭又攻水城防之大获舟舰靖命尽散之江中诸将皆曰破敌所获当借其用柰何弃之靖曰萧铣之地南出岭表东距洞庭吾悬军深入若攻城而下援兵见之必谓江陵已破未敢轻进徃来窥伺动逾旬月吾取之必矣铣援兵见舟舰果疑不进靖进围之铣内外阻絶乃降　曹王臯教战舰挟二轮蹈之皷水疾进驶于阵马　阎立徳太宗时为匠即洪州造浮船大航
　　唐楼舰
　　韩滉传为镇海节度使造楼船三千柁以舟师由海门大阅至申浦乃还　钱镠伐呉钱瓘帅战舰五百艘皆载灰豆及沙战于狼山江瓘使顺风灰吴人不能开目又散沙于已船散豆于吴船豆为战血所渍吴人践之皆僵仆因纵火焚吴船　后梁贺瓌以竹笮聨艨艟十余艘防以牛革设睥睨战格横于河渚
　　建隆造船务习水战
　　建隆二年正月壬辰幸造船务观习水战三年丙戌又幸　干德元年正月观造战船　干徳元年上使诸军习战舰于迎銮坡唐主惧甚
　　干徳讲武池习水战　水虎防
　　实录建隆四年【即干徳元年】四月庚寅内出缗钱募诸军子弟数千人凿池于朱明门外令右神武上将军陈承昭防其役将习水战也　干徳元年四月凿池于朱明门外引蔡水注之造楼船百艘选卒号水虎防习战池中【长编】　一云建隆四年凿大池于京城之南在玉津园东抵宣化门外引蔡水注之其年六月既成名教船池造楼船百艘选精卒号水虎防习战池中
　　开寳讲武池
　　开寳三年冬十月幸造船务命水工驾杂修楼船以习水战　开寳六年三月壬午诏以教船池为讲武池七年将有事于江南是嵗凡五临幸观习水战六月己酉命宋延渥帅禁旅数千习战于新池上数临观七月丁夘幸武成王庙遂幸新池观习水战干徳元年二月慕容延钊遣战棹都监武怀节等分兵趣岳州大破贼军于三江口获船七百余艘【解晖伪统军使黄从志以岳州拒令晖率舟师讨平之　五月遣使往涪泸戎等州阅櫂手増置水军】　二年十二月刘光义等入峡路生擒战棹指挥使夺战舰二百余艘斩获水军六千余初蜀于州鏁江为浮梁上设敌棚三重夹江列礟具上出地图指其处谓光义曰泝江至此切勿以舟师争胜当先遣歩骑濳击之竢其稍却乃以战棹夹攻可必取也　五年上尝幸讲武池临流观水战顾谓左右曰人皆言忘身为国然死者人所难言之易耳李进卿前对曰如臣者令死即死耳遂跃入池中上急令水工救之　开寳二年五月契丹兵分道入寇韩重赟阵于嘉山以待之戊子幸城东命水军乗小舟载纒弩进攻其城　是月己酉幸城南命水军乗轻舟焚北汉主门　七年闰十月己酉曹彬等入池州先是上遣八作使郝守濬率丁匠自荆南以大舰载巨竹絙并下朗州所造黄黒龙船于采石矶跨江为浮梁或谓江濶水深古未有浮梁而济者乃先试于石牌口既成丁巳曹彬等及江南兵战于铜陵败之获战舰二百余艘
　　太平兴国金明池习水战
　　太平兴国元年诏以卒三万五千人凿池以引金河水注之有水心五殿南有飞梁引数百歩属琼林苑毎歳三月初命神衞虎翼水军教舟楫习水嬉西有教塲亭殿亦或临幸阅炮石劲弩雍熈元年四月幸金明池观习水战上御水心殿以观战舰角胜皷噪以进徃来驰突必为回旋击刺之状顾侍臣曰兵棹南方之事也今既平定固不复用但时习之不忘武功耳　纪太平兴国二年二月乙巳幸新凿池赐穿池卒人千钱布一端三年二月始凿金明池七年十月戊辰幸金明池御龙舟观习水战　又雍熈二年四月丙申幸四年四月丁未幸观水嬉因习射又九月丙寅因登水心殿射淳化二年三月乙卯幸御水心殿观水嬉又淳化三年三月庚申幸金明池观水嬉命为竞渡之戏　祥符二年四月丁亥赐金明池善泅军士緍钱　太祖朝制造兵棹防水路时神卫立水军及江淮平定不复振举真宗于江浙淮南选取习水兵士立成指挥
　　太平兴国渡河大船　神舟
　　太平兴国四年征北汉
　　至道二年八月江淮发运使杨允恭捕取私盐贼送阙下上贷之曰此等越逸江湖习性已久固不能工作可团为一军以备舟檝之用号平河军
　　咸平战船式
　　咸平三年八月戊申造船务匠项绾等献转海船式
　　景徳金明池观水战
　　会要【原阙】
　　祥符神衞水军
　　大中祥符六年诏在京诸军选江淮习水卒于金明池按试战棹立为水虎翼军置营池侧其江浙淮南诸州亦令准此选卒置营初太祖立神衞水军及江淮平定不复振举上以兵备不可废故复置焉七年五月诏诸州简兵有善水者以补神衞水军
　　天圣金明池观水嬉
　　六年【原阙】
　　嘉祐二年三月二十二日命契丹使观金明池水嬉熈宁三年四月三日元丰二年四月辛丑幸观水嬉
　　建炎楼船凌波军
　　建炎元年六月二十一日置水军以习水战号楼船军从李纲之请也　会要建炎元年六月宰臣李纲言守备之策当于沿河沿淮沿江置帅府要郡以控扼将佐军兵云云濒河江淮去处帅府别置水兵二军要郡别置水兵一军次要郡别置水兵半军以习水战并招募习水善波操舟便利之人令拟到军号楼船军凌波军诏并从之
　　建炎江淮习水战
　　建炎三年正月吕颐浩言水战之具在今宜讲然防淮难防江易近虽于镇江之岸摆泊海船而上流诸郡自荆南抵仪真可渡处甚多望置使两员一专提举造船且询水战利害
　　建炎海船
　　建炎四年乌珠回至镇江夏四月乌珠自明州回韩世忠先屯焦山以邀其归路乌珠遣人约战世忠伏兵击之俘获甚众及其舟千余艘虏不得济求假道相持于黄天荡世忠募通船百余艘泊金山下预命工链为长绠大钩虏拥千舟而前世忠分海船出其背缒一绠则曳一舟虏不得渡募人献破海舟之防乃以轻船絶江而遁
　　绍兴飞虎战舰
　　绍兴二年七月丁丑无为军守臣王彦恢言大江以南欲控扼非战舰不可制飞虎战舰傍设四轮毎轮八檝四人旋斡日行千里又有神武战车比之防冲偏箱鹿角此尤至要诏就本军措置
　　绍兴戈船
　　绍兴十一年十月十九日知秀州方滋以戈船先办除直袐阁　三十一年虞允文趋采石列军为阵分戈船为五虏与官军歩战戈船并进虏舟皆沉没水为之丹一本云虏至杨林瞰江恃军以为师可渡也李显忠
　　措置依山列马歩军五分戈船以其二泊于东西岸其一泊中流其二于庐州港中顷之虏渐登陆遣王琪等击之及速遣戈船并进以神臂尅敌弓射之贼退遁港中所匿戈船出断其后夺贼船二千余艘继以轻舸焚其战船
　　绍兴海鳅船
　　绍兴三十一年十一月金人亮欲由采石而渡命虞允文趣李显忠代王权所留水军车船咸在而诸将未有统属允文使人督之敌舟渐近我军用海鳅船迎击敌舟多沉溺纵火自焚其舟走洲　系年录绍兴三十一年十一月金亮在洲镇杨存中虞允文恐车船临时不堪用乃临江栧试命战士踏车船径趋洲将廹岸复回中流上下三周金山回转如飞是年十月李寳与金人舟师遇于密州胶西县敌帆皆以油缬为之寳以火箭射之烟焰烧延火不及者犹欲前拒寳命健士跃登其舟以短兵殪之舟中其余皆中原旧民脱甲而降者三千余人
　　绍兴水军
　　【原阙】
　　隆兴御前水军
　　隆兴元年九月诏诸州召募水手于手上刺某州水军字以革冒代之【五年秋又增五百人】　建炎以来朝野杂记平江许浦水军本明州定海水军也旧沿海制置司乾道中改殿前司以三千人为额五年冬又改为御前水军八年春并归许浦淳熈四年冬以七千为额江隂水军旧自泉州调发乾道三年以其劳费奏留屯二千人于江隂军而沿海制置司又别屯千人淳熈末增置四千此外左翼军亦有水军三千摧锋军二千福州延祥寨千人镇江建康池江鄂州御前诸帅亦各有水军其后殿司又有澉浦水军而淮隂靖安唐湾采石诸水军则皆冠以御前水军之号
　　淳熈多桨飞江船
　　淳熈三年十一月进呈建康都统郭刚奏本司车船损已补填依海船様造多桨飞江船上曰车船古之艨冲辛巳用兵取胜岂宜改造其多桨船止许逐军自行创造不得充新营车船数
　　武经总要吴人以舟楫为舆马以巨海为平道是其所长春秋时吴以舟师伐楚又越军吴军舟战于江伍子胥对阖闾以船军之教比陆军之法大翼者当陆军之车小翼者当轻车突冒者当冲车楼船者当行楼车楼船者当轻足骠骑公输般自鲁之楚为舟楫之具谓之钩拒退而钩之进则拒之
　　舟师可以进可以守东南之师趋三齐者向淮入泗而止【刘伐南燕至下邳】趋河北者自汴入河而止【桓温伐燕至枋头】舍舟登陆尚得半利趋关中者自河而入径至长安【王镇恶】水陆并进可得全利此以舟师进者也塞建平之口使自三峡者不得下【王濬杨素自此而下】据武昌之要使自汉水者不得进【汉入江处正直江夏何尚之言夏口在荆江之中正对沔口通接雍梁实为津要由来旧镇根本不易】守采石之险使自合肥者不得渡【韩擒虎渡处】防歩之津使自盱眙者不得至【魏太武来处】此以舟师守者也鬬舰之制近世太精昔人智巧殆不能及胡虏望之惊若神限以际矢之水驾以如山之浪彼虽虎兕豺狼莫敢前也


　　玉海卷一百四十七
<子部,类书类,玉海>
　　钦定四库全书
　　玉海卷一百四十八
　　宋　王应麟　撰
　　兵制
　　马政【一】
　　古者牧养之马有养之官有藏之于民官民通牧者周也牧于民而用于官者汉也牧于官而给于民者唐也
　　黄帝马师
　　列仙传【刘向撰】马师皇者黄帝马师　淮南子黄帝治天下飞黄服皁　吕氏春秋乗雅作驾寒哀作御
　　夏九代马
　　山海经大乐之野夏后啓于此舞九代马乗两龙　文选王元长序夏后两龙载驱璿台之上注良曰夏后啓有马号为两龙乗游于璿台之上以飨诸侯百官也
　　殷牧师
　　后汉西羌传殷太丁之时周季歴复伐燕京之戎后二年周人克余无之戎于是太丁命季歴为牧师注季歴文王之父也竹书纪年曰太丁四年周人伐余无之戎克之周王季命为殷牧师　秦纪费昌为汤御太戊使中衍为御　吕氏春秋伊尹说汤曰青龙之匹遗风之乗【注马名】　诗出车我出我车于彼牧矣注出车就马于牧地我我殷王也　禹贡莱夷作牧【注可以放牧】　记夏戎事乗骊殷戎事乗翰周乗騵夏骆马黒鬛殷白马黒首周黄马蕃鬛【疏鲁有三代之马】　宋志夏马駵殷马骆周马骍
　　周十二闲　六廏　马政
　　夏官校人中大夫二人上士四人下士十有六人【注校人马官之长】掌王马之政【注政谓差择养乗之数也月令曰班马政　左传昭公二十七年楚都君子及王马之属注王之养马官属校人也】辨六马之属种马一物戎马一物齐马一物道马一物田马一物驽马一物【玉路驾种马戎路驾戎马金路驾齐马象路驾道马田路驾田马驽马给宫中之役　诗车攻我马既同注宗庙齐豪尚纯也戎事齐力尚强也田猎齐足尚疾也　鲁颂正义天子戎路无饰故卑于象路戎马尚强故先于齐马　诗六月比物四骊注毛物也正义戎车虽以齐力为主亦不厌其同色故曰驷騵彭彭又曰乗其四骐田猎齐足而曰四黄既驾皆同色也无同色者乃取异毛骐駵是中騧骊是是也　辀人国马之辀注国马谓种戎齐道马髙八尺】凡颁良马而养乗之乗马一师四圉三乗为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八【八疑为六字之误】丽一师八师一趣马八趣马一驭夫【良善马五路之马郑司农云四匹为乗养马为圉康成谓二耦为乗自乗至廏其数二百一十六匹易干为马此应干之防也至校变为言成者明六马各一廏此云六马者盖合下驽马三分之一言之自此而王马小备也校有左右则良马一种者四百三十二匹五种合二干一百六十匹驽马三之则为千二百九十六匹五良一驽凡三千四百五十六匹然后王马大备诗云騋牝三千此谓王马之大数与丽偶也驽马自圉至驭夫凡马千二十四匹与三良马之数不相应八皆为六字之误也师十二匹趣马七十二匹则驭夫四百三十二匹然后而三之无仆夫者不驾于五路卑之也】天子十有二闲【每廏为一闲】马六种邦国六闲【晋六驺】马四种家四闲马二种【诸侯无种戎而有齐道田驽大夫有田马其驽马皆分为三　鲁颂传有良戎而无齐道】凡马特居四之一春祭马祖执驹【马祖天驷也】夏祭先牧颁马攻特【先牧始养马者】秋祭马社臧仆【马社始乗马者臧仆谓简练驭者世本相土作乗马】冬祭马步献马讲驭夫【马步神为灾害马者】凡大祭祀朝觐会同毛马而颁之军事物马而颁之【毛马齐其色物马齐其力】趣马【下士皁一人】掌賛正良马而齐其饮食简其六节【注差】
　　【王马以为六等　书立政趣马小尹庶常吉士】　巫马【下士二人医四人】掌养疾马而乗治之　牧师【下士四人】掌牧地皆有厉禁而颁之孟春焚牧中春通淫掌其政令凡田事赞焚莱　廋人【下士闲二人】掌十有二闲之政教以阜马佚特教駣【音肇】攻驹及祭马祖祭闲之先牧及执驹散马耳圉马【九者皆有政教】正校人员选【校人谓师圉也】马八尺以上为龙【月令驾苍龙】七尺以上为騋【诗騋牝三千】六尺以上为马　圉师乗一人【四马为乗】掌教圉人养马春除蓐衅廏始牧夏庌马冬献马【蓐马兹也马既出而除之新衅焉神之也庌音雅庌庑所以庇马凉也】　圉人良马匹一人驽马丽一人【丽耦也】掌养马刍牧之事以役圉师凡賔客丧纪牵马而入陈廞马亦如之【周秩官曰司马陈刍注司马掌帅圉人养马故陈刍　周制曰国有郊牧注放牧之地载师有牧田】　马质【中士二人】掌质马马量三物曰戎田驽皆有物贾纲恶马禁原蚕【注天文辰为马蚕书蚕为龙精】　驭夫分公马而驾治之【注乗调六种之马】　秋官蛮隶掌役校人养马　月令仲夏班马政【养马之政教廋人职曰掌十有二闲之政教】季秋班马政命仆及七驺咸驾【马政谓齐其色度其力使同乗也】　周官马政养之以皁乗廏校视之以圉牧廋巫设祖牧社步之祭以谨其本时出入游靡之节以宣其性情分庌栈牝牡之别以一其种严攻讲刻剔之防以就其才又为之禁原驱防纲恶去害　春祭房星尊祖也夏祭先牧尚养也秋祭马社敬乗也冬祭马步存祖也　之秣之斯马斯才既伯既祷有駜有容刍秣之式掌于太宰以马名卿列于夏官　驷騵彭彭武王所乗驷铁孔阜秦襄以田是齐色不专宗庙　诗正义干旄马五辔王肃云古者一辕之车驾三马则五辔其大夫皆一辕车夏后氏驾两谓之丽殷益以一騑谓之周人又益一騑谓之驷本从一而来亦谓之王基云商颂约軝错衡八鸾锵锵则殷驾四不驾三也又异义天子驾数易孟京春秋公羊说天子驾六毛诗说天子至大夫同驾四士驾二诗之四騵彭彭武王所乗龙旂承祀六辔耳耳鲁僖所乗四牡騑騑周道倭迟大夫所乗礼王度记天子驾六诸侯与卿同驾四大夫驾三士驾二庶人驾一说与易春秋同之闻也周礼校人乗马一师四圉四马为乗此一圉养一马而一师监之也尚书布乗黄朱言献四黄马朱鬛也既周天子驾六则校人何不以马与圉以六为数诸侯何以不献六马王度记曰大夫驾三经传无所言是自古无驾三之制也　诗吉日庚午疏必用午日者盖于辰午为马故也　无羊疏拟驾用者属牧师令生息者属牧人
　　周戎马
　　左传成元年三月作丘甲注周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之正义注多是司马法而以周礼冠之以司马法祖述周礼所陈即周法也司马法六尺为步步百为畆畆百为夫夫三为屋屋三为井四井为邑四邑为丘丘有戎马一匹牛三头是曰匹马丘牛四丘为甸甸六十四井出长毂一乗马四匹牛十二头甲士三人步卒七十二人戈楯具谓之乗马郑注论语云司马法成方十里出革车一乗注小司徒云成出革车一乗甲士十人徒二十人与此不同者谓公卿大夫畿内采地之制此谓诸侯邦国出军之法甸即乗也六十四井出车一乗故以甸为名　书周官注夏官卿主戎马之事掌国征伐　诗秦驷驖四马既闲正义四种之马诸侯无种戎四马当八辔言六辔者以骖马内辔纳之于觖故在手唯六辔聘礼云賔觌总乗马注云总八辔牵之谓賛者步牵马故八辔皆在手也大叔于田言六辔如手谓马之进退如御者之手为御之良此言在手谓不假控制为马之良　曲礼前有车骑则载飞鸿疏古人不骑马经典无言骑者今言骑是周末时礼　陆氏曰古称黄帝以车战蚩尤以骑战又齐鲁相遇以鞍为几则军之有骑尚矣【详见后】
　　周八骏【图】
　　穆天子传癸酉天子命驾八骏之乗右服骝而左騄耳右骖赤蘎【古骥字】而左白□天子主车造父为御□□为右次车之椉右服渠黄而左逾轮右骖盗骊而左山子柏天主车参伯为御奔戎为右至于黄泽官乐謡曰黄之池其马歕沙皇人威仪黄之泽其马歕玉皇人夀谷　列子周穆王肆意逺游命驾八骏之乗左服【华字】骝而右绿耳右骖赤骥而左白【古义字】主车则造父为御【泰字】□【丙字】为右次车之乗右服渠黄而左逾轮左骖盗骊【即纤离】而右山子柏天主车参百为御奔戎为右驱驰千里至于巨搜氏之国宿于昆仑之阿赤水之阳别日升于昆仑之丘以观黄帝之宫遂賔于西王母觞于瑶池之上乃观日之所入一日行万里　史记秦本纪造父以善御幸于周缪王得骥温骊骅骝【一云华骝】绿耳之驷【集解郭璞曰纪年云北唐之君来见以一骊马是生绿耳八骏皆因其毛色以为名号骃按穆天子传有八骏之乗此纪不具　尔雅疏云穆天子传丙寅天子属官効器乃命正公郊父受勅宪用中八骏之乗以饮于枝洔之中积石之南河郭注云盗骊者为马细颈绿耳者纪年云北唐之君来见以一骊马是生绿耳　栁宗元观八骏图说云好事者为之图宋齐以来传之】西巡狩乐而忘归徐偃王作乱造父为缪王御长驱归周一日千里以救乱缪王以赵城封造父白此为赵氏非子居犬丘好马及畜善养息之犬丘人言之周孝王孝王召使主马于汧渭之间马大蕃息孝王曰昔栢翳为舜主畜畜多息故有土赐姓嬴今其后世亦为朕息马其分土为附庸邑之秦使复续嬴氏祀　拾遗记穆王即位三十二年巡行天下驭黄金碧玉之车傍气乗风起朝阳之岳自明及晦穷防县之表御八龙之骏一名絶地足不践土二名翻羽行越飞禽三名奔霄夜行万里四名超影逐日而行五名逾辉毛色炳耀六名超光一形十影七名腾雾乗云而奔八名挟翼身有肉翅递而驾焉按辔徐行以匝天地之域　书穆王命伯冏为太仆正正于羣仆侍御之臣【造父为御周游天下导其侈者果出于仆御之间人心操舍之无常可惧哉】　隋志五行类有周穆王八马图【选七命注骏马图有含阳侯骠】　国史志史道硕画八骏图一卷　崇文目八骏图一卷【小说】　唐李观有八骏图序　栁宗元有观八骏图说
　　淮南子散宜生得驺虞鸡斯之乗　说文马赤鬛缟身目若黄金名曰吉皇之乗周文王时犬戎献之　左传唐成公有两骕骦马　古今注秦始皇有七名马一追风二白兔三蹑影四追电五飞翮六铜雀七晨鳬张说集秦汧渺渺尚想非子之风鲁野区区犹传史克之颂【穆王八骏有骅骝騄耳之号汉文九逸有浮云絶尘之目】
　　周良马
　　穆天子传壬戌天子至于雷首犬戎觞天子雷首之阿乃献良马四六天子使孔牙受之【水经注引云云受之于雷水】己巳天子东征食马于漯水之上【水经注引之】　水经注湖水出桃林塞之夸父山其中多野马造父于此得骅骝绿耳盗骊之乗以献周穆王使之驭以见西王母　雄河东赋注师古曰翠龙穆天子所乗马也
　　鲁延廏　法廏　坰牧　晋六驺【小驷】
　　左传庄二十九年春新作延廏书不时也凡马日中而出日中而入正义春分百草始繁则牧于坰野秋分农功始藏水寒草枯则皆还廏此周典之制也【诗笺乗马系于廏无事则委之以莝有事乃予之谷爱国用也】　谷梁传延廏者法廏也【注六闲之旧制】鲁颂駉颂僖公也僖公牧于坰野駉駉牡马有驈皇
　　骊黄【首章言良马朝祀所乗故云彭彭】骓駓骍骐【二章言戎马齐力尚强故云伾伾】驒骆駵雒【三章言田马齐足尚疾故云绎绎】骃騢驔鱼【卒章言驽马给杂使贵肥壮故云祛袪】思无疆期斁邪马思臧才作徂正义礼诸侯六闲马四种传谓有良戎田驽不言齐道鲁金象路共驾良马戎路驾戎马田路驾田马驽给宫中之役　卫风騋牝三干【卫兼而有之马数过礼制齐语桓公封卫与之系马三百】　命彼倌人【主驾者】秦风小戎文茵畅毂驾我骐四牡孔阜六辔在手骐駵是中騧骊是骖俴驷孔羣厹矛鋈錞【李斯书乗纤离之马】　左传僖十五年晋乗小驷郑入也庆郑曰大事必乗其产生其水土知其人心安其教训服习其道【冀之北土马之所生无兴国焉　晋问云牵以荀息御以王良超以范鞅掀以栾鍼】　成十八年晋程郑为乗马御六驺属焉使训羣驺知礼注六闲之驺周礼诸侯有六闲马正义周礼掌马之官无名驺者襄三十三年传丰防为孟氏之御驺则驺亦御之类每廏有趣马十八人六闲之驺有一百八人【晋语谓之賛仆　晋屈产之乗　月令季秋班马政命仆及七驺咸驾注七驺谓趣马主为诸官驾说者正义皇氏云天子马有六种种别有驺则六驺也又有总主之人并六驺为七故为七驺】　襄二十五年楚蒍掩赋车籍马注籍疏其毛色嵗齿以备军用　郑有马师　楚有监马尹宫廏尹　楚语国马足以行军公马足以称赋【注国马民马公马公之戎马也】　韩非子秦穆公起卒革车五百乗畴骑二千步卒五万辅重耳入于晋【畴等也言马齐等】　史记苏秦传燕车六百乗骑六千匹赵车千乗骑万匹魏车六百乗骑五千匹楚车千乗骑万匹秦北有代马【战国防苏厉说赵曰代马胡驹】公羊注礼大夫以上至天子皆乗四马所以通四方
　　也天子马曰龙髙七尺以上诸侯田马髙六尺以上卿大夫曰驹髙五尺以上　礼大司马帅师执提郑司农云谓马上鼓疏曰先郑葢据当时已有单骑举以况周其实周时皆乗车无轻骑法也　春秋正义古者马以驾车六国时始有单骑苏秦云车千乗骑万匹是也　司马法孙子无骑战吴起之为武侯战以车五百乗骑三千匹而破秦五十万众其书六篇往往皆有骑战苏秦说六国于燕言骑六千匹于赵楚言骑万匹于魏言骑五千匹张仪说韩言秦骑万匹赵变胡服招骑射此皆战国用骑战之验今六韬言骑战决非太公所作古亦未有无车而乗马者故易曰舍车而徒【余又见周戎马段】
　　汉五监　六廏　六牧师苑　三十六苑　骑马令　骏马监　建章监　家马官　长乐未央廏　中廏令
　　百官表大仆秦官掌舆马有两丞属官有大廏未央家马三令各五丞一尉【大廏者天子之法廏惠帝纪所谓都廏也　家马供天子私用非大祀戎事军国所需故谓之家马　上官桀为未央廏令】又车府路軨骑马骏马四令丞又龙马闲驹槖泉騊駼承华五监长丞【如淳曰槖泉廏在槖泉宫下騊駼野马也师古曰闲阑养马之所也故曰闲驹騊駼出北海中其状如马非野马也　严安为骑马令】又边郡六牧师苑令各三丞【注师古曰汉官仪云牧师诸苑三十六所　汉仪注云太仆牧师诸苑三十六所　景纪注如淳曰汉仪注置北边西边以郎为苑监官奴婢三万人养马三十万匹】又牧槖昆蹏令丞【槖槖驼昆蹏好马名也蹏音蹄尔雅曰昆蹏趼善升甗者也师古曰牧槖言牧养槖驼也　郭璞曰昆蹏善上山秦时昆蹏苑是也】皆属焉中太仆掌皇太后舆马不常置也武帝太初元年更名家马为挏【徒孔反】马【乐志孔光奏省乐官七十二人给大官挏马酒】初置路軨【五行志未央殿辂軨中云云孟康曰廏名也　黄图路軨盖在未央宫中掌宫门舆马亦曰未央廏】水衡都尉元鼎二年初置属官有技巧六廏令丞成帝建始二年【三月丙午】省技巧六廏官【秋减乗舆廏马　汉旧仪云天子六廏未央承华騊駼骑马路軨大廏也马皆万匹据此表太仆属官已有大廏未央路軨骑马騊駼承华而水衡又云六廏技巧官是技巧之徒供六廏者其官别属水衡也　刘氏曰上林自有六廏一令丞主之】　地理志北地郡灵洲县有河竒苑号北苑归德县有堵苑白马苑郁郅县有牧师苑官【苑谓马牧】辽东郡襄平县有牧师官西河郡鸿门县有天封苑太原郡有家马官【注汉有家马廏一廏万匹后改曰挏马】　功臣表【兼史记】张良以廏将从起下邳王陵以廏将别定东郡南阳秘彭祖为中廏令夏侯婴为沛廏司御为滕令因奉车复为太仆齐受以家车吏入汉【师古曰家车非军国所用】　纪文帝二年十一月癸夘诏太仆见马遗财足余皆以给传置【贾山至言云省廏马以赋县传去诸苑以赋农夫】　昭帝始元四年七月诏往时令民共出马其止勿出诸给事中都官者且减之元鳯三年正月罢中牟苑赋贫民【注在荥阳】　元帝初元元年九月诏太仆减谷食马【贡禹言髙祖文景循古节俭廏马百余匹今廏马食粟将万匹惟深察古道从其俭者可无过数千匹乃下诏太仆减谷食马省宜春苑与贫民】二年三月诏罢黄门乗舆狗马五年四月诏乗舆秣马无乏正事而已　武纪太初二年五月籍吏民马补车骑马【武帝初廏马四十万匹　盐鐡论云贤良曰一马伏枥当中家六口之食无丁男一人之事】　列传李陵为建章监监诸骑【卫青亦为之】　金日防为马监【日防弟伦输黄门养马】　吾丘夀王愿养马黄门　卫青使咸宣买马河东召为廏丞【史记云大廏丞】　傅介子元鳯中以骏马监求使大宛迁平乐监　戾太子传发中廏车载射士【师古曰中廏皇后车马所在　楚有宫廏尹养由基　魏王朗曰西京中廏则騑騄驸马六万余匹外牧则扈养三万而马十之】续志太仆有未央廏令长乐廏丞【郑众子安世为长乐未央廏令与来】
　　【歴俱诣鸿都门注廏令秩六百石】本注旧有六廏令中兴省约但置一廏后置左骏令廏别主乗舆御马后或并省太子廏长一人四百石主车马　古今注汉安元年七月置承华廏令　安帝纪永初元年九月壬午诏廏马非乗舆常所御者皆减半食
　　汉九廏
　　三辅黄图未央大廏在长安故城中翠华大辂果马轭梁骑马大宛胡河騊駼【凡九廏】在长安城外霸昌观马廏在长安城外都廏天子车马所在中廏皇后车马所在【太平御览云黄图未央宫有金廏辂軨廏大廏果马廏轭梁廏骑马廏大宛廏胡河廏騊駼廏凡廏尢在城内】汉都廏　霸昌廏　交道廏　濯龙廏
　　惠纪三年七月都廏灾【大廏者天子法廏所谓都廏也是时天子居未央宫供天子之用也家马供天子私用非戎祀军国所须故谓家马也骑马所用虽未详然非天子所御也龙马以下五监皆牧养之所也牧槖师古曰牧养槖驼也昆蹏尔雅云昆蹏趼善升甗郭璞谓蹏如趼而健上山秦时有騉蹏苑是也边郡六牧师苑汉官仪所谓三十六所是也此西都马政之大畧】　史记田叔还至霸昌廏【括地志在雍州万年东北三十八里　郡国志在长安西二十五里】　谷永传敕过交道廏勿追【注去长安六十里近延陵】　文选赭白马赋注卢植集曰诏给濯龙廏马三百匹【铣曰濯龙内廏名】　晋志汉侍御史五曹四曰尉马曹掌廏马　廏啬夫【田广明传】　驺马猥佐【杨恽传给驺使乗之佐主猥马吏也　恵纪武士驺驺骑也】
　　汉马复令　马弩关
　　食货志文帝时鼂错说曰令民有车骑马一匹者复卒三人车骑天下之武备也故为复卒【师古曰当为卒者免其三人不为卒者复其钱】武帝令民得畜边县官假马母三嵗而归及息什一用充入新秦中车骑马乏县官钱少买马难得乃着令令封君以下至三百石吏以上差出牝马天下亭亭有畜字马嵗课息　武纪元狩五年春三月天下马少平牡马匹二十万注如淳曰贵平牡马贾欲使人共畜马　西域传征和中搜粟都尉羊请屯田轮台以东上诏曰当今务在禁苛暴止擅赋力本农修马复令以补缺毋乏武备而已郡国二千石各上进畜马方畧补边状与计对【师古曰马复因养马以免繇赋也】　货殖传马蹏噭千【为马二百】　景纪中四年春二月御史大夫绾奏禁马高五尺九寸以上齿未平不得出关　昭纪始元五年夏罢天下亭母马及马弩关注孟康曰旧马高五尺六寸齿未平弩十石以上皆不得出关今不禁也【新序上从主父偃之计因关马及弩不得出　唐贞元二年八月庚戌禁大马出蒲潼武关防要作元年】霍去病传卫霍两军之出塞阅官及私马凡十四
　　万匹后入塞不满三万匹乃置大司马位大将军票骑皆为大司马【自青围单于后不击匈奴者以汉马少】　王温舒为河内太守令郡具私马五十匹为驿自河内至长安
　　周校人六廏凡三千四百匹颁之官府卿大夫之共军事者也而丘甸之马民自备之以从戎自井田既壊凡有师役皆赋马与民孝武末年籍吏民马而课息徧于天下古之军赋殆不如此
　　汉苑马　牧师苑　内外廏【又见前】　流马苑
　　景纪中六年六月匈奴入鴈门至武泉入上郡取苑马注如淳曰汉仪注太仆牧师诸苑三十六所分布北边西边以郎为苑监官奴婢三万人养马三十万匹师古曰养鸟兽者通名为苑故谓牧马处为苑【留侯曰关中北有胡苑之利】　食货志景帝始造苑马以广用【师古曰为苑以牧马】武帝时吿緍没入奴婢分诸苑养马　昭纪元鳯二年六月诏颇省乗舆马及苑马防补边郡三辅传马【传马驿马也】令郡国毋敛今年马口钱　元纪初元二年六月省苑马以振困乏　地理志武威以西水草宜畜牧故凉州之蓄为天下饶安定郡参防有主骑都尉　和纪永元五年二月戊戌诏有司省减内外廏及凉州诸苑马注汉官仪曰未央六廏长乐承华等廏令皆秩六百石又云牧师诸苑三十六所分置西北边分养马三十万头安纪永初六年春正月庚申诏越巂置长利髙
　　望始昌三苑又令益州郡置万嵗苑犍为置汉平苑　续志太仆有牧师苑皆令官主养马分在河西六郡界中【六郡陇西天水安定上郡北地西河】中兴皆省唯汉阳有流马苑但以羽林郎监领未央廏令一人【六百石】长乐廏丞一人【注汉官曰苜蓿苑官田所一人守之　汉阳即天水永平十七年更名】　尔雅注秦有騉蹄苑　周官牧师掌牧地下士四人【主牧放马而养之】　高纪至阳城收军中马骑四年八月北貉燕人来致枭骑助汉八年三月令贾人毋得乘骑马【注乗驾车骑单骑】　食货志汉初天子不能具□驷武帝初众庶街巷有马天子为伐胡盛养马马徃来食长安者数万匹卒掌者关中不足乃调旁近郡县官不给天子乃解乘舆驷　郄昂曰始皇并防内六万骑之国马尽归秦汉武崇饰战马至四十万匹　匈奴传票骑之出匈奴虽逺去汉马少无以复徃　平准书发三河以西骑击西羌　货殖传塞之斥也唯桥桃以致马千匹　错传益以边郡之良骑　赵充国传军马一月之食度支田士一嵗奏罢骑兵省大费至四月草生发郡骑及属国胡骑伉健各千倅马十二就草　雄赋方驰千驷校尉万师光武以所乗大骊马赐李忠　寇恂拜河内太守委以率厉士马恂讲兵肄射养马三千匹　吴汉曰渔阳上谷突骑天下所闻选乌桓突骑三千余人张堪迁谒者使领骑七千匹诣大司马吴汉军　元初中虞诩说任尚以兵法弱不攻强走不逐飞莫如罢数郡兵各令出钱数千二十人共市一马以万骑之众逐数千之虏追尾掩截其道自穷　顺帝永建元年五月丁丑诏幽并凉州刺史严勑障塞缮设屯备立秋之后简习戎马
　　汉九逸
　　西京杂记文帝自代还有良马九匹皆天下骏足也名曰浮云赤电絶羣逸骠紫燕骝绿螭骢龙子驎驹絶尘号为九逸有来宣能御【选注引此一名飞燕骝】　穆王八骏有骅骝騄耳之号汉文九逸有浮云絶尘之目
　　汉千里马　四骏马　滇池神马　魏泽马
　　贾捐之传孝文时有献千里马者诏曰朕乗马独先安之还马与道里费诏曰朕不受献也令四方毋献【太宗却走马】　匈奴传千里马匈奴宝马也　西域賛蒲梢龙文鱼目汗血之马充于黄门注孟康曰四骏马名　后循吏传建武十三年异国有献名马者日行千里【东观记曰名都王国献名马诏以马驾鼔车】　南蛮传肃宗元和中蜀郡王追为益州太守政化尤异有神马四匹出滇池中【滇池周迥二百余里源深广而末浅狭有似倒流　七命注陇西神马山有渊池龙马所生】　东京赋圉林氏之驺虞扰泽马与腾黄【注山海经大封国有丈马缟身朱鬛名曰吉良乗之夀千嵗瑞应图曰腾黄神马一名吉光吉良腾黄一马异名也】却走马于粪车何惜騕褭与飞兔　晋载记苻坚时大宛献天马千里驹皆汗血朱鬛五色鳯膺麟身命羣臣作止马诗而遣之　宋顔延之赋帝轩陟位飞黄服皁后唐膺箓赤文日汉道亨而天骥呈才魏德懋而泽马效质【谢庄传河南献舞马诏羣臣为赋庄上其辞曰辉大驭于国皁贲上襄于帝闲双璧应范三封中图又作舞马歌令乐府歌之　魏文帝以纤骊马遗吴　李斯书乗纤离之马】　宋志腾黄王者德御四方则出白马朱鬛王者任贤良则见泽马王者劳来百姓则至　蜀都赋乗骥子服鱼文黄异校结驷缤纷
</div>
    <div class="pagination">
<a href="玉海_page198.html">上一页</a><span>...</span><a href="玉海_page194.html">194</a><a href="玉海_page195.html">195</a><a href="玉海_page196.html">196</a><a href="玉海_page197.html">197</a><a href="玉海_page198.html">198</a><span class="current-page">199</span><a href="玉海_page200.html">200</a><a href="玉海_page201.html">201</a><a href="玉海_page202.html">202</a><a href="玉海_page203.html">203</a><a href="玉海_page204.html">204</a><span>...</span><a href="玉海_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
