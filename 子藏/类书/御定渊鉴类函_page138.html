<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 138 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 138 页/共 320 页
  </h1>
  <div class="content">
   原礼本于太一【礼运云夫礼必本于太一分而为天地转而为阴阳变而为四时列而为神其降曰命】　礼必本于天【郑注云圣人则天之明因地之利取法于神者也】　礼者人君之大柄【礼运云云郑注云柄所操以治亊也】　礼者人之大端【礼运】理万物【礼器云礼也者合于天时设于地财顺于神合于人心理万物者也】　苞阴阳【春秋説题辞】　礼以明体【汉书艺文志云六艺之文礼以明体书以广聼春秋以断事也】礼以道行【详总载】　天之经地之义【左传云吉也闻诸先大夫子产曰夫礼天之经也地之义也杜预注云经者道之常义者利之宜也】　经国家定社稷【左传云夫礼所以经国家定社稷叙民人利后嗣者也】　别同异明是非【曲礼云夫礼者所以别同异明是非者也】　定亲疎决嫌疑【又云夫礼者所以定亲疎决嫌疑者也】　恭俭揖让礼之为也【淮南子】　万物调四时和【春秋説题辞云礼得则天下咸得厥宜阴阳滋液万物调四时和动静常用不可须臾离也】　礼从宜使从俗【曲礼云云郑注云晋士匄帅师侵齐齐侯卒乃还春秋善之又云牲币之属当从俗所出皆谓亊不可常也】　曲为之防事为之制【汉书曰帝王质文世有损益至周云云】　班朝治军非礼不行【曲礼班朝治军莅官行法非礼威严不行】　教训正俗非礼不备【又云教训正俗非礼不备分争辨讼　非礼不决　以上北堂书钞】　増诋狥曲【前汉书传曰王式字翁思诏除下为博士既至防诸大夫博士共持酒劳式博士江翁心嫉之谓歌吹诸生曰歌骊驹式曰闻之于师客歌骊驹主人歌客毋庸归今日诸君为主人日尚早未可也江翁曰经何以言之式曰在曲礼江翁曰何狥曲也】致龙鳯【贾公彦周礼废兴序曰斯道也文武所以纲纪周国君临天下周公定致隆平之迹龙鳯】
　　【之瑞】　后防不达【哀公问子曰夫防达于乐而不达于礼是以传于此名也】　孟僖不能【左传昭公七年九月公至自楚孟僖子病不能相礼乃讲学之茍能礼者从之】　制之凡文之目【礼器曰经礼制之凡也曲礼文之目也】　制之备文之竒【晁氏仪礼疏序曰周公之经何制之备也子夏之传何文之竒也康成之疏何学之博也】　宅天奠民极【玉海礼者将以宅天衷奠民极岂形器云乎哉】　养君徳正朝纲【陈傅良曰周礼之纲领三养君徳正朝纲均国势也】　纲纪万事雕琢六情【正义序曰三百三十于斯为盛纲纪万事雕琢六情】　两曜争朗百川注渎【欧阳詹题叔孙通传后曰三王迭作五帝更制夏殷文武递述其礼昭昭然若两曜之争朗百川之注渎者矣】　经邦之则庄敬之楷模【太平御览唐书曰宗时国子司业李元瓘上言三礼三传及毛诗尚书周易等兹圣贤微言生人教业今明经所习务在出身咸以礼记文少人皆竞读周礼经之则仪礼庄敬之楷模公羊谷梁厯代崇习今两监及州县以独学无友四经殆絶望四海均习从之】　郑氏深而未完王肃明而寡要【元史传曰黄泽于礼学则谓郑氏深而未完王肃明而寡要作礼经正言】　庆则举大畧小悊则举小畧大【贾公彦仪礼疏序曰其为注疏则有二家信都黄庆者齐之盛徳李孟悊者隋曰硕儒庆则举大畧小经注疎漏犹登山逺望而近不知悊则举小畧大经注稍周似入室近观而逺不察】
　　礼记五
　　原诗晋傅咸周官诗曰惟王建国设官分职进贤兴功取诸易直除其不蠲无敢反侧以徳诏爵允臻其极【其】辨其可任以告于正掌其戒禁治其政令各修乃职以听王命【其二】　唐李百药赋礼记诗曰玉帛资王防郊丘叶圣情重广开环堵至圣轶金籝盘薄依厚地遥裔腾太清方恱升中礼足以慰余生
　　増序唐孔颖达礼记正义曰夫礼者经天纬地本之则太一之初原始要终体之乃人情之欲夫人上资六气下乘四序赋淸浊以醇醨感阴阳而迁变是以圣王保之以正直纳之于徳义犹襄陵之浸修隄防以制之□驾之马设衔策以驱之故乃上法圎象下参方载燔黍则大享之滥觞土鼓乃云门之拳石冠冕饰于轩初玉帛朝于虞始夏商革命损益可知文武重光典章斯备
　　史一
　　原案叙世本注曰黄帝之世始立史官苍颉沮诵居其职矣至于夏商乃分置左右言则左史书之动则右史书之故曰左史记言右史记动言经尙书事经春秋者也【汉书曰古之王者世有史官君举必书所以慎言行昭法戒也】　周官有太史小史内史外史御史凡五官太史掌建邦之六典八法八则以逆国之治小史掌国之志奠系世辨昭穆若有事则诏王之忌讳内史掌王八柄之法书王命而贰之外史掌书外令掌四方之志掌三皇五帝之书掌达书名于四方御史掌国都鄙万民之治令以賛冢宰掌賛书　曲礼曰史载笔士载言夏有太史终殷有太史挚周有太史佚太史儋太史叔服史籀史苏史赵【六韬禹有史畴　大戴礼虞史伯夷】　増子曰吾犹及史之阙文也　子夏诗序曰国史明乎是非之迹　呉志右国史华覈上疏曰五帝三王皆立史官叙录功美垂之无穷　隋书李徳林传曰史者编也故鲁号纪年　宋三朝艺文志曰古者左史记言右史记动厥后有起居注葢记动也时政纪葢记言也又有日厯兼言动而成之　管子曰春秋之记注周公凡例诸侯国史也　孔丛子答问篇曰古者人君外朝则有国史内朝则有女史举则左史书之言则右史书之以无讳示后世　中説天地篇曰史之失自迁固始也记繁而志寡　又曰陈夀有志于史依大义而削异端　中説谓薛収曰圣人述史三焉书也诗也春秋也三者同出于史而不可杂也故圣人分焉袁山松曰史之为难有五烦而不整一也俗而不典
　　二也书不实录三也赏罚不中四也文不胜质五也江淹曰修史之难无过于志　文心雕龙史传篇曰史之为言使也执笔左右使之记也　又曰歳逺则同异难宻事积则起讫易踈斯固总防之为难也　又曰或有同归一事数人分功两记则失于复重偏举则病于不周此又铨配之未易也　贞观二十年闰三月诏曰十有八家虽存记注才非良史书实录荣绪烦而寡要行思劳而少功叔宁味同画饼子云学湮涸流处叔不预于中兴法盛莫通于创业洎乎干陆曹邓畧记帝王鸾盛广松才编载祀其文既野其事罕有　来鹄圣政纪颂序曰史臣者当国之鉴千亿代之睂目也　皮日休请孟子为学科书曰经之降者莫过乎史　皇甫湜曰合圣人之经以心不以迹得良史之体在适不在同　唐书礼部尚书萧至忠尝问刘知几曰自古以来文士多而史才少何也对曰史才须有三长才也学也识也夫有学而无才犹良田百顷黄金满籝而使愚者营生终不能致于货殖者矣有才而无学亦犹思兼匠石巧若公输而家无楩柟斧斤终不果成其宫室者矣尤须好是正直善恶必书此则为虎傅翼所向无敌者矣　欧阳修论日厯疏曰史者国之典法也　曽巩南齐书目录曰古之所谓良史者其明必足以周事物之情其道必足以通天下之用其智必足以通难知之意其文必足以发难显之情　玉海昔四史昉于黄帝五史建于苍籀右言左动官宿其业言为尚书纪谟训而举其纲事为春秋系日月而详其目纪传犹未分也邦国之志掌于小史百十二国宝书藏于周室私史犹未作也自郑书晋乘鲁史秦记而国各有史如南董左氏之流史犹出于一家也　又晁氏曰论一时之事纪传不如编年论一人之事编年不如纪传　又真氏曰善学者本之以经参之以史所以明理而达诸用也　又方孝孺绛侯论曰天子之赏罚信于当世史氏之赏罚信于万世天子之赏罚可以贵贱一世之人而史氏之赏罚可以惩劝于无穷荣辱于既死
　　史二
　　原孔子曰周任古之良史也老子为周守藏室史又为柱下史则其职也　春秋传曰晋赵穿弑灵公太史董狐书曰赵盾弑其君孔子闻之曰董狐古之良史　齐崔杼弑庄公太史书曰崔杼弑其君崔子杀之南史闻太史尽死执简以往【俱详太史令】　楚王与右尹子革语左史倚相趋而过王曰良史也能读三坟五典八索九丘史记曰秦渑池之防其君相为鼔瑟扣缶皆命御史
　　书之是则周之列国亦各有史官书事记言以裁讨典不虚美不隠恶善以劝世恶以示后所以暴露成败昭彰是非者也遭秦灭学官失其守至汉武帝始置太史令天下计书先上太史副上丞相故司马谈父子世居此职得撰史记自序传云述陶唐以来至于麟止自黄帝始原始察终考之行事着十二本纪三十世家十表八书七十列传成一家言是也　汉书司马迁传賛曰书契之作而有史官后汉书云班彪续司马迁后传数十篇未成而卒明帝命其子固续之固以史迁所记乃以汉氏继百王之末非其义也大汉当可独立一史故上自髙祖下终王莽为纪表传九十九篇逮上之十志未毕扶风马续乃其妺曹大家所成今汉书是也其后又有东观汉记　后汉书云诏刘珍陶伏无忌等述于东观谓之东观汉记列传载记凡百二十篇是也世以史记班固汉书及东观汉记为三史矣后三国分方魏呉各有史蜀无其职晋初陈夀采集其事谓之三国志凡六十五篇自兹厥后世有史书虽不及迁固所修亦其次也【以上俱初学记】　増晋书习凿齿传曰桓温觊觎非望凿齿着汉晋春秋以裁正之始以蜀为正其识过陈夀逺矣防要曰贞观二十年闰三月诏修晋书房龄褚遂良等主其事以臧荣绪晋书为本宣武二帝及陆机王羲之四论则太宗所着故名为御撰南北朝诸史半出唐臣【南宋书沈约齐书萧子显梁陈则唐姚思亷所修也北魏书魏收北齐书则唐李百药周书则唐令狐徳棻也】而魏徴隋书总梁陈齐周之事故俗号五代志李延夀则又合南北之成焉唐书传曰延夀父大师多识前世旧事常以宋齐梁陈魏周隋天下参隔其史详本国畧他国訾美失传思拟春秋编年刋究南北事未成而没延夀乃追修先志本魏登国元年尽隋义宁二年谓之北史本宋永初元年尽陈祯明三年谓之南史其书颇有条理删落酿辞过本书逺甚旧唐书刘昫所撰也宋欧阳修之为新书晁氏曰嘉祐中曽公亮等被诏删定欧阳修撰纪志宋祁撰列传旧书约一百九十卷新书约一百七十四卷表所谓事増于前文省于旧是也梁唐晋汉周五代史则欧所自着国史谓其可继班固刘向焉其时司马光又着资治纲鉴宋史传曰光思厯代史繁人主不能徧览为通志八卷以献英宗览之命置局秘阁续其书神宗时上之赐今名其进表曰上起战国下终五代凡一千二百三十五年臣之精力尽于此书后此朱熹又因之为纲目序例曰表歳以首年因年以着统大书以提要分注以备言歳周于上而天道明统正于下而人道定诚史外之要典而六经之羽翼也宋辽金三史成于元托克托欧阳元史成于明之宋学士濓前以史记前后汉三国志晋书宋齐梁陈魏北齐周隋延夀南史北史新唐书五代史称十七史益以宋辽金元称二十一史为正史云性理大全司马光曰李延夀之书亦近世之佳史也虽于禨祥诙嘲小事无所不载然叙事简径比于南北正史无繁冗芜秽之辞窃谓陈夀之后惟延夀可以亚之但恨不作志使数代制度沿革皆没不见耳又苏辙古史曰司马迁浅陋而不学疎畧而轻信又朱熹曰太史公疎爽班固书宻塞又曰新唐书叙事务简畧故多郁而不明又吕祖谦曰史臣者万世是非之权衡也禹不能崇鲧管蔡不能贬周赵盾不能改董狐之笔崔杼不能夺南史之简公是公非举天下莫之能移焉
　　史三
　　原方志　直文【上详叙事　汉书司马迁赞曰刘向扬雄博极羣书皆称迁有良史之才辨而不华质而不俚其文直其事核】　司籍　掌书【左传曰荀跞如周籍谈为介王谓籍谈曰昔而髙祖孙伯黡司晋之典籍以为大政故曰籍氏　下详叙事】　记善　书过【礼记曰凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史　韩诗外传曰周舍对赵简子曰操牍秉笔从君之后伺君过而书之】　帝书　王籍【上详叙事　陆士衡晋书限防议曰三祖实终为臣故书为臣之事不可如传此实录之谓也而名同帝王故自帝王之籍不可以不称纪则追王之义】　新载　旧章【张衡表求合正三史曰臣伏见陛下思光先绪以典籍为本而史书枝别条异不同一贯建武以来新载未就　杜预春秋序曰其发凡以言例皆史书之旧章】　嗣书　续纪【见上史二齐崔杼事　东观汉记曰班固徴诣校书除兰台令史迁为郎典校秘书令史卒前所续史记也】　微文　隠切【班固典引曰永平十七年诏曰司马迁著书成一家言扬名后世至以身陷刑之故反微文讽刺贬损当代非谊士也　魏志曰明帝问王肃司马迁以受刑之故内怀隠语着史记非贬孝武则令人切齿】　述汉　遵周【东观汉记曰时人有上言班固私改旧史诏下京兆系固弟超诣阙上书具陈固不敢妄作但续父所纪述汉事　杜预春秋序仲尼因鲁史防书成文考其真伪而志其典礼上以遵周公之遗制下以明将来之礼法】　书名循礼【左传曰郑为防楚故罕虎公孙侨公孙段印段防吉驷带私盟于闺门之外公孙黑强与于盟使太史书其名且曰七子　何法盛晋中兴书曰仲尼遂因鲁史而书阳秋皆循理而动着为实录】　方册直书【家语曰哀公问政于孔子孔子曰文武之政布在方册　杜预春秋序曰四曰尽而不污直书其事具文见意丹楹刻桷天王求车齐侯献捷之是也】　八书　十志【上详叙事东观汉记曰蔡邕徙朔方上书求还续成十志】　书言　掌命【上见史一下详叙事】　増谤书秽史【容斋随笔司马迁作封禅书中述武帝神仙灶之事甚备故王允谓之谤书　北史传曰魏】
　　【收修魏书夙有怨者多没其善每言何物小子敢共魏收作色举之则使上天按之当使入地于是众口諠然号为秽史】　三途　五体【史通曰史之为途有三彰善贬恶不避强御若晋之董狐齐之南史上也编次勒成蔚为不朽若鲁之丘明汉之子长次也髙材博学名重一时若周之戎夫楚之倚相下也　夹漈郑氏曰司马氏父子世司典籍工于制作勒成一书为五体本纪记事世家传代表以正厯书以事传以着人使百代而下史官不能易其法】　身鉴　国章【唐书曰房龄魏征姚思亷等修五代史成太宗劳之曰览前王之得失为在身之鉴卿等副朕深懐极可嘉尚　来鹄圣政记曰表里可见者莫过乎史国之大章如何可畧】　冠冕　睂目【玉海缅稽唐朝简册尤备惟纪传表志为一代钜典冠冕史录其以是欤　下见上】　体三　因四【晁氏曰后世述史者其体有三编年纪传实录又王氏挥麈录曰凡史官记事所因者有四一曰时政记二曰日厯三曰起居注四曰臣僚墓碑行状】
　　原掌国　建侯王【杜预春秋序曰周礼有史官掌国四方之事　汉书曰汉书叙帝皇列官司建侯王张晏注曰十二纪百官表及诸侯王表也】　别异同　明得失【见上春秋系日注　子夏诗序曰国史明乎得失之迹伤人伦之废　以上俱初学记】　増亚六经冠诸史【苑唐书曰史之为书褒善惩恶亚于六经宋史传曰张衡患学者不知古今纂厯代】
　　【帝纪名曰编年通载神宗览而善之谓可冠冕诸史】　发潜徳　扬盛心【韩愈荅崔立之书曰求国家之遗事考贤人哲士之终始作唐之一经垂之于无穷诛奸谀于既死发潜徳之幽光　元史郝经续后汉书序曰中统元年诏经持节使宋馆留仪真乃破藁发凡起汉终晋以更夀书以昭烈为正统以魏呉为僭伪奋昭烈之幽光扬孔明之盛心袪操丕之蜮破懿昭之城府千载之弊一旦豁然】　亚陈夀　似马迁【上见上　苏轼曰欧公论事似陆贽记事似司马迁】　严义例订愚贤【宋濓送纂修元史梁琬诗曰衮钺严义例　祝允明诗曰防将靑史订愚贤】　吹霜喷露　入地上天【文心雕龙史传篇曰至于编纪同时时同多诡虽定哀辞微而世情利害勲业之家虽庸夫而尽饰迍败之士虽令徳而常嗤理欲吹霜喷露寒暑笔端此又同时之枉可为叹息者也下见上秽史注】　权重宰相　任轧台贠【唐书传曰裴敬则兼修国史乃请髙】
　　【选史官韦安石常阅其史藁叹曰董狐何以加世人不知史官权重宰相宰相但能制生人史官兼能制生死元史曰仁宗尝谕省臣曰人言御史台任重朕谓国史院尤重御史台是一时公论国史院是万世公议】不欺地下　宁乡人【唐书传曰呉兢初与刘知几撰定武后实录叙张昌宗诱】
　　【张説诬魏元忠一事言说已然可頼宋璟激励苦切故转祸为福説知兢所为从容谬谓曰刘生书魏公事不少假借奈何兢曰知几已亡不可受诬地下兢实为之其革故在说屡以情靳改辞曰狥公之情何名实录卒不改世谓今之董狐　宋史传曰袁枢字机仲分修国史传章惇家以其同里转请文饰其传枢曰子厚为相负国欺君吾为史官书法不隠宁乡人不可负天下后世公议】　头白可期　丹靑难画【上见下　王安石读史诗曰糟粕所传非粹美丹靑难画是精神】　秘宝藏山丰编照物【刘昭曰司马迁作史记爰建八书班固因曰十志天人经纬帝政纲维创蔵山之秘宝肇刋石之遐贯　来鹄圣政颂曰丰编照物借籍于尧典史臣者国之鉴云云】　英茎咸韶桑麻谷粟【容斋随笔曰班固着汉书制作之工如英茎咸韶　朱子论史曰温公之文如桑麻谷粟如稽古录极可观】　法严记约　文直事详【取春秋注　宋史传曰李淸臣召为两朝国史编修官撰河渠律厯选举志文直事详人以为不减史汉】　缺陈桥事　补建文编【玉海淳化五年四月命张洎李至等同修国史上因言太祖受命之际非谋虑所及史册所缺宜令至等重加缀辑　吾学编传曰杨守陈字维新鄞人尝言国可灭史不可灭靖难后不记建文君事遂使当时朝政及方黄死事诸臣皆阙落无传及今搜采犹可补辑景帝已正位号英宗实录标目犹书郕戾王附宜改正】　词宗丘明　直归南董　综覈班范　　发挥苍籀【玉海云云】
　　史四
　　原不虚美谓实录【魏志曰王肃对明帝曰司马迁事不虚美不隠恶刘向扬雄服其善叙事有良史之才谓之实录】　増信史【公羊传曰春秋之信史也】　良史【见上】　靑史【玉海风俗通义引靑史子书】　彤史【又宫中彤管】　三不如【晋书传曰张辅尝著论班固司马迁之著述词约而事举叙三千年惟五十万言班叙二百年事乃八十万言不如迁一也良史述事善足以劝恶足以戒中流小事亦无取焉而班皆书之不如二也毁贬晁错伤忠厚之道不如三也】　五不可【见下】　取春秋【宋史传曰欧阳修奉诏修唐书又自撰五代史法严词约多取春秋遗旨】仿左氏【玉海朱子撰纲目纲仿春秋而参取羣史之长目仿左氏而稽合诸儒之粹】　经
　　纬治乱【宋史传曰张昭未冠读九经尽通其义后至賛皇遇程生者专史学以为专究经旨不通古今率多拘滞若极谈王霸经纬治乱非史不可】　权衡是非【东莱吕氏曰史官者万世是非之权衡也】　各用所长【晁氏曰编年纪传虽未易以优劣论然编年所载于一国治乱之事为详纪传所载于一人善恶之迹为详由此言之编年似优其来最古】　各因所长【元文胡三省新注资治通鉴序曰温公修书分属汉则刘攽三国讫于南北朝则刘恕唐则范祖禹各因所长属之皆天下选也】域中大权【苏辙史官助赏罚论曰域中有三权曰天曰君曰史圣人以此三权者制天下之是】
　　【非而使之相助】　天下大信【辽史传曰耶律孟简太康中诣阙上书曰本朝之兴几二百年宜有国史以垂后世上命置局纂修孟简谓余官曰史笔天下之大信一言当否百世从之】　心术为正【元史传曰揭徯斯字曼硕诏修辽金宋三史留为总裁官丞相问修史以何为本曰用人为本有学问文章而不知史事不可与有学问文章知史事而心术不正者不可与用人之道又当以心术为正且欲求作史之法须求作史之意古人作史虽小善必录小恶必记不然何以示惩劝】　口舌非争【又曰欧阳元字原功为三史总裁发凡举例俾论撰有据史官中有悻悻露才论议不公者不以口舌争藁上援笔窜定之统系白正】　两晋不可行【宋史传曰吕端字易直为翰林学士诏选校勘三国志晋唐书或有言两晋事多鄙恶不可流行者真宗以访宰相士安曰恶以戒世善以劝后善恶之事春秋备载真宗然之遂命刋刻】　五代不足法【玉海陈瓘上重修五代史上谓辅臣曰五代史不足法王曽曰安危之迹亦可鉴也】　颖士尤罪子长【李华三贤论曰萧颖士以史书为烦尤罪子长不编年而为纪传】　东莱不取班固【朱子曰吕东莱甚不取班固】　家家自以为迁固【刘轲与马植书曰执史笔者家家自称为迁固】　人人自以为荀袁【见下】明镜一时覆车千祀【王绩与陈叔达重修隋纪书曰裁成国典褒贬人伦欲使明镜】
　　【一时覆车千祀】
　　史五
　　原诗魏阮瑀诗曰误哉秦穆公身没从三良忠臣不达命随躯就死亡低头闚圹户仰视日月光谓谁此可处恩义不可忘路人为流涕黄鸟啄髙桑　晋左思咏史诗曰被褐出阊阖髙歩追许由振衣千仞冈濯足万里流吾希段干木偃息藩魏君吾慕鲁仲连谈笑却秦军当世贵不覊遭难能解纷功成耻受赏髙节卓不羣又袁宏诗曰周昌梗槩臣辞达不为讷汲黯社稷器栋梁天表骨陆贾厌解纷时与酒梼杌婉转将相门一言和平勃趋舍各有之俱令道不没　又诗曰无名困蝼蚁有名世所疑中庸难为体狂狷不及时杨恽非忌贵知及有余辞躬畊南山下芜秽不遑治赵瑟奏哀音秦声歌新诗吐音非凡唱此欲何之　又左思咏史诗曰郁郁涧底松离离山上苖以彼径寸茎荫此百尺条世胄蹑髙位英俊沉下僚地势使之然由来非一朝金张借旧业七叶珥汉貂冯公岂不伟白首不见招　又咏史诗曰主父宦不达骨肉还相薄买臣困樵采伉俪不安宅陈平无产业归来翳负郭长卿还成都壁立何寥廓四贤岂不伟遗烈光篇籍当其未遇时忧在塡沟壑英雄有屯邅由来自古昔何世无竒才遗之在草泽又张协咏史诗曰昔在西京时朝野多欢娯蔼蔼东
　　都门羣公祖二疏朱轩曜金城供帐临长衢达人知止足遗荣忽如无抽簪解朝衣散发归海隅　又潘岳于贾谧坐读汉书诗曰理道在儒儒由人光矣鲁侯文质彬彬笔下摛藻席上敷珍前疑既辨旧史惟新将分尔史既辨尔疑延我良友讲此微辞　宋鲍昭咏史诗曰五都矜才雄三川养声利百金不市死明经有髙位京城十二衢飞甍各鳞次仕子彯华缨游客竦轻辔明星晨未晞轩盖已云至賔御纷飒沓鞍马光照地寒暑在一时繁华及春媚君平独寂寞身世两相弃　陈阮卓赋咏得鲁仲连诗曰鲁连有髙趣意气本相求笑罢春军却书成燕将愁聊弃南金赏方从沧海游寄言人世客非君能见留　又张正见赋得韩信诗曰淮阴总汉兵燕齐擅逺声沈沙拥急水拔帜上危城野有千金报朝称三杰名所悲云梦泽空伤狡情　又祖孙登赋得司马相如诗曰雍容文雅深王吉共追寻当垆应沽酒托意且弹琴上林能作赋长杨得赐金惟当有汉主知懐封禅心　隋王由礼赋得马援诗曰二帝已驰声五谿还总兵受诏金鞍动论功铜马成惟称聚米势无惭薏苡情虽谢云台影犹传千载名　唐太宗司马彪续汉志诗曰二仪初搆象三才乃分位非惟树司牧固亦垂文字绵代更膺期芳圗无辍记炎汉承君道英谟纂神器潜龙既可跃术奚难致前史殚妙词后昆沈雅思书言扬盛迹补阙兴鸿志川谷犹旧途郡国开新意梅山未觉朽谷水谁云异车服随名表文物因时置鳯防翼康衢鸾衡总柔辔清浊必能澄洪纎幸无弃观仪不失序遵礼方由事政宣竹律知时平玉条备文囿雕竒彩艺门蕴深致云飞星共流风扬月兼至禋遵令典坛壝资良地五胜竟无违百司诚有庇我皇承暇景谈丛引众秘讨论穷义府看覈披经笥大辨良难仰小学终先匮闻道谅知荣含毫孰愧　増唐李华咏史诗曰巢许在箕颍陶唐不得臣九州尚洗耳一命安能亲绵邈数千祀丘中谁隠沦朝游公卿府夕是山林人蒲帛扬侧陋薜萝为缙绅九重念入梦三事思降神且设庭中燎宁窥泉下鳞　又卢照邻咏史诗曰季生昔未达身辱功不成髠钳为台隷灌园变姓名幸逢滕将军兼遇曹丘生汉祖广招纳一朝拜公卿百金孰云重一诺良匪轻廷议斩樊哙羣公寂无声处身孤且直遭时坦而平丈夫当如此唯唯何足荣　又张谓读后汉逸民传诗曰子陵没已久读史思其贤谁谓颍阳人千秋如比肩尝闻汉光武曽是旷周旋名位茍无心对君犹可眠东过富春渚乐此佳山川夜卧松下月朝看江上烟钓时应有待钓罢已筌生事在林壑悠悠经暮年于今七里滩遗迹尚依然髙台竟寂寞流水空潺湲　又李白读诸葛武侯传书懐赠崔少府叔封昆季诗曰汉道昔云季羣雄方战争霸图各未立割据资豪英赤伏起頽运卧龙得孔明当其南阳时陇亩躬自畊鱼水三顾合风云四海生武侯立岷蜀壮志吞咸京何人先见许但有崔州平余亦草间人颇懐拯物情晚途值子玉华髪同衰荣托意在经济结交为弟兄无令管与鲍千载独知名　白居易读史诗曰汉日大将军少为乞食子秦时故列侯老作锄士春华何暐暐园中发桃李秋风忽萧条堂上生荆杞深谷变为岸桑田成海水势去未须悲时来何足喜寄言荣枯者反复殊未已　宋王安石咏史诗曰孔孟如日月委蛇在苍旻光明所照耀万古成冬春扬子出其后仰攀贱贫衣冠尘土文字烂星辰歳晩天禄阁强顔为剧秦趋舍迹少忤行藏意终邻攘攘外逐物纷纷轻用身往者或可返吾将遇斯人　明刘基咏史诗曰凯风扇朱夏草木生清凉卧疾澹幽旷白日悠且长散帙观古人喟然想虞唐阳春能几何隂气多繁霜天道谅悠悠人理亦茫茫咏歌寄深情歌罢増慨慷
　　原志后汉班固述五行志曰河图命宓洛书锡禹八卦成列九畴逌叙三代寔宝光演文武春秋之占各徴是举　又艺文志述曰伏羲画卦书契后作虞夏商周孔篹其业篹书删诗缀礼正乐彖系大易因史立法六学既登遭时防羣言纷乱诸子相腾秦人是灭汉修其缺刘向司籍九流区别
　　原铭宋顔延之家传铭曰旷彼琅邪实维海宇谁其来迁特闻逺祖靑州挺秀爰始奠居内辞府外秉邦闾建节中平分竹黄初刑淸齐右政简营区葛峄明懿平阳总理咸荐公庭或登宰士列美霸朝变风千里华萼之茂于昭不已
　　增賛梁刘勰史传篇賛曰史肇轩黄体备周孔世厯斯编善恶偕总腾褒裁贬万古魂动辞宗丘明直归南董増书唐刘知几论史上萧至忠书曰古之国史皆出一家未尝借于众功方云絶笔惟后汉东观大集羣儒而著述无主条章靡立由是伯度讶其不实公理以为可焚今史司取士有倍东京人自以为荀袁家自称为政骏每欲记一事载一言皆阁笔相视含毫不断故头白可期而汗靑无日其不可一也前汉郡国计书先上太史副上丞相后汉公卿所撰始集公府乃上兰台由是史官所修载笔为传爰自近古此道不存史官编录惟自询采而左右二史阙注起居衣冠百家罕通行状求风俗于州郡视听匪详讨沿革于台阁簿籍难见虽使尼父复出犹且成于管窥况仆限于中才安能遂其博物其不可二也昔董狐之书法也以示于朝南史之书弑也执简以往而近代史局皆通籍禁门盖由杜彼顔面防诸请谒故也今馆中作者多士如林皆愿长喙无闻防舌傥有五始初成一言加贬言未絶口而朝野且知笔未濡毫而缙绅咸见夫孙盛实录取嫉权门王韶直书见讐贵族人之情也能无畏乎其不可三也古者刋定一史纂成一家体统各殊指归咸别顷史官注记多取禀监修杨令公法春秋则云必须直辞宗尚书则曰宜多隠恶十羊九牧其意难行一国三公适从焉在其不可四也窃以史置监修虽为古式寻其名号可得而言夫言监者盖总统之义耳如创纪编年则年有限断革传叙事则事有丰约斯宜明立科条审定区域傥人思自勉则书可立成今监之者既不指授修之者又无遵奉坐变炎凉徒延歳月其不可五也
　　増序隋许善心续修梁史序曰革命创制竹素之道稍彰纪事记言笔墨之官渐着炎农以往存其名而漏其迹轩黄以来晦其文而显其用登丘纳麓具训诰及典谟贯昴入房传夏正与殷祀辨方正位论时训功南北左右兼四名之别梼杌乘车擅一家之称先君昔在前代早懐述作凡撰齐书为五十卷梁书纪传随事勒成及阙而未就者目録注为一百八卷梁室交防坟籍销尽冢壁皆残不韦无所盗帷囊同毁陈农何以求所撰之书一时亡散有陈初建诏为史官补阙拾遗心识口诵依旧目录更加修撰上秘阁讫善心早婴荼蓼弗荷薪构太建之末频抗表闻至徳之初蒙授史任方愿油素采访门庭记録俯励弱才仰承先志假班嗣之书徒闻其语给王隠之笔未见其人加以庸琐凉能孤陋末学忝职郎署兼撰陈史致此书延时未即成续祯明二年以台郎入聘属本邑沦覆他乡播迁行人失时将命不复望都亭而长恸迁别舘而悬壶家史旧书在后荡尽自入京邑以来随见补葺畧成七十卷
　　原表梁简文帝上昭明太子集别传等表曰臣闻无懐有巢之前书契未作尊卢赫胥之代坟典不闻昭明太子禀仁圣之姿纵生知之量孝敬兼极温恭在躬明月西流幼有文章之敏羽籥东序长备元良之徳蕴兹三善此四聪地尊虢嗣外阳之术无徴位比周储缑山之驾不返无以揄扬盛轨宣记徳音请备之延阁藏之广内永彰茂实式表洪徽　又沈约上宋书表曰若不观风唐世无以见帝妫之美自非睹乱秦余何由知汉祖之业是以掌言未记爰动天情曲诏史官追述大典若夫英主啓基名臣建绩拯世夷难之功配天光宅之运亦足以勒铭钟鼎昭被方册臣逺愧南董近慙迁固以闾阎小才成一代盛典　増宋曽肇谢史成授朝奉郎表曰裁成二帝之书仰资圣训褒录诸儒之效俯逮孤生简策之传固多帝王之书为重文章之用非一述作之事为难在昔有邦若时稽古自周而上具载百篇之书由汉以还各成一代之史典谟之辞畧而雅春秋之法谨而严子长虽谬于是非见称事核孟坚颇推于详赡或患文繁降及后人益艰是任或纪事支离而失实或设辞骫骳而不工或疎畧抵牾之相形或取舍抑扬之未当厯观前载兹谓才难矧两朝功徳之崇髙而五世声名之富有以至俊杰瑰竒之士梼杌嵬琐之奸载在信书传之后裔宜得贯穿驰骋之学温纯深润之辞追二帝之光华垂百王之轨范如臣之鄙揣分无堪原论宋范蔚宗宦者论曰宦人之在王朝者其来旧矣将以其体非全气意志专良通闗中人易以役养乎汉仍袭秦制置中常侍官然引用士人以参其选皆银珰左貂给事殿省中兴之初宦者悉用阉人不复杂调他士和帝即阼幼弱而窦宪兄弟专总威权内外臣僚莫由亲接所与居者惟阉宦而已故郑众得专谋禁中终除大憝遂享分土之封超登公侯之位于是中官始盛焉改以金珰右貂兼领卿署之职邓后以女主临政而万机殷逺帷幄制令不出房闱之间不得不委用刑人寄之国命其后孙程定立顺之功曹腾参建桓之策迹因公正恩固主心故中外服从上下屏气虽时有公忠而竞见排斥举动廻山海呼吸变霜露阿旨曲求则光宠三族直情忤意则参夷五宗汉之纪纲大乱矣　増唐太宗陆机传论曰古人云惟楚有才晋实用之观夫陆机陆云实荆衡之杞梓挺珪璋于秀实驰英华于蚤年髙辞迥映如朗月之悬光疉意廻舒若重岩之积秀千条析理则电拆霜开一绪连文则珠流璧合其辞深而雅其义博而显故足逺超枚马髙蹑王刘百代文宗一人而已然其祖考重光羽楫吴运文武奕叶将相连华而机以廊庙蕴才瑚琏标器宜其承俊乂之庆奉佐时之业申能展用保誉流功属呉祚倾基金陵毕气矫翮南辞翻栖火树飞鳞北逝卒委汤池遂使穴碎双龙巢倾两鳯激浪之心未骋遽骨修鳞凌云之翼未腾先灰劲翮望其翔跃焉可得哉　原梁沈约王僧达顔峻传论曰世祖弱歳临蕃游道未广披襟解带义止賔僚及运终頽波身危虑切摧胆抽肝犹患言未尽已也至于凭玉扆威行万物有欲必从事无暂反既而忧欢异日甘苦变心主挟今情臣追昔款宋昌之报上赏已行同舟之虑下望愈结嫌怨既明诛责自起峻之取衅于世祖由此乎为人臣者若能事主而损其私立功而忘其报虽求顚陷不可得也








　　御定渊鉴函卷一百九十三
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百九十四
　　文学部三【书籍　袠　　诵读　写书　藏书校书　求书　载书负书　　赐书借书】
　　书籍一
　　増白虎通曰三王百世计神元书五帝之受録圗世史记从政録帝魁已来除礼乐之书三千二百四十篇也隋经籍志曰大道方行俯文而设卦后圣有作仰
　　鸟迹以成文书契已传绳木弃而不用史官旣立经籍于是兴焉　宋史田锡太平御览序曰圣人之道布在方册六经则言髙旨逺非讲求讨论不可测其渊源诸史则迹异事殊非参防异同岂能记其繁杂子书则异端之说胜文集则宗经之辞寡　墨子曰吾尝见百国春秋　文心雕龙史传篇曰开辟草昧嵗纪緜邈居今识古其载籍乎　又诸子篇曰逮及七国力政俊乂蠭起孟轲膺儒以罄折庄周述道以翺翔墨翟执俭确之
　　教尹文课名实之符野老治国于地利驺子飬政于天人申商刀锯以制理鬼谷鼓唇以策勲尸佼兼总于杂术青史曲缀以街谈　书史百家问曰卦分河洛圗演天文文籍于是滥觞书契以之抽绪皇坟帝典述纪言以聮镳五传六经贮礼乐而齐骛斯并悬诸日月焕乎文章至如诸子相腾小说奔竞有慙屑玊之化无异杂鉊之宝
　　书籍二
　　増拾遗记曰帝尧在位至徳光洽河洛之滨得玉版方尺圗天地之形又获合璧之瑞文字炳列记天地造化之始　呉越春秋曰禹伤父功不成愁然沈思乃案黄帝中经厯盖圣人所记曰在于九山东南天柱号曰宛委其书金简青玉为字编以白银皆瑑其文禹乃东巡登衡岳血白马以祭不获所求乃登山仰天而啸因梦见赤绣衣男子自称元夷苍水使者东顾谓禹曰欲得我山神书斋于黄帝岩岳之下三月庚子登山发石金简之书存矣禹退文斋三月庚子登宛委山发金简之书案金简玊字得通水之理　大戴礼曰武王践阼三日召诸大夫而问焉曰乌有藏之约行之博万世可以为子孙常者乎师尚曰在丹书书之言曰敬胜怠者吉怠胜敬者灭义胜欲者从欲胜义者凶云云　穆天子传曰仲秋甲戌天子东游次于雀梁□蠹书于羽林抱朴子曰呉王伐石以治宫室于合石之中得紫文金简之书不能读使使者持以问仲尼而欺仲尼曰呉王闲居有赤雀衔书以置殿上不知其义故逺谘呈仲尼视之曰此乃灵宝之方长生之法禹之所服藏在水邦年齐天地朝于紫庭者也禹将仙化封之名山石函之中乃今赤雀衔之殆天授也　荆州记曰小酉山石室中有书千卷相传秦人于此而学因留故梁湘东云访酉阳之秘典是也　拾遗记曰晋泰始元年有频斯国人来朝言其国有大枫木成林髙六七十里东有大石室缉石为牀牀上有竹简长尺二寸书大篆之文皆言开辟以来事人莫能识或言是伏羲画卦之时有此书或言苍颉造书之处　神仙传曰王烈字长休入河东抱犊山中见一石室中有石梁梁上有素书两卷烈取读莫识其文不敢取暗书数十字以示嵇康康尽识之烈喜乃与康共往读之至其道径了了分明比及又失其石室所在　晋书荀勗传曰得汲郡冢中古文竹书诏勗撰次之以为中经列在袐书　南史传曰江淹字文通襄阳人开古冢得玉镜及竹简古书字不可识淹以科斗字推之则周宣王之简也简殆如新　玉海元祐七年五月十九日秘书言髙丽献书多奇本馆阁所无诏校正二本别写藏太清楼天章阁
　　书籍三
　　増充箱　连屋【文心雕龙诸子篇曰逮至魏晋作者间出谰言兼行璅语必録聚而求亦充箱照轸矣　杜甫何将军山林诗曰牀上书连屋】　鳯衔　麟吐【竹书纪年曰孟春六旬五纬聚房后有鳯皇衔书游文王之都　捜神记曰孔子夜梦丰沛邦有赤烟气起顔回子贡往观之到楚西北范氏之庙见刍儿捶麟伤其前左足束薪而覆之孔子曰儿来汝姓为谁儿曰吾姓赤松字时侨名受纪孔子发薪下视麟蒙其耳吐书三卷孔子受而读之】　观太史　授老人【上详春秋二　史记传曰张良游下邳桥上有一老人堕履圯下顾谓良曰孺子下取履良下取履因跪进父以足纳履曰孺子可教矣后五日平明与我期此后五日夜半往有顷父方来喜曰当如是出一编书曰读是则为帝王师】积丘山　汗牛马【风俗通曰武帝开献书之路讫于元始百有余年书积如丘山　柳宗元陆文通先生墓表曰其为书处则充栋宇出则汗牛马】　充币帛　暎簪笏【崔羣送符载归蜀省觐序曰将圣贤典籍充人子币帛　明石瑶送武朝信守宁波诗曰牀头书卷暎簪笏】　啓龙图　披凤篆【唐太宗帝京篇曰玉匣啓龙图金绳披凤篆韦编断方续缥帙舒还卷】青汗简　白云篇【韵府羣玉云以火炙简令汗取汗为书　杜甫赠田舍人澄诗曰晴窓检防白云篇】　乐于千石　何假百城【文心雕龙王充翫扬子云之篇乐于居千石之官挟桓君山之书富于积猗顿之财　魏书传曰李谧字永和屡辞征辟结宇依岩凿室耽学每曰丈夫拥书万卷何假南面百城】　九流异轸　百氏齐镳【许南容书史百家对云云】　组织仁义　琢磨道徳【李令琛书史百家对云云】　纯粹入矩　踳駮出规【文心雕龙诸子篇曰其纯粹者入矩踳駮者出规】　觚裂大道　疣赘圣谟【隋书经籍志曰虽其间觚裂大道疣赘圣谟幽怪恍惚碎支离有所未免然而瑕瑜相形雅郑相间譬之万派归海四渎可分繁星丽天五纬可识求约于博则有要存焉】　西山典籍　东壁图书【李峤神龙厯序曰临西山典籍之府总东壁图书之事九流百家之说尽入中六家三统之书咸归掌握】　墨润冰文　香消蠹字【常衮集贤即事寄徐薛二侍郎诗曰缥囊披锦绣翠轴卷琼琚墨润冰文茧香消蠹字鱼】　原五经为府藏　杂艺为庖厨【髙彪集】　増汉裒七略之名　唐分四部之目【俱玉海云云】京房惟善于七分　张霸心明于百两【许南容书史百家对云云】
　　书籍四
　　原古人糟粕【庄子外篇云齐桓公读书堂上轮扁斲轮堂下释椎凿而问曰何书公曰圣人之言曰君之所读圣人之糟粕耳以臣之事观之徐则甘而不固疾则苦而不入不徐不疾得之于手而应之于心臣不能喻臣之子臣之子亦不能受之于臣然则君之所读古人之糟粕已矣】　圣人糟粕【何劭荀粲传云粲尝以六籍虽存乃圣人之糟粕】　老庄道徳之渊薮【拾遗记云夫老庄者道徳之渊薮仁义之坛场】　古书学者之山渊【枹朴子云古书虽多未必尽美要当以为学者之山渊使属笔者得采伐渔猎其中】　韩任术以作柄墨率俭以笃俗【杜预七规云云】　桓谭烦而无要【傅子云桓谭书烦而无要辞杂而无指归吾不知其博也】贾逵精而不博【范蔚宗后汉书云马融常欲训左氏春秋及见贾逵郑众注乃曰贾君精】
　　【而不博郑君博而不精旣精旣博吾何加焉以上北堂书钞】　阅洛阳市【王充贫无书游洛阳市阅所卖书遂通百家详好学】　写鲁端门【春秋孔演图曰趣作法圣没周姬亡彗东出秦政起胡破术书记散孔不絶此鲁端门血书十三年有星孛东方说题曰麟得之月天当有血书端门子夏至期往观逢一郎言门有血书往写之血蜚鸟化为帛鸟消书出署曰孔演图】　盘盂书【汉田蚡封武安侯学盘盂书注云孔甲盘盂二十六篇书盘盂中所以为戒】　杂家书【儒墨名法也】　五车【庄子曰惠施其书五车】　三十车【张华字茂先雅爱书籍身死日无余财惟文史溢几箧尝徙居载书三十车秘书监挚虞撰定官书皆资华本取正上俱白帖】　増安用此鬼名【南史传曰柳津字元举或劝之聚书津曰吾常请道士上章驱鬼安用此鬼名耶】　室中若有积卷【水经注云积石河北有层山悬岩中多石室焉室中若有积卷矣而世士罕有津逮之者因谓之积书岩】内有自然经书【舆地志曰少室有上中下三定思自中定思而出至崖头下有石室中有】
　　【水多白石英内有自然经书自然饮食】　枝条五经【文心雕龙诸子篇曰述道言治枝条五经】莫寿于竹帛【王回故迹遗文序曰传古者莫寿于竹帛而世以金石为之最寿者妄也】
　　简殆如新【见书籍二】　寿遗经于臆【张起岩伏生祠堂碑曰暴秦焚灭经籍而有伏生独能寿遗经于臆】
　　书籍五
　　増诗宋苏舜钦检书诗曰烦心思所持屏事入小阁踾扑下尘梁侈哆张败笈雨烂百数番虫食三四帙鱼子或破碎蚕儿尚狎蛤快心何长文跋尾清臣榻幼辞反知进故句时自惬坠亡多爱翫存聚必劵帖回头厌襞积举体觉疲薾束阁聊欠伸梦断风一飒　明杨循吉题书厨上诗曰吾家本市人南濠居百年自我始为士家无一简编辛勤一十载购求心力专小者虽未僃大者亦略全经史及子集无非前古传一一经纸装辛苦手自穿当怒读则喜当病读则痊持此用为命纵横堆满前
　　増序后魏杨衒之洛阳伽蓝记序曰三坟五典之说九流百代之言并理在人区而义在天外　唐杨炯登秘书省阁诗序曰若夫麒麟凤皇之署三台四部之经周王羣玉之山汉帝莱之室司先王之载籍掌制书之典谟　髙士廉文思博要序曰大矣哉文籍之盛也范围天地幽赞神明用之邦国则百官以乂用之乡人则万姓以察非松乔而对振古墐户牖而觌幽遐故先王以之建极圣人以之设敎师范百代弥纶四海是以刊之金石与天壤而不敝书之竹素与日月而俱悬者莫尚于此
　　増铭唐陆蒙书铭曰太古之时何尝有欺逮于结绳民始相疑国载文字厥初弗知惟简惟牍断竹折木累必充庭负必折轴韦絙一绝错乱名目寖务轻省捣枲剥谷胶缀番番恣其所便虫篆更形模易宣上下今古卷舒蝉联熏曝蠹郁疵乎不坚又取珉石琢磨雕镌由简牍下其存四迁玺印章号殷勤识焉其巧益甚其讹益繁盟契要质朝成夕反诰誓制令尾违首言牋檄奏报离方就圆録注传记丑雠美怜铭诔碑表虚功望贤歌咏赋颂多思谄权在简牍者埋没烂坏无遗一编词以枲谷其留最延错谬顚倒茏蒙弗删在珉石者固宠纳赂惟辞是妍镵凿旣毕名声泯然尧舜之道以人而传宜去诈伪结绳之前
　　増对唐李令琛书史百家对曰自龙马出河爰分八卦灵荐洛乃见九畴文字以兴典谟斯起即有姬公秀出制礼乐以匡周尼父挺生删诗书而反鲁莫不宪章文武祖述唐虞开兆庶之心灵啓羣生之耳目洎乎尼山落构梁父兴歌大义云亡诸子爰起于是墨承诸庙孟系司徒文子开敎于五神范蠡逞能于千孙武绚其韬略蒙叟混其鹏鲲葛洪述内外之篇刘安论黄白之秘扬托思于全性邹锐想于谈天商君旣擅于刑书尹文亦谅于名实吕韦博识载摛悬市之文鬼谷多才爰踵飞籀之作自兹以往其流甚繁虽有异于微言亦可观于小道或激扬仁义或囊括政刑或富国成家或惩恶劝善进旣资于助国退亦取于理身实翰墨之泉源信文章之林薮故马迁脩史列之九流班固叙书着之七略
　　袠一
　　原线袠有要方【华佗别传曰佗以线为书袠袠中有秘要之方】　绨袠有秘记【后汉书杨厚传云厚祖父春卿善图谶学为公孙述将汉兵平蜀春卿自杀戒子统曰吾绨袠中有先祖所传秘记为汉家用尔其脩之统感父遗言服阕辞家从犍为周循学习先法又就同郡郑伯山受河洛书及天文推歩之术】　缣袠【晋中兴书曰傅元盛书有青缣袠布袠绢袠】　绢袠【见上以上北堂书钞】増散袠【唐诗品彚阎防百丈谿新理茅屋诗曰开卦推盈虚散帙攻节目】　计帙【山堂】
　　【肆考曰后汉干祐中礼部郎司徒调请开献书之路凡儒士衣冠旧族有以三馆亡书来上者计其卷帙赐之金帛数多者授秩】　部帙【唐文粹李峤凤阁王侍郎传赞曰祖徳家声前言往行追述编纪动成部帙】　编帙【宋文鉴孙甫唐史诸断序曰逮嘉祐元年成七十五卷是年冬卧病久兼神思日耗不克成就且就其编帙粗成一家】　缥帙【唐诗品彚凌敬游清都观寻道士诗曰缥帙桐君咏】　锦帙【玉海谢赐御书表曰锦帙金牋霞明日照】　题袠【宋文鉴李淑邯郸图书十志序曰离十志五十七几槴题袠参准昔模缃素枕藉防兼古语云云】　楮袠【元文虞集书经筵奏议槀后曰欲方册便览命西域工人捣楮为袠刻皮镂金以护之凡七枚专属燕赤缮録前后所进书】　排青玉【明诗皇甫汸夜过张子不值诗曰书帙乱排青玉案尚余萤火照窗纱】　护红霞【又陆粲昫冈行曰竹户留诗苔藓封石牀散帙红霞护】
　　袠二
　　原诗梁昭明太子咏书帙诗曰擢影兔园池抽茎淇水侧幸杂缃囊用聊因班女织　唐王绩采药诗曰行披葛仙经坐检神农帙
　　原铭宋谢灵运书帙铭曰怀幽卷赜戢妙抱密用舎以造舒卷不失亮惟勤玩无或暇逸
　　诵读一
　　増易曰君子多识前言往行以畜其徳　说命曰学于古训乃有获　学记曰宵雅肄三官其始也　儒行篇曰夙夜强学以待问　韩愈进学解曰口不絶吟于六艺之文　黄庭坚曰士大夫三日不读书则义理不交于中对镜觉面目可憎向人亦语言无味
　　诵读二
　　原墨子曰周公朝读百篇夕见七十士【详好学】　庄子曰臧与谷相与牧羊俱亡其羊问臧奚事挟策读书问谷奚事博塞以游　増史记传曰董仲舒广川人也以治春秋孝景时为博士下帷讲诵不观于园舍　原汉书曰刘向专精经术昼诵书传夜观星宿　又曰班游以受诏进读羣书　又曰匡衡凿壁引邻家火光孔中读书【详好学】　后汉书曰孙敬字文寳好学闭户读书不堪其睡乃以纲悬之屋梁人曰闭户先生　又曰荀恱字仲豫家贫无书每闲行见篇牍一览多能诵记　东观汉记曰章帝诏黄香诣阁东观读所未见书谓诸生曰此日下无双江夏黄童也　又曰曹褒寝则怀笔行则诵诗书　又曰髙凤读书昼夜不絶声妻之田曝麦以竿授凤令护鸡天暴雨而意不在不觉流麦　谢承后汉书曰王充字仲任家贫无书至京师市读书一见辄诵忆　又曰应奉字世叔少聪明自为童及长凡所经履莫不暗记读书五行俱下终成名儒　又曰包咸字子良为赤睂贼所得遂见拘执十余日咸日夜诵经自若贼闻异而遣之　魏略曰侍中董遇好学避难采薪负贩常挟经书投间习诵人从学者遇不肯敎之云先读百徧而义自见　吴志曰阚泽字徳润好学居贫无资常从人佣书以供纸笔所写旣毕诵读亦徧晋书曰王欢字君厚专精读书不营产业家无升斗妻患或毁其书后为通儒　宋书曰车武子少勤学家贫无灯夏月乃聚萤照读冬曽聚雪仕至司徒　上党记曰太行山有菁岩有射熊于岩间见诸生读书往觅不知处传以为仙人　増隋书传曰许善心字务本幼聪明所闻辄能诵记家有旧书万余卷皆徧通渉　唐书传曰褚无量字度幼受经于沈子正曹福刻意坟典家滨临平湖有龙出人皆走观无量读书若不闻众异之　又曰马怀素贫无资昼樵夜辄然以读书遂博通经史　又曰蒋乂性锐敏七岁时见庾信哀江南赋再读辄诵　又曰狄仁杰字怀英儿时门人有被害者吏就诘众争辨对仁杰诵书不置吏让之荅曰黄卷中方与圣贤相对何暇与俗吏语耶　又曰阳城字亢宗好学贫不能得书求为吏集贤院窃院书读之昼夜不出户六年无所不通　又曰欧阳询字信本江总敎以书记每读辄数行俱尽遂博通经史　李华萧颖士文集序曰颖士七岁能诵数经背碑覆局　宋史传曰张知白尝过陜州与通判孙何读道旁碑凡数千言略无所遗　又曰贾黄中字娲民幼聪悟方五岁其父玭每正旦令正立展书卷比之谓之等身书课其诵读　又曰杨绘字元素少而竒警读书五行俱下名闻西州又曰张载字子厚屏居南山下终日危坐一室左右简编俯而读仰而思　又曰邵雍字尧夫于书无所不读寒不炉暑不扇夜不就席者数年　又曰张方平字安道家贫无书借人三史旬日即还之曰吾已得其详矣凡书皆一阅不再读宋绶蔡齐以为天下竒才　又曰黄庭坚字鲁直幼警悟读书数过辄成诵舅李常过其家取架上书问之无不通常惊以为一日千里　又曰刘恕字道源少颖悟读书过目成诵年十三欲应制科从人假汉书阅日即还之　又曰杜镐字文周年逾五十犹日治经史数十卷或寓直馆中四鼔则起诵春秋又曰江休复字邻几为桂阳监蓝山尉骑驴之官据
　　鞍读书至迷失道　又曰眞德秀字希元四岁受书过目成诵　又曰魏了翁字华父少长颖悟绝出日诵千余言过目不再览乡里称为神童　又曰朱昂字举之同学朱遵度好读书人号之为朱万卷目昂为小万卷辽史传曰耶律俨经籍一览成诵　金史传曰石瑶
　　字邦彦七岁读书过目即成诵旣长博通经史工辞章又曰梁肃字正宪自幼勤学夏夜读书往往达旦母
　　葛氏常灭烛止之　又曰刘焕字徳文少长就学天寒拥粪火读书不怠　又曰雷渊字季黙发愤入太学衣敝履穿自以跣露恒兀坐读书　元史传曰许衡字平仲七岁入学授章句问其师曰读书何为师曰取科第耳曰如斯而已乎师大奇之　又曰王恂字敬甫三岁家人示以书帙辄识风丁二字母刘氏授以千字文再过目即成诵　又曰张养浩字希孟年十岁读书不辍父母忧其过勤止之养浩昼则黙诵夜则闭户张灯窃读　又曰许谦字益文甫能言母陶氏口授孝经论语入耳辄不忘稍长肆力于古取四部书分昼夜读之虽病不废　又曰许有壬字可用幼颖悟读书一目五行尝阅衡州净居寺碑文近千言一览辄背诵无遗　又云虞集字伯生三岁即知读书岁乙亥挈家岭外母杨氏口授论语孟子左氏传欧苏文闻辄成诵比还就外傅始得刻本则已尽读诸经通其大义矣　又曰吴澄字幼清五岁日受千余言夜读书至旦母忧其过勤为节膏火澄候母寝乃然火更读　明黄伯生诚意伯刘公行状曰公在燕京时间阅书肆有天文书一帙览之翊日即背诵如流其人乃大惊欲以书授公公曰已在腹中矣　郑楷翰林学士承旨宋公行状曰公讳濂字景濂六岁入小学授以李瀚蒙求一日而尽年十五六里人张继之闻其善记诵邀至别墅问四书经传若干日可通背以一月荅继之初不信抽架上杂书俾诵五百言乃以指爪逐行按之按毕辄背一字不遗　吾学编传曰方孝孺字希直一字希古幼颖敏绝伦日读书积寸为文雄迈醇深乡人呼为小韩子　明文奇赏解缙解子尚传曰幼时大父庄公山藏书万卷窃读殆徧尤深于易　明纪景清本姓耿洪武二十七年进士尝假同舍生秘书约一夕还故爽约其人遽讼之国师清诡曰某私稾耳诵之不遗一字其人反无记大慙恨旣出清特还之曰以公秘惜甚聊相戏耳　明文衡杨士奇解公墓碣曰公讳缙字大绅五岁大父敎之书应口成诵十岁日诵数千言终身不忘十三尽读诸经贯穿该综老长不能难也　宋濂王冕传曰冕字元章七八岁时父命牧牛陇上窃入学舍听诸生诵读听己辄黙记暮归忘其牛或牵牛来责蹊田父怒挞之已而复如初母曰儿痴如此曷不听其所为冕去依僧寺以居夜潜出坐佛膝上执策映长明灯读书琅琅达旦安阳韩性闻而异之録为弟子遂为通儒　王直聂大年墓志曰公比长读书日记数千言通诗书二经于诸子史无不读　明诗纪事杨基字孟载嘉州人幼颖悟绝人九岁能诵六经著书十余万言名曰凿论　杨循吉字君谦吴县人居家好畜书闻有异本必购写结庐支硎山下课读子史以松枝为筹不精熟不止多至千卷　桑恱字民怿常熟人读书一过辄焚弃之　吾学编传曰于谦字廷益少读书手不释卷过目辄成诵　又曰薛瑄字徳温手録性理大全晨夜翫读潜思有得秉烛疾书或通宵不寐　又曰邹智字汝愚合州人少贫居龙泉庵埽叶然之读书逹旦　又曰吴与弼字子传年十九见伊洛渊源録日夜翫读遂去举业谢人事足不下楼者二年　又曰鲁铎字振之厯司业祭酒日焚香读五经四书不言人短长及时政得失　又曰李时勉名懋以字行安福人七岁小学四书皆成诵长益肆力问学冬寒以衾裹足纳桶中刻苦尽读诸经史　又曰刘崧字子髙泰和人居官十岁不以妻子自随为北平按察副使携一童往至则遣还每夜孤灯一榻读书不辍
　　诵读三
　　増警枕　悬屏【范祖禹司马温公布衾铭曰公一室萧然图书盈几案竟日静坐泊如也又以圆木为警枕少睡则枕转而觉乃起读书　明诗纪事应宗祥字尚履少好学读书达旦悬发屏牀以自警】七过　三复【王氏苑御史台记曰开元中常敬忠十五岁上书言能一过诵千言张燕公】
　　【问曰能十过诵万言乎曰能以万言试之七过已通熟　韩愈书张中丞传后有曰张巡读书不过三复】然薪　映月【唐书传曰毕諴早夜然薪读书母恤其疲夺火使寐不肯息遂博通经史　宋史传曰陆佃字农师居贫夜无灯映月读书】　削柳简　埽树叶【元史传曰秦起宗字文卿生长兵间学书无从得纸父顺削柳为简书以授之成诵即更削去　下见上】　曼倩上书岐叔署户【汉书传曰东方朔字曼倩上书曰十二学书三冬文史足用十五学击劒十六学诗书诵二十二万言十九学孙呉兵法亦诵二十二万言凡臣朔固已诵四十四万言　隋书传曰崔儦字岐叔少与范阳卢思道陇西辛徳源同志友善每以诗书为务负恃才地大署其户曰不读五千卷书无得入此室】原千徧乃得　五行具下【华阳国志云徐诵少读书日不过五十字读千徧乃得下详前二】　増初如蛇入筩　渐鸡脱鷇【宋濂赠刘俊民先辈诗曰持节去读书攻苦分句逗初如云云】
　　诵读四
　　原束晳隐几读书【束晳读书赋云垂帷帐以隐几披防素而读书】　元帝后宫读书【王褒集序云褒字子渊蜀郡人有俊才元帝为太子喜褒所为甘泉及洞箫颂令后宫贵人左右皆诵读之】　郑奴婢读书【世说云郑家奴婢皆读书尝使一婢不称旨将挞之方自陈说怒使人曵着泥中须臾复有一婢来问曰胡为乎泥中荅曰薄言往愬逢彼之怒】　杏坛弟子读书【庄子云孔子游乎缁帷之林休坐乎杏坛之上弟子读书孔子歌鼓琴】　防柴读书【谢承后汉书云侯瑾字子瑜佣作为资暮防柴读书独处一室如对尊賔】　牧羊读书【魏志杨俊传云俊避地幷州本郡王象少孤特为人仆隷年十七八见使牧羊而私读书因被棰楚俊嘉其才质即赎象着家聘娶立屋然后与别】　止辄读之【魏略云隗禧字子牙担负经书每以采梠余日则读诵之】　不解其义【俗说云傅迪为左丞读书而不解其义】　一见便诵【华阳国志云赵闲读书一见便诵闻人读书自识章句】　一见辄诵【孔融荐祢衡疏云处士平原祢衡年二十四岁淑质贞亮英才卓跞幼渉艺文升堂覩奥目所一见辄诵于口耳所暂闻不忘于心性与道合思若有神】　一冬诵论语【邴原别传云原十一而丧父家贫早孤邻有书舍原过其旁而泣师问曰童子何悲原曰孤者易伤贫者易感夫书者必皆具有父兄者一则羡其不孤二则羡其得学心中恻然而为涕零也师哀之为之泣曰欲书可耳荅曰无钱资师曰童子茍有志我徒相敎不求资也于是遂就书一冬之间诵孝经论语】　百日习一经【晋书云魏舒年四十余郡上计掾察孝廉宗党以舒无学业劝令不就可以为髙耳舒曰若试而不中其负在我安可虚窃不就之髙以为己荣乎于是自课百日习一经因而对策升第】　妇女读诵【桓子新论云刘子政子骏伯玉三人尤珍重左氏敎子孙下至妇女无不读诵】　侍婢诵赋【蜀志云刘琰为车将军然不豫国政但领兵千余随丞相诸葛亮讽议而已车服饮食号为侈靡侍婢数十皆能为声学又悉敎诵读鲁灵光殿赋】　李则读左氏举一反三【蔡邕别传云邕与李则游学时在弱冠始共读左氏传性通敏兼人举一反三】　王恭读左氏辍卷而叹【刘谦晋纪云王恭每读左氏传至于奉王命讨不庭辍卷而叹】布衣徒行讲诵孜孜【东观汉记刘字叔纪年十五治欧阳尚书云云】　素作牛衣手绳口诵【王隐晋书刘实云云】　未葬读丧礼复常读乐章【曲礼云居丧未葬读丧礼旣葬读祭礼丧复常读乐章　以上北堂书钞】　増牛读书【明诗纪事王冕字元章或黄牛持汉书以读人咸以为狂生】　蒙草衣读书【元史传曰萧防字维斗读书南山下三十年制一草衣由身半以下及卧辄倚其榻翫诵不少置于是博极羣书侯均谓元有天下百年惟萧维斗为识字人】　必至千徧【元史传曰韩择积学四十年多读书必熟诵乃己尝言人读书不至千徧终于无益】　春诵冬读【文王世子曰春诵夏大师诏之瞽宗秋学礼执礼者诏之冬读书典书者诏之】　昼诵夜读【见上】　朝耕夜读【韩愈董生行曰朝出耕夜归读古人书尽不得息】　昼樵暮读【元史传曰郝经家贫昼则负薪暮则读书】　一气五千字【仙人彭宗能一气诵五千字】　一日二十卷【顔氏家训曰梁元帝尝为吾说昔在防稽年始十一便已好学时又患疥手不得拳膝不得屈闭斋张帏避蝇独坐自读史书一日二十卷】然松读书【南史传曰顾欢字景怡一字元平乡人有学舍欢贫无以受业于舍壁倚听无遗忘】
　　【者夕则然松节读书或然糠自照】　织帘读书【又曰沈麟士字云祯居贫织帘读书手口不息学者称为织帘先生】　以钟为限【南史传曰丘仲孚字公信少好学读书常以中宵钟鸣为限叔灵鞠常称为千里驹也】　以瓜鎭心【又曰郑灼字茂昭性精勤尤明三礼家贫钞义疏以日继夜笔毫尽每削用之尝蔬食讲授多苦心热若时辄偃卧以瓜镇心起便读书】　经目辄诵【唐书传曰褚亮少警敏博览国史一经目辄诵于心】　诵说略徧【又曰韦述家有书二千卷诵说略徧】　楼居读书【吾学编传曰黄孔昭初名曜以字行浙江太平人楼居读书刻苦特甚至忘寝食】　韬灯读书【又曰陈茂烈字时用莆田人髫年丧父继戎役昼入公署夜归读书祖母怜其孱弱亟止之乃韬灯黙诵不辍】　焚香读书【又曰耿九畴字禹范卢氏人平生无他嗜好公事退焚香读书而已】　不终岁诵五经【宋史传曰戚同文字同文始闻邑人杨慤敎授生徒日过其学舍授礼记随即成诵日讽一卷慤异而留之不终岁毕五经慤即妻以女弟】　才一月诵二经【元史传曰黄溍字晋卿成童授以诗书一月即成诵】　读书破万卷【杜甫赠韦左丞诗曰读书破万卷下笔如有神】　诵书歘万言【刘基旅兴诗曰诵书歘万言落笔飞烟云】
　　诵读五
　　原诗晋陶潜读山海经诗曰旣耕亦已种时还读我书泛览周王传流观山海图俛仰终宇宙不乐复何如宋谢惠连读书诗曰贲园奚足慕下帷故宜遵山成由一篑崇积始微尘虞轩虽眇莽顔隰亦何人　増宋谢灵运斋中读书诗曰昔余游京华未尝废丘壑矧乃归山川心迹双寂寞虚馆绝诤讼空庭来鸟雀卧疾丰暇豫翰墨时间作怀抱观古今寝食展戏谑　唐柳宗元读书诗曰幽沈谢世事俛黙窥唐虞上下观古今起伏千万途遇欣或自笑感戚亦以吁缃帙各舒散前后互相逾　李嘉祐送王正宗山寺读书诗曰欲究先儒术还过支遁居山阶闲听法竹径独看书向日荷新卷迎秋柳半疎风流有佳句不似带经鉏　钱起和刘七读书诗曰夜雨深馆静苦心黄卷前云隂留墨沼萤影傍华编梦鸟富青藻通经仍妙年何愁丹穴凤不饮玉池泉　唐韩愈题宇文裔山寺读书院诗曰读书林下寺不出动经年草阁连僧舍山厨共石泉雪庭无履迹龛壁有灯烟年少头今白删诗到几篇　宋欧阳修读书诗曰吾生本寒儒老尚把诗卷眼力虽已疲心志殊未倦正经首唐虞伪说起秦汉篇章巳句读解诂及笺传是非自相攻去取在勇断　傅尧俞读书诗曰吾屋虽喧卑颇不甚芜秽置席屋中间坐卧羣书内横风吹急雨入屋洒我背展卷殊未知心与古人会　苏轼迁居之夕闻邻舍儿诵书欣然而作诗曰幽居乱蛙黾生理半人禽跫然已足喜况闻诵音儿声自圆美谁家两青衿且欣习齐咻未敢笑越吟　明皇甫汸张仲读书呉山诗曰风叩支关开月鉴董帷薄披帙就长明静夜灵花落羊亡屏意筌猿定啓心籥幽谷闻鸟鸣澄湖眺鱼乐
　　原赋晋束晳读书赋曰耽道先生澹泊闲居澡练精神呼吸清虚抗志云表戢形陋庐垂帷帐以隐几被纨素而读书抑扬嘈囋或疾或徐优游蕴借亦卷亦舒颂卷耳则忠臣喜咏蓼莪则孝子悲称硕鼠则贪民去唱白驹而贤士归是故重华咏诗以终已仲尼读易以终身原宪潜吟而忘贱顔回精勤以轻贫倪寛口诵而芸耨买臣行吟而负薪贤圣其犹孳孳况中才与小人原赞周庾信髙凤读书不知流麦赞曰髙凤好学专心不廻留连经笥对翫书台石门云度铜梁雨来麦流虽逺书卷犹开
　　原铭后汉李尤读书枕铭曰听政理事怠则览书倾倚偃息随体兴居寤心起意犹愈宴娯
　　原书后汉冯衍说邓禹书曰衍闻昔者先王学大道以观于政夫为君而不明于道上无以承天下无以化民为臣而不明于道进无以尊君退无以脩身圣朝天然之质将军纯茂之德诚少游神乎经书之林驰情乎元妙之中明照于日月而智溢乎四海圣朝享尧舜之荣将军荷稷契之烈自然理也　后汉孔融与宗弟书曰知晩节豫学旣美大弟因而能寤又合先君加我之义岂惟仁弟实专承之凡我宗族犹或頼焉　宋王僧虔诫子书曰或有身经三公蔑尔无闻布衣寒素轻相屈体或父子贵贱殊兄弟声名异何也以读数百卷书耳吾今悔无所及欲以前车诫尔后乘也汝年入立境方应从官兼有室累何处复得下帷如王郎时耶
　　写书一
　　増竹书纪年曰帝尧陶唐氏七十年二月辛丑荣光出河休气四塞乃有龙马衔甲赤文緑色縁坛而上吐甲图而去其图以白玉为检赤土为泥约以青绳检文白闿色帝乃写其言藏于东序　又曰周成王十八年周公旦乃与成王观于河洛元青龙苍光止于坛背甲刻书赤文成字周公援笔以世文写之书成文消随甲而去　孝经援神契曰后年麟至口吐图文北落朗服书鲁端门隐形不见子夏往观写得十七字余字灭文消　拾遗记曰张仪苏秦二人同志递翦髪以相活或佣力写书行遇圣人之文无题记则以墨书于掌内及股里夜还更折竹写之　汉书艺文志曰迄孝武世书缺简脱于是建藏书之策置写书之官　拾遗记曰任末年十四时学无常师负笈不逺崄阻削荆为笔克树汁为墨观书有合意者题其衣裳河洛秘奥非正典所载皆注记于柱壁及园林木慕好学者来辄写之桓谭新论曰余同时佐郎官有梁子初杨子林好学
　　所写万卷至于白首　论衡曰郊天鼔必麒麟之皮写孝经亦必曽氏之策乎　三国典略曰郎基字世业泛渉坟籍清慎无所营求惟颇令人写书　抱朴子自序曰葛洪字稚川累遭火典籍荡尽伐薪卖之夜以写书家贫乏纸所写皆反覆有字人少能读者　南史传曰衡阳王萧钧字宣礼髙帝第十一子尝手写五经部为一卷置巾箱中以僃遗忘侍读贺玠问曰殿下家自有坟索何须蝇头细书荅曰巾箱中有五经检阅旣便且更手写永不忘诸王闻而争效之巾箱五经自此始又曰王僧孺家贫佣书养母写毕讽诵亦了　顔氏家训曰臧逢世年二十余欲读班固汉书苦假借不久乃就姊夫刘缓乞匄客刺书翰纸末手写一本军府髙其志卒以汉书闻　金楼子曰有细书周易尚书周官仪礼礼记春秋各一部又写前汉史记三国志晋春秋庄子老子肘后方离骚等合六百三十四卷悉在一巾箱中书极精细　后周书曰裴汉借人异书必自録疾弥年亦未尝释卷　唐书艺文志曰贞观中魏征虞世南顔师古请购天下书五品以上子孙工书者缮写又曰宗又借民间异本传録太府月给蜀郡麻纸五千番季给上谷墨三百三十六丸河间景城清河博平四郡兔千五百皮为笔材　又传曰张文琮好自写书笔不释手子弟谏止曰吾好此不为倦　又曰李袭誉字茂实厚于宗亲廪禄随多少散之以余资写书罢扬州书遂数车载　又曰汪绍宗少贫侠好学工草客居僧舍写书以自给　又曰韦述好谱学见柳冲所撰姓族系録每私写怀之还舍则又缮録故于百氏源流为详　又曰柳仲郢尝手钞六经司马迁班固范蔚宗史皆一钞魏晋及南北朝史再钞又所钞书凡三十篇号柳氏自僃皆小楷　五代史曰杨邠知史传有用乃课吏传写　刘禹锡国学新脩五经壁记曰初大厯中名儒张参为国子司业始详定五经书于讲堂东西厢之壁祭酒皡博士公肃申命国子生能书法者分章揆日悬其业而缮写焉　宋史艺文志曰真宗时命三馆写四部书一本　柳开补亡先生传曰先生乃手书九经悉以细字写之其卷大者不过满幅之纸古谓巾箱者不过矣　宋史传曰勾中正精于字学尝以大小篆八分三体书孝经摹石咸平三年表上之上问所书几何时对曰十五年上嘉叹良久赐金紫　又曰毋守素性好藏书在成都令门人勾中正孙逢书文初学记白氏六帖镂版守素赍至中朝行于世　又曰髙頔力学强记手写书千余卷　又曰李建中尝手写郭忠恕汗简集以献皆科斗文字有诏嘉奬　又曰姚藏书至多颇有异本两浙课吏写书亦薛映所摭之一事虽被窜斥犹佣夫担荷以自随　又曰刘凤仪俸入半以储书凡万余卷国史録无遗者　又曰刘恕求书不逺数百里身就之读且钞殆忘寝食　又曰宋璹解褐青城主簿好写书秩满载数千卷以归　宋祁张忠定公行状曰咏也家贫无以本业往往手防坟史每有属缀辄据庭树槀枝而瞑不终篇未尝就舍　马端临曰先公云张新叟言洛阳有资治通鉴草稾两屋黄鲁直阅数百卷讫无一字草书　朱熹曰今人读书茍简者縁书皆有印本多耳东坡作李氏山房藏书记彼时书犹自难得鼂以道尝欲得公谷传徧求之后得其本乃写焉　金史章宗纪曰明昌五年三月置文院书写经籍　尹梦龙母丧负土为坟结庐居其侧手书孝经千余卷散乡人读　又曰畅师文幼警悟家贫无书手録口诵过目辄不忘　又曰许衡稍长嗜书如渴遭世乱且贫尝从日者家见书疏义请寓宿手钞以归　又曰姚枢弃官家来辉州读书鸣琴若将终身时许衡在魏至辉就録程朱所注书以归
　　写书二
　　原截蒲　编柳【汉书云路温舒字长君父使牧羊温舒取泽中蒲截以为牒编用写书　楚国先贤传云孙敬尝编柳以写经本晨夜诵习】　増书掌　题裳【上详写书一下详经总三】　西邸　北堂【南史传曰竟陵王子良字云英武帝之第二子也移居鸡笼山西邸集学士钞五经百家依皇览例为四部约略千卷　鼂氏曰虞世南初仕隋为秘书郎钞经史百家之言以僃用凡一百七十三卷北堂者省之后堂世南钞书之所也】　满箱　盈箧【萧子显齐书曰隐士沈麟士火烧书数千卷麟士年过八十耳目犹聪明乃手写细书复成二三千卷满数十箱　宋史传曰杨克让少好学手写经籍盛于箧笥】　露钞　雪纂【俱见上一】
　　写书三
　　原然薪写书【晋书云范汪少孤贫六嵗过江依外家新野庾氏及长好学外氏家贫无以资给汪乃庐于园中布衣蔬食然薪写书写毕诵读亦徧遂博学明通善谈名理】　为官佣书【东观汉记云班超孝谨家贫常为佣书以供养久劳苦常辍业投笔叹曰大丈夫无他志略犹当效傅介子张骞立功异域以取封侯安能久事笔研间乎】　赁书以养【谢承后汉书云陈常字君渊昼则躬耕夜则赁书以养母】　公孙写书自给【又云公孙春光传曰春光到太学受尚书写书自给】　李郃赁书自给【李郃别传云郃游学京师常赁书自给　以上北堂书钞】　増写唐韵【传竒録曰呉彩鸾随文箫归钟陵日写唐韵一部以给用】　写楚辞【李贺诗曰研取青光写楚辞】所得万余【后魏书曰穆子容少好学无所不览于天下书逢即写録所得万余卷】　写
　　书自课【梁书传曰袁峻字孝髙早孤防志好学家贫无书从人假借必皆钞写自课日五十纸数不登则不止】　手写九经【书云张参年老常手写九经以为读书不如写书】　手写三史【元好问故物着曰贞祐丙子兵后予奉先人南渡河先人手写春秋三史庄子文等及他杂书画百轴载二鹿车自随】　手写通鉴【宋史传曰洪迈兄弟皆以文章取盛名孝宗谓其文僃众体手写资治通鉴有三】　手写汉书【明文奇赏解缙曰周以立父厚素奇爱之手写汉书以授】　书多亲写【宋史传曰钱着明好学喜聚书书多亲写】　多自缮写【又曰呉淑父文正仕呉至太子中允好学多自缮写】　越州数百卷【唐书传曰李大亮在越州写书数百卷及去留都督署】　细钞髙士传【杨基樟树舟中诗曰几上细钞髙士传】　即家书孝经【元史传曰赵孟頫字子昂至治元年英宗遣使其家俾书孝经】　聚书自写【宋史传曰孙光宪博通经史尤勤学聚书数千卷或自钞写孜孜讐校老而不废】　得书必钞【邓文原郑荣祖墓表曰时南北兵阻售书视珍贝君得书必手钞讐校无毫忽舛异廼已】
　　写书四
　　原诗齐王融钞众书应司徒敎诗曰说礼固多才敦诗信为善岩笥发仙华金縢开碧篆　増明杨循吉钞书诗曰手緑畏辛勤数纸还投弃贸人供所好恒辍衣食费往来绕案行防画劳指示成编亦艰难把翫自珍贵朱梦炎写韵轩诗曰掌籍江河误泄机几年谪降学
　　书痴晴窗滴露花摇席午夜挥毫月满帷绾得春风留鳯带画残秋水照蛾睂从今了却人间事一曲鸾箫跨虎吹
　　藏书一
　　増玉海曰周有藏史典简册鲁有御书在象魏　又集贤记注曰前汉有金马石渠后汉有兰台东观　文献通考曰魏秘书郎郑黙始制中经秘书监荀勗又因中经更着新簿合为四部一曰甲部二曰乙部三曰丙部四曰丁部合二万九千九百四十五卷盛以缥囊书用缃素　又宋元嘉八年秘书监谢灵运造四部书目凡六万四千五百八十二卷元徽元年秘书丞王俭又造目録凡万五千七百四卷俭又别撰七志　又齐永明中秘书丞王亮谢朏又造四部书目凡一万八千一十卷　又梁初秘书监任昉部集凡二万三千一百六卷普通中处士阮孝绪采宋齐已来王公之家凡有书记参校官簿更为七録　又隋平陈经籍渐僃初西京嘉则殿有书三十七万卷帝命秘书监柳顾言等诠次除其复重猥杂得正御本三万七千余卷纳于东都脩文殿又写五十副本上品红琉璃轴中品绀琉璃轴下品漆轴于东都观文殿东西厢搆屋以贮之东屋藏甲乙西屋藏丙丁　唐书艺文志曰唐分书为四曰经史子集而藏书之盛莫盛于开元其着録者五万三千九百一十五卷其本有正有副轴带帙签皆异色以别之宋史艺文志曰宋初有书万余卷其后削平诸国
　　其图籍稍复増益太宗建崇文院及秘阁亲临幸观书赐从臣宴又命近臣纵观羣书真宗置龙图阁太清楼玉宸殿四门殿各有书万余卷仁宗旣新作崇文院命翰林学士张观等编四库书仿开元四部録为崇文总目凡三万六百六十九卷徽宗更为秘书总目计汴都所有为卷七万三千八百七十有七焉　明纪丙午太祖命有司访求古今书籍藏之秘府以资览阅谓侍臣詹同等曰三皇五帝之书不尽传于世故后世鲜知其行事汉武帝购求遗书而六经始出唐虞三代之治可得而见武帝雄才大略后世罕及至表章六经又有功于后世
  </div>
  <div class="pagination">
   <a href="御定渊鉴类函_page137.html">
    上一页
   </a>
   <span>
    ...
   </span>
   <a href="御定渊鉴类函_page133.html">
    133
   </a>
   <a href="御定渊鉴类函_page134.html">
    134
   </a>
   <a href="御定渊鉴类函_page135.html">
    135
   </a>
   <a href="御定渊鉴类函_page136.html">
    136
   </a>
   <a href="御定渊鉴类函_page137.html">
    137
   </a>
   <span class="current-page">
    138
   </span>
   <a href="御定渊鉴类函_page139.html">
    139
   </a>
   <a href="御定渊鉴类函_page140.html">
    140
   </a>
   <a href="御定渊鉴类函_page141.html">
    141
   </a>
   <a href="御定渊鉴类函_page142.html">
    142
   </a>
   <a href="御定渊鉴类函_page143.html">
    143
   </a>
   <span>
    ...
   </span>
   <a href="御定渊鉴类函_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
