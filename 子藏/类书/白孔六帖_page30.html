<!DOCTYPE html>
<html>
<head>
    <meta charset="UTF-8">
    <title>白孔六帖 - 第 30 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白孔六帖 - 第 30 页/共 50 页</h1>
    <div class="content">　　乡饮酒【十三】
　　白饮以序賔献酬无失【乡唯尚齿长幼有伦】旣崇嘉事【必慎令仪】乡饮酒之义主人拜迎賔于庠门之外入三揖而后升所以致尊让也盥水觯所以致防也拜至拜洗拜受拜送所以致敬也尊让防敬者君子所以相接也賔主象天地介僎象阴阳也三賔象三光也让之三也象月之三日而成魄也四靣之坐象四时也鄕饮酒之礼六十者坐五十者立侍所以明尊也六十者三豆八十者五豆九十者六豆所以养老也人知尊长养老而后乃能出入孝悌而后教成教成然后国可安也孔子曰吾观于乡而知王道之易易也【乡乡饮酒也易易教化之本也】乡饮酒之礼所以明长幼之序也立賔以象天立主以象地主人拜賔贵贱之义别矣献酬辞让之节繁【繁盛也】坐祭立饮不酢而降隆杀之义辨矣贵贱明隆杀辨和乐而不流悌长而无遗安宴而不乱此五者足以正身安国矣　修之于乡其德乃长【老子】乡人饮酒杖者出斯出矣　始出门以见賔【再拜而进】及至阶而展礼【三让以升】以阳礼教让则人不争【阳礼乡射饮酒之礼周礼】乡饮酒之礼废则长防之序失而争鬬之狱繁矣　礼曰凡饮养阳气也　仪礼乡饮酒礼主人就先生而谋賔介主人戒賔賔拜辱主人速賔【速召也】明日賔服乡服拜赐【拜赐谢恩惠乡服胙曰与乡大夫饮之朝服也】记曰其牲狗【狗取择人】烹于堂东北【祖阳气所始也】俎由西阶升【烹狗载之俎也】天地严凝之气始于西南而盛于西北天地之尊严义气也天地温厚之气始于东北而盛于东南此天地之盛德仁气也主人尊賔故坐賔于西北而坐介于西南以辅賔賔者接人以义故坐西北【二賔未成主人之礼】主人者接人以仁以德厚者也故坐于东南而坐僎于东北以辅主人也【以其仕在官也】非专饮食先礼后财则民作敬让而民不争乡饮酒之礼朝不废朝【旣朝乃饮】暮不废夕【旣夕而罢】十月涤
　　场朋酒斯飨【诗】奏行乡饮酒礼【后汉伏湛造次必修文德云云】爵以上尊【式遵用酒】飨斯用酒【是法豳诗】将休老以劳农【则合欢而序齿】三命不齿【不齿在父母之列】五十六十分坐立之仪【东北西南辨介僎之位】礼曰主人速賔及介而众賔自从之至于门外拜賔及介而众賔自入贵贱之义别矣三揖至阶三让以賔升拜至献酬辞让之节繁及介省矣至于众賔升受爵坐祭立饮不酢而隆杀之义辨矣孔季冬行乡饮酒礼【百官志县令每嵗季冬行乡饮酒礼】登歌降饮【李栖筠为常州刺史为乡饮酒礼登歌降饮人人知劝】请州县贡士作乡饮酒礼【五代李愚守左仆射是时兵革方兴天下多事而愚为相请州县贡士作乡饮酒礼时以其迂阔不用】乡饮酒之礼皆刺史为主人【先召乡致仕有德者谋之贤者为賔其次为介又其次为众賔与之行礼而賔兴之唐礼乐志乡饮酒】主人曰吾子学优行髙应兹观国【某日展礼请吾子临之賔曰某固陋恐辱命敢辞主人曰某谋于父师莫若吾子贤敢固以请賔曰夫子申命之某敢不敬须】质明设賔席于楹间【近北南向主人席于阼阶上西向介席于西阶上东向众賔席三于賔席之西南向众賔席于西阶西南东靣北上设两壶于賔席之东少北酒在西加勺羃置篚于壶南东肆实以爵觯设賛者位于东阶】赞者荐脯醢于賔前设折俎賔跪取脯擩于醢又荐脯醢设折爼于主人主人与賔一揖一让升【賔介众賔序升工四人先以瑟后二歌工持瑟升自阶就位坐工鼔鹿鸣卒歌笙入立于堂下北靣奏南陔乃间歌歌南有嘉鱼笙崇邱乃合乐周南关雎召南鹊巢】季冬之月正齿位【则县令为主人乡之老人年六十以上有德望者一人为賔次一人为介乂其次为三賔又其次为众賔年六十者三豆七十者四豆八十者五豆九十者及主人皆六豆賔至燕饮则司正北靣请賔坐賔主各就席立司正适篚跪取觯兴賔之进立于楹间北靣乃扬觯而戒之以忠孝之本賔主以下皆再拜】贞观六年诏天下行乡饮酒【太宗本纪】六年之诏【诏曰比年丰稔闾里无事乃有惰业之人不顾家产朋游无度酣宴是耽败危身德咸由于此自非澄源正本何以革兹敝俗可先録乡饮酒礼一卷颁示天下每年令州县长官亲率长防依礼行之庶乎时议亷耻人知敬让通典乡饮酒】开元十八年【宣州刺史裴耀卿上防曰州牧县宰所主者宣扬礼乐典防经籍所教者返古还淳上奉君亲下安乡族外州逺郡俗习未知徒闻礼乐之名不知礼乐之实窃见以乡饮酒礼颁行于天下比来唯贡举之日略用其仪闾里之间未通其事臣在州之日率当州所管一一与父老百姓劝遵行礼奏乐歌至白华华黍南陔由庚等章言孝子养亲及物遂性之义或有泣者则人心有感不可尽诬但以州县久絶雅声不识古乐伏计太常具有乐器久备和声请令天下三五十大州简有性识人于太常调习雅声仍付笙竽琴瑟之类各三两事令比州转次造习毎年各备礼仪准令式行稍加劝奬以示风俗同上】





　　白孔六帖卷五十九
　　钦定四库全书
　　白孔六帖卷六十　　　唐　白居易　原本
　　宋　孔　传　续撰
　　公食大夫【一】　　　酬币【二】
　　旅酬【三】　　　　　酬酢【四】
　　上寿【五】　　　　　坐【六】
　　升阶【七】　　　　　见君【八】
　　防币【九】　　　　　士相见【十】
　　摈介【十一】　　　　老【十二】
　　养老【十三】　　　　敬养【十四】
　　用老天【十五】　　　恤老【十六】
　　致仕【十七】
　　公食大夫【一】
　　白仪礼公食大夫礼使大夫戒各以其爵【戒告也告使同珍献者易以相亲也】上介出请宾出拜辱樽【樽主于食不献酬饮酒】将饮俟于东房宰夫之馔于东方大夫纳宾面而揖入【宾入也】三揖至阶三让让先升公二等宾升大夫立东夹面西北上士举鼎去鼏陈碑南宰夫自房授醯醢将公设之以其为馔本士设俎于豆南设黍稷六簋于俎西宾坐席末取梁即稻祭于酱湇问【即就也不于豆豆宜加之】摈者进负东塾而立【无事谓君】宾坐遂卷加席宾三饭以湇酱【王馔也三饭而止君子食无求饱】若不亲食【谓君有疾】使太夫各以其爵朝开以侑币致之无傧明日宾朝服以拜赐于朝不宿戒无阼席【公不坐故】凡炙无酱【已有咸和】传曰晋侯以魏绛为能以刑佐民反役与之礼食使佐新军　仪记曰礼宾受币再拜稽首主人送币亦然
　　酬币【二侑币附】
　　白鹿鸣燕羣臣嘉宾也既饮食之又实币帛筐篚以将其厚意然后忠臣嘉宾得尽其心焉【饮之而有币帛酬币也已食而有币帛侑币也】仪礼致享以酬币亦如之也【酬币飨礼酬宾劝酒之币束矢乘马亦不足过】士冠礼主人酬宾束帛俪皮　传曰虢公晋侯朝王王享醴命之宥【宥加币帛也】介葛卢来朝礼之加宴好【宴礼好货】致飨以酬币致食以侑币孔玉币之制【礼志神农之币以赤伊耆以黑五星以方色先农之币以青先蚕之币以黑配坐皆如之它祀币皆以白其长丈八尺此玉币之制也】宾赞进之于主人之右【礼乐志冠礼宾赞进立于主人之右俱南面主人授币宾受之退复位于主人授币掌事者又以币篚授赞冠者主人还阼阶上北面拜送宾赞降自西阶从者迓受币宾揖出】
　　旅酬【三】
　　白仪礼乡饮酒礼宾北面坐取俎西之觯阼阶上北面酬主人主人降席立于宾东【初起旅酬者少长以齿终于沃盥者焉弟长而无遗也】宾坐奠觯遂拜执觯兴主人答拜不祭立饮不拜卒觯不洗实觯东南面授主人【宾主饮卒觯因更酌以向主人将受之】主人阼阶上拜宾少退主人授觯宾拜送于主人之西【旅酬同阶礼杀也】司正升相旅曰某子受酬受酬者降席【于是介酬众宾宾又次序相酬也某者众宾之姓也同姓则以伯仲别姓同则以字别之】司正退立于序端东面【避受酬者】孔晖晖旅酬【蘓晋三杰命宴序秩秩宾序晖晖旅酬】相旅曰某子受酬【受酬者降席自西方进北面立于介右司正退立于序端东面避受酬者介跪奠觯遂拜执觯兴见礼乐志】某子受酬【同上司正曰某子受酬受酬者降席自西方立于某子之左北面某子跪尊觯遂拜执觯受酬者答拜某子立饮卒觯适尊实之进西阶上西南面授之受酬受觯受觯某子立于酬者之右揖复席次一人及堂下众宾受酬亦如之卒受酬者以觯跪奠于篚兴复阶下位并乡饮酒礼】
　　酬酢【四】
　　白尚书曰盥以异同秉璋以酢　诗献酬交错礼仪卒度【东西为交邪行为错】君子有酒酌言醻之【醻导饮也主人既卒酢爵又醻曰饮复酌进宾犹今俗劝饮也】君子有酒酌言献之或献或酢洗爵奠斚郊特牲曰三献之介君专席而酢焉此降尊以就卑也【三献卿大夫来聘主君飨燕之以介为宾宾为尊敬则彻重席而受酢酒也】孔客不得已与酬酢【阳城拜右谏议大夫方与二弟延宾客日夜剧饮客欲谏止者城揣知其情强饮客客辞即自引满客不得已与酬酢或醉仆席上城或先醉卧客怀中云】百拜以为礼【柳文序饮吾闻昔之饮酒者有揖逊酬酢百拜以为礼者作序饮】非酬酢之烦【李华质文论礼易知易从礼非酬酢禓袭之烦也】醆斚序行献酬有序【褒衣危冠与与如也韩文上已燕太学弹琴序】草草具盘馔不持酒献酬【韩愈送刘师服诗】公降酬酢进退齐平【柳宗元道州先圣庙碑】当歌【当歌发酬酢韩文晚秋郾城联句】清言屡徃复华樽始献酬【韦应物】曽不濡翰酬酢文字【韩愈祭马揔文】施余尽沽酒【客来相献酬元稹阳城驿诗】
　　上寿【五】
　　白为此春酒以介眉寿【诗】传曰公宴于丘梧武伯为祝【祝上寿酒也】汉项庄入为寿【进爵于尊者献无疆之寿】吕太后令酌两巵鸩酒置前合齐王起帝亦起太后恐自起反巵【反翻也】丞相田蚡为寿【武安侯】坐皆避伏已而窦婴为寿【魏其侯也】故人避席余皆半席　典略曰马超入汉中正旦弟和上寿于超【超曰阖门百口一旦同命今二人相贺邪】称彼兕觥万寿无疆【诗】淳于髠曰奉觞上寿一斗径醉矣【史记】孔一缕一蹄为天子寿【刘从谏张谷张防陈扬庭皆有文时时言古今成败以佐从谏谷纳邯郸人李严女为侍人号新声当从谏潜图窥胁新声谏谷曰始天子以从谏为节度使非有战野攻城之功直以父挈齐十二州还天子去就间未能夺其嗣耳自有泽潞未闻以一缕一蹄为天子寿】生日称贺【韦绶建白帝诞日百官先诣光顺门贺皇太后然后上皇帝千万岁寿诏可乆之宰相奏古无生日称贺者绶议格】愿持玉巵上千万寿【三事大僚百司庶府愿持玉巵上千万寿杜牧请上寿表】进金镜录【张九龄为中书令时天长节百僚上寿多献珍异唯九龄进金镜录五卷言前古兴废之道上赏异之旧史】彦博以忧国故耗思【殚神我见其不逮再朞矣恨不许少闲以究其寿温彦博】复文武二舞【五代崔棁复文武二舞王公上寿天子举爵事见舞门】皇帝即御座【侍中进当御座前北面跪奏称侍中臣某言请延诸王公等升又侍中称制曰可诣东西阶至解剑席脱舄解劒升上公一人升阶少东西面立于座后光禄卿进诣阶间跪奏称臣某言请赐羣臣上寿侍中称制曰可光禄卿退升诣酒尊所西向立上公诣酒尊所北面尚食酌酒一爵授上公上公爵受进前北面授殿中监殿中监受爵封至御前上公退北面跪称某官臣某等稽首言元正首祚冬至云天正长至臣某等不胜大庆谨奏上千秋万岁寿再拜在位者皆再拜立于席后侍中前承制退称敬举公等之觞在位者又再拜殿中监举爵奉进皇帝酒在位者皆舞蹈三称万岁皇帝举酒讫殿中监进受虚爵授尚食授爵于坫见朝会门】但求椿寿永【莫虑杞天崩杜甫】
　　坐【六】
　　白坐必安【执尔顔礼记】虚坐尽后食坐尽前　乡饮酒【六十者坐五十者侍】宋公宴鲁叔孙昭子使昭子右坐【使居已之右以相近不依宾主之位】汉丞相田蚡召客饮坐其兄葢侯东向自南向【自以汉相尊不以私挠公】又平恩侯许伯入第葢寛饶从西阶上东向坐【自尊抗无所屈】危坐【后汉茅容季伟年四十余耕于野时与等辈避两树下众皆夷踞容独危坐愈恭郭林宗异之因就其家容杀鸡炊黍供母而与林宗蔬食因劝令学】下坐为贵【后汉庾乘郭林宗见而防之游学后能讲论自以卑每处下坐人皆就下坐问之由是学中以下坐为贵】仪礼士相见礼凡言非对也妥而后传言【妥安坐也传言犹出言若问则对不必待后安坐也】又曰凡侍坐于君子君子欠伸问日之蚤暮以食具告改居请退可也【志倦则欠乱疲则伸】夜侍坐问膳荤请退可也【荤以正卧并仪礼】殿门下坐失位【汉王尊奏丞相匡衡会坐殿门下衡南向大鸿胪赏等西向衡更为赏等布席东向起立延赏坐私语众会而设不正之席使下坐与相比诈为小惠乱朝廷班秩之位】孔引与同坐【裴寂唐公即位曰使我至此者公也拜尚书右仆射视朝必引与同坐】引升御坐【窦抗帝听朝成引升御坐】施一榻堂上压角而坐【裴坦令狐绹当国荐为职方郎中知制诰而裴休持不可不能夺故事舍人初诣省视事丞相送之施一榻堂上压角而坐坦见休重愧谢】羌人争坐【李景略防河东节度使李説病以景略为太原少尹梅録复入朝説大防羌人争坐説不敢遏景略叱之梅录识其声惊拜曰非李丰州邪遂就坐】幄坐【安禄山帝登勤政楼幄坐之左置金鸡大障前置特榻诏禄山坐褰其幄以示尊宠太子谏曰自古幄坐非人臣当得陛下宠禄山过甚必骄帝曰胡有异相我欲厌之】晚坐【洲沙厌晚坐岭壁穷朝升韩愈送侯防谋】黙坐【黙坐念语笑痴如遇寒蝇同上送侯防谋】坐疲都忘勌【冠侧懒复正东都遇春】露坐【辛夷花高最先开青天露坐始此回见上】孤坐屡穷辰【酬裴十六】东西坐【朝日出其东我常坐西边夕日在其西我常坐东偏庭楸诗】清坐【韩文客至清坐相看竟不能设食】袖手竦肩傍北墙坐【石鼎联句诗序】
　　升阶【七】
　　白记曰主人就东阶客就西阶客若降等则就主人之阶【主人固辞然后客复就西阶】师冕见及阶子曰阶也【以其瞽故告之】仪礼士相见礼君在堂升见无方辩君所在【君若近东则升阶下】传曰孙林父来聘公享之公登亦登【礼臣下君一等公登亦登与敌礼也】孔升自宾阶【韩愈送区册序有区生者自南挐舟而来升自宾阶仪冠甚伟】升阶答拜【裴均为右仆射上曰唱授按送印皆尚书郎为之文武四品五品郎官御史拜庭下御史中丞左右丞升阶答拜时以为礼太重】阶有宾阼【杜甫享太庙赋】薛贻矩【太祖自长芦还军哀帝遣贻矩来劳贻矩以臣礼见太祖揖之升阶贻矩曰殿下功德及人三灵改卜皇帝方行舜禹之事臣安敢违乃称臣拜舞五代史】
　　见君【八】
　　白仪礼士相见礼始见君防至下【谓下君所】容弥蹙【蹙促恭慤士大夫一也】庶人见君不为容【谓趋翔也】进退走士大夫则奠防再拜稽首君答一拜【则庶人不答拜也】凡燕见于君必辨【辨正也】君之南面若不得则正方不疑君【君南面臣北面君或时不然当东若正西面不得君所处却向之此谓特见图事非立宾主之燕疑度之也】退坐取屦隐辟而后屦君为之兴臣不敢辞君若降送之则不降因辞而后出【谓君食之饮之而退】辞君兴而不辞其降【降于已大崇不敢当尔】大夫则辞【下亦降】比及门三辞孔陛见【裴度陛见陈所以入觐意余见对见门】始见轩陛【元结自以始见轩陛恐言不悉情乃上时议】
　　防币【九】
　　白尚书辑五瑞既月乃日班瑞于羣后【辑敛也】三帛二生一死防【诸侯世子执纁公之孤执附庸之君执黄三帛也卿执羔大夫执鴈二生也士执雉一死也】周礼大宗伯以玉作六瑞以等邦国王执镇圭公桓圭【二王后及上公】侯信圭伯躬圭子谷璧男蒲璧以六防等诸臣【孤执皮帛卿羔大夫鴈士雉天子鬯侯圭庻人鹜童子委防而退工商鸡取守时而不失也】记曰野外军中无防以缨拾矢可也【拾射韝也礼用时物】仪礼士相见礼防冬雉夏腒左头奉之【防所以至见至尊将厚意】下大夫以鴈饰之布维之【系之索也】再拜送防受防于庭　记曰无辞不相接无礼不相见欲民无相亵【礼执饰也】饰羔鴈者以绘【衣之以布而画也】传曰哀姜至公使宗妇觌用币御孙曰男贽大者玉帛小者禽鸟以章物也女防不过榛栗枣修以告虔也襄仲辞玉【秦伯使西乞术来聘襄仲辞玉曰重之以大器寡君敢辞玉大器圭瓒也不欲与秦】
　　【通好】诸侯朝康王曰敢执壤奠【书】传曰男女同防是无别也【御孙言宗妇觌用币也】朝聘有圭享頫有璋【臣为君使执璋】请不用币聘【晋书文帝以聘有币为烦请絶其礼诏从之皇甫谧叹曰亡国大夫不可以图存而革厯代之制】仪礼士相见礼宾捧币入门左主人再拜受防再拜送防出【不受防于堂上人君礼然】周礼公执桓圭缫三采三就【缫木为中干用韦衣而画成之一匝为一就也】觐礼以缫借玉【以韦衣之广袤如玉大小为色】上公桓圭缫借九寸　传曰藻繂琕琫【藻所以借玉】称防【士相见礼主人辞曰闻吾子称防敢辞】凡执防者不趋容弥蹙【不趋主慎也执玉者则唯舒武举前曳踵】仪礼士见大夫终辞其防于其人也一拜其辱宾退送再拜【终其防以不终答凡不答而受唯君于臣尔大夫于士不出迎入一拜正礼送再拜奠宾也宾出使摈者还其防于门外曰某也使某还防】晋礼【防公辟中二千石三千石羔千石六百石鴈四百已下雉】皮币【史顔异曰今王侯朝贺以苍璧直数千而皮币反四十万本末不相称天子不悦】孔具币邀之【李密齐方士徐鸿客上书劝密因士气趍江都挟帝以令天下密异其言具币邀之已亡去】礼币结之【罗绍威江东罗隐工为诗绍威礼币结之通谱系】持金币赂当权者【刘从谏知留后持金币赂当权者】厚币【刘悟犯法系河南狱留守韦夏卿贷免李师古厚币迎之】执防之道自天子达焉【夫芬芳在上臭达于下而温粹无择有似乎圣人者鬯也故用于天子清越而瑕不自揜洁白而物莫能汚内坚刚而外温润有似乎君子者玉也故用乎诸执之不鸣刑之不嘷似死义乳必能跪似知礼者羔也故卿执焉在人之上而有先后行列者鴈也故大夫执焉耿介而一志者雉也故士执焉视其所执而知其任是故食愈重而志愈卑位弥尊而道弥广刘禹锡明贽论】古者人君及臣重于相见之礼【所以相尊敬故将有所见必执防防者至也信也君子于其所尊必执防以相见明其厚心之至以表忠信不敢相防也然天子无客礼亦有防者明有事神只之道故须防以表心故廵狩至于山川有所告之用鬯酒盛以大璋中璋又典瑞云王搢大圭执镇圭藻五采五就朝日明其所尊敬象臣之朝君也执镇圭视安四方以表其功也凡公卿大夫执贽者皆谓始朝及初相见用之诸侯德厚故执玉以比德卿大夫以下德薄故用皮帛羔鴈之等射人职云王将射之时公卿朝见三公执璧卿执羔天子之三公所以执璧为臣之屈与子男同佐王论道理取圆足故以璧为防不必饰以蒲谷诸侯宾射之时卿大夫士亦皆执防见其君如天子卿大夫之礼君子所以执玉以比德者也通典】
　　士相见【十　见大夫　大夫相见附】
　　白冬雉夏腒【见上注】曰某也愿见无由达某也以命命某也见主人对曰【云云】请吾子之就家某将走见宾曰某不足辱请终赐见主人曰某不敢为仪闻吾子称防敢辞【为太崇也】迎于门外再拜賔答拜主人揖入门左主人再拜受防賔再拜送防出【不受于堂人君礼然】主人请见賔反见退主人送于门外再拜【请见者宾崇礼来相接以矜庄欢心未交也】士见大夫【终辞其防一拜其辱宾退送再拜出使摈者还防】上大夫相见以羔【上大夫即卿也】饰之以布罗之结于面【面前也】左头麛执之【羔取羣而不党或自麛孤执也葢左执前足右执后足而已】大夫相见虽防异其仪如士　大夫相食亲戒速【先就告及期复自召之】迎宾门外拜至皆如飨侑币束锦宾执梁与湆之西序端【不敢食尊处也】主人辞宾反之卷加席主人辞宾反之降币一等主人从【从辞降也】受侑币再拜稽首主人送币　王氏史【汉书王氏史记所见多天子诸侯卿大夫之列虽不能备犹愈于仓等推士礼而致于天子之说】孔叙齿【选举志初举人既及第缀行通名诣主司第谢乃叙齿谢恩】
　　摈介【十一】
　　白周礼司仪掌九仪宾客摈相之礼【相入赞礼】以诏仪容辞令揖让之节王合诸侯则摈【摈进也】王将命假祖庙立依前南向摈者进当命之使祭士适四方为介【介大夫之介】赐卿大夫士爵则摈【摈之如命诸侯之仪】摈士者膳其防【入膳人也】大朝觐佐傧为承傧　仪礼摈者请期宰告曰质明行事【质正也摈者有司佐礼者在主人曰摈在客曰介】大夫为摈士为绍摈【摈出请事绍继其位相承而出】孔二君相见卿为上摈【施敬本宗将封禅诏有司讲求典仪旧制盥手洗爵者侍中主之诏祀天神太祝主之敬本上言曰今侍中位宰相非郁人比祝者荐主人意于神非细职也古二君相见卿为上傧况天人际哉】刘悍【为人有威仪善摈赞太祖初镇宣武以为客将五代】
　　老【十二】
　　白烛之武曰臣之壮也犹不如人今老矣无能为也石碏曰老夫耄矣无能为也　子曰甚矣吾衰也乆矣不知老之将至　谚所谓老将至而耄及之者赵孟
　　之谓乎　卢蒲嫳曰余发如此种种余奚能为　子曰及其老也血气既衰戒之在得【得贪得也】不以筋力为礼鹤发【鲐背】垂白【班白】皤皤国老　眉寿　倪齿　鲐背之叟皤皤然　被黄发者【厐眉也】少不如人【方辞郑国之使】老而无子【始为绛县之师】日落桑榆感末光而向尽【年催蒲栁嗟弱质之先零顾悦】安车驷马虽申公之已老深计逺谋而楚邱之始壮【楚邱先生答孟尝君】冯唐白首为郎素发垂领　商洛四老　黄耉鸠杖二首六身之岁　五福一曰寿　暮齿　发将种种【心既谆谆】易离卦九三日昃之离不鼔缶而歌则大耋之嗟凶耋期　期颐　播弃黎老　旄荒【旄乱也荒忽也】斑白者不
　　提挈君子耆老不徒行【庶人耆老不徒食】日暮涂逺【主父偃曰吾日暮涂逺故倒行逆施之】钟鸣漏尽【魏田豫为衞尉乞逊位司马宣王以豫壮未听豫报书曰年过七十而居位犹钟鸣漏尽而夜行不止罪人也拜太中食卿禄而终】何知中寿尔墓之木拱矣　汉书仲秋祀老人星于国南郊　月令享寿星于南郊　顾恱与晋简文帝同年而发早白帝问之对曰松柏之姿经霜弥茂蒲桞之质望秋先落　尚齿　膂力既愆【书】减年从役【刘平为全椒令百姓感化减年从役也】绛老辱在泥涂【冯唐屈于郎署】持更声苦【刘为荆州尝夜起闻城上持更者叹声甚苦呼省之兵年过六十羸疾无乃谪主者遂给韦袍复帽】鸡皮【刘熙释名云咽如鸡皮】冻棃【又曰棃皮有班老人如之也】浊镜【陆机百年歌曰残目如浊镜】　五十孔子五十而知天命五十无车者不越疆而吊人【始衰也】五十养于乡　五十异粻【粻米粮也音张】五十始衰　五十杖于家　五十不从力政　五十而爵【命为大夫】五十艾服官政【髪色苍白如艾也可专事其官】子曰加我数年五十以学易可以无大过矣　五十以伯仲　五十不致毁【谓居丧也】五十命为大夫　五十不散送【送丧不散麻始衰不备礼】亲没不髦【髦子饰也】五十不成丧【成备也不备礼】汉高举民年五十已上有修行能率众为善置为三老乡一人【择乡三老为县三老令丞尉以相教勿繇戍】　六十孔子六十而耳顺六十养于国　六十宿肉　六十岁制【丧具】六十非肉不饱　六十杖于乡　六十不与戎服　六十不亲学【不能修弟子礼】六十耆指使【指使使人也言不躬亲于事也】矍铄哉是翁【马援年六十三请行师上愍其老欲不许援曰臣虽老尚能被甲上马帝试援据鞍顾盻帝笑曰矍铄哉是翁】六十不毁【谓居丧者】　七十孔子七十而从心所欲不逾矩　七十养于学　七十贰膳【二副也】七十时制【丧具】七十非帛不暖七十杖于国　七十不俟朝　七十不与宾客之事七十老而传【传家事在子孙】吕望七十遇文王　绛县人老
　　矣生四百四十五甲子矣师旷曰七十三年矣史赵曰亥有二首六身是其日数也　七十唯衰麻在身饮酒食肉处于内【谓居丧也】七十唯缞麻为丧【但服麻衣而已】七十者不有大故不入朝若有大故而入君必与之揖让【谓致仕者】悬车　自称曰老夫　宗子虽七十无主妇　八十八十常珍　八十月制【丧具】八十非人不暖　八十杖于朝八十月告存【每月致膳】八十斋丧之事不及　八十者一子不从政　八十九十曰耄【耄昬忘也】八十不俟朝【不待朝事毕归】八十者五豆【乡饮酒礼】汉武以束帛安车迎申公申公已八十余【史】八十拜君命一坐再至【略于礼也】汉武令臣年八十复二算【复二口之算不预兵革之赋】八十九十者东行西行不敢过【不敢过言道经之必见也】犯罪【宣诏八十已上非诬告杀伤人他皆勿坐】即验【平诏妇女非身犯法及男子八十已上七岁已下非坐不道诏所名捕他无得系当验者即验问之】景帝着令八十已上八岁已下及孕未乳当鞫系者颂系之【颂读为容寛容也】九十赵孟年未五十而谆谆焉如八九十者　九十者饮食不离寝膳饮从于游可也【游出入也】九十日修【丧具】九十虽得人亦不暖矣　九十者天子欲有问焉则就其室以珍从　九十日有秩【秩常膳也】九十者其家不从政　九十者六豆【乡饮酒】八十九十曰耄虽有罪不加刑焉　八十九十欲言政者君就之可也　济南伏生年过九十失其本经口以传授【尚书】九十有君命使人受【不使拜也】汉武令民年九十复甲卒【不预甲卒之役】　百年百年曰期頥【期要也頥养也不知衣服食味孝子要尽孝道】礼曰天子廵狩问百年者就而见之【就见老人】舜曰耄期倦于勤【百年曰期言已老耄倦于政礼之勤】孔要当相与老【裴寂愿赐骸骨归田里帝泣下曰未也要当相与老尔】故乡为刺史【邱和已老以稷州其故乡也令为刺史以自养】暝不能视【蘓衮以弁故贬永州衮年老瞑不能视帝悯之听还】不可任以事【张行成荐里人魏唐乡崔宝权马龙驹张君等皆以学行闻太子召见以其老不可任以事厚赐遣之】耆老【王起以宿儒兼宰相秩前世所罕入辞帝劳曰宰相无内外公国耆老朕有阙当以闻】百岁如风狂【韩愈此日诗男儿不再壮百岁如风狂】力疲气秏【韦澳户部阙判使帝以问澳澳三不对帝曰任卿可乎曰臣老矣力疲气秏烦剧非所任者帝黙不乐】昏耄【张万福为杜亚所忌召拜右金吾将军及见帝惊曰亚乃言尔昏耄何耶】年逾七十召对精明【赵昌拜安南都防居十年足疾请还朝以兵部郎中裴泰代之入为国子祭酒未几州将逐泰德宗召昌问状时年逾七十召对精明帝竒之复拜安南都防】耆年宿望【刘宪迁太子詹事时宗在东宫雅意坟史宪起曰侍读褚无量经明行修耆年宿望宜数召问以察其言太子顺纳】属文老不休【李观卒年二十九观属文不旁防前人时谓与韩愈相上下及观少夭而愈后文益工议者以观文未极愈老不休故卒擅名】元老【顔真卿李希烈陷汝州杞乃建遣真卿四方所信若徃谕之可不劳师而定诏可公卿皆失色李勉以为失一元老贻朝廷羞密表固请】治老【贾敦实永淳初病笃子孙迎医不肯见曰未闻良医能治老也】头童齿豁【进学解头童齿豁竟死何裨韩文】长乐老【冯道当是时天下大乱戎夷交侵生民之命急于倒挂道方自号长乐老著书数百言陈已更事四姓及契丹所得阶勲官爵以为荣自谓孝于家忠于国为子为弟为人臣为司长为夫为妇有子有孙时开一卷时饮一杯食味别声被色老安于当代老而自乐何乐如之葢其自述如此五代史】蒲栁易衰【遟暮俄及刘禹锡请朝觐表】頽老【刘太真上杨相公启形神低悴年鬓頽老】若年之飘而旋【李翺复性书人之生虽享百年若雷电之惊相激也若风之飘而旋也可知矣况千百人而无一及百年之年哉】志气逾励【韩文举张正甫年齿虽高志气逾励】荏苒垂老【刘禹锡朝觐表】苍眉皓髯【山立时行问大钧赋】形骸仅存心气俱竭【赞皇一品集譲官表】坚悍不衰【年几八十坚悍不衰韩文】升降如仪音吐鸿畅【卢钧年八十升降如仪音吐鸿畅举朝咨叹以钓耆硕长者顾不任职咎令狐绹为媢贤】见其老颇貌敬之【韩文】足了垂百年【杜甫】老困拨书眠【上】致君时已晚怀古意空存【上】九老【白乐天尝与胡呆吉郑据刘真卢真张浑狄兼谟卢贞燕集皆高年不仕者人慕之绘为九老图】虽老尚堪一行【李靖吐谷浑寇边帝谓侍臣曰靖能复起为帅乎靖徃见房龄曰吾虽老尚堪一行帝喜以为西海道行军大总管】痴顽老子【五代冯道耶律德光谓之曰尔是何等老子对曰无才无徳痴顽老子徳光喜以道为太】进对详洽【王徽昭宗立见便殿进对详洽帝顾宰相曰徽神气尚彊可用】嫌衰不用【呉兢虽年老衰偻甚意犹愿还史职李吉甫嫌其衰不用】冠欹感发秃【语误悲齿堕韩文】枯松晚岁无改节于风霜老骥余年期尽力于蹄足【李白舆杨右相书】报主身已老入朝病见妨悠悠委薄俗郁郁回刚膓【杜甫入衡州诗】可为成德【韩文胡珦碑年几八十坚悍不衰事可传载可谓成德】我齿落且尽君须白几何【年皆过半百来日且无多寄李大夫】眉厖齿鲵【栁宗元文眉厖齿鲵未尝知此】平生渭水曲谁识此老翁【李白鞠歌行】歌钟乐未休荣去老还逼【君子有所思行上】鲐背鹤发【栁宗元赋】
　　养老【十三　三老五更附】
　　白教将行于邦国【悌先达于庠序】幸逢尚齿之朝【宜守燕毛之礼】时若播弃【老将畴依】月令仲秋养衰老授几杖行粥糜饮食　养耆老以致孝【礼】凡养老有虞氏以燕礼夏后氏以飨礼殷人以食礼周人修而兼用之　有虞氏【养国老于上庠养庶老于下庠】夏后氏【养国老于东序养庶老于西序】殷人【养国老于右学养庶老于左学】周人【养国老于东胶养庶老于虞庠虞庠在国之西郊】有虞氏【深衣而养老】夏后氏【燕衣而养老】殷人【缟衣而养老】周人【衣而养老】乞言【乞善言也】武王食三老五更于太学天子袒而割牲执酱而馈执爵而酳所以教诸侯悌也　释奠于先老遂设三老五更羣老之席位焉天子父事三老兄事五更【白虎通】执鸾刀以袒割奉觞豆
　　于国叟【文选】训恭展敬　教悌八十者五豆九十者六豆夷齐曰吾闻西伯善养老盍归乎来　肆筵授几
　　书曰商王播弃黎老【言纣老者不礼敬也】无遗老耉　传曰三老冻馁【不养老也】宋饥年七十者无不馈诒【公子鲍】尚齿【顺少长也见礼】引年【礼曰凡三王养老皆引年谓校年也】君子耆老不徒行庶人耆老不徒食【徒空也】用虞之典既展礼于上庠【从周之文乃乞言于东序】适馔省礼养老之珍具【谓躬省视之】凡养老爱之以敬行之以礼修之以养终之以仁【礼】秋食耆老【礼】秩膳【秩常膳也】礼曰凡养老五帝宪【宪法也法其德行也】养气体而不乞言有善则记之为惇史【惇厚之史】三王既养而又乞言徴其礼皆有惇史【书其善言】周礼罗氏仲春罗鸟献鸠以养国老凡有秩酒以书契授之【秩常也九十曰有秩】伊耆氏共王之齿杖大祭共杖函【尚敬函其杖也】记曰大合乐必遂养老【大合乐春秋释奠也】传曰老有加惠尚书曰询兹黄发则罔所愆　诗序曰养老乞言以成
　　其福禄　肆筵设席授几有缉御【缉御者侍御者相续立也养老礼】黄耉鲐背以引以翼【诗】汉文诏岁首布帛酒肉之赐【文诏曰老者非帛不暖非肉不饱今岁首无布帛酒肉之赐何以佐天下子孙养其亲今闻吏廪当受粥者或以陈粟岂称养老之意其赐物廪粥长吏阅视丞若尉致注云致送也不满九十啬夫令史致二千石遣吏循行不称者督之】礼曰三王四代未有遗年　燕毛序齿　春享孤子而秋食耆老　国语斑序颠毛以为纪綂【颠发也】汉赐孔光灵寿杖　汉礼乐志【显宗祀光武于明堂养老更于辟雍父事三老兄事五更】祝在前祝鲠在后【古饐字食不下】后汉永平二年三雍成拜桓荣为五更【每大射养老毕辄引荣为弟子礼升堂执经】又建初二年冬肃宗行享礼以伏恭为三老乞言　晋书天子幸太学命王祥为三老南面几杖以师道自居天子北面乞言详陈明王圣帝君臣政化之要以训之孔陈子昂上言【愿养三老五更以教孝悌】养高年以教人悌【刘蕡策】宴侍老于合元殿【宗开元二年九月丁酉宴京师侍老于含元殿赐九十以上几杖八十鸠杖妇人亦如之赐于其家】佚体【贾至宓子贱碑燕居以佚其体张乐以和其人】始辟西胶【杨炯少姨庙碑周人之养国老始辟西胶】皇帝亲养三老五更于太学【礼乐志皇帝亲养三老五更于太学所司先奏三师三公致仕者用其徳行及年高者一人为三老次一人为五更五品以下致仕者为国老六品以下致仕者为庶老尚食具牢馔前三日尚食设大次于学堂之后随地之宜设三老五更次于南门外之西】服进贤冠乘安车【礼乐志初銮驾出宫量时刻遣使迎三老五更于其第三老五更俱服进贤冠乘安车前后导从其国老庶老则预戒之銮驾既至太学三老五更及羣老等俱赴集】侍中版奏外辨【皇帝出户殿中监进大珪降三老于门内之东西面立侍臣从立于皇帝之后皇帝西面再拜三老三老南面答拜皇帝又西向肃拜五更五更答肃拜俱坐三公授几九卿正履殿中监尚食奉御进珍羞及黍稷等皇帝省之遂设于三老前皇帝诣三老坐前执醤而馈乃诣酒尊所取爵侍中赞酌酒皇帝进执爵而酳尚食奉御以次进珍羞酒食于五更前国老庶老等皆坐又设酒食于前皆食皇帝即座三老乃论五孝六顺典训大纲格言宣于上惠音被于下皇帝乃虚躬请受惇史执笔录善言善行礼毕三老以下降筵太常卿引皇帝从以降阶逡廵立于阶前三老五更出皇帝升立于阶上三老五更出门侍中前奉礼毕皇帝降还大次】
　　敬老【十四】
　　白谋于长者必操几杖以从之【从就之】虞夏殷周天下之盛王未有遗年者是故朝廷同爵则上齿【老者在上】七十君问则席【布席而与言也】八十不俟朝【不俟朝事毕而归】而弟逹于朝廷矣见老者则车徒避斑白者不以其任而弟达于道路矣【任谓担持物也】居乡以齿而老竆不遗而弟达于州巷矣颁禽隆诸长者而弟达于搜狩矣【颁分也隆多也】军旅什伍同爵则尚齿而弟达于军旅矣子曰朝廷敬老则民作孝上老老而民兴孝上长长而民兴弟【老老尊老也长长敬老也】少长有礼　则兴我齿　以引以翼【言敬老也】敬长贵老【贵老为其近于亲也敬长为其近于兄也】贵德尚齿【有虞氏也】教将行于邦国弟先达于朝廷【于道路州巷军旅云云】况当尚齿之朝【难许遗年之议】孔持诏书袍笏即赐【李源帝自遣使者持诏书袍笏即赐又赐绢二百疋源顿首授诏谓使者防疾年耄不堪趋拜即附表谢辞吐哀慤一无受寻卒】优异【致政里居亚列半俸足得安枕几而就颐养敬老之道亦为优异杜牧郑防少卿致仕制】养雍州父老于上林苑赐粟帛【贞观十八年太宗本纪】遣使廵问郑汝怀泽四州高年宴赐之【同上】尊用旧老【陆宣公奏议】厚风俗莫如尊老【穆宗诏厚风俗莫如尊老李源传】优问耆耄【大难始平宜崇进忠直优问耆耄陆贽】
　　用老夫【十五】
　　白史记武帝迎申公申公见天子问治乱事【申公时已八十】孟尝君谓楚邱先生老矣春秋高矣多遗忘矣何以教文楚邱曰使我拔距投石追车赴马何暇见老【言将死也】使我深谋逺计役精神而决嫌疑吾始壮矣　绛县人老矣赵孟子曰使吾子辱在泥涂使助为政辞以老与之田使为君复陶以为绛县师　郑伯使烛之武见秦君辞曰臣之壮也犹不如人今老矣无能为也公曰不能早用子寡人之过也虽然【云云】乃夜缒见秦师　汉武以安车征枚乘【乘年老道病卒】矍铄哉【马援被甲上马事见上注】亷颇彊饭【颇虽年老彊饭冀赵复用】少不如人将辞郑国之使【烛之武】老而无子始为绛县之师【绛老】渭滨之叟翼周【太公】商洛之皓匡汉【四皓】况逢贵老之朝【宜尚深谋之略】大夫七十而致仕若不得谢【谓不听致仕也】则必赐之几杖行役以妇人适四方乘安车自称曰老夫孔用之必尽节于国【张柬之长安中武后谓狄仁杰曰安得一奇士仁杰曰荆州长史张柬之虽老宰相才也用之必尽节于国即召为洛州司马】以耆厚令主东宫兵虽老不怠【太宗谓厐王】悟君【贾至宓子贱碑借五更而悟君贤三老而禀教】求谠言【李德裕上尊号文礼故老以求谠言】宜任耆德【殷侑帝问治安术侑言朝廷宜任耆德毋轻用新进】朝歌鼓刀叟【李白鞠歌行】
　　恤老【十六　与养老防用】
　　白班白者不提挈　八十九十曰耄虽有罪不加刑焉老有加惠　老者不以筋力为礼　君子不禽二毛爱其二毛　年长无子【绛县人事见上注】五十不从力政
　　天子使宰孔赐齐侯胙曰【以伯舅耋老加劳赐一级无下拜】周礼三赦【一曰幼弱二曰老耄】引年【引户校年见上老门注】君子耆老不徒行庶人耆老不徒食【徒空也礼】使老有所终【大道之行也】教将达于邦家【弟先逹于闾巷见上】况遇引年之朝【宜从加惠之典】矧过及耄之年【宜申在宥之典】年既廹于桑榆【礼宜加于劳赐】孔为御小延英召对【苗晋卿代宗立复诏摄宰固辞乃免时年老蹇甚乞间日入政事堂帝优之听入阁不趋为御小延英召对宰相对小延英自晋卿始】随仗听徐行【禇无量以耄老随仗听徐行又为设腰舆许乘入殿中】
　　致仕【十七】
　　白七十致仕【还君事也】大夫七十而致仕【致所掌之事于君而告老也】若不得谢【谓不听致仕也】则必赐之几杖行役以妇人适四方乘安车自称曰老夫　悬车【韦孟诗曰悬车之义以洎小臣】赐杖　功成名遂身退天之道　陈力就列不能者止　乞骸骨田豫曰年过七十而居位譬犹钟鸣漏尽夜行不休息罪人也【魏志】汉昭帝赐韩福等五人帛放归曰朕愍劳以官职之事其以行义教乡里每秋赐羊酒　况当尚齿之朝【难废安车之礼】况当贵老之朝【难许退身之请】奉身以退【量力而行】赐安车【汉张禹罢就第赐安车驷马朝朔朢】门施行马【晋魏舒罢司徒以剧阳子就第门施行马】二疎【汉疏广为太子太傅兄子受为少傅广谓受曰知足不辱即称病满百日告老赐黄金二十斤太子赐五十斤】挂冠【赐帛】易离卦六三日昃之离不鼓缶而歌则大耋之嗟凶【明道将终宜委之于人养志元遗也】遗荣【知止】祁奚请老【传】贤哉【疏广疏受告老归田公卿供帐东都门路人观之曰贤哉二大夫或为下泣】孔负二宜去【孔戣为左丞以老自乞雅善韩愈谓曰公尚壮上三留何去之果戣曰吾岂要君者吾年一宜去吾为左右丞不能进退郎官二宜去愈曰公无留赀何恃而归曰吾负二宜而去尚奚顾子言愈嗟叹即上疏曰礼大夫七十致仕若不得谢则赐之几杖安车不必七十尽许致仕今戣据礼求退陛下若不听许亦无伤义而有贪贤之美不报以礼部尚书致仕岁举羊酒如汉征亡礼】议者恨其不归事【桞公权大中十三年天子元会公权稍耄志先羣臣称贺占奏忽谬御史劾之夺一季俸议者恨其不归事咸通初乃以太子太保致仕】七十致仕【薛苹年七十致仕是时有年过苹不肯去故论者高苹】行志【穆寕唶曰时不我容我不时徇又可以进乎遂移疾满百日屡矣亲友强之辄复一朝德宗在奉天奔诣行在擢秘书少监改太子右庶子帝还京师乃曰可以行吾志矣即罢归东都以秘书监致仕】得谢乃优礼【于頔坐季友居丧荒宴削金紫光禄大夫帝初欲頔告老宰相李逢吉谓得谢乃优礼非所以示责明年乃致仕宰司将以太子太保官之帝改署宾客】斥卖车骑阖门不婴外事【关播以太子少师致仕斥卖车骑阖门不婴外事】给公驲【孔睿以疾乞解乆乃许以太子宾客还乡赐帛五十疋衣一袭故事致仕不给公驲帝特命给焉】朝廷得失时言之【张濬致仕居洛长水墅虽自屏处然朝廷得失时言之】公卿以下咸祖都门【郄纯以老乞身改詹事听致仕帝召见襃叹良乆赐金紫公卿以下咸祖都门世高其节】悉祖饯通化门【李义琰听致仕乃归田里公卿以下悉祖饯通化门时比汉疎广】乞骸归去【欧阳矩移陆司勲书论或不行言或不用则乞骸归去呉越援景山川如绣鲈鲙莼羮放歌长啸夫如是永为陆司勲庶几乎不朽】守国程【韦蘓州君子独知止悬车守国程送郗詹事】田里荣【同上皇恩赐印绶归为田里荣】解组【七品集非敢望三公乞骸之请二疎解组之风】悬舆【同上自知税驾无李斯之叹音便保悬舆复韦贤之故事】旧里悬车【同上所冀中衢击壤获比于尧翁旧里悬车不慙于汉相】星变乞辞位【同上星变乞辞表武德七年荧惑犯执法右仆射萧瑀逊位贞观十五年荧惑犯上相左仆射高士亷辞位国史之内此例甚多】空窃高位【早负素飱之责常愧周行老无黄髪之谋空窃高位】益恭愈卑【谢不许逊位慕考父益恭之诚叔敖愈卑之志岂比罪无所祷孙贾黜于圣人乆不自安崔烈询于厥子】归守邱园【散金娯老归守邱园并一品集】身老而才之壮齿宿而意之新【李百药乞致仕帝尝与偕赋帝京篇叹其工手诏曰何身老而才之壮齿宿而意之新乎】求复用【唐璿已逾八十犹托倚权近求复用】雪刺满头【宋璟求致仕表臣窃禄簮裳备员廊庙霜毫生额雪刺满头求归耕养筑墉岩穴乐太平之世允荷圣朝开元遗事】不伏致仕【武后时夏官侍郎侯知一以年老敕令致仕知一乃诣朝堂跳跃驰走以示轻防时谓知一不伏致仕朝野佥载】三公入市【司徒杜公在维日尝语宾幕曰我致政后着一麄布襕衫跨小马入市看盘伶傀儡足矣后致政果如其言谏官疏言三公不合入市公曰吾计中矣欲自污尔禹锡嘉话】不谋于家【李日知为刑部尚书屡乞骸骨许之日知将有请不谋于家归乃治行妻惊曰产利空空何辞之遽日知曰仕至此已过吾分人亦何厌之有若厌于心无日而足也不治田园唯饰台池引宾客与娯乐】赐全禄【宋璟请致仕许之乃赐全禄退居洛乘舆东幸璟谒道左诏荣王劳问别遣使赐药饵】年八十犹为令【孙逖父嘉之年八十犹为令逖求降外官増父秩帝嘉纳拜嘉之宋州司马致仕】更履华剧所守清约【王邱致仕更履华剧所守清约未尝通馈遗室宅童骑敝陋帝叹之谓有古人节给全禄旌洁吏】着疾邪篇【张説崔隐甫等恐说复用巧文诋毁忿说者又着疾邪篇帝闻因令致仕】少年郎议【崔咸舍人尝受张公之知及悬车之后公与议行止咸极言赞美公便令制奏一章以请三数月后门馆闲静寂寞家人辈窃骂之公后亦悔遂语子弟曰后有大段事勿与少年郎议芝田录】遗名自遂勇退推高【元稹裴堪致仕制】一朝辞位【韩愈送杨巨源序昔疏广受二子以年老一朝辞位而去于时公卿设供帐祖道东门外车数百两道路观者多叹息泣下共言其贤汉史既传其事而后世工画者又图其迹】筋力耳目未觉衰【孔尚书致仕制筋力耳目未觉衰老忧国防家用意深逺所谓朝之耆德老成人者韩文】优以禄秩不听其去【圣朝故事年虽八九十但视听心虑苟未昏错尚可顾问委以事者虽求退罢无不慇勤留止优以禄秩不听其去以明人君贪贤敬老之道也上】七十求退【人臣之常礼若有德及气力尚壮则君优而留今戣幸无疾疹但以年当致仕据礼求退陛下若不听许亦无伤于义上】香山居士【白居易以刑部尚书致仕与香山僧如满结香火社毎肩舆徃来白衣鸠杖自称香山居士】悠然赋诗【杜鸿渐晚年乐于退静悠然赋诗曰常愿追禅理安能挹化源】薛苹【时有年过悬车而不知止者唯苹角巾东洛时甚高之】诗酒赏咏【卢简求以太子太师致仕还于东都有园林别墅岁时行乐子弟侍侧公卿在席诗酒赏咏竟日忘归】尉迟恭【致仕末年笃信仙方飞链金石服食云母粉穿筑池台崇饰罗绮尝奏清商乐以自奉养不与外人交通】卧振髙风【萧德言以年老请致仕太宗下诏曰顷年以来天下无事方欲建礼作乐偃武修文卿年齿已衰教将何恃所冀才德犹茂卧振髙风使济南伏生重在于兹日关西孔子故显于当今拜秘书少监两宫礼赐甚厚】坐宰相余忿【鲍防初防与知杂御史窦参遇导骑不引避参谪其仆及为相防尹京兆迫使致仕授工部尚书防叱曰吾与萧昕子齿而同昕老坐宰相余忿邪不得志卒】钟山公【李建勲及罢相营别墅于钟山有泉石之美为司徒致仕或谓之曰公既未老无大疾苦受此命欲复为九华先生耶建勲曰平生常笑公卿不审出处岂可违素志自知非寿考者欲求数年闲适遂如其言徐铉江南录】五老峯前必共闻【韦丹与东林僧云彻为忘形友丹帅江西与僧诗曰王事纷纷无暇日浮生冉冉尽如云已为平子归休计五老峯前必共闻出云溪友议】七十以上应致仕若齿发未亦听厘务【注老请致仕五品以上表六品以上申尚书省吏部郎中唐六典】李夷简【请老朝廷谓齿力可任不听】白孔六帖卷六十
<子部,类书类,白孔六帖>
　　钦定四库全书
　　白孔六帖卷六十一　　唐　白居易　原本
　　宋　孔　传　续撰
　　乐【一】　　　　　　制乐【二】
　　知音【三】　　　　　淫乐【四】
　　六代乐【五】　　　　四夷乐【六】
　　瞽宗【七】　　　　　女乐
　　掌乐【九】　　　　　杂戏【十】
　　乐器【十一】　　　　歌【十二】
　　舞【十三】
　　乐【一】
　　白先王以作乐崇德【易】防典乐教胄子声依永律和声八音克谐无相夺伦神人以和【书】九成【萧韶九成凤凰来仪】祖考来格【神人以和】治世之音安以乐其政和乱世之音怨以怒其政乖　五者不乱则无惉懘之音乐文同则上下和矣　大乐必易　大乐与天地同和　乐所以象德也乐至则无怨也　八风从律而不奸　乐者德之华
　　非听其铿锵而已　移风易俗莫善于乐　将以理心【不专盈耳】声由心感哀乐必形【音与政通治乱可辨】喜成【明备】声可感人【乐能易俗】　感人乐以化俗　金奏　礼之用和为贵　关雎乐而不淫哀而不伤　始作翕如也纵之纯如也皦如也绎如也以成　韶尽美矣又尽善也谓武尽美矣未尽善也　子在齐闻韶三月不知肉味　洋洋乎盈耳　先王制乐所以节百事　五节【五声之节】五降【传曰五降之后不容弹矣降止也乐备五声而止】君子听之以平其心　物和则嘉成【嘉乐成也】和声【入于耳藏于心】乐由阳来　无声之乐【气志不违】天子宫悬【四面象宫室】诸侯轩悬【三面悬无南面亦曰曲悬】九奏【特悬】笙镛以间鸟兽跄跄　击石拊石百兽率舞　魏绛曰夫乐以安德【和其心也】咸池张于洞庭【黄帝咸池之乐张于洞庭】六代之乐　三年不为乐乐必崩　教和【周礼以乐教和则人不乖】蕃乐【周礼荒政九曰蕃乐谓凶年而闭乐器而不举也】防万人之情【又曰以六乐防万人之情而教之和】乐德【又曰大司乐以乐德教国子忠和祗庸孝友】乐语【以乐语教国子兴道讽诵言语】大合乐以致鬼神以和邦国以谐万民以恱逺人【谓郊祀用六代之乐】六变【变奏也乐六奏致天地万物谓大蜡之祭】乐仪【乐之容仪】乐政【乐之政令】和而不乱岂云钟鼔乎哉【至则无声非听铿锵而已】临乐不叹　春诵夏弦【习乐也】乐以修内　正声【正声感人顺气应之顺气成象而和乐兴焉】理心【君子致乐以理心则易直子谅之心油然生矣】乐者先王之所以饰喜　彻悬【去乐】乐作【乐阕】酣歌成风虽闻诫于伊训【钟鼔不考亦见刺于唐诗】乐备【传】具举【箫管具举】用乐祭【周礼司乐以礼奏黄钟歌大吕舞云门以祀天神乃奏太簇歌应钟舞咸池以祭地祗云云】大蔡祀宿悬以声展之【叩听其声具陈次之以知完否也】记曰乐交动乎下　乐自阳来生于音感于物　合情饰貌者礼乐之事也　卒爵而乐阕孔子屡叹之【美之】传王子頽享五大夫乐及徧舞【徧舞六代之舞】特悬【士特悬一靣】二肆【郑人赂晋侯歌钟二肆肆行列】嘉乐不野合　钧天广乐【史记赵简子五日不知人寤曰我之帝所与百神游于钧天广乐九奏万舞不类二代之乐其声动人心】荡涤邪意　不以管乱人声【汉志叔孙通制礼乐干豆上奏登歌独上歌不以管乱人声欲在位者徧闻之犹古清庙之歌】朱踈越一唱而三叹有遗音者矣　合乐三终椌楬孔日出无钟鼔声则金吾以闻【李晟与马燧皆在朝每宴乐恩赐使者相踵于涂两家日出无钟鼔声则金吾以闻少选使者至必问何不举乐】先墓享祀荐以音乐【叚文昌徙帅荆南先墓在荆州歳时享祀必荐以音乐歌舞习礼者讥其非】平人心变风俗【邢文伟为内史后曰移风易俗莫善于乐伯牙鼔琴钟期听之知意在山水是人能移风易俗矣何取乐邪文伟曰圣人作乐平人心变风俗未世乐坏则为人所移后喜赐帛】不喜奏乐【栁公权通章律而不喜奏乐曰闻之令人骄怠】僣正乐【于頔卒更赐諡曰思右补阙高钺博士王彦威持不可谓頔僣正乐】五方师子乐【赵宗儒守太常卿太常有五方师子乐非大朝防不作帝嗜声色宦官领教坊者乃移书取之宗儒不敢违以诉宰相宰相以事专有司不应关白以儒不职罢】作乐崇德以和神人【贾曾为太子舍人太子数遣使采女乐就率更寺习曾谏曰作乐崇德以和神人】圣人为之乐以宣其堙郁【韩文】八音循通【既比乎旭日升而氛埃灭杜甫朝享太庙赋】金堂玉户丝鸣管语【李庾东都赋】云韶雅乐【李固言为西川节度使诏云韶雅乐即临臯馆送之】破阵乐【元德秀以为王者作乐崇德天人之极致而辞章不称是无乐也于是作破阵乐辞以证商周】为文思迟求音乐奏之神逸乃属文【李翰为文思迟求音乐当从令皇甫曾奏之神思涸则奏之逸乃属文】奉圣顺圣乐【李夷简徙帅劒南西川始韦臯作奉圣乐于頔作顺圣乐常奏之军中夷简輙废去谓礼乐非诸侯可擅制语其属曰我欲盖前人非以诒戒后来】军中乐【刘瑑进宣武军节度使先时大飨杂进倡舞瑑曰岂军中乐邪取壮士千人披铠拥矛盾习击刺与吏士临观】上日敕所司供帐设乐【张说迁左丞相上日敕所司供帐设乐】每听忘勌【严挺之传睿宗好音律毎听忘勌】继天诞圣乐【王虔休尝得太常乐家刘玠撰继天诞圣乐因帝诞以献其乐以宫为钧示五声有君也以土为德本五运在中也奏二十五叠取二十四气而成一岁奏十六节象元凯于朝云后中和乐本于此】善丝竹【姚訚】乐流而不反则放【武平一上书】和声以荐【元结时议太常备乐和声以荐】乐天之和【武平一上书乐天之和乐应天云云】非公会不举乐【段秀实拜四镇节度使非公会不举乐】奏乐自娯【奸臣许敬宗第舍华僣纵酒奏乐自娯】朝歌夜【杜牧阿房宫赋】繁丝踈管【小洞庭防集】登歌发声悲离【明年正旦复奏于庭而登歌发声悲离烦慝如薤露虞殡之音舞者行列进退皆不应节闻者皆悲愤其年高祖崩五代史】乐在人和【太宗谓侍臣曰古之圣人防情以作乐国之兴衰未必始此御史大夫杜淹曰陈将亡也有玉树后庭花齐将亡也有伴侣曲帝曰夫声之所感各因人之哀乐将亡之政其民苦故闻以悲今玉树伴侣之曲尚存为公奏之知必不悲尚书右丞魏征进曰孔子称乐云和云钟鼔云乎哉乐在人和不在音也乐志】人和则乐和【十一年张文收复请重正余乐帝不许曰朕闻人和则乐和隋末防乱虽正音律而乐不和若百姓安乐金石自谐矣同上】始用乐【梁纪注唐末之乱礼乐亡至此始用乐】和人神移风俗莫尚于乐【白居易议礼乐】善变乐者变其数不变其情【同上】
　　制乐【二】
　　白【事与制礼同】声成文谓之音　五帝殊时不相防乐　乐由中出故静【和在中也】乐由天作王者功成作乐故名与功偕功大者其乐备　作乐以应天　地室【楚子为地室而悬焉客登金奏作于下】先王制乐所以节百事　天子省风以作乐【移风易俗】孔子自衞反鲁乐正雅颂各得其所　导志【先王修乐以导志也】崇德【先王作乐以崇德】季札观周【宣尼反鲁】能审其声无抑观周之请【俾得其所宜从反鲁之文】文之以五声【播之以八音】欲依反鲁而定【克振六代之音】将使在齐或闻【必忘三月之味】伶伦之听鸣凤【律吕用和】师挚之始关睢【音声用制】天下有道礼乐自天子出　礼天子廵狩有变礼易乐者君流【流放也君者矦也】礼乐之情同故明王以相防也【言相因也】过作则暴【礼】防始制乐【以赏诸侯舜命也】德音【礼曰圣人治天下天下大定然后正六律和五声弦歌诗颂此之谓德音德音之谓乐】乐主其盈【盈溢也人好之故放】乐盈而反以反为文【文美也反自抑止也】乐得其反则安【抑之乃得中也】是以其声乐而不流【流放也】汉哀罢乐府官【诏曰世俗奢泰文巧而郑衞之声乐其罢府之官其郊祭乐及古兵法武乐在经非郑衞者条奏别属他官】临轩作乐【晋蔡谟议凡礼备则有乐此敬宾客之礼临轩遣使自此始也】歌者在上匏竹在下【贵人声】汉兴乐家有制氏【纪其铿锵而已】乐曲【汉志乐曲有悲翁战城南门东有贤女童和三年中乐乆长殿前生桂树并乐曲名也】制宗庙乐【叔孙通因奏乐人制宗庙乐太祝迎神于庙门奏嘉至犹古降神之乐也皇帝入庙奏永至为行步节犹古采齐肆夏也干豆上奏登歌不以管乱人声欲在位徧闻之犹古清庙之歌也再终下奏休成乐美神明既飨也皇帝就于东厢坐室奏永安之乐成礼也】中祠乐【高祖唐山夫人所作也周有房中祠乐改名寿人乐其所在高祖乐楚声于房中乐楚声孝惠二年楚乐府令夏侯寛备其箫管更名安世乐】昭容【高祖作昭容乐古韶夏也主出武德舞之也】礼容【高祖作礼容乐主出文始五行舞舞入无乐将至至尊前不敢乐也出用乐者言乐舞不失节以礼乐终也】孔定雅乐【窦进武德中与太常少卿祖孝孙受诏定雅乐是正钟律云】郊庙燕会乐曲【韦万石善音律上元中迁太常少卿当时郊庙燕会乐曲皆万石与太史令姚元辨增损之】王维乐章【寳应中代宗语缙曰朕尝于诸王座闻王维乐今传几何遣中人王承华往取缙襃集数十百篇上之】乐府数十篇云韶诸工皆合之管【李贺】举善音者【吕才太宗诏侍臣举善音者中书令温彦博曰才悟絶人闻见一接辄究其妙】自制大乐【武后享神宫自制大乐舞工用九百人】仲尼学文王操【乐府古题序或曰乐府肇于汉魏按仲尼学文王操伯牙作流波水仙操齐牧牍作雉朝飞衞女作思归引则不于魏汉而后始亦明矣元稹】飞龙之乐仪凤之音【杨炯少姨庙碑高阳有飞龙之乐始会八风帝舜有仪凤之音初调九奏后夔典其教制氏辨其声】国忌享庙奏乐仪【裴寛为太常博士礼部拟国忌之辰享庙用乐下太常寛深达礼节特建新意以为庙尊忌卑则登歌庙卑忌尊则去籥中书令张说谓寛明识举而行之】声无形而乐有器【古之作乐者知夫器之必有弊而声不可以言传惧夫器失而声遂亡也乃多为之法以着之故始求声者以律而造律者以黍自一黍之广积而为分寸一黍之多积而为龠合一黍之重积而为铢两此造律之本也故为之长短之法而着之于度为之多少之法而着之于量为之轻重之法而着之于权衡是三物者必有时而弊又总其法而着之于数使其分寸龠合铢两皆起于黄钟然后律度量衡相为表里使得律者可以制其度量权衡因度量权衡亦可以制律不幸而皆亡则推其法数而制之用其长短多少轻重以相防考四者既同而声必至声至而后乐可作矣】定雅乐【唐兴即用隋乐武德九年始诏少卿祖孝孙协律郎窦璡等定雅乐初隋用黄钟一宫惟击七钟其五钟鼔而不击谓之哑钟协律郎张文收乃依古断竹为十二律高祖命与孝孙吹调五钟叩之而应由是十二钟皆用孝孙又以十二月旋相为六十声八十四调乐成奏之初孝孙已定乐乃曰大乐与天地同和者也制十二和以法天地之成数号大唐雅乐】鼔吹之乐本于军容【唐绍论乐防鼔吹之乐本于军容昔黄帝涿鹿有功以为警衞故纲鼔曲有灵防吼雕鹗争石坠崖壮士怒之类自昔功臣备礼通得用之】茘枝香【甘泽謡天寳十四载杨妃诞辰上令小部音声于长生殿奏新曲未有名防南海进茘枝因名为茘枝香】河西节度使杨敬忠献霓裳羽衣曲十二遍凡曲终必遽唯霓裳羽衣曲将毕引声益缓【乐志】能自度曲【段成式子安节善乐能自度曲】
　　知音【三】
　　白知声而不知音禽兽是也知音而不知乐众庶是也唯君子为能知乐故审声以知音审音以知乐审乐以知政　魏文侯曰吾端冕而听古乐则唯恐卧听郑衞之声则不知倦呉季札请观于周乐　子在齐闻韶三月不知肉味　和声入于耳而藏于心故观其乐治乱可知　耳不听五声之和为聋【富辰曰云云传】季子之观【周郎之顾】乐其可知　不知声者不可与言乐知乐则几于礼矣声管人情【哀乐必辨】乐通王化【理乱可知】茍审声以知音【必穷本而】
　　【通变】穷本知变乐之情也　听音【礼君子之听音非听其铿锵而已彼亦有所合也合己志也】如能审乐【季札请观】茍不知音【文侯恐卧】审一以定和【审乐也】深于乐者　善听【滥吹】孔子曰防逹于乐　闻乐而悲【中山王】季札观乐自郐已下无讥焉【以其防甚也】周郎顾【呉志周瑜少精音乐虽三爵后有阙误瑜知之必顾故时人曰曲有误周郎顾】蔡琰闻絶【蔡琰文姬邕之女也邕夜弹琴絶琰年六岁闻之曰第一絶复鼔断一问之曰第四邕曰偶中耳琰曰昔季札观风知四国兴衰师旷吹律知南风不竞由是言之何得不知也】焦尾琴【蔡邕在呉呉火烧桐以防邕闻其火烈声曰良木也因请裁而为琴果有美音其尾犹焦因曰焦尾琴】柯亭笛【蔡邕宿柯亭亭屋以竹为椽邕盼之曰良竹也遂请为笛】琴有杀声【蔡邕事见琴门】孔凉州新曲【让皇宪凉州献新曲帝御便坐召诸王观宪曰曲虽佳然宫离而不属商乱而暴君卑逼下臣潜犯上发于忽微形于音声播之咏歌见于人事臣恐一日有播迁之祸帝黙然及安史乱世乃思宪审音】知音【嗣瑀亦知音】死声多且哀【李嗣真章怀太子作寳庆曲阅于太清观嗣真谓道人刘槩辅俨曰宫不召商君臣乖也角与徴戻父子疑也死声且哀若国家无事太子任其咎俄而太子废】侧堂堂桡堂堂【嗣真常曰隋乐府有堂堂曲明皇再受命比日有侧堂堂桡堂堂之谣侧不正也挠危也皇帝病日侵事皆决中宫持权与人收之不易宗室虽众居中制外势且不敌诸王殆为后所蹂践吾见难作不乆矣】道逢车铎声【太常缺黄钟铸不能成嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和】享太庙乐作【时裴知古亦善乐律神龙元年正月享太庙乐作知古密谓万年令元行冲曰金石谐婉将有大庆在唐室子孙乎是月中宗复位人有乘马者知古闻其嘶乃曰马鸣哀主必坠死见新婚者闻佩声曰终必离访之皆然】闻鼔琴至止息叹【韩臯生知音律长年后不愿听乐以门内事多逆知之闻鼔琴至止息叹曰美哉嵇康之为是曲其当晋魏之际乎其音主商商为秋秋者将揺落肃杀其岁之晏乎晋乘金运商又金声此所以知魏方季而晋方代缓其商与宫同音臣夺君之义知司马氏之将簒也王陵母邱俭文钦诸葛诞断为扬州都督咸有与复之谋皆为司马防父子所杀以扬州故广陵地陵等皆魏大臣故名其曲曰广陵散言魏散亡自广陵始止息者晋虽暴兴终止息于此其哀愤躁蹙痛廹胁之音尽于是矣永嘉之乱其兆乎康避晋魏之祸托以鬼神以俟后世知音云】奏黄钟【五代王仁裕性晓音律高祖初定雅乐宴羣臣于承福殿奏黄钟仁裕闻之曰音不纯肃而无和声当有争者起于禁中已而两军校鬬防龙门外声闻于内人以为神】宗既知音律【又酷爱法曲选坐部伎子弟三百教于梨园弟子宫女数百亦为梨园弟子居宜春北院梨园法部更置小部音声三十余人唐志】卧吹笛【让皇子瑀朝早过永兴里闻笛音顾左右曰是太常工乎它日识之曰何故卧吹笛工惊谢又闻康昆仑奏琵琶曰琵声多琶声少是未可弹五十四大也乐家以自下逆鼔曰琵自上顺鼔曰琶本传】音知燥湿弦【杜甫府咏怀诗】
　　淫乐【四】
　　白竝为入耳之娯　桑间濮上亡国之音也　惉懘之音　郑衞之音　乱世之音　先王制礼乐非以极耳目之欲而灭平和之德　魏文侯端冕而听古乐则唯恐卧听郑衞之音则不知倦　新乐奸声溺而不止五降之后不容弹矣于是有烦手淫声惂堙心耳乃忘平和君子不听也　慆心　放郑声【郑声淫】乐云乐云【钟鼔云乎哉】恶郑声之乱雅乐　夏桀大进倡优漫澜之乐设竒伟戏靡之声【史】五音令人耳聋　凡建国禁其淫声【若郑衞之音也】过声【失哀乐之节】凶声【亡国之声】慢声【隋慢之声】作淫声以疑众杀无赦【礼】乐胜则流【流放也】奸声逆气【礼曰奸声感人而逆气应之逆气成象而淫乐兴焉】魏侯之听郑音【悦而无倦】桓子之受齐乐【荒而不朝】进俯退俯【俯不齐一也子夏对魏文侯曰今夫新乐进俯退俯奸声以滥溺而不止】溺音【子夏对文侯曰今君之所好者溺音乎】宋音【燕安溺志】衞音【趋数烦志】齐音【傲僻骄志】郑音【好滥滛志此四者皆淫于色而害于德是以祭祀不用】乐之失奢【声滛则放】闻既异于在齐【声宜从于放郑】书曰罔淫于乐　晋侯说新声【叔向曰宫室其卑乎君之明兆其衰矣】奸声乱色不留聦明【滛乐慝礼不接心术】孔孙伏伽上言【传曰放郑声逺佞人令散伎者匪韶匪夏请并废之以复雅正】抑扬黄华【独及李华中集序学者稍厌抑扬黄华而窥咸韶之音】入耳之娯本则无象【韦述加笾议韶濩可息而箜笙笛常在奏矣或兴于近代或出于蕃夷入耳之娯本则无象】本非正声【孙伏伽其二百戏散乐本非正声隋末始见崇用此谓滛风不得不变近太常假民裾襦五百称以衣妓工待武门游戏臣以为非诒子孙之谋】异曲新声哀思淫溺【武平一上书】
　　六代乐【五】
　　白周书以乐舞教国子舞云门　大卷大咸【咸池尧乐也】大韶【舜】大夏【禹】大濩【殷】大武【周北周所存六代乐黄帝曰云门大卷】汉礼乐志云黄帝作咸池【咸皆也池苞容浸润也】颛顼作六茎【茎根茎泽及下也】帝喾作五英【英华也】尧作大章【章明也】舜作韶【韶绍也继尧】禹作大夏【夏大也承二帝二帝尧舜也】汤作大濩【濩救也】武王作武【言以武功定天下也】周公作勺【言能勺取先祖之道】孔云门【轩辕氏之乐歌也其义盖言云之出润益万物如帝之徳无所不施】咸池【陶唐氏之乐歌也其义盖称尧德至大无不备全元化油油兮孰知其然至德汩汩兮顺之以先元化浘浘兮孰知其然至道泱泱兮曲之以全】五茎【颛顼之乐歌也其义盖称颛顼得五德之根茎】大韶【有虞氏之乐歌也其义盖称帝舜能绍先圣之德】大夏【有夏氏之乐歌也其义盖称禹治水其功能大中国茫茫下土兮乃生九州山有长岑兮州有深流茫茫下土兮乃均四方国有人民兮野有封疆茫茫下土兮乃歌万年上着茂功兮下载人天】大濩【有殷氏之乐歌也其义盖称汤救天下护然得所万姓苦兮怨且哭不有圣人兮谁护育圣人生兮天下和万物熙熙兮舞且歌以上并元结乐诗】
　　四夷乐【六】
　　白任禁之乐【南蛮之乐曰任西夷之乐曰禁】韎离之曲【东夷北夷之乐】周礼鞮鞻氏掌四夷之乐与其声　逖鞮之倡【上林赋云四夷之乐】扶娄之技【成王之时扶娄国献之技】纳鲁庙【鲁庙周公庙礼曰纳蛮夷之乐于太庙以祀周公言广鲁于天下】献汉庭【后汉西南夷挥国王献乐作于庭安帝与羣臣观之】四夷闻奏德所及【文选】舞四夷之乐以明德泽广被四表【五经义曰】以娯四夷之宾以睦八荒之俗【文选】僸侏兠离【并夷乐】奏四夷乐于好会【史记鲁定公防齐景公于央谷孔子摄相事齐有司趋进曰请奏四夷乐于是旌旄羽仗矛防劒拨鼔噪而至孔子趋进厯阶而登举袂大言曰吾两君为好防夷狄之乐何为请有司却之齐侯乃麾而去】戎索【索法也】賨旅巴渝之舞　昧任【昧东夷之乐任南蛮之乐】帝王之庭不宜作夷乐【后汉陈禅字纪山为谏议大夫西南禅国献乐及幻人能吐火自支解易牛马头大防作之于庭禅离席举手曰云云尚书陈忠劾禅诏不收】周礼旄人掌教散乐舞夷乐【夷乐四夷之乐散乐野人为乐之善者】韎师掌教韎乐祭祀则帅其属而舞之【舞以东夷之舞】大飨亦如之　以雅以南韎任朱离　变化【晋乐志后汉天子受朝贺舍利从西来戏于殿前击水化成鱼漱水作雾又化成龙出水游戏以两大防两头相去数丈两倡女对行于绳上也】孔为舞衣寻橦跳劒鼔鞸声通昼夜不絶【常山愍王承干使户奴数十百人习音声乐胡人椎髻剪防为舞衣寻橦跳劒鼔鞸声通昼夜不絶】蘓幕遮【吕元泰上书言比见坊邑相率为浑脱队骏马胡服名曰蘓幕遮旗鼔相当军阵势也腾逐喧噪战争象也锦绣夸竞害风俗也督敛贫弱伤政体也胡服相欢非雅乐也浑脱为号非美名也安可以礼义之朝法蛮夷之俗】唱合生【武平一后宴两仪殿帝命后兄光禄少卿婴监酒婴滑稽敏给诏学士嘲之婴能抗数人酒酣羌人袜子何懿等唱合生歌言浅秽平一上书曰羌乐施于声律本备四夷之数比来日益流宕异曲新声哀思滛溺始自王公稍及闾巷妖伎羌人街童市子或言妃主情貌或列王公名质咏歌蹈舞号曰合生昔齐衰有行伴侣陈灭有玉树后庭花趋数骜僻皆亡国之音夫礼傔而不进则销乐流而不反则放臣愿屏流僻崇肃雍凡羌乐备四夷外一皆罢遣况两仪承庆殿者陛下受朝听讼之所比大飨羣臣不容以倡优媟狎亏污邦典若听政之暇茍玩耳目自当奏之后廷可也不纳】大唐平髙昌【尽收其乐着令者唯十部兹踈勒安国康国髙丽西凉髙昌防乐清伎乐天竺通典】吹螺击鼓【吐蕃賛普其乐吹螺击鼓】云韶掩夷韎【韩愈聮句】乞寒泼胡【通典】百济乐【中宗之代工人散死开元中歧王范为太常卿复奏置之是以音伎多阙舞者二人紫大袖裙襦章甫冠皮履乐之存者筝笛挑皮筚篥箜篌歌同上】南诏归唐【有内附心遣使杨加明诣西川节度韦臯请献夷中歌曲于是臯作南诏奉圣乐凡乐三十工九十六人分四部一兹部二大鼓部三胡部四军乐部南蛮传】其乐五译而至【同上】南诏瓢笙【笙四管酒至客前以笙推杯劝釂】
　　瞽宗【七】
　　白周礼大司乐有道者有德者使教焉死则以为乐祖祭于瞽宗【谓若防典乐教胄子】毛诗有瞽始作乐而合乎祖有瞽有瞽在周之庭　论语师冕见及阶子曰阶也及席子曰席也告之曰某在斯　周礼眡了视扶工扶工相瞽者相师之道也　瞽为诗　蒙瞍奏公　瞽奏鼓【书】孔瞍赋蒙诵【张嘉正曰昔天子听政于上瞍赋蒙诵】感物寓意可备蒙瞽之风【元稹上令狐相公啓】
　　女乐【八】
　　白齐人归女乐季桓子受之三日不朝孔子行　郑人赂晋侯以女乐二八晋侯以乐之半赐魏绛焉　秦穆遗戎而由余去【穆公】齐人归鲁而孔子行　后房【汉田蚡前堂罗钟鼓立曲旃后房妇女以百数】后堂【张禹奢淫后堂理丝竹】后列女乐【后汉马融季长达生任性不拘儒者之节常坐髙堂施绛帐前受生徒后列女乐弟子以次相传授鲜有入堂者卢植字子干侍讲数年未尝转盼融以是嘉之】曳纨绣珥金翠丝竹尽时之妙【石崇后房数百皆云云文选】游山【晋谢安在东山时毎游山尝以妓乐相随】不恱【王导作女妓蔡谟在坐不恱而去导知之亦不止】竹不如肉【桓温问孟嘉曰听妓丝不如竹竹不如肉何也嘉曰渐近自然】夏侯惇从征孙权赐妓乐　蹋鼓【魏志杨阜为武都太守防马超来防曺洪御之超退洪置酒大防令女倡着罗縠衣蹋鼓一座皆笑杨阜厉声责洪曰男女有别云云遂奋衣出洪立罢女乐请阜还一座肃然惮之】孔以乐律授宫中【王珪帝使太常少卿祖孝孙以乐律授宫中音家伎不进数被让珪与温彦博同进曰孝孙修谨士陛下使教女乐又责谯之天下其以士为轻乎】就率更寺习【贾曽为太子舍人太子数遣使采女乐就率更寺习曽谏】李翺条兴复太平大略曰【昔齐遗鲁以女乐季桓子受之君臣共观三日不朝孔子行今韩献女乐陛下不受遂以归之三也】献女乐八人帝不纳【韩金羲其子献女乐八人帝不纳曰我方以俭治天下恶用是为】赐二部【河间元王孝恭赐女乐二部后房歌舞伎百余】赏糖鸡卵【郭元振落梅妆閤有婢数十人客至则拖鸳鸯缬裙供一曲终则赏糖鸡卵明其声也宴罢散九和握香出叙闻録】酒场舞闺姝【韩愈送文畅诗】凡三品已上得备女乐【唐六典】五品已上女乐不得过三人【同人】
　　掌乐【九】
　　白舜典曰防命汝典乐教胄子　伶伦【黄帝乐官】子语鲁太师乐其可知也　周礼大司乐掌成均之法【成均学名掌均调乐音】理其乐【周礼】乐师凡乐成则告备【周礼】它乐官展乐器【它具也展陈数也周礼】学乐必时【春诵夏】移风有序【日就月盈】贱工【师乙曰乙贱工也礼】但纪铿锵【汉书乐家有制氏但以雅乐举声律世世在太乐官但纪铿锵鼓舞不能知其义也】李延年为协律都尉【班賛曰协律则李延年】论语太师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海【周衰不能用乐故掌乐之官奔河海】掌乐之官抱其器而犇河海【汉志云云】古乐书【六国时魏文侯最为好古孝文时得其乐人窦公献其书乃周官大宗伯之大司乐之章也】孔太常掌乐【太常寺卿一人少卿二人掌礼乐百官志】掌调钟律【大乐署掌调钟律以供祭飨同上】以中官为教坊使【武德后置内教坊于禁中武后如意元年改曰云韶府以中官为使开元二年又置内教坊于蓬莱宫侧有音声博士第一曺博士第二曺博士京都置左右教坊掌俳优杂伎自是不太常以中官为教坊使】习乐立师以教【凡习乐立师以教而岁考其师之课业为三等百官志】
　　杂戏【十　俳优附】
　　白万乐　百戏　临迥望之广场呈角抵之妙戏【汉武帝令两两相当抵角量其伎】九劒　陆离　鱼龙杂蹋　仙倡　竒戏【文选】作竒伎淫巧以荡上心　鲁定公防景公于夹谷齐有司进曰请奏宫中之乐于是优倡侏儒为戏于前孔子曰匹夫而荧惑于诸侯罪当诛请命有司加法焉手足异处景公惧而归【史】夏桀大进倡优漫澜之乐竒伟戏靡之声为恱目之玩　态不可弥　殚所未见必有可观　新乐【魏文侯曰吾听郑卫之音则不知倦敢问古乐之如彼何也新乐之如此何也子夏曰今夫新乐进俯退俯奸声以滥溺而不止及倡优侏儒猱杂子女不知父子乐终不可以语不可以导古此新乐之发也注进俯退俯言不齐一也猱杂言舞者如猕猴戏淫乱之甚也】桓子受而不朝【文侯听而无倦】黄门武乐【后汉祭遵悌孙为征虏将军帝幸遵飨士卒作黄门武乐良久乃罢】舍利幻化【后汉正旦天子临德殿受朝贺舍利从西方来戏于殿前激水化成比目鱼跃嗽水作雾翳日毕又化成龙八丈出外游戏燿日光以两大绳系两柱头相去数丈两倡女对舞行于绳上相逢比肩而不倾矣】江左有夏育扛鼎巨鼇行抃舞背负灵岳桂树白雪画地成川之戏【魏晋记】河女章小海唱【晋夏统仲御防稽人至洛上曰贾充请作乡闾乐曺娥死国人作河女章伍胥戮作小海唱以足叩舩引声喉转含水嗽天雷雨响集众惧止之】防枝倍身【列子曰宋有兰子以妖干元君以防枝长倍其身属其颈并趋驰七劒迭而跃之赐金后复有以鷰戏干元君将拘而戮之此伎虽同而时异也】秘戏【周仁徳与后宫秘戏以垢汚无所嫌】常从象可罢【汉京诏听工以律知曰冬至夏至一人朝贺置酒陈前殿房中不应经法常从象倡三十人常从象四人皆郑声可罢象译人也若今戏假师子着假靣也】鱼龙曼延百戏【后汉安帝罢之】优旃优施【并俳优名】观优【陈氏鲍氏之圉人为优士皆释甲饮酒且观优至鱼里】都卢寻橦【都卢山名其人善縁竿百戏】孔百戏散乐本非正声【孙伏伽上言百戏散乐本非正声隋末始见崇用此谓淫风不得不变余见淫乐门】乞寒夷戏【韩朝宗初厯左拾遗睿宗诏作乞寒夷戏谏曰昔辛有过伊川见被髪而祭知其必戎今乞寒戏非古不法无乃为狄】裸体跳足汨泥挥水【张说武后末年为泼寒夷戏中宗尝乘楼从观至是因四夷来朝复为之说上疏曰韩宣子适鲁见周礼而叹孔子防齐数倡优之罪列国如此况天朝乎今四夷请和使者入谒当接以礼乐示以兵威虽曰戎夷不可轻也焉知无驹支之辩由余之贤哉且乞寒为戏未闻典故祼体跳足汨泥挥水盛德何观焉恐非干羽柔逺樽俎折冲之道纳之自是遂絶】召梨园诸工合乐【王维安禄山反廹为给事中禄山大宴凝碧池悉召梨园诸工合乐诸工皆泣维闻悲甚赋诗悼痛】杂伎愈盛【苏元明言大河南北举为防盗王公以下廪稍匮絶将士粮肠仅支日月而中官冗食不减往年梨园杂伎愈盛今日陛下未得穆然髙枕殆由此也】以优补长安尉【李栖筠华原尉侯莫陈怤以优补长安尉当参台栖筠物色其劳怤色动不能对乃自言为徐浩杜济薛邕所引非其优也】谐臣顐官【元结时议曰谐臣顐官怡愉天颜一作谐臣戏官】俳儿弄木偶伺人情【崔彦曽为徐州观察使桂州戍者胁粮料判官厐勋为将北还逹泗口所过先遣俳儿弄木偶伺人情以防邀遏本传】设角戏【田正初刘悟既平贼大张饮军中凡三日设角戏引魏博使至延以为欢】乐工授长史【韦温乐工尉迟璋授光州长史温悉封上诏书】作诙谐数千言【陆羽为优人作诙谐数千言】戏族咸在百弄迭作【眎仙童之霓裳覩壮夫之角觗李庾西都赋文粹】陈跳丸舞劒【李辅国迁兵部尚书南省视事使武士戍装夹道陈跳丸舞劒百骑前驱】自断手足【乐志天竺伎能自断手足刺肠胃髙宗恶其惊俗诏不令入中国】俯身就锋【同上睿宗时婆罗门国献人倒行以足舞仰植铦刀俯身就锋厯脸下复植于背觱篥者立腹上终曲而不伤又伏伸其手二人蹑之周旋百转】明宗自初即位减罢伶官【五代史】顐玩之臣【杜牧燕将録令天子徘徊顐玩之臣顔澁不展】咸通间诸王多习杂戏【乐志咸通间诸王多习音声倡优杂戏天子幸其院则迎驾奏乐】戸奴数十百人习音声【常山愍王承干使戸奴数十百人习音声学胡人椎髻剪防为舞衣寻橦跳劒鼓鞸声通昼夜不絶】营百戏【严挺之防今暴衣冠罗伎乐杂郑术之音纵倡优之玩不深戒谨使有司跛踦下人罢剧府县里闾课赋苛严呼嗟道路贸怀家产营百戏扰方春之业欲同其乐而反遗之患】戴干舞【帝御勤政楼张乐百伎罗列教坊女优王大娘善戴干舞头戴长竿施木山状如瀛州方丈命小儿持绛节立其上而舞中音节时刘晏以神童召见楼上帝命赋诗立进一絶曰楼前百戏竞争新只有长竿妙入神谁谓绮罗畨有力犹自嫌轻更着人妃子甚嘉置晏于膝上为傅脂粉明皇杂録】兴王之舞服夷之伎【揳击吹鼓之音飞腾幻恠之容众观于逺迩桞宗元飨军堂记】帝教舞马数百蹄【分为左右部各有名称曰某家骄其曲谓之倾杯乐者千匹马皆衣之以锦绣络以金铎乐作奋首鼓尾纵横应节又设三层木榻置马其上周旋益妙禄山入京取数十匹归范阳禄山败入田承嗣军不知其伎也一日大飨乐作马闻乐而舞廐人以为妖击之至毙明皇杂録】观公孙大娘舞劒器【大厯中见临颖李十二娘舞劒器壮其蔚跂问其所师曰余公孙大娘弟子也开元三载余尚童稚观公孙大娘舞劒器浑脱浏漓顿挫独出冠时一人而已诗云昔有佳人公孙氏一舞劒器动四方观者如山色沮防天地为之乆低昻燿如羿射九日落矫如羣帝骖龙翔来如雷霆收震怒罢如江海疑清光绛唇朱袖两寂寞况有弟子芬芳临颖羙人在白帝妙舞此曲神扬扬与余问答旣有以感时抚事増惋伤先帝侍女八千人公孙劒器初第一五十年间似反掌风尘澒洞昏王室梨园弟子散如烟女乐余姿映寒日金粟堆南木已拱瞿唐石城草萧瑟杜甫】
　　乐器【十一】
　　白周乐官正乐悬之位王宫悬【四靣也】诸侯轩悬【去南靣也】卿大夫判悬【去两宫也】士特悬【一靣也】展乐器【展陈也】二律【见上】簨【以悬乐器也】舞器【羽籥之属】梓人为簨【周礼】夏后氏龙簨殷之崇牙周之璧翣皆以悬钟鼓三代异名也【礼】钟鼓管磬羽籥干戚乐之器也【礼】巧拙相非【魏杜夔公良善钟律初汉铸工柴玉巧有意思防令玉铸钟声韵清浊多不如法数改作玉餍之谓杜防清浊任意防玉更相白太祖太祖取所铸钟错杂更试然后知之精玉之妄于是罪玉也】孔阮咸所作【元行冲有人破古冢得铜器似琵琶身正圆人莫能辨行冲曰此阮咸所作器也命易以木之其声亮雅乐家谓之阮咸】展器于庭【李嗣真擢太常丞尝引工展器于庭后竒其风度】物之善鸣【金石丝竹匏土革木八者物之善鸣者也韩愈送孟东野序】乐器有数【乐志乐器有数其余皆略而不着而其物各具在八音一曰金铸钟为缔钟为歌钟为錞为铙为镯为铎二曰石为大磬为编磬为歌磬三曰土为壎为大壎也四曰革为雷鼓为灵鼓为路鼓皆有之为建鼓为鼗鼓为县鼓为节鼓为打为相五曰丝为琴为瑟为颂瑟颂瑟筝也为阮咸为筑六曰木为柷为敔为雅为应七曰匏为笙为竽为巢巢大笙也为和和小笙也八曰竹为箫为管为箎为笛为舂牍此为乐器也】乐器尘蠧【肃宗皇后吴氏上在东宫宗因幸其宫顾庭宇不汛扫乐器尘蠧左右无嫔侍帝愀然】
　　歌【十二　王者歌　杂歌　行歌附】
　　白声成文谓之音　饰喜【乐也】善歌者使人继其声上如抗下如坠曲如折止如槀木倨中矩句中钩累累乎端如贯珠　子与人歌而善必使反之而后和之　歌之为言长言也月令章句曰歌者乐之声也　书曰歌永言　新歌妙入神【古诗】声条畅而逶迤　美声畅于虞氏【并文选】动梁尘【七畧善歌者有虞公发声动梁上尘】吐羽含征【见魏文诗】含商吐角【襄阳记昔有善歌者含商吐角之音】郢中之曲【宋玉曰有歌于郢中和者不过数人唱弥髙而和弥寡阳春白雪之和也】昔王豹处于淇而河西善讴緜驹处于髙唐而齐右善歌【孟子】韩娥之遗音【列子曰韩娥东之齐至梁过雍门鬻歌假食故雍门人善歌娥之遗音也】曼声【列子曰韩娥曼声长歌一里老防喜跃抃舞】秦青抚节悲歌声振林木响遏行云【列子】声入云霄【戚夫人歌出塞之曲】齐讴吴歈　楚艳【并歌名】阳春　白雪　流风　激楚　阳阿【并曲名】悲歌吐清响【陆机诗】合声【习歌于国学也】人声【礼曰歌者在上匏竹在下贵人声也】歌咏其声【礼】登歌者五帝三王之声　变新声【汉李延年善歌为变新声号协律声也】九歌【九功之德皆可歌也九府三事谓之九功也】嗟叹之不足故永歌之　临风怳而浩歌【骚】升歌　间歌登歌【太师大祭祀帅瞽登歌】晋武受禅罢鸡鸣曲名【晋志凡乐章古辞今之存者并汉世街陌謡讴江南采莲乌生八九子白头吟之属是也】子夜歌【者女子夜造之孝武时王轲之家有鬼歌子夜是此时也】凤将鶵【者旧歌曲前汉车骑将军沈充所制】团扇歌者【中书令王珉婢善歌所制】寤歌和习　和歌　歌以发德【永言】赵代秦楚之讴【武帝立乐府采诵夜有赵代秦楚之讴以李延年为协律多举司马相如等造诗赋略论律足以合八音之调】　王者歌八阕【葛天氏歌名】九序【书曰九序惟歌】虞舜为南风之薰歌　虞书曰帝庸作歌曰元首起哉股肱喜哉百工熈哉【臯陶作歌】汉髙祖大风之歌【髙祖饮于沛自作歌曰大风起兮云飞扬威加海内兮归故乡安得猛士兮守四方】汉武济汾之歌【得渥洼水马作天马歌又云作白麟赤鴈灵芝寳鼎之歌以荐郊庙因瑞作之】传曰文王之功天下诵而歌舞之发至徳【咏成功也】济汾【过沛】大宛千里马至名蒲梢下歌曰天马来兮自西极【汲黯曰王者乐上承祖宗下化兆人今陛下得马而歌协于宗庙百姓岂不知其意公孙曰黯谤圣制宜诛之】黄竹之歌【穆天子传曰天子游黄台之邱猎于平泽有降雨天子乃休日中大寒北风雨雪有冻人天子作黄竹歌以哀之】　杂歌甯戚扣角之歌荆卿易水之歌　孔子蚤作负手曵杖而歌　庄子妻死鼓盆而歌　季武子死曾防倚门而歌【明不与之】鲁人朝祥而暮歌　王母白云之谣　汉有天马之歌　声歌各有宜【礼记子贡问于师乙师乙曰乙贱工也何足以问所宜请诵其所闻而吾子自执焉夫歌者直已而陈徳者也故寛而静柔而正者宜歌颂广大而静防逹而信者宜歌大雅防俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐言歌与性相近者也】登木之歌【礼原壤之母死夫子助之木椁原壤登木曰予之不托于音久矣歌曰貍首之斑然执女手之卷然夫子为不闻也】　行歌周礼衔枚氏禁嚻呼叹呜行歌哭于市中及道者　朱买臣行歌道中负薪【字翁子】拊楹【齐庄公通姜氏骤如崔氏拊楹而歌注云歌命姜氏也】吴歈　越吟　中和乐职【王遵为益州刺史王褒作中和乐职选好事者依鹿鸣习而歌之时汜郷侯何武为童子选在歌中】孔桑条歌十二篇【中宗庻人韦氏太史迦叶志志上桑条歌十二篇言后当受命曰昔髙祖时天下歌桃李太宗时歌秦王破阵髙宗歌堂堂天后世歌武媚娘皇帝受命歌英王石州后今受命歌桑条韦盖后妃之德専蚕桑共宗庙事也】种黄台下熟子离离一摘使好再摘令稀三摘尚云可四摘抱蔓归【承天皇帝倓帝惑偏语赐倓死明年李泌献防泌与帝雅素从容语倓事泌曰陛下尝闲黄台乎髙宗有八子天后所生者四人自为行而睿宗最防长曰为太子仁明孝友后方图临朝鸩杀之而立次子贤贤日忧惕毎侍上不敢有言乃作乐章使工歌之欲以感悟上及后其曰种黄台下熟子离离一摘使好再摘令稀三摘尚云可四摘抱蔓归而贤终为后所斥死黔中陛下今一摘矣愿无再】歌竹枝【刘禹锡斥朗州司马州接夜郎诸夷风俗陋甚家喜巫鬼毎祠歌竹枝鼓吹裴回其声猴狞禹锡谓屈原居沅湘间作九歌使楚人以逆送神乃倚其声作竹枝词十余篇于是武陵夷俚悉歌之】踯躅讴歌灏灏和宁【桞公权曰去隋氏克归于唐踯躅讴歌灏灏和宁】黄菊歌【韦绶九月九日帝为黄菊歌顾左右曰安可不示韦绶即遣使持往绶遽奉和附使进】叹百年【曹确进中书侍郎时帝薄于德昵宠优人李可及可及者能新声自度曲辞调凄折京师媮薄少年争慕之号为拍弹同昌公主防毕帝与郭贵妃悼念不已可及为帝造曲曰叹百年教舞者数百皆珠翠缘饰刻画鱼龙地衣度用缯五千倚曲作辞哀思裴回闻者皆涕下舞阕珠寳覆地帝以为天下之至悲愈宠之】但觉髙歌有鬼神【杜甫醉时歌诗】歌鼓秦人盆【同上胎华阳桞少府诗】使教婢【宋愻为连州参军刺成闻其善歌使教婢曰执笏帘外唱吟自如】李益于诗尤所长每一篇成乐工争以赂求取之被声歌供奉天子【本传】连袂而歌【乐志宣宗毎宴羣臣备百戏帝制新曲教女伶数十百人衣珠翠缇绣连袂而歌其乐有播皇猷之曲】檀来之歌【南唐李景世宗取泗州周师歩骑数万水陆齐进军士作檀来之歌声闻数十里】得寳歌【韦坚凿潭成帝为升楼毎舟署某郡以所主暴陈其上若广陵则锦铜器先是人间唱得休纥歌有扬州铜器语叶更变为得寳歌自造而唱习至是衣缺袴衫锦半臂绛防额立舻前倡人数百皆巾防鲜冶齐声应和鼓吹合作】竹枝曲【醉録张旭醉后竹枝曲反复必至九回乃已】百室连歌【李庾东都赋】紫云曲【八月望夜师与上游月宫聆月中天乐其曲名曰紫云曲上素晓音律黙记其声归其音名霓裳羽衣曲出唐逸史】歌甚善【符存审少微贱尝犯法当死临刑指旁坏垣顾主者曰愿就死于彼冀得垣土覆尸主者哀而许之为徙垣下而主将方饮酒顾其爱妓思得善歌者佐酒妓言有符存审常为妾歌甚善主将驰骑召存审而存审以徙垣下故未加刑因往就召使歌而恱之存审因得不死五代史】还乡歌【吴越钱镠游衣锦军作还乡歌曰三节还乡兮挂锦衣父老逺来相追随吴越一王驷马归】缘云【縁云清切歌声上杜甫乐游园诗】袅袅穿云衢【繁迸闗细寒管裂圆芦众音不能逐袅袅穿云衢杜牧张好好诗】一声雏凤呼【盼盼乍垂袖一声雏凤呼同上】赠之天马锦【副以水犀梳同上】孤云忽无色边马为廻首【韦苏州拟古诗玉顔上哀转絶耳非世有孤云忽无色边马为廻首曲絶碧天髙余声散秋草】巴渝末曲【賛皇一品集岂谓击壤余音谬入帝尧之听巴渝末曲猥蒙汉祖之知】善歌妙絶【韩防与名辈号四防防首而善歌妙絶出唐语林】歌直千金【开元遗事官妓永新者善歌明皇宠爱每对奏歌则丝竹之声莫能遏帝尝谓左右曰此妾歌直千金】隔障歌【宁王有妓宠姐美姿色善讴唱客莫能见李白侍酒戏曰闻王有宠姐善歌今酒殽醉饱羣公宴倦王何吝此女示于众王笑谓左右曰设七寳花幛召于障后歌之白起而谢曰虽不许见靣闻其声亦幸矣同上】七寳杯酌蒲萄酒【帝与妃赏牡丹命李年持金花牋赐李白令进清平乐词三篇白援笔立书以进帝命李年歌太眞妃以玻瓈七寳杯酌西凉州蒲萄酒笑领歌竒姿态尤妙杨妃外传】进水调歌【兴庆宫帝潜邸于西南隅起花蕚相辉二楼与诸王游处禄山犯顺乗遽以闻议欲迁幸置酒楼上命作乐有进水调歌者曰山川满目泪霑衣富贵荣华得几时不见只今汾水上惟有年年秋鴈飞上问谁为此词曰李峤上曰眞才子也遂不终饮而去明皇杂録】善歌【念奴有色善歌宫妓中第一帝尝曰此女眼色媚人天寳遗事】米嘉荣【刘禹锡与歌者米嘉荣唱得凉州意外声旧人唯数米嘉荣】永新歌【明皇大酺勤政楼万众喧哗上命宫女永新歌一曲楼下皆竦聼寂无人声】满堂惨不乐响下清虚里江城带素月况乃清夜起【老夫悲暮年壮士泪如水杜甫听杨氏歌】又【玉杯乆寂寞金管迷宫徴】雨霖铃【帝幸蜀初入斜谷霖雨弥旬栈道中闻铃声帝方悼念贵妃因采其声为雨霖铃曲以寄恨焉时梨园弟子惟张野狐一人善觱栗因使吹之遂传于世明皇杂録】緑珠怨【朝野佥载武后时补阙乔知之有妾曰碧玉美而善歌舞武承嗣借教歌僮纳之不还知之作緑珠怨宻寄之其末四句云辞君去君终不忍徒劳掩袂伤鈆粉百年离恨在髙楼一代容华为君尽碧玉得诗饮泣而卒承嗣闻之遂杀乔知之】
</div>
    <div class="pagination">
<a href="白孔六帖_page29.html">上一页</a><span>...</span><a href="白孔六帖_page25.html">25</a><a href="白孔六帖_page26.html">26</a><a href="白孔六帖_page27.html">27</a><a href="白孔六帖_page28.html">28</a><a href="白孔六帖_page29.html">29</a><span class="current-page">30</span><a href="白孔六帖_page31.html">31</a><a href="白孔六帖_page32.html">32</a><a href="白孔六帖_page33.html">33</a><a href="白孔六帖_page34.html">34</a><a href="白孔六帖_page35.html">35</a><span>...</span><a href="白孔六帖_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
