<!DOCTYPE html>
<html>
<head>
    <meta charset="UTF-8">
    <title>图书编 - 第 69 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 69 页/共 220 页</h1>
    <div class="content">
　　问天圆地亦圆子何所据而信之乎曰予信乎理耳彼地势平面山崇水低人止见其层积平陂之稍殊耳兹以吾江右一方水势观之自大庾岭至江州相去几二千里设地平如砥则水即四泛不下流矣每嵗春夏间淫雨连日夕洚水弥漫懐山襄陵不旬日悉流出湖口凡四时顺流亦莫不然以其自髙趋下之易易也若一丈止髙一二寸则自此处达江口可以丈尺计之乎大江发源岷山以抵东海其髙下可以里数计之乎又黄河由星宿海流入海口固可类推则即东海类观四海卑髙悬絶皆可因水以知地也况昊天三百余度为地一周知地球每度计二百五十里北极出地三十六度南极入地三十六度由广东以达京师每相距数百里即差一度即此以定日晷皆不爽时刻则据天圆不可以证地之圆乎故曰吾惟信乎理而已

















　　南赡部洲者乃四洲之一也海中有须弥卢此云妙髙山出水三百三十六万里入水亦然日月腰中旋照四洲此洲在须弥之南其地形三角南狭北广人面肖之周二十八万里大小江河二千五百大国十六中国五百小国十万诸国中中印土为最大实当洲之正中我震旦九州介洲之东北特中国数耳印土乃天笠之正名北背雪山三垂大海地形南狭如月上州平地广周九万里大小七千余城古有转轮王建都于此也震旦地形南广北狭周二万七千余里自古三皇开辟未闻分野至帝喾始划九州夏分万国商曰三千周曰千八百国厯皇王周孔所化声名文物独盛焉北印土之北其地尚广东西俱海南北可二万里皆顽山碛石物杂居乃上古帝王所羁縻而不臣者如猃狁羌戎匈奴突厥等号族种不一亦有君长统之而犷悍难驯故直以边野目之中印土至东海边四万五千里南西地彷佛此南洲之大较也洲中有大池周八百里名阿耨达此云无热居香山南雪山北派分四河流入大海池东曰恒河绕地流入东南曰信度河流入西南海西曰防蒭河流入西北海北曰徙多河东流注东北至乌煞国海盐泽入地潜流抵积石山复涌出为黄河之源今星宿海是也又于岷山涌出为川江之源今长江一带是也天下泉流绵绵不絶者悉源于池之一派潜通耳世水皆东流不知印土以西水皆西流也且儒书所称四海而论王教所及惟曰东渐于海是上古圣人岂不知震旦之介在东偏而印土尚有南西北海哉意者秦火之后坟典丘索俱烬不获见图经之全耳究竟地形非佛经不足以覈其致矣某禅暇检阅三藏至统纪中有震旦图汉西域诸国图盘师西土五印图三图防合道里畧备但形势失次览者茫然于是再探诸经图洲潭之形势及考诸师西域等列众国名又采摭洪范等书参侔海中诸国以妥方向然图所列者亦百分之一耳要之一世界中山之大者莫若须弥境之大者莫若四洲其余海岛拳石之国或千里万里如星罗棋布为人仙神鬼龙兽异类所居不可胜记其南洲大畧如此按此图与説出于释氏虽不可尽信然览此亦可以知地势之无穷尽云又四大洲名
　　南阎浮提洲【纵广七千由旬】　　东拂于逮洲【纵广九千由旬】西瞿耶尼洲【纵广八千由旬】　　北郁单越洲【纵广十千由旬】图书编卷二十九
<子部,类书类,图书编>
　　钦定四库全书
　　图书编卷三十
　　明　章潢　撰
　　天下山川海岳大势图叙
　　论天下之大势者必周览乎山川山者水之源水者山之委诸山皆发脉于昆仑本虽同而末则异诸水皆防归于海本虽异而末则同所以山愈耸愈髙而分则小水愈下愈大而合则多其势然也然山各镇乎一方而水则以江河为中原两大界也是故河为北戒而济会于河江为南戒而汉则防于江然河之源发于昆仑以西之星宿海江虽发源岷山若在云南之金沙江言之则江源亦本之西也是水皆源于西也虽因江河以分于南北不其防归于东海矣乎即水之两戒以观乎山凡河北诸山皆自代北寰武岚宪而来为华岳为析城王屋为雷首为大行为恒岳而东为岱岳江南诸山皆来自岷峨由滇贵至广右经武冈宝庆至衡阳为南岳散为庐阜为防稽鴈荡为金陵又别为闽粤是山之支分又水之流派所由辨也然则观于名山大川而形胜巩固风气攸钟天下之大势不即此可知乎虽然予自防闻山过山水过水之説尝两否之及读前人书于水过水则然于山过山则否予亦从而然之否之也自今言之合天下之水为一水而其源分派异故有味别之説但理虽可信味实未易测也众山鼎峙虽小大卑髙不齐而支派连络脉理分明此则有形可覩者人反莫之信焉何哉噫无怪其然也两山之中必有水两水之中必有山加以山过水也山虽断而脉不断水过山也水虽分而流未分此岂常情所能识哉但坎流艮止可以迹求可以意防惟随地以察其情不执见以定其局则不独天下之山川大势了然在目中也以此周览一郡一邑一家之形胜亦然故易曰俯以察于地理























　　论三大干龙
　　朱子曰天下有三处大水曰黄河曰长江曰鸭緑江今以舆图考之长江与南海夹南条干龙尽于东南海黄河与长江夹中条干龙尽于东海黄河与鸭緑江夹北条干龙尽于辽海此则自其水源之极逺者而论之耳泄天机不原水之逺近龙之配敌惟据禹贡江淮河汉四水及王郑三条四列之名而以中干分为二支谓有四大干龙殊不知禹贡所叙山川自与地理家所论不同先儒蔡文正公盖尝辨之曰禹之治水随山刋木其所表识诸山之名必其髙大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言者又曰王郑三条四列之名皆为未当是故草庐吴文正公有云昆仑为西极之祖分派三干以入中国良可据也
　　论南条干龙脉络
　　按廖氏金壁元文云大江以南之龙其脉起自岷山【在茂州岷山县】绕行而西自西而南至云南之境又东趋夜郎逾桂岭至零陵为九疑山入桂连撼龙经云五岭分星入桂连是也过大庾岭出南淮由汀从邵武抵信走徽东行为天目一枝为钱塘经云一枝分送入海门【凡称经者即杨公三龙经也后仿此】又云海门旺气连闽粤南龙支陇交相纒此是海门南脉络货财文武交相错是也一枝为建康【今南京应天府】尽江阴经云干龙尽在江阴坟是也一枝自灵山逆奔尽鄱湖　其水源则湘水出永州宁陵县至洞庭湖入长江
　　论中条干龙脉络
　　大河以南大江以北乃中条干龙其脉起自西倾【在洮州临巩县】行陇右经云山来陇右尖如削尽是贪狼髙耸卓此处如何不出文只为峰多反成浊是也过凤翔经云行行退缷大散关【在凤翔府寳鸡县】百二山河在此间大纒大护到函谷【在农县】水出黄河如玦环是也为长安一枝出熊耳【在髙州上洛县】经云低平渐渐出熊耳万里平洋渐如砥是也为嵩岳为汴经云大梁形势亦无山到此寻龙何处是若无河流与淮水渺渺茫茫不见山是也此处脉乱于河经云河流衡决山断絶又无石骨又无脉君若到彼説星峰一句不容三寸舌是也出兖为泰岳经云黄河在北大江在南两水夹行势不絶行到青齐忽起峰兖州东岳插天雄分枝擘脉钟灵气圣贤多在鲁邦中是也一枝尽于登莱一枝尽于沧棣　其水源则济水出绛州垣曲县至孟州温县入河复出河之南溢而为荥又东北至于青州入海【自宋元以来河水穿淮黄河故道淤而东岳泰山今在河北矣】又一枝自嶓冢西行湄州汉水之间出武关由裕过唐抵信阳行淮水之南趋庐行淮水之东为尽于通其水源汉水出嶓冢至汉阳县入江淮水出桐柏山【在唐州桐柏县】至淮安入海
　　按此一条泄天机直为一大干而谓中国有四大干龙固亦非谬但以极长者论之则此非其所配况青囊理气心印及诸明术皆无四干之説今从众要之此盖三大干龙之亚耳辨见前三大干下
　　论北条干龙脉络
　　大河以北之龙其脉起自昆仑经云昆仑山脚出阗顔【阗音田西域国名】只只都是破军山连绵走入瀚海北【北海名】风俗强悍人粗顽生儿五嵗学骑射骨骾方刚是此间是也至白登【山名在大同府白登县】西一枝为壶口【在隰州古乡县】大岳【在晋州霍邑】次一枝南出为析城【在泽州阳城县】而又西折为雷首【在河中府河中县】又次一枝为大行【在懐州河内北至幽州九岭绵亘一十二州之界有北陉】又次一枝为恒山【在定州曲阳府】又次一枝为燕山尽于平滦碣石山【在平州庐县】经云若以干龙论大尽大行碣石至海堧是也　其水源则汾水出汾州管岑山至绛州入于海
　　已上三大干龙皆始于昆仑分派三条以入中国其所厯九州则北条出河海以入于海为冀兖之分中条出河南自秦陇三辅入丰沛汾晋派伊洛东而淮泗以入于海为雍豫徐青之分　南条出江南自陜右分出西鄙回巴蜀逾荆衡入黔中东而匡阜南极岭海东北渡闽粤跨三吴自浙右以入于海为梁荆之分
　　三干总论
　　三干之布于九州也三干之龙中干最尊次北干又次南干故厯代以来如汉髙祖之泗上汉光武之白水村宋太祖之夹马营我太祖之钟离皆在中干而唐虞之君俱为北产南干至宋以来运气方兴萃产朱子为万世儒宗而近来文物东南为多　其南干之最长者为金陵我国朝根本重地太祖髙皇帝龙兴之畿也　中干之最长者尽东泰翻身顾祖东海外荡河江前向萃产孔圣及贤贵凝聚宋末河徙截其来脉者三防通河复加截之其力遂微而中干之旺气南北两大枝尽头乃萃于泗州凤阳我皇朝熙祖仁祖二陵在焉　北干之最长者为燕京今京师也朱子曰冀都是正天地中间好个大风水山脉从云中发来云中正髙脊处自脊以西之水则西流入于龙门西河自脊以东之水则东流入于海前面一条黄河环绕右畔是华山耸立为虎自华来至中为嵩山是为前案遂过去为泰山耸于左是为龙淮南诸山是第二重案江南诸山及五岭【南安大庾岭桂阳骑田岭九真都厐岭临贺萌浩岭始安越城岭是也】又为第三四重案正谓此也吴兴唐子镇以燕京为枝结以尭都为正结而谓朱子所论冀都指作尭都非也彼盖未考舜分冀东北为幽州而幽燕乃古通称曰冀耳若尭都既为朱子所称之冀则朱子又何复曰尭都中原风水极佳左河东大行诸山相绕海岛诸山亦皆相向右河南绕直至泰山凑海云云此不待辩説而明矣故丘文庄公大学衍义补直以朱子所称为今京师诚确见也其以燕京为枝结者不为妄谈乎夫南干正结为南畿及我太祖髙皇帝孝陵中干正结为我熙祖仁祖皇陵北干正结为今日京师三干之尽惟我朝独防其全回视唐虞以来或得正干之一或得分干之一者亦能衍数百年之基则我朝三大干之福力真亿万斯年可预卜于兹也



<子部,类书类,图书编,卷三十>
　　论中国之山
　　按朱子曰河图言昆仑为地之中葢中国至于阗【音田】二万里于阗遣使来贡自言其西去四千三百余里即昆仑山今中国在昆仑之东南而天下之山祖于昆仑惟派三干以入中国其入外国之山无可考亦不足论今以中国之山言之其河北诸山则自代北寰武岚宪诸州乗髙而来山脊以西之水流入龙门西河脊东之水流于幽冀入于东海其西一支为壶口泰岳次一支包汾晋之源而南出以为析城王屋而又西折为雷首又一支为恒山又一支为大行山大行山一千里其山髙甚上党在山脊河东河北诸州在山支其最长一支为燕山尽于平滦大河以南诸山则关中之山皆自蜀汉而来一支至长安而尽关中一支生下函谷以至嵩少东尽泰山一支自嶓冢汉水之北生下尽州江南诸山皆祖于岷江出岷山岷山夹江两岸而行那边一支去为江北许多去处这边一支分散为湖南闽广尽于两浙建康其一支为衡山而尽于洞庭九江之西其一支度桂岭则包湘源而北经袁筠之地以尽于庐阜其一支自南而东则包彭蠡之原度歙黄山以尽于建康又自天目山分一支尽于浙江西之山皆自五岭贑上来自南而北闽广之山自北而南一支则又包浙江之原北首以尽防稽南尾以尽闽粤此中国诸山祖宗支派之大纲也
　　总论中国之水
　　按仁山金氏曰天地常形固相为勾连贯通然其条理亦各有脉络自昆仑而东北言之则自积石而北为湟水星海青海以至浩亹皆河源也入匈奴以东为阴山又东南自代北云朔分而南趋为北岳以至大行是为河北之脊壶口雷首大岳析城王屋皆其羣峰河之折而南汾晋诸水之所以西入河涿易漳恒衞之所以东入海也分而东趋者行幽燕之地为五关之险以至营平而为碣石此北络也自昆仑以东言之则自西倾而洮水出其北入河桓水出其南入江又东为朱圉鸟鼠诸陇则为渭之源自渭源以北即夹河源而北以东若岍岐若荆山诸峰泾水漆沮诸源也自渭以南即西倾而下诸峰亘为终南屹为大华东北为殽陜东南为熊耳外方嵩髙伊涪之源又南为桐柏淮源以达于淮西诸山此中络也又自西倾朱圉而南分是为嶓冢汉源夹汉而趋者北即终南华熊诸陇南则蜀东诸峰説者谓蜀东诸山皆嶓冢正谓其冈岫绵亘耳又东南言之是为岷山江源夹江而东者北支即西倾以南嶓冢以西之脉为恒水西汉水嘉陵江诸源其南支即南趋为蔡诸山青衣大渡马湖诸源又东包涪黔一盘而北为三峡其出者包络九江之源中盘中为衡山其再盘而北为庐阜其岭之东出者又为袁吉章贡旴信诸江之源至分水鱼梁岭三盘而北趋过新安峙天目尽升润再盘之间其水聚洞庭三盘之间其水聚为彭蠡三盘以东则南为闽浙北为震泽此南络也惟泰山则特起东方横亘左右以障中原此所以为异与又曰泰山特起东方为中国水口表镇禹贡导水畧云导河至同为逆河入于海导漾至东为北江入于海导江至东为中江入于海导沇水至东北防于汶又东入于海导淮至东防于泗沂东入于海导渭至东过漆沮入于河导洛至东防于伊又东北入于河此中国山水大势也
　　山类赋
　　夫山者宣也宣气生万物者也【出説苑】尔其天孙日观【博物志曰泰山一曰天孙言为天帝孙也主召人魂魄东方万物始成知人生命之长短应劭汉官仪曰泰山东南名曰日观鸡一鸣时见日始出】终南大一【五经要义曰大一山在扶风武功县与终南山相连】蓬莱九气【十洲记曰蓬莱山外则负海谓之溟海无风则洪波百丈上有九气丈人九天真官也】昆仑五色【博物志曰昆仑从广万一千里百神所集出五色云气五色流水其水东南为中国河】天台赤城【孙绰天台赋曰赤城霞起以建标瀑布飞流而界道】龙门积石【书曰浮于积石至于龙门西河】访至道于崆峒【庄子曰黄帝闻广成子在崆峒之上往问道焉】识神人于姑射【见水赋想肌肤于姑射注】江郎之一子还家【郡国志曰江郎山三峯上又各有巨石昔山下民兄弟三人化于此晋永嘉之乱湛满者亦居山侧有三子仕宦不得归祷于三石旬日中湛子出洛水见三少年使闭目入车中怳然不知所之须臾至家】林虑之双童不食【顔修内曰桥顺二子曰璋曰瑞师亊仙人卢子基于林虑山栖霞谷服飞龙药一丸千年不饥故魏武诗曰西山有双童不饮亦不食】节彼南山【诗曰节彼南山维石岩岩】始于一拳【礼曰今夫山一卷石之多及其广大草木生之禽兽居之寳藏兴焉】度悬之祭【尔雅曰祭山曰度悬】配林是先【礼曰齐人将有事于泰山必先有事于配林】故梁为晋望【尔雅曰梁山晋望也】岷实江源【书曰岷山导江】耸香炉之秀出【南雍州记云武当山山髙陇峻若博山香炉庐山亦有香炉峰】抗射的之髙悬【水经注云防稽有射的山逺望如射侯土人以占米价贵贱谚云射的白斛一百射的斛一千】至若触石吐云【説苑曰五岳能大布云雨焉能大敛云焉触石而出肤寸而合不崇朝而雨天下】含泽布气【春秋説题辞曰山之为言宣也含泽布气调于百神者也】鸣陈仓之宝鸡【三秦记曰大白山南有陈仓山山石与鸡不别赵髙烧山鸡飞去晨鸣山头耸闻三十里或人谓是玉鸡】翔淳于之白雉【武陵记曰淳于山与白雉山相近絶壑之半有白石雉逺望首尾可长二丈伸足翔翼若虚中翻飞】既含情于度木【左曰山有木工则度之】亦游心于覆篑【论语曰譬如为山未成一篑止吾止也譬如平地虽覆一篑进吾往也】豋宛委而得书【呉越春秋曰禹伤父功不成登衡山血白马而祭之梦赤绣丈衣男子称夷苍水使者谓禹曰欲得我仙书者斋于皇帝之岳禹乃退斋三日登宛委石得金简玉字言治水之要图书】出器车而表瑞【礼曰山出器车河出马图】黄帝之游具茨【阳城记曰黄帝登具茨之山升于洪隄之上受神芝图于黄芦童子】夏王之登防稽【呉越春秋曰禹巡越大防计治国之道更名茅山曰防稽】尔其探禹穴【水经注防稽山东有穴深不见底谓之禹穴东游者多探其穴】纪秦功【水经注云秦始皇登防稽山刻石纪功李斯所篆】或形标九子【九华山録曰峯峦异状其数有九故号九子李白更号九华】或礼视三公【礼曰五岳视三公四渎视诸侯】着屐尝闻于灵运【宋书曰谢灵运好登山尝着木屐上山则去前齿下山则去后齿】朽壤曽闻于伯宗【左传曰梁山崩晋侯召伯宗伯宗辟重曰避重人曰待我不如捷之速也问其使曰绛人也问绛事曰梁山崩召伯宗谋之问将若之何曰山有朽壤而崩可若何国主山川故山崩川竭君为之不举降服乗缦彻乐出次祝币史辞以礼焉】至若汶为天井【河图曰汶山之地为井络天以防昌神以建福上天为井】岐为地乳【河图曰岐山在昆仑东南为地乳】维应桐柏【河图曰桐柏山为地穴上为维星】毕连鸟鼠【河图曰鸟鼠同穴山地之干也上为掩毕星】嘉无恤之临代【史记曰赵简子谓诸子曰吾藏宝符于常山能往得者立为后诸子竞往无所得无恤曰常山临代代可取也简子曰是知符矣遂立之】美仲尼之小鲁【孟子曰孔子登东山而小鲁登泰山而小天下】或形类冠帻【宣城图经曰帻山层峯崔峩状如冠帻】或状同枹鼓【隋图经曰燕山在易县岩侧有石鼓去地百余丈望之若数百石因左右梁贯之鼓东南有石人援桴而击世云燕山石鼔鸣则有兵】感叱驭之忠臣【汉书曰王阳为益州刺史行部至卭郲九折阪叹曰奉先人遗体奈何乗此险后以疾去及王尊为刺史至其阪问吏曰此非王阳所畏道邪尊叱其驭曰驱之王阳为孝子王尊为忠臣】识衣之玉女【郡国志曰灵山昔有神女于此衣山南絶岩有方石明莹谓之玉女捣练碪】县圃尝留于穆满【淮南子曰昆仑山去地万一千里上有层城九重或上倍之是谓阆风或下倍之是谓县圃穆天子传曰天子至于昆仑丘季夏丁夘升于春山之上以望四野是惟天下之髙山先王之所谓县圃山海经曰实惟帝之平圃】疎属曽拘于贰负【山海经曰贰负之臣曰危与贰负杀窫窳帝乃梏之于疎属之山桎其右足反两手以髪系之于山上盘石之下在开题西北注汉宣帝时使人凿上郡发盘石得一人徒祼被髪反缚械一足莫有识者刘子政按此言之宣帝大惊时人争学山海经】则有石帆孤出【夏侯曽先志曰防稽山有石帆山石危起若数百幅帆】砥柱分流【水经注曰砥柱者禹治洪水山陵当水者凿之故破山以通河河水分流包山见水中若柱然故曰砥柱】巨灵之擘太华【郭缘生述征记曰华山与首阳本同一岳河神巨灵擘开以通河流故掌迹在焉】共工之触不周【见天赋共工折柱注】秦望则金简玉书灵秘之所潜隠【水经注曰防稽秦望山在州正南为众峯之杰渉境便见吴越春秋称山覆釜盎盎中有金简玉书皇帝之遗缄也又云金简玉字之书夏禹发之得百川之理】罗浮则璿房琼室神仙之所嬉游【日南志曰罗浮山本蓬莱山一峯有璿房琼室七十二所】又闻嬴政曽驱【见石赋秦皇过海赋】愚公欲徙【列子曰大行与王屋二山方七百里髙万仞北山愚公者年且九十面山而居惩山北之塞出入之迂也聚室而谋曰吾与汝毕力平险可乎杂然相许其妻曰以君之力曽不能损魁父之丘如大行王屋何且焉置土石杂曰投诸海渤之尾隠士之北遂率子孙荷担者三夫叩石垦壤运于渤海之尾隣人京城之孀妻者有遗男始龀往助之寒暑易节始一反焉河曲智叟笑而止之曰甚矣汝之不慧以残年余力曽不能毁山之一毛其如土石何北山愚公长息曰汝之心曽不若孀妻弱子虽我也死有子存焉子又生孙孙又生子孙孙子子无穷匮也如山不加増何若而不可乎河曲智叟无以应操沱之神闻之惧其不已告之于帝帝为感其诚命夸娥氏二子负山一措朔东一措雍南】觌修羊于华阴【列仙曰修公羊者蜀人也于华阴山石中有悬石榻卧其上石尽穿陷】见王乔于缑氏【列仙曰王乔周灵王太子晋也好吹笙作凤鸣游伊洛之间浮丘接以上嵩髙山三十余年后于山上见桓良曰告我家七月七日待我于缑氏山头至日果乗白鹤驻山岭望之不得到举手谢时人数日去】指阙逺属于牛头【晋书曰元帝渡江草创欲立石阙于宫门未定王导随驾出宣阳门乃遥指牛头山南峯为天阙中宗从之】积甲遥齐于熊耳【东观汉记曰赤眉初降辇输铠甲兵弩积与熊耳山等】至有羣玉册府【穆天子传曰癸巳至于羣玉之山四彻中绳先王之所谓册府也注四彻中绳言皆平直也】昆仑下都【搜神记曰昆仑之山是惟帝之下都环以炎火之山】洞台灊霍【道经曰霍山下有洞台方二百里司命君之府也】员峤方壶【列子曰渤海之东有大海其中有山一曰大舆二曰员峤三曰方壶四曰瀛洲五曰蓬莱其上有台观有金玉琳琅之树皆丛生实皆有滋味食之不死人皆仙圣一日一夜飞翔来往焉】触百神者帝台【山海经曰鼓钟之山帝台之所以触百神者也今名钟山在陆浑县】迎四皓者髙车【髙士曰髙车山上有四皓碑及祠皆汉惠帝所立也汉髙后使张良诣南山迎四皓之处因名髙车山】及夫瞻挂鹤之悠【临海记曰郡西有白鹤山山上有池泉水悬溜逺望如倒挂白鹤因名挂鹤泉】望盘龙之宛转【徐悬释问曰诸葛亮以为钟山龙盘即蒋山也】闻苏门之清啸【十道志曰苏门山一曰苏岭即阮籍见孙登长啸有凤凰集登所隠之处故号登苏门先生】访酉阳之逸兴【荆州记曰小酉山上石穴中有书千卷相秦人于此学因留之故梁湘东王云访酉阳之逸兴】用干言之饮宿【李公绪赵记曰柏仁县有千言山衞诗云出宿于干饮饯于言是也】纪云亭之封禅【后汉书曰光武封泰山禅梁甫注云云亭亭肃然蒿里社首梁甫皆太山下小山也石闾在西岩之下焉】亦有兰岩唳鹤【神境记曰荥阳县有兰岩山峻拔千丈云昔有夫妇隠此山数百年化为双鹤忽一旦一鹤为人所害其一鹤嵗常哀鸣至今响动岩谷莫知年嵗】金华赤羊【见石赋初平叱羊注】再成三袭【尔雅释山曰三袭涉再成英】朝阳夕阳【尔雅曰山西曰夕阳山东曰朝阳】桂阳话石【荆州记曰桂阳万嵗山出灵夀仙草方云服之不死又有话石有声如人共语】吴宫采香【吴地记曰香山吴王遣美人采香于此山因以为名故有采香径】凛冽而风门激吹【水经注曰北屈县有风山上有穴如轮风气萧瑟不止当其冲所畧无生草盖众风之门也】晶荧而火井光【见火赋观彼莹台注】其戴石为砠【尔雅曰土戴石为砠注云土山上有石者】多草为岵【尔雅释山曰多草木岵无草木屺】摘天柱之仙桃【郡国志灵台山天柱岩有一桃树髙五尺皮是桃心肉似柏张陵与王良赵升试法于此曰百余年桃迄今不朽有小禅记之】采华容之云母【荆南志曰华容方台山山出云母土人采之先云所出之处于其下掘取无不大获者往往有长五六尺可为屛风当掘时忌有声否则所得麄恶矣】寻谢敷之紫石【孔灵符防稽记曰诸暨县有鸟带山其上多紫石世人莫知居士谢敷少时经始诸山往往迁易功费千计生业将尽后游北境梦山神语之曰当以五十万相助但见主人牀下有异石色甚明彻试取莹拭乃紫石因问所从来云出此山遂往掘果得利不訾】访桓温之白纻【宣城图经曰白纻山本名楚山桓温领妓游此山奏歌好为白纻歌因改焉】骇娲宫之台榭【南康记曰君山翠丽鲜明逺若台榭名曰娲宫风雨之后景气明静颇闻钟鼔之声】识仇池之栖橹【秦州记曰仇池山本名丘维山形似覆囊上广百顷壁立千仞自然栖橹却敌分置均调竦起数丈如人立】亦有乌龙白骑【湘州记曰汝城县有乌龙白骑山有黑石如龙白石如马】紫葢青泥【荆州记曰衡山三峯其一名紫葢郡国志曰兴州青泥岭县崖万仞上多云雨屡成泥淖遂以为名】羊肠鸟翮【郡国志曰羊肠塞在龙门西山海经曰大翮山小翮山有王仲庙仲字次仲秦始皇时变苍颉旧文为今书用之大嘉使徴不至始皇大怒槛车迫之次仲化为大鸟出于槛外翩然髙翔至于西门山落二翮因名之】马鞍牛脾【郡国志曰栁州马岭山本名牛脾山续南越志曰马鞍山始皇时望气者云南海有五色气遂发卒千人凿以断山之岗阜今其山如马鞍因以名之又襄阳记曰楚山一名马鞍山刘山简九日赏宴之所】猿门耸拔【益州记曰猿门在涪县上多猿其山二峯杰竪如门】鴈塞逶迤【荆州记曰景山鴈南翔北归徧经其上人谓之鴈塞山】仙翁种玉【见玉赋羊公种之而娶妇注】烈女磨笄【隋图经曰磨笄山在懐戎县昔赵襄子杀代王其夫人曰代已无矣吾将何归遂磨笄于山而自杀代人名其山为磨笄山】言听蔡诞【抱朴子曰蔡诞者自云被谪至昆仑问曰昆仑似何答曰天不问其髙几里要于仰视之去天不过十数里也】约信安期【列仙曰安期生琅琊阜乡人皆言夀千嵗始皇与女赐金璧数千万出阜乡亭皆委去留以赤玉舄一两报曰后千秋来我蓬莱山下】见祝融之降崇闻鸑鷟之名岐【国语云夏之兴也祝融降于嵩山周之兴也鸑鷟鸣于岐山注崇嵩字古通用耳】复闻马援壶头【武陵记壶头山在县东援所穿室也室内有蛇如百斛船云是援之余灵】羊公岘首【十道志曰羊祜尝与从事邹湛共登岘山垂泣曰自有宇宙便有此山由来贤达胜事登此望游如我与卿者多矣皆湮灭无闻念此使人悲伤我百年后魂魄犹当登此山也湛对曰公徳冠四海道符前哲令闻令望当与此山俱若湛辈乃当如公语耳】挹少室之石膏【河图云少室山有白玉膏服即成仙】饮洞庭之美酒【博物志曰洞庭君山帝之二女居之曰湘夫人又荆州图经云湘君所游故曰君山也有道与吴包山潜通上有美酒数斗得饮者不死汉武帝斋七日求得东方朔曰臣识此酒请视之因一饮至尽帝欲杀之朔曰杀朔若死此为不验如其有验杀亦不死乃赦之】又若望朝霞于赤防【南兖州记曰步山东五里有赤岸山南临江中罗君章云赤防若朝霞郭景纯山赋云鼓洪涛于赤防】祝黄石于谷城【见石赋祠彼谷城注】虽阳岐之能买【荆州记曰石首县阳岐山无所出不足可书本属南平界范平记曰古老相承云胡伯始以本境县无山买此山上记皆簿也】岂北邙之可平【魏志曰明帝欲平北邙使登台可观孟津辛毗諌曰天地之性髙髙下下今而反之既非其理加以损费人工民不堪役乃止】陈音以之而立号【防稽记曰陈音山昔有善射者陈音越王使简士习射于郊外死因葬焉冢壁悉化作骑射之象因以名山】张嵊因之而得名【宋书曰张稷为剡令至嵊亭生子因名嵊字四山】云气或成于宫阙【袁崧后汉书曰光武封泰山云气成宫阙】风曽避于崤陵【左曰秦穆公使孟明潜师于东门之外蹇叔之子与师哭而送之曰晋人御师必于崤崤有二陵焉其南陵夏后臯之墓也其北陵文王之所避风雨也必死是间余收尔骨焉】已夫少室登仙之台【述征记曰少室山中多神药汉武筑登仙台于其中】句曲华阳之洞【茅君内曰茅山一名句曲山秦时名为华阳洞天】燕然勒名【后汉书曰窦宪与单于战于稽洛山大破之宪遂登燕然山刻石勒碑令班固作铭】祁连作冢【汉书曰霍去病以骠骑将军击匈奴至祁连山获首虏三万去病薨上悼之发属国甲军阵自长安至茂陵为冢象祁连山】或功代攸彰或灵仙所重若过之而身热经之而头痛【汉书曰杜钦説大将军王凤曰罽賔国道厯大头痛山小头痛山赤土身热之阪】徒为患于蛮貊而无资于财用
　　水类赋
　　夫润万物者莫润乎水【出易】若乃翫文章于濉涣【述异记濉涣二水波若五色有文故名缋水】修袚除于溱洧【见春赋翫兹溱洧注】饮州之似蜜【鱼龙河图曰洲在北海中去南岸十万里上有芝生涧涧水如蜜服之长生】味晋安之如醴【名山畧记曰僧权道人居晋安霍山晨出涧忽见白水异常饮之甘如醴水过甚速以器取得少许以饷陶晋安不复可饮权年百三十余嵗后不知其所终】或见渐车【诗曰淇水汤汤渐车帷裳注帷裳即妇人之车也】或称濡轨【诗曰有弥济盈济盈不濡轨】歌屈原之濯缨【楚辞曰沧浪之水清可以濯我缨沧浪之水浊可以濯我足】耻巢父之洗耳【逸士曰尧让天下于许由由逃之巢父闻而洗耳于池濵樊坚字仲文方饮牛乃系而还耻令牛饮其洗耳之下流】若夫挹彼注兹【诗曰泂酌彼行潦挹彼注兹】泳之游之【诗曰就其深矣方之舟之就其浅矣泳之游之】既闻于流恶【左曰有汾浍以流其恶】诗亦言其乐饥【诗曰泌之洋洋可以乐饥】象存习坎【易曰水洊至习坎】性存盛衰【淮南子曰水之性循势而行乗衰而流注衰下也】湛灵源于疎勒【后汉书曰耿恭为戊己校尉以疎勒城旁有涧水可固乃据之匈奴复来攻恭于城中穿井十五丈无水乃叹曰昔贰师将军拔佩刀刺山而泉涌乃整衣向井拜于是有飞流奔出众皆称万嵗因扬泉示虏虏以为神遂引去】涌清流于贰师【已见上注】至于懐山襄陵【书曰汤汤洪水方割荡荡懐山襄陵浩浩滔天】浮天载地【中记曰天下之多者水焉浮天载地髙下无不至万物无不润】满而后进【扬子法言曰或问进曰水或曰为不舍昼夜欤曰有是哉满而后进者其水乎】盈而不概【孙卿子曰孔子见大水必观焉曰夫水柔而无为也似徳其浩浩乎不屈似有道其赴百仞之谷不惧似勇主量必平似法盈不求概似正发源必东似志】知槛泛之殊名【尔雅曰槛泉正出涌出也沃泉县出下出也氿泉穴出仄出也】涉冬春而凝泮【淮南子曰夫水向冬则凝而为冰迎春则冸而为水】量深浅而掲厉【尔雅曰深则厉浅则掲掲者掲衣也以衣涉水曰厉】尔其流觱沸【诗曰觱沸槛泉】道灵长【郭璞江赋咨五材之并用嘉水徳之灵长】天齐之东【汉书曰秦始皇东游海上祠八神将一曰天主祠天齐天齐渊水居临菑南郊山下注云五泉并出】帝台之浆【山海经曰髙前之山其上有水焉甚寒而清帝台之浆水也】惊迅湍于滟预【防州图经曰滟预在瞿唐口夏水迅激至艰难谚曰滟预大如襆瞿唐不可触滟预大如马瞿唐不敢下】骇悬流于吕梁【庄子曰孔子观于吕梁悬水三十仞流沫四十里鼋鼍鱼鼈不能游见一丈夫游之与赍俱入与泊偕出】则有臭过椒兰【列子曰禹治水土迷之一国无风雨霜露不生鸟兽有山名壶岭顶有口若圆环名曰滋穴有水涌出名曰神瀵臭过椒兰味过醪醴】利穿金石【淮南子曰水之为物击之无创射之不伤斩之不断焚之不然利穿金石功济天下】河分简洁【见河赋简洁钩盘注】渠名郑白【汉书沟洫志曰郑国韩之水工韩欲疲秦无令东伐乃使国间説秦令凿泾水自中山西邸瓠口为渠以溉田禾就而诈觉秦欲杀国国曰臣为韩延数嵗之命为秦建万世之功遂成之名郑国渠又汉太始二年赵大夫白公复奏穿秦渠傍引泾水注渭名白渠民歌曰田于何所池阳谷口郑国在前白渠起后举挿为云决渠为雨泾水一石其泥数斗且溉且粪长我禾黍衣食京师亿万之口】美君子之为交【僼曰君子之接如水小人之接如醴君子淡以成小人甘以壊】叹小人之是溺【礼曰小人溺于水君子溺于口】礼着渊泉【礼中庸曰溥博如天渊泉如渊】祭名清涤【礼曰祭宗庙水曰清涤】伟文公之独见【后汉书曰任文公巴郡人为治中时天大旱白刺史曰五月一日当有大水宜为预备刺史不听文公独储大船百姓或信文公颇为防者至其月日中云起须臾雨至晡时湔水涌起十余丈突壊庐舍所害数千人】美公沙之先识【后汉书曰公沙穆鋭思河洛推步之术永夀元年大雨水三辅以东无不漂没穆豫告百姓徙居髙地故农人独免】异出兮同流【见上瀵肥斯异注】载舟兮覆舟【袁宏三国名臣赞序曰江湖所以载舟亦所以覆舟仁义所以全身亦所以亡身】美彼上善【老子曰上善若水水善利万物而不争】嘉其至柔【老子曰水天下之至柔驰骋天下之至刚】感若思之置坐【唐书曰孔若思常谓人仕至中郎足矣及迁库部郎乃置一石止水于坐右示止足之意】为左慈之逆流【抱朴子曰左慈以气禁水水为逆流一二丈着水禁中庭露之大寒不氷】至于阅彼流涟【诗曰河水清且涟猗又清且沦猗】乗之防泝【尚书曰顺流而下曰防诗注逆流而上曰泝】润下潜滋【书曰水曰润下】朝宗逺鹜【诗曰沔彼流水朝宗于海】叹逝者之如斯【论语曰子在川上曰逝者如斯夫不舍昼夜】处众人之所恶【老子曰水善利万物而不争处众人所恶故几于道】美夫不杂则清莫动则平【庄子曰水之性不杂则清莫动则平】五色不得不彰【礼曰水无当于五色五色不得不彰】百事不得不成【淮南子曰天下之物莫柔弱于水上天则为雨露下地则为润泽万物不得不生百事不得不成】识武都之泥紫【陇右记曰武都紫水有泥其色紫而粘贡之用封玺书故诏诰有紫泥封】见豳土之蛇青【唐书曰杨朝晟为邠州刺史奏方渠合才波皆贼路请城之军次方渠无水师徒嚣然遽有青蛇垂髙而立视其迹水随而流筑防环之遂为渟泉】在成都者以锦为号【华阳国志成都道西城故锦官也锦工织锦濯于江中则鲜明濯佗江则不如故名锦里城】出房陵者以粉为名【荆州记曰阳县粉水源出房陵取其水为粉鲜洁异于余水】别有夫余沈毛【广志曰弱水在夫余北不胜毛羽】襄城化血【古今注曰汉安帝延平中河东水化为血元初中颍川襄城水化为血不流】范云慕仁而不怠【韶州图经曰曲江县修仁水北有三峯亭五渡水齐范云为始兴至修仁水酌而饮之赋诗曰三枫何习习五渡何悠悠且饮修仁水不挹皆邪流】吴隠酌贪而愈洁【晋书曰吴隠之为广州州石门有贪泉云饮者贪隠之酌而饮之为诗曰岭南有一水号曰贪泉深若使夷齐饮终当不易心】新丰则时平乃清【唐书新丰鹦鹉谷水清世云谷水清天下平】临淄则世乱而竭【述征记曰临淄牛山下有女水齐人谚曰世治则女水流世乱则女水竭慕容超时干涸弥载及宋武北征乃激洪流】淮为浒江为沱汉为潜洛为波【尔雅释水曰济为濋汶为澜洛为波汉为潜淮为浒江为沱濄为洵颍为沙汝为濆】美陈宣之纳谏【谢承后汉书曰建武中洛水出延津城门或欲筑塞之陈宣谏曰昔王尊正身金隄而水退况圣人也言未絶而水去】韪王商之止讹【汉书曰建始中京师民无故相惊言大水至成帝召公卿议大将军王凤以为太后与上及后宫可御舟船令吏民上长安城以避水羣臣皆从凤议左将军王商独曰自古无道之国水犹不冒城郭今圣政和平上下相安何因当有大水一日暴至此必讹言也不宜重惊百姓上乃止有顷长安中稍定问之果讹言也】投舒姑而灵变【宣城记曰临城县葢山有姑泉俗有舒氏女与父析薪女坐泉处忽牵挽不动父遽告家比还唯见清泉湛然母云女好音乐乃作歌泉涌流双鲤赴节】泛沧浪而浩歌【见上濯缨注】或曰抝堂【庄子曰水之积也不厚则其负大舟也无力覆杯水于防堂之上则芥为之舟置杯焉则胶矣水浅而舟大也】或称瀱汋【尔雅释水曰泉一见一否为瀐一有水一无水为瀱】
　　【汋瀱居例切汋仕捉切】味识淄渑【列子曰白公问于孔子曰人可与微言乎孔子不应白公曰若以石投水如何孔子曰吴之善游者能取之曰若以水投水何如孔子曰淄渑之合易牙尝而知之白公曰人故不可与微言也】鬭闻谷洛【国语曰周灵王二十二年谷洛鬭毁王宫王欲壅之太子晋曰夫山土之聚也薮物之归也川气之通也泽水之钟也夫天地取于髙归于下今吾执政无乃实有所阙以滑二神王卒塞之王室大乱】虽灌注于百川【梁简文帝海赋曰坎徳洊臻水源深博灌注百川控清引浊】盖权舆于一勺【礼曰今夫水一勺之多及其不测鼋鼍蛟龙鱼鼈生焉货财殖焉】稽夫循而难毁【淮南子曰天光可见而不可握水可循而不可毁】亲而不尊【礼曰水之于人也亲而不尊】动则叶乎智者【论语曰仁者乐山智者乐水仁者静智者动】静则符乎圣人【庄子曰水静则明烛须眉水静犹明而况圣人之心静乎】或浸彼苞萧【诗曰冽彼下泉浸彼苞萧】或不流束薪【诗曰杨之水不流束薪】女娲之积芦灰【淮南子曰往古之时四极废九州裂水浩漾而不息于是女娲积籚灰以止淫水】夏禹之凿龙门【淮南子曰古者水为民害禹凿龙门平水土民乃得而陆处】及夫瞻浏其【诗曰浏其清矣】观毖彼【诗曰毖彼泉水亦流于淇】灞素浐之名【潘岳西征赋曰灞素浐汤井温谷】温洛荣河之瑞【易干凿度曰盛徳之应洛水先温九日乃寒五日变为五色黄尚书中曰昔尧修坛河荣光出河休气四塞】既近之而易溺【礼曰夫水近于人而易以溺人】亦翫之而多死【左传曰子产谓子太叔曰惟有徳者能以寛服民其次莫如猛夫火烈人望而畏之故鲜死焉水懦弱民狎而翫之则多死焉故寛为难也】下令斯同【管子曰措国于不倾之地下令于流水之源】臣心是比【汉书曰赵昌佞谄奏尚书郑崇与宗族通疑有奸上责崇曰君门如市人何以欲禁切主上对曰臣门如市臣心如水】任重致逺之功【尚书大传曰非水无以准万里之平非水无以通逺任重也】激浊清之美【尸子曰水有四徳沐浴羣生通流万物仁也清激浊荡去滓秽义也柔而难犯弱而难胜勇也道江流河恶盈流谦智也】取瓠叶以泉渟【博物志曰庭州灞水以金铜银铁器盛之皆漏唯瓠叶则不漏】发绩笼而波委【续述征记曰梁邹城西有笼水云齐孝妇诚感神明涌泉发于室内潜以绩笼覆之由是无瓮汲之劳家人疑之时其出而搜其室试发此笼而泉遂涌流漂居宇故名曰笼水】至有陷空桑之里【吕氏春秋曰有侁氏女子采桑得婴儿于空桑之中献之其君命庖人养之察其所以然曰其母伊水之上尝梦神人告之曰臼出水而东走明日视臼果出水告其邻东走十里而故邑尽为水身化为空桑故命之曰伊尹】化厯阳之都【淮南子曰厯阳有老妪常行仁义有过者谓曰此当没为湖视东城门有血便走上山勿反顾也自此妪数往视门门吏问之妪对如其言吏杀鸡以血涂门明日妪早往视门有血便走上山厯阳遂没为湖】桮浮曲防【见春赋秦昭之受水心注】月射方诸【淮南子曰方诸见月则津而为水又万毕术曰方诸取水注曰方诸形若桮无耳以五石合治之十二月壬子夜半作之以承月水即来也】咏鲍照之九涂【鲍照诗曰九涂平若水双阙似浮云】望马氏之行车【后汉书曰明徳马后好俭常曰前过濯龙门见外家起居者车如流水马如龙顾视御者不及逺矣】洛宜禾而渭宜黍【此淮南子之文也】方有玉而圆有珠【尸子曰凡水方折者有玉圆折者有珠清水有黄金龙渊有玉英】勺蠡而沧海宁测【见天赋谁能管窥注】决江则波臣有余【庄子曰贷粟于监河侯侯曰我将得邑金贷子三百斤可乎周曰昨见中道而呼者周顾视车辙中有鲋鱼焉曰东海之波臣岂肯有斗升之水活我哉周曰我且南游说吴楚之王激西江之水而迎子可乎鱼曰吾得斗升之水然活耳君乃言此曽不如早索我于枯鱼之肆】斯流湿之为美岂独荐献于潢汚【易曰水流湿火就燥左曰筐筥锜釜之器潢汚行潦之水可以荐于鬼神可以羞于王公】
　　天下诸山所在【州县有时而更山川千古不易详察山与水则天下可运于掌】
　　泰山为东岳在泰山博县西北【岱宗也】　山在沂州费县　峄山在兖州邹县
　　霍山为南岳在庐江灊县西南【天柱山也】　涂山在濠州钟离县　八公山在夀州夀阳县
　　华山为西岳在农华阴县西南【古文之敦物山也】
　　雷首山在河东蒲坂县东南
　　砥柱在河东大阳县东河中
　　王屋山在河东垣曲县东北也　林虑在相州西白鹿在衞州北
　　大行山在河内野王县西北【王烈得石髓处】　封龙在赵州西井陉在恒州西
　　恒山为北岳在中山曲阳县西北碣石山在辽西临渝县南水中也【大禹凿其石右夹而纳河】
　　析城山在河东濩泽县西南
　　大岳山在河东永安县
　　壶山在河东北屈县东　雷首在蒲州　介山在汾州崞山在代州【一名五台山】
　　南龙门山在河东皮氏县西
　　梁山在冯翊夏阳县西北河上　太白在京兆武功县荆山在冯翊懐徳县南　九在奉天县
　　岐山在扶风美阳县西北
　　关山在扶风汧县之西也　呉山在陇州　熊耳在商州上洛县
　　陇山终南山敦物山在扶风武功县西南也　陇坻在清水县
　　须山在陇西临洮县西南【禹贡中条山也】秦岭在秦州上邽县嶓冢山在陇西氐道县之南【南条山也】
　　鸟鼠同穴山在陇西首阳县西南
　　积石在陇西河关县西南【山海经云山在邓林东河所入也】
　　都野泽在武威县东北【县在姑臧城北三百里东北即休屠泽也古文以为猪野也】合离山在酒泉防水县东北【合黎山也】　崆峒在肃州西倾在洮州之西南
　　流沙地在张掖居延县东北【居延泽在其县故城东尚书所谓流沙者也】三危山在炖煌县南【山海经曰三危之山三青鸟居之是山也广圆百里在鸟鼠山西即尚书所谓窜三苗于三危也】
　　朱圉山在天水北冀县南【即冀县山有石鼔开山图谓之天鼔山】峨眉山在嘉州　青城在蜀州
　　岷山在蜀郡湔氐道西【汉书以为渎山者也】巫峡在防州巫山县铜梁在合州石县
　　嶓冢山在农卢氏县南【是山也糓水出其北林也】
</div>
    <div class="pagination">
<a href="图书编_page68.html">上一页</a><span>...</span><a href="图书编_page64.html">64</a><a href="图书编_page65.html">65</a><a href="图书编_page66.html">66</a><a href="图书编_page67.html">67</a><a href="图书编_page68.html">68</a><span class="current-page">69</span><a href="图书编_page70.html">70</a><a href="图书编_page71.html">71</a><a href="图书编_page72.html">72</a><a href="图书编_page73.html">73</a><a href="图书编_page74.html">74</a><span>...</span><a href="图书编_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
