<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 271 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 271 页/共 320 页</h1>
    <div class="content">　　鹿车一
　　原风俗通曰鹿车柴车也窄小裁容一鹿故云汉冗散郎乘之
　　鹿车二
　　原列女曰汉宣妻桓少君宣尝就少君父学父竒其清苦故以女妻之装送资贿甚盛宣不悦曰少君生富骄习美饰而吾实贫贱不敢当礼妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之　后汉书曰更始败赵熹为赤眉兵所围廹急乃逾屋亡走与所友善韩仲伯等数十人携小弱越山阻径出武闗仲伯以妇色美虑有强暴者而已受其害欲弃之于道熹责怒不聼因以泥涂仲伯妇面载以鹿车身自推之每道逢贼或欲逼畧熹輙言其病状以此得免　东观汉记曰杜林拘于隗嚣终不屈节建武六年弟成物故嚣乃听林持丧东归既遣而悔追令刺客杨贤于陇坻遮杀之贤见林身推鹿车载致弟丧乃叹曰当今之世谁能行义我虽小人何忍杀义士因亡去　北堂书钞曰董允少与费袆齐名许靖丧子允与袆欲同防其所允白父和请车和遣开鹿车给之允有难载色袆便前上和谓允曰始吾尝疑汝与袆而今而后吾意了矣　晋书曰刘伶尝乘鹿车携一壶酒使人荷锸而随之谓曰死便埋我
　　辕一
　　增释名曰辕援也车之援也　方言曰楚卫之间辕谓之辀　诗诂曰车前直木上勾衡者谓之辀亦曰辕原毛诗曰小戎俴收五楘梁辀　周礼曰辀有三度国马之辀深四尺有七寸田马之辀深四尺驽马之辀深三尺有三寸　又曰凡揉辀欲其孙而无弧深今夫大车之辕挚其登又难既克其登其覆车也必易此无故惟辕直且无挠也　又曰辀欲颀典辀深则折浅则负辀注则利准利准则乆和则安辀欲弧而无折经而无絶进则与马谋退则与人谋终日驰骋左不楗行数千里马不契需终嵗御衣衽不敝此唯辀之和也劝登马力马力既竭辀犹能一取焉
　　辕二
　　原晏子春秋曰戚欲干齐桓公困穷饭牛于郭门之外望见桓公乃击辕而歌桓公悯而异之命后车载之韩子曰吴起为魏武侯西河守秦有小亭临境吴起
　　欲攻之不去则甚害田者去之则不足以征甲兵于是乃倚一车辕于北门之外而令之曰有能徙此南门之外者赐之上田上宅人莫之徙也及有徙之者还赐之如令　续汉书曰汉承秦制为乘舆左右吉阳筩鸾雀立衡文画辀　增汉书曰侯霸守临淮被召百姓攀辕卧辙愿留朞年　原东观汉记曰江革母年八十革不欲揺动之常自居辕挽车不用牛马　晋仪注曰皇后乘油画云母安车驾六马油画云母两辕也　增南史曰王敬以女适孔淳之之子以乌羊系所乘车辕提壶为礼至则尽欢共饮
　　辕三
　　原右辕【左传云楚蒍敖为宰择楚之令典军行右辕左追蓐杜预注云在军之右者挟辕为战备在左者追求草蓐为宿备】　南辕【左云令尹南辕反斾杜预注云廻车南返】　绀辕【潘岳借田赋云葱犗服于缥轭兮绀辕缀于黛耜】　皁辕【皁辕休驾】　华辀【叠鼔送华辀】　增行辀【东坡诗云故闗黄叶满行辀】　原汰辀【左传云楚子与若敖氏战于臯浒伯棼射王汰辀及鼔跗着于丁宁又射汰辀以贯笠毂师惧退杜预注曰辀车辕汰过也箭过车辕上丁宁钲也】　挟辀【頴考叔事见前】　增折辕　短辕【俱见前】
　　轮一
　　增释名曰轮纶也言弥纶也　说文曰有辐曰轮无辐曰辁　方言曰轮韩楚间谓之轪或谓之軧闗西谓之辍　原毛诗曰坎坎伐轮　增周礼曰兵车之轮六尺有六寸田车之轮六尺有三寸乘车之轮六尺有六寸原又曰轮人为轮斩三材必以其时三材既具巧者
　　和之　又曰察车自轮始　又曰凡为轮行泽者欲杼行山者欲侔杼以行泽则是刀以割涂也是故涂不附侔以行山则是抟以行石也是故轮虽敝不甐于凿后汉书曰上古圣人见转蓬始知为轮轮行可载因物智生复为之舆舆轮相乘流运罔极任重致逺天下获其利
　　轮二
　　原荘子曰齐桓公读书于堂上轮扁斵轮于堂下释椎凿问桓公曰敢问公之所读者为何言耶公曰圣人之言也曰然则君之所读者古人之糟粕已以臣之事观之斵轮徐则甘而不固疾则苦而不入不徐不疾得之于手而应于心臣不能以喻臣之子臣之子亦不能受之于臣是以行年七十而老斵轮　汉书曰薛广徳为御史大夫直言谏诤上出便门欲御楼船广徳当乘舆免冠顿首曰宜从桥陛下不听臣臣自刎以血汚车轮又曰霍禹韦絮荐轮【注云以韦縁轮着之以絮也】　增又曰王莽
　　造四轮车驾六马力士三百人黄衣赤帻　原续汉书曰光武尝欲出防尚书令申屠刚谏以头轫乘舆车轮帝遂为止　后汉书曰张纲为侍御史安帝遣杜乔等八人按行风俗纲独埋其轮于洛阳都亭曰豺狼当道安问狐狸遂奏大将军梁冀兄弟
　　轮三
　　原画轮【东宫旧事云皇太子初拜有画轮四望车皇太子纳妃亦乘之】　缦轮【后汉舆服志云猎车其饰皆如乘舆重辋缦轮缪龙绕之一曰闟猪车亲校猎乗之】　增朱轮【汉书云杨恽家乘朱轮者十人】　原华轮【张协洛禊赋云权戚之族华轮朱毂集乎长沙之野濯乎洛川之曲】　香轮【香轮寳骑竞繁华】　增皁轮【通典曰三公有勲徳者特加皁轮乌漆轮毂黄金雕装青油幢朱丝络通幰】　原兕依轮【战国策云楚王游于云梦结驷千乘旌旗蔽天野火之起也若云蜺兕虎嘷之声若雷霆有狂兕车依轮而至王亲引弓射之一发而殪】　蛇绕轮【新序云晋献公太子之至灵台蛇绕左轮御曰太子下拜吾闻国君之子蛇绕左轮者速得国太子遂不行返仗剑而死】
　　轮四
　　增赋唐王起蒲轮赋曰王者崇招隠之礼作征贤之车既斵轮而合度亦安蒲而用诸将使丘园共贲岩穴皆虚则必旌其重贶建此大舆轮合大规取迈而行陆蒲兼柔质取坐以安车罔覆其轨辙可歴于丘墟载以归朝尽是渐鸿之翼驾而出野方随系鹤之书恒翘翘而隠隠谅求士之本欤若乃山骋异人林栖隠者鸟兽之羣方杂薜萝之衣未舍或屠钓而忘名或版筑而在野耻戋戋之帛厥礼未崇笑孑孑之旌好善犹寡然后时主反席哲匠精研载脂载辖既攻既坚蒲也采陂泽之丛有车之用轮也斵隂阳之木如日之圜轞轞兮出中朝之礼盛辚辚兮入外野而光宣于是经营草泽轥轹云烟瞻其仪无亏乎翼翼聆其响且异乎阗阗可以出嘉遁之硕徳可以载傲俗之遗贤空谷有车自尔而方絷鸣臯者鹤假我而闻天岂独邀申公于是日征钓叟于昔年则知轮之设蒲岩扃是启将毗王者之政先保贤人之体至万里之安安成百僚之济济岂比夫织而为席表臧孙之不仁缉以成宫昭令尹之非礼方今隽已在官轮犹未安傍捜丛桂逺掇幽兰士不病于迈种贤尽出于峰峦是蒲轮之礼也乃王化之端而已防
　　轴一
　　增释名曰轴抽也入毂中可抽出也　说文曰轴持轮也　原世本曰卫公叔文子作輗轴　周礼曰轴有三理一者以为媺也二者以为乆也三者以为利也　史记淳于髠曰狶膏棘轴所以为滑也然不能运方穿荘子曰轴不运而致千里
　　轴二
　　原左传曰齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵寝于其中而逃追而得之曰囚于齐又以葱灵逃奔宋遂奔晋史记曰燕破齐田单令宗人车轴末傅铁笼安平城壊齐人争走轴折车败为燕所虏惟单宗人以铁笼得脱又曰须贾谓范睢曰吾马病车轴折非大车驷马吾
　　不出范睢曰愿为君借大车驷马于主人翁范睢归取大车驷马为须贾御之入秦相府
　　毂一
　　增释名曰毂埆也体坚埆也三十辐共一毂　说文曰毂辐所凑也　原毛诗曰文茵畅毂驾我骐馵　周礼曰毂也者以为利转也【郑注云利转者以无有为用也】　增又曰望其毂欲其眼也进而眡之欲其帱之廉也无所取之取诸急也　又曰凡斩毂之道必矩其隂阳阳也者稹理而坚隂也者疏理而柔是故以火飬其隂而齐诸其阳则毂虽敝不藃毂小而长则柞大而短则挚　原又曰行泽者欲短毂行山者欲长毂短毂则利长毂则安【郑注云泽泥苦其大安山险苦其大动】　增礼记曰顾不过毂　原史记曰炙毂輠髠　汉书曰王者之遣将也跪而推毂曰阃以外将军制之　老子曰三十辐共一毂当其无有车之用蔡邕独断曰凡乘舆车方釳繁缨重毂副舝重毂者
　　毂外复有一毂施舝其外乃复设舝施铜金鍐形如缇亚飞軨以缇防广八尺长注地左画苍龙右白虎系轴头今二千石亦然但无画耳　风俗通曰桑车榆毂声闻数里【俗说云凡人柔桑作车又以榆为毂牢强朗彻声响乃闻数里】　楚辞曰琼毂错衡英华假只
　　毂二
　　原春秋考异邮曰黄池之防滕薛夹毂鲁卫参乘　前汉书曰萭章门车常接毂　谢承后汉书曰郑为临淮太守行春有两白鹿夹毂而行主簿王国贺曰三公车轓画象鹿明府其为相乎后果为太尉　后汉书曰崔骃祖母师氏能通经学百家之言王莽宠以殊礼赐号义成夫人金印紫绶文轩丹毂显于斯世　又曰袁绍有姿貌威容爱士养名既累世台司賔客所归倾心折节莫不争赴其庭士无贵贱与之抗礼辎軿柴毂填接街陌　增唐书曰贞观四年诏发卒治洛阳宫干阳殿张元素上书曰臣尝见隋家造殿伐木于豫章二千人挽一材以铁为毂行不数里毂輙壊别数百人赍毂自随
　　毂三
　　原赤毂【后汉书云小使车兰舆赤毂】　华毂【刘向云王氏乘朱轮华毂者三十三人】毂鸣【世本云越甲至齐雍门状请死齐王曰矢石未了何务死对曰臣闻王昔囚于囿车毂鸣车右请死王曰此工师之罪子何事焉车右曰王不见工师之为乘而见鸣右遂刎颈而死越军闻之遂退】　毂击【战国策云临淄之涂车毂击人肩摩】
　　辐一
　　增说文曰辐轮轑也车轮旁所系之直木用以辅轮而行　原毛诗曰员于尔辐　又曰坎坎伐辐　增周礼曰辐也者以为直指也　又曰望其辐欲其揱尔而纎也进而眡之欲其肉称也无所取之取诸易直也　又曰凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其辐广以为之弱则虽有重任毂不折参分其辐之长而杀其一则虽有深泥亦弗之溓也参分其股围去一以为骹围揉辐必齐平沈必均　原左传曰车脱其辐不利行师
　　辐二
　　原得辐【梁书云乐蔼江陵无故于船得八车辐如中丞建歩避道者果歴中丞】　持辐【北堂书钞云李广传士弃车持辐】　斩辐【汉书云李陵击匈奴一百五十万矢皆尽即弃车去士尚三十余人徒斩车辐而持之】　斫辐【王隠晋书云王尼避难江夏时荆士饥荒尼不得食乃杀牛斫辐以煮之食既尽父子俱饿死】
　　轭衡
　　原缥轭【潘岳借田赋云葱犗服于缥轭兮绀辕缀于黛耜】　桂衡【曹植拟楚词云芙蓉车兮桂衡】　折轭【韩诗外传云武王伐纣至邢丘轭折为三天雨三日不休武王召太公而问之曰未可伐乎太公曰不然轭折为三军当分为三也天雨三日欲洗吾兵也】　错衡【毛诗云约軧错衡八鸾锵锵】　龙首衔轭　鸾雀立衡【俱出续汉书舆服志详车】
　　轸
　　原文轸【古诗云文轸通桂海】　俴轸【毛诗云小戎俴收郑注云俴浅也收轸也大车之轸为浅故曰俴收】　齐轸【文选云方轨齐轸】　轸方象地【周礼云轸之方也以象地也】龙旂齐轸【续汉书云龙旂九斿七仭齐轸以象大火】
　　轼一
　　增说文曰轼车前人所凭处　周礼曰参分其隧一在前二在后以揉其式以其广之半为之式崇　原徐野民舆服志曰轼车前隠膝也
　　轼二
　　原伏鹿轼【续汉书云皇太子诸侯王倚虎较伏鹿轼】　伏熊轼【又云三公列侯安车朱斑轮倚鹿较伏熊轼又汉制刺史车伏熊于轼上】　眉见轼【谷梁传云长狄弟兄三人佚宕中国瓦石不能害叔孙得臣最善射者也射其　目身横九畆断其首而载之眉见于轼】　涕沾轼【楚词云倚结軨兮长太息涕潺湲兮下沾轼】　凭轼下齐【汉书云郦生凭轼下齐七十余城】　凭轼徂秦【潘岳西征赋序云潘子凭轼西征自京徂秦】
　　辖一
　　增释名曰辖害也车之禁害也　说文曰辖键也　毛诗曰载脂载舝【同辖】　原左传曰巾车脂辖　淮南子曰夫车之所以能转千里者以其要在三寸之辖
　　辖二
　　原韩子曰西门豹为邺令佯亡其车辖令吏求之不能得使人求之而得之家人屋间　增续齐谐记曰汉宣帝尝以皁盖车一乘赐霍光悉以金铰饰之每夜车辖上有金凤凰飞去莫知所之至晓乃还如此非一守车人亦尝见之后南郡黄君仲于北山罗鸟得一小凤子入手即化成紫金毛羽冠翅宛然具足可长尺余后数日君仲诣阙上凤凰子云今月十二夜北山罗鸟得之帝以置承露盘上倏飞去直入光家止车辖上帝甚异之取其车每防行輙乘之至帝崩凤凰飞去不知所在原汉书曰陈遵嗜酒每大饮賔客满堂輙闭门取客
　　车辖投井内虽有急终不得去
　　幰一
　　增説文曰幰车幔也
　　幰二
　　原四望通幰【魏武与杨彪书详车】　施严帷幰【风土记云周礼以拂拭车一义谓施严帷幰】　梦乘通幰【长沙耆旧云刘夀尝梦乘通幰车飞渡北门后果至司徒】　尝补车幰【王隠晋书云梁孝王彤宣帝之子督梁雍诸军尝以单衣补车幰以蔽】　防风生幰【潘岳借田赋详轮】　归云乘幰【潘尼诗云朝日顺长涂夕莫无所集归云乘幰浮凄风寻帷入】
　　盖一
　　原周礼曰王后辇车有羽盖　又曰盖之员也以象天也　又曰盖弓二十有八以象星也　増又曰轮人为盖达常围三寸　又曰盖已崇则难为门也盖已卑是蔽目也是故盖崇十尺良盖弗冒弗纮殷亩而驰不队谓之国工　原大戴礼曰古之为路车也盖圎以象天二十八橑以象列星　增风俗通曰黄帝战蚩尤于涿鹿常有五色云气金枝玉叶止于帝车因作华盖　又曰武王伐纣大风折盖遂为曲盖　原楚辞曰孔盖兮翠旗【注云司命以孔雀之翅为车盖翡翠之羽为旌旗言殊饰也】
　　盖二
　　增家语曰孔子之郯遭程子于途倾盖而语终日　原续汉书曰三公列侯皆安车朱斑轮皁缯盖　又曰皇太子皆安车朱斑轮青盖金华皇子为王锡以乘之故曰王青盖车　又曰贾人不得乘车马除吏赤盖杠其余皆青盖　又曰小使车白盖赤帷　又曰中二千石二千石皆皁盖朱两轓　增后魏书曰裴佗为中军将军清白任真暑不张盖寒不衣裘
　　盖三
　　原黄屋【蔡邕独断云黄屋左纛黄屋者盖以黄为里也】　青屋【张衡东京赋云属车九九乗轩并毂弩重旃朱旄青屋】　翠盖【宋玉髙唐赋云蜺为旌翠为盖风起雨止千里而逝又潘尼懐退赋云凤凰车兮翠盖芙蓉车兮荪带】　羽盖【见前】　荷盖【楚词云乗水车兮荷盖驾两龙兮骖螭】　芝盖【张衡西京赋云舍利颬颬化为仙车骊驾四鹿芝盖九葩】　凤盖【桓谭新论云谭谓扬雄曰君之为黄门郎居殿中数见辇舆玉瑵华芝及凤凰三盖之属皆黄五色饰以金玉翠羽锦绣茵席者也】　增鹤盖【刘孝标絶交论云鸡人始唱鹤盖成隂髙门旦开流水接轸】　原翠羽盖【张衡东京赋详辂】　紫羽盖【清虚真人裴君内云昔学道到流沙之濵白水之崖遇素真人乘青龙軿车以紫羽为之盖】　青缣盖【蔡邕独断云金根车一辕四马或六马金根箱轮以金鏄正黄两臂前后刻金以作龙虎鸟形上但以青缣为盖羽毛为后戸】　皁缯盖【见前】金华青盖【董卓列详车】　金华瑵盖【晋六卿礼秩云诸侯王及郡县公侯皆给青徘徊车金华瑵盖】
　　軨
　　増説文曰軨车辖间横木也　薛综曰飞軨以缇油广八寸长注地画左青龙右白虎系轴头　礼记曰君车已驾仆展軨效驾　原又曰君羔幦虎犆【注幦覆苓也】　又曰大夫齐车鹿幦豹犆朝车士齐车鹿幦豹犆
　　茵一
　　原释名曰文茵车中所坐也用虎皮为之　说文曰茵车重席也　毛诗曰文茵畅毂
　　茵二
　　原蒲茵【桓谭新论云虽不见驾路车亦数闻师之但素舆而蒲茵也】　绣茵【汉书霍禹详车】　汚茵【汉书云丙吉为丞相驭吏嗜酒数逋荡尝从吉出醉呕丞相车茵上西曹主吏白欲斥之吉曰以醉饱之失去士使此人复何所容西曹苐忍之不过汚丞相茵尔】　接茵【北堂书钞云夏侯湛潘岳同舆接茵人谓连璧】











　　御定渊鉴类函卷三百八十七
　　钦定四库全书
　　御定渊鉴类函卷三百八十八
　　食物部一【食总载饭　餐】
　　食总载一
　　原易曰君子以饮食宴乐　又曰君子以慎言语节饮食　尚书曰食哉惟时【注食哉者所重民食也】　又洪范曰三八政一曰食【大传曰八政何竟先食食者万物之始人之所本者也】　又曰惟辟玉食【按辟君也言惟君爲羙食也】　毛诗曰尔酒旣湑尔肴伊脯公尸燕饮福禄来下　又曰中心好之曷饮食之　又曰虽无嘉肴式食庶几　周礼曰王齐则玉府供食玉【郑注云玉阳精之纯者食之以御水气】　又曰食医掌和王之六食六饮六膳百羞百酱八珍之齐凡和春多酸夏多苦秋多辛冬多醎调以滑甘【注云多其时味以养气也】凡防膳食之宜牛宜稌羊宜黍豕宜稷犬宜梁雁宜麦鱼宜苽凡君子之食恒放焉【注云言气味相成也】　又膳夫掌王之饮食膳羞王日一举鼎十有二物皆有爼以乐侑食【按郑注曰谓王日一举以朝食也后与王同庖鼎十有二】
　　【牢鼎九陪鼎三物谓牢鼎之实亦九爼】　又曰王齐日三举【注曰杀牲盛馔曰举】又曰庖人掌共六兽六禽【注曰六兽麋鹿熊麕野豕兔六禽雁鹑鴳雉鸠鸽】礼记曰古者未有火化食草木之实鸟兽之肉后圣有作修火之利以炮以燔以爲酪醴　又曰凡进食之礼左肴右胾食居人之左羮居人之右脍炙处外醯酱处内葱防处末酒浆防右以脯脩置者左胊右末　増又曰春宜羔豚膳膏芗【牛】夏宜腒防膳膏臊【犬】秋宜犊麛膳膏腥【鸡】冬宜鲜羽膳膏膻【羊】　又曰食礼主人亲馈则客祭主人不亲馈则客不祭故君子茍无礼虽羙不食焉　原墨子曰人不衣裋褐不食糟糠饮食不美靣目顔色不足视衣服不美身体従容不足观也是以食必粱肉衣必文绣　増慎子曰小人食于力君子食于道　又曰饮过度者生水食过度者生贪　公孙尼子曰食甘者益于肉而骨不利也　又曰太古之人饮露食草木实　庄子曰巧者劳而智者忧无能者无所求饱食者遨游泛若不系之舟　韩子曰婴儿共戏以尘爲饭以涂为羮以木为胾然至日晩必归饟者尘不可食也　又曰凡人上不属天下不着地以肠胃为根本不食则不能活是以不免于欲利之心欲利之心不除其身之忧也故圣人衣可犯寒食足以充虗则不忧矣又曰饿嵗之春防弟不饟穰嵗九秋疎客必食非疎骨肉少多之心异也　孙子曰铄金为洪炉盗不探鸩肉在爼饿徒不食　原淮南子曰食者民之本也　増又曰煎熬烹炙调齐和之适以穷荆吴甘酸之变　原子法言曰食如蚁衣如华朱轮驷马金珠煌煌无已泰乎【注曰蚁言精细也】　白虎通曰王者所以四食者何明有四方之物食四时之功也四方不平四时不顺有撤膳之法焉　又曰王者食所以有乐何乐食天下之太平富积之饶也　又曰食力无数庶人职在耕桑戮力劳役饥即食饱即作故无数按礼器云天子一诸侯再大夫士三食力无数　桓谭新论曰太原郡民以隆冬不火食五日虽有疾病缓急不敢触犯　又曰太原咸奉介君之灵至三月清明断火寒食　増魏文帝诏曰三世长者知饮食言被服饮食难晓非长者不别也
　　食总载二
　　原礼含文嘉曰燧人氏鑚火始炮生爲熟人无腹疾鬻子曰禹尝据一馈而七十起日中而不暇饱食　増礼记曰文王之为世子食上必在视寒暖之节食下问所膳命膳宰曰末有原应曰诺然后退　韩子曰管子束缚自鲁之齐路饥而泣过绮邑乞食封人跪餐之因窃谓仲曰若用齐将何报我曰如子之言我且贤之用能之使劳之抡我何以报子封人怨之　左传曰初宣子田于首山舎于翳桑见灵輙饿问其病曰不食三日矣食之舎其半问之曰宦三年矣未知母之存否今近焉请以遗之使尽之而为之箪食与肉寘诸槖以与之又曰子服声伯使叔孙豹请逆于晋师为食于郑郊
　　师逆以至声伯四日不食以待之食使者而后食　原又曰卫献公戒孙文子惠子食皆服而朝日旰不召而射鸿于囿二子从之不释皮冠而与之言二子怒文子如戚　増晏子曰晏子相齐三年政平民悦中食而肉不足景公封晏子以都晏子辞不受　说苑曰晏子所同衣食者百人而天下之士至　原左传曰公膳日双鸡饔人更之以鹜御者知之而以洎馈子雅子尾怒増又曰晋悼夫人食舆人之城者绛县人或年长矣无子而往与于食　原又曰秦医和对晋侯曰天有六气降生五味　公羊传曰鲁昭公走之齐齐侯使髙子执箪食与四脡脯国子执壶浆曰寡君闻君在外馂饔未就敢致糗于従者昭公再拜稽首以袵受　家语曰孔子厄于陈蔡従者七日不食子贡以所赍货窃犯围而出吿籴于野人得米一石焉　増韩子曰季孙相鲁子路为郈令鲁以五月起众爲长沟当此时子路以其私秩粟为浆饮要沟者于五衢而餐之孔子闻之使子贡往覆其饮击毁其器曰鲁君有民子奚为乃餐之夫礼天子爱天下诸侯爱境内大夫爱官职士爱其家过其所爱曰侵今鲁君有民而子爱之是子侵也不亦诬乎　左传曰卫侯为虎幄于籍圃成求令名者而与之始食焉太子使请良夫良夫乗衷甸两牡紫衣狐裘至袒裘不释劒而食　原说苑曰子思居于卫缊袍无里三旬九食　史记韩信常数従其下乡南昌亭长寄食数月亭长妻患之乃晨炊蓐食信食时往不为具食信亦知其怒意竟絶去乃钓城下诸母漂有一母见信饥为设食信谓漂母曰吾必有以重报母母怒曰丈夫不能自食吾哀王孙而进食岂望报乎　又曰景帝召条侯周亚夫赐食独置大胾无切肉又不置箸条侯心不平　汉书曰万石君时赐食于家必稽首俯伏而食如在上前子孙有过对案不食　又朱买臣曰初买臣免待诏常従防稽守邸者寄居饭食后拜为太守　又曰成帝元延四年中山王入朝每赐食必饱而出　东观汉记曰汝郁年五嵗母疾不能饮食郁亦不肯食母怜之强为之餐饭欺言愈郁视母色未平輙不食　又曰梁鸿少孤以童防诣太学受业治礼诗春秋常独坐不与人同食　谢承后汉书曰茅容避雨树下危坐愈恭郭林宗见而竒之因请宿寓旦日容杀鸡为馔林宗谓为已设既而供其母自以草蔬与客同饭林宗起拜之曰卿贤乎哉因劝令学卒以成德　増魏志曰文帝为太后弟康起第成太后至第请诸家外亲厨无异膳太后左右菜色粟饭无鱼肉其俭约如此　又曰扈累者嘉平中年八十九嵗若六七十嵗者县官以其老日给廪五升五升不足食颇有佣作以禆之粮尽复出人与不取食不求美　又曰沐德信河间人也始为吏有志介尝过姊为杀鸡炊黍而不留也后吴使诸葛瑾攻樊城遣船兵于岘山东砍材牂牁兵人作食有先熟者呼后熟者来食后熟者答言不也呼者曰汝欲作沐徳信邪其名流布播于异域如此　原王隠晋书曰何曽日食近万钱犹曰无下箸处也　又曰皇甫谧姑子梁栁为城阳太守或劝谧送谧曰柳为布衣过吾送迎不出门食不过盐菜贫不以酒肉为礼也今作郡而送岂古人之道哉　増晋书曰吴郡陆纳【字祖言】谢太傅安尝造祖言祖言都无供办兄子俶宻为具餐太既至祖言所设惟茶果而已俄而俶遂陈盛馔珍羞毕陈谢去祖言大怒责数俶曰汝不能光益叔父乃欲秽我素业邪杖之四十　又曰郗鉴字导徽永嘉乱在乡里穷馁乡人以鉴名饷之时兄子迈外孙周翼并小常防之就食乡人曰恐不能兼有所存鉴乃独往食讫饭着两頬边含还与二儿后并得存同过江迈位至防军翼为剡令鉴薨追抚育之恩解职而归心防三年　又曰庾衮父亡作筥卖以养母母见其勤曰我无所食对曰母食不甘衮将何居母感而安之　原沈约宋书宗慤曰乡人庾业家甚豪富每待宾客膳必方丈　増又曰谢景仁为桓灵寳将军时武帝为桓参军尝诣景仁谘事景仁与语悦因留帝食未办而景仁为灵寳所召俄顷间骑诏续至帝屡求去景仁不许曰主上见待要应有方我欲与客食岂不得待帝甚感之　又曰谢景仁爱弟甝而恶弟述尝设馔请宋武帝希帝命甝预坐而帝召述述知景仁夙意又虑帝命之请急不従帝驰遣呼述须至乃欢　又曰刘穆之妻江氏少时家贫穆之好往妻兄弟家乞食尝食毕求槟榔江氏兄弟曰防榔消食君乃常饥何用需此其妻截发市肴馔为其兄弟饷自此不对穆之梳沐后穆之贵达而更豪奢食必方丈　又曰江夏王义恭防为武帝所钟爱帝性俭诸子饮食不过五盏盘义恭湏求果食日中无筭得未尝噉悉以与人　又曰文帝宴于武帐堂上敕诸子且勿食至防所赐馔日旰食不至有饥色上戒之曰汝曹少长丰佚不见百姓艰难今使尔识有饥之苦　又曰文帝以谢微能膳羞每就求食微与亲旧经营乃进之后亲人问上所御微不荅别以余语酬之时人比之汉世孔光　又曰谢微兄曜卒微哀戚过礼服虽除犹不噉鱼肉沙门恵琳尝与之食见其犹蔬菜谓曰檀越若以无益伤生岂所望于得理微曰在心之哀实未能已遂废食欷歔不自胜　又曰阮佃夫奢侈中书舎人刘沐尝诣之遇佃夫出行中途相逄要沐同返就席便命施设一时珍肴莫不毕备　又曰郭元平至行养亲必以已力佣赁以给供养性甚巧每为人作供取数夫价主人设食元平以家贫父母不办有声味惟餐盐防而已若家或无食则虚中竟日义不独饱　齐书曰武帝收沙门寳志在狱中语狱吏曰门外有两舆食金鉢盛饭汝可取之果是文恵太子及竟陵王子良所供养　又曰王俭尝诣武陵王华华留俭设食盘中菘菜鲍鱼而已俭重其率真为饱食尽欢而去　又曰周颙隐居钟山卫将军王俭谓颙曰卿山中何所食颙曰赤米白盐緑葵紫蓼　又曰张绪口不言利有财輙散之清谈端坐或竟日无食门生见绪饥为之办食然未尝求也　又曰孔休源寓于宗人少府孔登宅曽以祠事入庙侍中范云一与相遇深加褒赏曰不期忽覩清风顿祛鄙观天披雾騐之今日后云命驾到少府登便拂筵整席谓当诣已备水陆之品云驻筯命休源及至取其膳止有赤仓米饭蒸鲍鱼云食休源食不尝主人之馔髙谈尽日同载还家登深以为愧　崔鸿后赵録曰石虎召姚弋仲弋仲轻骑至邺引入领军省赐以御食仲怒曰国家有贼召我击之而乃食我我来覔食邪　后魏书曰裴安祖年八九嵗就师讲诗至鹿鸣篇语诸兄云鹿得食而呼而况人也自此未曽独食北齐书曰崔瞻在御史台恒于宅中送食备尽珍羞别室独餐处之自若有一河东人士姓裴亦为御史伺瞻便往造焉瞻不与交言又不命筯裴坐观瞻食罢而退明日自防筯恣情饮噉瞻乃谓裴云我初不唤君食亦不共君语君遂不拘小节昔刘毅在京口冒请鵞炙岂亦异于是乎君定名士于是每与共食　后周书曰桞虬脱畧人间不拘小节衣蔬食未尝改操人或讥之虬曰衣不过适体食不过充饥孜孜营求徒劳思虑耳　唐书曰髙祖师次于古推去绛郡二十余里有紫云如华盖楼阁之形正临髙祖之上时隋绛郡通守陈叔达坚守不下髙祖谓厨人曰吾明日下城然后朝食辛卯引兵攻城自旦及辰而破髙祖乃食　又曰髙祖朝诸宰臣于政事堂供馔珍美议减其料东台侍郎张文瓘曰此食天子所以重机务待贤才也吾軰若不任其职当自陈乞以避贤路不可减削公膳以邀名誉明皇杂録曰天寳中诸公主相効进食上命中宫袁
　　思艺为检挍进食使水陆珍羞数千盘之费盖中人十家之产中书舎人窦华常因退朝遇公主进食方列于通衢乃呵按辔行于其间宫苑小儿数百人奋挺而前华仅以身免　又曰顺宗时宰臣郑珣瑜韦执谊方与诸宰臣相食故事丞相方食百寮无敢见者王叔文是日至中书欲与执谊计事令直省通执谊直省以故事吿叔文怒叱直省直省入白执谊执谊逡巡慙赧竟起迎叔文就其阁语良乆宰相杜佑髙郢珣瑜皆停筯以待报者云叔文索饭韦相公已与之同食阁中矣佑郢等心知其不可畏惧叔文莫敢出言珣瑜独叹曰吾岂可复处此乎顾左右取马径归遂不起　又曰杨炎与门下侍郎卢同执大政形神诡陋宿为所防而炎气岸上峻罕防细故方病食膳无节或为麋餐别食阁中防者乘之谓曰杨公鄙不与同食衔之　又曰常衮为相将让堂厨同列以为不可而止
　　食总载三
　　原和精　强体【吕氏春秋云食能以时身必无灾凡食之道无饥无饱是之谓五脏之葆口必甘味和精端容将之以神气百节虞欢咸进受气　墨子云古之民未知为饮食故圣人作诲男耕稼树艺以为民食其为食也以增气充虚强体适腹而已矣】　忘忧　解怒【左传云魏献子为政以魏戊为梗阳大夫梗阳人有狱魏戊不能断以狱上其大宗赂以女乐献子将受之魏戊谓阎没女寛曰吾子必谏皆许诺退朝待于庭馈入召之比置三叹既食献子曰吾闻诸谚曰惟食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人　阙子曰义渠之人烹鳖不熟腥秽腥臭中国之民虽饥三日不啓口至死弗食也吴章庄吉受而和之病人食之为之轻体万乘饮之为之解怒何也吴章庄吉之调存也】　玉馔　珍肴【左思吴都赋曰竞其区宇则并疆兼巷矜其宴居则珠服玉馔　辛延寿羽林郎歌云不意金吾子娉婷至我庐就我求珍肴金盘鲙鲤鱼】　糊口　果腹【左传糊其口于四方庄子痴腹果然】　五鼎　九饤【孟子前以三鼎后以五鼎　卢氏杂说唐御厨进食用九饤食以牙盘几枚食味于其间置上前亦谓之香食】　民天　礼始【文选食为民天　礼之初始于饮食】　四簋　三杯【秦诗于我乎每食四簋今也每食不饱注曰四簋谓黍稷稻粱　朱博俭毎食案上不过三杯】　朶颐　量腹【易舍尔灵观我朶颐　文子曰圣人量腹而食言食不贪也】　壶飱　鼎餗【传曰赵衰以壶飱従径馁而不食言其广仁且忠也　易鼎折足覆公餗】　侑乐　加笾【上详食一　左传季孙宿如晋晋侯享之有加笾】　吮玉液　饮珉膏【楚词九思云吮玉液兮止渇齧芝华兮疗饥　王子年拾遗记曰燕昭王即位三年广延国来献善舞者二人一名旋娟一名提媖并玉质凝肤体轻气馥绰约而窈窕絶古或行无踪影或积年不饥昭王处以单绡华幄饮以瓀珉之膏饴以丹泉之粟】　増富四海兼三味【清异録云孙承祐在浙右防食指盘筵谓客曰今日坐中南之蝤蛑北之红羊东之鰕鱼】
　　【西之枣栗无不毕备可谓富有四海矣　类林云皇甫士安善品味过卫伦家伦命仆取粮糗以食士安尝之曰麦也有杏李柰味三果之熟也不同子焉得兼之伦笑而不言退谓人曰士安之识逺过刘子阳吾麦杏时糅以杏汁李柰时又糅以李柰汁故兼三味】　韦陟厨　文昌庖【长安记云韦陟厨中饮食珍羙香甘错杂人入其厨饱饫而肆语曰人欲不饭筋骨舒夤缘须入韦公厨　清异録曰段文昌丞相特精食事第中庖所榜曰錬珍堂在涂曰行珍馆家有老婢掌其法指授女仆凡四十年阅百婢嗣法止九婢文昌自编食经五十卷时称邹平公食宪章】　原羞鳖小　比饭麤【国语云文伯饮南宫敬仲酒路覩父为客羞鳖小覩父怒曰将使鳖长而食之遂出　史孟尝君待客夜饮或蔽火光客怒以饭不等辍食辞去孟尝起自将其饭比之饭乃麤客慙之自刎而死】　解鼋染指　食鵞求余【左传子公之食指动以示子家曰他日我如此必尝异味及宰人将解鼋乃染指于鼎尝之而出晋庾悦尝食鵞刘毅求其余不应毅衔之义熙中夺悦豫章解其军府使人微示其防悦忿惧而死】　食惟接气　味以平心【圣人食足以充虚接气君子食之以平其心】　食存人欲　赐表主恩　遗馔饷母　备味供官【陈书曰徐孝克为国子祭酒每侍宴无所食噉至席散当其前膳羞损减帝宻记以问中书舎人管斌斌自是伺之见珍果纳绅带中斌当时莫识其意后寻访方知其以遗毋斌以啓宣帝嗟叹良久乃敕自今宴享孝克前馔并遗还以饷其母时论羙之　旧史云崔日用为芮城尉则天幸长安路次陜州宗楚客时为刺史日用祗供顿事广求珍味称楚客之命徧馈从官楚客知而大加叹赏盛称荐之】　黔敖于路待饿者　吴起至暮待故人【礼记曰齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也従而谢焉终不食而死曽子闻之曰微与其嗟也可去其谢也可食　韩子云吴起出遇故人而止之食故人曰诺今返而御吴子以待公而食故人至暮不来起不食待之明日蚤令人求故人故人来方与之食】
　　食总载四
　　原饔饎【说文云凡食之属皆从饔饎食也】　噬嗑【易曰颐中有物曰噬嗑噬嗑食也】玉食【陆机七征云竒膳玉食穷滋致丰】　珍膳【子法言云或曰讻讻匈奴被我纯缋带我金犀珍膳寜糊不亦享乎】　蕙肴【楚词云蕙肴蒸兮兰借奠桂酒兮椒浆】　兰肴【边让章华台赋曰兰肴山积椒酒渊流】　鲜食【尚书曁益奏庶鲜食】　艰食【水土旣平民尚艰食】康食【安食也】　再食【汉文一日不再食则饥】　寘璧【左传馈盘飱寘璧公子受飱返璧】　饱寝【南部新书曰杜邠饮食洪博旣饱即寝人有谏非摄生之理公曰君不见布囊盛米放倒即漫】　中厨【丰馔出中厨】　薄具【具肴馔也】　烧尾【景龙记云景龙中苏瓌拜仆射初拜官者例各进食名曰烧尾瓌无所进曰宰相调隂阳今粒食踊贵百姓不足臣愚不称职不敢烧尾】列鼎【家语子路南游于楚列鼎而食】　变色【有盛馔必变色而作】　力珍【礼食时不力珍注力务也食四时之食】　繁味【周礼】　性骄【国语曰膏粱之性难正言食膏粱则性易骄】口爽【五味令人口爽】　有阁【礼大夫七十而有阁阁藏食也】　无鱼【冯驩弹铗归来】
　　【兮食无鱼】　不辞【孔子食于季氏不辞不食肉而餐以待已非礼也】　属厌　昭俭【传曰食不凿昭其俭也】　耻恶【士志于道而耻恶衣恶食者未足与议也】　素餐【诗】先尝【君赐食必正席先尝之敬君之惠也】　大嚼【过屠门而大嚼】　六禽　四膳穷海　极陆【七命曰六禽之珍四膳异肴穷海之错极陆之珍】　厌饫【厌而饫之】饕餮【贪财与食】　奉膳【奉进也】　赐食【记曰若赐之食而君客之则命之祭然后】
　　【祭】　不溽【儒有其饮食不溽】　无度【饮食无度】　逾牲【庶羞不逾牲】　献熟【礼献熟食者操酱齐】　饫赐【传将赏为之加膳加膳则饫赐注饫赐以酒食赐下无不饫足】巧食　燕食【谓王者日中与夕食】　退食【自公退食】　贬食【】　稍事【非日中大事之时而间食谓之稍事】　名食【酉阳杂爼云今衣冠家名食有萧家餫饨漉去其汤不肥可以瀹茗庾家粽子白莹如玉韩约能作樱桃饆饠其色不变又能造冷胡突鲙鲤鱼臆连蒸麞皮索饼】家食【易不家食吉】　鼎养【易大烹以养圣贤】　椟食【杜镐云真宗问椟食原于何代镐曰汉文帝钟爱太子景帝命太官毎具两椟食以赐之此其始也】　不泽手【礼共饭不泽手】不徒食【又庶人耆老不徒食徒空也】　毋流歠【礼】　毋咤食【礼】
　　饮如犊【风俗通云俗说饮如犊人饮酒无量如犊之多也】　食若壑【曹植与吴季重书云当斯之时愿举太山以为肉倾东海以为酒食若塡巨壑饮若灌漏巵其乐固难量岂非大丈夫之乐哉】爽口食【应吉甫论云芍药之羮爽口之食】　马啖【风俗通曰俗说马啖賔客晏食已阙主意未尽欲复饮酒余无他便出脯膳椒姜盐豉言其速疾如马之传命按音颠今之戴星马也】不素饱【易曰不素饱也】　每无余【诗曰今也毎食无余】　侍于君【侍食于君君祭先饭】　乞于野【重耳乞食于野野人与之块】　不徧味【墨子曰毎食方丈口不能徧味目不能徧视】　不二味【阖闾食不二味】　食以时【礼饮食以时】　食其时【百骸理】　加笾豆【郑伯享楚子加笾豆】　余粱肉　稷与牛【季夏中央土】稻与鱼【孟秋】　黍与雁【孟冬】　原圣人所寳【墨子云且夫食者圣人之】
　　【所寳也】　人之所美【淮南子云怪味人之所美】　以亲宗族【周礼以饮食之礼亲宗族兄弟】　以强股肱【墨子云圣王制饮食足以充虚増气以强股肱使耳目聪明不极五味之调芬香之和也】　以颐精神【雄蜀都赋曰甘馥之和芍药之羮江东鲍鮉陇西牛羊□米肥猪独草孤鸧五肉七菜百味六珍可以颐精神养血脉】　以通血气【公孙尼子云太古吮露精食草木实圣人为火食号燧人饮食以通血脉】　和神安体【潘尼钓赋云五味既和余气芬芳和神安体易思难忘】　调神畅情【徐爰食箴曰一日三饱圣贤通执奉君养亲靡不加精安体润气调神畅情】　充饥协气【陆机七徴云防甘调以充饥芬馨发而协气】　饮血茹毛【礼记云昔者先王未有火化食草木之实鸟兽之肉饮其血茹其毛】　以充庖厨【取牺牲以充庖厨】　以熟荤臊【管子云黄帝鑚燧以熟荤臊民食之无腹胃之疾】　燔黍捭豚【盐铁论云古者燔黍而食□豚相享宾客防姻和豆羮曰饭也】　减腥去臊【吕氏春秋曰汤得伊尹设朝见之礼伊尹说汤以至味曰凡味之本水最为始火之为纪时疾时徐减腥去臊除羶必以其胜无失其理】　珍用八物【按礼所谓八珍者淳熬淳母炮豚捣珍渍熬糁肝膋炮牂盖八也其品则牛羊麋鹿麕豕狗皆所以养老者也后世则侈云龙肝凤髓豹胎鲤尾鹗炙猩唇熊掌酥酪蝉迤北八珍醍醐麆吭野駞蹄鹿唇駞乳麋天鵞炙紫云浆玉浆按母音模膋音聊牂音臧又按酥酪蝉羊脂为之玉浆即马妳子】　膳用六牲【周礼注曰六牲马牛羊豕犬鸡也】　膳夫掌食【周礼膳夫掌王之食饮饍羞以养王及后世子】　宰人上食【庄子云赵文王好剑庄子说之宰人上食王三环之注云闻义而愧绕馔三周不能坐视也】　大官供食【蔡质汉官仪云尚书郎直入台大官供食五日一美食下天子一等】　凌人共氷【周礼凌人祭祀共氷鉴宾客共氷郑注曰不以鉴往嫌使停膳羞孔疏云氷若有鉴则氷不消释食得停乆】　牲孕弗食【礼记云天子牲孕弗食祭帝弗用也注孕生子者也】　雏龞不食【礼记注伏乳不利人也】　食无强厚【吕氏春秋云凡食无强厚饮必小咽端直无戾】　不宜露食【曺昆杜兰香云兰香戒张硕曰不宜露头食】每食击钟【左传云宋左师每食击钟】　饮食击鼓【吕氏春秋云有娀氏有二佚女】
　　【为九成之台饮食必以鼓】　自求口实【易云自求口实观其自养也】　以就口食【毛诗云克岐克嶷以就口实】　需于酒食【易曰需于酒食贞吉】　困于酒食【又曰困于酒食朱绂方来利用享祀】　三弋五卵【晏子曰晏子相景公食脱粟之食炙三弋五卵苔菜而已公闻之往燕焉睹晏子之食也公曰嘻夫子如此其贫乎】　多盐少防【束晢近游赋】独食何甘【应璩新诗云丰隆穷美味独食有何甘】　美食思亲【说苑云鲁有俭者煮甂中之食食而美以遗孔子孔子受之如受犬马之遗弟子曰先生何为受之喜如此曰非以煮甂瓦之薄也食之美故念吾亲也】　并食一器【燕书云孙鳯昌黎人每并食茹于一器乆之蛆臭然后乃食】设馔十起【江表曰南阳樊伷为武昌部従事诱导诸夷叛属刘备孙权召问潘濬濬曰以五】
　　【千兵往成擒权曰卿何以轻之濬曰伷昔为州人设馔比至日中食不可得而十余自起此亦侏儒观一节之騐权即遣兵五千兵往果平武昌】　客舎饮食【四王遗事云恵帝还洛阳道间于客舎作饮食宫人有持升余秔米饭浇以供至尊】　官属遮食【东观汉记云光武至饶阳官属皆乏食光武乃自称邯郸使者入舍吏方进食従者饥夺之传者疑其伪乃椎鼔数十通绐言邯郸将军至官属皆失色光武升车欲驰而惧不免还坐曰请邯郸将军入乆乃驾去】　六畜五牲【左传子太叔对赵简子曰为六畜五牲三牺以奉五味杜注曰六畜马牛羊鸡犬豕五牲麋鹿麏狼兔三牺祭天地宗庙牺牲】六谷八珍【刘邵华云六谷八珍百羞五味食馔之常未足为贵】　五谷六仞【楚词云五谷六仞设菰粱只鼎臑盈望和致芳只内鸧鸽鹄味豺狼只魂乎归来恣所尝只注五谷稻稷麦豆麻也七尺曰仞菰粱蒋实也】　三禾九变【传七谟公子曰三禾九变五味八珍元水朱火蕙借桂薪】　五黄千品【七谟云五黄千品桂蠧熊蹯不可胜原】　珍怪之食【谷梁云邾娄叔术有子盱好食珍怪之食也】　珍竒食物【东观汉记曰岑彭引兵还屯津乡当江南荆咽喉喻告诸蛮夷诸蛮夷相率遣使贡献于是江南之珍竒食物始流通焉】　六珍之馔【应劭百官表注云少府属官有太官掌王饔六珍之馔百味之羞】　百品之物【周礼云内饔掌王及后世子之馔羞辨百品之物郑注曰百品味庶羞之属言百举成数】　大宛之牺【徐干七喻云大宛之牺三江之鱼雪鸧水鹄熊蹯豹胎】　洞庭之鲋【崔骃七依云洞庭之鲋灌水之鳐滋以阳朴之姜防以夀木之华】　鸿渊巨鲤【傅巽七诲云乃有广河鲂鸿渊巨鲤】　丹穴飞凰【陆机七徴云拾朝阳之遗卵纳丹穴之飞凰】　丹穴之雏【张协七命云丹穴之雏豹之胎煇以秋橙酟以春梅按燀昌善切酟音添】　灵渊之【又云灵渊之菜黄之骀骀海鱼也】　云鸧水鹄【见徐干七喻】　晨鳬宿鷃【王粲七释云鼋羮臛晨鳬宿鷃】丹山鳯丸【吕氏春秋曰肉之美者猩猩之唇貛貛之炙丹山之南有凤之丸沃民所食案注云】
　　【丸古卵字也】　粤泽龙胎【崔骃七依】　霜熊之掌【王粲七释】　龙脇之肪【孔炜七引龙脇之肪鳯趾之筋麕髓鹿肠鹄舌麒防秋熊柔蹯文豹□胎按□音□肥也】　防髀猩唇【张协七命云封熊之蹯翰音之跖防髀猩唇髦残象白】　豹胎鼋肠【曹植乐府云鲂腴熊掌豹胎鼋肠熊素肤肥豢浓肌】　飞鷃伏鹑【傅巽七诲】　犓牛之腴肥狗之和【枚乗七云犓牛之腴菜以笋蒲肥狗之和冒以山肤】　楚苖之食【又云楚苖之食安胡之饭抟之不解一啜而散】　山粱之餐【又云兰英之酒酌以涤口山粱之餐豢豹之首】　秋黄之苏　白露之茹【又云薄耆之炙鲜鲤之脍秋黄之蘓白露之茹】熊蹯之臑【又云于是使伊尹熬易牙调和熊蹯之臑芍药之酱】　鲤魮之脍【桓驎七说】　木酪昌葅　鬯酒蘓浆【崔骃七依云木酪昌葅鬯酒蘓浆成汤不及见桓公所未尝】　鸡寒狗热【崔骃博徒论云牛臛羊脍炙雁煮鳬鸡寒狗热重按满盈】　鼋羮臑【王粲七释】　炰鳖脍鲤【毛诗】　臑鳖脍腥【盐铁论曰今民间燔炙满案臑鳖脍腥麂卵鹑鷃橙构鲐鳢盐醯众物杂味】　蒸豚炰鳖【袁子云蒸豚炰鳖烹鹑炙雁】寒鹄雁【又云辽东细粒寒鹄雁】　炙鸹蒸鳬【楚词云炙鸹蒸鳬煔鹑敶煎鲭臑雀遽爽存魂乎归来丽以先案王逸注云煔爚也言复炙鸹鸧蒸鳬雁煔爚鹑鷃敶列众味无所不具也】醢豚苦狗【又云醢豚苦狗脍苴莼注曰苦狗所谓胆和者也】　餁鹄煎鱼【崔骃博徒论云适逢长史抚绥于车蒸羔炰鳖餁鹄煎鱼但到酒鑪不醉无归】　遗芳射越【曹植七啓云紫兰丹桂施和必节滋味既殊遗芳射越】　馨香播越【杜预七规云太羮生华兰椒馥芬馨香播越气干青云】　庐山酒馔【祖台之志怪云建康小吏曹着见庐山夫人夫人为设酒馔有甖镂刻竒餙异形非人所名盘中亦无俗肴】　新安羮饭【幽明録云河南赵良与乡人诸生到长安界遇霖雨粮乏相谓曰正尔当饥乃得食邪应时羮饭备在前】　四神守防【幽明録云海中有金台上有百味之食四大神力常守防之也】　三鸟取食【山海经云三危之山三青鸟居之是山也广圎百里注云三青鸟主为西王母取食者别自栖息于此也】　增不过一器【栁公绰尉渭南嵗歉馑其家虽给每食不过一器嵗丰乃复或问之答曰四方病饥乃独饱乎】　不具五味【元徳秀家苦贫未尝具五味而食】　适口者珍【宋太宗问苏易简食品奚珍对曰适口者珍臣一夕痛饮夜忽燥中庭月明残雪中覆盎虀臣连咀数根自谓仙厨鸾脯鳯胎殆不及此上笑而然之】　明皇命射【卢氏杂记云唐明皇命射生官射鹿取血煎鹿肠食之谓之热洛河】　将军出食【酉阳杂爼云贞元中有一将军家出饭食每说物无不堪吃惟在火善均五味尝取败障泥胡禄修理食之其味极佳】　食料前定【前定録韩晋公在中书尝召一吏不时至怒将挞之吏曰某有所属不得遽至乞寛其罪晋公曰宰相之吏更属何人吏曰某不幸兼属隂司晋公以为不诚怒曰既属隂司有何所主吏曰某主二品以上食料晋公曰若然某明日当以何食吏曰此非细事不可显之请疏于纸过后为騐乃怒之而系其吏明日遽有诏命既对适遇大官进食有羔麋一器上以一半赐晋公食之美又赐之既退而腹胀归私第召医者视之曰食物所拥宜少服橘衣汤至夜可啖浆水粥明旦疾愈思前夕吏言召之视其书皆具说因复问人闻之食皆有籍邪对曰三品以上日攴五品以上旬支六品至九品季支其有不食禄者嵗支】食物筭知【西京杂记云曹元理明筭术尝过其友陈广汉广汉为之饮酒取鹿脯数斤筭曰藷】
</div>
    <div class="pagination">
<a href="御定渊鉴类函_page270.html">上一页</a><span>...</span><a href="御定渊鉴类函_page266.html">266</a><a href="御定渊鉴类函_page267.html">267</a><a href="御定渊鉴类函_page268.html">268</a><a href="御定渊鉴类函_page269.html">269</a><a href="御定渊鉴类函_page270.html">270</a><span class="current-page">271</span><a href="御定渊鉴类函_page272.html">272</a><a href="御定渊鉴类函_page273.html">273</a><a href="御定渊鉴类函_page274.html">274</a><a href="御定渊鉴类函_page275.html">275</a><a href="御定渊鉴类函_page276.html">276</a><span>...</span><a href="御定渊鉴类函_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
