<!DOCTYPE html>
<html>
<head>
    <meta charset="UTF-8">
    <title>太平御览 - 第 337 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 337 页/共 737 页</h1>
    <div class="content">又曰：苏夔，字伯尼。少聪敏，有口辩。炀帝尝从容谓宇文述、虞世基等曰：“四夷率服，观礼华夏，鸿胪之职，须归令望。宁有多才多艺，美容仪，可以接对宾客者为之乎？”咸以夔对。是日拜鸿胪少卿。
又曰：柳誓为东宫学士，每召入卧内，与之宴谑。誓尤俊辩，多在侍从，有所顾问，应答如响。
《唐书》曰：薛收归国，秦府记室房玄龄荐之于太宗，即日召见，问以经略，收辩对纵横，皆合旨要。授秦王府主簿。
又曰：文宗尝于诞节召白居易与僧惟澄、道士赵常盈对御讲论于麟德殿居易论难峰起，辞辩泉注，上疑宿构，深嗟挹之。
《列子》云：子夏问于孔子，孔子对曰：“赐辩贤于丘。赐也能辩不能讷。吾兼有之，所以事吾也矣。”
《庄子》曰：孔子舍于沙丘，见主人曰：“辩士也。”子路曰：“夫子何以识之？”曰：“其口穷，其鼻空大，其服博戏，其睫流，其举足也高，其践地也深，鹿与而牛舍。”
又曰：公孙龙辩者之徒，饰人之心，易人之意，能胜人之口，不能服人之心，辩者之囿也。
又曰：古者王天下者，智虽络天地，不自虑也；辩虽雕万物，不自说也。
《鲁连子》曰：齐之辩者田巴，辩于狙丘，议于稷下，毁五帝，罪三王，訾五伯，离坚白同异，一日而服千人。有徐劫者，其弟子曰鲁连，谓劫曰：“臣愿得当田子，使之不敢复谈，可乎？”徐劫言之田巴，曰：“劫弟子年十二耳，然千里之驹也。愿得侍议于前。”田巴曰：“可。”鲁连曰：“臣闻堂上之粪不除，郊草不芸，白刃交前不救流矢，何则？急者不救则缓者非务。楚军南阳，赵氏伐高唐，燕人十万之众在聊城而不去，国亡在旦暮耳。先生将奈何？”田巴曰：“无奈何。”鲁连曰：“夫危不能为安，亡不能为存，则无为贵学士矣。今臣将罢南阳之师，还高唐之兵，却聊城之众。为所贵谈，谈者其若此也。先生之言有似枭鸣，出声而人恶之。愿先生之勿复谈也。”田巴曰：“谨闻教。”明日见徐劫曰：“先生之驹乃非兔也，岂特千里哉！”于是杜口易业，终身不复谈。
《淮南子》曰：智络天地，明照日月，辩解连环，泽润玉石。
《抱朴子》曰：飞清机之英丽，言约畅而判滞，辩人也。
太公《六韬》曰：辩言巧辞善毁誉者曰飞言之士。
皇甫谥《高士传》曰：赵惠文王好剑，士夹门而客三千人，太子悝患之，募有能止王者与千金。左右曰：“庄子必能。”太子使人奉周，周见王曰：“臣有三剑，惟所用焉。天子之剑，宾诸侯，正天下；诸侯之剑，如雷霆之威震，四封之内无不宾服；庶人之剑，上绝颈领，下脱肺肝。而此无异于斗鸡，而争一旦之命也，今大王有天子之位而好庶人之业，臣窃为大王薄之。”王不出宫三月，剑客皆伏。
《韩诗外传》曰：鸟之美羽勾啄者，鸟共畏之；人之利口巧辩者，人共畏之。是以君子避三端；文士笔端，辩士舌端，武士锋端。
又曰：子贡曰：“两国构难，壮士列陈，尘埃张天，赐不持尺兵斗粮，解两国之难，用赐者存，不用赐者亡。”孔子曰：“辩士哉！”
《语林》曰：诸葛靓，字仲思。在吴于朝堂大会，孙皓问曰：“卿字仲思，为欲何思之？”曰：“在家思孝，事君思忠，朋友思信，如斯而已。”
王子年《拾遗录》曰：张仪、苏秦二人递剪以相活，或佣力写书，行遇圣人之文，无以题记，则以墨书于掌中及股里。夜还，折竹写之，二人假食于路，剥树皮为囊，以盛天下良书。每息大树之下，假息而寐，有一先生问曰：“二子何勤苦若是？”而仪、秦共与言论曰：“子是何人？”答曰：“吾死生归于山谷，世论谓余归谷子也。”秦、仪後游学，复逢归谷子。乃请其学术，则教以干世俗之辩。乃探胸中韦衤失三卷书，言辅时之事，故仪、秦学之以终身也。古史考云：仪、秦受术鬼谷先生，归之声与鬼相乱故也。
桓谭《新论》曰：公孙龙，六国时辩士也，为坚白之论，假物取譬，谓白马为非马。非马者，言白所以名色，马所以名形也。色非形，形非色。
《世说》曰：郭象议如悬河泻水，注而不竭。
刘向《别录》曰：邹者，颇采邹衍之术，远大而闳辩，文俱难胜。齐人美之，颂曰：“谈天邹。”
《说苑》曰：林既衣韦而朝齐景公，景公曰：“君子之服也？小人之服也？”林既作色曰：“夫服何足以揣士行乎？昔荆为长剑危冠，令尹子西出焉；齐短衣而管仲隰朋出焉；越文身剪而范蠡大夫种出焉。如君言，衣狗裘者当犬号，衣羊裘者当羊鸣。今君衣狐裘而朝得无为变乎！”
《文士传》曰：刘祯，字公，年八岁能诵论及赋数万言，性辩捷。文帝尝请同好为主人，使甄夫人出，拜坐者皆伏，而祯独平视如故。武帝使人观之，见祯，大怒，命收之。主者案祯大不恭，应死减一等，输作部使磨石。武帝尝辇至尚方，观作者，见祯故环坐正色，磨石不仰，武帝问曰：“石何如？”祯因得喻己目理，跪对曰：“石出自荆山玄岩之下，外有五色之章，内含卞氏之珍，磨之不加莹，雕之不增文，禀气坚贞，受兹自然，顾理枉屈，纡绕独不得申。“武帝顾左右，大笑，即日还宫，赦祯复署吏。
又曰：华谭，字令思。年十四，举秀才，入洛，会宣武场座有卞者嘲南人：“诸君，楚人亡国之馀，有何秀异，忽应斯举。”众无答，谭在下行，遥曰：“当今六合齐轨，异人并出。吾闻大禹出于东夷，文王生于西羌，贤圣之所在，岂常之有？昔武王伐纣，迁商顽民于洛邑，得无吾子是其苗裔？”时咸改视，辩者无以应也。
王之《童子传》曰：孔林，鲁国人，年十岁诣台。鲁相刘公客有献雁者，叹曰：“天之于人，生五以为之食，有鱼鸟以为之肴。”众宾咸曰：“诚如公旨。”林曰：“不然。夫万物所生，各禀天气。事不必为人，人徒以智得之，故蚊蚋食人，蚓虫啖土，非天为蚊蚋生人，为蚓生土。”公曰：“童子辩焉。”
《郭子》曰：梁国杨氏子年九岁，甚聪慧。孔君平诣其父，父不在，乃呼儿出，为设果，有杨梅。孔指示儿：“此君家果。”儿应声答曰：“未闻孔雀是夫子家禽。”
《王弼别传》曰：弼年十馀岁，好《老》《庄》，通辩能言者。
《列女传》曰：袁次阳妻者，扶风马季长之女也。下车礼毕，次阳问曰：“为妇之道，贞顺而已，何辎僮婢数十，黼黻玄黄珠玑之饰耶？”夫人答曰：“女有三从之义，在家系于父母，情爱无已，欲其丰丽，故不敢逆命。今君欲拟鲍子、子都之风，不受妇家之送，此乃清高异行也。妾亦欲察君志，悉还所有，以成君之高，不亦可乎？”次阳又问曰：“弟先兄举，犹以为鄙，高士不为也。贤姊未嫁而新妇先行，有何汲汲乎！”答曰：“家姊有宋伯姬之风，梁高之行，节操概于青□，贞介于白日。家君庶尧之配舜，孔子妻公冶之义，世乏此贤，故目踌躇。妾固陋不才，遭人则可。”次阳默然怅恨。外听者曰：“使君努力，何为新妇所困之有！”
傅玄《七礼》曰：辩论锋起，探虎摩龙。
徐《七喻》曰：战国之际，秦、仪之徒，智略兼人，辩利轶轨，倜傥挟义，观衅相时。图爵位则佩六绂，谋货财则输海内，一怒而诸侯惧，安居而天下憩，人主见弄于股掌之上，而莫之知恶也。
班固《答宾戏》曰：子虽驰辩如涛波，ゼ藻如春华，犹无益于殿做拢
刘邵《赵都赋》曰：辩论之士，则智凌狙兵，材过东里，分摘滞义，割擗纤理，论折坚白，辩藏三耳。
张衡《西京赋》曰：其都游说辩论之士，街谈巷议，弹射臧否，剖析毫厘，擘肌分理。
张华《纵横篇》曰：苏秦始为交，同学鬼谷先生，辩说剖毫厘，变诈入无形，巧言惑正理，人主莫不倾听。
王□《子贡画赞》曰：端木英辩才清，吐口敷华，发音扬馨。
讷
《说文》曰：讷，言难也。
《易》曰：吉人之辞寡。
《礼记》曰：赵文子其言内内，若不出诸其口。
《论语》曰：君子欲讷其言而敏于行。
又曰：刚毅木讷近仁矣。
《史记》曰：周勃为人木强少文，然可属大事。
又曰：司马相如口吃，而善著书。
《汉书》曰：曹参为相，遵萧何之约，采择郡国长史，讷于文辞谨厚长者，即召，除为丞相史。
又曰：李广讷口，少与人言，居则画地以为阵。
《东观汉记》曰：吴汉为人质厚少文，造次不能以辞语自达。邓禹及诸将多所荐举。
又曰：扬雄好著书而口吃，不能剧谈。
范晔《後汉书》曰：吴汉自建武时，常居上公之位，终始亲爱，谅犹质简而强力也。子曰：“刚毅木讷近仁，”斯岂汉之方乎！
又曰：刘昆，字恒公，陈留人。建武五年举孝廉，除江陵令。时县连火灾，昆辄向火叩头，多能降雨止风。迁弘农太守，虎皆负子渡河，徵为光禄勋。诏问：“前在江陵，何德而政致是耶？”对曰：“偶然耳。”左右皆笑其质讷。帝曰：“此长者之言。”顾命书诸策。
又曰：高彪，字义方，吴郡无锡人也。家本单寒，至彪为诸生，游太学，有雅才而讷於言。
《续汉书》曰：何休任城樊人，朴讷而精研六经，世儒无及者。
《魏略》曰：严翰善《春秋公羊》，司隶锺繇不好《公羊》而好《左氏》，谓左氏为太官而谓公羊为卖饼家，故常数与翰辩短长。繇为人机捷，善持论，而翰讷，临时屈无以应。
《晋书》曰：郭林宗谓刘儒口讷心辩，有璋之质。
张诠《南燕书》曰：慕容纳沉静深邃，外讷内敏。
《北史》：牛恒讷幼稍而敏于行。上尝令其宣敕，至陛下不能言，退还拜谢云：“并忘之。”上曰：“傅语小辩，故非宰臣任也。”愈称其质直。
《隋书》：范阳祖君彦，齐尚书仆射孝徵之子也。容貌短小，言讷涩，有才学。大业末，官至东平郡书佐。
《老子》曰：大辩若讷。
《管子》曰：吾畏事不敢事，畏言不为言，行年六十如老吃耳。
张骘《文士传》曰：左思，字太冲。貌恶不扬，口讷不能给谈，默而心解。
又曰：成公绥口讷不能谈论，嘿而内朗，人有剧问，以笔墨答之。
裴启《语林》曰：邓艾口吃，常云艾艾。宣王曰：“为云艾艾，终是几艾？”答曰：“譬如凤兮凤兮，故作一凤耳。”
《玄晏春秋》曰：予朴讷不好戏弄，口又不能戏谈。
崔琰《述初赋》序云：琰性顽口讷，年十八不能会问，好击剑，尚武事。
纪骘表孙皓曰：臣禀气浅薄，体不及众，形容短陋，讷口弱颜。
卷四百六十五　人事部一百六
讴
《说文》曰：讴，齐歌也。
《左传》曰：宋华玄为植，巡功。城者讴曰：“旱其目，皤其腹，弃甲而复。于思于思，弃甲复来。”
又曰：宋皇国父为太宰，为平公筑台，妨于农收，子罕请俟农功之毕，公不许。筑者讴曰：“泽门之，实兴我役。邑中之黔，实慰我心。”
《汉书》曰：汉王既至南郑，诸将及士卒皆歌讴思东归，（师古曰：讴，齐歌也。）多道亡还者。（未至南郑，在道即止。）
歌
《释名》曰：歌，柯也。所歌之声是其质也。以声吟咏，有上下，如草木之有柯叶也。
《说文》曰：歌，咏也。
《诗》曰：心之忧矣，我歌且谣。
《家语》曰：孔子相鲁，齐人归女乐。鲁君淫荒，孔子遂行，师已，送曰：“夫子则非罪也。”孔子曰：“欲歌可乎？”歌曰：“彼妇人之口，可以出走；彼妇人之谒，可以败死。优哉游哉，聊以卒岁。”
《史记》曰：曹参为汉相国三年，百姓歌之曰：“萧何为法，讠若画一；曹参代之，守而勿失。载其清静，人以宁一。”
又曰：卫子夫为皇后，弟青贵震天下。天下歌之曰：“生男无喜，生女无怒，独不见卫子夫霸天下！”
《汉书》曰：石显与中书仆射牢梁、少府五鹿充宗结党，诸附倚者得宠位。民歌之曰：“牢耶石耶，五鹿客耶！印何累累耶，绶何若若耶！”言其兼官据势也。
又曰：太始二年，赵中大夫白公（白姓，公爵也，为孺子之也。）复奏穿渠引泾水，首起谷口，尾入栎阳，注渭中，延袤二百里，溉田四千五百馀顷，因名“白渠”。民甚饶，歌之曰：“田于何所，池阳谷口；郑国在前，白渠起後。举插为□，决渠为雨；泾水一石，其泥数斗。且粪且溉，长我禾黍；衣食京师，亿万之口。”
又曰：冯立，字圣通。为西河、上郡，与兄野王相代，政行相似，吏人嘉之，乃歌曰：“大冯君，小冯君，兄弟继踵相因循，聪明圣智惠吏人，政如鲁、卫德化钧，周公、康叔犹二君。”
又曰：王氏五侯争为奢侈，大起第宅，百姓歌曰：“五侯初起，曲阳最怒；坏决高都，连境外杜；土山渐台，象西白虎。”（白虎，殿名。）
《後汉书》曰：皇甫嵩讨平黄巾，请冀州一年田租，以瞻饥民。百姓歌曰：“天下乱兮市为墟，母不保子妻失夫，赖得皇甫复汝居。”
又曰：刘陶余除顺阳长，以病免吏，民思而歌之曰：“邑然不乐，思我刘君；何时复来，安此下民。”
又曰：郭贺，字乔卿。为荆州刺史。到官有殊政，百姓歌之曰：“厥德仁明郭乔卿，忠正朝廷上下平。”
谢承《後汉书》曰：岑至迁魏郡太守，民歌之曰：“我有枳棘，岑君伐之。我有蛑贼，岑君遏之。狗吠不惊，足下生‘含哺鼓腹，焉知凶灾。我嘉我生，独丁斯时；美矣岑君，於戏在兹。”
又曰：陈临，字子然。为苍梧太守。人遗腹子，报父怨，捕得系狱。伤其无子，令其妻入狱，遂产得男。人歌曰：“苍梧陈君恩广大，令死罪囚有後代，德参古贤天报施。”
司马彪《续汉书》曰：贾琮为交州刺史，岁间清平，百姓安土，为之歌曰：“贾父来晚，使我先反；今见清平，吏不敢饭。”
又曰：李燮拜京兆尹，诏发西园钱，燮上一封，事遂止不发。吏民爱仰，乃歌曰：“我府君，道教举；恩如春，威如虎；刚不吐，弱不茹；爱如母，训如父。”
《东观汉记》曰：廉范，字叔度。为蜀郡太守。削火，令但严使储水而已，百姓歌之曰：“廉叔度，来何暮；不禁火，人安堵？平生无襦，今五。”
又曰：范丹，字史□。为莱芜长。遭党锢事，推鹿车，载妻子，捃拾自资，有时绝粮。丹言貌无改，闾里歌之曰：“甑中生尘范史□，釜中生鱼范莱芜。”
又曰：朱晖为临淮太守，抑强绝雅，岁常丰熟，人为之歌曰：“强直自遂，南阳朱季。吏畏其威，人怀其惠。”
又曰：张堪为渔阳太守，勤人耕种以致丰富，百姓歌曰：“桑无附枝，麦秀两歧；张君为政，乐不可支。”
《吴录》曰：彭循，字子阳，毗陵人。建国二年，海贼丁仪等万人据吴，太守秋君闻循勇，谋以守令。循与仪相见，陈说利害，应时散降，民歌之曰：“时岁仓卒贼纵横，大戟强弩不可当，赖遇贤令彭子阳。”
又曰：王谭，字世容。为成武令，民服德化，宿恶奔迸。父老歌之曰：“王世容，治无双；省徭役，盗贼空。”
《晋书□束传》：太康中，郡界大旱，为邑人请雨，三日而雨注。众谓诚感，为作歌曰：“束先生，通神明；请天三日，甘雨零零。我黍以育，我稷以成。何以酬之，报束先生。”
又曰：邓攸为吴郡守，刑政清明，百姓欢悦，为中兴良守。後称疾去职。郡常有送迎钱数百万，攸去郡，不受一钱。百姓数千人留牵攸船，不得进，攸乃少停，夜中发去。吴人歌之曰：“纟如打五鼓，鸡鸣天欲曙。邓侯挽不留，谢令推不去。”
又曰：徐州刺史吕虔檄王祥为别驾，祥年垂耳顺，固辞不受。为具车牛，祥乃应召，虞委以州事。于时寇盗充斥，祥率励兵士，频讨破之。州界清静，政化大行。时人歌之曰：“海沂之康，实赖王祥。邦国不空，别驾之功。”
又曰：诸葛恢，字道明；荀，字道明；蔡谟，字道明。皆有名誉，号曰中兴三明。时人歌之曰：“京师三明各有名，蔡氏儒雅，荀、葛廉清。”
王隐《晋书》曰：应詹为南平郡，郡人歌之曰：“乱离既著，殆为灰朽；侥幸之运，赖兹应后。荫我涂炭，惠隆丘阜；润曰江海，恩犹父母。”
崔鸿《前秦录》曰：王猛化洽六州，人移风变，百姓歌之曰：“长安大街，夹树杨槐。下走朱轮，上有鸾栖。英彦□集，诲我人黎。”
又曰：苻坚时，凤皇集于东阙，歌之曰：“凤皇于飞，其羽翼翼；渊哉圣后，享龄万亿。”
</div>
    <div class="pagination">
<a href="太平御览_page336.html">上一页</a><span>...</span><a href="太平御览_page332.html">332</a><a href="太平御览_page333.html">333</a><a href="太平御览_page334.html">334</a><a href="太平御览_page335.html">335</a><a href="太平御览_page336.html">336</a><span class="current-page">337</span><a href="太平御览_page338.html">338</a><a href="太平御览_page339.html">339</a><a href="太平御览_page340.html">340</a><a href="太平御览_page341.html">341</a><a href="太平御览_page342.html">342</a><span>...</span><a href="太平御览_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
