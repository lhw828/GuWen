<!DOCTYPE html>
<html>
<head>
    <meta charset="UTF-8">
    <title>太平御览 - 第 445 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 445 页/共 737 页</h1>
    <div class="content">《太上玄一真人经》曰：众真高仙皆有师也，奉授《上清三同宝经》。为学无师，则道不成，八景、龙与焉可得乘？太极、玉阕缮可得登？凡学上清之道，岂肉飞之举？若慢於师道，则失投夜光也。以是言之，道固难知也，至於圣贤，皆尊其师，所以耐道也。
《太上太霄琅书》曰：天地布气，师教之真。真仙登圣，非师不成。心不可师，师心必败。
《宝玄经》曰：裁制偏邪，必归中正。能及流末，还至本源。道本无形，假言立象，虽言冲用，用实无物。
《道典》曰：制煞生者，天也。顺性命者，人也。非逆天者，勿煞也。非逆人者，勿伐也。为政如是，盖道之极也。
《七圣纪》曰：南岳赤君下教变迹为道士，与六弟子俱显姓名。
《太一帝君经》曰：求道者使其心正，则天地不能违也。舍色累而不顾，避荣利而自远，甘寒苦以存思，乐静斋於隐垣，则学道之人始可与言矣。
《太上三五顺行经》曰：天者，道之应形也。应有时渐，交以引之，玄象虚文，莫过三五。三五顺行运周，则变通不穷，三才合度。太一者，天也。天之授一气，荡荡而致清。道者，天之积灵也。
《玄经》曰：道之玄妙，出於自然，生於无生，先於无先，弥纶无外，布神化气，淡然无上，制御诸天。
《玄妙内篇》曰：大道起於无为，无为，万物之祖也。
《正一真人经》曰：道之淳真，非有言也。借言通意，因置玄都，正一之化，去真近矣。
《宝玄经》曰：正则道合，合则言志，志言在正，正以绝邪。斋戒诵经，仙道自成，成仙之大，莫过太上，太上无言，言以应感，感应之道，表信成经也。
《三皇经》曰：求索自然，脱身当道，三光发明，天地常然。
《智惠经》曰：与人咀茉则惠於国，人父言则慈於子，人师言则爱於众，人兄言则悌於行，人臣言则忠於上，人子言则孝於亲，人友言则信於交，人妇言则忠於夫，人夫言则和於室，人弟言则恭於礼，野人言则劝於农，道士言则止於道，异国人言则各守其域，奴婢言则慎於事。
《太上经》曰：亲近贤智，博问善道，贤者论议，不可专执。
又曰：末世道疏嗖经说法，仪轨云何？若说五千文者，亦依《灵宝》。
《太上三洞宝经》曰：三洞传法之师一人度世，胜黄衣道士千人也。
又曰：大茅山有铜铁鼎，可容四五斛，刻甚精好，在山最高处，入土八尺馀，上有盘石掩鼎。每吉日，远近道士咸登山瞻视，无复草木。垒石为小坛，昔有小瓦屋，为风所倒。两铉法日月也，三足法三才也，羽山之铜所作，神变隐显。
《真诰》曰：大茅山西南有四平山，谷谓之羽山。其下有洞室，名曰方台。洞有两口，见於山外，与华阳通，号为别宇幽馆矣，得道者处焉。
又曰：修於身，其德乃真。君子立身，道德为任，清净为师，太和为友，为玄为默，与道穷极，治於根本，求於末兆。为善者自赏，为恶者自刑，故不争无不胜，不言无不应。
又曰：能以至心学道，当以道首骚者。裴君曰：“我师南岳赤松子为太虚真人。者太上以德教老子以得道，松子以道授我而得仙。
又曰：仙道十二试观之法，试皆过，然後授之。经此十二事，大试也，皆太极真人临见之，可不慎焉？昔彭祖弟子青乌公授明师之教，审仙妙之理，入华阴山学道积年。十二试有三不过。後服金液而太极，道君以为试三不过，但仙人而己，不得为真人。
又曰：裴君云，学道者有九患，若审之，则仙不远矣。患人有志无时，有时无友，有友无志。有志不遇其师，遇师不学，学师不勤，勤不守道，或志不固一心。如此则不须友而成，亦不须感而动，此学仙之广要也。师有忧戚，弟子出入无善。为学无师，道则不成，心存目想，见师如经。学非师授，不可以教人，恐疑悟後学，故不得传。求法事师，莫怪贵贱，勿疑长幼。言我年大而彼年小，彼是贱而我是贵，此是未解正真平等之要。人无贵贱，有道则尊，所谓长老不必耆年，要当多识多见以为先生。不得言彼颜蹿我后，云何更反师彼。作此念者，非学道也。当谦下推能让德，惟善是从，不得独是非彼。得道度世，莫不由师也。学之有师，亦如树之有根也。大智既成，复能成就小智，犹树根生子，子复能生根，展转相生，种类不绝。从师变道，道过於师，还教於师，所谓道贵人贱，义类如此。先师并须尊异，所以尔者，本师者，学之根也，譬为山一篑之土，渐得高大。本师者，发蒙之基也。後师者，备成也。谕如严装服饰，众事己办，惟未加冠，不可以行人事也。妄生下想。所以然者，论议言说，为人模范，师不明道，焉能解疑难也？古者贤圣上学，得其师名为更生，不得其师名为乱经，无其师，道不自生也。
《太平经》曰：上士学道，辅佐帝王好生之德也。中士学道，欲度其家。下士学道，才脱其身。
又曰：言则道不成，多言则为害。闭口不言，万岁无患。
又曰：人得善师，乃使凡贱之人成善人。善不止更贤，贤不止次圣，圣不止乃得深知真道，守道不止乃得仙，仙不止乃与天比其神，神不止乃得与无气比其得，元气乃包天地八方，莫不授其气而生，是善师之功也。不得其善师，失路矣。故师师相传，乃坚于金石，不以师传之名为妄作，则致邪矣。叛去其师，是去其真道，自穷之术也。道有宗师、祖师。
《定真玉录》曰：治心之最，不忘须臾，心神乃定，定则入道，其状在外。慎其言语，惧触物也；节其饮食，虑贪叨也；衣粗而静，在素淡也；居陋而隐，守静笃也；恭谨一切，避凌辱也；不敢为先，免嫉谤也；始终淳信，潜化导也；进止和光，密行教也；挫锐解纷，明道有时也；出处变化，见神应之速也。
又曰：九宫真人出入皆从黄阙绛台，中间为故道，以道之左右置台阙者，以司非常之气，同迎真人之往来也。
《道基经》曰：服药食麦为善，麦有甘始，道士御气，食麦而度世也。
又云：合道不言，得无之真，昼夜不卧，日月合光，不饥不渴，龟龙胎息也。
又曰：食者，名之仙，行之不休，则可延久长也。不食者，可以度世。
又曰：无卖吾道以行求钱，无炫吾道强授豪荣，无损吾道以与谗佞。
《黄庭经》曰：仙人道士服气，非有神也，养生所致，和气专也。若道士恐畏存神，可鸣天鼓，声闻太极。
《太真科》曰：道士修经习业，以五千文为先。
又曰：道有寂动，气化之有形，智化之有声。
又曰：皇教道也，帝教德也，王教仁也。
《抱朴子》曰：求师必须深博，犹涉沧海、造长洲，独以力劣为患，岂以物少为忧哉？夫虎豹之所馀，乃狸鼠之所饫，陶朱之所弃，乃原宪之所无。专心凭师，依法行道，济身度世，利在永亨。事师尽敬，得道为期，承间候色也。不尽力明其师道，则罪不可除也。学道得师，明事之，害乱不得发也。
《三无真一经》曰：有大洞守一经者，则为师也。《太清经》云：天地以道资，圣人以道师也。资者，持道以养育当生也；师者，以教人不知而当成也。
又曰：有大洞守一经者，则为师也。所以崇建本末尽善，明天戒之苦至，期神灵之所宗，托阶级以自始，所以师友垣其外，三一鉴其内。帝君忻其□，赤子悦其宅。《老子》云：天地以道资，圣人以道师。资者，持道以养育当生也；师者，以教人不知而当成也。
《上清紫宸经》曰：经不师授，窃天之宝；授无盟信，忽天之道。
《太上八素真经》曰：太上玄人所以与天地等者，贵其能相教导也。先觉於後觉，反流归於一源也。
天真皇人曰：此□诸君皆蛔堙灭度，道业垂成，而得授此文以还生人中，皆超虚步空，上金阙，授号自然也。其并悠远，人世所不能明。考其延者，羡门子师夜光，高丘子师石公，洪崖先生师金母，并授灵宝灭度五炼之法、天之传。
又曰：《正一法文》曰：若炫法求利，不明正典，传非习谬，迷误後生，後生缘薄，率尔逐易，不寻高德。荀贪爱名，名而无实，望福得祸，祸加深也。传授荀非其人，道不虚授，常恐浮浅之辈，亟生诽谤，贻灾致罪，为累不轻，所以立信效心因以为施，授授之中，有以分别。
《洞真经》曰：修太一之道，忌见血秽之类，亦不可泣。
《大有经》曰：授上清宝经者，不得哭泣。
《玄母按逝经》曰：存金华雌一之精，深戒哭泣，令身多戚忧。
卷六百六十　道部二
真人上
《太上经》曰：太微天中，有二十四气混，黄杂聚结，有名无气，变化为真人。道之积成，托形立影，与时翱翔，有名无体，谓之真人。
《八素真经》曰：若精勤得道者，皆当书以蕊简，刻以琼文，位为上清左真公。
又曰：龙衣，凤帔，虎带，皆是群真所献於帝皇。
《真诰》曰：中皇君者，天帝君之弟子也。生知长生之要，天仙之法，夙会玄感，於是太上授以帝君九真之经、八道秘言之章，道成授书，为太极真人。
又曰：清虚真人於太素真人授三奔之道，桐柏真人修解剑之法，有太上奔日之文，得为下元真人。
又曰：不知回元隐道者，不得刻名上真。回元者，太上更新之日也。常以其日思存吉事。
又曰：虚妄者，德之病；华者，身之灾；执滞者，失之由；耻辱者，行之玷。遣此四者，然後可以向道耳。有淫之心，不可行上真之道也。昨见清虚宫正除落此辈人名，又考付三官推之，可不慎乎？紫微真仙之才，内明外知，录名太极，金书东州，内累既息，积之勿休。
又曰：审道之本，则为上清真人。仙真妙方能尽梗概之道者，便为九宫真人。若各备具其道，则为太极真人。
又曰：练形於太阴，易貌於三官，授学化神，濯景易气，俯仰四运，得为真人。
《金根经》曰：天图玉关，主监众真游宴之所也。
又曰：天关上有六层玉台，太上真人集宴之处也。
又曰：玉保青宫北殿上有金格，格上有金章、凤玺、玉札、丹青、羽盖、仙法服，以给成真之人。
《大有经》曰：玉华青宫有宝经、玉诀，应有为真人者授之。
又曰：《太上素灵洞玄经》上化三真。又《大洞真经》曰：道有三真，不可去身。紫霞变景，三光映真。
《大洞玉经》曰：太无山中有洞宫玉户，在峨嵋之上，诸得道真仙之名刊列此宫也。
又曰：云上清有宫，门有两阙，左金阙，右玉阙，有羽衣守士。内有玉芝流霞之泉，刻金题众真飞仙之号。又云玉清中有太晖殿，玉真游宴之所也。
又曰：九真仙伯，上帝司禁之君。濯缨，帝川之池也。
又曰：太一上元君者，万仙之司主。方岳真气，太上真人步五星之道，以致降于室。
《天洞真经》曰：赤城朱窗，上清绝境，乃帝一内宅，三真宝堂。
又曰：上清真人总仙大司马长生法师，登大帝沧浪山洞台中双玉穴，酣饮紫明芝液。
又曰：长生存神者，好山水之人仁，知动静所依也。依仁者静而寿，依智者动而乐，当投简送名，俾崇仁智，朱书白简，移籍太清，发炉拜手，用青纸青丝，裹络岩石上，诣水泛舟，中流读简，以名系之，必能降真也。
《上清九真中经内诀》曰：有玉保公太素遣下迎九真之人也。
又曰：欲行九真之法者，斋戒净室，并为天帝君所见记录也。
《太真科》曰：羽仙侍郎上都官典格列其职位，都统玉真、太上真人，在五岳华房之内，非有仙籍，不得闻见，丹简校定，名入南宫。
又曰：虚皇金阙，玉帝最贵最尊，号曰自然，莫能使之然，莫能使之不然也。和光於人，似同而异，惟得道者乃能知之。
又曰：上清禹馀天有三官真人，主治过刑煞伐、阴贼不轨、嫉害贤哲、心怀进退、秽慢真人之罪者。
《玉清隐书》曰：玉名金格，当为上真三天真皇神虎之符，在太极上位。上真则飞龙翼辕，中真则紫毛持节，下真则太极参轩。
又曰：太微天帝君，命太微上真敕使群灵。
又曰：上皇玉帝命玄羽真人出迎太微天帝，又命太上真人开琼珠之箧，出玉真隐书玄羽之经，以传太微天帝之君。
《内音玉字经》曰：真人散香於玉廷。
又云：飞散百和之香，流五□之华，以观飞天真人。
又曰：四极真人主却庶籍，常炒噬真之车，校人罪录。
又曰：九华真人治於南上宫中，校人功过善恶，三官列言。
又曰：天真皇人曰：诸天内音，自然王字，其大梵隐语。上帝命天真皇人，注解其正音，足以开度天人。
《登真隐诀》曰：昆仑瑶台，刊定真经之所也。上品居上清，拟帝皇之尊。中品处中道，皆公卿之位。下品居三元之末，并大夫之流。三真品经，各有条次。
又曰：三昧真人乘风□龙车，下卫斋戒之士。太素真人群始学者恶梦之法，金华真人刻大洞上经於天帝紫微宫玄琳玉殿东壁牖上，太虚真人说鸿鸟之经，太极真人诵王母之辞，典禁真人察人之善恶，妙行真人推劫会之数。
又曰：太极真人常以立春日日中会诸仙人於太极宫，刻玉简记仙名。至春分之日日中，昆仑瑶台，太素真人会诸仙人刊定真经也。昆仑瑶台是西母之宫，所谓西瑶上台，天真秘文尽在其中矣。太素真人治白水沙洲之上，定其真经也。至立夏日日中，上清五帝会诸仙於紫微宫，见四真人论求道之功罪。至夏至日日中，天上三官会於司命河候，校定万民罪福，增减年算。至立秋日日中，五岳诸真人诣中央黄房，定天下祀图灵药。至立冬日日中，阳台真人会集列仙，定新得道人，始入《名仙录》。至冬至日日中，诸仙诣万诸宫，东海青童君刻其仙录金书内字。凡学道之人常以夕半日中谢罪，罪名自除，克身归善，以求长生神仙。秋分之节，气处清虚，太和正日也。众真诸仙，是日听讼，又刺奸吏，及部内诸仙官并纟奏在处道士之功过及含生有罪应死生者，故《仙忌真记》曰：“子欲天慎秋分，罪无大小皆上闻。”此朱火丹陵宫仲阳先生之要言也。又云：此辞出《列纪》，是青童君迷古真人之言，以传龚氏，言罪福纤介刻于丹城之籍也，伏匿之，善恶阴德之细功无不缕陈也。
又曰：上真人之道有七：弟一太上郁仪奔日文，二太上结邻奔月章，三太上八素奔辰章，四太微飞天上经，五高上太洞真经，六金阙灵书紫文，七九真中经也。上真之位为诸天帝，行则三七色节，万真前导。中真之道有六：大丹隐书、九真玄文、太上金策、方诸上经、三皇内文、紫书诀录。中真之位，上清卿相之列也，紫毛持节，玉帝参辕。下真之道有八：上清粕变、隐地八术、玄皇玉书、神州洞经、紫庭中方、降录黄道、素奏中章、上元玉书。下真之位，上清大夫之流，五色节旄，飞行倒景。
又曰：有得见圣列纪者，玄录书名，奏之上清，位为仙卿。若能行金阙真事，则拜为大夫。此谓列纪重於紫文也。既见之，非真授而己，谓知其中经目之轻重，求道之梯级，依此寻学，故胜於守紫文之单事也。
《上皇玉录》曰：二十四真人，有玉录以行山川者，则河海上神奉迎启道。
《灵宝隐书》曰：中极真人主却庶籍；九华真人主九幽之下，宿对生死；太元真人授天之符，度长夜之魂；太极真人治赤城玉洞之府，司校大山死生之录；三元真人主紫微行道。
《赤书玉诀经》曰：凡月十四日，上帝真皇敕太一使者，下与北酆都伯使者同行天地，司察人神功过深浅，列言上官。又敕太一天神使者，下与三官司察天人善恶列言也。又遣九部刺奸，周行五岳三宫水府，条正鬼事，司人功过，列言上天。
《白羽经》曰：太真丈人登白鸾之车，驾黑凤於九源，自天己下，莫不范德。又太极真人有仙真相好者，要在慈心触物，以辅相好，然後得仙矣。不能忍性，则仙相败矣。故修道会真，必以精思为本神为本存，神入观克以静念为先。
《太劫经》曰：上景真人将天下力士元洪水母决逆万川。
《海空经》曰：何监者，天人之隐名，处玉楼之上列真仙之馆。又高真者，体有真气，玉眸诜诜。
《南真传》曰：昨与叔申诣清虚宫，校定真仙得失之事，近顿除落四十七人，复上三人耳。内明真正乃良材也。九宫真人出入皆从黄阙绛台，中间为道，故以道之左右置台阙者，以何非常之气，真人往来者。
《太上正法经》曰：九真者，九天之真气凝而成也。上、中、下三真生於太清，是元始之澄气也。各置宫室次弟，上清宫卫之官，太上天道君，万真之主也。居玉殿，造上帝之章，以为宝经，於玉清宫中，以度後学得真之士。
《三元品戒经》曰：紫微宫有延生之仪格。又云，赤帝玉司君玉景度治南方朱阳之台，总统上真之士。
景林真人曰：勤感累世，念真期灵，皇鉴其用思太极，注名玉礼，於是细书紫虚之宫，朱书东华之ト，刻名上清，丹文锦籍。
《空洞灵章》曰：真人弹□敖，吹九凤之箫，神州之笙，其音逸乡，流激千寻。
《後圣列纪》曰：上清金阙後圣君少好道，乐真紫微上真天帝玉清宫，赐紫蕊刚丹凤玺，得在上清中游太极，下治诸天，封掌兆民。
《仙志》曰：凡修行太一之事，真人之道不得有所拜，但心拜而己，不形屈也。思真行道，通而无穷，显验应期，登真必速也。
《黑录上篇》曰：圣真仙者，其行道德，俱宗太玄。
</div>
    <div class="pagination">
<a href="太平御览_page444.html">上一页</a><span>...</span><a href="太平御览_page440.html">440</a><a href="太平御览_page441.html">441</a><a href="太平御览_page442.html">442</a><a href="太平御览_page443.html">443</a><a href="太平御览_page444.html">444</a><span class="current-page">445</span><a href="太平御览_page446.html">446</a><a href="太平御览_page447.html">447</a><a href="太平御览_page448.html">448</a><a href="太平御览_page449.html">449</a><a href="太平御览_page450.html">450</a><span>...</span><a href="太平御览_page446.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
