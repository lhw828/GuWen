<!DOCTYPE html>
<html>
<head>
    <meta charset="UTF-8">
    <title>太平御览 - 第 435 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 435 页/共 737 页</h1>
    <div class="content">又《丰卦》曰：雷电皆至丰，君子以折狱致刑。
《诗》曰：蔽芾甘棠，勿剪勿伐，召伯所茇。（笺云：茇，草舍也。夫召伯听男女之讼，不重烦劳百姓，止舍于棠之下而听断焉。）
又曰：《行露》，召伯听讼也。
《周礼》曰：以两造禁民讼，入束矢於朝，然後听之。（讼，谓以财货相告者。造，至也。使讼者两至，既两至使入束矢，乃治之也。不至不入束矢，则是自服不直者也。必入矢者，取其直也。诗云：“其直如矢。”束矢，其百个与？）以两剂禁民狱，入钧金三日，乃致於朝，然後听之。（狱，谓相告以罪名者。剂，今券书也。使狱者各赍券书，既两券书及使人钧金，又三日，乃治之重刑也。不券书，不入金，则是自服不直者也。夫入金者，取其坚也。）以嘉石平罢民，（嘉石，文石也，树之外朝门左。平，成也，成使善也。）以肺石达穷民。（肺石，赤石也。穷民，天之穷而无告也。）凡远近茕独老幼之欲有复於上而其长弗达者，立於肺石三日，士听其辞，以告於上而罪其长。
又曰：凡诸侯之狱讼，以邦典定之；（邦典，六典也。）凡卿大夫之狱讼，以邦法断之；（邦法，八法也。）凡庶民之狱讼，以邦成纷之。（邦成，谓若今时史事之比也。）
又曰：以五刑听万民之狱讼，附于刑，用情讯之，至於旬，乃弊之。读书则用法。（附犹着也。讯，言也。用情理言之，冀有可以出之者，十日乃断之。）以五声听狱讼，求民情：一曰辞听，（观其出言，不直则烦。）二曰色听，（观其颜色，不直则赧然。）三曰气听，（观其气息，不直则喘。）四曰耳听，（观其听聆，不直则惑。）五曰目听。（观其眸子，视不直则毛然。）
又曰：掌都家，听其狱讼之辞，辩其死刑之罪而要之；三月而上狱讼於国。司寇听其成於朝，群士司刑皆在，各丽其法，以议狱讼。（成，平也。）狱讼成，士师授中，书其刑煞之成与其听狱讼者。
又曰：司刺：掌三刺、三宥、三赦之法，以赞司寇听狱讼。一刺曰讯群臣，再刺曰讯群吏，三刺曰讯万民；（讯，言也。）一宥曰不识，再宥曰过失，三宥曰遗忘。（不识谓愚，民无所识，则宥之过失，若今时律过失煞人，不坐死也。玄谓识当也，若今仇雠当报甲，见乙识以为甲而煞之者。过失，若举刃欲斫伐而误中人者。遗忘，若间帷薄忌有宰缮者而以兵矢投射也。）
《礼》曰：分争辩讼，非礼不决。
又曰：司寇正刑明辟，以听狱讼，（司寇，秋官卿，掌刑者。辟，罪也。）必三刺（以求民情，断其狱讼之中。一曰讯群臣，二曰讯群吏，三曰讯万民。）有旨，无简不听，（简，诚也。有其意无其诚者不论以为罪。）附从轻，（附，施刑也。求出之使从轻。）赦从重。（虽是罪可重，犹赦之。）凡听五刑之讼，必厚父子之亲，立君臣之义以权之；（权，平也。）意论轻重之序，慎测浅深之量以别之；（意，思念也。浅深，谓俱有罪本心有善恶。）悉其聪明，致其忠爱，以尽之。（尽其情也。）
《传》曰：王叔陈生与伯与争政，（二子，王卿士。）王右伯与。（右助也。）王叔陈生怒而出奔。晋侯使士丐平王室，王叔与伯与讼焉。（事曲直。）王叔之宰与伯与之大夫瑕禽坐狱於王庭，士丐听之。范宣子曰：“天子所右，寡君右亦之；所左，亦左之。”使王叔氏与伯与合要，王叔氏不能举其契，王叔奔晋。
《论语》曰：子曰：“听讼，吾犹人也。必也使无讼乎！”又曰：片言可以折狱者，其由也与？（片读为半。片言谓单辞也。折，断也。子路果取所知，言必直，故可令断狱也。）
又曰：孟氏使阳肤为士师，（士师，典狱之官。）问於曾子。曾子曰：“上失其道，民散久矣。如得其情，则哀矜而勿喜。”
《汉书》曰：于定国饮酒，至数石不乱。冬月治狱，请谳，饮酒益精明。
《後汉书》曰：陈宠辟司徒鲍昱府。是时三府掾属专尚交流，以不肯视事为高。宠常非之，独勤心物务，数为昱陈当代便宜。昱高其能，转为辞曹，掌天下狱讼。（《读汉志》曰：三公掾属二十四人，有辞曹主辞讼事也。）其所平决，无不厌服众心。时司徒辞讼久者数十年，事类溷错，易为轻重，不良吏得生因缘。（因缘谓依附以生轻重也。）宠为昱撰《辞讼比》七卷，决事科二条，皆以事类相从。昱奏上之。其後公府奉以为法。
又曰：王涣为洛阳令，以平正居身，得宽猛之宜。其冤嫌久讼，历政所不断，法理所难平者，莫不曲尽情诈，压塞群疑。又能以谲数发レ奸服，（谲诈数术也。）京师称叹，以为涣有神算。
又曰：法雄为青州刺史，界内肃清。雄每行部，录囚徒，察颜色知情伪，长吏不奉法，即解印去之。
《魏书》曰：廷尉高柔时，护军营士窦礼近出不还，营以为亡，表言逐捕，役其妻盈及男女为官奴婢。盈连至州府称冤自讼，莫有省者。乃辞诣廷尉。柔问曰：“汝何以知夫不亡？”盈垂泣对曰：“夫少单特，养一老妪为母，事甚恭谨。又哀儿女，抚视不离，非是轻狡不顾室家者也。”柔重问曰：“汝夫不与人有怨雠乎？”对曰：“夫良善。”“与人交钱财乎？”对曰：“尝出钱与同营疏喙子文，久求不得。”时子坐小事系狱，柔乃见子，问所坐。言次：“汝颇曾举人钱不？”子曰：“自以单贫，初不敢举人物也。”柔察子文色动，遂曰：“汝昔举窦礼钱，何言不耶？”子文怪，知事露，应对不次。柔曰：“汝己煞礼，便宜早服。”子文於是叩头具首煞礼本末、埋葬处所。柔便遣吏卒承子辞往掘得其尸。诏书复盈母子为平人。
《晋书》曰：陆□为浚仪令。□到官肃然，下不能欺，市无二价。人有见煞者，主名不立。□录其妻，而无所问。十许日遣出，密令人随後，谓曰：“不出十里，当有男子候之与语，便缚来。”既而果然。问之具服，云与此妻通，共史其夫，闻妻得出，欲与语。惮近县，故远相邀候。於是一县称为神明。
又曰：邓攸尝诣镇军将军贾混。混以人讼事示攸，使决之。攸不视曰：“孔子称：‘听讼，吾犹人也。必也使无讼乎！’”混奇之，以女妻之矣。
又曰：符融仕符坚，为司隶校尉。京兆人董丰游学，三年而返，宿妻家。妻为贼所煞，妻兄疑丰煞之，送丰有司。丰不堪楚掠，自诬引煞妻。融察而疑之，问丰曰：“汝行往还，颇有怪异及卜筮否？”丰曰：“初将发，夜尝梦乘马南渡水，返而北渡水，马停水中，鞭策不去。俯而视之，见两日在於水下，马左白而湿，右黑而燥。寤而心悸，窃以为不详。问筮者，筮者曰：‘忧狱讼，远三枕，避三沐。’既至，妻为具沐，夜授丰枕。丰记筮者之言，皆不从之。妻乃自沐，枕枕而寝。”融曰：“吾知之矣。马左而湿，湿，水也；左水右马，冯字；两日，昌字也。其冯昌煞之。”乃获昌，诘之。具首服，本与其妻谋煞董丰，期以新沐枕枕为验，乃误中妇人也。
《宋书》曰：傅琰为山阴令，有卖针卖糖妪争丝，各言己者，诣琰。琰挂而轻鞭之，有铁悄，乃罚卖糖者。又有二老争鸡。问何食，一云食粟，一云食豆。剖之见粟，罚言豆者。人畏如神明。
《後魏书》曰：辛祥为并州平北府司马，会刺史丧，朝廷以其公清，遂越长史敕行州事。祥初在司马，失白璧，还兵药道显被诬为贼。官属推处，咸以为然。祥曰：“道显面有悲色。察狱以色，其此之谓乎？”苦执申之，月馀，别获贞贼。
又曰：李崇为扬州刺史。先是，寿春县人荀泰有子三岁，遇贼亡失，数年不知所在。後见在同县人赵奉伯家。泰以状告，各言己子，并有邻证，郡县不能断。崇曰：“此易知耳。”二父与儿各在别处，经禁首墚，然後遣人告之曰：“君儿偶患，向己暴死。有教解禁，可出奔哀也。”荀泰即号啕，悲不自胜。奉伯咨嗟而己，殊无痛意。察知之，乃以儿还泰，诘奉伯诈状。奉伯乃款引云：“先亡一子，故妄认之。”
又曰：斐安祖弱冠，州辟主簿。民有兄弟争财，诣州相讼。安祖召其兄弟，以礼义责让之。此人兄弟明日相率谢罪，州内钦服之。
又曰：唐和为内都大官，评决狱讼，不加捶楚，款获实者甚多，世以是称之。
又曰：司马悦字庆宗，历位豫州刺史。时有汝南上蔡董毛奴者，赍钱五千，死於道路。郡县疑人张堤为劫，又堤家得钱五千。堤惧掠，自诬言煞。至州，悦观色，疑其不实。引见毛奴兄灵之谓曰：“煞人取钱，当时狼狈，应有所遗。得何物？”灵之曰：“惟得一刀削。”悦取视之，曰：“此非里巷所为也。”乃召州内刀匠示之，属有郭门者前曰：“此刀削门手所作，去岁卖与郭人董及祖。”悦收及祖诘之，及祖款引。灵之又於及祖身上得毛奴所着皂襦，及祖伏法。悦察狱，多此类也。
《後周书》曰：建德二年冬，帝听讼於正武殿，自旦及夜，继之以烛。
又曰：柳庆为雍州别驾，有贾人持金二十斤诣京师交易。寄人停止，每欲出行，常自执管钥。无何，缄闭不异而失之，谓是主人所窃。郡县讯问主人，遂自诬服。庆闻而叹之，乃召问贾人曰：“卿钥恒置何处？”对曰：“恒自带之。”庆曰：“颇与人同宿乎？与同饮乎？”曰：“日者曾与一沙门再度酣宴，醉而昼寝。”庆曰：“主人以痛自诬，非盗也。彼沙门乃贞盗耳。”即遣吏逮捕沙门，乃怀金逃匿。後捕得，尽获所失之金。
又曰：柳庆，有胡家被劫，郡县按察，莫知贼所。邻近被囚系者甚多。庆以贼徒既众，似是乌合，既非旧交，必相疑阻，可以诈求之，乃作匿名书，多榜官门曰：“我等共劫胡家，徒侣混杂，终恐泄露。今欲首，惧不免诛。若听先首免罪，便欲来告。”庆乃复施免罪之榜。居二日，广阳王欣家奴面缚自告榜下，因此推穷，尽获党与。庆守正明察，每叹曰：“昔于公断狱无私，辟高门以待封。傥斯言有验，吾斯庶几乎？”
又曰：苏绰为六条诏书，奏施行之。其一先修心，其二敦教化，其三尽地利，其四擢贤良，其五恤狱论，其六均赋役。文帝甚重之，常置诸座右。
《隋书》曰：韦鼎为光州刺史，有人客游，通主人家之妾。及其还去，妾盗物於夜逃亡，寻於草中为人所煞。主家知与妾通，因告客煞之。县司鞫问，具得奸状，因断客辜。狱成，上於鼎，览之，曰：“此客实奸而非煞也。乃某寺僧诋妾盗物，令奴煞之。赃在某处。”即放此客，遣掩僧，并获赃物。自是部内肃然，咸称其有神。
又曰：辛公义为牟州刺史，下车先至狱中，因露坐牢侧，亲自验问。十余日间，决断咸尽，方还大厅。授领词讼，皆不立文案，遣当直佐寮一人侧坐谇问。事若不尽，应须禁者，公义即宿厅事，终不还ト。人或谏之曰：“此事有程，使君何自苦也？”答曰：“刺史无德可以导人，尚令百姓系於囹圄，岂有禁人在狱而心自安乎？”罪人闻之，咸自款服。後有欲诤讼者，其乡闾父老遽相晓曰：“此盖小事，何忍勤劳使君。”讼者多两让而止。
《尚书大传》曰：听狱之术，大治有三：治必宽，宽之术归於察，察之术归於义。（察犹审也。）是故听而不宽，是乱也。宽而不察，是慢也。古之听狱者，言不越辞，辞不越情，情不越义。是故听民之术，怒必思兼，怒小罪勿兼。（怒，贵也，责因之罪必思义，谓思其辞，思其主。思义，重大罪求可以出之者也。）
又曰：孔子如卫，人谓曰：“公甫不能听狱。”（公甫，鲁大夫。）孔子曰：“不知公甫之不能听狱也。（答而反之。）公甫之听狱也，有罪者惧，无罪者耻。民近礼矣。”
《春秋元命包》曰：树棘槐，听讼於其下。棘赤心有刺，言治人者原其心，不失赤，实事所以刺人，其情令各归实。槐之言归也，情见归实也。
《山海经》曰：夏后启之臣曰孟徐，是祠神于巴。人（听其狱讼，谓之神主。）讼于孟徐之所，（人断之也。）其衣有血者乃执之。
《会稽典录》曰：郡署锺离意北部督邮，乌程男子孙常，常弟烈分居，各得田半顷。烈死，岁饥，常稍以米粟给烈妻子，辄追计直作券，没取其田。烈儿长大，讼常。掾史议皆曰：“烈孙儿遭饿，赖常升合长大成人，而更争讼，非顺孙也。”意独曰：“常身为遗父，当抚孤弱，是人道正义。稍以升合券取其田，怀挟奸路，贪利忘义。烈妻子虽以田与常，困迫之至，非私义也。请常田俾烈妻子。”於是众议尾夺意之理。
又曰：谢夷吾字尧卿，山阴人也。为荆州刺史，行部到南鲁县，遇孝章皇帝巡狩，幸鲁阳。上未常见刺史班秩，有诏敕夷吾入，传录见囚徒，诫长吏勿废旧仪。上林西厢南面，夷吾处东，分帷以其中，夷吾省录囚徒。有亭长奸部民者，县言和奸。上意以为吏奸民，何得言和。且观刺夫决当云何。顷，夷吾呵之曰：“亭长，诏书朱帻之吏，职在禁奸，今为恶之端，何得言和？”切让三老孝悌，免长罪。其所决正一县三百馀事，与上合。章帝叹曰：“使诸州刺史尽如此者，朕不忧天下。”特迁钜鹿太守。临发，陛见，赐车马剑带，敕之曰：“钜鹿剧郡，旧为难治。以君有拨烦之才，故特授任，无毁前劳。”
张斐《律序》曰：情者，心也。心戚则动情，动於中而形於言。畅於四支，发於事业。是故奸人则心愧而面赤，内怖而色夺。
贾谊《新书》曰：梁尝有疑狱，群臣半以不当，半以为当罪。虽然，王亦疑。梁王曰：“陶朱公贤。”以而问曰：“梁有疑狱，吏半以为不当，半以为当。奈何？”朱公曰：“臣鄙民也，不知。家有二白璧，其泽相如也，然有其价：一者千金，一者五百金。”王曰：“径与色泽相如也，一者千金，一者五百金，何也？”朱曰：“侧而玩之，一者厚倍，是以千金。”梁王曰：“善。”故疑狱则从去，赏疑则从与。梁国大悦。（《新序》同也。）
《淮南子》曰：越王决狱不当，援刀自割，而战士毕死，感於恩也。
又曰：秦始皇昼决狱，夜理书。
《说苑》曰：劭公述芝Ρ桑蚕时，不欲变民事，故不入邑中，舍乎甘棠之下，而听断焉。
《风俗通》曰：沛郡有富家公，赀二千馀万。小妇子年裁数岁，顷失其母，又无亲近。其女不贤，公痛困思念，恐争其财，儿必不全。因呼族人为遗令书，悉以财属女。但遗一剑云：“儿年十五，以还付之。”其後，又不肯与。儿诣郡，自言求剑。谨案：时太守，大司空何武也。得其辞，因录女及婿，省其手书，顾谓掾吏曰：“女性强梁，婿复贪鄙，畏贼害其儿，又计小儿正得此，则不能全护，故且俾与女，内实寄之耳。不当以剑与之乎？夫剑者，亦所以决断。限年十五者，智力足以自居。度此女婿必不复还其剑。当问县官，县官或能证察，得以见伸展。此凡庸何能用虑强远如是哉？”悉夺取财以与子，曰：“弊女恶婿，温饱十岁，亦以幸矣。”於是论者乃服。
又曰：临淮有一人，持匹缣到市卖之，道遇雨，被戴。後人求共庇荫。雨霁，当别，因共争斗，各云我缣，诣府自言。太守薛宣劾实，两人莫肯首服。宣曰：“缣直数百钱耳，何足纷纷自致县官？”呼骑吏断缣，各与半，使追听之。後人曰：“授恩。”前撮之缣主称怨。宣曰：“然固知其当尔也。”因诘责之，具服，悉俾本主。
又曰：颍川有富室，兄弟同屋，两妇俱怀妊。大妇数月胎伤，因闭匿之。产期至，到乳舍，弟妇生男，夜因盗取。争讼三年，州县不能决。丞相黄霸出殿前，使卒抱儿去两妇各十馀步，叱妇自往取之。长妇把持甚急，儿大啼；弟妇恐伤害之，因乃放与，而心甚凄怆。霸曰：“此弟妇子也。”责问大妇，乃伏也。
卷六百四十　刑法部六
决狱
《易》曰：泽上有风，中孚，君子以议狱缓死。（信发于中，虽过可亮。）
《传》曰：晋邢侯与雍子争畜阝田，久而无成。士景伯如楚，（士景伯，晋理官。）叔鱼摄理，（摄代景伯。）韩宣子命断旧狱，罪在雍子。雍子纳其女於叔鱼，叔鱼蔽罪邢侯。（蔽，断也。）邢侯怒，煞叔鱼与雍子於朝。宣子问其罪於叔向，叔向曰：“三人同罪，施生戮死可也。（施，行罪也。）雍子自知其罪而赂以贾直，鲋也鬻狱，邢侯专煞，其罪一也。己恶而掠美为，（掠，取也。昏，乱也。）贪以败官为墨。（墨，不洁之称。）煞人不忌为贼。《夏书》曰：昏、墨、贼、煞，皋陶之刑也。请从之。”乃施邢侯而尸雍子与叔鱼於市。
《汉书》曰：高帝诏曰：“狱之疑者，吏或不敢决，有罪者久而不论，无罪者久系不决。自今己後，县道官狱疑者各谳所属二千石官长，二千石官长以其罪名当报之，（当谓处断也，谳，平议也。）所不能决者移廷尉，亦当报之。廷尉所不能决，谨具为奏，附所当比律令以闻。”
又曰；茎诏曰：“狱，重事也。人有智愚，官有上下，狱疑者谳有司。有司所不能决，移廷尉。有令谳而後不当谳者不为失，（假令谳讫，其理不当，所谳之人不为罪失。）欲令理狱者务先宽。”自此之後，狱刑益详，近於五听三宥之意。
又曰：张释之为廷尉。顷之，上行，出中渭桥，有一人从桥下走，乘与马惊，於是使骑捕之，属廷尉。释之治问，曰：“县人来，闻跸，匿桥下。久，以为行过。既出，见车骑，即走耳。”释之奏此人犯跸，当罚金。上怒曰：“此人亲惊吾马。赖和柔，令他马，固不败伤我乎？”而廷尉云罚金！”释之曰：“法者，天子所与，天下公共也。今法如是，更重之，是法不信於民也。且方其时，上使诛之则己。今己下廷尉，廷尉，天下平也。一倾，天下用法皆为之轻重，民安所措其手足？惟陛下察之。”帝良久曰：“廷尉是也。”。
又曰：于定国父于公继狱平，罗文法者于公所决皆不恨，郡中立生祠。东海有孝妇，少寡无子，养姑甚谨。姑告邻人曰：“孝妇养我勤苦，哀其无子守寡。我老，久累丁壮，奈何？”遂自死。姑女告吏：“妇煞我母。”吏捕孝妇。孝妇自诬服。于公以为不煞，争之弗能，乃抱其狱具，哭于府上。太守竟煞妇。”郡中枯旱三年。後太守至，卜筮其故，于公曰：“咎其煞孝妇，”太守煞牛祭孝妇墓，天乃大雨。後于公令：“高大门闾，容驷马，高盖车。我治狱多阴德，子孙必有兴者。”至定国，为丞相。于定国为廷尉。人自以不冤。张释之为廷尉。天下无冤人。
又曰：班固云：“今之听狱者，求所以煞之；古之听狱者，求所以生之。与其煞不辜，宁失有罪。今之狱吏，上下相驱，以刻为明。深者获功名，平者多後患。谚曰：‘鬻棺者欲岁之疫，非憎人欲煞之，利在於人死也。’今治狱吏欲陷害人，亦犹此矣。”
《续汉书》曰：郭躬字仲孙，颍川人。辟公府，以明法律，特预朝议。时有兄弟共以绳绞煞人，各持一端，辜不可分。中常侍孙章传诏命，兄不教导弟，报兄重，弟减死。章误言两极重，狱己断，尚书奏矫制当斩。上问躬，躬曰：“当罚金。”上曰：“矫煞人，如何罚金？”躬曰：“法令有故有误。章不故指，传命误，即报重，是故为无所放也。周道如砥，其直如矢。君子不逆诈，王法大刑不可委曲生意。”上曰：“善。”
《後魏书》曰：吴良为议郎。永平中，车驾近出，而信阳侯阴就干突禁卫，车府令徐匡钩就车，收御者送狱。（钩，留也。）诏书遣匡。乃自系。良上言曰：“信阳侯就，倚恃外戚，干犯乘与，无人臣礼，为大不敬。匡执法守正，反下于理，臣恐圣化由是而弛。”帝虽赦匡，犹左转良为即丘长。
又曰：寒朗字伯奇，永平中以谒者守侍御史，与三府掾共按楚狱颜忠、王平，辞及隧乡侯耿建、曲成侯刘建。建等辞未尝与忠、平相见。是时显宗怒甚，吏皆惶恐，诸所连及，率一切陷入，无敢以情恕者。朗心伤其冤，试以建等物色独问忠、平，而二人错愕不能对。朗知其诈，乃上言建等无奸，专为忠、平所诬，疑天下无辜类多如此。帝曰：“即如是，四侯无事，何不早奏，久系至今耶？”朗曰：“臣恐海内别有发其奸者，故未敢时上。”帝怒骂曰：“吏持两端，促提下。”左右方引去，朗曰：“愿一言而死。小臣不敢欺，欲助国耳。臣见考囚者咸共言妖恶大故，臣子所宜同嫉。今出之不如入之，可无後责。是以考一连十，考十连百。又公卿朝会，陛下问以得失，皆言旧制大罪，祸及九族，陛下大恩，才止於身，天下幸甚。及其归舍，口虽不言，而仰屋窃叹。臣今所陈，诚死无悔。”帝意解，诏遣朗出。後二日，车驾幸洛阳狱录囚徒，理出者千馀人。
又曰：虞翊为司隶校尉，临终，谓其子曰：“吾为朝歌长，煞贼数百，其中必有冤者。自此二十馀年，家门不增一口，斯获罪於天也。”
又曰：法雄为青州刺史，每行部，录囚徒，察颜色，多得情伪。长吏不奉法者，皆解印绶去。
又曰：三府举袁安能理剧，拜楚郡太守。是时楚王英反，辞所连及，系者数千人。显宗怒甚，吏案之急，迫痛自诬，死者甚众。安到郡，不入府，先往案狱，理其无明验者，条上出之。府丞、掾吏皆叩头争，以为“阿附反虏，法与同罪，不可。”安曰：“如有不合，太守自当坐之，不以相及也。”遂分别具奏。帝感悟，即报许，得出者四百馀人。
又曰：郭躬家代衣冠。父弘，习《小杜律》，（前书：杜周，武帝时为廷尉，御史大夫断狱深刻，少子延年亦明法律，宣帝时又为御史大夫。对父，故言小。）太守寇恂以弘为决曹掾，断狱至三十年，用法平。诸为弘所决者，退无怨情，郡内比之东海于公。年九十五卒。
《晋书》曰：周处为广平太守，有三十年滞狱，一到，悉总决遣之，理无不当。
又曰：安帝义熙中，刘毅镇姑熟。尝出行，南陵县吏陈满射鸟，箭误中直师，虽不伤人，处法弃市。何承天议曰：“狱贵情断，疑则从轻。昔有惊汉文帝乘与马者，张释之断以犯跸，罪止罚金，何者？明其无心於惊马也。故不以乘与之重，而加异制。今满意在射鸟，非有心於中人。按律：过误伤人，三岁刑。况不伤乎？”
《後魏书》曰：贞君中以狱讼留滞，始令中书以经中义断诸疑事。高允据律评刑三十馀载，内外称平。允以狱者民之命也，常叹曰：“皋陶，至德也。其後英蓼先亡，刘项之际，英布黥而王。经世虽久，犹有刑馀之衅，况凡人能无咎乎？”
《宋书》曰：谢庄为都官尚书，奏改定刑狱曰：“旧官长竟囚毕，郡遣督邮案验，仍就施刑。督邮贱吏，非能异於官长。虽有案验之名，而无研究之实。愚谓此制宜革。自今入重之囚，县考正毕，以事言郡，并送囚身，委二千石亲临覆辩，必收声吞，然後就戮。若二千石不能决，乃度廷尉。神州统外，移之刺史，有疑亦归台狱，必令死者不怨，生者无恨。”
又曰：沛郡相县唐赐往比村彭家饮酒，还，因得病，吐蛊虫二十馀物。赐妻张从赐临终言，死后亲刳腹，视五藏悉糜碎。以张忍行刳剖，赐子副又不禁止，论妻伤夫，五岁刑；子不孝父母，弃市，并非科例。三公郎刘勰议：“赐妻痛往遵言，儿识谢及理，考事原心非存忍害，谓宜哀矜。”顾ダ之议以为：“妻子而行忍酷，不宜曲通小情。谓副为不孝，张同不道。”诏如ダ之议。
《隋书》曰：斐蕴授御史大夫，与斐矩、虞世基参掌机密。蕴善候伺人主微意，若欲罪者，则曲法顺情，锻成其罪；所欲宥者，则附从轻典，因而释之。是後大小之狱，皆以付蕴，宪部大理莫敢与夺，必禀进止，然後决断。蕴亦机辩，所论法理，言若悬河，或重或轻，皆由其口，剖析明敏，时人不能致诘。
又曰：斐政为少司宪，用法宽平，无有冤滥。囚徒犯极刑者，乃许其妻子入狱就之。至冬，将行决，皆曰：“斐大夫致我於死，死无所恨。”其处法详平如此。
又曰：郎茂除卫国令。时有系囚二百，茂亲自究审，数日释免百馀人。历年辞讼，不诣州省。魏州刺史元晖谓茂曰：“长史言卫国民不敢申诉者，畏明府耳。”茂进曰：“民犹水也，法令为堤防。堤防不固，必致奔突，荀无决溢，使君何患哉？”晖尾应之。
又曰：于仲文字次武，为安固太守。始州刺史屈突尚，宇文护之党也，先坐事下狱，无敢绳者。仲文至郡，穷治，遂竟其狱。蜀中为之语曰：“明断无双有于公，不避强御有次武。”未几，徵为御正下大夫。
又曰：梁敬贞，大业之世为大理司直。时帝欲成光禄大夫鱼俱罗之罪，令敬贞治其狱，遂希旨陷之极刑。未几，敬贞有疾，见俱罗为之厉，数日而死。
《唐书》曰：贞观初，太宗谓侍臣曰：“死者不可再生，用法务从宽恕。古人云：‘卖棺者愿岁之病，非憎于人，利棺之售耳。’今司覆一狱，必求深刻，欲成其考课，作何道理？令得平允。”侍中王曰：“俱任公正善人为法官，若断狱允当，则增秩赐金，如此则奸伪息矣。”太宗曰：“古者断狱，必讯於三槐九棘之官，今三公九卿是也。今後大辟罪结正，更取公卿议之。”如是四年，断死刑二十九人，天下几致刑措矣。
又曰：吏部尚书长孙无忌尝被召，不解刀入东上ト门，待罪。仆射封德彝议云：“监门校尉不之觉，罪当死；无忌误带刀入，罚铜二十斤。”从之。大理卿带胄执奏曰：“校尉不觉与无忌带入同为误耳。臣子之於尊极不得称误。准律云：‘供御汤药饮、舟船误不知律者皆死。’陛下若录其功，非宪司所决；若当据法罚铜，未为得理。”太宗嘉之，免校尉死。
又曰：李日知，天授中迁司刑丞。时用法严急，日知独宽平，无冤滥。尝免一死囚，少卿胡元礼断请煞之，与日知往复至於数四。元礼怒曰：“元礼不离刑曹，此囚终无生理。”答曰：“日知不离刑曹，此囚终无死法。”竟以两状列上，日知果直。
又曰：润州刺史窦孝谌妻庞氏为奴诬告，云夜解祈福。则天令给事中薛季昶鞠之。季昶断链成其罪，庞氏坐斩。侍御史徐有功执论：“庞氏罪不至死。”季昶又劾有功党恶逆。法司结刑，有功当弃市。方视事，令史垂泣以告。有功曰：“岂吾独死，诸人长不死耶？”乃徐起而归。则天览法司所劾，召有功诘之曰：“卿此断狱，失出何多耶？”对曰：“失出，臣下之小过；好生，圣人之大德。愿陛下舍小过，弘大德，则天下幸甚。”则天默然。庞氏竟减罪，流于岭表。
又曰：杜景为司刑丞，天授年，与徐有功、来俊臣、侯思正专理制狱。时人称云：“遇徐、杜丈必生，遇来、侯丈必死。”
又曰：李勉为膳部员外，时关东献俘百人，诏并处斩。囚有仰天叹者，勉偶过，问之，对曰：“某被胁制守官，非逆者。”勉哀而上言曰：“无恶未殄，遭点污者半天下，皆欲澡心归化。若尽煞之，是驱天下以资凶逆也。”肃宗遽令奔骑宥释，由是归化日至。
又曰：颜贞卿为监察御史。五原有冤狱，久不决，贞卿至辩之。天方旱，狱决，乃雨。郡人呼之为御史雨。
又曰：宝历中，京兆人有姑以小过鞭妇至死者，府上其狱。刑部郎中窦参断合偿死。刑部尚书柳公绰议曰：“尊殴卑非斗，且其子在，以妻而戮其母，非教也。”竟以公绰之议，得减死。
又曰：窦参为奉先尉，县人曹芬隶北军，素凶暴，与弟殴其女弟，芬父救之不得，遂投井死。参捕理芬兄弟，当死。众官皆请俟免丧。参曰：“子因父生，父由子死。若以丧延罪，是煞父不坐也。”皆正其罪而煞之。一县皆伏。
又曰：德宗於朝堂别置三司，以决庶狱，辩争者辄击登闻鼓。斐上疏曰：“夫谏鼓谤木之设，所以达幽枉，延直言。今轻猾之徒，援桴鸣鼓，始动天听，竟因纤微。若然者，安用吏理乎？”上然之，悉归有司。
《风俗通》曰：南郡谳女子何侍为许远妻，侍父何阳素酗酒，从远假求，不悉如意，阳数骂詈。远谓侍：“汝翁复骂者，吾必挝之。”侍曰：“共作夫妻，奈何相辱？揣我翁者搏若母矣。”其後阳复骂，远遂揣之。侍因上堂搏姑耳再三。下司徒鲍宣，决事曰：“夫妻，所以养姑者也。今婿自辱其父，非姑所使。君子之於凡庸，不迁怒，况所尊重乎，当减死论。”
又曰：赵相汝南李统，为冀牧阮况奏统耳目不聪，掖殊职任。无几，冀州有疑狱，章帝问统，统处当克厌上心。帝曰：“君大聪明，刺史不亲郎君耳。”即日免况，拜统侍中。
董仲舒《决狱》曰：甲父乙与丙争言相斗，丙以刀刺乙，甲即以杖击丙，误伤乙。甲当何论？或曰：“殴父也，当枭首。”议曰：“臣硬父子，至亲也，闻其斗，莫不有怵怅之心。扶伏而救之，非所以欲诟父也。《春秋》之义，许止父病，进药於其父而卒。君子原心，赦而不诛。甲非律所谓殴父也。不当坐。
又曰：甲夫乙将船，会海盛风，船没，溺流死亡，不得葬四月。甲母丙即嫁甲。欲当何论？或曰：“甲夫死未葬，法无许嫁。以私为人妻，当弃市。”议曰：“臣硬为《春秋》之义，言夫人归於齐，言夫死无男，有更嫁之道也。妇人无专刺恣擅之行，听从为顺。嫁之者归也。甲又尊者所嫁，尾衍之心，非私为人撇。明於决事，皆无罪名。不当坐。”
卷六百四十一　刑法部七
赃货
《书□吕刑》曰：狱货非宝，惟府辜功，报以庶尤，（授狱非家宝也。惟聚罪之事，其报则以众人见罪也。）永畏惟罚。
《尚书大传》曰：狱货非可乏也，然后宝之者，未能行其法者也。贪人之宝，授人之财，未有不授命以矫其上者也。亲下以欺上者，未有能成其功者也。
又曰：太公之里见文王。散宜生遂之犬戎氏取美马，驳身朱鬣鸡目，之西海滨取白狐，青翰，之於氏取怪兽，之有参氏取美女之江淮之浦取大贝如车渠，陈於纣庭。纣曰：“非子罪也，崇侯也。”遂遣西伯伐崇。
《传》曰：晋邢侯与雍子争畜阝田，（刑侯，楚臣公巫臣子也。雍子亦楚人也。）久而无成。士景伯如楚，（土景伯，晋理官。）叔鱼摄理。韩宣子命断旧狱，罪在雍子，雍子纳其女於叔鱼，叔鱼蔽罪於邢侯。（蔽，断也。己具《决狱》门。）
《左传□昭二十三》曰：叔孙如晋，晋人执之。范献子求货於叔孙，使请棺缮。（以求冠为辟。）取其冠法而与之两冠，曰：“尽矣。”（既送作冠摸法，又进二冠以与之，伪若不解其意也。）为叔孙故，申丰以货如晋。（欲行货免叔孙也。）叔孙曰：“见我，吾告汝所行货。”见而不出。（留申丰不使得出，不欲以货免。）
又《昭二十八》曰：梗阳人有狱，魏戊不能断，以狱上。（上魏子。）其大宗赂以女乐，（讼者之大宗。）魏子将授之。魏戊谓阎没、女宽（二人，魏子之属大夫。）曰：“主以不贿闻於诸侯，若授梗阳人，贿莫甚焉。吾子必谏。”皆许诺。退朝，待於庭，馈入，召。比置，三叹。既食，使坐。魏子曰：“吾闻诸伯叔，谚曰：‘当食忘忧。’吾子置食之间三叹，何也？”同辞而对曰：“或赐二小人酒，不饮食。馈之始至，恐其不足，是以叹；中置，自咎曰：‘岂将军食之而有不足？’是以再叹；及馈之毕，愿以小人之腹为君子之心，属厌而己。”献子辞梗阳人。
《孔丛子》曰：子思言荀燮於卫君曰：“其才可将五百乘。”卫君曰：“吾知其才可将，然萜尝为吏，赋於民而食人二鸡子，故弗用也。”子思曰：“圣人官人，如大匠之用木，取所长，弃其短。君以二卵弃干城之将乎？”
《汉书》曰：薛宣为冯翊太守，池阳令举廉吏狱掾王立，府未及召，闻立授囚家钱。宣责让县，县案验狱掾，乃其妻独授系者钱万六千，授之再宿，立实不知，惭恐自煞。宣闻之，移书池阳曰：“县所举狱掾王立，家私授赇而立不知，煞身以自明，诚廉士，甚可闵惜。其以府决曹掾书立之柩，以显其魂。”
又曰：王温舒为右辅，行中尉。岁馀，会宛军发，（发毙蕙大宛也。）诏徵豪吏。温舒匿其吏华成，及人有变告温舒授员骑钱，他奸利事，罪至族，自煞。其时两弟及婚家亦各自坐他罪而族。光禄勋徐自为曰：“悲夫，古者有三族，而王温舒罪至同时而五族乎？”（温舒与弟同三族，而两妻家各一，故作五也。）温舒死，家累千金。
谢承《後汉书》曰：种为益州刺史，时永昌太守铸黄金为文蛇，以献梁冀。纠发逮捕，驰传上言，而三府畏懦，不敢案之。冀由是衔怒於。
华峤《後汉书》曰：曹灵帝时赂中官，及输西园钱一亿万，故位至太尉。
</div>
    <div class="pagination">
<a href="太平御览_page434.html">上一页</a><span>...</span><a href="太平御览_page430.html">430</a><a href="太平御览_page431.html">431</a><a href="太平御览_page432.html">432</a><a href="太平御览_page433.html">433</a><a href="太平御览_page434.html">434</a><span class="current-page">435</span><a href="太平御览_page436.html">436</a><a href="太平御览_page437.html">437</a><a href="太平御览_page438.html">438</a><a href="太平御览_page439.html">439</a><a href="太平御览_page440.html">440</a><span>...</span><a href="太平御览_page436.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
