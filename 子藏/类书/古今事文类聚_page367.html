<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 367 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 367 页/共 485 页</h1>
    <div class="content">　　韩世忠除枢宻使上谓世忠曰朕付卿等以枢府本兵之权甚大卿宜合为一心勿分彼此则兵功全而莫之能御顾如兀术者又何足扫除乎
　　改诏救滥
　　张居翰同光中为枢宻使伪蜀王衍既降诏迁其族于洛阳时闗东已乱庄宗虑衍为变遣中官赍诏杀之诏云王衍一行并宜杀戮其诏已经印书时居翰在宻地覆视其诏乃揩去行字改为家字及就戮止族其家近属而已其伪宦及从行者尚千余人皆免其枉滥居翰之功也
　　献财助赏
　　郭崇韬为监脩国史兼枢宻使初崇韬收汴洛稍通赂遗亲友或规之崇韬曰余备位将相禄赐巨万但伪梁之日遗赂成风今西方侯藩多梁之旧将皆吾射钩斩袪之人也一旦革面化为吾人坚拒其请得无惧乎及禋郊崇韬悉献家财以助赏给
　　朝服侍上
　　唐昭宗初即位有事于圜丘宿示于武徳殿时两中尉两枢宻皆朝服侍上
　　公服危坐
　　曹武惠王彬帝前宻论天下事无不合上意而公堂防议如不能言太祖益所器重在宥宻尝公服危坐如对君父接小吏亦以礼未尝以名呼归私第唯闭阁宴居不妄通宾客一鼔方罢已待漏禁门矣虽霜雪不易其操如此者凡八年
　　争事上前
　　庆厯三年杜衍为枢宻使范仲淹出衍门下时为参知政事数争事上前衍无愠色而仲淹益敬服之
　　亲赐字
　　夏竦为平章事台谏交言其非改枢宻使上亲恭俭二字赐之又赐文行忠信四字以勉之【同上】
　　敌使谓得人
　　王徳用武臣也仁宗朝再入枢府为使是时富弼偕契丹使来徳用伴射使者曰天子以公典枢宻而富公为相可谓得人矣【长编】
　　天下望为相
　　田况拜枢宻使天下颙颙望为宰相以致太平
　　不按匿名
　　长兴三年邢州汝州戍兵还见讫于殿庭遗下匿名书论本指挥元覇率敛人钱物帝令张从賔按问枢宻使范延光奏曰匿名文字准格不治禁讼端也不宜按问乃止
　　请定常例
　　大中祥符中诏枢宻使带检校平章事不告引止于本防賛喝时王钦若陈尧叟上言请定常例先是曹彬以枢宻使兼相不告引故止用彬例
　　厨中赐食
　　宋朝之制大宴枢宻副使不坐侍立殿上既而退就御厨赐食与阁门引进四方馆使列坐庑下亲王一人伴食每春秋赐衣入谢则与诸司使副班于庭中故朝中为之语曰厨中赐食阶下谢表
　　道中夺印
　　曹利用天禧三年为枢宻使后拜为郓国公退朝归私第道中有狂人夺其印以为不祥未防以侄汭所累而贬死天下寃之
　　帐卧召问
　　庄宗即位郭崇韬为枢宻院使时李绍宏请弃郓州与汴人盟以河为界庄宗不悦独卧帐中召崇韬问计崇韬曰陛下亲御六军长驱倍道直指大梁汴城兵望风自溃既若伪王授首贼将自然倒戈半月之间天下必定庄宗蹶然而兴曰正合吾意庄宗入汴皆崇韬之谋也
　　笏击罢出
　　张耆初以恩幸为枢宻使时晏殊为枢宻副使上言耆初无他才能徒以恩幸遂极宠荣天下有私狥非才之议忤太后防坐以笏击仆出守南京上虽知其不当罢然不得已乃曰他日朕当大用之终以为相
　　防议俛睡
　　房暠与赵延夀同为枢宻使时薛文遇刘延助居中用事其聴用之言十不得三四但随势可否不为事先每朝廷议事暠与学士等环坐会议多于众中俛首而睡其避事如此
　　读奏不晓
　　五代后唐明宗不知书每四方章奏令枢宻使安重诲读之重诲多不晓文义
　　古今文集
　　杂著
　　除富弼枢宻使制　　　　　范镇
　　兵布于天下而至众故统之有本元谋出于堂上而无穷故资之于明哲是以基于静宻式畅逺猷始乎防防能成大务若时付畀兹谓剧艰前推恩恊谋同徳守正佐理功臣特进行礼部尚书同中书门下平章事昭文馆大学士上柱国河南郡开国公富弼文武相资柔刚竝适诚贯金石材隆栋梁往在先朝尝为上宰至言无隐精虑有闻方国计之是毗以亲丧而遂去况夫西汉而下巨唐以还讫于本朝凡厥公相率就起复以为权宜而卿因执礼经恳辞恩诏三年始事四海具瞻再炳台符之文兼崇枢极之任重倍多赋庸示褒章于天命甚难神器至重始初纉绍正頼经纶幸元老之聿及偕众贤之同济庶几凉徳罔累庆图
　　除文彦博枢宻使赐功臣制　王珪
　　天极环枢上通帝位之纪神兵会府内严师律之谋朕方垂讲丕平进徳常武虽天下无事思备御之不敢忘盖王者有征视安危之不敢忽适登髦杰资以辅予具官某器闳而深材敏以济早贲贤人之业实膺圣考之知以忠孝之名形家国之盛节以文武之畧辑将相之大猷肆纂命于皇图乃离忧于丧纪迫终哀戚甫见仪形属疆事之方兴烦师旄之载举折冲境外方将出憺于王灵收画幄中曷若坐图于庙胜宜长机廷之务亶符岩石之瞻于过饪北戎未厌贪骄之志再盟西夏犹苞狂忽之图终伫竒勲用恢逺驭
　　代汪枢宻辞免表　　　　　汪藻
　　入叅庙算方俟黜幽进长枢庭更叨图旧仰荷褒之过实深盈满之忧敢布腹心仰干旒扆【中谢】臣窃以圣主之用人也必量其材之所至忠臣之事主也先度其力之所堪故为之上者靡伤知人之明为之下者得逃旷职之累一失此道两乖厥宜如臣者初乏经纶特縁遭遇二纪服周行之末一朝居多士之先昨叨近弼之除已过平生之望岂有方更于晦朔居然躐次于钧衡虽至无知敢忘自揣伏望皇帝陛下以隆寛覆物以独断驭臣知愚诚葢出于由于成命何嫌于反汗别求贤佐共图宏济之功无使孤踪益重疾颠之祸
　　谢表　　　　　　　　　　汪藻
　　本柄于中久污枢机之地进班其首更叨纶綍之恩防眷奬之非常私材而不已安危所系荣惧交深【中谢】伏念臣生江湖之乡非廊庙之器偶扞防于牧圉记録于冕旒当中兴无文武之材有慙吉甫乃一见受腹心之寄自比留侯荐膺推择之荣遂处弼谐之任谋叅帷幄职总韬钤永言国步之屯方頼庙谟之胜外有交侵之强敌内多窃发之奸民两河未复于舆图二圣尚劳于岳狩非兵莫济得士斯昌岂伊章句之腐儒堪此朝廷之大任兹葢伏遇皇帝陛下治先稽古志在宅中躬尧舜之仁虽欲跻民于富寿摅髙文之愤不忘克己于忧勤详延左右之臣猥及下中之品臣敢不兼收羣策务究逺猷念国家尝胆之忧适当今日岂臣子捐躯之报或后古人
　　代汪副枢辞免表　　　　　汪藻
　　圣神有作方收海内之人豪緜薄何功遽本朝廷之兵柄顾超逾之已甚虽庸懵以知辞【中谢】窃惟枢筦之司实次钧衡之任唯时初载顺信获助于天人宜帝逺图安危注意于将相倘以小人而大受孰宣元老之壮猷如某者生本寒乡出陪多士早从外补甘心簿领之劳浸齿周行敢望功名之会昨属裔夷之谋夏猥承明诏以临州内抚三军虽无竒策外乗一障仅守故封会帅幕之肇开总兵符而入侍扞防牧圉跋履山川逮九五御图之初预三千同徳之列负覊絏而廵天下自知罪戾之多听鼔鼙而思将臣敢幸搜之及既委腹心之寄仍加体貌之优非不愿荣惧终速谤伏望皇帝陛下特垂渊听俯谅危衷收涣汗之误恩责捐躯之后效义非所处虽匹夫不可以利回情有可矜在明主固容于理夺
　　枢宻副使
　　歴代沿革五代梁崇政院置副使一人周末阙宋建隆中始以枢宻直学士赵普及宣徽北院使李处耘等兼枢宻副使自五代以来凡枢宻院皆叅用文武大中祥符七年以王嗣宗曹利用竝为检校太保充枢宻院副使不带正官元枢宻院有枢宻使及副使行枢宻院则只自副使始
　　古今事实
　　有宰辅才
　　谏官欧阳修余靖蔡襄咸言枢宻副使范仲淹有宰辅才噐不宜局在兵庭上从其请以仲淹叅知政事
　　有公辅噐
　　韩琦初罢相上问谁可以为执政者公力荐韩绛忠直有公辅之器上遂用为枢宻副使既而有排毁绛者上曰韩琦之去惟荐此人朕岂可违
　　士民相庆
　　吕正献公公着拜枢宻副使初自河阳入朝都人环视相谓曰此公还朝百姓之幸也至是士民相庆既受命出殿门武夫卫卒皆欢忭咨嗟
　　士夫相贺
　　庆厯初元昊纳欵遂召韩琦范仲淹为枢宻副使天下闻之士夫皆酌酒相贺曰上用韩琦仲淹非惟社稷幸乃天下生民之幸
　　持法守正
　　王文忠公尧臣为枢宻副使持法守正以身任天下事凡滥恩幸请各随其事其事可损损之可絶絶之至其大者皆着为定令在位六年废职修举皆有条理
　　止幸去
　　富弼除枢副仁宗责成于公开天章阁给笔札使书其所欲为遣中使二人更督之公主北事上当世之务十余条又自上河北守邉十三策大畧以进贤退不肖止儌幸去宿为本欲渐易诸路监司之不才者使澄汰所部吏于是小人始不悦矣
　　议差役
　　熈寜中韩绛迁枢密副使神宗问天下遗利公对求遗利莫若尽地力退具疏以谓害农之莫甚于差役请委台谏侍从【集议】
　　补边防阙
　　欧阳公脩为枢密副使公在兵府与曾鲁公取天下兵数及三路屯戍多少地理逺近更为图籍凡边防久阙屯戍者必加搜补【长编】
　　却伪蜀献
　　沈义伦为隋军转运使入成都独居僧寺蔬食伪蜀有以珍寳为献者皆却之东归图书数卷上闻其淸廉擢为枢密副使【长编】
　　辩转运诛
　　李继隆与转运使卢之翰有隙遂奏转运乏军粮太宗怒召中使付三函令取之翰及某人首丞相吕端不敢言枢密副使钱若水争之请先验有状然后行法上大怒拂衣起入禁中二府皆罢若水独留廷中上既食久之使人侦视廷中有何人报云有细瘦而长者尚立焉上出诘之曰朕所以擢任以尔为贤尔乃不材如是耶尚留此安俟对曰陛下不知臣无材使得待罪二府臣当不避死亡以报厚恩李继隆外戚贵重莫比今陛下据一幅奏书诛三转运使虽有罪天下何由知之鞫验事状明白加诛何晩焉上意解乃召吕端等奏请如若水议先令责状三人皆黜为行军副使【言行録】
　　奏事尽言
　　韩琦为枢密副使两府合班奏事琦必尽言虽属中书琦亦对上陈其实同列尤不悦上独识之曰韩琦性直
　　阿意希防
　　王沔临事明察有通时之用颇苛碎深刻不以至诚待人能阿意希防以自固禄位与张齐贤同任枢密副使颇不协
　　古今文集
　　杂著
　　除欧阳脩枢密副使制　　　王畴
　　夫诗美吉甫以有文武故贤特之士无施不可朕惟天下之重兵本之寄委于廊庙之臣责其讲画之用则待遇之意付畀之际敢不慎乎茍非材英岂易图任具官某学通古今之宜性符履道之直议论明正懐负髙爽久居禁近之从屡更中外之事选所践试悉着声实今枢筦之地筹胜是经擢贰大猷适竚休绩惟公忠可以成务惟寅亮可以就功往其慎哉无废朕命
　　辞枢密副使表　　　　　　欧阳修
　　成命始行骤惊于众听抚心增惧曾莫以自容臣某【中谢】窃以枢要之司朝廷慎选出纳惟允实賛于万机礼遇均隆号称于二府顾任人之得失当系体之重轻茍非其材所损不一伏念器能甚薄风力不强少喜文辞殆浮华而少实晩勤学古终迂濶以自愚而自遭逢盛明擢在侍从间尝论天下之事言出而众怨已归思欲报人主之知智短而万分无补徒措危躬于祸咎每烦圣造之保全既不适于时宜惟可置之闲处故自叨还禁署逮此七年屡乞方州防于十请沥愚诚之恳至被明诏之丁寜惟大度并包猥荷优容之赐而羣贤在列敢懐希进之心岂谓伏遇皇帝陛下急于求人思以济治因柄臣之竝选怜旧物以不遗而致逺之难力不胜者必速其覆量材不可能自知者犹得为明敢冀睿慈察其迫切防回涣渥更选隽良如此则器不假人各适贤愚之分物皆知报何胜犬马之心
　　谢枢密副使表　　　　　　欧阳修
　　右枢虚府充位宜求于隽贤多士盈庭误选乃先于庸妄既牢辞之靡获徒以宠而为忧臣某【中谢】伏念臣少本贱愚初无志虑为小人之事力不胜于负薪程有司之文学止期于干禄过被仁恩之乐育早从英俊之并游遂叨侍从之流乆玷论思之地方时求治殆无补于分毫顾质早衰况渐凋于齿髪但思藏缩敢望甄陞矧惟賛万事之机必也极一时之选岂容滥得猥以备贠当命令之始行方惶惑以失措而睿恩至渥召防甚严莫谐恳避之诚徒负贪荣之愧此葢伏遇皇帝陛下廓天地之量垂日月之光怜朴直之无他谓疲驽之可免俾承阙乏以效拙勤臣敢不奋励无能之姿感激难遇之会职思以位庶免于旷官谋不以身少期于报国律诗
　　贺蔡副枢平羌庆防诗　　　王介甫
　　城郭明王据两陲军前一日送降旗羌兵自此无传箭汉甲如今不解累幕府上公聫旧代朝廷称庆具新仪国家道泰西戎喙还见诗人咏串夷
　　签书
　　歴代防革宋太平兴国四年石熙载【元懿公】以枢宻直学士签书院事签书之名自此始也八年张齐贤王沔并以右谏议大夫签书枢宻院事景徳三年韩崇训检校太傅马知节为检校太保竝签书枢宻院事天禧四年以华州观察使曹玮为宣徽北院使镇国军留后签书枢宻院事签书兼藩镇自此始也元丰官制行使副签书悉罢元祐初复置签书枢宻院事初除皆带宻直及罢政乃拜端明殿学士【王彦霖刘仲冯】靖康初李回首拜延康殿学士签书延康今为端明自是遂为故事元详见前枢宻院
　　古今事实
　　无正员
　　签书无正员为使之贰【续防要】
　　不次用
　　王岩叟元祐六年拜签书枢宻院入谢延和太皇太后谕曰知君才望故不次进用公逊谢而退曰愿陛下用人之际更加审察邪正难辨辨之少差治乱所系正人在朝则朝廷安邪人一进则朝廷便有不安之象二圣深然之【言行録】
　　访备边事
　　冯拯签书枢宻院真宗访以边事拯以为备边之要当须扼襟喉据险隘以制敌之冲若于保州威虏间依徐河以布陈裹粮其势足以决胜【事畧】
　　建中兴议
　　权邦彦字朝美绍兴间公在枢筦知无不言言无不尽谓宜乘机者三又建中兴十议【言行録】
　　学士签书
　　太平兴国四年石元懿始以枢宻直学士签书院【春明退朝録】
　　检校签书
　　景徳三年马正惠以检校太傅韩公崇训以检校太保并签书枢宻院事又王徳用字元辅累任拜检校太保签书宻院事【防要】
　　谏议签书
　　兴国八年张齐贤王沔竝以右谏议大夫签书枢宻院事【同上】
　　宣徽签书
</div>
    <div class="pagination">
<a href="古今事文类聚_page366.html">上一页</a><span>...</span><a href="古今事文类聚_page362.html">362</a><a href="古今事文类聚_page363.html">363</a><a href="古今事文类聚_page364.html">364</a><a href="古今事文类聚_page365.html">365</a><a href="古今事文类聚_page366.html">366</a><span class="current-page">367</span><a href="古今事文类聚_page368.html">368</a><a href="古今事文类聚_page369.html">369</a><a href="古今事文类聚_page370.html">370</a><a href="古今事文类聚_page371.html">371</a><a href="古今事文类聚_page372.html">372</a><span>...</span><a href="古今事文类聚_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
