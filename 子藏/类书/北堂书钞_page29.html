<!DOCTYPE html>
<html>
<head>
    <meta charset="UTF-8">
    <title>北堂书钞 - 第 29 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 29 页/共 42 页</h1>
    <div class="content">
　　前圣制弓 【李尤弓铭云放自近古发意所覩前圣制弓后世造弩机牙发矢执破丑虏吕氏春秋云羿作弩注曰挥黄帝臣也孙卿子云倕作弓墨子云羿作引弩铭造作建百三家尤集制弓误制方余与类聚同吕氏春秋卷十七但有夷羿作弓四字无作弩之文弩字盖讹且弓篇不当说弩也又原钞注曰上应脱世本挥作弓五字见二酉丛书辑世本卷一钱校未考误以为吕氏春秋注耳荀子见解蔽篇墨子见非儒下篇山海经见海内经又初学记廿二引世本宋衷注言世本孙卿子墨子三说不同皆与本钞合又御览三百四十七引世本孙卿子墨子山海经亦与本钞合】 神名曲张 【龙鱼河图云弓之神名曰曲张○今案类聚六十御览三百四十七引龙鱼河图及陈本皆同事类赋引云亦见太公兵法】 桑弧表始彤弓显胎 【李尤良弓铭云弓矢之作爰自曩时桑弧表始彤弓显胎乡射载礼招命在诗力称颜高巧发由基不争之美亦以辨仪○今案百三家本李尤集脱桑弧二句力作玅由基作晋师夹注云玅一作力晋师一作由基陈本竟亦删改并改标目作招命在诗原钞面目失矣】 盖取诸暌 【周易系辞下云弦木为弧剡木为矢弧矢之利以威天下盖取诸暌】 如张之星 【吴录云挥观弧星始制弧者取如张之星也○今案初学记二十二引吴录无者取以下陈本脱取字余同】 各因其君之志虑又随其人之性情 【周礼考工记弓人云凡为弓各因其君之躬志虑血气郑玄注曰又随其人之性情】 天子戎器 【礼记明堂位云越棘大弓天子之戎器也】 天子之器 【谷梁传云偏弓鍭矢不出疆场注曰偏为??子鍭矢矢名也皆天子之器也○今案近本谷梁隐元年传偏作聘疆作竟注曰以下与范注不同当是别家注佚文陈俞本小注亦脱偏为八字】 以威天下 【周易系辞下云弦木为弧剡木为矢弧矢之利以威天下】 用戒不虞 【春秋元命苞曰天弓主司弓弩之张候变御难用戒不虞注曰虞度也矢弓张之指所解故之以豫绝以意度之事也○钱氏校两字改戒度改注是也天改夫为陈本误矣今案类聚卷六引元命苞主上有星字无之张以下玉函山房辑本据陈本作夫弓矢之张删注俞本亦然然注曰廿三字讹脱侍甚无可引订】 以射除患 【山海经云帝俊赐羿彤弓素缯以扶下国注曰以射除患○钱氏校赠改矰挟改扶今案吴校本山海经之海内经同又原钞羿误契据订陈俞俊作?亦误契】 赐征伐 【尚书文侯之命注曰诸侯有大功赐弓矢然后专征伐○今案注是孔传文原钞脱大字专字已据补陈俞本全引尚书删注】 赐有功 【毛诗云彤弓天子赐有功诸侯○今案见毛诗序】 上制上士服之 【周礼考工记云弓长六尺六寸谓之上制上士服之郑玄注人以其形儿大用此弓也○今案原钞将中制条混入此注内已更正陈本则三条合注此条下】 中制中士服之 【周礼弓人云弓长六尺有三寸谓之中制中土服之注亦如上也】 下制下士服之 【又云弓长六尺谓之下制下士服之郑注人以其形貌小用此弓】 泰山之柘 【韩诗外传云齐景公使人为弓三年乃成射不穿一札景公怒将杀弓人弓人之妻往见云此弓泰山之南乌号之拓燕牛之角荆糜之筯河鱼之胶此四物者天下之精材也不宜不穿一札如此夫射之道左手如拒右手如附枝掌如握卵精四指则如断注○今案汉魏丛书本外传卷八一札作二札燕作马?卒精作练不穿一札作穿札之少左手以下作在手若附枝掌若握卵四指如断短枝此则与原钞微异初学记卷廿二引外传筋作弭俞本节至乃成句亦同陈本改引列女传作晋平公事亦本于初学记廿二另条所引及事类赋十三引列女传非误也未分别耳】 文武之道 【礼记云子曰张而不弛文武不能也弛而不张文武不为也一张一弛文武之道也注曰张弛以弓弩喻人也弓弩久张之则绝其力久弛之则失其体也○钱氏校矢改久今案见杂记下原钞误作弛其力据礼记订改陈俞本作弗能弗为余同】 废之行之无忘自过 【大戴礼云弓之铭曰屈伸之养废之行之毋忘自过○钱氏校居男改屈伸息改自是也注内废之句改废兴之行而标目仍之则矛盾矣为陈本所误巳更正今案近本大戴武王践阼篇废之四字作废兴之行孔巽轩校本补注云废兴句一作废之之陈本亦标目与注不同】 张弓尚筋弛弓尚角 【礼记曲礼云凡遗人弓者张弓尚筋弛弓尚角注云弓有往来体皆欲令其下曲隤然类也○今案陈本筋作勇二字本同】 有缘者弓 【尔雅云弓有缘者谓之弓无绿者谓之弭注云今之角弓也○今案见释器陈本合下为一条】 以金谓之铣以玉谓之圭 【尔雅云弓之以金者谓之铣以蜃者谓之珧以玉者谓之圭注曰用金蚌玉饰弓两头因以为名○今案见释器圭作珪陈本已照改】 天子彤弓诸侯彤弓 【孙卿子云天子彤弓诸侯彤弓大夫黑弓礼也枚乘七发云左乌号之彤弓○世德堂本荀子十九大畧篇及文枚乘七发皆同陈本删去七发】 楚上宝 【鲁连子云楚戌章华之台酌诸侯之酒鲁君先至楚王悦之与之大曲之弓不琢之璧已而悔之伍举觉见鲁公曰大曲之弓不琢之璧楚上宝也吴及晋求于楚楚不与今闻在鲁必求之鲁君归楚○钱氏校将原钞声字熙陈俞本改作蒍改疆恐非今案左氏昭七年传正义引鲁连子悔之下作蒍启疆见鲁侯鲁侯归之以下俱无然御览八百二十引鲁连子作伍举见鲁君原钞举误声照订又作楚王之宝也吴及以下作吴求之弗与举兵伐楚鲁惧而归亦稍异之吴及晋五句陈俞本作齐与晋越则迥殊矣惟觉字诸本所未见】 天下选 【列女传云晋平公使工为弓已见上注义○今案阮刻刘向列女传卷六此段有四者天下之妙选也句此条作晋平公事而本篇上秦山之拓一条引韩诗外传作齐景公事其事其辞相同惟书名国名迥异或当时著书者各据所闻而引书者亦各据所见故陈本于上条亦改作列女传所由致误也】 三年乃成 【韩诗外传云齐景公使人为弓三年乃成○今案见本篇上泰山之柘下注与列火传事同而书异又一证也陈本不言所以然仍照引之】 九年来见 【阙子云宋景公使工为弓九年来见公曰为弓亦迟矣对曰臣恐不得见公矣公曰何也曰臣之精尽于此弓矣献弓而归三日而死○今案水经注十四引阙子年下有乃成二字弓亦作之亦无恐字得下有复字余同玉函辑本阙子据水经引亦然陈本脱矣字脱恐字脱此弓此字献弓作献公是据类聚卷六十引订但类聚公仍作弓白帖五十八引更简】 救日之弓 【周礼庭氏职云掌射国中之妖鸟若不见其鸟兽则以救日之弓与救月之矢射之注云救日食则伐鼓北乡射太阴月蚀则伐鼓南乡射太阳以此弓矢射之○今案周礼秋官妖作夭近本郑司严注云救日之弓救月之矢谓日月食所作弓矢又元注云于日食则射太阴月食则射太阳陈本祇得康成注数句而原钞之注早已佚去诚见所未见古本之足矜重也如此】 太阴之弓 【周礼庭氏职云掌射国中之妖鸟若其神也则以太阴之弓与枉矢射之○钱氏校度改庭固改国侠改妖任改枉】 桑弧 【礼记云男子生以桑弧蓬矢六射天地四方○今案内则篇同】 桃夭 【张衡东都赋云桃夭棘矢所发无臬○今案文选同】 象弭 【毛诗采薇云象弭鱼服郑笺云弭弓反末弩以象骨为之以肋御者解辔给宜滑也○钱氏校照陈俞本愲改骨恐误今案诗郑注弩作别正作滑余同】 角弧 【列子纪昌学射于飞卫飞卫曰尔学视小如大纪昌以麾悬虱于牖南面掌之三年之后如轮观物皆丘山也乃以燕角之弧朔蓬之干贯虱之心而悬不绝○钱氏校补卫字簳字风改虱而改如今案列子汤问篇麾作牦干作簳火六十引与陈本皆作檐作干贯上有二字余同】 大弓 【春秋縠梁云盗窃宝玉者□圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗徐邈云封珃封所受珪也皆周公锡命所受也○钱氏校补师字亡字云字今案谷梁传定公八年盗窃下有宝玉大弓四字陈本脱注余同原钞标目误秦弓己据传订改】 良弓 【史记云高鸟尽良弓藏○今案史记越世家范蠡遗大夫种书有此二句然高作蜚又淮阴侯传果若人言下亦有此二句同】 安弓 【周礼考工记云骨直以立忿执以奔若是者为之安弓安弓为之危矢郑注云奔犹疾也战国策云楚有好以弱弓微徽加归雁之上者顷襄王闻而召问之对曰大王之贤所发非直此也王何不以圣人为弓以勇士为缴时张而射之○今案周礼冬官弓人同又近本楚策脱此文考类聚六十引国策大王十字作见鸟六双余同御览三百四十七引亦无此十字而召作召而余同陈俞本删去国策】 巨黍孙 【卿子云繁弱巨黍右之良弓○钱氏校补弱字今案荀子十七性恶篇同陈本巨作矩余同】 宛转 【邺中记云石虎女骑皆手握雌黄宛转角弓○今案陈本同杜公瞻编珠卷二引邺中记角弓作刀字余同】 乌浒弧竹 【南州异物志云鸟浒人有弧竹皮厚寸余破以作弓长四尺名曰弧弓○今案御览三四穴十七引南州志同陈俞本人作国余亦同】 鲜卑角端 【续汉书云鲜卑禽兽异于中国有野马原羊角端牛以角为弓世谓之角端弓也○今案御览三百四十七引及陈本同俞本原作羱余亦同考姚辑汪辑本续汉书附末亦作羱】 挹娄如弩 【魏志云挹娄弓长四尺力如长弩○今案魏志鸟丸等传长弩作弩矢余同陈本已改】 句骊谓貊 【又云句骊别种居小水因名小水貊出好弓所谓貊弓也○今案同上魏志鸟丸等传居作依陈本因上有作国二字□名字余同】 不过三石 【尹文子曰宣王好射所用弓不过三石以示左右引之中门而止皆曰此不下九石宣王终身自以为用九石也○今案诸子奇赏本尹文子门作闻】 鸾三百斤 【东观汉纪云盖延字巨卿渔阳人身长八尺弯弓三百斤○今案类聚八十五引东观记及姚辑本无渔阳人三字余同吴淑事类赋十三引及汪辑本与原钞同】 贯虱之心而悬不绝 【列子云纪昌学射于飞卫已如上说○今案学误李已据上引汤问篇更正】 余力逸劲饮羽石梁 【阙子云宋景公使工为弓九年来见公曰为弓亦迟矣对曰臣恐不得见公矣公曰何也曰臣之精尽于此弓伏献弓而归三日而死公张弓登虎罔之台东面而射矢踰孟霜之山集彭城之东其余力逸劲饮羽于石梁夫精尽于一弓而身为天死况治天下奈何其独也音者熊渠子夜行见寝石以为妆虎关弓射之□矣歙羽下视之石也却复射之矢摧无迹○钱氏校云案石梁以下不可解亦不接拟删今案本篇上引阙子三而死句上类聚六十引阙子无矣字恐字此字面作西引至石梁句上御览三百四十七引阙子无种工九字亦脱恐字此字孟误西再考水经注四十引阙子自宋景而而死句为一段以下复引公张弓至独也为一段其昔者至无迹句则永兴另引新序者惟原钞东面以下讹舛特甚钱氏旧校据陈本补而射至石梁句然山误阳且脱补集彭城之东五字已谬又将而身为夭死至无迹三行涂去谓不可解拟删尤谬也又按原钞而身以下夭误矢况治误冗诏奈误今其误期脱独也二字昔者以下阙误阁射误躬摧误权　误迩已据诸本订正苦陈本凡所无者不求他证则尽删之非所敢知也】 商阳手弓 【谢记云工尹商阳与陈弃疾追吴师及之手弓弊一人○今案檀弓下】 子胥贯弓 【史记云楚使者捕伍子胥子胥赏弓执矢向使者使者不敢近也○今案史记伍子胥传向作向近作进原钞胥每作胥传钞误作肯已订正陈本照史记改向进二字】 冉坚牛弓 【左氏云冉坚射陈武子中手失弓而骂以告平子曰有君子白皙须眉甚口平子曰必子强也注曰冉坚季氏臣也失弓而骂武子骂也子强武子字也○钱氏校矢改失折改皙李改季是也删骂也骂字非也今案左氏昭廿六年传坚作竖须上有鬒字陈俞本亦作坚但传无平子以下注无子强以下】 楚王亡弓 【家语云楚恭王出游亡其乌号之弓左右请求之王曰止楚人失弓楚人得之何求焉○今案家语好生第十号作皞类聚六十引事类赋十三引及陈本皆作号陈又脱止字余同考号亦与皞通】 好以大屈 【左传云楚子享公于新台使长须者相好以大屈杜预注宴好之赐也大屈弓名也○钱氏校谒改鬣今案见左氏昭七年传又宴误晏已据传订】 锡文侯 【尚书文侯之命云平王赐晋文侯彤弓一彤矢百卢弓矢千孔安国传云彤赤他卢黑也○今案文侯之命矢百下作卢弓一卢矢百阮氏校记云古本卢并作旅天宝三载改作卢详禹书撰异但本钞箭篇引与此同是隋时已有作卢者又考左氏僖廿八年传命晋侯下有此三句淮卢作玈耳】 问子贡 【左传云卫出公自城鉏使以弓问子贡且曰吾其入乎子贡稽首受弓对曰臣不识也○钱氏校镯改鉏补且字其入乎三字受字今案左氏哀廿六年传】 受言藏之 【毛诗云彤弓弨兮受言藏之我有嘉宾中心贶之○今案小雅彤弓篇】 受赐藏之 【谷梁云定公八年盗窃宝玉大弓武王之戎弓也周公受赐藏之鲁也○今案详本篇上大弓条下】 偃王天瑞 【博物志云徐偃王欲舟行上国乃通沟陈蔡间得朱弓朱矢以已得天瑞遂因名为弓自称徐偃王也○钱氏校据陈本补舟字陈字已字今案吴校本椑海本博物志卷七同】 模趺神感 【吴时外国传云扶南之先女人为主名柳叶有模趺国人字混慎好事神一心不解神感玉意夜梦人赐神弓一张教载贾人舡入海混慎晨入庙于神树下得弓○今案吴淑事类赋十三引外国传无一心句御览三百四十七引外国传解作澥舡作舶陈俞本脱柳叶以上脱教载句亦作懈余同】 

　　○弩四十七 

　　弩生于弓 【吴越春秋云陈音对越王曰弩生于弓弓生于弹古史考云黄帝作弩李尤弩铭云放自近古发意所覩前圣制弓后世造弩机牙发矢执破丑虏○钱既勤校云放即古昉字今案吴越春秋已详本钞弹篇古史考见平津馆辑本及御览三百四十八引又太公兵法引亦同李尤铭见类聚六十引同惟御览三百四十八引改放作粤陈本全引吴越春秋数百字作补删古史及铭俞本亦然】 神名远望 【太公兵法云弩之神名远望也○今案陈本及类聚六十御览三百四十八引太公兵法同】 南岳之干 【朱异弩赋云南岳之干钟山之铜应机命中射隼高镛○钱氏校据陈本异下删口贼字兵改岳令改命集改隼皆合今案陈本同俞本又将此赋移入白帖】 恒山檿干 【陈琳武军赋云弩则幽都筯角恒山檿干通肌畅骨起崇曲弹○钱氏校筋改筋桓改恒匣改通崇起改起崇惟角误力不改今案本篇下引武军赋作角作起崇百三家本陈琳集亦作角起崇四字作崇蕴曲烟严辑陈琳集此赋又角作骨余与百三家同是据类聚五十九引也】 其柄曰臂钩弦曰牙 【释名云弩怒也其柄曰臂也钩弦者曰牙似牙齿也牙外曰郭为牙之规郭也下曰县刀其形然也合名之曰机如机之巧也○今案明本释名释兵篇臂下有似人臂三字类聚六十引及陈本详畧少异】 臂为道路牙为执法 【吴越春秋云弩之妆皆何法陈音曰臂为道路通所使也牙为执法守吏卒也○钱氏校补曰字补守吏卒三字今案汪本吴越春秋勾践阴谋外传卷九皆何法作何法焉牙为二句应在臂为之前陈俞本全段引补亦然】 弦为军师关为守御 【又云越王曰弩之妆皆何法陈音曰弦为军师御战士也关为守御检去止也○今案同上】 损则不钩益则不发 【尸子云夫弩机损若黍则不钩益若口则不发言者百事之机也圣王止言朝而四方治之也○今案原钞脱口则不三字据上句句法补陈俞本皆脱此条考见平津辑本尸子卷上其夹注云夫弩机至机也数句从书钞武功部引补又云止本作正从书钞引改今原钞作止是孙子未尝无臆改处】 大黄 【汉书李广以中郎令将四千骑出右北平博望侯与俱勾奴左贤王将四万骑围广广身自以大黄射其稗将煞数人注曰太公陷坚服强用大黄参连弩也○钱氏校以陈本无望侯四字遂连博字一并删去误矣今案汉书五十四李广强作郄敌余与原钞同陈俞本照改但脱望侯四字】 沉紫 【陈琳武军赋云弩则幽都筋角恒山檿干通肌畅骨骨起崇曲弹大黄沉紫朱绣别缘客机庭臂直矢轻弦○钱氏校筯改筋道改通肥改肌今案前四句详本篇上类聚五十九引亦无下四句百三家集脱大黄二句】 白的 【华阳国志云秦昭王时有一白虎游巴蜀伤害千余人昭王乃重募能杀虎者邑万家阆中能作白的之弩乃登楼射杀白虎○今案御览三百四十八引华阳志秦昭作秦襄下句仍作昭阆中下有夷廖中三字余同顾校本巴志篇昭下有襄字的作竹阆作国陈俞本颇殊】 黄间 【陈琳武军赋云弩则幽都已具上○今案此条如引武军赋则标目当作大黄小注必误除俞本已改引岳射雉赋考文选射雉赋原有黄间机张句但下条赵都赋亦有黄间二字疑同引一典耳】 绿沉 【刘劭赵都赋云六弓四弩绿沉黄间堂屿鱼觞丁合角端○今案初学记廿二引赵都赋六上有其用器三字间误洞嵠作溪御览三百四十七引此赋缘误绿嵠亦作溪陈本劭作邵添其用器三字余与本钞同】 紫间 【陆机七微云捺紫问之神机审必中而后射○钱氏校紫上据陈本补操字非是今案御览三百四十七引操作捺据订严辑陆机文亦照御览改】 劲弩 【战国策云苏秦说韩王曰天下劲弩皆自韩出射六百步之外也○今案见韩策自帖五十八引亦同本篇下亦引原钞小注劲误动出误步已照订】 神弩 【刘欣期交州记云安阳王者其城在乎道县之东北林贺周相睪通徐作神弩赵曲者南越王佗之孙屡战不克矫托行人因得与安阳王女媚珠通截弦而兵既重交一战而霸也○今案水经三十七叶榆水注引刘交州记其城十三字作有神人名四字睪作皋徐作治无赵曲以下陈本改引日南传事同而文异】 千钧 【史记穰侯传云苏代遗穰侯书曰以天下攻齐如以千钧之弩决溃拥也○钱氏校式改代初改攻拥改??雍今案原钞遗误遣据史记穰侯列传订改】 万钧 【徐爰宋书云宋高祖军多万钧神弩所至莫不推陷○今案陈俞本同】 八石 【太公六韬云选车士之法取年四十以下长七尺以上力能壳八石弩射前后左右皆便习者名武车士遇之不可不厚○钱氏校照陈本土改士补能壳二字今案陈俞本有增引】 幽冀百石 【魏明帝武平谓哥诗曰长戟十万队幽冀百石弩发机若雷迅一发连四五○今案武平谓哥四字疑误陈本删之余同】 神机千两 【王昶檄江南文云今使百万之师已具十年之储严锋百炼神机千两○今案严辑王昶集脱此四句陈本标目作十两注作千万】 魏氏琐连 【汉官解故云黄魏琐连孙吴之法注曰兵书有黄氏琐连之器盖弩射法也○校照陈本删魏上黄字似不必今案平津辑本汉官解故谓书钞武功部亦引作黄魏】 陈王参连 【华峤后汉书云陈敬王宠为善弩射其秘法以天覆地载参连为奇○今案御览三百四十八引敬作愍善作古姚辑汪辑本华书亦作愍无为字余悉同又本篇下再引仍作敬亦无为字】 太仆擅名 【崔寔正论云永平建初之际去战未久官兵劲利有蔡太仆之弩擅名天下○帬书治要四十五采政论战下有攻字又作官兵常牢劲精利御览三百卅九引政论官兵作兵器本钞剑篇引政论更详】 子所出 【淮南子云乌号之弓溪子之弩不能无弩而射注曰溪子弩所出国名也○今案淮南俶真训同许慎此注汉魏丛书本已失载陈俞本注亦不同原钞标目脱出字小注脱弦字已据订正】 徐州强弩 【英雄记云王匡字公节辟大将军何进府进使匡于徐州发强弩五百西诣京师○钱氏校补王匡二字今案说郛本英雄记同使??干??干字尚缺末笔宋人传钞避太祖讳者】 天下精兵国家瞻核 【蔡邕卢州刺史议云伏见幽州突骑冀州强弩为天下精兵国家瞻核四方有事军师奋攻未尝不取辨于二州者也○今案本钞骑篇引瞻核作胆核两州下衍刺史二字无四方以下百三家蔡集作幽冀刺史久阙疏瞻核作瞻仗脱取字辨作辨余同严辑邕文据书钞弩篇引瞻作瞻余亦同陈本幽作豳删国家句军师句】 陷阵破敌 【太公六韬云陷坚阵攻强敌以大黄参连弩大扶胥车四十六乘才士强弩矛戟为翼○钱氏校补陷字士字状咡改扶胥今案御览三百四十八引六韬攻作败胥作月四作三材作才余同陈俞本四改三余亦同】 破胆绝虑 【尉缭子云兵如摠木弩如羊角无不破胆绝虑也○钱氏校补木弩五字胆绝二字今案陈仁锡本尉缭子兵谈篇末句作人人无不腾陵张胆绝乎疑虑陈俞本已改】 假刀 【太公金匮云弩之戟为翼弩之书见奔远行在才者与任武者也○今案此条有脱讹陈俞本删之】 乘风 【慎子云弩弱而矰高者乘于风也身不肖而合行者得助于众○严氏校云案弩弱而矰高者而令行者俱见本书上文今案守山阁本慎子威德篇弩弱二句下注云见书钞卷百廿五引又御览三百四十八亦引陈本无身不二句】 五鼓皆张羊角四鼓视麾所指 【军令云弩独前战令五鼓皆张羊角四鼓视麾所指○今案陈本同】 右手发机左手不知 【吴越春秋云陈音对越王曰举弩望敌翕心咽烟与气俱发右手发机左手不知一身异教岂但雄雌此正由射持弩之道也○周星诒校云案大德本吴越春秋应补望字烟与二字正字又堂改岂如此乃合今案汪校本吴越春秋勾践阴谋外传第九无由字】 三发众溃 【续汉书云虞诩为武都太守虏来攻城诩出战敕曰吾言强弩射之小弩发言小弩射之强弩发于是小弩先发虏以为弩力极即解弛使强弩二十张共唯一人而射之三发而三中虏众溃○今案御览三百四十八引续汉书敕曰至一人而射之句止但改作使人混弩射之陈俞本删敕曰至解弛其下作使二十万强虏共射一人三发而三中虏众溃汪辑本无二十万字无一人字溃下有乱字余与陈俞同姚本脱】 十发同孔 【华峤后汉书云陈敬王宠善弩射十发十中皆同孔也○今案详本篇上姚辑汪辑本华书敬作愍孔作处余同】 射六百步 【战国策云苏秦为楚合纵说韩王曰地方千里带甲数十万天下之劲弩皆自韩出溪子少府时力距来皆射六百步之外也○今案韩策楚作赵原钞脱王曰二字脱韩字皆据本篇上引补】 射五十步 【墨子云二步一木弩必射五十步以上也○今案墨子城门篇同原钞以作已据改陈本仍作已】 射三里 【吴云锺离牧谓朱育曰大皇帝以中国多骑欲得骑以当之不若神锋射三里贯洞三四马骑莫敢也○今案亦见类聚卷六十引会稽典录以作而不若作然吴锋下弩字余同陈本改引会稽典录添弩字余与本钞同】 发万人 【日南传云南越王尉佗攻安阳土有神人睪通为安阳王治神弩一发万人死三发杀三万人□退矣○今案类聚六十引日南传无攻字无为字弩□作一张一发大死三发杀三万人无佗退三字】 贯四马 【吴书云锺离牧谓朱育日具如上言○今案详射三里条下】 万弩俱发 【史记云庞涓追孙膑膑量其暮至马陵马陵峡可伏兵乃欲树而书之曰庞涓死此于是令齐军善射者万弩夹道伏兵期日暮见火举而俱发庞涓夜至乃钻火烛之读书未毕齐军万弩俱发魏军大乱涓乃自刎也○今案史记系吴列传量作度峡作道狭刎作刭余同本钞百十六谋策篇引与史记同陈本照史记增引】 千弩俱发 【汉书云李陵至浚稽与单于相值前行持戟盾后行持弓弩虏见汉军直前陵抟战攻之千弩俱发应弦而倒○钱氏校抟陵作陵抟非也已更正今案汉书四十五李陵传前下有就营二字余同】 千张前发 【英雄记云袁绍击公孙瓒先令麦?句义领精兵八百强弩千张以为前发○钱氏校因标目发误后照注订改今案御览三百四十八引英雄记发作登说郛五十七英雄记亦作登余同陈俞本皆改登】 一张为备 【谢承汉书云高帝在平城为胡所围一人俱角弩一张为备康悉罢之○钱氏校家改围今案陈俞本皆作因脱康悉四字考姚辑汪辑本谢书与陈俞本同】 持满外向 【汉书云高帝在平城胡所围七日不得通高帝使厚遣阏氏冒顿乃开围一角帝欲出驰英因徐徐行弩皆持满向外字以得脱○钱氏校以原钞厚误后删之非也今案史记匈奴列传亦有高帝使使厚遣阏氏句余不同汉书卷九十四上匈奴传不得通作不得相救饷使下有间专二字帝欲以下作于是高帝合士皆持满傅矢外乡从角直出陈俞本悉照今汉书改】 持强并发 【续汉书云青犊等众在射犬世祖引兵将击之耿纯军在前贼忽夜攻纯两射营中纯勒部曲不动选敢死二千人俱持强弩各傅三矢使衔枚闲行绕出贼后齐声呼噪强弩并发贼众惊走○钱氏校太改犬两改雨纯改绕操改噪之改走今案姚辑本汪辑本续汉书皆脱此条惟范书卷五十一耿纯传同陈俞本改引范后汉】 陈音善说 【吴越春秋云越王曰弩之状皆何法陈音曰弩之所向无不恐者臣之愚劣道术于此越王曰善哉子之说弩○周星诒校云案大德本无弩之状三字恐作死术作悉今案卢抱经重校元大德本吴越春秋亦然又明吴琣校本亦无伏弩二字恐者作死也术作悉子之说弩作尽子之道】 邓芝性好 【华阳国志邓芝巴郡人征涪陵见玄猿缘山芝性好弩手自射猿中之○今案顾校廖刻本华阳志卷一猿作狙邓芝八字作大姓余巨反邓芝讨平之陈本脱巴郡人三字余与本钞同】 甘宁挟持 【吴志甘宁字兴霸巴郡人少有气力好扶持弓弩负眊带铃○钱氏校志改字见改挟领改铃今案吴志卷十甘寍传同】 严世引射 【晋阳秋云初高祖勒兵阏下造曹爽门帐下守督严世引弩将射高祖孙谦止之○今案类聚六十引晋阳秋造作经帐上有爽字无守字余同陈本增引稍异】 太守负弩先駈 【汉书霍去病为骠骑将军过河东河东太守郊迎负弩先駈○今案汉书六十八霍光传过作道出先上有矢字陈俞本与本钞同】 县令负弩先导 【汉书云司马相如为中郎将持节往使蜀太守以下郊迎县令负弩先导○今案原钞误郎中将脱往字考汉书五十七下司马相如传及史记又本钞百廿五弩篇引汉书皆作中郎将有往字已照订末但作负弩矢先驱】 弦断矢激 【范晔后汉云宋则字符矩则子年十岁与苍头共弩射苍头弦断矢激误中则之子即死奴叩头就诛则察而恕之○钱氏校其改共则改即怒改奴今案范书五十七宋弘附则】 忽噤不发 【王晋书云朱向拒鲁贼于河南向常所用弩忽禁不发向知己佖死后果被伤○钱氏校何改向今案陈俞本死作败余同】 疏勒煮弩 【东观汉记云耿恭在疏勒城救兵不至车师复反与匈奴恭食尽困穷乃煮铠弩食其筋革○今案白帖五十八引筋革作筋以为粮御览三百四十八引作穷困作士乃姚辑汪辑本东观记反作叛亦作穷困余悉同陈俞本删车师七字余照御览改】 狄道噉弩 【朱理马援表云西羌反煞吏唯狄道为国固守然民饥饿噉弩煮履援救倒悬之急○钱氏校以原钞理马援误李马受煞误勃因照陈俞本删云李马受三字又改援救作宜救皆非也今案御览三百四十八引朱勃理马援表无西字余同并据本钞守备篇亦引朱勃此表据以订正】 枉矢西流见之而惊 【尚书帝命验云王弩发惊天下注曰秦野有枉矢兵精也天下见之而惊呼○今案类聚六十引帝命验王作玉御览三百四十引兵精也作星形似弩其星西流八字余同陈本照御览改】 其形如虵恶之因疾 【风俗通云汲令应郴夏至日诣主簿杜宣赐酒北壁上悬赤弩照于杯中其状如虵宣恶之因得病郴后知之使宣于故处设酒杯中犹有虵因谓曰此壁上弩影耳非有虵宣意解病即瘳也○今案近本风俗通恠在篇汲令四字作予之祖父彬为汲令余亦大同小异陈本增引频多惟类聚六十引汲误彼诣误请恶上有畏字知之下作惟必悬弩所为也余与本钞同】 

　　○箭四十八 

　　夷牟作矢 【世本云夷牟作矢注曰黄帝臣○案张氏二酉丛书辑世本据山海经注初学记射义疏御览类聚引同惟御览三百四十九引世本注作二臣陈本牟下有始字】 浮游作矢 【孙卿子云浮游作矢○今案见荀子十五解蔽篇初学记二十二引亦同】 神名续长 【大公兵法云箭之神名续长○钱氏校据陈本明改名今案类聚六十御览三百四十九事类赋十三引太公兵法同】 附于矢星 【春秋元命苞曰矢附于旁众四射注曰矢附矢皇也还近弩伤也四射四方射也○今案玉函山房辑元命苞祇据陈本引旁众误矢星又注脱矢附二句俞本亦然原钞脱旁字已据本篇下引补】 妢胡之笴 【周礼考工记云妢胡之笴此材之美也郑注妢胡胡子之国在楚旁笴矢干也○钱氏校笥改笴天改矢今案见冬官总序】 淇园之竹 【东观记上拜寇恂河内太守伐淇园之竹治矢百余万○今案御览三百四十九引东观汉记守下有恂移者属县讲兵肄射二句姚辑＝汪辑本亦然陈俞本照添入明本吴淑事类赋十三引作续汉书亦同】 南山之竹 【家语曰子路曰南山有竹不扶自直斩而用射达于犀革以此言之何学为孔子曰括而羽之镞而砺之其人不益深乎○钱氏校据陈本与改羽锄改砺余改深今案近本家语子路初见第十九扶作揉用射作用之为作之有然本篇下再引与此条悉同陈俞本又何下有用字余亦与本钞同】 董泽之蒲 【春秋左传云晋之战于邲楚囚智莹智庄子以其族反之厨武子御每射抽矢菆纳诣厨子之房厨子怒曰非子之求而蒲之爱董泽之蒲可胜既乎杜注菆好箭房箭舍也董泽在河东生蒲柳可以为箭也○钱氏校营改莹方改反树改厨丛改菆受改爱今案见左氏宣十二年传原钞尚脱于邲二字据补惟杜注祇菆好六字同余则详畧颇异是永兴节录者】 綦卫之箭 【列子云逢蒙之弟子曰鸿超怒其妻而布之引乌号之弓綦卫之箭射其目矢来注眸子而眶不睫矢坠地而尘不扬○钱氏校逢改逄今案列子仲尼篇逄作逢明本事类赋十三引及陈俞本皆作逢】 卫箘辂 【云水激则悍矢激则远淇卫箘簵饰以银锡虽有薄缟之蟾腐荷之橹然犹不能穿也若不假以筋角之力弓弩之势则贯??儿甲而径于革盾也○钱氏校据陈本银改锡憺靡苟改蟾腐荷勃改势先改??儿经改径看改盾是也惟悍误归末改橹改缯则大谬矣今案见淮南兵畧训陈本饰作载穿作独射恐不免为俗本所误惟本钞若不假三字陈作假之近是或不字是衍文】 八矢之法 【周礼云掌六弓八矢之法枉矢絜矢杀矢鍭矢矰矢茀矢恒矢痹矢也○今案本钞脱枉矢二字据周礼夏官补】 四鍭既钧 【毛诗云四鍭既钧舍矢既破毛苌传曰鍭矢参亭也○钱氏校亭误改停祇照陈本未深考耳今案见大雅行苇篇毛传作参亭正义作参停】 金鍭 【尔雅云金镞箭羽谓之骨镞不箭羽谓之志○今案尔雅释器箭作翦】 竹矢 【尚书云垂之竹矢在东房孔安国注垂舜共工所为皆中法故传宝之也○钱氏校方改房妄改安今案见顾命篇】 青石 【魏志云挹娄弓如弩矢用括长尺八寸青石为镞古肃慎国也○钱氏校以原钞肃慎国三字误作俗情由遂照陈本删去非是今案见魏志三十乌丸等传钱氏之删亦不知此是本传文永兴节之者原钞又脱弓如二字已据补白帖五十八亦照本钞引】 焦铜 【陈琳武军赋云矢则申息肃慎箘簵空疏铜毒铁干镞鸣鍭○今案百三家本陈琳集干镞句作丽毂挞辀陈本与本钞同】 赤茎白羽青茎赤羽 【六韬云飞凫赤茎白羽电景青茎赤羽○钱氏校照本韬下添注字误矣今案平津辑本六韬军用三十一此二句是正文类聚六十引与本钞同】 忘归之矢 【孔丛云楚王张繁　弱之弓载忘归之矢以射蛟??儿于云梦也○钱氏校因孔丛上原有王昶檄江南文云六字竟照陈本删孔丛二字谬甚今案王昶六字实因下条而误考孔丛子公孙龙篇梦下有之围二字又初学记二十二引孔丛亦与书钞悉同】 无前之矢 【王昶榭江南文云搏无前之矢贯映日之甲○今案陈本抟作释严辑王昶，文据书钞引亦改释贯作实】 肃慎楛矢 【国语云弩长丈有咫肃慎时之矢即偌矢也○今案近本鲁语下云肃慎氏贡楛矢石弩其长丈有咫余其栝曰肃慎氏之贡矢陈本与本钞同考明本吴淑事类赋引国语丈作尺】 申息箘簵 【陈琳正军赋云矢则申息肃慎箘簵空疏焦铜毒铁干镞鸣鍭○今案详本篇上】 以威天下 【周易系辞云弦木为弧剡木为矢弧矢之利以威天下○钱氏校孤改弧】 可以御敌 【释名云镝敌也可以御帝也○今案释名释兵篇同】 四方射 【春秋元命苞曰矢附于旁众四射注曰矢附矢星也遂近弩伤也四射四方射也○今案详本篇上】 激则远 【淮南子云水激则悍矢激则远○钱氏校因此条脱悍字遂据本篇上引补归字抑知归字已误朱未校出又一误再误矣今案见淮南子兵畧训同】 入益深 【家语云子路曰南山有竹不扶自直斩而用射达于犀革以此言之何学为孔子曰括而羽之镞而砺之其人不益深乎○今案详本篇上文】 恐不伤 【孟子曰矢人岂不仁于函人哉矢人惟恐不伤人函人惟恐伤人○今案见公孙丑上】 言皆灭 【释名云齐人谓锜为镞言其所中皆族灭也○今案见释兵篇】 发发相及矢矢相属 【列子云善射者能令后镞中前括发发相及矢矢相属前矢造准而无绝落后矢之括犹衡弦视之若一焉○钱氏校补犹衡二字今案见列子仲尼篇】 卢矢长三尺 【三礼图云卢矢长三尺○今案玉函辑本三礼图谓据书钞百二十五引卢字上有彤矢长三尺句而陈俞与本钞皆祇引卢矢一句未知其从何来也】 木矢长六尺 【山海经云郭璞注曰晋永嘉二年有鹙集于始安县得一木矢贯之铁镞其长六尺有半也○今案大荒东经得一两字作有廿里之鷔陂中民周虎张得之十三字余同陈俞本已照添入】 彤矢 【尚书文侯之命云平王锡晋文侯彤弓一彤矢百卢弓矢千孔安国注彤赤也卢黑也○今案详本卷上弓篇】 朱矢 【博物志云徐偃王通沟陈蔡之间得朱矢○今案博物志卷七同亦详本卷弓篇】 棘矢 【张衡东京赋云桃弧棘矢所发无臬○今案标目棘误篷已据注及文选订改】 药箭 【英雌记云吕布之来莒城霸等畏布登城上药箭乱射颇中人马○王石华校以原钞霸等三句误移下条又下条为诸六句误移入此均移正今案陈俞本之来作将兵向无城字霸上有臧字无颇字余同】 火箭 【魏畧云郝昭字伯通攻陈仓城为诸葛所围起云梯卫车以车临臧昭以火临城箭逆射其云梯上人皆烧死○王石华校云案药箭火箭引两注混合已改正今案魏志卷三明帝纪注引魏畧通作道以下无车字火下无临城二字稊下有梯然梯三字陈俞本意同而文少异】 毒药 【东观记云匈奴攻金蒲城耿恭以毒药傅矢传语匈奴曰汉家神箭其中创者必有异因发弩射之虏中矢者视创皆沸并大惊○今案见聚珍本姚辑本东观汉记耿恭傅原钞蒲误蒲已据订余同陈俞本皆作蒲又明本吴淑事类赋引作续汉书亦同亦作蒲】 毒■〈金截〉 【陈琳武军赋云矢则申息肃慎箘簵空疏焦铜毒铁○今案初学记廿二引武军赋与本钞同御览三百五十事类赋十三引武军赋疏作流与鍭同韵但本篇上两引亦皆作疏】 来歙断木 【续汉书云来歙击隗嚣至略阳城大战登城相射弓弩尽乃发屋断木为箭○今案御览三百四十九引至作守无弓弩句余同陈俞本所引加详姚辑本续汉脱大战六字弓弩作矢汪辑本亦弓弩作矢余悉同】 陈球羽矛 【张璠汉记云陈球为零陵太守贼数百人攻郡球乃内吏民老弱与共城守弦大木为弓羽矛为矢引机发矢远射千余步○今案御览三百四十七引百作万无乃内八字余同　妹张璠汉记贼数百十七字少异余同汪辑本亦百作万郡作零陵余与原钞悉同陈本改引后汉书】 由矫矢 【张华励志诗云养由矫矢兽号于林蒲卢萦缴神感飞禽○今案宋本文选同日本无注文选作蒲且考李注蒲卢旧说云即蒲且也而百三家本茂先集又已误作蒲芦矣】 庾公抽矢 【○今案孟子离娄下篇】 

　　北堂书钞卷第一百二十五 

　　●北堂书钞卷第一百二十六　　武功部十四 

　　隋秘书郎虞世南撰 
　　南海孔广陶校注 
　　箭筒四十九　　　　　　步?五十 
　　射捍五十一　　　　　　柝五十二 
　　鹿角五十三　　　　　　攻具五十四 
　　勒五十五　　　　　　　镳五十六 
　　羁五十七　　　　　　　鞍五十八 
　　障泥五十九　　　　　　珂六十 
　　马鞭六十一 

　　○箭筒四十九 

　　仲秋献箙兽皮为之 【周礼云仲秋献矢箙注云箙盛矢器以兽皮为之也○今案周礼夏官同陈本注仲作中箙作服】 棚所以覆盖 【诗义问云棚所以覆矢也谓箭筒盖也○今案御览三百五十十引诗义问同】 籣所以盛负 【说文云籣所以盛弩矢人所负也箙弩矢箙也○钱氏校以原钞箙弩误箭弩照陈本删此句非是今案说文竹部同陈本又籣误欗】 鱼箙 【毛诗云象珥鱼箙郑笺云箙矢箙也○今案小雅采薇篇箙作服余同本钞百二十五弓篇引亦作服服与箙同】 夏箙 【司马相如子虚赋云右夏箙之劲箭注云夏大也箙箭箙也○今案文选同惟李善注引服虔异此为隋前古注无疑陈本删夏大也句】 童谣箕箙 【国语云周宣王时有童谣曰檿弧箕箙实亡周国贾逵注箕木名箙矢筒也○钱氏校颜改谣王石华校张改弧达改逵今案见郑语箙作服而陈本改引周本纪殊谬】 鬼偷箭筒 【集异记云丹阳张承先有一鬼为张偷得一箭筒语之慎勿至新亭射此三井陶家物张以借佗鬼骂欲烧物张驰取还乃止○今案御览三百五十引集异记语之作云物作屋余同陈本无筒字脱张以三句】 

　　○步叉五十 

　　矢房箭舍 【左氏云知庄子每射抽矢菆纳诸厨子之房杜注曰房者箭舍也○今案左氏宣十二年传晋楚战于邲事本钞脱杜字据补陈本将标目分作二条蛇足矣】 建弓 【释名云马上曰鞬鞬建也弓矢并建立其中也○今案见释兵篇原钞脱建字据补陈本并下条合注于此】 带箭 【释名云步叉人所带以箭叉其中也○今案亦见释兵篇】 金步叉银步叉 【赵书云石虎破刘曜获金银步叉○王石华校唐改虎留胤改刘曜车改?今案御览三百五十引赵书同陈本改作二条并增注】 

　　○射捍五十一 

　　朱韦为之所以逐弦 【三礼图云檖者臂捍以朱韦为之谓之檖者所以逐弦也○今案玉函山房辑三礼图据陈本引亦同】 桓公脱捍 【筦子云桓公弋管仲隰朋朝公望二子弛弓脱捍而迎之○王石华校弥改弛并备桓公弋三字今案管子戒篇捍作焊余同又御览卷三百五十引亦同】 羿执鞅抉靬 【韩子云羿执鞅靬引弓关机越人争为持的○今案原钞韩误朝考韩非子说林训下篇抉作持引作操余同又俗本扞误扜陈本改引括地图非也】 

　　○柝五十二 

　　重门击柝 【易云重门击柝以待暴客盖取诸豫○今案易系辞下陈本辞误词】 周庐击柝 【汉旧仪云中宫卫宫城门击刁斗传五夜卫士周庐击木拆○今案文选新刻漏铭注又阳给事诔注皆引汉旧仪合校此条中宫作宫中又宫上无卫字夜作伯余同陈俞本误作官城】 抱关击柝 【孟子云枹关击柝者皆有常职】 函谷击柝 【张衡东京赋云函关击柝于东西○今案文选同】 不识击刁斗 【汉书云李广击胡不击刁斗自卫未尝遇害程不识正部曲击刁斗○今案见汉书五十四李广传原钞尝误常据订】 宫门击刁斗 【汉旧仪云中宫卫宫越门击刁斗传五夜也○今案原钞击误系据本篇上引改】 

　　○鹿角五十三 

　　烧鹿角 【魏武帝策令云夏侯渊令烧郄鹿角去本营一十五里○今案御览三百三十七引军策令令烧作垒入斩数十人○今案吴志卷十引江表传俞作踰人作给本钞百三十鼓吹篇附录引及陈俞本亦然】 鹿角五营 【晋惠帝起■〈尸外立内〉注曰王浚追石军于斥丘超恃重不与战以鹿角安五营○钱氏校照陈本复改浚补军字今案御览三百三十七引晋惠起居注石下有超字安五作为字又夹注一云以角步安立营陈俞本照改为营余同】 露布竹箛 【蔡谟与何骠骑书云公失槽上人吾亦具之在草堂中立槽自标贼不能飞何得卒至耶○今案御览三百二十七引与何骠骑书槽作橹草堂作深草标下有今数百步内皆露见市竹箛二句陈俞本从今数百步句起引贼上更有如猬毛三字】 马枪断巷 【宋元嘉起居注谢灵运自理表曰星言奔驰归骨陛下及经山阴防御彰赫彭排马枪断截衢巷○今案御览三百五十四引无星言二句御览作御余同陈俞本无宋元嘉六字御改卫】 

　　○攻具五十四 

　　起冲车以临城 【魏畧郝照字伯道守陈仓城为诸葛亮所围起云梯○今案魏志卷三明帝纪注引魏略照作昭梯下接标目冲车五字陈俞本亦作昭】 作云车以攻城 【车频秦书云荀长围襄阳作飞云车以攻城○今案御览三百三十六引颖作频荀作苟车作梯原钞车颖二字已据改考秦书三卷秦冯翊车频撰一作颖隋志未著录陈俞本亦作颖荀作苟长作苌城下有克之两字】 大木椎敌 【说文云旝建大木置石其上方发为机以椎敌○钱氏校以原钞椎误堆照陈本改作拒恐误今案见说文于部段本无方字并注云槌依小徐五经文字而大徐作追非也考椎亦通作与小徐合今据更正】 彭排御攻 【释名云彭排彭旁也在旁排敌以御攻○钱氏校补彭排二字在旁二字今案释兵篇以御攻作御攻也陈俞本照改】 造石军 【魏志云上与袁绍治军于官渡贼射营中行者皆被甲上念传语旝动而皷说文曰旝者发石车也乃造发石车用击绍焉○钱氏校表改袁赋改贼今案魏志卷六袁绍传被甲作蒙楯传语以下乃绍传注引魏氏春秋文但无用击绍焉四字陈俞本全引魏志与本钞异】 建神钩 【陈琳武军赋云回天军震雷霆之威于易水之阳乃建飞梯云冲神钩之具○今案百三家本陈琳集无震雷五字梯云冲误作云梯衡陈俞本亦删此五字删飞冲二字梯字移云字下】 公输九攻墨子拒 【墨子云公输般作云梯以攻宋墨子解带为城以襟为械公输九攻墨子九拒有余也○今案毕校本墨子公输篇攻宋作取宋襟作褋毕加注云御览引作攻宋作以褋书钞作以襟考本钞百十八攻战篇亦引陈俞本攻亦作取襟作褋余增引稍异】 云梯远望 【六韬云三军行师令众旦则有登云梯远望夜则有云火万炬○钱氏校照陈俞本补师字领改令今案平津辑本六韬军洛三十五无师令众三字旦作昼有作设余同】 云梯烟浮 【刘子云云梯烟浮鲁生之巧○今案陈仁锡本刘子兵术篇同】 通紫电过三埵 【陈琳武军赋云攻则飞梯相临上通紫电下追三埵○今案百三家集武军赋相临作行云临阁灵构六字追作过埵作垆本钞攻战篇引与百三家同陈俞本相临改临云余亦同】 

　　○勒五十五 

　　身毒马瑙 【西京杂记云武帝时身毒献马瑙名石为勒○今案见学津本西京杂记卷二本钞衍名字因石字致讹余同陈本增引】 干罗金银 【述异记云干罗者慕容嵬之十世祖也着金银襦铠乘白马金银鞍勒自天而坠说苑云田子方度西□□翟璜翟璜乘轩车戴华盖金银之勒亶带如此者具驷马八十乘○今案亦钞百廿九襦篇引述异记嵬作廆十下有二字杜公瞻编珠卷二引述异记亦作廆十世作十一世说苑臣术篇及御览三百五十八引金银作黄金亶带作镇簟席无马字陈俞本坠作降删亶带五字余同】 诸王纯黑 【东观汉记云明德皇后时巨鹿乐成诸王在卯入问起居朕从上望车骑鞍皆纯黑无金银采饰以白太后各赐钱五百万○钱氏校照陈本删在卯二字殊谬陈本又脱巨鹿四字脱朕从二字今案类聚四十五引无名德五字无诸字卯作邸无朕从四字鞍下有勒字余同姚辑本东观记无卯二字朕从二字鞍下亦有勒字聚珍本亦无朕从二字余与类聚同】 富者金银 【盐铁论云古者庶人贱骑绳控革提皮廌而已及今富者金银勒罽绣弇汗○今案近本盐铁论散不足第廿九提作鞮及今以下是永兴节录者本钞障泥篇亦引陈俞本与近本同】 美其采光 【陈琳马瑙勒赋云五官将得马瑙以为宝勒美其华采之灮艳使琳为之赋○今案百三家本陈琳集玛瑙勒赋序华采作英彩为之赋作赋之余同其夹注云北堂钞误写魏文数语为琳作今据御览正之盖其所见者乃陈俞本耳此影钞不误也】 焕若罗星 【魏文帝玛瑙勒赋云尔乃华勒用成骈■〈尸外立内〉列跱焕若罗星○今案百三家本魏文集同其夹注云北堂钞误截数语蒙作陈琳今合艺文御览正之盖其所见者亦陈俞本此影钞不误也】 

　　○镳五十六 

　　龙马扬鸾镳 【黄伯仁龙马赋云杨鸾镳之琐锡○今案严辑本龙马赋据书钞引同陈俞本赋作颂文亦异】 骏马衔镳 【华子晓乘舆骏马赋云駈观若斯气势云扳衔金镳着玉羇○钱氏校期改斯技改披御改衔骊改镳今案御览三百五十八引此赋华作董駈作躯余同陈俞本亦作董骏作驳余同】 象镳 【续汉书舆服志云舆马文罽金铠方釳象镳也○今案本条疑有脱讹近本续汉书舆服志作象镳镂锡金镂方釳陈俞本改引后汉书】 铁镳 【盐铁论云古者铁镳不饰○今案见盐铁论散不足第廿九】 

　　○羁五十七 【○今案此篇旧钞影钞原阙陈本代为补辑十一条俞本从之当仍其旧不必妄作也】 

　　○鞍五十八 

　　青盖金鞍 【张华诗云青盖覆金鞍○今案陈俞本同】 白马银鞍 【已见前五十五干罗金银注○钱氏校釳改干今案详本卷上勒篇】 琉璃鞍 【西京杂记云武帝时身毒国献白马瑙勒在阇室光照十丈司马彪诗云左揽又翠羁右抚犀象鞍○今案西京杂记卷二与上勒篇同惟瑙下有石为二字勒下尚有白光琉璃为鞍句本注见前而删司马彪诗本钞又字疑误】 高桥 【魏百官名云紫菆题头高桥鞍一具○今案初学记廿二御览三百五十八引魏百官名菆皆作茸陈本与本钞同】 纯黑 【已见勒五十五诸王纯黑注】 刃斫鞍马 【吴志云孙权住宣城吏士自卫不能千人意尚忽略而山贼数千人卒自至权始得上马而贼锋刃已交左右或斫中马鞍众莫能自定○钱氏校照陈本住改驻军忍改忽今案吴志周秦传吏作使忽作忽卒下无自字余同陈俞本作引吴录又无吏士十四字或字作贼以刀三字众莫句作得众将拥卫而脱钱校未辨其为吴志吴录遽从照改何耶】 手举马鞍 【魏志云许褚从讨韩遂于僮关太祖将北渡临济河先渡兵独与褚及虎士百余人留南岸超矢下如雨褚乃扶太祖舡急争济舡重欲没褚斩攀船者以马鞍蔽太祖舡工为流矢所中死褚右手泝舡仅乃得免○钱氏校补潼字拆改岸起改超奴改如杖改扶献改蔽上改工今案魏志十八许褚传得免作得渡陈俞本详略各异】 误取它鞍罪当死 【汉书云许广汉昌邑人少时为昌邑王郎中从武帝上甘泉误取它郎鞍以被马发觉罪当死有诏下蚕室○钱氏校补广字今案汉书九十七上外戚孝宣许皇后传郎下无中字当上无罪字余同本钞尚脱汉字据补陈俞本与本钞同】 鼠啮马鞍惧必死 【魏志云太祖马鞍在库而为鼠所啮库吏惧必死邓哀王冲为穿单衣若鼠啮者谬为失意太祖问之对曰闻鼠啮衣其主不祥太祖曰此妄言耳无所苦也吏因进鞍太祖笑曰衣在人身尚啮况鞍拄库乎遂不问矣○今案魏志二十邓哀王传祚作吉陈本字句微有小异】 

　　○障泥五十九 

　　罽绣弇汗 【己见勒五十五富者金银注○今案盐铁论散不足篇】 万岁障泥 【魏百官□□黄地金缕织成万岁鄣泥一具○钱氏校帝改□□□缕污改泥今案御览三百五十九引及陈俞本汉书汉书】 □□障泥 【王隐晋书云韩友先庐江舒人县廷禄王□病卒已呼魄就友先卜之令以丹书版作日月置床前及挂虎皮马障泥卧愈○今案御览七百廿七引王晋书作韩友字景先呼作复就友先友为书作画前作头挂作卧末二字作登时大愈陈俞本改引今晋书类聚与御览同】 连干障泥 【世说云王武子善解马性尝乘一马着连干障泥不肯渡水王云此必是惜鄣泥也使人去马即渡水○今案近本世说新语术解篇作箸连钱障泥余则大同小异惟初学记廿二引世说无善解四字余与本钞同陈俞本改引今晋书武子作王济余亦同】 

　　○珂六十 

　　明珂 【傅玄驰射赋云明珂景服华珥朱鲜○今案百三家本傅玄集射下有马字服作朗珥作揖陈俞本与本钞同】 玉珂 【张华轻薄篇云文轩树羽盖乘马佩玉珂○今案百三家本茂先集轻薄篇同】 刻金花 【西京记云武帝时长安始盛饰舆马马面皆以海蜃为珂刻金为花以饰○钱氏校与改舆蟨改蜃今案西京杂记卷二无马面二字饰下有其上二字】 曜珊瑚 【傅玄乐府豫章行云轻裘缀孔翠明珂曜珊瑚○今案御览三百五十九引傅玄豫章行同】 

　　○马鞭六十一 

　　施象牙 【张华轻薄篇云横簪刻玳瑁长鞭施象牙○今案百三家本茂先集施作错初学记卷廿二引轻薄篇及陈俞本与本钞同】 饰珊瑚 【凉州记云咸寍二年发张骏陵得马鞍饰以珊瑚○今案初学记卷廿二引凉州记无马字余同陈俞本亦然祇陵作冢二酉本辑段龟龙凉州记陵作墓末七字作珊瑚鞭惟案语引御览亦与初学记同】 饰棰献吴 【吴会分地记云六出山者勾践于此山铸铜铜不铄埋之上生棰饰为马棰献之于吴王○今案初学记卷廿二引分地记六作大无出字本钞贡献篇引六出二字作夏余同陈本同略增引】 书鞭为赋 【魏文帝临涡赋云余与弟兄从上拜坟墓遂乘马游观经东园遵涡水相佯于高树之下乃驻马书鞭为临涡赋○钱氏校以原钞坟误攻因改坟又山改上子改于注改驻今案百三家本魏文集临涡赋坆作坟初学记廿二引亦作坟陈俞本稍略又案坟俗坟字本钞又遵误道涡误活据初学记订】 鞭拄地 【异苑云昔有人乘马山行遥望岫里里有二老相对樗蒲乃下马造焉以鞭拄地而观之自谓俄顷视其马鞭摧然已烂顾瞻其马骸骨枯朽矣○钱氏校据陈本柱改拄今案学津本异苑卷五拄作注老下有翁字乃作遂骸骨作鞍骸然初学记廿二引异苑亦作柱】 以鞭藏刃 【江表传云费祎镇汉寿诱纳降附□太守张嶷笺戒祎曰昔岑彭率师来弇仗节咸见害于刺客不镇重也今明公位重宜监前事后岁首祎持节行酒而至郭修以鞭藏小刃因刺杀祎祎至数日而薨○今案　　　钦定图书集成戎政典卷三百引江表传略有删节无异文陈俞本有删节】 

　　北堂书钞卷第一百二十六 

　　●北堂书钞卷第一百二十七　　衣冠部上 

　　隋秘书郎虞世南撰 
　　南海孔广陶校注 
　　冠一　　　　　　　　　冕二 
　　弁三　　　　　　　　　帻四 
　　缨五　　　　　　　　　簪六 
　　貂七　　　　　　　　　巾八 
　　帽九 

　　○冠一 

　　冠卷持发 【白虎通云人所以冠卷持发○今案白虎通绋冕篇作冠者■〈巾卷〉也所以■〈巾卷〉持其发也陈俞本照改并合下为一条】 制冠以饰首 【又云人怀五常莫不贵德示成礼有饰文章故别成人也○今案白虎通绋冕篇有饰句作有修饰首余同】 作冠以自表 【庄子云古之道术有宋钘尹文作华山之冠以自表○王石华校以原钞钘误改作钊非朼今案庄子天下篇作宋钘初学记二十六引庄子亦作钘据订陈本亦照改钘】 居高无忘危在上无忘敬 【傅玄冠铭云居高无忘危在上无忘敬惧则安钦则正○今案初学记二十六引及百三家傅集钦作敬陈本亦然俞本将书钞此条又移入白帖内谬矣又乐敬改钦者乃宋人传钞避翼讳】 缟冠玄武 【礼记云缟冠玄武子姓之冠也缟冠素■〈纟此〉既祥之冠也玄冠缟武不齿之服也○今案见玉藻篇】 玄冠组缨 【礼记云玄冠朱组缨天子之冠也缁布冠缋緌诸侯之冠也玄冠丹组缨诸侯之齐冠也玄冠綦组缨士之齐冠也○今案见玉藻篇初学记卷二十六引亦同原钞布下脱冠字据补】 进贤三梁 【蔡邕独断云公侯冠进贤冠三梁卿大夫尚书二千石冠两梁○今案严辑本后汉文蔡邕独断同陈本有增引】 小吏一梁 【又云卿大夫二千石二梁千石以下至小吏冠一梁天子公卿特进祠天地明堂皆冠冕也○今案此条亦节录独断严辑本末句作皆冠平冕陈本同】 通天金颜 【徐爰释问云通天冠金博山蝉谓之金颜○今案初学记二十六引释问蝉下有为之二字谓作议惟御览六百八十五引及陈本与本钞同】 大冠金珰 【董巴舆服志云武冠一曰武弁大冠诸武冠冠之侍中中常侍加以黄金珰附蝉为文貂尾为饰谓之赵惠文之冠○今案初学记二十六引董巴志武冠作武官无谓之句余同御览六百八十五引无诸字无文貂尾为四字余亦同惟文选卷十三卷二十五卷三十六注皆有分引及万花谷后集二十六引皆删节互有小异陈本亦作官余与本钞同】 建华 【三礼图云建华冠祠天地五郊八佾舞人之所服也○今案玉函山房辑本三礼图据书钞引同陈俞本亦同】 却非 【续汉书舆服志云却非冠似长冠宫殿门吏仆射冠之○今案续汉书舆服志卷下本篇下引官上有监字又初学记二十六引作三礼图小异耳陈本误间脱吏字俞本似误以余同】 方山 【三礼图云五采方山冠各以其服采縠为冠祠庙天子八佾崇五行舞人之所服○王石华校里改礼补佾字今案初学记二十六引三礼图服采縠作采名祠作礼崇作乐余同吴淑事类赋卷十二引作各以其采縠为之亦作祠余与初学记同玉函山房辑三礼图据陈本亦与初学记同】 两角 【晋诸公赞云刘暾为侍御史修复库事及军器尚书郭彰豪强暾小官上呵之彰曰我不能截君角耶以侍御史着法冠有两角故上共也○严氏校侯改公瞰改暾官改冠今案御览六百八十四引诸公赞亦然陈俞本公误侯器下有白上云三字强下有轻字无之字彰曰作暾曰无邪字上共也作云字】 成王问冠于周公 【尚书大传云成王问周公曰舜之冠何如焉周公曰古之人有冒皮而勾颔者然凤凰巢其树麒麟聚其域也○今案荀子哀公篇杨注引大传无皮字冠义正义引亦然又陈恭甫校本尚书大传卷三祇据俞本书钞一引然俞本颔作颙陈本脱】 哀公问舜冠于孔子 【孙卿子云鲁哀公问舜冠于孔子孔子不对○今案世德堂本荀子哀公问篇同】 赵王使制 【桓子新论云魏牟北见赵王王方使冠工制冠于前问治国于牟对曰大王诚能重国若此二尺纵则国治且安矣王曰宗庙社稷至重而比之二尺纵何也牟曰大王制冠不使亲近幸而必求良工者非为其败纵而冠不成而已○王石华校本钞照陈本纵改縰今案御览卷六百八十四引新论作纵字无幸字而已作欤吴淑事类赋引及问经堂辑本俞本皆作蹝严辑全后汉文新论亦谓书钞御览均作縰不知御览正作纵也】 鲁人制 【淮南子云鲁人身善制冠妻善织履徙于越而大困以有手游于不用久乡也○王石华校补制冠妻善四字而涉改往徙今案近本淮南说山训困下有穷字有用二字作其所修而四字余同淮俞子亦与本钞同】 以竹皮作之 【三礼图云长冠竹里以縰汉高祖微时尝以竹皮作之世谓之刘氏冠○今案御览六百八十五引三礼图无以縰二字无微时二字余同又初学记二十六因引汉书高祖竹皮为冠事故陈俞本皆改引后汉舆服志也】 以漆縰为之 【董巴舆服志云齐冠高七尺阔三尺以漆縰为之制如板以竹为里○今案陈本改作后汉舆服志亦同本钞广改阔者是永兴改避炀帝讳也】 天子通天冠 【汉杂事云诸侯王冠远游冠蔡邕独断云天子冠通天冠○今案陈俞本此两引皆作独断考隋书礼仪志七引汉杂事诸侯主作太子诸王余同御览六百八十五引独断同】 诸侯冠远游 【已见上注】 公卿冠委 【蔡邕独断云乡射行礼公卿冠委?○今案严辑全后汉文蔡邕独断委下有儿字原钞脱据补陈本亦脱儿字】 洗马冠高山 【续汉书舆服志安帝立皇太子谒高庙世祖庙洗马冠高山○今案续汉舆服志下陈俞本亦节引少异】 法官服獬豸 【又云法冠一名注后冠执法官服之或谓之獬豸冠○今案续汉舆服志下陈俞本节引少异原钞冠误官一名二字误移执字上已据订正】 狱吏官惠文 【汉书秦狱吏冠柱后惠文冠如湻注曰惠蝉也符细如蝉翅今御史冠是也○今案明本汉书卷七十六张敞传秦下有时字文下无冠字脱如湻注惟类聚六十七引狱下有法字其夹注亦脱如湻四字符作冠余悉同陈本照类聚改祗史误吏耳】 舞者冠章华 【袁氏要略云天子乐祀天舞者冠章华○今案陈俞本天子作大禹余同考隋志有环氏要略一书晋环济撰纪帝王及天官地理等事今佚本钞袁氏疑环之误然诸辑本及玉函辑本要略均脱此无可引正】 监门披燕?鸟尾 【续汉书云却非冠监言殿门仆冠之云云○今案见舆服志详本篇上却非条下】 羽林加鹖尾 【又云羽林左右监皆冠武冠加双鹖尾○今案本钞羽林监篇引续汉书尾作毛又御览二百四十二引武作鹖删双尾句陈俞本照御览改】 术氏冠赵王服之 【三礼图云术氏冠赵武陵王服之○王石华校卫改术今案亦见初学记二十六引舆服志王下有好字余同陈本照添好字玉函辑本三礼图亦据陈本引惟聂氏辑三礼图作术士屈拙议云旧图皆为术士冠】 虽弊岂加于首 【六韬云履虽敝岂加于首冠虽新不践于地○今案御览六百九十四又六百九十七引六韬作冠虽弊礼加于首履虽新法以践地陈本照改又汉书儒林传注及意林引六韬皆与本钞异平津辑本未引书钞】 虽弊弗以苴履 【贾谊新书云冠虽云云○今案汉魏丛书本新书阶级篇及本钞百三十六屦篇引同陈俞本添引上句白帖十二别引汉书亦有此文】 

　　○冕二 

　　祭服曰冕 【释名云祭服曰冕冕犹俛也俛平直貌○今案明本释名释首饰篇同】 所以蔽明 【大戴礼云古者冕而前旒云云○今案见大戴礼子张问八官篇】 前后邃延 【礼含文嘉云冕冠前后邃延目不视邪也○今案隋霄礼仪志引含文嘉无冕冠字无目字视邪作邪视余同陈俞本改引礼记玉藻】 前后垂珠 【释名曰祭服曰冕凡曰冕冕犹俛也前后垂珠有文饰也○今案释首饰篇无凡曰三字余同陈俞本照删】 载冕藻 【礼记云载冕藻十有二旒则天数也○今案郊特牲篇作戴冕璪释文云载本亦作戴余同陈俞本均改作戴而不改操字】 则天数 【已见上注又云郑注曰天之大数不过十二○案即上礼记注】 虞皇 【礼记云冕有虞曰皇夏曰收商曰哻王制又云有虞氏皇而祭振衣而养老○今案两引皆见王制惟皇而祭一条亦见内则】 夏收 【白虎通云夏畋而祭收者十二月阳收举万物而达出之故谓之收收而达故前兑大者在后也○王石华校牧改收方改万今案白虎通绋冕篇十二以下六字作十三月之时气收本举九字又万上有生字兑作??忽余同陈本亦添引亦照改】 殷哻 【又云殷人哻而祭缟衣而养老○今案见礼记王制篇亦见内则观又曰二字应移夏收一条之前】 周冕 【礼记云周人冕而祭玄衣而养老○今案见王制篇亦见内则】 祀上帝则大裘冕 【周司服云王之吉服祀昊天上帝则服大裘而冕祀五帝亦如之○今案见周礼春官】 享先王则衮冕 【又云王之吉服享先王则衮冕也○今案周礼春官司服职】 享先公则鷩冕 【又云享先公则鷩冕郑注曰鷩冕画雉华蛊也其衣三章裳四章凡七也玄衣而纁裳○今案周礼春官司服职】 祠四望则毳冕 【又云祀四望山川则毳冕郑注云毳画虎蜼谓宗彝也衣三章裳二章凡五也玄衣而纁裳也○今案周礼春官司服职】 祭社稷则希冕 【又司服职云架社稷丕祀则希冕郑注云希刺粉米无书也其衣一章裳二章凡三也玄衣纁裳也○今案周礼春官】 特进朝侯冠平冕 【汉杂事云特进朝侯冠平冕元衣侍祀郊庙○今案陈俞本皆脱考唐六典卷二注引汉朝杂事朝侯冠三字作在三公下余同原钞平误采衣误文侍误待已据订】 

　　○弁三 

　　弁会玉琪 【周礼弁师职云王之皮弁会五采玉琪郑注云会缝中也琪续如綦綦弁结也皮弁之缝中也每贯结五采玉十二以为饰谓之綦也○今案周礼夏官琪作璂释文云璂本亦作琪】 皮弁素积 【礼记云三王共皮弁素积郑注云所不易于前代也弁用鹿子皮为弁冠细曰之布襞绩以为裳也○今案礼记冠礼篇同郑注异又郊特牲篇亦有三王句郑注有所不句但前作先无弁用以下陈俞本已照删疑古注近佚而注中亦有舛脱处耳】 皮弁告朔 【家语云诸侯以皮弁告朔于太庙平旦然后服之以视朝○今案家语公西赤问篇脱于太庙平旦五字又以字在弁字下余同又初学记二十六引无平旦以下御览六百八十六引平旦作卒朔陈本删平旦以下】 弁治民 【左氏云天子使定公劳赵孟于颍馆刘子曰美哉禹功微禹吾其鱼乎吾与子弁冕端委以治民禹之力也○今案见左氏昭元年传】 璯弁 【毛诗充耳璠琇莹璯弁如星毛苌注充耳谓之瑱琇莹美石也天子玉瑱诸侯以石弁所会发郑笺曰会谓弁之缝中也饰之以玉而处状则似星天子之庙服皮□以日视朝○今案见卫风□□篇所字上有皮弁二字而处上有皪皪二字庙作朝余同陈本删笺注初学记二十六引诗注弁所句亦删皮弁二字】 武弁 【应劭汉官仪云武弁太尉郭皆宫也○王石华校旁勒郭皆二字而未校出今案陈俞本亦脱】 视朝皮弁服 【周礼司服职云视朝则皮弁服郑玄注云视朝视内外朝之事也○今案见春官视字经文作眂注作视原钞脱视内二字倒置朝之二字亦照本钞百二十九裳篇引订改】 兵事韦弁服 【又云凡兵事韦弁服郑注云韦弁以韎韦为弁又以为衣裳也○今案周礼春官原钞韦弁误韦皮韎误鞅已订正】 凶事弁服 【又云几凶事服弁服郑注云服弁丧冠也其服斩衰齐衰○今案见周礼春官】 吊事弁绖服 【又云凡吊事弁绖服郑注云弁绖者如爵弁而加缳绖也○今案司马相如绖误经据订陈本而下有素字】 

　　○帻四 
</div>
    <div class="pagination">
<a href="北堂书钞_page28.html">上一页</a><span>...</span><a href="北堂书钞_page24.html">24</a><a href="北堂书钞_page25.html">25</a><a href="北堂书钞_page26.html">26</a><a href="北堂书钞_page27.html">27</a><a href="北堂书钞_page28.html">28</a><span class="current-page">29</span><a href="北堂书钞_page30.html">30</a><a href="北堂书钞_page31.html">31</a><a href="北堂书钞_page32.html">32</a><a href="北堂书钞_page33.html">33</a><a href="北堂书钞_page34.html">34</a><span>...</span><a href="北堂书钞_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
