<!DOCTYPE html>
<html>
<head>
    <meta charset="UTF-8">
    <title>说略 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说略 - 第 2 页/共 15 页</h1>
    <div class="content">　　谚云日出雨落公姥相扑谓隂阳不和也蔡邕曰隂阳不和则气为虹虹见有青赤之色常依隂云而昼见于日冲无云不见太隂亦不见辄与日相互朝阳射之则在西夕阳射之则在东谚云东鲎日头西鲎雨信然大率与霞相映朝霞不出市暮霞走千里是也庄子曰阳炙隂成虹礼疏云日照雨滴则虹生葢云心漏日日脚射云则虹特明耀异常或能吸水或能吸酒人家有此或为妖或为祥朱子云既能吸水亦必有形质诗谓之蝃蝀其字以虫俗谓之鲎其字以鱼俗又谓之旱龙依其形质而名之也
　　今人以返照为倒景非也司马相如赋贯列缺之倒景谓人在天上下向视日故日景倒在地下也陵阳子曰列缺气去地一千四百里倒景气去地四千里谷永曰登遐倒景如淳曰在日月之上反从下照故其景倒服防曰列缺天闪也魏瓘赋凌倒景而将越庄子言野马尘埃乃是两物古人即谓野马为尘埃如吴融云动梁间之野马韩渥云窻里日光飞野马皆以尘为野马恐不然也野马乃田间气耳逺望如羣羊又如水波佛典谓如热时野马阳熖即此物也雀味虽甘色则白浊其臭如松脂嚼之胶舌甘露色防红凝结如脂珠馨香而有酒味食之百窍皆爽也如醴泉有正味甘而饮之愈疾者若汉中元元年京师醴泉涌出饮之痼疾皆愈惟眇蹇者不瘳此方谓之醴泉若唐云韶殿前穿井得甘泉止谓之甘泉耳
　　凡气自华以南气下黒上赤嵩高三河之郊气正赤恒山之北气青勃碣海岱之间气正黑江淮之间气皆白东海气如员簦附汉河水气如引布江汉气劲如杼济水气如黑防渭水气如狼白尾淮南气如白羊少室气如白兔青尾恒山气如黒牛青尾东夷气如树西夷气如室屋南夷气如阇台天子气如城门如华葢如龙马猛将气如龙如猛兽如火烟如白粉沸如火光夜照人如山林草木如张弩军胜气如堤如坂如火光如虵举首如覆舟负气如马肝如死灰如偃葢如偃鱼如羣羊羣猪如转如灰如双虵如系牛如飞鸟如决隄垣如坏屋如惊鹿
　　每见史传称百六阳九而不得其说按洪景卢续笔云以厯志攷之其名有八初入元百六曰阳九次曰隂七又有隂七阳七隂五阳五隂三阳三皆谓之灾歳大率经歳四千五百六十而灾歳五十七以数计之每及八十歳则值其一然则阳九即当承百六而言所谓灾歳葢不止阳九也及攷张世南游宦纪闻所载王湜太乙肘后备检则云四百五十六年为一阳九二百八十八年为一百六阳九竒数也为阳数之穷百六偶数也为隂数之穷与景卢所记不同而甚有理又曰后羿寒浞之乱得阳九之数七赧王衰防得阳九之数八桓灵卑弱得阳九之数九帝灭亡得阳九之数十周宣王父厉而子幽得百六之数十二敬王时吴越相残海内多事得百六之数十三秦灭六国得百六之数十四东晋播迁十六国分裂得百六之数极而反于一五代乱离得百六之数三此所谓应者也舜禹至治得百六之数七周成康得百六之数十一小甲雍己得阳九之数五而百六之数九庚乙武丁得阳九之数六不降得百六之数八盘庚小辛得百六之数十汉明章得百六之数十五唐贞观得百六之数二此所谓不应者也又有元二之厄不可晓或云即元元也讹而为二耳又云杨孟文石门颂中遭元二西夷虐残孔躭碑元二坎轲人民相食赵明诚云若作元元不成文理然徧攷厯数书无之窃谓恐即入元百六而为阳九次为隂九词人深晦阳九隂九之语为元二耳












　　说畧卷一
　　钦定四库全书
　　说畧卷二　　　　　　　明　顾起元　撰方舆上
　　周礼均人以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中乃建王国焉则周都颍川阳城所谓地中也草木子云昆仑天下山之顶也其东面中原也所以江淮河海水皆东流也其西面西域诸国也自流沙以西水皆西流也南则吐蕃两广水皆南趍也北即沙漠又天下冈脊至高之处直北虎林至海都木鉢子田地地势又逐渐而低水皆北流昆仑乃其结顶处四下之檐乃四方之国土考其流水可见道经云海外莱阆苑有五岳灵山一曰广乗之山天之东岳也在东海之中居九气青天之内二曰长离之山天之南岳也在南海之中居二气丹天之内三曰丽农之山天之西岳也在西海之中居七气素天之内四曰广野之山天之北岳也在北海弱水之中居五气天之内五曰昆仑之山天之中岳也在八海之间上当天心形如偃葢东曰樊桐西曰圃南曰积石北曰阆苑居扵中元一气天中焉又按宋沙门慧严与南蛮校尉何承天共论华梵中边之义引周公测景之法谓此土夏至之日犹有余隂天竺则无也言测景者周公摄政四年欲求地中而营王城故以土圭测景得颍川阳城于是建都土圭长尺有五寸夏至日昼漏半立八尺之表表北之景尺有五寸景与土圭等此为地中郑司农云凡日景扵地千里而差一寸当知阳城葢就此土自为中耳既有表景岂非余隂邪故歴有大小二余增损积算时辄差候明非中也天竺夏至之日日正中时竪晷无影所谓天中承天无所措难文帝闻之乃勅任豫受焉后婆利国人来果同严说成光子云中天竺国东至震旦国五万八千里震旦即神州之号也南至金地国西至阿拘遮国北至小香山阿耨逹池各五万八千里释迦方域志云池名阿那陀答多唐言无热恼也在香山南雪山北居山顶上池周八百里分出四河各随地势而注一海故葱岭以东水注东海逹以南水注南海雪山以西水注西海大海以北水注北海水经云无热丘者即昆仑山山海经云流沙之滨赤水后黑水前有大山名昆仑丘扶南传云阿耨逹山即昆仑山山海经云海内昆仑墟在西北帝之下都方八百里高万十洲记云昆仑陵即昆山也在北海亥地去岸十三万里此指佛经苏迷山也故昆仑近山则西凉酒泉之地穆后见西王母之所具彼图经若昆仑逺山则香山雪山之中也河源出焉攷三教所纪以地理而言虽未必如成光子之说然以水与日景而言参之众论则昆仑当为天地之中正天竺大千之界也颍川阳城特中国之中周公宅中图大必于是求之然未可以尽通方之巨观耳
　　尔雅云东方有比目鱼焉不比不行其名鲽南方有比翼鸟不比不飞其名鹣鹣西方有比肩兽焉与卭卭蚷虚比为卭卭蚷虚齧甘草即有难卭卭蚷虚负而走其名蹷北方有比肩民焉迭食而迭望中有枳首虵焉此四方中国之异气也广雅又云东方有鱼焉如鲤六足鸟尾其名曰鮯南方有鸟焉三首六目六足三翼其名曰鷩鲋西方有兽焉如鹿白尾马足人手四角其名曰玃如北方有民焉九首虵身其名曰相繇中央有虵焉人面豺身鸟翼虵行其名曰化虵此五方之异物也所载之不同如此
　　伏羲都陈今河南开封府陈州有陵存焉神农都陈同上或曰曲阜晋志曰都陈而别营扵曲阜也今山东兖州府曲阜县黄帝都鹿今顺天府涿州括地志又曰涿鹿故城在妫州今朶顔之地少昊都曲阜同上颛帝都帝丘今山东濮州旧有陵碑尚存帝喾都亳今河南偃师县唐尧都平阳即今山西平阳府也有唐城虞舜都蒲坂即今山西平阳府蒲州夏都安邑即今山西平阳府夏县春秋疏曰尧治平阳舜治蒲坂禹治安邑三都相去各二百里俱在冀州葢九州之冀也括地志又曰自禹至太康与唐虞皆不易都汲书曰禹都阳城汉志曰阳翟乃受封避舜子之所商都亳同上后盘庚迁都亦曰亳者书曰不常厥邑于今五邦葢自汤至盘庚五迁也祖乙迁景盘庚复迁于亳周都丰镐即今陜西西安府长安县关中也徐广曰丰镐相去二十五里皆在长安南诗曰文王有声作邑于丰宅是镐京维正之武王成之葢都丰而迁镐也又曰都洛阳即今河南府洛阳县也太史公曰学者多称周伐纣居洛邑其实不然武王营之成王使召公卜之居九鼎焉而复都丰镐至平王乃迁洛公羊传又曰王城者何东周也成王既卜营洛邑建明堂朝诸侯复还丰镐葢以洛居中土故曰京师秦都咸阳即今陜西西安府咸阳县故古迹阿房宫长信宫俱在此也西汉始都洛阳五年因娄敬说而复迁都长安东汉都洛阳同上魏都洛阳同上诸书或曰长安曰谯曰许昌曰邺者水经注曰魏因汉祚复都洛阳以谯为先人本国许昌为汉之封居长安为西京遗迹邺为王业本基故号五都时一幸焉而吴初居鎭江都武昌即今湖广武昌府也后迁建业即今南京应天府也蜀都成都即今四川成都府西晋都洛阳同上东晋都建康同上宋齐都建康同上梁都建康同上陈都建康同上元魏初居云中即今山西大同府怀仁县后迁洛阳同上北齐都邺即今河南彰徳府西魏都长安同上关中也后周都长安同上隋始都长安以城狭小水醎与苏威高颎共议移去城北三十里龙首山都焉后帝常徙都洛阳为巡幸故也唐都长安同上梁都汴即今河南开封府唐都汴同上汉都汴同上周都汴同上宋都汴同上南宋都临安即今浙江杭州府元都大都即今北京顺天府时至上都乃宣府之外之地国朝都应天永乐以北平为行在后为北京顺天府舆地东界朝鲜境东西二千里东濒海则朝鲜之外亦滨海也西至嘉峪自嘉峪而西南则为西域河源葱岭天竺在焉南滨扵海海之南则为安南占城佛齐暹罗东则为日本东南则为大琉球西南则为浡泥西洋彭亨诸夷北连沙漠则九边之外东为防庆府则金上京与女直相邻地北为旧开平则元上京越沙漠为威卤鎭杀狐鎭成祖北征所至之地南望北斗北则为和宁元初建都扵此自和宁北行四千余里则为大泽又东则为北国云
　　战国策注辨证东西二周详矣而宋刘忠定元城语録曰东西二周通封畿宗周镐京也地方八百里八八六十四为方百里者六十四也洛邑成周也方六百里六六三十六为方百里者三十六也二都得方百里者百为方千里也故诗曰邦畿千里东西长而南北短短长相覆为千里此周武王时也至幽王时宗周灭所谓方八百里失之矣及平王东迁洛邑则方六百里尔明卲文庄简端録又曰昭公二十六年天王入扵成周成周下都也王既入成周矣曷不遂入王城也子朝之余党在焉故也故苌之建议城成周也谓之迁都葢其任怨也大矣非忠之至者其孰能如此或者不知王城成周为二遂以入成周为入于京师使迁都之説卒无所归而之忠不白于后世洛诰曰我卜涧水东瀍水西是谓王城又曰我又卜瀍水东是谓成周呜呼地之不考乃害于义如此哉均可以补前注也
　　禹曰天下名山五千三百七十居地六万四千五十六里出铜之山四百七十六出銕之山三千六百九十与管子同管子地数篇地之东西二万八千里南北二万六千里其出水者八千里受水者八千里
　　八埏东少海东南元泽南浩泽西南丹泽西泉泽西北海泽北寒泽东北通泽又八纮东北荒土东桑野东南众女南反户西南火土西沃野西北沙所北委羽又八极东北苍门东开明门东南阳门南暑门西南白门西阊阖门西北幽都门北寒门见淮南子八陵东陵阠南陵息愼西陵威夷中陵朱滕北陵鴈门又加陵溴梁河坟见尔雅九府东方之美者有医无闾之珣玗琪焉东南之美者有会稽之竹箭焉南方之美者有梁山之犀象焉西南之美者有华山之金石焉西方之美者有霍山之珠玉焉西北之美者有昆仑墟之璆琳琅玕焉北方之美者有幽都之防角焉东北之美者有斥山之文皮焉中有岱岳与其五谷鱼盐生焉见尔雅淮南子周礼职方掌天下之图以正南荆州其镇曰衡今名南岳即舜南巡至扵南衡者是也【今湖广衡山县】汉武元封五年巡南郡霍山礼天柱峯遂以南衡逺阻此地亦名衡山遂号为南岳【今南直六安州】至隋复祀扵湖广之衡山至今不改周礼以正北并州其镇曰恒山今名北岳即舜北巡至于恒山者是也【今山西大同府浑源州】唐贞观间真定曲阳县恒山忽尔飞石下县朝廷以地亦名恒山遂因建祠为北岳【尔雅亦以此为北岳】五代裂宋地又不至于大同因之以祀到今治中兵书马文升备奏唐宋之故今京师在北南行以祀恒山为非礼当复于浑源之恒事下礼部礼书倪岳乃祷曲阳而生者因执志必可信而神已飞于曲阳遂寝
　　东岳广乗山在东海中南岳长离山在南海中西岳丽农山在西海中北岳广野山在北海中中岳昆仑山在九海中为天地心此大五岳也方壶山在北海扶桑山莱山沃焦山在东海连石山在东南钟山在北海方丈山员峤山岱舆山俱在大海中酆都山在九垒之下洲在北海中瀛洲生洲祖洲在东海中鳯麟洲聚窟洲流洲俱在西海中炎洲在南海中长洲一名青丘在南海中沧海岛在北海中高五万里皆神仙所居五帝所理中国五岳东岳泰山罗浮括苍为佐命蒙山东山为佐理南岳衡山霍山潜山为储副天台句曲为佐理中岳嵩山少室武当为佐命太和陆浑为佐理西岳华山地肺女几为佐命西城青城峩眉嶓冢西戎山吴山为佐理北岳恒山河逢抱犊为佐命陇崆峒阳洛为佐理又三佐命山青城山天柱山庐山又有十大洞天则王屋委羽西城西青城赤城罗浮句曲林屋括苍三十六洞天则霍林朱陵总真总司真虚陵大妙洞虚咏真丹山赤水极阳明徳天寳极好生上元天柱司升真化贵司真容城太王太秀法乐长耀寳光太上寳秀乐长真玉阙寳圭湘真太虚洞阳隐观真太元大酉华妙金庭崇妙丹霞仙都祈仙青田大鹤大涤葢朱湖太生良常方防白马光金华洞光紫洞盟皆有真仙主之七十二福地则地肺仙源玉瑠青屿崆峒郁木坑武当君山桂源灵墟沃洲天姥岑若耶溪巫山清逺东白安山马岭鵞羊洞真坛洞宫玉清坛灵源陶山烂柯龙虎勒溪灵应白水源金精閤皂始丰逍遥东北源鉢池论山毛公坛九华桐栢平都緑萝章观抱犊大面虎溪元晨徳山鸡笼玉峯【在蓝田】商谷张公洞长白中条霍山云山四明缑氏临卭少室翠防大隐白鹿天柱大若岩山西白天印金城三皇井沃壤三十六精庐绵竹紫葢泸水丹陵守灵净送仙契静凌虚鳯凰子真性契启出谷君平斗山光天眼徳寻得一启灵宗华朝真黄堂迎真招隠紫虚启圣启灵鳯台东华祈仙元阳东蒙贞阳右皆有仙真修炼之迹按记事者可谓详悉矣然滇诏之地碧鸡金马苍山洱水胜甲天下又自广而西山皆耸秀黛碧洞多深窈宏靓宁无仙真总理葢记者当其时中国版图未备无所攷证耳
　　昆仑山一名昆岑君山一名娲宫武当山一名篸岭普陀山一名梅岑青城山一名天谷大复山一名胎簪衡山一名芝冈东海一名岱渊【岱渊见随巢子】
　　太史公自叙言著书蔵之名山名山蔵书自古多有之按穆天子传羣玉之山阿平无险四彻中绳先王之所谓防府嵩高山记一石室有自然书及饮食九土文括畧禹禅防稽山一石穴委曲黄帝蔵书于此禹得之又水经注石山有金简玉字书禹发之得治水之理吴地记包山中有洞庭深逺吴王夫差使灵威丈人入洞穴十七日得玉叶上列灵寳经二卷使示孔子曰禹书也吴越春秋九山东南曰天承山号宛委承以文玉覆以蓝石其书金简青玉为字编以金银禹登衡山有赤绣衣男子自称夷苍水使者谓禹曰欲得我简书知道水当斋于黄帝之岳禹乃斋登石篑山果得其文周行天下使伯益记之为山海经荆州记小酉山石穴中书千卷相传秦人于此而学因留之梁湘东王云访小酉之逸典是也武陵记天门山岩中有书数千卷见而不可取伏滔北征记皇天塲古陶穴藏书二千余卷何仲黙二秦志曰自秦入蜀有三谷四道三谷者其西南曰褒谷南曰骆谷从洋入东南曰斜谷从郿入其所从皆殊旧志谓首尾一谷非是其栈道有四出从成和阶文出者为沓中隂平道邓艾伐蜀由之从两当出者为故道汉高帝攻陈仓由之从褒鳯出者为今连云栈道汉王之南郑由之从城固洋县出者为斜骆道武侯屯渭上由之此四道三谷者关南之险阨攻取所从来固矣
　　张翠微考异南岳有三一衡阳之衡山二庐江之霍山三舒州之山汉武帝以衡阳辽旷故移其神于庐江今俗皆号为南岳又九域志舒州怀宁县有灊山为汉之南岳一名天柱山即汉武帝登灊天柱山是也按庐江古庐子国即春秋舒国之地张揖广雅曰天柱谓之霍山地理志曰天柱在庐江潜县汉武帝移岳神于天柱天柱亦为霍山是则霍山与天柱一而已南岳安得三耶首阳山有三一蒲坂二陇西三洛阳论语注以蒲坂为夷齐所饿之地按考之洛阳者为是阮瑀吊伯夷曰适彼洛师瞻彼首阳敬吊伯夷谓蒲坂者非也歴山有四一河中府一齐州厯阳县三冀州四濮州雷泽县皆有舜之遗迹翠防考异以濮阳之歴山正舜畊之所涂山亦有四一会稽二渝州三濠州钟离县四宣州当涂县皆立禹庙翠防考异以宣之当涂正禹之娶所则其它皆谬托也又按禹娶于涂山防稽志涂山在山隂县西北四十五里苏鹗演义涂山有四一防稽二渝州三巴南旧江州四当涂县按左氏昭公四年传穆有涂山之防哀公七年传禹合诸侯于涂山杜预解并云在寿春东北説者曰今濠州也栁宗元涂山铭序曰周穆遐追遗法复防于是山然则禹与穆王皆尝防诸侯于涂山矣然非必皆夀春也若禹之所娶则未详何地水经注江州县水北岸有涂山南有夏禹庙涂君祠庙铭存焉常璩廋仲雍并言禹娶扵此越絶书吴越春秋乃云禹娶于防稽涂山应劭曰在永兴北永兴今萧山县也又与防稽志所载不同葢防稽乃禹防诸侯计功之地非所娶之国也
　　防稽临安金陵三郡皆有东山俱传以为谢安携妓之所按谢安本传初安寓居防稽与王羲之许询支遁游处被召不至遂栖迟东山唐裴冕与吕谓等鉴湖聨句有兴衰还寻戴东山更问东此防稽之东山也本传又云安石尝徃临安山中坐石室临濬谷悠然叹曰此与伯夷何逺今余杭县有东山东坡有游余杭东西岩诗注云即谢安东山所谓独携缥缈人来上东西山者是也此临安之东山也本传又谓及登台辅于土山营墅楼舘林竹甚盛每携中外子姓游集今土山在建康上元县崇礼乡载建康事迹云安石于此拟防稽之东山亦号东山此金陵之东山也然南史载宋刘勔经始钟岭以为栖息亦号东山金陵遂有两东山矣
　　山海经太行山一名五行山列子作太形则行本音也河图括地象云太行天下之脊郭縁生述征记太行首始河内自河内至幽州凡有八陉崔伯易感山赋上正枢星下开冀方起为名丘妥为平冈巍乎甚尊其名太行盖趂韵之误耳
　　左传成公二年晋郤克战扵鞍齐师败绩逐之三周华不注相传读不字俱作卜音防琛齐记引摰虞畿服经不跗之注于水其说甚异而有徴又按水经注云华不注山单椒秀泽孤峯刺天青崖翠发望同防黛九域志云大明湖望华不注山如在水中李太白诗昔我游齐都登华不注峯兹山何峻秀防翠如芙蓉比之芙蓉盖因华不之名也以数说互证之伏氏音不为跗信矣蜀山之大者曰岷山其川曰岷江岷字说文作防省作岷汉人书作汶多与汶相混列子貉不逾汶谓川江也非汶土也殷敬顺已辨之史记冉駹为汶山郡司马温公类篇曰汶音岷据史记引禹贡岷嶓既艺及岷山之阳及岷山导江皆作汶盖古字通用也三国志蜀后主至湔登坂观汶水之流王右军与周益州抚书曰要欲一游目汶岭五代史蜀主王建贬卫尉少卿李钢为汶川尉徐无党注汶读作岷而今汶川县误呼作问音也
　　赤壁山乃吴破曹处湖广赤壁有五汉阳汉川黄州嘉鱼江夏皆有之惟武昌嘉鱼县西南八十里大江滨北岸乌林南岸赤壁是也唐属蒲圻故云去县西百四十里今属嘉鱼宋谢枋得犹于石崖见赤壁二字苏子瞻所游乃黄州西下津江百步赤壁矶土人讹为赤鼻非故地也可谓赋而失实张文潜但知辨其误而亦不识此山之名子瞻所游自名石钟山也驩兠崇山今以为湖广之慈利县非也沈佺期诗集有从崇山向越裳诗其序云按九眞图崇山越裳四十里杉谷古崇山竹谿从道明国来于崇山北二十五里合水欹缺藤竹明昧有三十峯夹水直上千余仞诸仙窟宅在焉其诗云朝发崇山下暮坐越裳隂西从山谷变北上竹谿深竹谿道明水杉谷古崇岑以此证之崇山乃在交广之域为是
　　裴氏广州记云五岭大庾始安临贺桂阳掲阳邓徳明南康记云五岭者台岭之峤五岭之第一岭也在大庾骑田之峤五岭之第二岭也在桂阳都厐之峤五岭之第三岭也在九眞萌渚之峤五岭之第四岭也在临贺越城之峤五岭之第五岭也在始安都厐水经注作部龙萌渚舆地志作明诸徐广曰五十万人守五岭淮南子曰始皇利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处畨禺之都一军守南野之界一军结余干之水注镡城接郁林九嶷在零陵畨禺在南海南野余干在豫章其说五岭又不同
　　天山雪山祁连山白山四名其实一也明帝纪击破白山虏扵蒲类海上章怀注曰山冬夏有雪故曰白山匈奴谓之天山过之皆下马拜之又杜诗注天山即祁连山在伊州一名雪山
　　昔人文章用北方事多言黑山黑山在大幕之北宋谓之姚家族有城在其西南谓之庆州沈括云予奉使尝帐宿其下云山长数十里土石皆紫黑似磁石有水出其下所谓黑水也土人言黑水源下委高水曽逆流予临视之无此理亦常流耳山在水之东大抵北方水多黒色故有卢龙郡北人谓黑为卢水为龙卢龙即黒水也
　　杜少陵愁坐诗云葭萌氐种迥左担犬羊屯葭萌左担皆地名葭萌人皆知之左担人罕晓也按太平御览引李充蜀记云蜀山自绵谷葭萌道径险窄北来担负者不容易肩谓之左担道也
　　地志金陵为古云阳氏之都按遁甲经云沙土之福云阳氏之虚也可以长徃可以隐处即今茶陵之云阳山攷之皇甫纪实为少昊之封云阳氏之踪固在甘泉甘泉之山本曰云阳以故黄帝以来每大祀必于甘泉然则长沙之地其亦为始封乎若丹阳曲阿则秦世之云阳岭也吴地记録曲阿正秦代之云阳岭太史时言东南有天子气在云阳间秦人于是发赭徒三千凿云阳之北冈曲之因曰曲阿则今之丹徒也昔吴岑昏凿丹徒至云阳杜野小辛间而陈勲屯田凿句容中道至云阳西城则今之破冈渎也故杜佑以丹阳为古云阳而学道传谓是茅山若绛北之阳石者非其址矣
　　地有空桑在东穷桑在西归蔵启筮云空桑苍苍八极既张乃有羲和是主日月葢指隅夷之地故记孔子生于空桑春秋演孔图云徴在游于大冢之陂梦黑帝谓己汝产必于空桑而干寳所记徴在生于空桑之地今名孔窦在鲁南山之穴故孔庙礼器碑云顔育空桑空桑鲁北孔子鲁人故说者指云空桑南山穴之说已自戾矣若共工氏振鸿水以薄空桑则为莘陜之间伊尹莘人故吕氏春秋古史攷俱言尹产空桑空桑故城在今陈留固非鲁也地记言空桑南杞而北陈留各三十里有伊尹村而所谓穷桑则非此矣拾遗记言穷桑者西海之滨也地有孤桑千寻盖在西垂少昊之居梁雍之域颛顼继少昊者故世纪亦自穷桑迁商丘而杜预遽以穷桑为在鲁北至释例地名乃云地阙故颖逹云言鲁北者相传言尔盖以定四年传封伯禽于少昊之墟逆之而史之所记乃在曲阜又因预而妄之也郡国志云少昊自穷桑登帝位非空桑明矣
　　萧何封防侯今世家作酂侯字相似之误也防七何切班孟坚十八侯铭文昌四友汉有萧何序功第一受封于防又唐诗麒麟閤上识防侯按防在沛酂在南阳何起沛封邑必近之且孟坚去何未逺所闻必眞师古云何封南阳之酂疑未深考也
　　杨用脩以方城为万城陈伯晦引史记阻之以邓林縁之以方城又我悉方城外及服防杜预之説以正之然不如盛之荆州记之明切也其云叶东界有故城始犨县东至瀙水逹泚阳界南北聨聨数百里号为方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕扵方城之南盖皆傍此长山方城而名者也
　　语云鴈门紫塞地皆在北今人称北为鴈塞非也荆州记鴈塞北接梁州汶阳郡其间东西岭属天无际鴈飞翥至此即回翼唯一处稍下每鴈飞逹则矫翮裁度下处而过故名鴈塞地在蜀汉间也
　　钱唐二字其来甚逺按史记始皇本纪至云梦浮江下丹阳至钱唐临浙江上防稽立石刻颂秦徳西汉地理志亦有钱唐县今唐字从土则误矣盖以钱易土及捐钱筑塘等事皆傅防之辞也
　　楚章华台亳州陈父县陈州商水县荆州江陵长林监利县皆有之干谿亦有数处据左传楚灵王七年成章华之台与诸侯落之杜预注章华台在华容城中华容即今之监利县非岳州之华容也至今有章华台在县郭中与杜预之说相符亳州陈父县有干谿其侧亦有章华台故台基下往往得人骨云楚灵王战死于此商水县章华台之侧亦有干谿薛综注张衡东京赋引左氏传乃云楚子成章华之台于干谿皆误说也左传实无此文章华与干谿元非一处楚灵王十二年王狩于州来使荡侯潘子司马督嚣尹午陵尹喜帅师围徐以惧吴王次于干谿此则城父之干谿灵王八年迁于夷者乃此地十三年公子比为乱使观从师于干谿王众溃灵王亡不知所在平王即位杀囚衣之王服而流诸汉乃取之以靖国人而赴以干谿灵王实缢于芊尹申亥待他年申亥以王柩告乃改之而非死于干谿也昭王二十七年吴伐陈王帅师救陈次于城父将战王卒于城父而春秋又云弑其君于干谿则后世谓灵王实死于是理不然也
　　康成以三亳阪尹共为一事云汤旧都之民服文王者分为三邑其长居险故言阪尹盖东成臯南轘辕西降谷也皇甫士安以蒙为北亳谷熟为南亳偃师为西亳蔡注立政用士安说注盘庚又用康成说二书亳同康成说是
　　载籍中所言地理讹舛甚多姑数其一二汉文帝封淮南长子阳周侯赐为庐江王应劭曰庐子国庐子国即卢戎之地按左传卢戎自在容城山中劭误以中庐之庐为庐江之庐矣舜渔雷泽正城阳之雷泽而周处风土记乃以吴之太湖大雷山小雷山为舜渔之所子胥之胥山在嘉兴东南而张晏乃以太湖之承胥二山为子胥之山李白读书于匡山正绵州大匡山小匡山之处而寰海记旧注乃指江州匡庐山为白读书之所楚之云梦跨江南北左传曰王以田江南之梦则知云在江北而郭璞注尔雅乃以岳阳巴丘湖为楚之云梦后汉樊丹封谢阳侯正诗所谓申伯畨畨既入于谢之谢地也而传乃以为射阳按射阳在山阳西即汉高祖封项纒之地非丹封地也樊毅碑曰谢阳之孙此可验也邹衍言九州之外复有九州载于史记按其说曰东南神州曰旦土【旦音与晨同】正南卭州【隋书作迎】曰深土西南戎州曰滔土正西弇州【隋书作拾州】曰升土正中冀州曰白土西北柱州曰肥土正北州【隋书作营州】曰成土东北咸州曰隠土【尸子作急土】正东阳州曰信土其言本荒唐汉人作河图括地象全祖其说隋作郊天遂以其名入从祀之位史炤通鉴释文曰此九州其昆仑统四方之九州乎或曰神农地过日月之表盖神农之九州也又按淮南子载九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土与前小异
　　司马子长自叙云上防稽探禹穴此子长自言徧游万里之目上防稽总吴越也探禹穴言巴蜀也后人不知其解遂以为禹穴在防稽而作地志者以禹庙旁小坎如舂臼者当之按蜀之石泉禹生之地谓之禹穴其石杳深人迹不到明巡抚仪封刘逺夫修蜀志捜访古碑刻有禹穴二字乃李白所书始知防稽禹穴之误水经注石泉县有石纽村禹所生也
　　唐诗春云生岭上积雪在嚣间山凹之地堪为墟市者曰嚣尚书序仲丁居于嚣其地在陈留浚仪之间秦之敖仓也敖即嚣也三川为天下之朝市故名曰敖云左传有嚣氏之隧史记注青阳在青之阳嚣在之嚣梁宣帝七山寺赋神嚣嵒嵒而特立仙的皎皎以孤临皆以嚣为地名也周礼司市之文云禁其鬭嚣注鬭以力争嚣以口争交市之地必多争故禁之此益可证嚣之为市其义所从来逺矣后世市谓之墟归市曰趂墟言有人则嚣无人则虚也
　　汉地理志有胊忍县顔师古注音劬误也按说文胊腊挺也其俱反字既从句与地名何干通典作胊防胊音如顺切防如尹切读如闰蠢通典之音得之矣而字作胊则因汉志而误也当从乃叶闰字之音防虫名防州地多此虫遂以为名又谓防属汉中亦误检地志汉中实无此县云安之西三十里万戸驿下横石滩上土人云驿之左右防故地也
　　诗曰民之初生自土漆沮齐诗作自杜漆沮言公刘避狄而来居杜与漆沮之地杜水名即杜阳也据文义作杜为长耳
　　铜柱不独马援吴黄武二年程普闗云长分界铸铜柱为誓在衡山县西北一百二十里又五代晋与楚王马希范立铜柱为界学士李臯铭在辰州西北一百十里防溪对又涪陵江口名铜柱滩也
　　史记齐世家鲁伐我入阳关徐广曰在钜平括地志兖州博平县南二十九里西临汶水唐阳关在安西诗西出阳关无故人是东西两阳关也
　　宋润州丹杨馆书从木其属县丹阳书从或者疑之考晋地理志谓山多赤栁故名丹杨江南地志谓郡北有赭山故名丹阳二説皆有据也抑又考之两汉丹阳郡治宛陵而丹阳县则今建康也至移郡治扵建康而元帝又徙都焉扵是以建康守为丹阳尹至唐天寳初始以今京口为丹阳郡而以曲阿为丹阳县然则今润之丹阳正非汉丹阳之故治也丹阳凡有数处楚鬻熊始封丹阳则在今归州秭归县后楚文王徙都江陵府枝江县亦曰丹阳汉于宛陵置丹阳郡隋于丹州置丹阳郡唐于京口置丹阳郡其地不一而西汉志乃以曲阿之丹阳为楚所封误矣














　　説畧卷二
<子部,类书类,说略>
　　钦定四库全书
　　说畧卷三　　　　　　　明　顾起元　撰方舆下
　　有两石头一在金陵一在豫章在金陵者所谓钟山龙蟠石头虎踞王处仲苏峻所据之地也在豫章者即韩退之次石头驿诗也有两石城一在金陵一在竟陵在金陵者即左思所谓戎车次于石城是也在竟陵者即莫愁所居之城也有三西塞一在金陵一在霅川一在武昌在金陵者乃石城西北之处在霅川者张志和所称愿为浮家泛宅往来苕霅间者也在武昌者乃曹武成王用师之城今黄州上有西塞山是也
　　越絶书柴辟亭到语儿就李吴侵以为战地又云语儿乡故越界名曰就李吴彊侵越地以为战地至于柴辟亭又云女阳亭者句践入臣于吴夫人从道产女此亭养于就李乡句践胜吴更名女阳更就李为语儿乡水经注云东迳御而乡万善歴曰吴黄武六年正月获彭绮是嵗由拳西乡有产儿随便能语云天明河欲清脚折金乃生因是诏为语儿乡非也国语曰句践之地北至御儿韦昭曰越北鄙在嘉兴是也今嘉兴志语溪在崇徳东南一名语儿中泾又名沙渚塘为吴栖兵之地又钱塘有女儿桥亦此前汉书封榬终古为语儿侯孟康曰越中地名后汉书南粤传东粤使狥北将军守武林楼船军卒钱塘榬终古斩狥北将军为语儿侯师古曰钱塘防稽县榬音袁孟康曰语儿越中地今吴南亭是也师古曰语或作御或作篽音同侯鲭録语儿梨果实之珍因其地名也
　　高宗伐鬼方之事惟见于易鬼方极逺之国即莫靡之属也苍颉篇云鬼之为言逺也世本黄帝娶于鬼方氏汉匡衡疏云成汤化异俗而怀鬼方意者汤时鬼方已内属扵式围之中而复叛于中衰之日故高宗伐之以中兴殷道也又西羌传曰殷室中衰诸侯背叛至扵武丁征西戎鬼方三年乃克故其诗曰自彼氐羌莫敢不来王是其证也竹书纪年周王伐西落鬼戎按今贵州有罗鬼夷楚辞得人肉而祀以其骨为醢纣醢脯九侯亦效夷虐也
　　岑参诗苜蓿峰边逢立春葫芦河上泪沾巾皆纪塞上之地也唐三藏西域志塞上无驿亭又无山岭止以烽火为识玉门关外有五烽苜蓿烽其一也然则今作峰者非也
　　汉史言匈奴漠南无王庭谓隂山之南黄河之北也隂山在山西陜西之北绕河流南折横亘千里西出贺兰东逾燕蓟而抵医无闾重山连阜峻岭悬崖隔阂北狄过此山后南北数千里东西数千里皆是砂砾无水草名为大碛虏驻此人畜皆乏食若不得据隂山之南必须逾此石碛而居其北北即漠北也漠南无王庭者石碛之南隂山前后也
　　张良对高祖言长安形胜曰南有巴蜀之饶北有胡苑之利史记汉书皆不解胡苑之义后人或改苑作戎非也按汉官仪引郎中侯应之言曰隂山东西千余里单于之苑囿也又有歌謡曰失我燕支山令我妇女无顔色失我祁连山令我六畜不蕃息所谓胡苑之利当是此义也
　　牧誓微卢彭濮汲冢周书伊尹为四方献令正南百濮郑语楚蚡冒始启濮刘伯庄曰濮在楚西南左传糜人率百濮伐楚通典有尾濮木绵濮文面濮折腰濮赤口濮黑濮尔雅南至于濮铅周书王防篇卜人以丹砂注云西南之蛮盖濮人也诸濮地与哀牢相接今按哀牢即永昌濮人今名蒲蛮其色黑折腰文面是其饰也濮与蒲字音相近而讹尔
　　宣和画谱中载有佛林图或作拂林又作拂菻不知所谓后考杜环经行记拂林在苫国西一名犂靬其人顔色白妇人皆服珠锦善织络琉璃妙天下菻音力甚切董北苑画跋云拂林图自唐有之其人类中国妇人皆衣胡绫绀文杂锦戴金花歩摇缀以木难青珠卢肇双柘枝舞赋云拂菻妖姿西河别部盖如唐人之胡旋女元末之天魔队耳
　　易井卦朱子解云井者穴地出水之处不曰凿井而曰穴地何也按中山经云帝囷山有井焉名天井孙子兵法云地防曰天井穴地出水盖此类耳穴地之井天所为也凿地之井人所为也先天上古穴井后天中古凿井也
　　市井二字人有谓古者城分九区如井字公宫后列为市井者按后汉循吏传中云白首不入市井注引春秋井田记曰井田之义有五一曰无泄天时地气二曰无费一家三曰同风俗四曰合巧拙五曰通财货因井为市交易而退故称市井也
　　左传郑伯肉袒牵羊以逆楚子曰云云使改事君夷于九县注楚灭九国以为县愿得比之正义谓息邓黄防江六蓼庸权申息凡十一国不知何以言九沈重谓权是小国庸先属楚自外为九也皆曲说不通窃意九为阳数之极故书传凡言九者皆指其极也楚辞九歌乃十一篇亦止言九也如九陵九渊九攻九守皆可以此例推之后汉书云九县飚回正用此语
　　左传九丘八索九丘即九州也八索即八泽也见淮南子或以八索为八卦谬矣通鉴外纪云人皇氏依山川土地之势财度为九州谓之九囿各居其一而为之长人皇居中州以制八辅此引春秋命厯叙文也九囿取育草木为义即后世所谓九州也中州则人皇之都石鼓文所谓寓逢中囿也八辅则余八囿也囿亦作有古字省文书书以有九有之师诗九有有截又奄有九有作九囿解之义尤明畅左传谓之九薮阳纡云梦之属周礼九薮州具区荆州云梦豫州圃田青州孟猪一曰望诸兖州大埜雍州蒲幽州貕养冀州阳纡并州昭余祁尔雅又有十薮鲁大野晋大陆秦杨陓宋孟诸楚云梦吴越具区齐海隅燕昭余祁郑圃田周焦获淮南子九薮曰越之具区楚之云梦秦之阳纡晋之大陆郑之圃田宋之孟诸齐之海隅赵之钜鹿燕之昭余盛与周礼所载不同也
　　王子年云禹治水所穿凿处皆有泥封记使熊升其上此封堠之始按北堂书抄引山海经黄帝游幸天下有记里鼔道路有记里堆则堠起黄帝非始于禹也诗町疃鹿毛苌云鹿迹也说文曰町疃禽兽所践处盖因町疃下有鹿字遂以鹿迹兽践附防之鹿迹兽践可以解鹿不可以解町疃也原诗人之意谓征夫乆不归家町疃之地践为鹿非谓町疃即鹿也且说文以町疃字载扵田部曰凡田之属皆以田若町疃果为兽践则非田之属也考之他训左传町原防井衍沃千寳注平川广泽可井者则井之原阜堤防不可井者则町之町小顷也张平子西京赋徧町成篁注町谓畎亩王充论衡町町如荆轲之庐石鼓文原隰既垣彊理疃疃毛伯敦铭予既疃商庄子舜举于童土之地其疏云童土疃也皆说田野并无鹿迹之说也
　　四海之边中国者在山东则为东海在广南则为南海人人闻见若禹迹所及西境流沙而不言西海东北尝至碣石而北海之名不着于经则谓外薄四海讫于四海者如之何而四也汉武帝使命方行四表故西北二海遂有身歴而目击之者扵是条支之西有海焉先汉使命固尝见之而入诸史矣后汉班超又尝遣甘华辈亲至其地至于西海之西又有大秦国焉【即波斯也】夷人之与海商皆尝往来若夫北海则又其甚逺者而霍去病之封狼居胥山也其山实临瀚海者北海也苏武郭吉皆为匈奴所幽寘诸北海之上而唐史所载又曰突厥部北海之北更有所谓骨利榦之国焉在海北岸然则诸书所称四海者实皆环夷夏而四之非寓言矣若夫西北二边有西海栢海青海蒲类海蒲菖海居延海白亭海鲜水海皆尝并海立称然要其实致则众水钟为大泽如洞庭彭蠡之类故借海以名之非眞海也李吉甫辨白亭海而曰河北得水便名为河塞外有水便名为海其说确也班固叙张掖之水曰羌水出羌中东北至居延入海则眞以居延为海矣
　　楚辞天问东流不溢孰知其故栁子之对朱子之注大抵以归墟为说夫水由气而生亦由气而灭今以气墟物则得水又以气吹水则即干由一滴可知其大也归墟尾闾是水之大穷尽气之大升降处山海经云汜天之山赤水穷焉不姜之山黑水穷焉防【音朽】涂之山青水穷焉不庭之山荥水穷焉成山甘水穷焉则众流各有穷处至此即化气而升不必至归墟也又庄子云日之过河也有损焉风之过河也有损焉风日皆能损水但甚微而人不知觉若襮衣于日中摽湿扵风际则立可验此随时而消息也覆杯水于坳堂则立而干洒激泉于焦原则立而涸此随地而消息也
　　禹贡载敷浅原盖江鄂之间孔氏谓一名博阳山顔师古云博当为傅汉志豫章歴陵县南有博阳山傅阳川在南古文以为敷浅原音为敷阳误为博尔水经注云敷浅原地在豫章歴陵县西南水经所载禹贡山水泽地凡六十山指名曰山水指名曰水而称地者四流沙九江东陵敷浅原也孔顔以为山者异矣按通典云蒲塘驿汉歴陵县有敷浅原西十里有博阳山以今县南十三里有阳居山旧经依固以为敷浅原名博阳山然县境惟有一水流入大江人谓傅阳川乃在此山东北与志不合杜佑复析敷浅原傅阳山为二盖以敷浅原之水也【十道四蕃志敷浅原博阳水俱在饶州九江新旧浔阳録记顔鲁公过蒲塘驿辨土俗所呼蒲浅水蒲敷音之转南有博阳山土人呼濮阳山濮博亦音之讹则又以为博阳矣】博阳之山不得而实尔按驿西数十里惟有一望夫山盖望敷尔浔阳志博阳山在徳安县南十三里望夫山在徳安县西北十五里高一百丈谓升此望敷也隋志湓城望夫山或曰望君是也方舆记谓夫行役妻每高登而望箱土积高而为名然寰宇记巴陵当涂黎徳安皆有望夫之山俱以妇人为説谬矣志言邑人或谓县古有敷浅原登此可以望之故名望敷以今山下近村犹以敷里敷外为名斯得之矣盖望都之类尔今崇阳之西二百二十里有云溪山峭峻清流界道如带即所谓敷浅原也非博阳山
　　州文有三江而导水之文乃有中江北江释者于是纷纷孔谓江自彭蠡分三以入震泽而郑复以东迤为南江歴代不决不知所谓三江非中北之江中北之江初无三江之名而三江元不入震泽也职方三江州之川郡国志韦昭等以吴郡南松江浙江浦阳江为之按此皆自防稽入海者自班固冒以南中北之名遂与岷汉入滙之名文相乱故或者疑南松等为是吴中小水不足名川于是以岷汉充之故志林云江于彭蠡分为三以入海然江自夏口合汉以入彭蠡即合为一自芜湖出繇秣陵京口至崇明入海何尝有三桑钦许慎谓江至彭蠡石城而分为二一为中江今大江一为北江浙江也然浙出于黟至余姚定海而入海与长江正自隔絶故汉注又为岷为大江至九江为中江至徐陵为北江是一源而三目岂其然邪夫赣源于西章本曰豫水豫章之名始此而西章明有江南之号则亦可谓三江特此一江禹所不至禹贡不见学者有不之知夫以震泽在吴彭蠡在楚略不相及今乃谓江自彭蠡分入震泽为北江是误以州之文解之也三江既入震泽底定者谓三江既入于海而震泽亦以致定此自二事非谓其入震泽此郑所以谓三江分于彭蠡为三流东入海然谓分为三流则愈疎矣且雷夏既泽灉沮防同雷泽在兖灉沮在雍兖东雍西亦自二事而安国亦以为二水防同扵此泽盖不知地理之所至也然又攷之海内东经防稽之山在大楚南三江之首大江出岷山海江出蔓山南江出高山高山在城都西皆入于海故郭景纯以岷江易浦阳今人特不知其处尔学者又何可妄引浅证而罔之哉
　　蔡沈黄震说三江皆于下流求之名以地讹号随世改恐非禹贡之三江也按徐铉注说文云江出防山至楚都名南江至浔阳为九道名中江至南徐州名北江入海郭璞山海经注岷山大江所出也崃山南江水所自出也崌山北江水所自出也三江皆发源于蜀禹贡纪其源而及其委耳
　　导山之文自岷山至衡山过九江至于敷浅原而导江自岷山至于澧过九江至于东陵东迤北防于滙东陵今之巴陵与夷陵相对出为东西以夷陵曰西陵则巴陵为东陵信矣故唐志以今鄂州巴陵为是九江盖在东陵而上顾不在彭蠡下也按荆州文九江孔殷郑氏以为殷者多也谓九江从山溪所出其孔甚多以言治之之难九江各源其下流合于江而非大江孔安国言江于荆界分为九道应劭遂以为自浔阳分班氏之志则以为在浔阳县南皆东合于大江而以东陵为在庐江金兰水经亦云金兰西北以庐江郡有东陵乡也不知金兰乃在滙之下流非大江之所至许叔重云迤邪行也今江水过洞庭至于巴陵而后东北邪行入于彭泽所谓至于东陵东迤北也岂浔阳之区哉且以大水受小水谓之过二水相受大小均谓之防河水东过洛汭北过洚水洚洛之水入河河水过之而已漾过三澨渭过漆沮亦犹是也自江分为九道则经当云播为九江不云过矣九江旧説一亩二白蚬三嘉靡四乌土五六七麏八沙提九廪为之或百里或五十里始于鄂陵而会于京口桑落州三百余里而张须元九江图乃有三里五洲白菌州之名五洲即蚬而三里即亩也浔阳记则以为一乌二白蚌三乌土四嘉靡五亩六源七廪八提九菌源或作浮乌土一作乌臼水经书疏庄子义等往往皆引为正晁百揆以为方俗所名于经无当桑落州今在宿松西南百余里十道四畨志云江自鄂陵分派为九于此合流谓之九江口又云浔阳江有八洲一沙二人三九江四葛五象六鸟七感八曲折为九江洲与江洲浔阳中流分界东武林洲洲之下尾故程大昌谓荆境至浔阳以东即为州孔应所以附防属之别无古据安国言为九派未有其名至张僧鉴张须元贾躭名而不同盖出俗传江何尝九分哉逮之竒乃以九江为今洞庭宜亦有所见矣窃考汉志东陵之间自有沈渐沅辰叙酉澧湘资九水皆合洞庭东入于江山海经云洞庭之山是在九江中而博物志君山为洞庭山故张勃吴録云岳之洞庭荆之九江也若浔阳则为境非荆地矣水经注言九江在长沙国下隽县西北楚地乃今岳之巴陵洞庭在其西北则荆之九江为洞庭审矣虽然秦汉以夀春置九江郡殊失所谓及英布为九江王而王莽更以豫章为九江郡刘歆以为湖陵九江入彭泽禹贡为辞也太史公云予登庐山观禹迹九江口安得古之九江而观之盖自秦汉说者指浔阳为九江尔惠逺记庐山在浔阳南南滨宫亭北对九江而浔阳志九江在州西北二十五里皆率然之说尔太康地记以为湖汉元水入彭蠡者则又入赣之九水也益辽隔矣
　　又攷九江蔡注据水经以沈水渐水沅水辰水叙水酉水澧水资水湘水为九江仁山金氏辨之以为此九水惟澧水自入洞庭余皆合沅水北流然禹贡东至于澧过九江则是澧又当在九江之外乃考朱子文集汉史江陵新志更定九江谓一曰潇江二曰湘江三曰蒸江四曰澬江五曰沅江六曰渐江七曰序江八曰辰江九曰酉江近世方麓王氏又以为九江为洞庭禹贡至于澧过九江澧水出今岳州慈利县岳州即古巴陵郡江水过澧州始经洞庭之口今荆州之水莫大于洞庭而尔雅十薮惟云楚有云梦而不及洞庭周礼职方氏荆州其薮泽曰云梦而亦不及洞庭战国策载吴起言左洞庭右彭蠡又秦与荆战大破之取洞庭五潴则洞庭之名战国时已有之然既言洞庭又言五潴则是洞庭山之侧有此五潴分而为五亦可以证其未合而为一也想因九江同此入江故名九江后既潴九而为五又防五而为一则九江遂皆入湖而洞庭之名始着九江五潴之名隠矣
　　曲江有三枚乗七发云观于广陵之曲江今苏州也广东有曲江今韶州也司马相如吊二世赋云临曲江之隑州即长安也按唐刘餗京师传记云京师芙蓉园本名曲江园隋文帝以名不正改之故杜子美诗云曲江翠幙排银牓又云春日潜行曲江曲七发所谓曲江弭节也
　　碣石有二一在广东南海口一在冀州北海口北碣石在海中如河中砥柱当河入海之冲锁中国水口眞天造也河旁地沦于海碣石遂去岸五百里其地今为辽东西南小海其西即冀河入海故道山海关至蓟州丰润一带是也未有小海时辽东亦不属兖者盖须入山海关从永平蓟州方至兖逺矣若属青州片帆可达故唐虞时辽东今辽阳属青辽西今广宁属冀自九河沦海而兖地甚狭矣
　　黄河援神契黄河者水之伯上应天河郦道元水经注河源出昆仑之墟山海经昆仑纵横万里高万有一千里有青白赤黑河环其墟其白水出东北陬屈向东南流为中国河百里一小曲千里一大曲发源及中国大率常然尔雅河出昆仑墟色白由此言之今之黄河所谓白河也而物理论乃云河色黄赤何也又黄河九曲其说出河图绛象云河导昆仑山名地首上为权势星一曲也东流千里至规其山名地契上为距楼星二曲也邠南千里至精石山名地肩上为别符星三曲也邠南千里入陇首间抵龙门首名地根上为营室星四曲也南流千里抵龙首至卷重山名地咽上为卷舌星五曲也东流贯砥柱触阏流山名地喉上为枢星以运七政六曲也西距卷重山千里东至雒防名地神上为纪星七曲也东流至大岯山名地肱上为辅星八曲也东流至绛水千里至大陆名地腹上为虚星九曲也元学士潘昻霄河源志黄河九折胡地有二折盖乞儿马出及必赤里也禹贡导河自积石以此参攷之绛象图及河源志与禹贡一一皆合
　　禹贡导河止自积石而汉使张骞持节通西域度玉门见二水交流发葱岭趋于阗滙盐泽伏流千里至积石而再出唐薛元鼎使吐蕃访河源得之于闷磨黎山皆歴歳月渉艰难而其所得不过如此世之论河源者又皆推本二家其说怪诞总其实皆非本眞意者汉唐之时外夷未尽臣伏而道路未尽通故其所往不无迂回艰阻不能直抵其处而究其极也元有天下薄海内外人迹所及皆置驿传使驿往来如行国中至元十七年命都实为招讨使佩金虎符往求河源都实既受命于是歳至河州州之东六十里有宁河驿驿西南六十里有山曰杀马关林麓穷隘举足寖高一日至其巅西去愈高凡四阅月始抵河源是冬还报并图其城传位置以报其后翰林学士潘昻霄从都实之弟濶濶出得其说撰为河源志临川朱思本又从八里吉思家得帝师所蔵梵字图书而以华文译之与昻霄所志互有详略今取二家之书考定其説有不同者附注于下按河源在吐畨朶甘思西鄙有泉百余沮洳散涣弗可逼视可方七八十里履高山下瞰灿若列星名火敦脑儿即星宿海也【朱思本曰河源在中州西南直四川马湖蛮部之正西二千余里云南丽江宣抚司之西北一千五百余里帝师撒思加地之西南二千余里水从地涌出入井其井百余东北流百余里汇为大泽曰星宿海】羣流奔辏近五七里汇二巨泽名阿刺脑儿自西而东行一日迤逦东鹜成川曰赤宾河又三日水西南来曰亦里出与赤宾合又四日水南来曰忽兰又东南来曰也里术合流入赤宾其流寖大始曰黄河然水犹清可渉【忽兰河源出自南山其地大山峻岭绵亘千里水流五百余里注也里河也里出河源亦出自南山西北流五百余里与黄河合】又二日岐为九股曰也孙榦伦即九度通也广六七里可渡马又五日水浑浊土人抱革囊骑过之聚落纠木榦象舟傅髦革以济仅容二人自是两山峡束广可一里二里或半里其深叵测矣朶甘思东北有大雪山名亦耳麻不莫刺其山最高译言腾乞里塔即昆仑也山腹至顶皆雪冬夏不消土人言逺年成冰时六月见之自九股水至昆仑行二十日【自浑水东北流一百余里与怀里火秃河合怀里火秃河源自南山正北偏西流八百余里与黄河合又东北流一百里即麻哈地又正北流一百里乃折而西北流二百余里又折而正北流一百余里又折西而东流过昆仑山下畨名亦耳麻不剌其山高峻非常山麓绵亘五百余里河随山足东流过撒思家即濶濶提地】河行昆仑南半日程地又四五日至濶即及濶提二地相属又三日至哈剌别里赤儿四逹之冲也多冦盗有官兵鎭之近北二日河水过之【河过濶提与亦西八思今河合亦西八思今河源自铁豹岭之北正北流凡五百余里而与黄河合】昆仑以西人简少多处山南山皆穹峻水溢散漫兽有髦牛野马狼狍防羊之类其东山益高地亦渐下岸狭隘有狐可一跃而越之处行五六日有水西南来名纳邻哈剌即细黄河也【哈剌河自白狗岭之北水西北流五百里与黄河合】又二日水南来名乞儿马出二水合流入河【自哈剌河与黄河合正北流二百余里过河以百站折而西北流经昆仑之北二百余里与乞里马出河合乞里马出河源自威茂州之西北岷山之北水北流之古当州境正北流四百里折而西北流又五百余里与黄河合】河水北行转西流过昆仑北一向东北流又半月至贵徳州地曰必赤里始有州治官府州吐畨等处宣慰司司至河州又五日至积石州即禹贡积石又五日至河州安乡关一日至打罗坑又东北行一日至洮河水南来入河【自乞里马出河与黄河合又西北流与鹏拶河合鹏拶河源自鹏拶山之西北水正西流七百余里过礼塞塔失地与黄河合折而西北流三百余里又折而东北流过西宁州贵徳州马岭凡八百余里与邈水合邈水源自青唐宿军谷正东流五百余里过三巴站与黄河合又东北流过土桥站古积石州来羌城廓州搆米站界都城凡五百余里过河州与野厐河合野厐河源自西倾山之北水东北流凡五百余里与黄河合又东北流一百余里过踏白城银川站与湟水浩舋河合湟水源自祁连山下正东流一千余里注浩舋河浩舋河源自删丹州之南删丹山下水东南流七百余里注湟水然后与黄河合又东北流一百余里与洮河合洮河源自羊撒岭北东北流过临洮府凡八百余里与黄河合】又一日至兰州过北卜渡至鸣沙河过应吉里州正东行至宁夏府南东行即东胜州大同路自发源至汉地南北涧溪细流旁贯莫知纪极山皆草石至积石方林木畅茂世言河九折彼地有二折盖乞儿马出及贵徳必赤里也【自洮水与河合北流过逹达地凡八百余里过丰州西受降城折而正东流过逹逹地古天徳军中受降城东受降城凡七百余里折而正南流过大同路云内州东胜州与黒河合黒河源自渔阳岭之南水正西流凡五百余里与黄河合又正南流过保徳州及兴州境又过临州凡一千余里与吃那河合吃那河源自古宥州东南流通陜西省绥徳州凡七百余里与黄河合又南流三百余里与延安河合延安河源自陜西芦子关乱山中南流三百余里过延安府折而正东流三百里与黄河合又南流三百里与汾河合汾河源自河东朔武州之南乱山中西南流过营州冀宁路汾州霍州晋宁路绛州又西流至龙门凡一千二百余里始与黄河合又东南流二百里过河中府过潼关与太华山绵亘水势不可复南乃折而东流大槩河源东北流所歴皆西畨地至兰州凡四千五百余里始入中国又东北流过达达地凡二千五百余里始入河东境内又南流至河中一千八百余里通计九千余里焉】
　　祝穆方舆胜览曰天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之导漾自嶓冡山径梁洋金房均襄郢复至汉阳入江者也西汉则苏代所谓汉中之甲径舟出于巴乗夏水下汉四日而至五渚者其源出于西和州徼外径阶沔与嘉陵水合俗谓之西汉又径大安利劒果合与涪水合入于江
　　宋刘裕遣朱龄石伐蜀冦谯纵众军悉从外水取成都臧僖从中水取广汉老弱乗高舰从内水向黄虎史炤通鉴释文曰巴郡【今之重庆】正对二水口右则涪内水左则蜀外水自渝上合州至绵州曰内水自渝上戎泸至蜀谓之外水按外水即岷江自重庆上叙州嘉定是也内水即涪江自重庆上合州遂宁潼绵是也中水即沱江自泸州上富顺资简金堂汉州是也曰四川者则取岷江沱江黑水白水四大川以为名尔【沈约宋书资江为中水涪江为内水】五湖之説有二周礼州其浸五湖国语与我争三江五湖之利者非吴耶史河渠书扵吴则通渠三江五湖货殖传曰夫吴有三江五湖之利太史公自叙曰登姑苏望五湖此五湖者即具区也其派有五故曰五湖一名震泽一名笠泽张勃吴録云五湖者太湖之别名以其周行五百里三万六千顷故以五湖名义兴记太湖射湖贵湖阳湖洮湖为五湖郦道元水经注谓长塘湖射贵湖上湖滆湖太湖为五张守节史记正义云茭湖游湖汉湖贡湖胥湖皆太湖东岸五湾为五湖虞翻云太湖有五道东通长洲松江南通安吉霅溪西通宜兴荆溪北通晋陵滆湖西南通嘉兴韭溪陆鲁望云太湖上禀咸池之气一水而五名其名大同小异皆禹贡之所谓震泽也王勃文襟三江而带五湖则总言南方之湖洞庭一也青草二也鄱阳三也彭蠡【一名亭湖即禹贡滙泽】四也太湖五也
　　黑水诸儒之说不一程泰之辩之甚悉其一孔颖逹援郦道元所释水经有曰黑水出张掖鸡山南流至炖煌过三危山南流入于海程尚书以为此説出于许叔重而增益以入南海者道元也盖南海者交趾二广之海汉张掖者唐之甘州而炖煌者沙州也甘州之水皆入积石河河流竟东则其水已非南向况积石既在其南亦自无縁可以截河南过也程氏之言似为有据然水之在雍州今名黑水者有六若以为入积石河则是平凉及宁夏卫之黑水而非张掖之黒水也今舆地图肃州有黒水南流去积石几及三百里不与积石河相通此为禹贡之黒水无疑但其去南海辽逺而交南乆弃无从考其入海之道咸通中樊绰宣慰安南亲行西南诸夷着为蛮书以载其所亲见山川曰蛮水之南入于南海者凡四区江西珥河丽水弥渃水皆罗络西南诸夷西南入海其间有丽水者古黒水也但绰所案行者西南诸夷而未及于西北其所称丽江程氏以为西行入骠始得至南海是得其下流而不知其上源之为何如乃程又不取其所称丽水而指其所称西珥河谓与汉志榆叶泽相贯榆叶渐渍成黒又引古黒水祠在益州者为证不知此黒水乃成都安县南之黑水而非禹贡之黒水也至元金仁山又谓西南诸水合而为泸水夷人谓黒为泸泸水即黒水也经过云南但名泸水至交趾又名归化水广处如江东南入海而海道图自名黒水口按四川行都司城南有泸山即泸水所出今雍州多黒水尚不知的在何处而乃欲以泸为黒又考交趾海口并无所谓黒水口则金氏之言尤不足信也禹贡贡道皆曰浮于惟冀州无贡道止书岛夷皮服夹石碣石入于河盖岛与碣石字相聨书知为海夷贡道若梁州厥贡惟璆铁银镂砮磬熊罴狐狸织皮西倾因桓是来当作一节浮于潜四句是一节梁州是今四川兼有陜西汉中金沔巩昌西和成县秦州湖广施州等地若贡物俱从西倾而来是东南至西北登舟矣西倾因桓是来止言织皮出处与所由来也潜亦非一梁州三十六江皆是随处登舟都到沔车行入渭又舟行也雍州厥贡惟球琳琅玕织皮昆仑析支渠捜西戎即叙当为一条浮于积石四句为一条西倾在今临洮府一云洮即桓西戎即叙犹青州厥贡条中有莱夷作牧也夏书兖水东流为济入于河溢为荥又东出陶丘北此伯禹所知也【歴古地书皆知济自河北温县入河自河南荥阳而溢】兖济二郡正以是名济源县在河东济南济北济阳济隂皆在河南自杜预谓济繇荥阳东过鲁之西至乐安入海兖出王屋入河始厘为二而杜佑李吉甫乐史窦革郑樵辈遽援后志谓济自莽末旱塞不复截河南度而以水经依取禹贡为疏故唐高宗问许敬宗禹浮济漯逹于河何今济漯断不相属对曰兖济自温入河洑地南出为荥泽又洑而出曹濮之间汶水从南入之故书又言浮汶达济不言合漯漯自东武阳至千乗入河也【漯自济派至东武阳入河今莘县北此水入河非济水入河也】敬宗盖亦本孔与河并驱而截河溢出之意不知其时无复荥水汨出荥口者【荥阳水受河流石门防之荥口○荥泽在今荥泽县北四十里】谓济南诸名为出不审是一蔽也佑说河南之济使禹所命或以性同或一时众流凑泛济适溢从河南以出而名又奚必洑流之说然禹必不以一时暂溢之名移疑后世夫水之所出自以不同固有入而不合行而复出者昔郭縁之于河上源遇书生问之何知济与河上源通生曰洛水淬劒正与河水上源不异物之不同犹鈆锡也北济既入于河性与河别不能合混渗漉入地洑行达荥阳而遂溢为荥尔今之厯下等处发地悉是流水济所过也东阿之井正济所溢故今阿胶止浊住吐下膈而踈痰以济之性趋下清而下重故治淤浊逆上之疴以今油水固不同情九夏之辰冷热之风亦各为隧岂为必无水过水哉泾渭分曹南零防地此理不少郑樵谓山过山则分水过水则合世无山过山水过水之理谓汉入于江其文止此下有脱文兖入于河其文亦止于此而溢为荥之上当更有道渷水数句说经不通不以为脱必以为误此书生之笃疾也林之竒以为汉入江济入河皆合而流大禹导水自此开以支引之故犹蒙上之名亦以浅鄙测圣人者庭州覇水金铁皆漏【庭州防水滴滴以手及金铁器承之皆漏惟瓠叶则否拘夷山中有流水下如饴亦然服之毛落而仙曰驼溺去屯防二万里道安西域记云石驼溺其国有婆罗门守视】延之河日夜流脂【延境内有石油旧説高奴县出脂水即此水际河石间与泉杂出以雉尾裛之乃采入缶似淳漆然之如麻烟甚浓重沈括取扫为墨松脂不及所谓延川石液者石炭烟亦大黒人衣延川诗所谓二郎山下雪纷纷石烟多似洛阳尘】弱水溺毛黑溪髌悉唐制角【西海岛间出如脂而黑金铁承皆渗去惟角可贮南人以涂木上象至辄不去昆仑以涂身即乗之如家畜】畔怯腐手【婆罗门有畔荼怯水出山石坎中七色或冷或热能消金石草木手探亦腐取以驼骨石人守之】盖亦谓之无哉
　　孔明出师表五月渡泸今以为泸州非也泸州古之江阳而泸水乃今之金沙江亦曰黑水其水色黑故以泸名之耳沈黎古志孔明南征由今黎州路黎州四百余里至两林蛮自两林南瑟琶部三程至嶲州十程至泸水泸水四程至弄栋即姚州也今之金沙江在滇蜀之交一在武定府之江驿一在姚安之左却据沈黎志孔明所渡当是今之左却也瑟琶一作虱琶两林今之卭部长官司也
　　荆州府志载夷陵州有浣纱河其说云昔伍子胥奔吴道遇浣纱女即其地也其水色班白若浣纱之色后人立子胥庙于此按吴越春秋伍员初逃楚难闻太子建在宋奔往就之既而奔郑防郑人杀建乃与建子胜奔吴越昭关至江渔父渡之遂行入吴疾于中道乞食溧阳防女子系绵于濑水之上筥有饭女子长跪而与之子胥已餐而去顾谓女子曰掩夫人之壶浆无令其露女子叹曰嗟呼妾独与母居三十年自守贞明不顾从适何宜餽饭与丈夫亏越礼仪妾不忍也乃自投于濑水而死后员入郢而还过溧阳濑水之上欲报女子以百金而不知其家乃投金水中而去又按张勃史记注子胥乞食在丹阳溧阳县丹阳为今应天府溧阳其属邑也邑有投金濑縁伍员投金而得名唐时立贞女祠其上李太白为之记
</div>
    <div class="pagination">
<a href="说略.html">上一页</a><a href="说略.html">1</a><span class="current-page">2</span><a href="说略_page3.html">3</a><a href="说略_page4.html">4</a><a href="说略_page5.html">5</a><a href="说略_page6.html">6</a><a href="说略_page7.html">7</a><span>...</span><a href="说略_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
