<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 124 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 124 页/共 331 页</h1>
    <div class="content">　　小栏花
　　【宋蔡端明集】
　　福州堂下小栏，花卉多是手栽。今已繁盛，因赏花有所感悼。爱花尽日傍花台，点检当年手自栽。前事已随朝暮变，旧丛空见浅深开。山禽忽下还飞去，溪雨才收又复来。只有春醪能遣恨，无人拦畔共持杯。
　　废宅花
　　【唐朱庆馀诗】
　　《废宅花》：数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
　　古寺花
　　【唐司空文明诗】
　　《古寺花》：共爱芳菲此树中，千跗万卉裹枝红。迟迟欲去尤回望，覆地无人满寺风。
　　僧院花
　　【唐白居易诗】
　　《僧院花》：欲悟色空为佛寺，故栽芳树在僧家。细看便是华严偈，方便风开智慧花。
　　兴善寺花
　　【宋刘敞诗】
　　《兴善寺花》：蟠桃浪占三千岁，琪树虚传十二城。争似此花常在眼，风吹日炙四时荣。
　　油缸安花
　　【漫革琐碎录】
　　大油缸中近上置竹篱油数寸上安花朵，密盖之，可以久留。瓦缶莳花
　　【宋姜特立梅山续稿】
　　因见市人以瓦缸莳花屋上有感。城中寸土如寸金，屋上莳花亦良苦。因思离宫与别馆，南至九北雩阝杜。东西延袤八百里，桥梁袅空七百柱。伤哉好大荒主心，岂识世间蓬荜趣。一丘一壑吾辈事，随分园池何用许。我今度地山一隅，栽柳栽花已无数。大虽不足小有馀，便可终身为圃。
　　瓶中花
　　【种艺必用】
　　芍药，牡丹，摘下烧其柄，先置瓶中，后入水。夜则以水洒地，铺芦席，又用水洒之，铺花于其上，次日再入瓶，如此可数日。
　　【宋范石湖大全集】
　　《瓶中花诗》：水仙携蜡梅，来作散花雨。但惊醉梦醒，不辨香来处。小梅未可折，不折惜空回。拥鼻捻一枝，也道探春来。春来风雨，无一日好晴，因赋瓶花二绝。满插瓶花罢出游，莫将攀折为花愁。不知烛照香薰看，何似风吹雨打休。酒冷花寒无好怀，紫荆终日为谁开。三分春色三分雨，疋似东风本不来。
　　【杨诚斋集】
　　《瓶中梅杏二花》：梅花耿耿冰玉姿，杏花淡淡注燕脂。两花相娇不相下，各向春风同索价。折来又插一铜瓶，旋汲井花浇使醒。红红白白看不足，更遣山童烧蜡烛。
　　【韩氵虎涧泉集】
　　《瓶中花》：枝持三数花，已著风露香。而复满把来，汲瓶置书房，身心我身心，染净皆秋光。今夜月圆明，更妙非红黄。
　　【李大隐先生集】
　　折得寒梅全未开，铜瓶贮水养根亥艹。临鸾竞洗晨妆面，疑是春风入户来。
　　【薛季宣浪语集】
　　瓶花尽落，而梨花潇洒如故。天帝南游匹马还，红云作阵雨栏干。驻颜下咽如冰雪，一粒清凉得赐丹。
　　【张泸滨集】
　　《春日瓶花》：鸟鸣木阴深，鱼动陂水漫。燕坐南窗下，欣然得幽伴，盈盈菩萨面，一管生几案。恍如空中堕，着我丈室看。地偏风日隔，香艳不耗散。无土种一根。他乡得把玩。娇娆自接熟，老丑面失半。物忌停涵久，无嫌汲新换。不怀妙色身，长作如是观。
　　【周南山房后稿】
　　清晓铜瓶沃井华，青葱绿玉紫兰芽。鬓毛白尽心情在，不分看花学养花。
　　【元元遣山集】
　　《赋瓶中杂花》七首：老眼惊看节物新，今年更与酒杯亲，东山一道花如绣，从此他乡不是春。香中人道瑞香浓，谁信丁香臭味同。一树百枝千万结，更应薰染费春工。生红点点弄娇妍，半拆花房更可怜。传与春风好将护，莫教容易作银钱。红抹兰膏绿染衣，绿娇红小两相宜。华边剩有清香在，木石痴儿自不知。素艳来从月姊家，温风淑气发清华。人间自有交枝玉，天上休开六出花。昨日桃花锦片新，兔葵今日到残春。亻玄枝留得稀疏朵，比似全开更恼人。古铜瓶子满芳枝，裁剪春风人小诗。看着海棠如有语，杏花也到退房时。
　　【元范德机诗】
　　《夜诵赋瓶花》：胆瓶折得树头花，初是东园一片霞，西涧读书过夜漏，忽随灯影上窗纱。
　　盆中花
　　【宋许木非梅屋诗集】
　　《盆中花》：小小盆中花，春风随分足。花肥无剩红，叶瘦无欠绿。心倾几点香，也饱游蜂腹。太盛必易衰，荒烟锁金谷。
　　【彭止堂集】
　　《盆花示儿》：群儿爱盆花，如我爱其子。但将养花心，委曲求诸已。花不负人力，随时深浅红。种学得如斯，岂不慰乃翁。四时花
　　【百川学海】
　　凡草木之华者，春华者冬秀，夏华者春秀，秋华者夏秀，冬华者秋秀。其华竟岁，故妇女之首，四时未尝无华也。
　　【经钅且堂杂志】
　　牡丹芍药于春为宜，芙蓉桂菊于秋为宜。海棠开于秋，终是萧索。近有四时木犀，开于春，终不及秋。非时强开，气象故殊也。
　　【曾忄造类说】
　　干大居洪州西山，四时常持花。有少年好道拜曰。愿侍先生。逐之，上山渡水，不暂置问少年曰，渴否？怀中出杯，命掬水饮之，须臾，困睡，及觉失之矣。
　　【元陆厚诗】
　　《四时花》：纤枝簇簇叶菲菲，长放幽花阅四时。形肖篱间秋槿小，阴晴寒署总相宜。
　　夏花
　　【唐韦应物诗】
　　《夏花》：夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，萤煌满眼前。
　　秋花
　　【唐耿氵韦诗】
　　《秋花》：绠悬水，新桐荫玉沙。带星凝晓露，拂雾涌秋华。
　　【宋陆放翁集】
　　《秋花叹》：秋花如义士，荣悴相与同。岂比轻薄花，四散随春风。黄菊抱残枝，寂寞卧寒雨。拒霜更可怜，和蒂浮烟浦。古来结交意，正要共死生。读我秋花诗，可代丹鸡盟。
　　【杨诚斋诗】
　　憔悴牵牛病雨些，凋零木槿怯风斜。道边篱落聊遮眼，白白红红匾豆花。
　　【国朝僧宗泐诗】
　　《秋花咏》：清晓亭前白露滋，艳红妖紫斗开时，晚来狼藉空阶畔，似厌西风不厌衰。
　　风花
　　【宋刘敞诗】
　　《风花》：风花不自知，高下逐风飞。故有多情处，时来点客衣。仙源应在青溪侧，弄雪吹香不忍归。
　　【梅圣俞文集】
　　风花不恋枝，脱萼乱翻飞。自学空中雪，宁同垣上衣。绕庭回旋久无着，众鸟争衔何处归。
　　【杨诚斋诗】
　　海棠桃李雨中空，更着清明两日风。风似病癫无藉在，花如中酒不惺忄松。身行楚峤远更远，家寄秦淮东复东。道是残红何足惜，后来并恐没残红。
　　雨中花
　　【唐白居易诗】
　　《雨中花》：真宰倒持生杀柄，闲物命长人短命。松枝上鹤蓍下龟，千年不死仍无病。人生不得似龟鹤，少年老来同旦暝。何异花开旦暝间，未落仍遭风雨横。草得经年菜连月，唯花不与多时节。一年三百六十日，花能几日供攀折。桃李无言难自诉，黄莺解语凭君说。莺虽为说不分明，叶底枝头谩饶舌。
　　【元稹诗】
　　《赋得雨中花诗》：红芳怜静色，深与雨相宜。馀滴下纤蕊，残珠堕细枝。院花江上思，啼粉镜中窥。念此低徊夕，风光幸一吹。
　　【宋黄山谷诗】
　　《雨中花》：政乐中和夷夏宴，喜官梅乍传消息。待作新年欢。计断送春色。桃李成阴，甘棠少讼，又移旌戟。念画楼朱阁，风流高会，顿冷谈席。西州［下原书残］
永乐大典
卷之五千八百三十九
卷之五千八百三十九
　　十六麻花
　　花开
　　【瓮牖闲评】
　　苏东坡诗云，涓涓泣露紫含笑，艳艳烧空红拂桑。其序中乃云，正月二十六日，偶与数客野步嘉寺。僧舍东南野人家，杂花盛开，扣门求观。此东坡在黄州时也，而彼处春气乃尔早邪？方正月，其杂花盛开如此。而紫含笑，红拂桑，且皆夏中所放花。东坡并及之，又不知何谓邪？
　　【岁时杂咏】
　　唐白居易《玩半花开赠皇甫郎中》：勿讶春来晚，无烦花发迟。人怜全盛日，我爱半开时。紫蜡黏为蒂，红苏点作肌。成都新紫缬，梁汉碎胭脂。树杪真珠颗，墙头小女儿。浅深妆掩映，高下缀参差。蝶戏争香朵，莺啼选稳枝。好交郎作伴，今共酒相随。醉玩无胜此，狂嘲更让谁。犹残少年兴，来似老人诗。西月凭轻照，东风莫杀去声吹。明朝应烂熳，后夜更离披。林下遥相忆，樽前暗有期。衔杯嚼蕊思，唯我与君知。
　　【宋张咏诗】
　　《书园吏申花开榜子》：后园花开红满枝，太守倦游红不知。看花小吏报花信，太守茫然心忽悲。头上光阴瞥尔过，昨日少年今老大。见说花间舞蝶狂，翻飞更着游蜂和。
　　【刘敞诗】
　　《题新开花呈永叔》：野客赏春怜物华，不将手触新开花。且留林下引狂蝶，看舞东风倾绿霞。
　　【邵尧夫诗】
　　《小园花开》：小隐园中百本花，各随红紫发新芽。东君见借阳和力，不拣公侯富贵家。
　　【司马温公诗】
　　《陕城桃李零落已尽硖石山中今方盛开马上口占》：西望飞花千树暗，东来芳蕊一番新。行人不惜泥涂倦，喜见年光两处春。
　　【冯时行诗】
　　《二月将半。雨过花盛开》：一年青春日无几，二月小雨花齐开。底事只禁愁思得，可能不近酒杯来。山青树树明于缬，江远村村烂作堆。老罢兴来须抖擞，自吟诗句自相催。最怜半见或不见，更惜欲开犹未开。树远只疑随水去，枝低还似傍人来。不堪小蕊樽前落，可忍残红砌下堆。着尽工夫春自去，不须风雨恶相催。
　　【陆放翁诗】
</div>
    <div class="pagination">
<a href="永乐大典残卷_page123.html">上一页</a><span>...</span><a href="永乐大典残卷_page119.html">119</a><a href="永乐大典残卷_page120.html">120</a><a href="永乐大典残卷_page121.html">121</a><a href="永乐大典残卷_page122.html">122</a><a href="永乐大典残卷_page123.html">123</a><span class="current-page">124</span><a href="永乐大典残卷_page125.html">125</a><a href="永乐大典残卷_page126.html">126</a><a href="永乐大典残卷_page127.html">127</a><a href="永乐大典残卷_page128.html">128</a><a href="永乐大典残卷_page129.html">129</a><span>...</span><a href="永乐大典残卷_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
