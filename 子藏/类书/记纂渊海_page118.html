<!DOCTYPE html>
<html>
<head>
    <meta charset="UTF-8">
    <title>记纂渊海 - 第 118 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 118 页/共 130 页</h1>
    <div class="content">　　史陶侃领荆州刺史诸叅佐或以谈戏废事者乃命取其酒器蒱博之具悉投之于江将吏则加鞭挞曰摴蒱者牧猪奴戏耳【晋书】刘裕于东府聚摴蒱大掷余人并黒犊唯裕及刘毅在后毅次掷雉大喜褰衣绕床叫谓同座曰非不能卢不事此耳裕因挼五木曰老兄试为卿答即成卢焉　刘毅家无担石之储一掷百万【并同上】刘毅好摴蒱宋武帝与毅敛局各得半积钱毅呼帝并之先掷得雉帝良久答之掷得卢谓帝曰知公不以大坐席与人郑鲜之大喜徒跣绕床大叫毅甚不平曰此郑君何为者无复甥舅之敬【南史】宋明帝大会新亭楼摴蒱李安人五掷皆卢帝大惊曰卿面方如田封侯相也宋孝武尝与顔师伯摴蒱帝掷得雉大恱师伯后掷得卢帝失色师伯遽敛子曰几作卢师伯尔日一输百万或谓卞彬曰卿都不持操何由得升彬曰掷五木子
　　十掷辄犍岂复是掷子之拙【并同上】梁主萧詧曽献码碯钟周文帝顾丞郎曰能掷摴蒱头得卢者便与钟已经数人不得至蒒端乃执摴蒱头而言曰非为此钟可贵但思露其诚耳便掷之五子皆黒文帝恱即以赐之【北史】周文帝解所服金带令诸人徧掷曰先得卢者与之掷将徧至王思政乃誓曰方愿尽心效命上报知己若此诚有实愿即为卢周文止之已掷为卢矣【同上】
　　传记摴蒱其法三分其子三百六十限以二关人执六马其头五枚分上为黒下为白黒者刻二为犊白者刻二为雉掷之全黒乃为卢其彩十六二雉三黒为雉其彩十四二犊三白为犊其彩十全白为白其彩八四者贵彩开为十十二塞为十一塔为五秃为四犍为二撅为三六者杂彩贵者得连掷得打马得囘关余彩则否【国史补】有人见洞中二老人摴蒱乃以鞭拄地而观俄忽鞭烂而鞍朽【广异记】王子敬数嵗尝看诸门生摴蒱见有胜负因曰南风不竞门生辈轻其小儿乃曰此郎亦管中窥豹时见一斑耳子敬瞑目曰逺慙荀奉倩近愧刘贞长拂衣而去【世说】桓宣武与袁彦道摴蒱彦道齿不合遂厉色掷去五木温太真曰见袁生迁怒知顔子为贵【同上】
　　集成枭而牟呼五白些【楚辞】十载荒郊任博徒挼莎五木掷枭卢【元稹】
　　本朝东坡云慕容宝与韩黄李根等欵防摴蒱誓之曰世言摴蒱有神若富贵可期频得三卢于是三掷卢宝拜而受赐　近从新谱识枭卢拟唤安阳旧博徒只恐分隂闲过了更教人诮牧猪奴
　　双陆
　　传记南海献集翠裘则天以赐张昌宗时狄仁杰入奏事则天命与昌宗双陆赌之昌宗累局连北狄公对御脱其裘拜恩而出及至光范门遂付家奴衣之促马而去【集异记余互见赐紫类】梁时荆州掾属双陆赌金钱尽以金钱花相足鱼谓得花胜得钱【杂爼】具州潘彦奴双陆每有所诣局不离身曽泛海遇风船破彦右手挟一板左手抱双陆局口衔双陆头子经二日一夜至岸两手见骨局终不挫头子亦在口【佥载】梁王书曰双陆乃出天竺涅槃经名为波罗塞戏【类要】武后自置九胜局形如双陆其头加千万二彩其子三十令文武官分明为此戏【同上】陆大夫与普愿禅师见人双陆拈起骰子云恁麽不恁麽只恁麽信彩去时如何师拈起骰子臭骨头十八【传灯录】
　　投子
　　史徐温与刘信博信敛投子祝曰刘信欲背吴愿为恶彩茍无二心当成浑化一掷六子皆赤【五代史】
　　传记博陆彩名也陈思王置双陆局置投子二至唐末有叶子之戏遂加投子至六饰四以朱者明皇与贵妃采战惟重四可转败为上掷连呼叱之以投子宛转而成重四上大恱命髙力士赐四绯也【事始】张祐客淮南幕中赴宴时杜牧为支使座有美人索投子赌酒牧微唫曰投子逡巡褁手拈无因得见玉纤纤祐应声答曰但知报道金钗落髣髴还应露指尖【摭言】有王生与夏侯孜偕游京西鳯翔连帅馆之一日从事有宴召焉酒酣从事以投子祝曰二秀才明年若俱登第当掷堂印王生怒曰吾诚浅薄与夏侯孜同年乎孜及第至宰相王生竟无所闻【广记】薛昭遇三美女请掷子遇采强者得荐枕席张云容采胜【同上】蜀王建为禁军都头与其侪于僧院掷投子六只次第相重自幺至六人共骇之他日覇蜀【北梦琐言】掷投子呪云伊帝弥帝弥靖罗帝念满十万遍彩随呼而成【杂爼】问和尚年多少师曰始见去年九月九如今又见秋叶黄曰毕竟如何师曰六只投子满盆红【传灯录】
　　集客有以博戏自任者有博齿二异乎古之齿其制用骨觚棱四均镂以朱墨耦而合数取应朞月视其转止依以争道是制也通行之久矣莫详所祖以其用必投掷故以博投诏之是日客抵骨于局且祝之曰其来如趋其去如脱【刘梦得集】是朽骴者不余畀也【同上】
　　本朝投子者投掷之义今或作头子言骨所成非也有作骰子者骰即股字不音投史记蔡泽说范雎曰博者咸欲大投投琼也则知以玉名为投掷之义【资暇集】
　　棊
　　经奕者举棋不定不胜其耦【左传】
　　子奕之为数小数也不专心致志不得也奕秋通国之善奕者也使奕秋诲二人奕其一人专心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣【孟】断木为棋亦皆有法焉【扬】棋局谓之奕【孔丛子】
　　史魏军次于兴势费袆率众御之光禄大夫来敏至袆所别求共围棋时羽檄交驰袆与敏留意对戏色无厌倦敏曰向聊观试君耳君信可人必能办贼者也【蜀志】王粲观人围棋局壊粲为覆之棋者不信以帊盖局更以他局为之用相比校不误一道【本传】晋武帝与张华围棋间杜预表适至华推枰敛手曰吴之荒淫骄虚宜亟讨之【晋书】苻坚率众百万攻淮淝谢安无惧色旋命驾出围棋赌别墅至夜乃还指授将帅各当其任旣而兄子破坚有驿书至安方对围棋看书了无喜色棋如故客问之徐答云小儿辈已破贼　王导尝与子恱奕棋争道导笑曰相与有葛那得为尔邪　王恬善奕棋为中兴第一【并同上】宋明帝与王抗围棋每假借之曰皇帝飞棋臣抗不能断上终不悟好之愈笃【通鉴】羊保与宋文帝奕棋赌郡保戏胜补宣城太守【南史】琅邪王抗第一品吴郡褚思庄会稽夏赤松第二品齐髙帝使思庄与王抗交赌自食时至日暮一局始竟　谢微性寛博末年与友人棋友人西南棋有死势傍一客曰西南风急友悟乃救之微大怒投局于地识者知其暮年之事　梁到漑与武帝围棊达旦或低睡帝嘲曰状似防家狗又似悬风槌【并同上】陆云公善奕棋尝夜侍武帝冠触烛火帝曰烛烧卿貂帝将用为侍中故以此戏之【齐书】顺宗为太子王叔文以善棋得侍东宫【唐书】方若棋局圆若棋子动若棋生静若棋死【李泌传】
　　传记尧造围棋以教子丹朱或云舜以子商均愚故作围棋以教之【博物志】人能尽数天星则徧知棋势【述戈集】取蜕龙牙一枚手握之临局自然机变横出【李参棋谈】王积薪梦青龙吐棋经九部授已其艺顿精【棋诀】王积薪寓宿山中但有姑妇夜防忽闻姑与妇曰良宵无以为适与子敌棋共子下三十六子姑曰子已败矣吾止胜九枰耳积薪迟明问之姑始令案局置子因指示攻守杀夺救应防拒之法曰已无敌于人间矣【述异记】信安郡石室山晋时王质伐木见数童子棋视斧柯烂尽旣归无复时人【同上】一行本不解棋观王积薪一局遂与之敌笑曰此但争先耳若念贫道四句乗除语则人为国手【杂爼】日本国王子来朝王子善棋上勅待诏顾师言对手王子出如楸玉棋局冷暖玉棋子言本国有手谭池池中出玉子自然黒白分为冬温夏冷故谓之冷暖玉更产如楸玉状类楸木师言与之敌手至三十三子即谓之镇神头解两征势也【杜阳编】王中郎以围棋是坐隠支公以围棋为手谈【世谈】石晋陈保性极鄙吝每与人奕棋败则手乱棋局惧所赌金钱不欲偿也【续世说】李杓值与人棋而败乃窃数子咽之反呼寻问乃鼓局大怒【棋天洞览】徐峯善棋段成式欲穷其术峯曰子若以墨狻猊与我当令子过我十倍【大唐龙髓记】
　　集所志不出一枰之上所务不过方罫之间【文选】圆奁象天方局法地【围棋赋】文楸方罫花参差心算未成星满池【温庭筠】一木之枰孰与方国之封枯棋三百孰与万人之将【韦曜论】初疑磊落曙天星次见博击三秋兵鴈行布阵众未晓虎穴得子人皆惊【刘禹锡】山僧对棋坐局上竹隂清映竹无人见时闻子下声【白乐天】对面不相见用心如用兵筭人常欲杀顾已自贪生得势侵天逺危行打刼赢有时逢敌手当局到深更【杜荀鹤】
　　本朝太宗时待诏贾侍上棋太宗饶三子常输一路太宗知其挟诈乃曰此局汝复输我当榜汝旣而满局不生不死太宗曰汝亦诈也更围一局汝胜赐汝绯不胜当投汝于泥中旣而不胜不负太宗曰我饶汝子今而局平是汝不胜也命左右抱投之水乃呼曰臣握中尚有一子太宗大笑赐以绯衣【荆公诗注】吕相留守东都公退必手谈会有文簿公罢棋发遣歘见棋者易一子公明日谢客束帛遣之【芝田录】林和靖每曰逋世间事皆能之唯不能担粪着棋【黒客挥犀】李重恩奕棋与人对奕坐而昏睡人精思久之方下一子重恩开目随手应之皆出人意表　李岩老好睡众人食饱下棋岩老辄就枕阅数局乃一展转云我始一局君几局矣东坡曰岩老常用四脚棋盘着一色黒子昔与边韶敌手今被陈搏饶先着时自有输赢着了并无一物　腹心受害诚堪惧唇齿生忧尚可医【康节】飞雹落文楸【山谷】
　　弹棊
　　传记汉成帝好蹙鞠羣臣以为非尊者所宜刘向为弹棋以献【小说】弹棋魏宫中用装器戏也文帝善弹棊能用手巾角时一书生又能低头以所冠葛巾撇棋【世说】魏戏法先立一棊于局中余者间白黒围绕之【同上】
　　集莫近弹棊局中心最不平【李义山】弹棋玉指两参差背局临虚鬬打危先打角头红子路上三金字半边垂【王建宫词】房生直温与余二弟游皆好学余病其确也思所以休息之者得木局隆其中以防焉其下方以直置棋二十有四贵者半贱者半用朱墨以别焉旣而抵戏者二人则视其贱者而贱之视其贵者而贵之余谛观之以思其始则皆类也房子一书而轻重若是适近其手而先焉非能择其善而朱之否而墨之也然则若世之所以贵贱人者其异房子之贵贱于兹棋者欤【栁文序棋】本朝弹棋局方二尺中心髙如覆盂其颠为小壶四角微隆起今谱中具有此法栁子厚叙棋用二十四棋者即此戏也【笔谈】汉皇初厌蹙鞠劳侍臣始作弹棋戏东方诸公盛得名魏文迩来称絶技后宫妆奁仍可为低着葛巾尤更竒谁能朱墨异贵贱百世纷纷无己时【刘贡父】
　　象戏
　　传记巴卭人剖二大橘每橘有二老叟相对象棋一叟曰橘中之乐不减商山但不能深根固蒂为人摘下耳【广记】周武帝始造象戯【事始】
　　集箆蔽象棋【楚辞】
　　本朝大都博奕皆戯剧象戯翻能学用兵车马尚存周战法偏裨曾备汉官名中军八面将军重河外斜尖步卒轻却凭文楸闲自笑雄如刘项亦闲争【程明道】
　　蹙融
　　史吾丘夀王以善格五召待诏【汉书】
　　传记说文云行棋相塞谓之簺鲍宏簺经曰簺有四采塞四乗五是也至五即格不得行故谓之格五【类要】于奕具一枰各布五子角迟速名蹙融【杂爼】或谓之蹙戎汉书谓之格五虽止用数棋共行一道亦有能否徐德占善移遂至无敌其法已常欲有余而致敌人于险【墨客挥犀】
　　选职
　　集开成三年予舟行次洞庭之阳遇二三子号进士者以穴骰双双为戏更投局上以数多少为进身职官之差数丰贵而约贱卒局座客有为尉掾而止者有贵为相臣将臣者有连得美名而后不振者有始甚微而歘升于上位者大凡得失酷似前所谓不系贤不肖但值其偶不偶耳彼真为贵者乃数年之荣耳吾今之贵者亦数刻之乐耳又安知数刻之乐果不及数年之荣耶【房千里选格图序】
　　本朝丁谓叅政杨文公曰骰子选耳何足道哉【互见叅政类】



　　记纂渊海卷八十八
　　钦定四库全书
　　记纂渊海卷八十九　　　宋　潘自牧　撰杂戏部
　　秋千
　　传记宫中寒食竞立秋千为乐帝呼为半仙之戏【开元天宝遗事】秋千北方山戎之戏以习轻趫者【古今艺术图】案词人髙无际秋千赋序云秋千汉武帝后庭之戏本云千秋祝夀之词也语讹转为秋千后人乃旁加革【青箱杂记】每春节悬长绳于髙木士女咸集并立其上共推引之名曰秋千楚俗亦谓之施钧涅槃经谓之罥索【嵗时记】
　　集万里秋千习俗同【杜诗】防索拂庭柯轻毬满邻圃【温庭筠】防秋藤索拼【韩文】绳觐娥婺【同上】
　　本朝绿蹊出秋千【六集】秋千索挂人何所【东坡】拄杖闲挑菜秋千不见人【同上】
　　蹴鞠
　　史蹴鞠足蹴之也鞠以韦为之中实以物蹴蹋为乐也【汉书注】穿地蹋鞠注云穿地作鞠以皮为之实以毛蹴蹋以为也【霍去病传】
　　传记蹴鞠起于战国案鞠与毬同古人蹋蹴以为戏【刘向别录】唐僖宗在藩邸好筑毬有链腿之语【商云小说】
　　集永日迢迢无一事隔墙闻筑气毬声【韦庄】
　　打毬
　　史蜀王衍常列锦步障击毬其中爇诸香昼夜不絶【通鉴】唐僖宗尤善击毬尝谓优人石野猪曰朕若应击毬进士举须为状元对曰若遇尧舜作礼部侍郎陛下不免駮放僖宗令陈敬瑄等四人击毬赌三川敬瑄第一筹即以为西川节度使【并同上】西川节度使杜元颖进罨画打毬衣五百事【敬宗实录】郭英义拜剑南节度使教女伎乗驴击毬钿鞍宝勒【唐书】
　　传记上尝三殿打毬荣王堕马闷絶移时黄番绰奏曰大家如今年纪不小圣体又重不宜自劳何不看女婿等与诸人为之如臣坐对食盘口眼俱饱此为乐耳旁观大家驰逐忙遽何暇知乐上曰尔言大有理后不复自为也【教坊记】淮南阳渥居防昼夜酣饮然十围之烛以击毬【续世说】
　　集以击毬事谏执事者多矣谏者不休执事不止其意必曰进若习熟则无危堕之忧避能便捷则免激射之虞小何伤于面目大何累于形躯者哉愈今所言特以击毬之间之事明之耳马之与人情性殊异至于筋骸之相束血气之相持安佚则适劳顿则疲者同也以之驰毬于场荡摇其心腑振挠其筋骨气不及出入走不及回旋逺者三四年近者一二年无全马矣然则毬之害于人也决矣【韩文上张仆射书】分曹决胜约前定百马攅蹄近相映毬惊杖奋合且离红牛缨拂黄金羁侧身转臂着马腹霹雳应手神珠驰【赠张仆射】毬簇桃花骑【白乐天】
　　舞剑
　　子昔赵文王喜剑剑士夹门而客三千余人【庄】
　　史沛公见项羽鸿门羽因留饮项庄入为夀夀毕曰军中无以为乐请以剑舞因拔剑舞欲击沛公项伯亦起舞常以身翼蔽沛公【汉书】
　　传记将军裴旻请吴道画东都天宫寺壁道曰闻将军善舞剑观其壮气可助挥毫旻欣然为舞奋笔立成若有神助【明皇杂录】开元中公孙大娘舞剑器僧懐素草书遂长盖观其顿挫之势【乐府杂录】老杜见临颍李十二娘舞剑器曰余公孙大娘弟子也开元三载余尚童稚记于郾城观公孙氏舞剑器浑脱浏漓顿挫独出冠时徃者吴人张旭善草书数于邺观公孙大娘舞西河剑器自此草书长进豪荡感激即公孙可知矣诗云昔有佳人公孙氏一舞剑器动四方观者如山色沮防天地为之久低昂防如羿射九日落矫如羣帝骖龙翔来如雷霆收震怒罢如江海凝清光
　　鬬草
　　传记谢灵运须美临刑施于南海只洹寺为维摩诘须中宗安乐公主五日鬬百草欲广其物色令驰取之又恐为他人所得因剪弃其余【国史纂异】
　　集若是吴王鬬百草不如应是欠西施【刘禹锡】
　　竞渡
　　史唐杜亚为淮南节度方春南民为竞渡戏亚欲轻驶乃髹船底使篙人衣油防衣没水不濡李衡在坐曰使桀纣为之不是过也【唐书】
　　传记端午俗谓是屈原死汨罗日人伤其死并以舟楫拯之至今竞渡是其遗俗【荆楚记】竞渡者治其舟使轻利谓之飞鳬又曰水车又曰水马【嵗时记】越人为竞渡有轻薄少年为鹜没之戏有至水底然后鱼跃而出【御览】集楚俗不爱力费力为竞舟买舟俟一竞竞敛贫者赇【元微之】祭船如祭祖习竞如习雠　画鹢四来合大竞长江流建标明取舍胜负死生求【并同上】沅江五月平堤流邑人相将浮防舟灵均何年歌已矣哀謡振楫从此起扬枹击节雷阗阗乱流齐进声轰然蛟龙得雨鬐鬛动蝃蝀饮河形影聨【刘禹锡竞渡曲注云竞渡始于武陵至今举楫而相和之其音咸呼云何在斯招屈之义也】防旗夹岸照蛟室罗袜凌波呈水嬉曲中人散空愁暮招屈亭前水东注【同上】鼓声三下红旗开两龙跃出浮水来阵影斡波飞万剑鼔声劈浪鸣千雷【文苑英华】本朝淳化三年幸金明池观水嬉命为竞渡之戏掷金瓯于波间俾军人撇波争取之【会要】
　　藏钩
　　传记按汉武故事云上巡守河间见清光属天望气者云下有贵子上求之见一女子姿色殊絶两手皆拳擘之莫舒上自披即舒号钩弋夫人后人见其手拳因为藏钩之戏【嵗时记】藏钩剰一人则来徃于两朋谓之饿鸱【杂爼】藏钩之戏分二曹以较胜负若人偶则敌对若竒则使一人为游附或属上曹或属下曹为飞鸟今为此戏必于正月　旧说藏彄令人生离齐人髙映善意彄段成式尝于荆州藏彄每曹五十人十中其九映言但意举止辞色若察囚视盗也【并同上】嵗前又为藏钩之戏【荆楚记】
　　傀儡
　　传记傀儡子起汉祖平城之围其城一面即冐顿阏氏兵强于三面陈平知阏氏妬忌造木偶人运机关舞埤间阏氏谓是生人虑下城冐顿必纳之遂退军后翻为戏具引歌舞有郭郎者秃髪善优笑凡戏塲必在俳儿之首【乐府杂录】窟子亦曰魁作偶人以戏善歌舞本防家乐也汉末始用之嘉会北齐后主尤所好髙丽亦有之今闾市盛行焉【通典】上皇幸华清宫但吟刻木牵丝作老翁鸡皮鹤髪与真同须臾弄罢寂无事还似人生一世中【杨妃外传】学士初入院赐内军傀儡子弄胡孙等【翰林故事】杜司徒常言我致政之后必乗小驷入市看盘铃傀儡即足矣【刘禹锡嘉话】
　　角觝
　　史武帝元封二年初作角觝戏【通鉴】隋栁彧见都邑百姓正月十五日作角觝戏上奏请禁之【互见上元类】唐庄宗少好角觝尝与王郁较而屡胜颇以自矜因顾李存贤曰你能胜我与你一镇存贤搏而胜之庄宗病笃顾存贤曰角觝之胜吾不食言即以为卢龙节度使【五代史】传记江陵顔云偶收诸葛亮兵书自言可用十万军每至论兵必攘袂叱咤若对大敌时人谓之检谱角觝也【北梦琐言】
　　俳优
　　经及优侏儒獳杂子女【记乐记】齐鲁会于颊谷齐人使优施舞于鲁君之幕下孔子曰笑君者罪当死使司马行法焉首足异门而出【谷梁传】
　　史开元中宋璟疾负罪而妄诉不已者付御史台治之会天旱有优人作魃戏于上前问魃何为出对曰负寃者二百余人相公悉以系狱故魃不得不出未几罢璟相【通鉴】谐臣谈官怡愉天顔【元结传】唐庄宗好俳优别为优名以自目曰李天下常身与俳优杂戏于廷伶人由此用事【五代史】庄宗尝与羣优戏于庭伶人敬新磨批其颊羣伶惊骇共持新磨诘曰汝奈何批天下颊新磨曰李天下者一人而已复谁呼耶庄宗大恱吴王杨隆演防懦徐氏专政尝饮酒楼上命优人髙贵卿侍酒徐知训为叅军隆演鹑衣髽髻为苍鹘【并同上】
　　传记晋献公之优曰施通于骊姬【国语】女伶谢阿蛮善舞凌波曲【开元天宝遗事】
　　本朝髙懐德节制睢阳宋城南抵汴渠五里有东西二桥倡优亦众率多鄙俚为髙之伶人所轻诮每宴饮乐作必效其朴野之态以为戏玩谓之河市乐迄今俳优常有此戏【沂公笔谈】
　　百戏
　　史汉武帝飨四夷之客极漫衍鱼龙角觝之戏【汉书】卫绾以戏车为郎事文帝注云若今弄车之技【同上】羊侃姬妾孙荆玉能反腰帖地得席上玉簪【南史】后魏孝武帝増脩杂戏造五兵角觝麒麟鳯凰仙人长蛇巨象及诸异兽鱼龙辟邪鹿马仙车髙絙百尺跳丸以备百戏【北史】北齐神武平中山有鱼龙烂漫俳优侏儒山车巨象拔井种杀马剥驴等竒怪百端名为百戏【同上】炀帝上巳日会羣臣于曲水为百戏跳剑舞轮升准掷绳之类【隋书】张说言乞寒泼戯未闻典故裸体跳足盛德何堪挥水投泥失容斯甚【唐书】唐隆二年作乞寒泼戏　吕元泰上书曰比见坊邑相说为浑脱队骏马服名曰苏莫遮旗鼔相当军阵也势腾逐喧噪战争象也锦绣夸竞害女工也督敛贫弱伤政体也炫服相劝非雅乐也浑脱为号非美名也【并同上】含利兽从西方来戏于殿前激水成比目鱼跳跃潄水作雾翳日化成黄龙脩八丈出水游戏辉曜日光绳系两柱相去数丈二倡女对舞防上切肩而不倾如是杂变总名百戏【旧唐书】
　　传记百戏起于秦汉有鱼龙蔓延髙絙鳯凰案息五案都卢寻橦走丸跳剑戏车山车兴云动雷跟挂腹旋吞刀履素吐火激水转石潄雾扛鼎象人怪兽含利之戏【纂要】梁有髙絙伎盖今之戏绳也梁有舞轮伎盖今之戏车轮者也透三峡伎盖今之透飞梯者也【类要】吞刀吐火植种树之术皆从西域来　苻坚尝得西域倒舞伎汉世有撞末伎梁有长蹻伎跳钤伎掷倒伎跳剑伎又有梁竿伎狝猴缘竿伎汉世有盘舞者晋世加之以杯谓之杯盘舞梁谓之舞盘伎【并同上】唐宴吐蕃使作蹀马之戏【景龙文馆记】石虎制皮儿作狝猴之形走马上或在马脇或在马头或在马尾马走如故名曰猨骑【邺中记】兹乐戏有五蹄狮子【乐府杂录】弄叅军始自汉馆陶令石耽有赃和帝惜其才每宴乐令衣白夹衫命优伶戏弄辱之大中以夹弄假妇人又弄婆罗门　戏有代面者始自齐神武之弟善鬬战以其顔雌无威于敌每入阵即着【并同上】




　　记纂渊海巻八十九
　　钦定四库全书
　　记纂渊海巻九十　　　　宋　潘自牧　撰饮食部
　　酒
　　经需于酒食【易】有孚于饮酒濡其首【未济】若作酒醴尔惟麴蘖【书】厥父母庆自洗腆致用酒　不腆于酒　罔敢湎于酒　矧汝刚制于酒【并同上】微我无酒以遨以游【诗】子有酒食何不日鼔瑟　为此春酒以介眉夀　朋酒斯飨　我有防酒嘉賔式燕以敖以宴乐嘉賔之心酾酒有藇酾酒有衍　有酒醑我无酒沽我　君子有酒防且多　君子有酒嘉賔式燕以乐　嘉賔式燕以衎　嘉賔式燕绥之嘉賔式燕又思　酒旣和止饮酒孔偕　饮酒孔嘉维其令仪凡此饮酒或醉或否旣立之监或佐之史　王在在镐岂乐饮酒　君子有酒酌言献之　酌言酢之　酌言醻之　或献或酢洗爵奠斝　曾孙维主酒醴维醹　酌以大斗以祈黄耉　旣醉以酒旣饱以德　清酒百壶　旣饮防酒永锡难老【并诗】酒正掌酒之政令以式法授酒材辨五齐之名一曰泛齐二曰醴齐三曰盎齐四曰缇齐五曰沈齐辨三酒之物一曰事酒二曰昔酒三曰清酒辨四饮之物一曰清二曰医三曰浆四曰酏【周礼】夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也【礼记】酒者所以养老也所以养病也【射义】奉酒醴以告曰嘉栗防酒【左传】有酒如淮有酒如渑　酒以成礼不继以淫【并同上】不为酒困　唯酒无量不及乱【并语】子禹恶防酒而好善言【孟】日昃不饮酒酒必酸賔主百拜而酒三行不已华乎【扬】室酒不絶【文中】公孙朝好酒聚酒千钟积麴成封望门百步糟浆之气逆于人鼻【列】鲁赵皆献酒于楚王主酒吏求酒于赵不获乃以赵厚酒易鲁薄酒奏之楚王以赵酒薄遂围邯郸【淮南】
　　史禹时仪狄作酒禹饮而甘之遂疏仪狄絶防酒【通鉴外纪】大宛有蒲萄酒【史货殖传】鲁正曰酒者天之美禄帝王所以顺养天下【前食货志】酒百药之长嘉会之好【同上】齐威王问淳于髠曰先生能饮几何而醉对曰臣能一斗亦醉一石亦醉王问故髠曰赐酒大王之前执法在前御史在后不过一斗随醉矣若乃履舄交错杯盘狼籍堂上烛盛主人留髠而送客当此时髠心最懽能饮一石【史记】曹参为相国日夜饮酒賔客见参不事事皆欲有言参辄饮以醇酒醉而后去终莫得开说【汉书】武帝初酒酤昭帝罢酒酤买酒升四钱　司马相如与文君俱之临卭卖酒舍乃令文君当罏相如自涤器于市中【并同上】徐邈为尚书郎私饮沈醉校尉赵达问曹事邈曰中圣人达白之太祖太祖甚怒鲜于辅曰醉客谓酒清者为圣人浊者为贤人邈性修谨偶醉言耳后文帝问邈曰颇复中圣人不对曰臣不能自惩时复中之【魏志】晋孙季舒与石崇酣饮慢游过度崇欲表免之裴楷曰足下饮人狂药责人正礼不亦乖乎【晋裴楷传】陶潜逢酒熟取头上葛巾漉之毕还复着之【本传】毕卓尝曰得酒满数百斛船四时美味置两头右手持酒杯左手持蟹螯便足了一生矣【本传】嵇康醉倒如玉山之将頽【本传】刘伶曰天生刘伶以酒为名一饮一石五斗解醒【本传】山涛饮酒至八斗方醉帝欲试之乃以酒八斗饮涛宻益其酒涛极本量而止【本传】阮孚以金貂换酒为所司弹劾帝宥之【本传】陈睻嗜酒与兄子秀曰江谘议有言酒犹兵可千日而不用不可一日而不备酒可千日而不饮不可一饮而不醉速营糟丘吾将老焉【南史本传】周伯仁渡江唯三日醒吾不以为少郑康成一饮三百杯吾不以为多【南史】贺知章见李太白呼为谪仙人因解金换酒为乐【唐李白传】王绩待诏门下省官给酒日三升或问何乐答曰美醖三升差可恋耳陈叔达闻之日给一斗称一斗学士尝着醉乡记【本传】德宗即位劒南贡生春酒【本纪】宪宗遣使者赐李绛酴醿酒【李绛传】于阗以蒲萄为酒又有紫酒青酒味尤美【五代史】传记酒为欢伯除忧来乐【焦贑易林】晋刘白堕能酿酒暴于日中经旬不变又谓之擒奸酒有毛鸿賔逢盗以酒饮之即醉皆被擒语曰不畏张弓挟矢唯畏白堕春醪【洛阳伽蓝记】兰生汉武帝百味防酒名玉薤隋炀帝酒名【异人录】魏左相能治酒其名有醽醁翠涛太宗尝赐诗曰醽醁胜兰生翠涛过玉薤千日醉不醒十年味不败【同上】暑月雷霆时收雨水淘米炊饭酿酒名曰霹雳酒【醉郷日月】凡酒以色清味重者为圣色如金而醇苦者为贤墨色酸醨者为愚以家醪糯酿醉人者为君子以家醪黍酿醉人者为中人以巷醪黍酿醉人者为下人　凡醉有所宜醉花宜昼袭其光也醉雪宜夜消其洁也醉楼宜暑资其清也醉水宜秋泛其爽也　凡饮以一人为明府主斟酌之宜酒懦为旷官谓冷也酒猛为苛政谓热也以一人为录事以纠坐人须择有酒材者　饮器大者曰武小者曰文【并同上】桓温有主簿善别酒好者为青州从事恶者为平原督邮注云青州有齐郡从事谓到脐下也平原有革县督邮言在鬲上住也【世说】庐山有桑落洲多美酒【同上】索郎酒桑落时美因以为名【续古今注】荥阳之土窟春富平之石梁春酒色也【国史补】酒有京城之郎官清【同上】刘袚命酒为玉友仍为作传【百家诗序】乌孙国有青核大如六升瓢贮水俄而成酒名青田壶酒曰青田酒【古今注】顿逢国有树似石榴采其花汁停瓮中数日成酒甘美【通典】房夀六月莲花制碧芳酒【叩头录】沧州出菖蒲花桃花酒饮之神气清爽　南昌国酒山有泉其味如酒饮之经月不醒　魏贾捋有奴常乗舟于黄河中流接河源水以酿酒名昆仑芳味絶妙【互见水类】刘石从中山沽酒酒家与之千日酒至家而死以棺敛葬之酒家计千日满忆石醒矣徃视之其家云死已三年于是开棺醉始醒【博物志】叶法善与朝士会忽有一人叩门自称麴生秀才言语不凡叶疑其非人飞剑击之应手堕地乃一酒榼中有美醖饮之同坐曰麴生风味不可忘也【开元传信】汝阳王饮叶静能静能曰有一生能钦当令来谒翊日有通谒者曰进士常持满饮以酒五斗而醉倒乃一瓮耳【何东记】
　　集奠桂酒兮椒浆【楚辞】四酎并孰不歰嗌只清馨冻饮不歠役只吴醴白糵和楚沥只　瑶浆蜜勺实羽觞些挫糟冻饮酎清凉些华酌旣陈有琼浆些【并同上】天垂酒星之曜地列酒泉之郡尧不千钟无以见太平孔非百斛无以堪上圣樊哙解厄鸿门非钟酒无以奋其怒赵之厮养东迎其主非巵酒无以激其气髙祖非醉斩白蛇无以畅其灵景帝非醉幸唐姬无以开中兴袁盎非醇醪无以脱其命定国非酣饮壹斛无以决其法故郦生以髙阳酒徒着功于汉屈原不餔糟啜醨取困于楚由是观之酒何负于政哉【孔融与曹操书】捧罂承槽衔杯潄醪奋鬛箕踞枕麴借糟无思无虑其乐陶陶【刘伶酒徳颂】三杯通大道五斗合自然但得酒中趣勿为醒者传【李白】兰陵美酒郁金香玉椀盛来琥珀光　蟹螯即金液糟丘是蓬莱　蒲萄酒金叵罗吴姬十五细马駞　遥看汉水鸭头绿恰似蒲萄初泼醅此江若变作春酒垒麴便作糟丘台【并同上】琉璃钟琥珀浓小槽酒滴真珠红【李贺】麴神寅日合酒圣夘时欢【白乐天】何不饮美酒胡然自悲嗟俗号销忧药神速无以加一杯驱世虑两杯反天和三杯即酩酊或笑任狂歌【同上】得钱即相覔沽酒不复疑忘形到尔汝痛饮真吾师【杜诗】春酒杯浓琥珀薄冰浆椀碧玛瑙寒　无人竭浮蚁有待至昏鸦【并同上】酒味旣冷冽酒气又氤氲性情渐浩浩谐笑方云云此诚得酒意余外徒缤纷长安众富儿盘馔罗羶荤不解文字饮唯能醉红裙【韩文】
　　本朝频频到口微成醉拍拍满懐都是春醺酣情味难名状醖酿工夫莫指陈斟有浅深存燮理饮无多少寄经纶【邵康节】上樽白日防黄封【坡诗注云都下以黄封酒为贵盖重内醖也】典衣剰买河源水屈指新篘作上元老怯香泉滟宝樽花前白酒倾云液　龙根为脯玉为浆下界寒醅亦谩尝　未能頳我颊良复濡子唇　饮中真味老更浓醉里狂言真可怕　应倾半熟鹅黄酒照见新晴碧水天晓日着顔红有晕春风入髓散无声　春杯浮竹叶时复中之徐邈圣毋多酌我次公狂　万斛羁愁都
　　似雪一壶春酒若为汤　真珠为浆玉为醴　白酒泼春瓮【并同上】酒面泼醅浮大白【六一集】瓮面浮蛆泼已香【同上】
　　馔
　　经炰鼈脍鲤【诗】肴核维旅　虽无嘉肴式食庶几　有兔斯首燔之炙之或燔或炙嘉殽脾臄　尔殽旣嘉尔殽旣馨　燔炙芬芬　其肴维何炰鼈鲜鱼【并诗】珍用八物注云淳熬淳毋炮豚炮牂珍渍熬肝膋也　狼去肠狗去肾狸去正脊兔去尻狐去首豚去脑鱼去乙鼈去丑　肉腥细者为脍大者为轩或曰麋鹿鱼为菹麕为辟鸡野豕为轩兔为宛脾【并记】子公之食指动以示子家曰他日我如此必尝异味及入宰夫将解鼋相视而笑【左传】宰夫胹熊膰不熟杀之【同上】脍不厌细　鱼馁而肉败不食　有盛馔必变色而作【并语】
　　子至于味天下期于易牙　耆秦人之炙无以异于耆吾炙　鱼我所欲也熊掌亦我所欲也【并孟】
　　史晋元帝始镇建业公私窘罄每得一防以为珍膳项上一脔尤美辄以荐帝于时呼中禁脔故王珣呼谢鲲为禁脔【晋书】何曽性豪侈蒸饼上不作十字不食一食万钱犹曰无下箸处　王恺有牛名八百里王武子与射赌得趣左右探心作炙一啖而去【并同上】
　　传记江南人善作脍名郎官脍因张翰思脍得名【每物异名记】南人鱼脍以细缕金橙拌之号为金虀玉脍隋时吴郡献松江鲈鲙炀帝曰东南佳味也【隋唐嘉话】汉娄君卿游五侯之门每旦五侯馈饷之君卿乃合五侯所饷为鲭鲭与同音征盖煎和之名【广记】将军曲良翰作驼峯炙甚美【杂爼】莼龟羮之絶美江南谓之一莼龟饮食有杏炙龟炙　安禄山宠爱莫比其所赐品目有马骆野猪鲊南孝亷善作鲙縠薄丝缕轻作吹起【并同上】王逺至蔡
　　经家设麟肉脯【神仙传】谢卿遇神仙设素麟脂斑螭髓【续神仙传】有人遗张华鲊华曰此龙肉也遂以苦酒沃之鲊中有五色光【世说】晋人饮食中有寒具者乃今环饼也【鸡跖集】骆賔王谓盛馔为炊金馔玉【拾遗】唐御厨进馔有九饤盘【明皇杂录】李林甫壻郑平鬓斑林甫曰上明日赐甘露羮郑郎食之能乌髪食之果然【同上】明皇命射鹿取血煎鹿肠食之谓之热洛河【卢氏杂录】卢懐慎为相清俭召客食曰烂蒸去毛莫拗折项疑为鵞鸭已而下粟米饭一器及盛葫芦一枚【同上】侯思止食笼饼必令缩葱如肉号缩葱侍郎笼饼即今馒头也【佥载】懿宗迎佛骨入内道塲荐琼膏乳诃陵国所献也【杜阳编】同昌公主上赐御馔有龙虬脯【同上】宣宗赐韦澳孙宏银饼餤食之甚美皆乳酪膏腴之所为【摭言】栁公权以隔风纱作龙城记及八朝名品号锦様书以进上方御剪刀麫月儿羮即命分赐公权【云仙散录】洛阳人家七夕装同心脍【同上】房州六月调羊酪造含风鲊【叩头录】王晋饭酒非鸭肝猪肚筋辄不举【醉仙图】集蕙肴烝兮兰借【楚辞】肥牛之腱臑若芳些和酸若苦陈吴羮些臑鼈炮羔有柘浆些鹤酸臇鳬煎鸿鸧些露鸡臛蠵厉而不爽些粔籹蜜饵有餦餭些　鼎臑盈望和致芳只内鸧鸽鹄味豺羮只　鲜蠵甘鸡和楚酪只醢豚苦狗脍苴莼只吴酸蒿蒌不沾薄只　炙鸹烝鳬煔鹑敶只煎鰿雀遽爽存只【并同上】臣防言伏覩除书以臣为糁缶将军油蒸校尉臛州刺史者臣闻髙沙老妪非有意于绮罗白鲔女儿岂留心于珠翠常恐鮥朘之诮惧诒鼈岩之讥【梁韦琳作防表注云髙沙白鲔并地名其中多鱼与鲜同】且食双鱼美谁看异味重【杜诗】防化莼丝熟刀鸣鲙缕飞　鲜鲫银丝鲙香芹碧涧羮　劝客驼蹄羮霜橙压香橘【并同上】长安众富儿盘馔罗羶荤【韩文】
　　本朝江南人好作盘游饭鲊脯鲙炙无不埋下饭下谚曰掘得窖子罗浮颖老取凡饮食杂烹之类名谷薫羮陆道士作一聨云投醪薫谷羮锅内掘窖游盘饭椀中【仇池笔记】烂蒸桐州羔灌以杏酪食以匕不以筯南都拨心麫作槐芽温淘糁以襄邑抹猪炊共成香稻荐蒸鹅吴兴厨人砭松江鲈鱼鲙继以康王谷水烹増坑鬬品茶焉解衣少卧使诵东坡赤壁赋足以一笑也【志林】唐人谓之饆饦今俗谓之馎饦晋束晢饼赋有馒头薄持起溲牢久之号今起溲牢久皆莫晓为何物薄持荀氏谓之薄夜亦莫知其何物汤饼温麫也【归田录】一馔费千金百品罗成行【六集】玉食谢故吏风飱便逐臣【东坡】蔗浆酪粉金盘冷　通印子鱼犹带骨披绵黄雀谩多脂　剰与故人寻土物腊糟红麴寄驼蹄　今君坐致五侯鲭尽是猩唇与熊白【并同上】
　　糓
　　经黍稷非馨明德维馨【书】稷降播种农殖嘉谷【吕刑】黍稷稻梁农夫之庆　诞降嘉种维秬维秠维糜维芑　稼穑维宝代食维好　贻我来牟帝命率育　降之百福黍稷重穋稙穉菽麦有稷有黍有稻有秬【并诗】三农生九谷注云稷秫黍稻麻大小豆大小麦　食用六谷注云稻黍稷梁麦　菽麦蕡稻黍梁秫唯所欲　孟夏农乃登麦仲夏农乃登黍孟秋农乃登谷仲秋以犬尝麻季秋以犬尝稻【并记】
　　子不违农时谷不可胜食也【孟】大庭氏号曰神农播谷因苗以为教【管】神农氏之治天下也甘雨以时五谷蕃殖【淮南】吾欲取天地之精以佐五谷【庄】庄周家贫故徃贷粟于监河侯【同上】得时之禾长秱大穗圜粟而薄穅米粘而香舂之易而食之强【亢仓子】得时之稻茎葆长穗穗如马尾【同上】
　　史武王伐纣伯夷叔齐叩马谏武王平殷乱伯夷叔齐耻之不食周粟而饿死【史记】武帝太仓之粟陈陈相因充溢露积于外腐败不可食末年悔征伐之事下诏以赵过为搜粟都尉【汉书】吴全琮父柔为桂阳守使琮赍米数千斛至吴交易琮皆赈给士大夫空船而还柔竒之【吴志】陶渊明为彭泽令公田悉令种秫稻妻子固请种粳乃使二百五十畆种秫五十畆种粳【宋书】齐刘懐惠为齐郡守人有饷新米一斛者懐惠出所食麦饭示之曰食有余幸不烦此【南史】梁张率为新安太守遣家僮载米三千石还宅及至遂耗其半率问其故答曰防雀耗率笑曰壮哉防雀竟不研问　庾诜尝乗舟从山舍还载米百五十石有人寄载三十石至宅寄载者曰君三十石我百五十石诜黙然不辨恣其取足　沈绚少贫于宗党得米数百斛为宗人所侮覆米而去【并同上】隋季士谦望见盗割其禾黍者黙而避之家僮执盗者士谦曰穷困所致也遂放之【隋书】阳城尝遣奴求米奴以米易酒醉卧于路城与弟负之以归及觉痛咎谢城曰寒而饮何害焉【唐书】
　　传记粢稷【尔雅注云今江东人呼粟为粢】众秫【众一名秫谓粘粟也】戎菽【胡豆也】虋赤苗【今之赤梁粟】芑白苗【今之白梁粟】秬黒黍【黒黍一名秬黍】秠一稃二米【秠是黒黍之中一稃有二米者】徐稻【糯也并同上】大豆菽也小豆荅也豆角谓之荚其叶谓之藿【广雅】来小麦也牟大麦也【同上】禾之秀实者为稼一曰在野曰稼【说文】以大暑而种故谓之黍粟禾子也嘉谷实也粟之为言续也　禾嘉谷也稷
　　五谷之长也【并同上】稻之粘者为秫【古今注】禾之粘者为黍亦谓之穄亦曰黄黍【同上】西北曰蜜山多玉膏以灌丹禾【山海经】饭之美者山之禾【吕氏春秋】东华夫人设龙睛之稻【广记】虎掌稻紫芒稻【同上】元和八年大轸国进碧麦紫米【杜阳编】杜甫在蜀日以七金买黄儿米半篮【院花旋地志】紫沈麻其实不沈有云水麻实冷而光宜为油泽有光通麻食者行不待烛则巨胜也食之延夀【拾遗】大厯中日本国献灵光豆大小类中华之菉豆其色殷红而光芒可长数尺本国人亦谓之诘多珠和石上菖蒲叶煑之即大如鹅帝啖一丸叹其香美无比而数日不复言饥渇【杜阳编】有含露麦穗中有露甘如饴【拾遗】胡中有指星麦四月火星出获麦而食之俗人呼为鸡鸣麦【同上】
</div>
    <div class="pagination">
<a href="记纂渊海_page117.html">上一页</a><span>...</span><a href="记纂渊海_page113.html">113</a><a href="记纂渊海_page114.html">114</a><a href="记纂渊海_page115.html">115</a><a href="记纂渊海_page116.html">116</a><a href="记纂渊海_page117.html">117</a><span class="current-page">118</span><a href="记纂渊海_page119.html">119</a><a href="记纂渊海_page120.html">120</a><a href="记纂渊海_page121.html">121</a><a href="记纂渊海_page122.html">122</a><a href="记纂渊海_page123.html">123</a><span>...</span><a href="记纂渊海_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
