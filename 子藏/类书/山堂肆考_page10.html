<!DOCTYPE html>
<html>
<head>
    <meta charset="UTF-8">
    <title>山堂肆考 - 第 10 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 10 页/共 632 页</h1>
    <div class="content">　　荆州记宜都佷山县有山山有穴口大数尺名曰风井土囊夏则风出冬则风入出入之间吹拂左右常浄暑月经之凛然有衣裘想
　　铜乌
　　郭縁生述征记长安宫南灵台上有铜浑天仪又有相风铜乌或云此乌遇千里风乃动
　　石燕
　　湘州记零陵山有石燕遇风雨则飞风雨止还化为石也按此物大如指面形似燕今象州溪石中有之凿石取出磨去腹下半邉置醋碟中能两两相就拆开复合亦怪物哉
　　爰居避灾
　　国语海鸟曰爰居止于鲁东门外臧文仲使国人祭之展禽曰今兹海其有灾乎夫广川鸟兽恒知避其灾也是嵗海多大风
　　乌鹊识嵗
　　淮南子曰乌鹊识嵗嵗多风则去乔木而巢扶枝许慎注云扶傍也
　　齐殿
　　史记庶女者齐之寡妇养姑孝姑女利母财而杀母以诬寡妇妇不能自解以寃告天而大风袭于齐殿
　　陶窻
　　晋陶潜字渊明一字元亮号靖节五六月中髙卧北之下清风飒至自谓羲皇上人
　　尹喜占
　　神仙传老子将去周西出关以升昆仑关令尹喜占风逆知有神仙过乃扫道见老子老子知喜命应得道乃停关下以长生之事授之
　　列子御
　　庄子曰列子御风而行泠然善也旬有五日而后返按列子郑人名御冦御迎也
　　封姨
　　异志唐天宝中处士崔防有宅在洛苑东时春夜风月清朗忽有青衣人引入緑裳者前曰某姓杨指一人曰李氏又一人曰陶氏又指一绯衣小女曰姓石名醋醋防相见毕乃命坐月下问出行之由对曰欲到封十八姨处坐未定门外报封家姨来也众皆惊喜出迎防又出见封氏言词泠泠有林下风气遂揖入坐处士命酒各女伴歌以送之至十八姨持盏性轻佻翻酒汚醋醋衣裳醋醋怒拂衣而起诸人皆起至门外别十八姨而去诸女西入苑中而别明夜又来醋醋曰诸女伴皆住苑中每嵗多被恶风所挠常求十八姨相庇昨醋醋不能低回应难取力处士傥不阻见庇每嵗旦作一朱幡上图日月五星之文于东苑立之则免难矣今嵗旦已过请至二月二十一日立之处士依言立幡是日东风刮地自洛南折树飞沙而苑中繁花不动防乃悟诸女曰姓杨李陶及衣服顔色之异皆众花之精也绯衣名醋醋即石榴也封十八姨乃风神也后数夜杨氏辈复来愧谢各褁桃李花数斗劝崔生服之可延年却老
　　飓母
　　南越志熈安间多飓风飓者具四方之风也常以六七月发未至时三日鸡犬为之不宁一曰惧风言怖惧也又岭表録曰夏秋之间有晕如虹者谓之飓母必有飃风苏叔党有飓风赋
　　神女废行
　　物志太公为灌坛令武王梦妇人当道夜哭问之曰吾东海神女嫁西海神童今为灌坛令当道废我行我行必有大风疾雨是毁君之徳也武王觉召太公问之果有暴风疾雨从太公邑外而过
　　使君不猎
　　幽怪録萧至忠为晋州刺史欲出猎有樵者于霍山见一长人俄有虎兕鹿豚狐兎骈杂而至长人曰余九使者奉帝命萧使君畋汝辈若干合鹰死若干合箭死有老麋屈膝求救使者曰试为求计羣兽从行樵者觇之至深岩有茅堂黄冠一人老麋哀请黄冠曰若令滕六降雪巽二起风即萧使君不出矣羣兽散去翌日未明风雪大作竟日萧果不出按滕六雪神巽二风神
　　解冻
　　礼月令立春之日东风解冻
　　袪尘
　　王子年拾遗记昆山有四面风又有袪尘风若衣服尘汚风至吹衣则浄
　　雨【附祷雨】
　　释名雨水从云下也雨者辅也言辅时生养也广雅雨师屏翳风俗通雨师列仙传赤松子神农时雨师尔雅暴雨谓之涷雨小雨谓之霡霂三日已往为霖久雨曰霪雨与雪杂下曰霰梁元帝纂要疾雨曰骤雨徐雨曰零雨久雨曰苦雨亦曰愁霖雨晴曰霁雨而昼晴曰晵雨水曰潦时雨曰澍京房易候太平之时凡嵗三十六雨此休徴时若之应
　　洗兵
　　说苑武王伐纣过隧则斩岸遇水则折舟示人无反志也至有戎之隧大风折斾散宜生谏曰此非妖欤武王曰非也天落兵也风霁而乗之以雨散宜生又谏曰此非妖欤武王曰非也天洗兵也又抱朴子出军雨沾衣是润兵也其军有喜
　　灭火
　　葛洪神仙传后汉栾巴字叔元蜀人征入为尚书正朝大防巴得酒不饮面西南噀之有司奏巴大不敬诏问巴巴谢曰臣本县成都市失火故噀酒为雨救之帝以驿书驰问咸云雨从东南来有酒气火遂熄又晋书樊英字季齐隠于壶山尝有黒风从西南起英谓学者曰成都市火甚盛因含水西向之乃记其时日后有从蜀郡来者云是日大火有云从东起须臾大雨火遂灭
　　月离于毕
　　见月
　　巽化为坎
　　周易集林杂占占天雨否外卦得隂为雨得阳不雨其爻发变得坎为雨得离不雨巽化为坎先风后雨坎化为巽先雨后风
　　商羊舞
　　家语齐有一足鸟飞集殿前舒翅而跳齐侯遣使问孔子孔子曰此鸟名商羊水祥也昔童儿有屈其一足者振迅两臂而跳且謡云天将大雨商羊起舞今齐有之将有大水灾也急治沟渠修隄防果大霖雨诸国俱伤惟齐有备乃免
　　焦明至
　　乐动声仪焦明至为雨备焦明水鸟也
　　渍穴
　　呉録湘东郡新平县有龙穴天旱人共遏水渍穴輙雨
　　秽渊
　　罗浮山记山有渊渊有神鼻贯铜环若有人秽此渊便浮出即澍雨
　　豨浴天河
　　黄子发相雨书四方北斗无云惟天河中有云三枚相连如浴豨三日必大雨述异志夜半天汉中有黒气相连俗谓之黒猪渡河雨候也
　　蚁封穴戸
　　东观汉记沛献王辅善京氏易永平五年京师少雨上御云台自为卦以周易林占之其繇曰蚁封穴戸大雨将至上以问辅辅曰蹇艮上坎下艮为山坎为水山出云为雨蚁穴居知雨将至故以封穴
　　鹳鸣垤
　　诗豳风我来自东零雨其蒙鹳鸣于垤妇叹于室鹳水鸟将隂雨则鸣埤雅鹁鸠隂则屏逐其妇晴则呼之语曰天将雨鸠逐妇
　　鼈浮波
　　淮南子曰朱龞浮于波上必有大雨
　　鱼噞
　　淮南子曰天将雨也隂曀未集而鱼已噞矣
　　蜧跃
　　淮南子曰黒蜧神蛇潜泉而居将雨则跃
　　星照湿土
　　姚令威丛话谚云干星照湿土来日依旧雨王建诗今年思家客里愁雨声落落屋檐头照泥星出依然黑淹烂庭花不肯休
　　水开圆纹
　　唐李峤斜雨诗斜影风前合圆纹水上开
　　巫山神女
　　宋玉髙唐赋序楚襄王与玉游云梦之台望髙堂之观上有云气王问玉此何气玉对曰所谓朝云也昔者先王尝游髙唐怠而昼寝梦一妇人曰妾巫山之女也为髙唐之客闻君游髙唐愿荐枕席王因幸之去而辞曰妾在巫山之阳髙丘之阻朝为行云暮为行雨朝朝暮暮阳台之下旦朝视之如言故为立庙号曰朝云按序中先王乃指懐王非指襄王也至宋玉神女赋序乃云襄王游云梦之浦使玉赋髙唐之事其夜王寝果梦与神女遇则世传襄王云雨之事盖本于此宋洪景卢特辩其诬
　　华阳洞仙
　　真诰张元宾得仙入华阳洞为理禁伯其职主水盖雨官也
　　药水
　　荆楚嵗时记十月天时和暖似春故曰小春此月内一雨谓之液雨百虫饮此而藏蛰俗呼为药水
　　醴泉
　　尔雅甘雨降万民以喜谓之醴泉
　　玉女披衣
　　王采安城记萍乡西城津有玉女冈天当雨輙先涌五色云气于石间俗谓之玉女披衣叚成式诗不愿石郎戴笠难甘玉女披衣言雨多也
　　雷君出装
　　易林变占雷君出装隠隠西行霖雨不止流为江河
　　山上鸣鼔
　　武昌记城西有石鼓山上有三石鼔鼓鸣天必雨
　　殿前雨珠
　　梁大同中尝骤雨殿前往往有杂色寳珠武帝观之有喜象虞竒因上瑞雨颂飞甘洒润玉散珠联
　　打叶
　　诗话王禹锡贺知县春雨诗打叶雨拳随手重吹凉风口逐人来
　　濯枝
　　周处风土记六月有大雨名濯枝雨夏至前雨为黄梅雨沾衣服皆败黦埤雅云今江湘二浙四五月间梅欲黄落则水润土溽柱础皆汗郁蒸成雨谓之梅雨故自江以南三月雨谓之迎梅五月雨谓之送梅
　　三时雨
　　荆楚嵗时记六月必有三时雨田家以为甘泽邑里相贺
　　六月雨
　　鲁僖公三年六月雨雨云者喜雨也
　　旦日雨
　　金楼子以旦日雨为月额雨
　　旬日雨
　　盐鐡论周公之时风不鸣条雨不破块旬日雨雨必至夜
　　榆防
　　太平御览春雨为榆荚雨
　　豆花
　　嵗时记里俗以八月雨为豆花雨
　　使者驰马
　　神异记西海上有人乗白马朱鬛白衣冠从十二童子驰马如飞名曰河伯使者所至之国雨水滂沱
　　妇人牧羊
　　异闻録栁毅见泾川妇人牧羊问何物曰非羊也雨工也雷霆之类也
　　甲子雨占
</div>
    <div class="pagination">
<a href="山堂肆考_page9.html">上一页</a><span>...</span><a href="山堂肆考_page5.html">5</a><a href="山堂肆考_page6.html">6</a><a href="山堂肆考_page7.html">7</a><a href="山堂肆考_page8.html">8</a><a href="山堂肆考_page9.html">9</a><span class="current-page">10</span><a href="山堂肆考_page11.html">11</a><a href="山堂肆考_page12.html">12</a><a href="山堂肆考_page13.html">13</a><a href="山堂肆考_page14.html">14</a><a href="山堂肆考_page15.html">15</a><span>...</span><a href="山堂肆考_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
