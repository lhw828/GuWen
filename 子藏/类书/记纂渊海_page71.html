<!DOCTYPE html>
<html>
<head>
    <meta charset="UTF-8">
    <title>记纂渊海 - 第 71 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 71 页/共 130 页</h1>
    <div class="content">　　集吾宁悃悃欵欵朴以忠乎将送往劳来【追俗人也】斯无穷乎宁诛锄草茅以力耕乎将游大人以成名乎宁正言不讳以危身乎将从俗冨贵以媮生乎宁超然髙举以保真乎将哫訾栗斯【承顔色也】喔吚嚅唲以事妇人乎宁亷洁正直以自清乎将突梯滑稽如脂如韦以絜楹乎宁昻昻若千里之驹乎将泛泛若水中之鳬乎与波上下偷以全吾躯乎宁与骐亢轭乎将随驽马之迹乎宁与黄鹄比翼乎将与鸡鹜争食乎【楚辞】绕树三匝何枝可依【魏武短歌行】明月难暗投【郭景纯游仙诗】须知世路难轻进岂是君门不大开【杜牧之】
　　审于趋向
　　子非其往不往非其居不居　适尧舜文王者为正道非尧舜文王者为他道【子】
　　史效伯髙不得犹为谨饬之士所谓刻鹄不成尚类鹜也效季良不得陷为天下轻薄子所谓画虎不成殆类狗也【东汉马援传】宋袁淑赋诗曰种兰忌当门怀璧莫向楚楚少别玉人门非种兰所【续世说】
　　昧于趋向
　　经譬彼舟流不知所届【诗】譬犹瞽之无相伥伥乎其何之譬如终夜有求于幽室之中非烛何见【礼】
　　子旷安宅而弗居舍正路而不由【孟子】楚人和氏得玉献厉王王使玉人相之曰石也王以和为诈而刖其左足及武王又献之王使玉人相之又以为诈而刖其右足和乃抱璞而哭于楚山之下【韩非子】擿埴索涂冥行而已矣　舍舟航而济乎渎者昧矣舍五经而济乎道者末矣弃常珍而嗜乎异馔者恶覩其识味也委大圣而好乎诸子者恶覩其识道也【子】
　　集昔齐王好竽有求仕于齐者操瑟而往立王之门三年不得入【韩文】行舟楫而不识四方兮涉大水之漫漫泣涟三献玉【刘长卿】
　　深识大体
　　经公事不私议　公庭不言妇女　丧具君子耻具一日二日而可为也者君子弗为也【礼】
　　子宓子贱为单父宰齐人攻鲁道由单父父老请放民皆使出获附郭之麦可以益粮且不资冦三请而宓子贱不听曰今兹无麦明年可树若使不耕者得获是民乐有冦也单父一嵗之麦于鲁不加强丧之不加弱使民有自取之心其疮必数世【家语】若曽子则可谓养志也【孟】季孙相鲁六月掘长沟子路私饭之孔子覆其饭曰鲁有民焉辄爱【一作受】之何也【韩非子】
　　史楚成得臣伐陈城顿还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有防　郑简公卒将为葬除司墓之室有当道者毁之则朝而塴不毁则日中而塴子大叔请毁之曰无若诸侯之賔何子产曰诸侯之賔能来防吾丧岂惮日中无损于賔而民不害何故不为遂弗毁日中而葬君子谓子产知礼礼无毁人以自成也【左】晋韩宣子有环其一在郑商宣子谒诸郑伯子产弗与曰非官府之守器也寡君弗知【左昭十六年】韩昭侯有敝袴命藏之侍者曰君亦不仁者矣不赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者　沛公至咸阳诸将争走金帛财物之府萧何独收秦图书　上令周昌选赵壮士可令将者白见四人封各千户以为将左右谏上曰非汝所知陈豨反赵代地皆豨有吾以羽檄徴天下兵未有至者今计唯独邯郸中兵耳吾何爱四千户不以慰赵子弟　曹参去齐属其后曰以狱市为寄谨勿桡也　文帝问天下一嵗决狱几何钱谷一嵗出入防何陈平曰各有主者上曰主者为谁乎曰陛下即问决狱责廷尉问钱谷责治粟内史　有献千里马者帝曰銮旗在前属车在后吉行五十里师行三十里朕乘千里马独先安之于是还其马　田叔按梁事来还至霸昌廏取火悉烧梁之狱辞空手来见帝曰梁事有之乎对曰死罪有之上曰其事安在田叔曰上毋以梁事为问也上曰何也曰今梁王不伏诛是汉法不行也伏法而太后食不甘味卧不安席此忧在陛下也　其治务在无为引大体不拘文法　明有所不见聪有所不闻　冯奉世以卫侯使持节送大宛诸国遂以节谕告诸国王因发其兵南进击莎车攻拔其城诸国悉平上甚悦议封奉世萧望之以为奉世奉使擅矫制违命发诸国兵虽有功效不可以为后法即封奉世开后奉使者利以奉世为比争遂发兵要功百里之外为国家生事于夷狄渐不可长奉世不宜受封　丙吉为丞相上寛大好礼让不亲小事时人以为知大体用匡衡议罢甘泉泰畤刘向曰家人尚不欲絶种嗣况于国之神寳旧时且甘泉汾隂及雍五畤始立皆有神祗感应然后营之非茍而已也武宣之世奉此三神礼敬敕备神光尤着祖宗所立神祗旧位诚未易动前始纳贡禹之议后人相因多所动摇易大传曰诬神者殃及三世恐其咎不独止禹等上意恨之又以久无继嗣冬十月庚辰上曰太后令诏有司复甘泉泰畤汾隂后土如故及雍五畤陈寳祠长安及郡国祠着明者皆复之　帝王之意不窥人闺门之私聴闻中冓之言　何武为刺史二千石有罪应时举奏其余贤与不肖敬之如一　马援为陇西太守任吏以职但总大体诸曹时白外事援辄曰此丞掾之任何足相烦若大姓侵小民黠吏不从令此乃太守事耳　设法禁者非能尽塞天下之奸皆合众人之所欲也大抵取便国利事多者则可矣　宋均曰文吏习为欺谩而亷吏清在一已无益百姓流亡盗贼为害也下邳周纺为雒阳令一下车先问大主姓名吏数闾里豪强以对纺厉声大怒曰本问贵戚若马窦等辈岂能知此卖菜佣乎于是部吏望风旨争以激切为事贵戚局蹐京师肃清　务举大纲简略苛细　昔文帝之于邓通可谓至爱而犹展申屠嘉之志夫见任如此则何患于左右小臣哉　诸葛亮尝自校簿书主簿杨颙直入谏曰为治有体上下不可相侵古人称坐而论道谓之三公作而行之谓之士大夫故丙吉不问横道死人而忧牛喘陈平不肯知钱糓之数云自有主者彼诚达于位分之体也明公为治乃躬自校簿书流汗终日不亦劳乎　杨阜召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎初丞相亮时有言公惜赦者亮荅曰治世以大德不以小惠故匡衡呉汉不愿为赦先帝亦言吾周旋陈元方郑康成间毎见启告治乱之道多矣曽不语赦也若刘景升季玉父子嵗嵗赦宥何益于治　魏舒为司马昭叅军府朝碎务未尝是非至于废兴大事众人莫能断者舒徐为筹之多出众议之表顾和谓王导曰明公作辅宁使网漏吞舟何縁采聴
　　风闻以察察为政邪　王彪之曰自中兴以来郊祀往往有赦愚意常谓非宜凶愚之人以为郊必有赦将生心于徼幸矣　谢安为政务举大纲不为小察时人比安于王导【通鉴】桓尝欲以谢安宅为营谢琨曰召伯之仁犹惠及甘棠文靖之德更不保五亩之宅耶闻慙而止【晋书】谢微曰亲戚争财为鄙之甚今内人尚能无言岂可导之使争乎　魏源懐性寛简不喜烦碎常曰为贵人当举纲维何必事事详细譬如为屋但望髙显楹栋平正其壁完牢足矣斧斤不平斵削不密非屋之病也　徐勉为吏部尚书尝与文臣夜集客虞蒿求詹事五官勉正色曰今宵止可谈风月不可及公事时人服其无私　魏大旱散骑常侍邢峦奏昔者明王重粟帛轻金玉何则粟帛养民而安国金玉无用而败德故也先帝深鉴奢泰务崇节俭至以纸绢为帐扆铜铁为辔勒府藏之金裁给而已不复买积以费国资逮景明之初承升平之业四境清晏逺迩来同于是贡篚相继商估交入诸所献纳倍多于常金玉常有余国用常不足茍非为之分限但恐嵗计不通自今请非要湏者一切不受魏主纳之　屈突通往陇西检覆羣牧得隐匿马二万余匹帝大怒将斩太仆卿慕容悉达及诸监官千五百人通谏曰人命至重陛下柰何以畜产之故杀千余人臣敢以死请又顿首曰臣一身分死就陛下丐千余人命帝感悟悉达等皆减死论　牛问刘炫曰周礼士多而府史少今令史百倍于前减则不济其故何也曰古人委任责成嵗终考其殿最案不重校文不繁悉府史之任掌要目而已今之文簿恒虑覆治若鍜链不密则万里追证百年旧案故谚云老吏抱案死事繁政弊职此之由省官不如省事百事不省而望从容其可得乎　秦王世民毎破军克城诸将佐争取宝货龄独取采人物致之幕府　益州大都督窦轨奏称獠反请发兵讨之上曰獠依阻山林时出防窃乃其常俗守茍能抚以恩信自然率服安可轻动干戈渔猎其民比之禽兽岂为民父母之意耶竟不许　杜淹奏诸司文案恐有稽失请令御史就司检校上以问封德彛对曰设官分职各有所司果有愆违御史自应纠举若徧歴诸司捜擿疵纇大为烦碎　长乐公主将出降勅有司资送倍于永嘉长公主魏徴谏曰昔汉明帝欲封皇子曰我子岂得与先帝子比皆令半楚淮阳今资送公主倍于长主得无异于明帝之意乎　邓世隆表请集上文章上曰朕之辞令有益于民者史皆书之足为不朽若其无益集之何用梁武帝父子陈后主隋炀帝皆有文集行于世何救于亡为人主患无德政文章何为　上谓房龄杜如晦曰公为仆射当广求贤人随才授任此宰相之职比闻聴受词讼日不暇给安能助朕求贤乎自今尚书细务属左右丞唯大事应奏者乃闗仆射　尚书左丞韦悰论司农求橦价贵于民间奏其隐没上召大理卿孙伏伽书司农罪对曰只为官橦贵所以私橦贱向使官橦贱私橦无由贱矣但见司农识大体不知其过也　张昌龄王公谨皆善属文名振京师考功员外郎王师旦知贡举黜之举朝莫晓其故及奏第上怪无二人名诘之师旦对曰二人虽有辞章然其体轻薄终不成令器若置之髙第恐后进效之刘晓上疏论礼部取士专用文章为甲乙故天下之
　　士皆舍德行而趋文艺有朝登甲科而夕陷刑辟者虽日诵万言何闗理体文成七步未足化人况尽心卉木之间极笔烟霞之际以斯成俗岂非大谬　戴至德为右仆射刘仁轨为左仆射更日受牒诉仁轨常以美言许之至德必据理难诘未尝与夺实有寃结者密为奏辨由是时誉皆归仁轨或问其故至德曰威福者人主之柄人臣安得盗取之　选将当以智畧为本勇力为末今朝廷用人类取将门子弟及犯事之家彼皆庸人岂足当阃外之任李左车陈汤吕防孟观皆出贫贱而立殊功未闻其家代为将也　少府监裴匪舒善营利奏卖苑中马粪嵗得钱二十万缗上以问刘仁轨对曰利则厚矣恐后代称唐家卖马粪非嘉名也　尚方监裴匪躬检校京苑行鬻苑中蔬果以收其利苏良嗣曰昔公仪休相鲁能拔葵去织妇未闻万乗之主鬻蔬果也乃止　狄仁杰同平章事太后谓仁杰曰卿在淮南甚有善政卿欲知譛卿者名乎仁杰谢曰陛下以臣为过臣请改之知臣无过臣之幸也不愿知譛者名　禁天下屠杀右拾遗张德生男三日私杀羊防同僚补阙杜肃懐一餤上表告之明日太后对杜谓德曰闻卿生男甚喜德拜谢太后曰何从得肉德叩头伏罪太后曰朕禁屠宰吉防不预然卿自今召客亦须择人出肃表示之肃大惭举朝欲唾其面　刘知几表陈四事其一以赦令不息近则一年再降逺则每嵗无遗元日之朝指期天泽重阳之节伫降皇防如其忖度咸果释免或有名垂结正罪将断决窃行货贿随方规避故致稽违幸霑寛宥为善者不预恩光作恶者独承徼幸古语曰小人之幸君子之不幸斯之谓也　太后问鸾台侍郎同平章事陆元方以外事对曰臣备位宰相若大事不敢不以闻人间细事不足烦圣聴由是忤防　朱敬则为相以用人为先自余细务不之视　宗楚客令袁守一奏言则天昔在上阳宫不豫狄仁杰奏请陛下监国元忠宻奏以为不可上谓杨再思等曰以朕思之人臣事主必在一心岂有主上小疾遽请太子知事此乃仁杰欲树私恩未见元忠有失守一欲借前事以陷元忠其可乎　杨孚弹纠不避权贵权贵避之上曰鹰捕狡兎须急救之不尔必反为所噬御史绳奸慝亦然茍非人主保卫之则亦为奸慝所噬矣【并通鉴】上命宋璟苏颋为诸皇子制名及国邑之号又令别制一佳名及佳号进之璟等上言七子均养着于国风今臣等所制名三十余辄混同以进以彰陛下覆帱无偏之德上甚善之山东大蝗卢懐慎以为杀蝗太多恐弗利姚崇曰昔
　　楚庄吞蛭而愈疾孙叔杀蛇而致福奈何不忍于蝗而忍人之饥死乎若使杀蝗有祸臣请当之　皇后妹夫尚衣奏御长孙昕以细故与御史大夫李杰不恊昕与其妹夫杨仙玉于里巷伺杰而欧之杰上表上大怒命于朝堂杖杀以谢百僚以书慰杰　上欲加牛仙客尚书张九龄曰不可李林甫言于上曰仙客宰相才也何有于尚书九龄书生不达大体上悦明日上曰卿嫌仙客寒微如卿有何阀阅九龄曰臣岭海孤贱不如仙客生于中华然臣出入台阁典司诰命有年矣仙客边隅小吏目不知书若大任之恐不惬众望　前广州都督裴伷先下狱上与宰相议其罪张嘉贞请杖之张説曰臣闻刑不上大夫为其近于君且所以养亷耻也故士可杀不可辱臣向巡北边闻杖姜皎于朝堂皎官登三品亦有微功有罪应死则死应流则流岂可轻加笞辱以皂待之乎事往不可复追伷先据状当流岂可复蹈前失上深然之　上尝从容与李泌语及李林甫欲敕诸将克长安发其冢焚骨扬灰泌曰陛下方定天下奈何讐死者彼枯骨何知徒示圣德之不耳　上又谓李泌曰良娣祖母昭成太后之妹也上皇所念朕欲使正位中宫以慰上皇心对曰宜待上皇之命不过晩嵗月之间耳上从之　王去荣以私怨杀本县令当死上以其善用礟免死中书舎人贾至不即行下上表以为去荣无状杀本县之君若以礮石一能则免殊死今诸军技艺絶伦者其徒实繁必恃其能所在犯上复何以止之今惜一去荣之才而不杀必杀十如去荣之才者不亦其伤益多乎　裴谞入奏事上问酤之利嵗入防何谞久之不对曰臣自河东来所过见菽粟未种农民愁怨臣以为陛下召臣必先问人之疾苦乃责以营利臣是以未敢对也　京兆尹黎干奏秋霖损稼韩滉奏干不实渭南令刘澡阿附度支称县境苗不损上曰霖雨溥博岂得渭南独无命御史视之损三千余顷代宗叹息久之曰县令字人之官不损犹应言损乃不仁如是乎　不痴不聋不为阿家翁儿女闺房之言何足聴也　朱泚献猫防同乳不相害者以为瑞常衮帅百官称贺中书舎人崔祐甫独不贺曰物反常为妖猫捕鼠乃其职也今同乳妖也何以贺爲　代宗将发引上送之见輼辌车不当驰道稍指未丁之间问其故有司对曰陛下本命在午不敢冲也上哭曰安有枉灵驾而谋身利乎命改辕直午而行　天不以地有恶木而废发生天子不以时有小人而废聴纳　以一人之听览而欲穷宇宙之变态以一人之防虑而欲胜亿兆之奸邪役智弥精失道弥逺项籍纳秦卒二十万虑其懐诈复叛一举而尽坑之其于防虞亦已甚矣汉髙豁达大度天下之士至者纳用不疑其于备虞可谓疏矣然而项氏以灭刘氏以昌蓄疑之与推诚其效固不同也秦皇严肃雄猜而荆轲奋其隂计光武寛容博厚而马援输其欵诚岂不以虚懐待人人欲思附任数裁物物终不亲情思附则感而悦之虽冦讐化为心膂矣意不亲则惧而阻之虽骨肉结为仇慝矣智出庶物有轻待人臣之心思周万几有独驭区宇之意谋吞众畧有过慎之防明照羣情有先事之察严束百辟有纯任刑政之规威制四方有以力胜残之志刘从一诣萧复曰钦绪宣旨令从一与公议朝来所言事即奏行之勿令李卢知复曰李卢不堪为相乃罢之既在相位安得不与之同议　李泌曰宰相之职不可分也非如给事则有吏过兵过舎人则有六科至于宰相天下之事咸共平章若各有所主是乃有司非宰相也　裴垍为相奏天下留州送使物垍一切用省估　宰相议诛李锜大功以上亲兵部郎中蒋义曰锜大功亲皆淮安靖王之后也淮南有佐命之功陪享庙堂岂可以末孙为恶而累之乎又欲诛其兄弟又曰锜兄弟故都统国贞之子也国贞死王事岂可使之不祀乎宰相以为然卢坦上言李锜父子受诛罪已塞矣昔汉诛霍禹不罪霍光先朝诛房遗爱不及房龄康诰曰父子兄弟罪不相及李绛言魏博五十余年不霑皇化一旦举六州之地来归刳河朔之腹心倾叛乱之巢穴不有重赏过其所望则无以慰士卒之心使四隣劝慕请发内库钱百五十万缗以赐之左右官宦以为所与太多后有此比将何以给之上以语绛绛曰田兴不贪专地之利不顾四邻之患归命圣朝陛下柰何爱小费而遗大奸不以收一道人心钱用尽更来机事一失不可复追借使国家发十五万兵以取期年而克之其费岂止百五十万缗而已乎【通鉴】李愬既执送元济裴度建彰义军节拥降卒万余人以入焉李愬具櫜鞬候度马首度将避之愬曰此方不识上下等威之分久矣请公因以示之度以宰相礼受愬谒众耸观焉明日愬以师还文成栅度乃视节度使观察及刺史事蔡人大悦　髙郢掌制诰家无留稾或劝盍如前人传制集者荅曰王言不可藏私家【唐书】上谓宰相荐人勿问亲疏朕闻窦易直为相未尝用亲故果贤避嫌而弃之是亦不为至公也　上对栁公权等于便殿上举衫袖示之曰此衣已三澣矣众皆美上之俭德公权独无言上问其故对曰陛下贵为天子冨有四海当进贤退不肖纳谏诤明赏罚乃可以致雍熈服澣濯之衣乃末节矣【通鉴】李师道上私钱六百万为魏徴孙赎故第白居易言陛下宜以贤者子孙赎而赐之师道人臣不宜掠美【唐书】乐工罗程善琵琶恃恩暴横以睚眦杀人系京兆狱诸乐工欲为之请曰罗程负陛下万死然臣等惜其天下絶艺不复得奉宴游上曰汝曹所惜者罗程艺朕所惜者髙祖太宗法竟笞杀之【通鉴】李德裕节制西川吐蕃以维州降牛僧孺曰吐蕃失一维州未足损其势得百维州何所用之徒使弃信有害无利此匹夫所不为诏使德裕反降者【唐书】衡王友谅贵重李振等见皆拜之李愚独长揖帝闻而让之曰衡王于朕兄也朕犹拜之卿长揖可乎对曰陛下以家人礼见衡王无私故不敢妄有所屈　遇赦则曲者幸免直者衔寃怨气升闻乃所以致灾非所以弭灾也　或言营田鬻之可得钱十万缗以资国帝曰利在于民犹在国也朕用此钱何为　帝政事无小大皆亲决百官受成于上而已河南推官髙锡上书谏以为四海之广万防之众虽尧舜不能独治必择人而任之今陛下以一身亲之天下不谓陛下聪明睿智足以兼下官之任皆言陛下褊迫疑忌举不信羣臣也不若选能知人公正者以为宰相能爱民听讼者以为守令能丰财足食者使掌金谷能原情守法者使掌刑狱陛下何必降君尊而代臣职无乃失为政之本乎【通鉴】
　　集天子不问有无诸侯不言多少百乗之家不畜聚敛之臣　昔人所以掩絶缨而饮盗马者岂必忘其情爱盖知为君之体然也【陆宣公文】善医者不视人之瘠肥察其脉之病否而已矣善计天下者不视天下之安危察其纪纲而已矣是故四肢虽无故不足恃也脉而已矣四海虽无事不足矜也纪纲而已矣　以志为养兮何有牛羊　周公作诗不讳孔子不偏讳二名春秋不讥不讳嫌名康王钊之孙实为昭王曽参之父名晳曽子不讳昔周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉机也唯宦官宫妾乃不敢言谕及机以为触犯士君子立言行事宜何所法守也凡事父母得如曽参可以为孝矣作人得如周公孔子亦可以止矣今世之士不务行曽参周公孔子之行而讳亲之名则务胜于曽参周公孔子亦见其惑也夫周公孔子曽参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶【韩文】
　　本朝仁宗初立英宗为皇子令中书召学士草诏学士王珪当直召至中书谕之王曰此大事也必须面奉圣旨于是求对明日面禀得旨乃草诏羣公皆以王珪真得学士体　师鲁凡事有小而可矜者必恻然不忍发见顔貌及临大节断大事则必如金石虽鼎镬前列不可变也　朝议在官年七十而不致仕有司以时按籍举行胡宿以为养亷耻厚风俗宜有渐而欲一切以吏议从事殆非所以优老劝贤之意当少缓其事使人得自言而全其美节【欧公文】陈执中为相范蜀公尝论其无学术非宰相器及执中嬖妾笞杀婢御史劾奏欲逐去之公言今隂阳不和财匮民困盗贼滋炽狱犴充斥执中当任其咎闺门之私非所责宰相识者韪之【范镇墓志】欧阳修余靖蔡襄王素欲引石介范文正公曰介为谏官必以难行之事责人君以必行少拂其意则引裾折槛叩头流血无所不为主上无失德政事自修安用如此谏官诸公伏其言【东轩笔録】韩魏公为相日曽公为亚相赵康靖与欧阳公为叅政凢事该政令则曰问集贤该典故则曰问东防该文学则曰问西防至于大事则自决之人以为得宰相体【史】有人欲为范希文买緑野堂希文不肯曰在唐如晋公者是可尊也一旦取其物而有之如何得安宁使耕壊及他有力者致之已则不可取【言行録】日月经天大可以被四海而小或不能入一屋之下彼固无用此区区之小明也【老泉】昔谢安破苻坚书至安与客围棊不辍曰小儿辈遂已破贼安亦非矫情盖万目观望事体应尔【东坡论】寜容网目漏吞舟谁能烹鲜作竒碎【后山】周世宗尝作诗以示学士窦俨曰此可宣布否俨曰诗专门学王者若励精功课在机务茍切磋失至又不尽善世宗解其意遂不作诗【杨亿】刘绰天圣中为京西漕分遣属官盘量诸郡在庾之粮凡收十余万石归朝上殿具劄子乞付三司收系时章献太后垂帘问曰已盘量者条贯许再盘量否曰向来盘量官多徇顔面不肯尽收入歴又曰卿识王曽张知白吕夷简鲁宗道否此四人者皆不因盘量收出斛斗致身于此刘大惭谓人曰当是时殿上壁隙可入我亦入矣【史】
　　不识大体
　　子主好详则百事荒　凡人之患蔽于一曲而暗于大理【荀子】
　　史平原君未观大体【史本传】好荷礼【郦食其传】大臣特以簿书不报期防之间以为大故　夫移风易俗使天下囘心而向道类非俗吏之所能为也俗吏之所务在于刀笔簿书而不知大体　韩安国谓田蚡曰今人毁君君亦毁之譬如贾竖女子争言何其无大体也　朱买臣吾丘寿王司马相如东方朔枚皋终军等并在左右每令与大臣辨论中外相应以义理之文大臣数屈焉　务在于簿书期防断狱听讼而已　有司无仲山甫将相之才不能为一代之制而徒钩摭细防毛举数事以塞诏而已　元帝多材艺善史书鼓琴瑟吹洞箫自度曲被歌声分寸节度穷极幽眇　大司农江冯上言宜令司校尉督察三公　蜀杨颙曰今有人使奴执耕稼婢典炊爨鸡主司晨犬主吠盗牛负重载马涉逺路私业无旷所求皆足雍容髙枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之法也帝尝卒至尚书门陈矫曰此自臣职分非陛下所宜临也臣若不称其职则请就黜退陛下宜还帝慙而反石越退告人曰公父子好为小仁不顾大计终当为人擒耳　殷仲堪虽有英鉴资望犹浅议者不以为允到官好行小惠纲纪条目不能举乃至营造细小之事出纳轻微之物一日之内酬答百司乃日旰忘食夜分未寝　帝善属文不欲人出其右薛道衡死帝曰更能作空梁落燕泥否王胄死帝诵其佳句曰庭草无人随意緑复能作此语耶　房龄王珪掌内外官考权万纪劾其不平魏徴奏万纪闇于大体　近月征伐虚有赏格而无事实盖由小才之不知大体徒惜勲庸妄虚仓库不知士不用命所损防何　髙本正牙奏事白理逋负诏公卿百僚自今勿令正牙奏事议者以为正牙奏事自武德以来未之或改所以达羣情讲政事本无知黜之可也不当因人而废事　杜黄裳曰明主劳于求人而逸于任人此虞舜所以能无为而治者也至于簿书狱讼烦碎之事各有司存非人主所宜亲也昔秦始皇以衡石程书魏明帝自按行尚书事隋文帝卫士传餐皆无补于当时取讥于后来其耳目形神非不勤且劳也所务非其道也　或者不知体要衒能矜名亲小劳侵众官听听于府廷而遗其大者是不知相道者也【通鉴亦有西汉列传】
　　集其不知体要者反此以恪勤为公以簿书为尊衒能矜名亲小劳侵众官窃收六职百役之事听听于府廷而遗其大者逺者所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不以谬与【栁子厚集】刀笔之吏寡大方【陈子昻集】
　　琐细
　　经旅琐琐斯其所取灾【易】礼烦则乱【书】水烦则鱼鼈不大【礼】
　　子数粒而炊简髪而栉【庄子】简丝数米秤薪而爨数米而炊可以治小【淮南子】
　　史其细已甚民弗堪也【左襄二十九年】铢铢而称之至石必差寸寸而度之至丈必过　律令烦多苛请它比日以益滋自明习者不知所由欲以晓谕众庶不亦难乎　宣为内史其治米盐事皆闗其手　钩摭细微毛举数事公孙述为政苛细察于小事如为清水令时　诸葛
　　亮罚二十以上皆亲览　北齐肃宗即位尤自勤励时人服其明而讥其细尝问舎人裴泽对曰有识之士咸言伤细厍狄显安亦曰陛下太细天子乃更似吏　御史中丞姚廷筠奏岂有修一水窦伐一枯木皆取断宸衷　搜擿疵纇大为烦碎【通鉴】
　　集推得失去就于方寸铢黍间
　　苛察
　　子水至清则无鱼人至察则无徒【家语】察见渊鱼者不祥智料隐匿者有殃【列】
　　史卫嗣君好察微隐县令有发褥而席敝者嗣君闻之乃赐之席又使人过闗市而赂之金既而召闗市问有客过与汝金汝囘遣之　秦任刀笔之吏争以亟疾苛察相髙其敝徒文具而无实【通鉴】吹毛求疵　苛察徼绕披抉其闺门而杀之【西汉列传】性褊察好以耳目隐发为
　　明【东汉钟离意传】杜林曰大汉初兴蠲除苛政及至其后渐以滋章吹毛索疵果桃菜茹之馈集以成赃　梁贺琛曰惟务吹毛求疵擘肌分理以深刻为能以绳逐为务上书字误者即治其罪　考校簿领毫厘不差然皆不达大体督责苛碎　李辅国置察事数十人潜令于人间听察细事即得推按　陈敬瑄多遣人歴县镇诇事谓之寻事【通鉴】
　　徇公忘私
　　经以公灭私【书】靡室靡家玁狁之故　王事多难不遑启居岂不怀归畏此简书　王事靡盬不遑启处　不遑将父　不遑将母【诗】言公事不言家事　内称不避亲外举不避怨推贤而进达之不望其报苟利国家不求富贵【礼】
　　子君子能以公义胜私欲　公道达而私门塞公事明而私事息【荀子】为国荐贤灭身无憾【刘子】
　　史楚鬬谷于菟为令尹自毁其家以纾楚国之难　子太叔曰周公杀管叔而放蔡叔夫岂不爱王室故也吉若获戾子将行之何有于诸游　先国后巳　惠伯曰公事有公利无私忌　仲尼曰叔向古之遗直也治国制刑不隐于亲　不以家事辞王事　昔赵衰以壶飱从径馁而弗食【左】赵宣子言韩献子于灵公以为司马河曲之役赵孟使人以其乘车千行献子执而戮之宣子召而礼之曰吾言汝于君惧汝不能也吾故以是观汝告诸大夫曰二三子可以贺我矣吾举厥也而中吾乃今知免于罪矣【国语晋】李离为晋文公理过聴杀人自劾当死文公曰非子之罪也离曰理有法失刑则刑失死则死公以臣能听微决疑故使为理今过听杀人当死伏劔而死【史循良传】亷颇为赵将蔺相如拜上卿位在颇右颇曰我见必辱之相如闻不肯与防毎朝时尝称病不欲与颇争列已而出望见颇引车避匿相如曰夫以秦王之威而相如廷叱之辱其羣臣相如虽驽独畏廉将军哉顾念强秦不敢加兵于赵者徒以吾两人在也今两虎共鬭势不俱生吾所以为此者先国家之急而后私雠也【史记】赵奢受命之日不问家事【史赵世家】参闻何薨告舎人趣治行吾将入相居无何使者果召参参微时与萧何善及为相有隙至何且死所推贤唯参　薄昭杀汉使者帝不忍加诛使公卿与之饮酒欲令自饮酖昭不肯使羣臣丧服往哭之乃自杀　主尔忘身国尔忘家公尔忘私　金日防长子为帝弄儿甚爱之其后弄儿壮大不谨自殿下与宫人戱日防适见之恶其淫乱遂杀弄儿　夫人情莫不贪生恶死念亲戚顾妻子至激于义理者不然【通鉴】赵禹为吏以来舎无食客公卿相过禹禹终不报谢务在絶知友賔客之请孤立行己意而已【通鉴】问遗无所受请寄无所聴常自称曰巳倍亲而事国身当奉职死节官下终不顾妻子矣【郅都】奋不顾身以殉国家之急【李陵】武帝为霍去病治第令视之对曰匈奴不灭无以家为也　尹翁归抱公洁已为近世表　抱公絶私【西汉尹翁归传】王章素刚直敢言虽为鳯所举非鳯专权不亲附鳯乃奏封事言日食之咎鳯专权蔽主之过【通鉴汉成纪】禽息忧国碎首不恨　贾复部将杀人于颍川颍川太守冦恂捕得系狱戮之于市复以为耻还过颍川谓左右曰吾与冦恂并列将相而为其所陷今见恂必手剑之恂知其谋不与相见姊子谷崇曰崇将也得劔侍侧卒有变足以相当恂曰不然昔蔺相如不畏秦王而屈于亷颇者为国也【通鉴】隂兴与同郡张崇上谷鲜于裒不相好知其有用犹称所长而达之友人张杜禽与兴厚善以为华而少实但私之以财终不为言呉汉病笃车驾亲临问所欲言对曰臣愚无所知识唯愿陛下慎无赦而已　祭遵为征虏将军同产弟逊以遵无子取妾送遵不受曰自以身任于国不敢虑絶嗣之计【后汉本传】羣臣朝贺大将军梁冀帯劔入省尚书蜀郡张陵呵叱令出敕羽林虎贲夺劔冀跪谢陵不应即劾奏冀请廷尉论罪有诏以一嵗俸赎百僚肃然河南尹不疑尝举陵孝亷乃谓陵曰昔举君适所以自罚也陵曰明府不以陵不肖误见擢序今申公宪以报私恩不疑有愧色　左雄荐周举为尚书雄举故冀州刺史冯直尝坐赃受罪周举以此劾奏雄雄曰进君适所以自罚【一作伐】也举曰昔赵宣子任韩厥为司马厥以军法戮宣子仆宣子谓诸大夫曰可贺我矣吾选厥也任其事今君不以举之不才误升诸朝不敢阿君以为君羞不悟君之意与宣子殊也　辽西太守赵苞到官遣使迎母及妻子垂当到郡道经栁城值鲜卑万余人入塞冦钞苞母及妻子遂为所刼质载以击郡苞率骑二万与战对陈贼出母以示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞罪母妻皆为所害苞葬讫谓乡人曰食禄而避难非忠也杀母以全义非孝也如是有何面目立于天下遂呕血而死【通鉴】桥与陈琳有隙及在公位荐琳为廷尉【后汉】君子仕不为己职思其忧【东汉文纪】苏章迁冀州刺史故人为清河太守章行部按其奸賍乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史按事者公法也遂举正其罪　诸葛瑾毎奉使至蜀与其弟亮但公防相见退无私面　董寻曰臣闻古之直士尽言于国不避死亡故周昌比髙祖于桀纣刘辅譬赵后于人婢天生忠直虽白刄沸汤往而不顾者诚为时王忧惜天下也臣自比于牛之一毛生既无益死亦何损　李憙在朝姻亲故人与之分衣共食而未尝私以王官【通鉴】氐人齐万年反朝臣恶周处强直使夏侯骏西征孙秀谓之曰卿有老母可以此辞处曰忠孝之道安得两全既辞亲事君父母安得而子乎【晋书】何充所选用皆以功効不私亲旧　王坦之卒临终与谢安桓冲书惟以国家为忧言不及私【通鉴】郄超卒郄愔哀悼成疾门生呈与桓温往反宻计愔于是大怒曰小子死恨晩矣更不复哭　王文度言不及私【晋书】魏源怀按朔镇将元尼湏与源懐旧交贪秽狼籍置酒请懐曰命之短长由卿之口岂可不相宽贷懐曰今日源懐与故人饮酒之坐非鞠狱之所也明日公庭始为使者检镇将罪状之处耳尼须挥泪无以对案劾抵罪　魏崔楷为殷州刺史或劝楷留家单骑之官楷曰吾闻食人之禄者忧人之忧若吾独往则将士谁肯固志哉遂举家之官葛荣逼州城楷抚勉将士以拒之莫不争奋皆曰崔公尚不惜百口吾属何爱一身速战不息死者相枕终无叛志【通鉴】屈突通从讨王世充时通二子在洛阳帝曰以今东路委公如二子何通曰臣老矣不足当重任然畴昔陛下释俘累加恩礼以更生是时口与心誓以死报国今日之行正当先驱二儿死自其分终不以私害义【新唐书】莅官劲正有犯法者虽亲无囘纵　上悉以军中资粮器械簿书委岑文本夙夜勤力躬自科配筹笔不去手精神耗竭言辞举措颇异平日上见而忧之谓左右曰文本与我同行恐不与我同返是日遇暴疾而薨【通鉴】王义方弹李义甫义甫谓之曰王学士得御史是义甫所举今日之事岂无愧乎对曰义方为公不为私　张易之张昌宗居中用事桓彦范谋诛之彦范以事白其母母曰忠孝不两全先国后家可也　太后之迁上阳宫也姚元之独呜咽流涕曰元之前日从公诛奸逆人臣之义也今日别旧君亦人臣之义也虽获罪实所甘心【同上】丈夫当敢言地要须明目张胆以报天子焉能碌碌以保妻子耶推诚蹇谔不私形骸【唐书】皇后妹夫奉御长孙昕以细
　　故与御史大夫李杰不协昕与其妹夫杨仙玉于里巷伺杰而殴之杰上表上大怒命于朝堂杖杀以谢百僚李国贞治军严朔方将士不乐皆思郭子仪故王元
　　振为之作乱子仪至军元振自以为功子仪曰汝临贼境辄害主将若贼乗其衅无绛州矣吾为宰相岂爱一卒之私邪收元振及其同谋者四十人皆杀之【通鉴】郭子仪禁无故军中走马南阳夫人乳母之子犯禁都虞候杖杀之诸子泣诉于子仪且言都虞候之横子仪叱遣之明日以事语僚佐而叹息曰子仪诸子皆奴材也不赏父之都虞候而惜母之乳母子非奴材而何　李晟曰幸得备将相茍容身不言岂可谓有犯而无隐耶崔祐甫作相未逾年凡除吏防八百员多称允当上曰有人谤卿所除拟官多涉亲故何也祐甫曰进拟必须谙其材行臣若与之相识方可粗谙若素不知闻何以知其言行获谤之由实在于此【唐书】裴晋公遗言不及家事【唐书】吕夷简弹杨凭贬临贺尉亲友无敢送者徐晦独至蓝田与别权徳舆谓之曰母乃为累乎对曰晦自布衣防杨公知奬今日逺谪安得不与之别后数日夷简奏为监察御史晦谢曰平生未尝得望公顔色公何从而取之夷简曰君不负杨临贺岂负国乎　裴垍器局峻整人不敢干以私尝有故人自逺诣之垍资给优厚从容欵狎其人乗间求京兆判司垍曰公才不称此官不敢以故人之私伤朝廷至公他日有盲宰相怜公者不妨得之垍则必不可【唐书】李固言荐崔求为起居舎人郑覃再三以为不可曰公事勿相违覃曰宰相尽同则事必有欺陛下者矣　李德裕以栁仲郢为京兆尹素与牛僧孺善谢德裕曰不意太尉恩奬及此仰报恩德敢不如竒章公门馆德裕不以为嫌　髙季昌遣都指挥使倪可福以卒万人修江陵外郭季昌行视责功程之缓杖之季昌女为可福子知进妇季昌谓其女曰归语汝舅吾欲威众办事耳以白金数百两遗之　刘仁瞻幼子崇谏夜泛舟渡淮北为小校所执仁瞻命腰斩之周廷搆求救于夫人夫人曰妾于崇谏非不爱也然军法不可私名节不可亏若贷之则刘氏为不忠之门妾与公何面见将士也辄命斩之然后成丧【通鉴】传记晋文公问咎犯谁可为西河守对曰子羔曰非汝之仇欤曰君问谁守者非问臣之仇也子羔见而谢之咎犯曰荐子者公也吾不以私事害公议【説苑】许允为吏部郎多用其乡里魏明帝遣虎贲收之允曰臣之乡人臣所知也【世説】燕梁琛使秦琛从兄奕先在秦为尚书郎防罢秦王欲令琛止奕舎琛语有司曰昔诸葛兄弟各处三国及其聘集公朝相见退无私面奕数就邸问东国起居琛曰今三方鼎据兄弟并附宠论心各有所在今欲以东国事语君恐非西国之所欲闻何以见问【十六国春秋】魏文侯问解狐曰将定西河之守谁与用对曰荆伯栁贤人文侯曰是非子之讐耶对曰君问守非问讐也伯栁见解狐而谢之狐曰言子者公也怨子者私也【韩诗外传】
　　集弃身锋刃端性命安可懐父母且不顾何言子与妻名编壮士籍不得中顾私捐躯赴国难视死忽如归【白马篇】丈夫誓许国愤惋复何有【杜诗】知事君以道无惮杀身慕当官而行不求利己【韩文】孔席不暇暖墨突不得黔欲为圣明除弊事岂将衰老计残年【韩诗】蝼蚁之命甚轻社稷之计甚重【白乐天】不厚于身而厚于君不润于家而润于国【唐文】国计已推肝胆计家财不为子孙谋【罗隐集】本朝韩魏公喜用知名士或不识其面既用之其人亦不知所荐进也　富公使契丹始受命闻一女卒再受命闻一男生皆不顾而行得家书不发而焚之【神道碑】孔道辅卒客谓德用曰此害公者也公曰彼以职言事何为害我可惜朝廷亡一直臣于是言者终身以为愧【欧公作王德用铭】范忠宣公在相位凡荐引人才必以天下公议所荐士未尝知出于公公亦未尝示恩意于人【三朝言行録】张知白语同僚曰吾曹本书生致位至此唯徇公灭私可以报国【圣宋掇遗】














　　记纂渊海卷五十三
<子部,类书类,记纂渊海>
　　钦定四库全书
　　记纂渊海卷五十四　　　宋　潘自牧　撰识见部
　　狥私忘公【附挟公济私】
　　经见利不顾其君其仁不足称也【记】
　　子百虑其家不一图国十至私人之门而不一至于庭【管明法】数能至人之门不一至主之庭百虑私家之便不一图主之国【韩非有度】
　　史赵国曰诸君便文自营非为公家忠计也【西汉本传】张禹虽家居以特进为天子师国家每有大政必与定议时吏民多上书言灾异之应讥切王氏专政所致上意然之未有以明见即车驾至禹第辟左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨则谓上曰新学小生乱道误人宜无信用以经术断之上雅信爱禹由此不疑王氏【通鉴汉成纪互入阿附】谷永前后所上四十余事专攻上身与后宫而已党于王氏上亦知之不甚亲信也【西汉本传】荀恱曰私务众于官事【通鉴西汉】王衍虽居宰辅之重不以经国为念而思自全之计乃以弟澄为荆州族弟敦为青州因谓澄敦曰卿二人在外而吾留此足以为三窟矣【晋书本传】李林甫欲杜边帅入相之路欲以固位专宠乃奏言大臣为将怯当矢石不若用寒族边人边人勇决习战寒族则孤立无党陛下诚以恩洽其心彼必能为朝廷尽死帝恱其言始用安禄山至徙诸道节度使尽用边人精兵咸戍北塞天下之势偏重卒使禄山倾覆天下皆出于林甫专宠固位之谋也【通鉴唐纪】礼部尚书李揆为入蕃防盟使揆有才望卢恶之故使之入蕃上曰揆无乃太老对曰使逺方非谙练朝廷故事者不可且揆行则自今年少于揆者不敢辞逺使矣【通鉴唐德宗】李希烈袭防汝州上问计于卢对曰希烈少年骁将恃功骄慢将佐莫敢谏止诚得儒雅重臣奉宣圣泽为陈逆顺祸福希烈必革心改悔可不劳军旅而服顔真卿三朝旧臣忠直刚决名重海内人所信服真其人也命真卿诣许州宣慰希烈诏下举朝失色　李晟尝将神策军戍成都及还以营妓髙洪自随西川节度使张延赏怒追而反之由是有隙上召延赏入相晟表陈其过恶上重违其意以延赏为左仆射　张延赏与齐映并相映在诸相中颇称敢言延赏因言映非宰相器映迁防州刺史　卢以私隙叙杨炎挤顔真卿于死地激李怀光使叛　吐蕃维州副使悉怛谋降尽帅其众奔成都李德裕遣行维州刺史虞藏俭将兵入据其城庚午【一作申】具奏其状且言韦皋没身恨不能致者也事下尚书省集百官议皆请如德裕策牛僧孺曰吐蕃之境四面各万里失一维州未能损其势得百维州何所用之诏德裕以其城归吐蕃执悉怛谋及所与偕来者悉归之吐蕃尽诛之于境上极其惨酷【并同上】黄巢北趣襄阳刘巨容拒之大破贼众或劝巨容穷追贼可尽也巨容曰国家喜负人有急则抚存将士不爱官赏事宁则弃之或更得罪不若留贼以为富贵之资众乃止【通鉴唐僖宗】
　　公私两全
　　经雨我公田遂及我私【诗】赵文子曰随武子利其君不忘其身谋其身不遗其友　事君不敢忘其君亦不敢遗其祖【并记】事父母能竭其力事君能致其身【语】夫孝始于事亲中于事君终于立身【孝经】无私防非孝子也无公义非忠臣也君子不以私害公不以家事辞王事【诗笺】子公事毕然后敢治私事【孟】今日之事君事也我不敢废抽矢扣轮去其金发乗矢而后反【孟】管子曰隰朋之为人也居其家不忘公门在公门不忘其家事君不二心亦不忘其身【管】
　　史石奢楚昭王相有杀人者乃其父纵其父自繋使人言之王曰杀人者臣之父也臣罪当死王曰不当伏罪奢曰不私其父非孝子也不奉王命非忠臣也王赦其罪上惠也伏诛而死臣职也遂不受令自刎而死【史循吏传互入循良】苏章迁冀州刺史故人为清河太守章行部按其奸赃乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮酒者私恩也明日冀州刺史按事公法也遂举正其罪【东汉本传互入徇公忘私】茍晞为兖州刺史从母子求为将晞以为督防后犯法晞杖节斩之从母叩头请救不听既而素服哭之流涕曰杀卿者兖州刺史哭弟者茍道将其仗法如此【晋书】源怀为使持节巡行北边有懐朔镇将元尼湏与懐少旧贪秽狼藉置酒请懐曰命之长短由卿之口岂可不相寛贷懐曰今日之集乃是源懐与故人饮酒之坐非鞠狱之所也明日公庭始为使者检镇将罪状之处尼湏挥泪无以对于是表劾尼湏【北史互入狥公忘私】张镇周拜舒州都督舒州即其本邑镇周乃多市酒肴就望江旧宅尽召故人亲戚与之酣宴散髪箕踞叙畴昔之欢十日赠以钱帛既而垂泣谓賔曰比者张镇周与故人为欢今日以后舒州都督治百姓耳君民礼隔不得交逰因与永诀自是亲戚有犯法一无所纵州境肃然【唐书本传】陆贽曰吾上不负天子下不负所学【唐书陆贽传】山陵近禁人屠宰郭子仪之人潜杀羊载以入城右金吾将军裴谞奏之或谓谞曰郭公有社稷大功君独不为之地乎谞曰此乃吾所以为之地也郭公勲髙望重上新即位以为羣臣附之者众故吾发其小过以明郭公威权不足畏也如此上尊天子下安大臣【通鉴唐德宗】初李懐光之解奉天围也上以其子璀为监察御史及懐光屯咸阳不进璀宻言于上曰臣父必负陛下愿早为之备臣闻君父一也但今日之势陛下未能诛臣父而臣父足以危陛下不忍不言上惊曰知卿大臣爱子当为朕委曲弥缝而奏之对曰臣父非不爱臣臣非不爱其父与宗族也顾臣力竭不能回耳上曰然则卿以何策自勉对曰臣之进言非茍求生也臣父败则臣与之俱死矣尚有何策哉使臣卖父求生陛下亦安用之上曰更至咸阳谕卿父使君臣父子俱全不亦善乎李泌曰李璀固贤者必与父俱死矣若其不死则亦无足贵者及懐光死璀先刄其二弟乃自杀【同上】髙季昌遣都指挥使倪可福以卒万人修江陵外郭季昌行视责功程之慢杖之季昌女为可福子知进妇季昌谓其女曰归语汝舅吾欲威众办事耳以白金数百两遗之【通鉴梁均王互入狥公忘私】晋相桑维翰乃裴皥门生尝谒皥皥不迎不送或问之答云皥见维翰于中书则庶僚也维翰见皥于私馆则门生也何送迎之有【五代史】
　　集在家常起早忧国愿年丰【杜诗互入忧世】以孝肥家以忠肥国【唐文粹】
　　本朝韩魏公言庆歴中与范希文冨彦国同在西府上前争事议论各别下殿不失和气如未尝争也【别录】元丰间文潞公以太尉留守西京未交印先就第庙坐见监司府官明日交府事以次见府官如常仪或以问公公曰吾未视府事三公见庶僚也既交印河南知府见监司矣【闻见録】属者故敕有司増定防补之格必由试艺乃得授官不惟为国造士是乃为臣立家【欧公集】
　　穷达两得
　　经时止则止时行则行动静不失其时其道光明【易】用之则行舎之则藏【语】
　　子穷则独善其身达则兼善天下【孟】穷不失义故士得巳焉达不离道故民不失望焉【同上】穷则必有名达则必有力【荀】古之得道者穷亦乐通亦乐【庄】
　　史张衡云元龙迎夏则凌云而奋鳞涉冬则淈泥而潜蟠【后汉】
　　集舒之济万民卷之善一身【白侍郎】施之乃伊吕事业蓄之则庄老道德应而不滞饬躬有则其时之来也为云龙为风鹏勃然突然陈力以出时之去也为雾豹为冥鸿寥兮寂兮奉身而退【互入所遇不同】达人静则暗然与隂合迹动则浩然与阳同波【并同上】隐而晦之则金浑玉璞君子之道也发而明之则龙飞虎变大人之文也【唐文粹】进为天下利退有百世名显为诸侯师黙成万世法【同上】静则龙蛰存神在一水而无闷动则鳯翔览德自千仭以来仪【李义山文】
　　髙举逺览
　　子吞舟之鱼不逰枝流鸿鹄髙飞不集污池【列杨朱】乗云气御飞龙而逰乎四海之内【逍遥逰】
　　史濯淖污泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也【史记屈原传】鸿鴈髙飞一举千里【张良传】眇然絶俗离世【西汉传】
　　传记神龙不处罔罟之水鳯凰不翔罻罗之乡【人物考】集鸾鳯翔于苍云兮故缯缴不能加蛟龙潜于旋渊兮身不挂于网罗【楚辞】鹤兮髙飞増逝兮青冥　鸾鳯之髙翔兮乃集太皇之埜循四极而囘周兮先盛德而后下彼圣人之神德兮逺浊世而自藏使麒麟可得羁而系兮又何以异虖犬羊鸿鹄之一举兮如山川之迂曲再举兮覩天地之方圆　安能以身之察察受物之汶汶者乎又安能以皎皎之白而世俗之尘埃乎【互入不随人转】当代岂无骐骥见执辔者非其人遂足跳而逺去【并同上】鳯凰翔于千仭兮览德辉而下之【贾谊赋】悲世俗之迫隘朅轻举而逺逰【相如大人赋】俯观万物扰扰焉如江汉之浮萍【晋刘伶酒徳颂】振衣千仭冈濯足万里流【左太冲咏史诗】狭世路之阨僻仰天衢而髙蹈【成公绥啸赋】髙举摩太清永絶矰缴惧【储光羲诗】决巨壑摩太清块视三山杯观五湖【李白鹦鹉】激山岳以崛起搏九万而迅征【同上】绵绵罗网冥冥髙鸿趯趯竹竿穆穆幽龙其祸败之辽絶秦越哉【陈子昂集】岂无朝阳鳯耻与微物争【元稹集互入知所重爱】长居青云路弹射无由縁【刘賔客集】求观众丘小必上太山岑求观众流细必泛沧海【一作涢】深【韩诗】谁能驾飞车相从观海水【同上】洞视万古【李汉韩文集序】灵鳯不啄氊【白乐天集】黄鹄一去青冥无极【栁文】下视三界狭但闻五浊腥【唐文粹】优哉遵渚鸿自得养身防不啄太仓粟不饮方塘水振羽搴浮云罝罗任从尔【孟东野】本朝髙标不可揖杳若云间鸿【欧公】冷看世间人【东坡诗】超逸絶尘独立万物之表驭风骑气以与造物者逰【东坡荅黄鲁直书】髙蹈玩一世　过秦汉之故都观终南嵩华之髙北顾黄河之奔流慨然想见古之豪杰至京师仰观天子宫阙之壮与仓廪府库城池苑囿之富且大也而后知天下之巨丽【栾城集】扶摇云汉上睥睨千万里【同上】一朝厌蜗角万里骑鹏背【王直方诗】髙情如飞鸿未易握粟呼【百斛明珠】
　　闻见浅狭
　　经独学而无友则孤陋而寡闻【记】
　　子子诚齐人也知管仲晏子而已矣【孟】陈仲子居于陵耳无闻目无见【孟】少闻曰浅少见曰陋【荀】坎井之蛙谓东海之鼈曰吾跳梁乎井干之上入休乎缺甃之崖赴水则接液【一作掖】持颐蹶泥则没足灭跗还虷蟹与科斗莫吾能若也且夫擅一壑之水而跨时埳井之乐此亦至矣夫子奚不时来入观乎【庄秋水】欵启寡闻【欵空也如空之闻所见小也庄达生】昔者宋国有田夫常衣緼黂仅以过冬暨春东作自曝于日不知天下之有广厦隩室绵纩狐貉顾谓其妻曰负日之暄世人莫知以献吾君将有重赏里之富室告之曰昔人有美戎菽甘枲茎芹萍子者对卿豪称之卿豪取而尝之蜇于口惨于肠众洒而怒【一作怨】之其人大慙此子类也【列杨朱】井蛙不可以语于海者拘于墟也夏虫不可以语于冰者笃于时也曲士不可以语于道者束于教也【庄子】夫北人见麻不知其可以为布越人见毳不知其可以为氊故不通于物者不可与言俗【淮南】寸鮹泛迹滥水之中则谓天下无四海之广芒蝎宛转果核之内则谓八极之界尽于兹也【抱朴子互入以见度人】见虎一毛不知其斑【金缕子】
　　史少见之人如管中闚天也【史梁王世家】叔孙通绵蕞诸生喜曰叔孙生诚圣人也知当世之急务【史本传】守窔奥之荧烛未仰天庭而覩白日也　辽东有豕生子白头异而献之至河东见羣豕皆白懐慙而还【后汉朱浮传】何异夫虱之处裈中乎【晋书阮籍传】生世不学其犹宂处何所见焉【北史雷记传】管中窥豹时见一斑【世説新语中又晋书王献之传】
　　传记北人见布而疑麻越人见而骇毳【山海经序】释氏戒世人不可以耳目不及便为虚诞如山中人不信有鱼大如木海上人不信有木大如鱼汉武帝不识胶魏文帝不信火布北人见锦不信有虫食树吐丝所成昔在江南不信有千人氊帐及来河北不信有万斛舟船【北齐黄门侍郎顔之推顔氏家训】
　　集野人有快炙背而美芹子者欲献之至尊虽有区区之意亦已疏矣【选嵇叔夜书】食芹虽云美献御固已痴【韩集归赵城诗】老子之小仁义非毁之也其见者小也坐井而观天曰天小者非天小也【韩集原道】如居殻不知海寛【白乐天集】醯鸡仰瓮口亦谓云汉津【刘賔客集】
　　本朝俗传书生入官库见钱不识或问之曰生固知其为【一作谓】钱但怪其不在纸裹中耳【百斛明珠】
　　明于自知
　　经子谓子贡曰女与囘也孰愈对曰赐也何敢望囘囘也闻一以知十赐也闻一以知二【语】子使漆雕开仕对曰吾斯之未能信　叔孙武叔语大夫于朝曰子贡贤于仲尼子贡曰譬之宫墙赐之墙也及肩窥见室家之好【语】
　　子自知者明【老】吾长见笑于大方之家【庄】厉之人【恶人也】夜半生其子遽取火而眡之汲汲然唯恐其似巳也【庄】史克于先大夫无能为役【左成二年】吾无其功敢有其实乎吾小人不可以厚诬君子　范献子聘于鲁问具山敖山鲁人以乡对献子曰不为具敖乎曰先君献武之讳也献子归曰吾名其二讳为笑矣唯不学也【国语互入不学】参曰陛下观臣与萧何孰贤上曰似不及也参曰是也【史曹参世家】绛侯自知其能不如平逺矣【通鉴汉髙纪】陈平曰我多隂谋道家之所禁吾世即废亦已矣不能复起以吾多隂祸也【西汉本传】金日防曰臣外国人不如光且使匈奴轻汉矣【通鉴汉武纪】汲黯曰臣常有狗马病力不能任郡事【史本传】卢植曰岂可横叨天功以为巳力乎【通鉴后汉纪】是时宦官竞卖恩势唯大长秋良贺清俭退厚及诏举武猛贺独无所荐帝问其故对曰臣生自草茅长于宫掖既无知人之明又未尝交于士类昔卫鞅因景监以见有识知其不终今得臣举者匪荣伊辱是以不敢【通鉴汉殇纪】杨赐陈耽每拜公卿羣僚毕贺辄叹陈寔大位未登愧于先之【通鉴汉灵纪】陈蕃为三公临朝叹曰叔度若在吾不敢先佩印绶矣【东汉黄宪传】费祎曰吾等不如丞相才知逺矣丞相犹不能定中夏况吾等乎不如且保国治民谨守社稷如其功业以俟能者无为希兾徼幸【通鉴魏髙贵乡公纪】董允代费祎为尚书令旬日之间事多停滞允叹曰人材力相悬若此非吾所及【蜀志本传互入心服】徐邈拜司空叹曰三公论道之官无其人则缺岂可以老病荒【一作忝】之哉固辞不受【蜀志本传互入恬退】晋沙汰郎官魏舒曰吾即其人也襆被而出同僚咸有愧色【晋书本传】石勒曰人岂不自知若遇汉髙祖当北面事之与韩彭比肩【通鉴晋书】王导初拜司徒谓人曰刘子乔若过江我不得拜公也【晋书刘隗传隗子畴字子乔】周嵩曰嵩性抗直不容于世【晋书】王济俊爽有风姿每见玠辄叹曰珠玉在侧觉我形秽【晋书卫玠传】淮南袁甫尝诣何朂自言能为剧县朂曰唯欲宰县不为台阁职何也甫曰人有能有不能【晋书本传】蔡谟迁司徒上疏固让谓所亲曰我若为司徒将为后代所哂义不敢拜也　陆玩迁司空谓賔客曰以我为三公是天下为无人【并同上】魏元顺曰刀笔小才堪供几案之用岂应污辱门下【通鉴梁纪】岑文本拜中书令有忧色母问之答曰非勲非旧责重位髙所以忧也有来庆者辄曰今日受吊不受贺【唐书本传互入畏谨】孜孜奉国知无不为臣不如龄兼资文武出将入相臣不如靖敷奏详明出纳惟允臣不如彦博济烦治剧众务毕举臣不如胄以谏诤为心耻君不及尧舜臣不如徴【唐书王珪传互入推逊】卢懐慎同平章自以才不及姚崇事皆推而不专【唐书本传】许逺自以为才不及巡请禀军事而处其下【唐书张巡传】程异亦自知不合众心为相月余不敢知印秉笔【通鉴唐宪宗】李德裕曰臣无名第不当非进士【唐史选举志】郑綮同平章事笑曰歇后郑五作宰相时事可知矣【唐书本传】刘蕡对策第一考官不敢取被选者李郃曰蕡逐我留吾顔其厚耶乃上疏曰臣所对不及蕡逺甚内懐愧耻自谓贤良奈人言何乞囘所授以旌蕡直【新唐书本传】栁璨临刑呼曰负国贼栁璨死其宜矣【通鉴唐昭宗】传记城北徐公齐国之美丽者邹忌谓其妻妾賔客曰吾孰与徐公美皆以为徐公不若明日徐公来孰眡之自以为不如窥镜而自眡之弗如逺甚【战国防】王夷甫自叹我与乐令谈不觉我言为烦【世説中】
　　本朝梁邵陵王让丹阳尹表曰审已循涯自知莫可街谈巷议尤见不胜【太平御览】
　　昧于自知
　　子神能见梦于元君而不能避余且之网知能七十二鑚而无遗防不能避刳肠之患【庄外物】苌周宣之执数者也天地之气日月之行风雨之变律歴之数无所不通也然不自知车裂而死【淮南子】大夫种知所以强越而不知所以存身苌知周之所以存而不知身所以亡【淮南子説山训】
　　史栢公知项之可灭也而不知己之不可灭也【谷梁传】如目见毫毛而不见其睫也【史越世家】孙子筹策厐涓明矣然不能蚤救患于被刑呉起説武侯以刑势不如德然行之于楚以暴刻少恩忘其躯【史孙呉列传】以迁之物洽闻而不能以自全【西汉司马迁传】固伤迁愽物洽闻然亦身陷大戮此古人所以致论于目睫也【东汉班固传论】戒人之祸智矣而不能自免于谗隙【东汉马援传论】王晏从弟思逺谓晏曰凡人多拙于自谋【通鉴齐髙祖纪】工于料人拙于谋已【唐书李光弼赞】唐太宗曰人苦不自知耳【通鉴本纪】刘蕡戒帝漏言而身诵语于庭【新唐书本赞】
　　传记家有敝帚享之千金斯不自见之患也【魏文帝典论互入不自觉】常人闇于自见谓己为贤【同上】
　　集李赤善为歌诗效李白名闻江湖间其始为士无以异于人一惑于恠而所为若是乃反以世为溷溷为帝居为清都其属意明白今世皆知笑赤之惑也及至是非取与向背决不为赤者防何人耶反修而身无以欲利好恶迁其神而不返则幸耳又何暇赤之笑哉【桞李赤传互入此莫笑彼】种知呉之可以取知越之可以彊而不知身之进退存亡【李元賔集】秦人不暇自哀而后人哀之后人哀之而不鉴之亦使后人而复哀后人也【杜牧之】青铜不自见只拟老他人【罗隐集】笑前人之未工忘己事之已拙【史通】本朝高宗责义琰为宰相而陵其母家然己以谗杀元舅意而不自知其恶何以责臣之不薄于母党【范祖禹唐鉴】
　　知有分守
　　经长者赐少者贱者不敢辞　诸侯赐弓矢然后征赐鈇钺然后杀赐圭瓒然后为鬯【记】士于大夫不承贺【士有庆事不聴大夫亲来贺已不敢变动尊也记玉藻】贱不诔贵幼不诔长【记】族人不得以其戚戚君位也【记】不在其位不谋其政【语】君子思不出其位【语】
　　子齐景公田招虞人以旌不至【孟】庖人虽不治庖尸祝不越樽俎而代之矣【庄】
　　史齐侯欲使敬仲为卿辞曰羁旅之臣幸若获宥所获多矣敢辱高位以速官谤【左庄二十二年】卿非君命不越境【左庄二十七年】王以上卿之礼享管仲辞曰臣贱有司也有天子之二守国髙在若节春秋来承王命何以礼焉陪臣敢辞受下卿之礼而还【左僖十二年】衞甯武子曰陪臣来继旧好其敢干大礼以自取戾【左文四年】鬷戾曰我家臣也不敢知国【左昭二十五年】冠虽敝必加于首履虽新必关于足上下之分也【史儒林传互入名分】人主之尊譬如堂羣臣如陛众庶如地故陛九级上亷逺地则堂髙陛无级亷近地则堂卑【通鉴汉文纪】等级分明而天子加焉故其尊不可及也【同上】卫青曰臣虽当斩将以臣之尊宠而不敢自擅诛于境内而具归天子自裁之于以见为人臣不敢专权不亦可乎【通鉴汉武纪】尊尊卑卑强干弱枝也【通鉴汉和纪】李愬入蔡州翌日裴度至愬具櫜鞬度马首【唐书】
　　限则
　　经女正位乎内男正位乎外【易】丧服凶器不入宫僣服贼器不入宫奇服怪民不入宫【周礼】父子不同席【记】父不祭子夫不祭妻　礼不下庶人刑不上大夫　犬马不上于堂【注非贽币也】外言不入于梱内言不出于梱【并同上】支子不祭祭必告于宗子【记曲礼下又丧服小记云庶子不祭祢者明其宗也】无田禄者不设祭器袗絺绤不入公门苞屦衱衽厌冠不入公门【并同上】君子非有大故不宿于外【记】庶羞不逾牲燕衣不逾祭服寝不逾庙【记】有田则祭无田则荐道路男子由右女子由左【并同上】由命士以上父子皆异宫【记】男不言内女不言外　大夫燕食有脍无脯有脯无脍士不贰羮胾　庶人耆老不徒食【尊卑差也】家不寳不藏圭不台门　歌者在上匏竹在下　自仁率祖等而上之至于祖名曰轻自义率祖顺而下之至于祢名曰重一轻一重其义然也【用防则父母重而祖轻用义则祖重而父母轻防重者为之三年义重者为之齐衰】　絶族无移服　父不次于子兄不次于弟　制国不过千乘都城不过百雉家富不过百乗父子不同位　礼义立则贵贱等矣【并记】
　　子持手而食者不得立宗庙　外屏不欲见外内屏不欲见内也【并荀】
　　史先王之制大都不过参国之一中五之一小九之一【左隐元年】在礼家施不及国大夫不收公利【左昭二十六年】贾人不得衣绣乘车市井之子孙不得仕宦为吏【史平准书】汉明帝欲封其子云我子岂得与先帝子等可半楚淮阳【后汉纪】
　　不知分守
　　经畔官离次【书】
</div>
    <div class="pagination">
<a href="记纂渊海_page70.html">上一页</a><span>...</span><a href="记纂渊海_page66.html">66</a><a href="记纂渊海_page67.html">67</a><a href="记纂渊海_page68.html">68</a><a href="记纂渊海_page69.html">69</a><a href="记纂渊海_page70.html">70</a><span class="current-page">71</span><a href="记纂渊海_page72.html">72</a><a href="记纂渊海_page73.html">73</a><a href="记纂渊海_page74.html">74</a><a href="记纂渊海_page75.html">75</a><a href="记纂渊海_page76.html">76</a><span>...</span><a href="记纂渊海_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
