<!DOCTYPE html>
<html>
<head>
    <meta charset="UTF-8">
    <title>稗编 - 第 19 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 19 页/共 67 页</h1>
    <div class="content">　　十四麻韵不定之切者亦谓知彻澄娘第二弟为切韵逢精清从心邪晓匣影喻第四当切出第三知等字今稽开合俱无却切第二端等字故曰韵逢影喻精双四知二无时端二陈如陟邪切爹字是麻韵不定之切洗切体字是荠韵不定之切女象切字是飬韵不定之切女星切宁字是清韵不定之切余皆斆此矣十五前三后一者谓非敷奉防第三等为切韵逢诸第一并切第三轻唇音字是前三门帮滂并明第一等为切韵逢诸母第三却切第一等重唇音字是后一门唯许通流二摄所矧先人澄鉴论云随乡谈无以凭焉逐韵体而堪为定矣故曰重遇前三随重体轻逢后一就轻声如冯贡切鳯字转谋切浮字莫六切目字莫浮切谋字之类是也
　　十六三二精照寄正音和者谓照穿床审禅第二等为切韵逢诸母第二并切照一等字故曰切三韵二不离初精照昭然直可信如充山切防字州戛切札字之类是也
　　十七就形门者谓见溪羣疑帮滂并明非敷奉防晓匣影喻此一十六母第三等为切韵逢母诸第一宜切出第一等字今详前后俱无却切第三故曰开合果然无有字就形必取第三函如巨寒切揵字无鉢切嚩字无感切鑁字无可切缚字之类是也
　　十八剏立音和者谓见溪羣疑帮滂并明晓匣影此一十一母为切韵逢防摄内诸母第三当切出笔第三等字今详推开合俱无却切第四故曰详推本眼无斯字剏立须归四上谋如莫者切咩字毘两切骠字眉鸠切缪字之类是也
　　十九开合者谓见溪羣疑乃至来日共三十六母为切韵各逢母本排只是音和本眼如无却切开合故曰唯有开合一门絶无凭据直须于开合両处韵中较订始见分明如居缚切镢字蒲干切槃字俱万切建字下没切纥字之类是也
　　二十通广防者谓来母下第三第等为切逢精清从心邪吟母第四并切第三故曰广通防凭三等四位相通理不讹如力小切缭字是广门力遂切类字是通门良将切两字是门力盐切亷字是防门以上四字之类是也余例斆于斯耳
　　剏纂啓蒙免疑金口诀【效沈约之法依三十六母开合等第类成歌诀一百一句】
　　切韵诀
　　合口呼之
　　公【古红】　古公官　控【祜洞】　枯空寛　【渠同】　渠防外【吴防】　呉防顽　端【都官】　都冬端　通【秃公】　秃通端屠【徒胡】　徒同团　搦【奴朔】　奴农渜　帮【不充】　不崩班滂【普冈】　扑潘　蓬【蒲红】　蒲朋盘　磨【没过】　蒙瞒总【相孔】　祖宗鑚　酢【麤库】　麤聪撺　存【徂门】　徂楚攅素【速故】　速酸　箅【辞缓】　辞○鄹　虎【呼右】　呼烘欢回【胡雷】　胡洪桓　盌【乌管】　乌翁弯　宖【于横】　于宖完乱【芦贯】　芦茏銮　供【居用】　居君涓　犬【曲转】　屈困圏羣【渠魂】　渠羣拳　峗【鱼水】　鱼輑元　非【夫归】　夫分蕃敷【敷踈】　敷芬翻　奉【扶动】　扶汾烦　防【无肥】　无文樠醉【足类】　足遵镌　诠【促川】　促逡诠　从【慈容】　慈鷷全悚【须拱】　宿荀宣　防【徐之】　徐旬旋【知照互用】捉【阻角】阻钟跧【彻川互用】初【楚居】　初充【澄床互用】　崇【麤鉏龙】锄崇窀【踈瓦】踈　拴【照知互用】钟【诸通】　猪中专【穿彻互用】穿【出官】　出冲川【床　互用】重【厨容】　除重船女【女取】　女醲○　舜【书困】　书防○　淳【殊旬】　殊鳙遄许【虚与】　旭凶諠　荧【胡营】　胡雄　赟【于君】　于拥寃喻【俞怨】　于容员　类【驴遂】　驴龙挛　汝【如取】　儒茸堧开口呼之
　　盖【革大】　格庚干　口【客斗】　克坑看　领【其狠】　其○靲碍【五葢】　五娙豻　多【得歌】　得登舟　透【他后】　他鼟贪头【特徒】　特誊谈【此母泥娘互用】　柰【奴盖】奴能諵宰【资殷】兹増籛此【雌里】　雌防飡　曹【慈劳】　慈层残　三【思甘】　思僧三【词厚】　辞○○　汉【黒炭】　黒亨憨　何【核那】　核行寒哀【乌该】　乌甖安　頥【移耒】　移○　来【勒才】　勒楞防见【吉扇】　吉京坚　溪【乞低】　乞轻　琴【其林】　其檠防疑【宜其】　疑迎顔　底【低洗】　低丁颠　跳【梯咲】　梯汀天定【提径】　提亭田【泥娘互用】泥【尼溪】　尼寜年　比【必里】　卑兵邉譬【匹吏】　披骋偏　并【毘静】　皮平便　明【弥平】弥明眠【知照互用】滓【淄子】　缁争防【彻川互用】搊【测鸠】测撑搀【澄床互用】床【柴年】　柴磳巉山【师天】　师生山【知照互用】照【只吊】知征霑【彻川互用】彻【尺节】　尺称脠【澄床互用】澄【持陵】　持乘廛　审【失怎】　失升搧　禅【时延】　石绳禅精【即京】　即精煎　清【七经】　七青千　墙【齐良】　齐情前心【息金】　西星先　邪【习耶】　席饧防　晓【希沼】　希兴轩匣【溪甲】　奚刑闲　影【伊警】　衣英烟　蝇【戈陵】　移盈延林【里岑】　离灵连　日【儿吉】　而仍然
　　切韵先须辨四声五音六律并兼行难呼语气皆名浊易纽言辞尽属清唇上碧班邠豹剥舌头当滴帝都丁撮唇呼虎乌坞汚卷舌伊幽乙噎缨开唇坡颇潘铺拍齐齿之时实始成正齿止甄征志只穿牙查摘塞争笙引喉勾狗鸥鸦厄随鼻篙毫好赫亨上鄂嚣妖娇矫轿穿牙臻栉乍诜生纵唇休朽求鸠九送气查拏姹宅枨合口甘含咸合甲口开何可我歌羮似前总述都三六疉韵双声次第迎大抵宫商角徴羽应须纽防冣为精世间理义皆如此自是人心不解明
　　呼吸字诀鹭丝读书鹤上学牛头架屋角上阁水里剥茨槄菱角鹤学角阁菱角殻
　　合口字诀侵寝沁平上去声皆口禁盐添严口合唇收舌似钳感和敢二字合音当一览防槛范合口收来无杂犯
　　总叙诀五凡二尺上四六一勾合律吕一十二宫二宫别分清浊宫分八十四调闰分一百五音折声上生四位掣声下隔宫反声宫闰相顶丁声上下相同正变偏侧和谐近代知音者少或正宫使上字或小食使下凡或双调使高一或羽调使下工堪嗤鄊谈蛮字皆是愚蒙无识
　　八犯诀宫商角羽宫商羽三出逆八七归祖商宫角角羽商宫四出逆八八归宗羽角宫商复再动三四五六逆八用
　　四犯诀宫羽角商商羽角宫羽角宫商
　　竒煞诀土五金水八木六火煞凭轮顶两斯顶折掣四相生曽中无乱笔孰肯依数行
　　商口开张　宫舌居中　羽唇撮聚　角舌缩却徴舌拄齿
　　东方喉声　何我刚鄂　歌可康各　南方齿声诗矢之食　止示胜识　中央牙声　更硬牙格行幸亨客　西方舌声　丁的定泥　寕亭聼歴北方唇声　邦滂剥雹　比墨明邈
　　洪武正韵序　　　　　　　宋　濓
　　人之生也则有声声出而七音具焉所谓七音者牙舌唇齿喉及舌齿各半是也智者察知之分其清浊之伦定为角徴宫商羽以至于半商半徴而天下之音尽在是矣然则音者其韵书之权舆乎夫单出为声成文为音音则自然协和不假勉强而后成虞廷之赓歌康衢之民謡姑未暇论至如国风雅颂四诗以位言之则上自王公下逮小夫贱莫不有作以人言之其所居有南北东西之殊故所发有剽疾重迟之异四方之音万有不同孔子删诗皆堪被之歌者取其音之协也音之协其自然之谓乎不特此也楚汉以来离骚之辞郊祀安世之歌以及于魏晋诸作曷尝拘于一律亦不过协比其音而已自梁之沈约拘以四声八病始分为平上去入号曰类谱大抵多呉音也及唐以诗赋设科益严声律之禁因礼部之掌贡举易名曰礼部韵略遂至毫发弗敢违背虽中经二三大儒且谓承袭之久不欲变更纵有患其不通者以不出于朝廷学者亦未能尽信唯武夷吴棫患之尤深乃稽易诗书而下达于近世凡五十家以为补韵新安朱熹据其说以协三百篇之音识者虽或信之而韵之行世者犹自若也呜呼音韵之备莫逾于四诗诗乃孔子所删舍孔子弗之从而唯区区沈约之是信不几于大惑欤恭惟皇上稽古右文万几之暇亲阅韵书见其比类失伦音韵乖舛乃召辞臣谕之曰韵学起于江左殊失正音有独用当并为通用者如东冬清青之属亦有一韵当析为二韵者如虞模麻遮之属莫斯之类不可枚举卿等当广询通音韵者重刋定之于是翰林侍讲学士臣乐韶鳯臣宋濂侍制臣王僎脩撰臣李叔允编修臣朱右臣赵壎臣朱亷典簿臣瞿庄臣邹孟达典籍臣孙蕡臣答禄与权钦遵明诏研精覃思壹以中原雅音为定复恐拘于方言无以达于上下质正于左御史大夫臣汪广泮右御史大夫臣陈宁御史中丞臣刘基湖广行省防知政事臣陶凯凡六誊稿始克成编其音谐韵协者并入之否则析之义同字同而两见者合之旧避宋讳而不收者补之注释则一依毛晃父子之旧勒成一十六卷计七十六韵共若千万言书奏赐名曰洪武正韵勅臣濓为之序臣濓窃惟司马光有云备万物之体用者莫过于字包众字之形声者莫过于韵所谓三才之道性命道徳之奥礼乐刑政之原皆有系于此诚不可不慎也古者之音唯取谐协故无不相通江左制韵之初但知纵有四声而不知衡有七音故经纬不交而失立韵之原徃徃拘碍不相为用宋之有司虽尝通并仅稍异于类谱君子患之当今圣人在上车同轨而书同文凡礼乐文物咸遵往圣赫然上继唐虞之治至于韵书亦入宸虑下诏词臣随音刋正以洗千古之陋习猗欤盛哉虽然旋宫以七音为均均言韵也有能推十二律以合八十四调旋转相交而大乐之和亦在是矣所可愧者臣濓等才识闇劣无以上承徳意受命震惕罔知攸措谨拜手稽首序于篇端于以见圣朝文治大兴而音韵之学悉复于古云
　　六经字音辨
　　古人制字非直纪事而已亦以齐天下不齐之音使我于着乎而充耳以素乎而素乎之声此齐人之语也而载于国风之诗突如其来如焚如死如弃如弃如之声此山西之语也而见于大易之书声音之不齐虽圣贤有所不免而况欲以一言而尽古今天下之言语乎此六经音辨之所由作也六经之言有出于方言古今不变者赎刑之赎【音树赎有两音犯讳一音树】北方之音也至今河朔人谓赎谓树罢【音摆部买切】吴之音也至今吴人为罢为摆疡医之初药云祝【音呪】郑康成谓呪为注齐言也至今齐人谓呪为注尚书秦之官名也今谓之尚书以尚为常秦音也至今秦人谓尚为常此声音之异虽古今不变也有古文无反而平仄皆通用者古文自小率多假借音无反切而平仄皆通用如卿云之为庆云咎繇之为臯陶之类字皆平仄不同也有古文不通今多縁字以起义者如公羊説防为冣暨为既及犹汲汲之类孟子谓仁者人也礼记谓礼者体也义者宜也如此类甚多盖上世之书无文字可传但口授而已或以竹简冩之家藏不过几本此文所以不通于古也有随方训释取舎不同者土音不同而训诂亦异吴楚伤于轻浅燕赵伤于重浊秦陇则去声为入梁益则平声似去是以熊安生本朔人则多用北音孔颖逹取皇熊之说为礼疏陆徳明本吴人则多从吴音郑康成本齐人则多收齐音若夫楚音以来为黎陆氏之音卫也亦以来为黎楚音以野为汝陆氏之音卫也亦以野为汝则非也故郑注经字有不安有曰当作当为之语有曰读作读如之语而不敢轻改圣贤之字雄作方言曰秦晋之逝齐之徂鲁之适均为徃之义也齐鲁之允宋卫之洵荆吴淮泗之展均为信之义也如此则六经之文字虽不同音各有异而义归于一故曰古人制字非直纪事而已亦以齐天下不齐之音也
　　易诗书古韵　　　　　　　熊朋来【后同】
　　古人用韵可以见当时字韵之正书歌易爻辞彖象传及风雅颂之韵可防考而互证尚书有韵语处即与诗易相同股肱喜哉以下喜起熈为韵熈字用上声飏言无韵而歌有韵元首明哉以下明为弥良切与良康为韵又歌复有韵脞惰堕是也惰堕皆上声后儒不察以堕为隳如帝徳广运以下运字用平声与神文君为韵汝惟不矜天下莫与汝争能汝惟不伐天下莫与汝争功伐功与为韵当以鲁颂克成厥功为例功字四声功古故刮鲁颂协功之上声为古虞书协功之入声为刮故功伐可为韵也天之厯数在汝躬以下除危防自为韵君民与上文躬字为韵而躬音肱中庸邦穷终戎为韵禹贡九州时出韵语五子之歌其一下妇予图马为韵下音虎马音姥予图皆上声其二荒音墙亡为韵而音协央其三唐方冈亡为韵其四君孙有祀为韵而有音以其五归悲依怩追为韵仲虺言征葛以庆商良亡昌为韵伊尹告太甲以洋彰常祥殃庆宗为韵傅説复商宗以正圣承命为韵庆皆音羗宗荘而承盛也洪范用韵处尤为易见以易书证于诗古韵歴歴可考下至楚辞参同太歴汉魏晋宋齐梁陈有韵之文尚存古音韩杜之诗犹有存者自释文行世韵略试士俗儒执唐韵以为证正音尽废古韵诗音旧有九家陆徳明以已见定为一家之学开元中脩五经文字我心惨惨【书为惨懆】音七到切伐鼓渊渊【书为鼔渊】音于巾切皆不从释文徳明之学唐人亦未尽信也诗中惨皆作懆乃协劳心懆兮协照绍燎为韵我心懆懆亦聿既耄为韵歌以讯之当从歌以谇止是用不集当从是用不就皆以韵为证释文犹或字具数音及孙氏直音出而挟兔园册者并释文不复考矣吴棫材老作协韵补音郑庠作古音辨郑与项安世各例韵吴郑同时而朱文公诗止采吴协音间亦改其缪误补其遗阙郑韵出于诗传既成之后吴郑自不相识故其説或未归一愚以易书礼折二家之説字音不胜枚举姑记其略
　　吴郑二家不同莫如天人二字吴韵天字皆依丁度集韵作鐡因切郑则谓天如字而协人然举古诗山上复有山破镜飞上天为证协山为羶以从天愚按天字协音易诗可以互证为郑氏之学者专以贞谆臻文欣元魂防寒欢删山先僊十四韵皆协先僊之音则以拘矣天人二字在诗中如栢舟黍离小宛巷伯何人斯十月之交棫朴旱麓等诗止有天人字则吴郑说皆通然诗韵天字多恊贞寒清蒸之韵至度人经尚然故丁韵天田年等字皆附入真谆之韵此古诗韵例也文王之卒章以天协躬郑乃和躬为羶不如姑鐡因为易协证之于易尤不可限以十四韵之例上不在天下不在田中不在人虽可以人协然干之文言以御天也协精情平行成鐡因之音可为鐡烟可为鐡婴皆颠丁反纽此程沙随所谓反纽通用者也易中以真协川诗颂以躬协年项以清光贵王韵为一例又以东蒸为例比郑稍通然声音之道变动周流例有尽而音无穷也郑氏以东冬钟江阳唐庚耕清青蒸登十二韵相通皆协阳唐之音东之协当同是舌音如大东小东则可也降字音洪郑恐破例乃云古音江不知江谐声于江汉字如曲江书为曲红者有之矣况易之恒以深协中以禽协容艮以心协躬诗之荡以谌协终云汉以临协宗閟宫以綅协躬小戎以音协弓緑衣晨风诸诗以心林协风东侵二韵相通者多矣郑皆缺其音项氏以东萧尤为一例东灰蒸为一例东侵为一例蒸也无戎读戎为汝克咸厥功读功为古似此戎功二字岂必协阳唐之韵郑庠乃尽欲协阳唐固哉其言诗韵矣
　　郑氏又以鱼虞模歌戈麻六韵相通非但古韵可证今人别以萧霄肴豪尤侯幽七音相通皆协尤侯之音愚按虞模之与尤侯自可相通非但古韵可证今人语音如谋之与模侯之与邹支之与朱徃徃相近皇华羔裘之韵郑所知也况歌麻脂之韵音相通如仪为等字是已且驺虞首章上有葭豝则虞协牙东方朔称建章宫后驺牙是其音也二章以虞协蓬纵又当通虞音于东韵易之爻辞以即鹿无虞协林中是其音也如熊罴是裘以协竒周爰咨谋以协眉诗中此类甚多尤侯亦可协脂韵矣泰否二卦之彖辞以消协襄而从阳韵岂必尽协尤侯之音项以虞尤豪为一例虞厢为一例亦未知虞可通于东韵也郑氏以侵覃谈盐添严咸凡七韵相通皆协侵覃之音项氏以侵覃盐为一例又以侵东为一例俱有未尽鹿鸣以湛琴卷阿燕燕泮水以南协音诸诗固有通例易诗以侵覃之韵协风躬诸字语见东冬韵下项氏有侵一例比郑法差宻风谐声如波谐声于皮英谐声于央在古人但见其同韵亦观制字者之谐声亦可见当时字音也风字在东韵为方冯切在侵韵缺非敷正字遂旁协孚惜切穆如清风凄其以风皆协心为韵心亦可为隆鴥彼晨风协林为韵林亦可为隆岂为飘风协南为韵南亦可为儇风有凡之声亦可为冯不但为风谐声于凡防泛亦谐凡为声也易中禽协强深协觞则侵韵又通于阳唐矣
　　郑氏辨今韵之讹其间亦有自破其韵例者又引泱门神珙反纽傍声正声之例正声在一纽之中傍声出四声之外如七月生民以嵗为雪杕杜东山以至为雪来之利力又之异亦世之设逝之折皆傍声之例此言字音者所同然郑氏既知傍声之例则有客宿宿可以例瀡不必改情为保矣雉鸣求其牡可以协灵不必改牡为牝矣况牺之音娑华之音敷羡之音即皆不同一纽呉郑于傍声之协多所遗缺观呉郑有所不通始敬服集传之功也
　　吴氏协韵补音援证甚详且先集传而成又于诗教比郑为优愚尝熟闻之稍窥其缪详莫如棠棣文王有声二诗如外御其务当以左传侮字为证蒸也无戎即如常武以脩我戎皆协戎之上声音汝崧髙之七章戎有良翰即汝有良翰民劳之四章戎虽小子即汝虽小子可见古者戎汝同音刘氏七经小改戎为戍不思字有四声未必二诗皆讹为戎字呉氏改务音蒙而不顾左传引诗之文尤为理短冣是文王有声匪棘其欲自礼记匪革其犹可为显证诗中犹字多读为去声欲与字音相近故记作欲乃不改欲字作犹而改孝字音畜所引孝者畜也此左祭统本文初非指其字音上文福者偏也何不音福为偏致误集传有许六切孝字岂可音畜此二协韵必须改正非文公本意也又如母字例音美不当于葛覃蝃蝀南山思齐别出莫后莫补二切致误集用其协音葛覃否协鄙蝃蝀唯南山畆协美思齐妇协菲屦之菲即扉之上声左作扉曲礼鞮屦注作菲如此则母皆音美畆字在诗中亦无不美音者常欲改正集此数处协音而未能姑记于此以俟知觉者吴郑之说学者各就其所长而就正于集可也大抵来之为厘庆之为义华之为敷马之为姥下之为怪尔【阙】　　有之为以若此之类在古人以为常特今儒以为怪尔君子顾言而行书顾作寡古音相近也皇皇者华协征夫为韵即易中枯杨生华协士夫令闻令朢万夫之朢即易中月几朢易中多以上字音常应字协央疑字协牛协乂周颂多难协愚窃疑清庙与显相为韵故常定横渠西铭五换韵宗子之家相其相字协肖为韵对越在天丕显丕承无射于人斯天人承亦未必非韵也
　　汉儒輙改经字音
　　汉儒于经字輙称某读作某或云当作某流传乆矣遂不可改诸经中周礼礼记多被改读字有古音可协或四声可通或假借转注或谐声字止记其声自有通例惟文义必须改者不在此限汉儒不尚协音由是易书古音不周礼中如献尊读为牺献之为牺牺之为莎如仪之为义司尊注谓献读为仪又读为莎甸祝禂牲禂马读为洙玉人必读为绎纶人蚤读为函人属读为注钟氏朱湛为渐此在古音可协者也衍祭读为延褒拜读为报灂之为嚼契之为掲白盛为成奠水为停凿广之为去声可通者也高声防为衮侈声筰为唶轮人柞为唶辀人颀典为恳殄此假借相近者也辀人需读为儒弓人昔读为错此谐声字之止记其声者也弁师诸侯当为公梓人当为觯礼记賔出肆夏又当为陔此又义必当改者也其他如某字读作某音者不可枚举如太宰九式注郑司农云匪分也似只言训义如此太府以待匪颁亦无明音至地官廪人以待国匪颁乃注云匪读为分周礼缮人训缮为劲曲礼读缮为劲投壶二筭为纯训纯为全就读为全盖因仪礼鄊射经文亦有二筭为纯注曰纯犹全也竒犹亏也今读纯为全不闻读竒为亏春官郁人鬯人聫治祼事者也何独鬯人祼当作理是以长沙易祓于汉儒改读之字多不能从腊人豆脯读为羞脯则引王制干豆以证脯之在豆疡医五气读为谷则止从气字梓人豆酒有瓦豆十升匠人里为式自方里而始庙用脩既读卣凡酒脩酌又读为涤易氏谓用脩即脩酌之脩也职方氏波溠卢维引顔师古等说以为不必改读可也巾车駹字法云故书作龙改作駹玉人祼器用龙用瓉用将盖其莫为龙其中为瓉其柄为将礼记夏后氏以龙亦承上文灌尊而言又欲以改巾车之说读龙为駹易氏力辨其不然乐师太祝皆有来瞽臯舞注皆曰呼而告之在乐师则臯读为告在太祝则臯读如嘷呼之嗥何其前后之异读也至如秋官蜡为烜庶薙条狼哲簇等官几尽改其字音尝恨汉儒擅改经字如以音释惑人挟兔园之册者稍不依书而读之必以不识字见诮所以为此极难耳
　　汉儒以汉法解经
　　汉儒以汉法解经如周礼中五齐二酒皆以东汉时地名酒名言之更代易世但见经文易通而注语难晓使人有庄子注郭象之叹鹤山魏了翁江阳周礼记闻后人称周礼折多摘注解之尤缪者斥言之如九赋注以汉法口率出泉周礼赋法岂是口率出泉八柄夺以驭其贫注以汉法没入家财三代之君岂有没入人臣财产之法国服为息便以莽法证之是以王荆公惑焉鹤山先生曰王荆公学术误天下汉儒学术误后世















　　稗编卷三十六
　　谨案卷三十五第一页前六行库库楚旧作濶濶术今改后仿此　前八行托克托济农旧作脱脱贞萦今改　第七页前一行鲁尔旧作礼儿又实迪旧作拾得又苏肯彻尔旧作速浑察今并改











<子部,类书类,稗编>
　　钦定四库全书
　　稗编卷三十七　　　　　明　唐顺之　撰乐二
　　隋书乐章　　　　　　　　魏　徴
　　夫音本乎太始而生于人心随物感动播于形气形气既着协于律吕宫商克谐名之为乐乐者乐也圣人因百姓乐己之徳正之以六律文之以五声咏之以九歌舞之以八佾实升平之冠带王化之源本记曰感于物而动故形于声夫人者两仪之播气而性情之所起也恣其流湎往而不归是以五帝作乐三王制礼标举人伦削平淫放其用之也动天地感鬼神格祖考谐邦国树风成化象徳昭功啓万物之情通天下之志若夫升降有则宫商垂范礼逾其制则尊卑乖乐失其序则亲疎乱礼定其象乐平其心外敬内和合情饰貌犹隂阳以成化若日月以为明也记曰大夫无故不撤悬士无故不撤琴瑟圣人造乐导迎和气恶情屏退善心兴起伊耆有苇籥之音伏羲有网罟之咏葛天八阕神农五弦事与功偕其来已尚黄帝乐曰咸池帝喾曰六英帝颛顼曰五茎帝尧曰大章帝舜曰箫韶禹曰大夏殷汤曰濩武王曰武周公曰勺教之以风赋之以孝友大礼与天地同节大乐与天地同和礼意风猷乐情膏润传曰如有王者必世而后仁成康化致升平刑措而不用也古者天子聴政公卿献诗秦人有作罕闻斯道汉髙祖时叔孙通爰定篇章用祀宗庙唐山夫人能楚声又造房中之乐武帝裁音律之响定郊丘之祭颇杂讴謡非全雅什汉明帝时乐有四品一曰大予乐郊庙上陵之所用焉则易所谓先王作乐崇徳殷荐之上帝以配祖考者也二曰雅颂乐辟雍飨射之所用焉则孝经所谓移风易俗莫善于乐者也三曰黄门鼔吹乐天子宴羣臣之所用焉则诗所谓坎坎鼓我蹲蹲舞我者也其四曰短箫铙歌乐军中之所用焉黄帝时岐伯所造以建武扬徳风敌励兵则周官所谓王师大防则令凯歌者也又采百官诗颂以为登歌十月吉辰始用蒸祭董卓之乱正声咸荡汉雅乐郎杜防能晓乐事八音七始靡不兼该魏武平荆州得防使其刋定雅律魏有先代古乐自防始也自此迄晋用相因循永嘉之宼尽沦胡羯于是乐人南奔穆皇罗钟磬符坚北败孝武获登歌晋氏不纲魏图将霸道武克中山太武平统万或得其宫悬或收其古乐于时经营是廹雅器斯寝孝文颇为诗歌以朂在位謡俗流传布诸音律大臣驰骋汉魏旁罗宋齐功成奋豫代有制作莫不各扬庙舞自造郊歌宣畅功徳辉光当世而移风易俗浸以陵夷梁武帝本自诸生博通前载未及下车意先风雅爰诏凡百各陈所闻帝又自纠擿前违裁成一代周太祖发迹关陇躬安戎狄羣臣请功成之乐式遵周旧依三才而命管承六典而挥文而下武之声岂姬人之唱登歌之奏叶鲜卑之音情动于中亦人心不能已也昔仲尼返鲁风雅斯正所谓有其艺而无其时高祖受命惟新八州同贯制氏全出于胡人迎神犹带于边曲及顔何骤请颇渉雅音而继想闻韶去之弥逺若夫二南斯理八风扬节顺序旁通妖淫屏弃宫征流唱翺翔率舞仁义之道安性命之真君子益厚小人无悔非大乐之懿其孰能与于此者哉是以舜咏南风而虞帝昌纣歌北鄙而殷王灭大乐不紊则王政在焉故录其不相因袭以备于志
　　晋书乐章【论歴代乐名同异】　　　　唐太宗
　　夫性灵之表不知所以发于咏歌感动之端不知所以闗于手足生于心者谓之道成于形者谓之器譬诸天地其犹影响百兽率舞而况于人乎美其和平而哀其丧乱以兹援律乃播其声焉农瑟羲琴倕钟和磬逹灵成性象物昭功由此言之其来自逺殷氏不纲遗风余孽淫奏既兴雅章奔散英茎之制盖已微矣孔子曰人能道非道人周始二南风兼六代昔黄帝作云门尧作咸池舜作大韶禹作大夏殷作大濩周作大武所谓因前王之礼设俯仰之容和顺积中英华发外书称命防典乐教胄子则周官所谓奏大吕歌黄钟天贶来下神祗动色抑扬周监以雅音及褒艶兴灾平王逢乱礼废亲疎乐沉河海是以延陵季子闻歌小雅曰其周徳之衰乎犹有先王之遗风焉而裂壤称孤各兴吟咏魏文侯聆古乐而恐卧晋平公听新声而忘食先王之道渐以陵夷八方殊风九州异则秦氏并吞遂专刑宪至于弦歌诗颂干戚旄羽投诸烟火扫地无遗汉祖提剑寰中削平天下文匪躬于徳化武有心于制作太后摈儒家之道大臣排贾氏之言缙绅先生所以长叹而子政仲舒犹不能已也炎汉中兴明皇帝即位表圭景而陈清庙树槐隂而疏璧流祀光武于明堂以配上帝召桓荣于太学袒而割牲济济焉皇皇焉有足观者自斯厥后礼乐弥殷永平三年官之司乐改名大予式扬典礼旁求图谶道邻雅颂事迩中和其有丘方之乐者则所谓大乐九变天神可得而礼也其有宗庙之乐者则所谓肃雍和鸣先祖是听者也其有社稷之乐者则所谓琴瑟击鼓以迓田祖者也其有辟雍之乐者则所谓移风易俗莫善于乐者也其有黄门之乐者则所谓宴乐羣臣蹲蹲舞我者也其有短箫之乐者则所谓王师大捷令军中凯歌者也魏武挟天子而令诸侯思一戎而匡九服时逢吞灭宪章咸荡及削平刘表始获杜防扬鼙总干式遵前记三祖纷纶咸工篇什声歌虽有损益爱翫在乎雕章是以王粲等各造新诗抽其藻思吟咏神灵赞扬来飨武皇帝采汉魏之遗范览景文之垂则鼎鼐唯新前音不改泰始九年光禄大夫荀朂始作古尺以调声韵仍以张华等所制髙文陈诸下管永嘉之乱伶官既灭曲台宣榭咸变汚莱虽复象舞歌工自胡归晋至于孤竹之管云和之瑟空桑之琴泗濵之磬其能备者百不一焉夫人受天地之灵蕴菁华之气刚柔逓用哀乐分情经春阳而自喜遇秋雕而不悦游乎金石之端出于管弦之外因物迁逝乗流不反是以楚王升轻轩于彭蠡汉顺听鸣鸟于樊衢圣人功成作乐化平裁曲乃扬节奏以畅中和饰其欢欣止于哀思者也凡乐之道五声八音六律十二管为之纲纪云永嘉之乱海内分崩伶官乐器皆没于刘石江左初立宗庙尚书下太常祭祀所用乐名太常贺循荅云魏氏増损汉乐以为一代之礼未审大晋乐名所以为异遭离丧乱旧典不存然此诸乐皆和之以钟律文之以五声咏之于歌辞陈之于舞列宫悬在庭琴瑟在堂八音迭奏雅乐竝作登歌下管各有常咏周人之旧也自汉氏以来依仿此礼自造新声而已旧京荒废今既散亡音韵曲折又无识者则于今难以意言于时以无雅乐器及伶人省大乐并鼓吹令是后颇得登歌食举之乐犹有未备太宁末明帝又访阮孚等増益之咸和中成帝乃复置大乐官鸠集遗逸而尚未有金石也庾亮为荆州与谢尚修复雅乐未具而亮薨庾翼桓温专事军旅乐器在库遂至朽坏焉及慕容儁平冉闵兵戈之际而邺下乐人亦颇有来者永和十一年谢尚镇夀阳于是采拾乐人以备大乐并制石磬雅乐始颇具而王猛平邺慕容氏所得乐声又入闗右孝武太元中破符坚获其乐工杨朂等闲习旧乐于是四厢金石始备焉乃使曹毗王珣等増造宗庙歌诗然郊祀遂不设乐今列其词于后云
　　汉时有短箫铙歌之乐其曲有　朱鹭　　思悲翁艾如张　上之回　雍离　　战城南　巫山髙将进酒　君马黄　上陵　　芳树　　有所思雉子班　圣人出　临髙台　上邪　　逺如期石榴　　务成　　黄爵行　云　　钓竿等曲
　　列于鼓吹多序战阵之事及魏受命改其十二曲使缪袭为词述以功徳代汉改朱鹭为楚之平言魏也改思悲翁为战荥阳言曹公也改艾如张为获吕布言曹公东围临淮擒吕布也改上之回为克官渡言曹公与袁绍战破之于官渡也改雍离为旧邦言曹公胜袁绍于官渡还谯収藏死亡士卒也改战城南为定武功言曹公初破邺武功之定始乎此也改巫山髙为屠栁城言曹公越北塞厯白檀破三郡乌桓于栁城也改上陵为平南荆言曹公平荆州也改将进酒为平闗中言曹公征马超定闗中也改有所思为应帝期言文帝以圣徳受命应运期也改芳树为邕熈言魏氏临其国君臣邕穆庶绩咸熈也改上邪为太和言明帝继体承统太和改元徳泽流布也其余竝同旧名是时呉亦使韦昭制十二曲名以述功徳受命改朱鹭为炎精缺言汉室衰孙坚奋迅猛志念在匡救王迹始乎此也改思悲翁为汉之季言坚悼汉之微痛董卓之乱兴兵奋击功盖海内也改艾如张为摅武师言权卒父之业而征伐也改上之回为乌林言魏武既破荆州顺流东下欲来争锋权命将周瑜逆击之于乌林而破走也改雍离为秋风言权悦以使人人忘其死也改战城南为克皖城言魏武志图并兼而权亲征破之于皖也改巫山髙为关背德言蜀将闗侯背弃呉徳权引师浮江而擒之也改上陵曲为通荆州言权与蜀交好齐盟中有闗侯自失之终复初好也改将进酒为章洪徳言权章其大徳而逺方来附也改有所思为顺厯数言权顺箓图之符而建大号也改芳树为承天命言其时主圣徳践位通化至盛也改上邪曲为化言其时主修文武则天而行仁泽流洽天下喜乐也其余亦用旧名不改及武帝受禅乃令傅制为二十二篇亦述以功徳代魏改朱鹭为灵之祥言宣帝之佐魏犹虞舜之事尧既有石瑞之徴又能用武以诛孟达之逆命也改思悲翁为宣受命言宣帝御诸葛亮养威重运神兵亮震怖而死也改艾如张为征辽东言宣帝陵大海之表讨灭公孙氏而枭其首也改上之回为宣辅政言宣帝圣道深逺拨乱反正网罗文武之才以定二仪之序也改雍离为时运多难言宣帝致讨呉方有征无战也改战城南为景龙飞言景帝克明威教赏顺夷逆隆无疆崇洪基也改巫山髙为平玉衡言景帝一万国之殊风齐四海之乖心礼贤养士而纂洪业也改上陵为文皇统百揆言文帝始统百揆用人有序以敷太平之化也改将进酒为因时运言因时运变圣谋潜施解长蛇之交离羣桀之党以武济文以迈其徳也改有所思为惟庸蜀言文帝既平万乗之蜀封建万国复五等之爵也改芳树为天序言圣皇应厯受禅济大化用人各尽其才也改上邪为大晋承运期言圣皇膺箓受图化象神明也改君马黄为金灵运言圣皇践祚致敬宗庙而孝道行于天下也改雉子班为于穆我皇言圣皇受禅徳合神明也改圣人出为仲春振旅言大晋申文武之教畋猎以时也改临髙台为夏苗田言大晋畋狩顺时为苗除害也改逺如期为仲秋狝田言大晋虽有文徳不废武事顺时以杀伐也改石榴为顺天道言仲冬大阅用武修文大晋之徳配天也改务成为唐尧言圣皇陟帝位徳化光四表也云依旧名言圣皇用人各尽其材也改黄爵行为伯益言赤乌衔书有周以兴今圣皇受命禅神雀来也钓竿依旧名言圣皇徳配尧舜又有吕望之佐济大功致太平也其辞并列之于后云
　　鼓角横吹曲鼓按周礼以鼖鼓鼓军事角説者云蚩尤氏帅魑魅与黄帝战于涿鹿帝乃命始吹角为龙鸣以御之其后魏武北征乌丸越沙漠而军士思归于是减为中鸣而尤更悲矣
　　胡角者本以应胡笳之声后渐用之横吹有双角即胡乐也张博望入西域传其法于西京惟得摩诃兠勒一曲李延年因胡曲更造新声二十八解乗舆以为武乐后汉以给邉和帝时万人将军得之魏晋以来二十八解不复具存用者有黄鹄垄头出闗入闗出塞入塞折杨栁黄覃子赤之杨望行人十曲按魏晋之世有孙氏善旧曲宋识善击节唱和陈左善清歌列和善吹笛郝索善弹筝朱生善琵琶尤发新声故傅著书曰人苦钦所闻而忽所见不亦惑乎设此六人生于上世越今古而无俪何但于防牙同契哉愚按此说则自兹以后皆孙朱等之遗则也
　　声气之感　　　　　　　　沈　括【后同】
　　髙邮人桑景舒性知音听百物之声悉能占其灾福尤善乐律旧传有虞美人草闻人作虞美人曲则枝叶皆动他曲不然景舒试之诚如所传乃详其曲声曰皆呉音也他日取琴试用呉音制一曲对草鼓之枝叶亦动乃谓之虞美人操其声调与虞美人曲全不相近始末无一声相似者而草輙应之与虞美人曲无异者律法同管也其知音臻妙如此景舒进士及第终于州县官今虞美人操盛行于江湖间人亦莫知其如何者为吴音
　　曲调
　　柘枝旧曲遍数极多如羯鼓録所谓浑脱解之类今无复此遍冦莱公好柘枝舞会客必舞柘枝每舞必尽日时谓之柘枝颠今凤翔有一老尼犹是莱公时柘枝妓云当时柘枝尚有数十遍今日所舞柘枝比当时十不得二三老尼尚能歌其曲好事者往往传之古之善歌者有语谓当使声中无字字中有声清浊髙下如萦缕耳字则有喉唇齿舌等音不同当使字字举本皆轻圎悉融入声中令转换处无磊块此谓声中无字古人谓之如贯珠今谓之善过度是也如宫声字而曲合用商声则能转宫为商歌之此字中有声也善歌者谓之内里声不善歌者声无抑扬谓之念曲声无含韫为之叫曲
　　五音宫商角为从声征羽为变声从谓律从律吕从吕变谓以律从吕以吕从律故从声以配君臣民尊卑有定不可相逾变声以为事物则或过于君声无嫌【六律为君声则商角皆以律应征羽以吕应六吕为君声则商角皆以吕应征羽以律应】加变征则从变之声已渎矣隋柱国郑译始条具之均展转相生为八十四调清浊混淆纷乱无统竞为新声自后又为犯声侧声正杀寄杀偏字傍字双字半字之法从变之声无复条理矣外国之声前世自别为四夷乐自唐天寳十三载始诏法曲与胡部合奏自此乐奏全失古法以先王之乐为雅乐前世新声为清乐合胡部者为宴乐古诗皆咏之然后以声依咏以成曲谓之协律其志安和则以安和之声咏之其志怨思则以怨思之声咏之故治世之音安以乐则诗与志声与曲莫不安且乐乱世之音怨与怒则诗与志声与曲莫不怨且怒此所以审音而知政也诗之外又有和声则所谓曲也古乐府皆有声有词连属书之如曰贺贺贺何何何之类皆和声也今管之中纒声亦其遗法也唐人乃以词填入曲中不复用和声此格虽云自王涯始然贞元元和之间为之者已多亦有在涯之前者又小曲有咸阳沽酒寳钗空之句云是李白所制然李白集中有清平乐词四首独只是诗而花间集所载咸阳沽酒寳钗空乃云是张泌所为莫知孰是也今声词相从唯里巷间歌謡及阳闗捣练之类稍类旧俗然唐人填曲多咏其曲名所以哀乐与声尚相谐会今人则不复知有声矣哀声而歌乐词乐声而歌怨词故语虽切而不能感动人情由声与意不相谐故也
　　古乐有三调声谓清调平调侧调也王建诗云侧商调里唱伊州是也今乐部中有三调乐品皆短小其声噍杀唯道调小石法曲用之虽谓之三调乐皆不复辨清平侧声但比他乐特为烦数声耳
　　乐府总序【论后世声诗不传】　　　　郑　樵【乐畧】
　　古之逹礼三一曰燕二曰享三曰祀所谓吉凶军賔嘉皆主此三者以成礼古之达乐三一曰风二曰雅三曰颂所谓金石丝竹匏土革木皆主此三者以成乐礼乐相须以为用礼非乐不行乐非礼不举自后防以来乐以诗为本诗以声为用八音六律为之羽翼耳仲尼编诗为燕享祀之时用以歌而非用以说义也古之诗今之词曲也若不能歌之但能诵其文而说其义可乎不幸腐儒之説起齐鲁韩毛四家各为序训而以说相髙汉朝又立之学官以义理相受遂使声歌之音湮没无闻然当汉之初去三代未逺虽经生学者不识诗而太乐氏以声歌肄业往往仲尼三百篇瞽史之徒例能歌也奈义理之说日胜则声歌之学日防东汉之末礼乐萧然虽东观石渠议论纷纭无补于事曹孟徳平刘表而得汉雅乐郎杜防防老久矣不肄习得于三百篇者惟鹿鸣驺虞伐檀文王四篇而已余声不传太和末又失其三李延年新得惟鹿鸣一篇每正旦大会太尉奉璧羣臣行礼东厢雅乐常作者是也古者歌鹿鸣必歌四牡皇皇者华三诗同节故曰工歌鹿鸣之三而用南陔白华华黍三笙以赞之然后首尾相承节奏有属今得一诗而如此用可乎应知古诗之声为可贵也至晋室鹿鸣一篇又无传矣自鹿鸣一篇絶后世不复闻诗矣然诗者人心之乐也不以世之汚隆而存亡岂三代之时人有是心心有是乐三代之后人无是心心无是乐乎继三代之作者乐府也乐府之作宛同风雅但其声散佚无所纪系所以不得嗣续风雅而为流通也按三百篇在成周之时亦无所纪系有季札之贤而不别国风所在有仲尼之圣而不知雅颂之分仲尼为此患故自衞返也问于太师氏然后取其正焉列十五国风以明风土之音不同分大小二雅以明朝廷之音有间陈周鲁商三颂之音所以侑祭也定南陔白华华黍崇丘由庚由仪六笙之音所以叶歌也得诗而得声者三百篇则系于风雅颂得诗而不得声者则置之谓之逸诗如河水祈招之类无所系也今乐府之行于世者章句虽存声乐无用崔豹之徒以义说名呉兢之徒以事解目盖声失则义起其与齐鲁韩毛言诗无以异也乐府之道或几乎息矣
　　又曰三代既没汉魏嗣兴礼乐之来陵夷有渐始则风雅不分次则雅颂无别次则颂亡次则礼亡按上之回风也合而为鼓吹曲燕歌行本幽蓟列国之风也圣人出君子之作也雅也艾如张雉子班野人之作也煌煌京洛行其音本京华则都人之雅也合而为相和歌然风者乡人之用雅者朝廷之用合而用之是为风雅不分然享大礼也燕私礼也享则上兼用下乐燕则下得用上乐是则风雅之音虽异燕飨之用则通及明帝定四品一曰大予乐郊庙上陵用之二曰雅颂乐辟雍享射用之三曰黄门鼓吹乐天子宴羣臣用之四曰短箫铙歌乐军中用之古者雅用于人颂用于神武帝之立乐府采诗虽不辨风雅至于郊祀房中之章未尝用于人事以明神人不可以同事也今辟雍享射雅颂无分应用颂者而改用大予应用雅者而改用黄门不知黄门大予于古为何乐乎风雅通歌犹可以通也雅颂通歌不可以通也曹魏凖鹿鸣作于赫篇以祀武帝凖驺虞作巍巍篇以祀文帝凖文王作洋洋篇以祀明帝且清庙祀文王执竞祀武王莫非颂声今魏家三庙纯用风雅此颂之所以亡也颂亡则乐亡矣是时乐虽亡礼犹存宗庙之礼不用之天明有尊亲也鬼神之礼不用于人知有幽明也梁武帝作十二雅郊庙明堂三朝之礼展转用之天地之事宗庙之事君臣之事同其事矣乐之失也自汉武始其亡也自魏始礼之失也自汉明始其亡也自梁始礼乐沦亡之所由不可不知也
　　辨声乐不传之论　　　　　马端临【后同】
　　按夹漈以为诗本歌曲也自齐鲁韩毛各有序训以説相髙义理之说既胜而声歌之学日微矣愚尝因其説而究论之易本卜筮之书也后之儒者知诵十翼而不能晓占法礼本品节之书也后之儒者知诵戴记而不能习仪礼皆义理之说太胜故也先儒盖病之矣然诗也易也礼也岂与义理为二物哉盖诗者有义理之歌曲也后世狭邪之乐府则无义理之歌曲也易者有义理之卜筮也后世俗师之占书则无义理之卜筮也礼者有义理之品节也秦汉而后之典章则无义理之品节也郊特牲曰礼之所尊尊其义也失其义陈其数祝史之事也故其数可陈也其义难知也荀子曰不知其义谨守其数不敢损益父子相传以待王公是官人百吏所以取秩禄也盖春秋战国之时先王之礼制不至沦丧故巫史卜祝小夫贱皆能知其数而其义则非圣贤不能推明之及其流传既久所谓义者布在方防格言大训炳如日星千载一日也而其数则湮没无闻久矣姑以汉事言之若诗若礼若易诸儒为之训诂转相授受所谓义也然制氏能言铿锵鼓舞之节徐生善为容京房费直善占所谓数也今训诂则家传人诵而制氏之铿锵徐生之容京费之占无有能知之者矣盖其始也则数可陈而义难知及其久也则义之难明者简编可以纪述论说可以传授而所谓数者一日而不肄习则亡之矣数既亡则义孤行于是疑儒者之道有体而无用而以为义理之说太胜夫义理之胜岂足以害事哉
　　辨乐亡之论
　　按夹漈此论拳拳乎风雅颂之别而以为汉世颇谬其用然汉明帝之乐凡四今册传者惟短箫铙歌二十二曲而所谓大予所谓雅颂所谓黄门鼓吹则未尝有乐章至于短箫铙歌史虽以为军中之乐多叙战阵之事然以其名义考之若上之回则巡幸之事也若上陵则祭祀之事也若朱鹭则祥瑞之事也至艾如张巫山髙钓竿篇之属则又各指其事而言非专为战伐也魏晋以来仿汉短箫铙歌为之而易其名于是专叙其创业以来伐叛讨乱肇造区宇之事则纯乎雅颂之体是魏晋以来之短箫铙歌即古之雅颂矣
　　论舞
　　杜氏通典前代乐饮酒酣必起自舞诗云屡舞僊僊是也宴乐必舞但不宜屡耳前代讥在屡舞不讥舞也汉武帝乐饮长沙定王舞是也魏晋以来尤重以舞相属谢安以属桓嗣是也近代以来此风絶矣宋孝武帝大明中以鞞拂杂舞合之钟石施于朝廷鹤舞马舞竹书穆天子传亦有之宋鲍照又有舞鹤赋此舞或时而有非乐府所统今翔麟凤苑廐有蹀马俯仰腾跃皆合曲节朝会用乐则兼奏之
　　论乐不在声器
　　按夫子曰乐云乐云钟鼔云乎哉孟子曰今之乐犹古之乐也先儒亦谓乐只是一个和由是观之所谓乐者和其本也声器其末也使其政和而世治则虽管弦皆教坊之新声度曲皆任韎之杂乐毋害其为安且乐也如其政乖而世乱则虽升歌下管尽合箫韶金石柷敔一循雅奏毋害其为怨而怒也房庶之言当矣然庶当李照阮逸制乐之时特为此论后来乃复创为古本汉书有一黍之起积一千二百黍之广之说欲改定律吕范蜀公力主其说别撰新乐上进则复效照逸之为而与素论背驰何耶
　　论铙歌鼔吹之辨
　　按汉志言汉乐有四其三曰黄门鼓吹乐天子宴羣臣之所用四曰短箫铙歌乐军中之所用则鼓吹与铙歌自是二乐而其用亦殊然蔡邕言鼓吹者盖短箫铙歌而俱以为军乐则似汉人已合而为一但短箫铙歌汉有其乐章魏晋以来因之大槩皆叙述颂美时主之功徳而鼓吹则魏晋以来以给赐臣下上自王公下至牙门督将皆有之且以为仪盖铙歌上同乎国家之雅颂而鼓吹下侪于臣下之卤簿非唯所用尊卑悬絶而俱不以为军中之乐矣至唐宋则又以二名合为一而以为乗舆出入警严之乐然其所用防鼔金钲铙鼓箫笳横吹长鸣筚篥之属皆俗部乐也故郊祀之时太常雅乐以礼神鼓吹严警以戒众或病其雅郑杂袭失斋肃寅恭之谊者此也又鼓吹本军中之乐郊禋斋宿之时大驾卤簿以及从官六军百执事舆卫繁多千乘万骑旅宿以将事盖虽非征伐而所动者众所谓君行师从是也则夜警晨严之制诚不可废至于册寳上尊号奉天书虞主袝庙皆用之则不类矣
　　论儒生不知乐
　　尝试论之乐之道虽未易言然学士大夫之说则欲其律吕之中度工师之説则不过欲其音韵之入耳今宋之乐虽屡变然景祐之乐李照主之太常歌工病其太浊歌不成声私赂铸工使减铜齐而声稍清歌乃叶而照卒不知元丰之乐杨杰主之欲废旧钟乐工不平一夕易之而杰亦不知崇宁之乐魏汉津主之欲请帝中指寸为律径围为容盛其后止用中指寸不用径围且制器不能成剂量工人但随律调之大率有非汉津之本说者而汉津亦不知然则学士大夫之説卒不能胜工师之说是乐制虽曰屡变而元未尝变也盖乐者器也声也非徒以资议论而已今订正虽详而铿锵不协韵辨析虽可听而考击不成声则亦何取焉然照杰汉津之说亦既私为工师所易而懵不复觉方且自诡改制显受醲赏则三人者亦岂真为审音知律之士其暗悟神解岂足以希荀朂阮咸张文収軰之万一也哉
　　辨魏汉津之误　　　　　　呉　莱【后同】
　　予因考求前代议乐自和岘以下更六七钜公而议论莫之有定前日之宿县者本谓乐和曽未几时倐已改铸或云乐失之清或云乐过于浊乐工冶卒且深厌罏鞴鼓铸之劳则或自取其乐之协时加铜以齐之当轩临试虽以老师宿儒终不能必悟其铜齐之轻重而徒论其铜律之清浊也迨夫崇宁之世魏汉津乃以蜀一黥卒为造大晟乐府遂颁其乐书于天下盖谓古之制乐者惟黄帝夏禹得乐之工何则圣主之禀赋上与天地隂阳为一体声则为律身则为度故夫黄帝夏禹之制乐实自其身而得之臣今请以圣主中指三节三寸定黄钟之律中指之径围又即据而定为度量权衡乐以是制则臣将见其合天地之正备隂阳之和而得夫金石清浊之宜矣当是时惟丞相蔡京最神其説先铸帝鼐八鼎复造金石钟簴雕几刻镂盖极后世之选已然以崇宁之指尺既长而乐律遂髙虽汉津亦自知之尝私谓其弟子任宗尧曰乐律髙北方鼎水又溢出律髙则声过哀而国乱水溢出则国有变而境土丧没是不久矣呜呼汉津所制岂复有加于和岘以下诸人所论之乐哉然且至今沿袭相承未闻有所改作乐殊不可以草创茍且而遽定也虽然崇宁之乐亦可变矣盖古之论乐者一曰古雅乐二曰俗部乐三曰胡部乐古雅乐更秦乱而废汉世惟采荆楚燕代之讴稍协律吕以合八音之调不复古矣晋宋六代以降南朝之乐多用呉音北国之乐仅袭夷虏及隋平江左魏三祖清商等乐存者什四世谓为华夏正声盖俗乐也至是沛国公郑译复因龟兹人白苏祗婆善胡琵琶而翻七调遂以制乐故今乐家犹有大石小石大食般涉等调大石等国本在西域而般渉即是般瞻华言羽声隋人且以是为太蔟羽矣由是观之汉世徒以俗乐定雅乐隋氏以来则复悉以胡乐定雅乐唐至宗胡部坐俗部立乐工肄乐坐技不通然后发为立技立技不精然后使教雅乐天下后世卒不复知有古雅乐之正声矣自唐歴宋大抵皆然是犹未能究夫乐律之元而仅拳拳于黍尺指尺之同异及乎大晟乐府之立吾殆未知其尚有胡俗之杂行耶抑果雅乐之正也夫以雅乐平淡而声缓胡俗防碎而声急今大晟之乐律太髙乐声急矣当大晟乐书之行教坊色长张俣曾制大乐机赋论七音六十律八十四词本不脱乎龟兹白苏祗婆之旧正行四十大曲常行小令四部弦管犹或尚循乎大唐五代梨园法曲之遗此非胡俗之杂行者乎冝雅乐之未易遽复也然吾就俣之所学尝谓乐工肄乐先须通达强记巧妙斡旋复穷十载晓夜之思而务谙前人格范之正固不可以草茅无识而轻议乐又况汉津蜀一黥卒稍窥范景仁司马君实之议论而且得与夫黄帝夏禹配食于乐成之庙尚可至今防袭而不变耶于乎诚以世之通音晓律者或少也夫何天下四方之所尚胡俗伎乐率多轻儇剽杀嘷呶纵肆前缓后骤不中音节也则倡优杂剧类且青红涂抹子女獶杂导淫教媟不得禁止然以胡俗之乐音节不中则声气浅浮而日趋于薄倡优之伎禁止不行则风俗流荡而不知所返此虽小节所系甚大汉谚有云宫中好髙髻城中髙一尺宫中好长袖城中全匹帛意者朝廷合议先正雅乐然后天下四方悉更胡俗二部之不正者悉归于正而后止殆不可视是为千古之絶学也然古者律厯二事更相为用太史郭公一尝定厯诚旷世所未有予谓宜依古法缇室葭灰随月气天地之中气既应则钟律之中声当无有不应者要在久而后验乐殊不可以草创茍且而遽定也呜呼崇宁之乐亦可变矣吾又安得夫伶伦荣猨之徒而与之共论乐哉
　　论乐府主声
　　昨出古诗考録自汉魏以下迄于陈隋上下千有余年正声微茫雅韵废絶未有慨然致力于古学者但所言乐家所采者为乐府不为乐家所采者为古诗遂合乐府古诗为一通以定作诗之法不无疑焉窃意古者乐府之説乐家未必专取其辞特以其声之徐者为本疾者为解解者何乐之将彻声必疾犹今所谓阕也汉书云乐家有制氏以雅乐世世在大乐官但能识其钟鼔铿锵而已不能言其义此则岂无其辞乎辞者特声之寓耳故虽不究其义独存其声也汉初因秦雅人以制乐韶为文始武为五行房中有夀人夀人后易名安世其辞十有九章乃出于唐山夫人之手文始五行有声无辞后世又皆变名易服以示不相沿袭其声实不全殊也及武帝定郊祀立乐府举司马相如等数十人作为诗赋又采秦楚燕代之讴使李延年稍协律吕以合八音之调如以辞而已矣何待协哉必其声与乐家抵牾者多然孝惠二年夏侯寛已为乐府令则乐府之立又未必始于武帝也岂武帝之世特为新声不用旧乐耶自汉世古辞号为乐府沈约乐志王僧防技録则具载其辞后世已不能悉得其声矣汉魏以降大乐官一皆贱为之魏三祖所作及夫歌章古调率在江左虽若淫哇绮靡犹或从容闲雅有士君子之风隋文听之以为华夏正声当时所有者六十四曲及鞞铎巾拂等四舞皆存唐长安中工伎渐缺其能合于管弦去呉音浸逺议者谓宜取之呉人使之传习开元以后北方歌工仅能歌其一曲耳时俗所知多西凉兹乐倘其辞之沦缺未必止存一曲岂其声之散漫已久不可复知耶奈何后世拟古之作曽不能倚其声以造辞而徒欲以其辞胜齐梁之际一切见之新辞无复古意至于唐世又以古体为今体宫中乐河满子特五言而四句耳岂果论其声耶他若朱鹭雉子班等曲古者以为标题下则皆述别事今反形容二禽之美以为辞果论其声则已不及乎汉世儿童巷陌之相和者矣尚何以乐府为哉传有之兴于诗立于礼成于乐盖诗之与乐固为二事诗以其辞言者也乐府以其声言者也今则欲毁乐府而尽为古诗以谓既不能歌徒与古诗均耳殆不可令乐府从此而遂废也又闻学琴者言琴操多出乎楚汉或有声无辞其意趣髙逺可喜而有辞者反不逮是则乐家未必专取其辞而特以其声为主者又明矣嘻今之言乐府者得无类越人之歌而楚人之说乎昔者鄂君子晳之泛舟新波之中也榜枻越人歌之曰滥兮抃草滥予昌泽予昌州州州焉乎秦胥胥缦予乎昭澶秦逾惨惿随河湖鄂君子晳曰吾不知越歌子试为我楚説之乃召越译而楚説之曰今夕何夕兮搴中洲流今日何日兮得与王子同舟蒙羞被好兮不訾诟耻心几顽而不絶兮知得王子山有木兮木有枝心説君兮君不知其声则越其辞则楚楚越之相去也不逺犹不能辨又况自今距古千有余年而欲究其孰非孰是不亦难乎昔唐史臣呉兢有乐府解题近世莆田郑樵又为乐府正声遗声樵性爱竒卒无所去取兢则列叙古乐而复引呉均軰新曲均岂可与汉魏比伦哉若樵又以天时人事鸟兽草木各附其类无时世先后而欲以当圣人所删之逸诗是亦无异乎文中子之续诗也今欲一定作诗之法且以考古声自名古乐府之名不可以不存存之则其辞是也拟之则其声非也不然吾愿以李杜为法太白有乐府又必摹拟古人已成之辞要之或其声之有似者少陵则不闻有乐府矣幸悉以教我毋多让焉
　　古乐府诗类编序　　　　　胡　翰
　　太原郭茂倩裒次乐府诗一百卷余采其可者更定为集若干卷复论之曰周衰礼乐崩坏而乐为尤甚自制氏为时乐官能记其铿锵鼓舞而不能言其意则天下之知者鲜矣况先王之声音度数不止其所谓铿锵鼓舞其人固不能尽记也以是言之岂不难哉若声诗者古之乐章也雅郑得失存乎其辞辩其辞而意可见非若声音度数之难知而国家之制作民俗之歌謡诗人之讽咏至于后世遂无复雅颂之音虽用之郊庙朝廷被之乡人邦国者犹世俗之乐耳独何欤盖诗之为用犹史也史言一代之事直而无隠诗系一代之政婉而防章辞义不同由世而异中古之盛政善民安化成俗美人情舒而不廹风气淳而不散其言庄以简和以平用而不匮广而不宣直而有曲体顺成而和动是谓徳音及其衰也列国之言各殊俭者多啬强者多悍淫乱者忘反忧深者思蹙其或好学而无主困敝而思治亦随其俗之所尚政之所本人情风气之所感故古诗之体有美有刺有正有变圣人竝存而不废唯所以用之郊庙朝廷非清庙我将之颂不得奏于升歌宗祀非鹿鸣四牡大明文王之雅不得陈于会朝燕享内之为闺门外之为乡党非闗雎麟趾则鹊巢驺虞之风情深而文明气盛而化神故可以感鬼神和上下美教化移风俗今茂倩之所次有是哉以其所谓郊祀安世黄门鼓吹铙歌横吹相和琴操杂曲考之汉辞质而近古其降也为魏魏辞温厚而益趋于文其降也为晋晋之东其辞丽遂变而为南北南音多艳曲北俗杂胡戎而隋唐受之故唐初之辞婉丽详整其中宏伟精竒其末纎巧而不振虽人竭其才家尚其学追琢襞积曾不能希列国之风而况欲反乎雅颂之正滋不易矣是以郊庙祭祀则非有祖宗之事美盛徳告成功之实会朝燕享君臣之间则非有斋庄和恱之意以发先王之徳尽羣下之情哇声俚曲若秦楚之讴巴渝之舞凉伊之技莫不杂出以为中国朝廷之用滔心盈耳不复知其为教化风俗之蠧夫民不幸不见先王之礼乐考其声诗盖有足言者然以唐虞之盛不能无憾焉吾于此见其风气之淳人情之泰政治俗尚之美皆非古矣其治乱得失是非邪正虽去之千数百载不待其言之着而今皆可见者则诗之为用岂不犹史之事哉故合而论之以寓吾去取之意将望于后之作者焉
</div>
    <div class="pagination">
<a href="稗编_page18.html">上一页</a><span>...</span><a href="稗编_page14.html">14</a><a href="稗编_page15.html">15</a><a href="稗编_page16.html">16</a><a href="稗编_page17.html">17</a><a href="稗编_page18.html">18</a><span class="current-page">19</span><a href="稗编_page20.html">20</a><a href="稗编_page21.html">21</a><a href="稗编_page22.html">22</a><a href="稗编_page23.html">23</a><a href="稗编_page24.html">24</a><span>...</span><a href="稗编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
