<!DOCTYPE html>
<html>
<head>
    <meta charset="UTF-8">
    <title>广博物志 - 第 73 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 73 页/共 80 页</h1>
    <div class="content">　　安阳城南有一亭庙若宿杀人有一书生乃过宿之亭民曰此不可宿前后宿此末有活者书生曰无苦也吾自能谐遂住庙舍乃端坐诵书夜半后有一人着皁单衣来往户外呼亭主亭主应曰诺亭中有人耶答曰向者有一书生在此读书久适休似未寤乃喑嗟而去须复有一人冠赤帻者呼亭主亭主应诺亦复问亭中有人耶亭主答如前复喑嗟而去于是书生无他起诣向者呼处微呼亭主亭主亦应诺复问亭中有人耶亭主答如前乃问向者黒衣来者谁曰北舍母猪也又曰赤冠帻者谁曰西舍老雄鸡父也曰汝复谁耶曰我是老蝎也于是书生宻便诵书至明不敢寐天明亭民来视惊曰君何以得活耶书生曰汝促索剑来吾与卿取魅乃掘昨夜应处果得老蝎大如鞞婆毒长数尺于西得老雄鸡父北舍得母猪凡杀三物亭毒遂静【搜神记】僧朗臂脚及手伸缩任懐有若龟藏时若肉聚或住酒席同诸防饮而嚼噍猪肉不测其来【神僧传】
　　释法聪适遇屠者驱猪百余头聪三告曰解脱首楞严猪遂绳觧散去诸屠大怒将事加手竝矻然不动便归过悔罪因断杀业【上】
　　开皇末渭南有人寄宿他舍夜中闻二豕对语其一曰嵗将尽阿耶明日杀我供歳何处避之一答曰可向水北姊家因相随而去天将晓主人觅豕不得意是宿客而诘之宿客言状主人如其言而得豕【髙僧传以下猿猴】猿一名叅军【古今注】
　　张机字仲景南阳人受业于张伯景精于治疗一日入桐栢觅药草遇一病人求诊仲景曰子之腕有兽脉何也其人以实具对乃峄山老猿也仲景出囊中丸药畀之一服輙愈明日其人肩一巨木至曰此万年桐也聊以相报仲景斵为二琴一曰古猿一曰万年【古琹记】仆不想歘尔梦搏赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮籍白繇君【七贤帖】
　　佛往黎耆阇河边时世尊鉢比丘鉢共在露处时有弥猴行见树中有无蜂熟蜜来取世尊鉢诸比丘佛言莫遮此无恶意便持鉢取蜜奉献世尊不受须待水浄狝猴不解佛意谓呼有虫转看见鉢边有流蜜有到水边洗鉢水湔鉢中持还奉佛佛即受取佛受已狝猴大欢喜郤行而舞堕坑命终即生三十三天【僧祗传】
　　刘宋时钱塘释智一者善长啸于灵山涧适养一白猿有时蓦山逾涧久而不还一乃吮吻张喉作梵呼之则猿至矣时人谓之白猿梵名一公为猿父【髙僧传】
　　涪水素来无猿自僧林栖托以来便有两头依林而住有初见者云渡水来其后林出山门猿还泅渡如此非一年月淹久孚乳产生乃有数十有时送林至龙门口伫望而返【神僧传】
　　有一人种黍于山中常患狝猴食之闻介象有道从乞辟猴法象告无他汝明日往看黍若见猴羣下唤语之曰吾已告介君介君敎汝莫食黍此人仓卒直言象欺弄之明日往见羣猴欲下树试告象言语猴即各还树絶迹矣【葛洪神仙传】
　　南野中伍寺之见社树上有一猴懐孕便登树摆杀之梦一人称神责以杀猴之罪当令重谪乃化为大虫入山不知所在
　　晋大元末徐寂之尝野行见一女子撡荷举手摩寂之寂之恱而延住此后来往如旧寂之便患瘦瘠时或言见华房深宇芳茵广筵寂之与女觞肴宴乐数年其弟晬之闻屋内羣语潜往窥之见数女子从户后出惟余一者隠在篑边晬之迳入寂之怒曰今方欢乐何故唐突忽复共言云篑中有人晬之即发看有一牝猴遂杀之寂之病遂愈【异苑】
　　晋大元中丁零王翟昭后宫养一狝猴在妓女房前前后妓女同时懐妊各产子三头出便跳跃昭方知是猴所为乃杀猴及子妓女同时号哭昭问之曰初见一年少着黄练单衣白纱袷甚可爱笑语如人【搜神记】
　　后周毁经道释惠主即返故乡南山藏伏惟食松叶异类禽兽同食无声或有山神送茯苓甘松香来获此供养六时行道禽兽随行礼佛诵经似如听仰仍为幽显受菩萨戒后有猕猴羣为治道主曰汝性躁扰作此何为曰时君异也佛日通也深是其言寻尔更有异祥龙飞兽集香气充山其类众矣后有八人采弓材者甚大惊骇便慰主曰圣君出世时号开皇矣即将出山以事奏闻蒙顶出家【神僧传】
　　僧朗一名法朗姓许氏南阳人年二十余欣欲出家寻预剃落栖止无定多住卾州饮噉同俗为时共轻常养一猴一犬其状伟大皆黄赤色不狎余人惟附于朗日夕相随未尝舍离若至食时以木盂受食朗噉饱已余者用饲之既同器食讫猴便取盂戴之骑犬背上先朗而行人有夺者輙为所咋朗任犬盘游畧无常度【上】吠舍厘国南有猕猴为佛穿池池西羣猴持佛鉢上树取蜜处池南猴奉佛蜜处【西域传】
　　近雪山下有三禽兽共住一鵽鸟二猕猴三象是三禽兽初互相轻慢无恭敬行同作是念我等何为不相恭敬若前生者应供养尊重教化我等尔时鵽鸟猕猴问象言汝念过去忆何事时是处有大荜苃树象言我小时行此树在我腹下过象鵽问猕猴汝忆何事答言我小时坐地捉此树头按令倒地象语猕猴汝年大我我当敬汝为我说法象猕猴问鵽鸟言汝忆何事答言彼有大荜苃树我噉其子于此大便乃生斯树长大如是是我所忆猕猴语鵽汝年大我我当供养汝汝当为我说法尔时象恭敬猕猴从听受法为余象说猕猴恭敬鵽鸟从听受法为余猕猴説法鵽鸟为余鵽鸟説法【依四分律鸟骑猴上猴乗象上处处游行教化説法】此三禽兽先喜杀盗婬妄语后相诫止即舍此过命终皆生天上【法苑珠林】
　　佛告诸比丘过去世时有城名波罗国名伽尸于空闲处有五百猕猴游行林中到一尼俱律树下树下有井井中有月影现时猕猴主见是月影语诸伴言月今日死落在井中当令出之莫令世间长夜闇防共作议言云何能出时猕猴主言我知出法我捉树枝汝捉我尾展转相连乃可出之时诸猕猴即如主语展转相捉小未至水连猕猴重树弱枝折一切猕猴堕井水中尔时树神便説偈言是等騃榛兽痴众共相随坐自生苦恼何能救出井
　　昔迦尸国王名曰满面毗提希国有一淫女端正殊妙尔时二国常相怨疾傍有佞臣向迦尸王叹说彼国有婬女端正世所希少王闻是语心生惑着遣使从索彼国不与重遣使言求暂相见四五日间还当发遣时彼国王约勅婬女汝之姿态所有技艺精巧悉具足备使迦尸王惑着于汝须之间不能逺离即遣令去径四五日寻复唤言欲设大祀须得此女暂还放来后当更遣时迦尸王即遣妇还大祀已讫遣使还索答言明日当遣至明日亦复不遣如是妄语径歴多日王心惑着单将数人欲往彼国诸臣劝谏不肯受用时仙人山中有一猕猴王聪明博达多有所知其妇适死取一雌猕猴诸猕猴众皆瞠呵责此雌猕猴众所共有何縁独当时猕猴王将雌猕猴走向迦尸国投于王所诸猕猴众皆共追逐既到城内发屋壊树不可料理迦尸国王语猕猴王言汝今何不以雌猕猴还诸猕猴猕猴王言我妇死去更复无妇王今云何欲使我归王语之言汝猕猴破乱我国那得不归猕猴王言此事不好耶王答言不好如是再三王故言不好猕猴王言汝宫中有八万四千夫人汝不爱乐欲致敌国追逐婬女我今无妇此唯取一汝言不好一切万姓视汝而活为一婬女云何捐弃国事大王当知婬欲之事乐少苦多犹如逆风热炽炬愚者不放必见烧害欲为不净如彼屎聚欲现外相薄皮所覆欲无反复如屎涂毒蛇欲如怨贼诈亲附人欲如假借必当还归欲为可恶如厠生花欲如疥疮而向于火把之转剧欲如狗齧枯骨涎唾共合谓为有味唇齿破尽不知厌足欲如渴人饮于咸水愈增其渴欲如段肉众鸟竞逐欲如鱼战贪味至死其患甚大【并上】昔佛在世时遣一罗汉名须曼持佛发爪至罽賔国南山之中造佛塔寺中常有五百罗汉旦夕烧香欲绕塔礼拜时山中有五百猕猴见僧绕塔礼拜供养即共负石学僧作塔绕之礼拜于时天雨山水瀑涨五百猕猴一时没死生防利天七寳宫殿巍巍无量衣食自然快乐无极既得生天各自念言我等何縁得来生此即以天眼观见前身作其猕猴由学众僧戏笑作塔山水所漂命终生此即共相将赍持香华从天下来供养死尸回诣佛所礼拜问讯佛为说法五百天子一时皆得须陀洹果既得果已还归天上【法句果经】
　　昔有比丘于空闲树下坐禅行道树上有一猕猴见比丘食下住其边比丘以饭与之猕猴得食輙行取水以给澡洗如是连月后日食竟忽忘不留猕猴以不得食大怒取比丘袈裟上树裂破比丘忿之以杖误中猕猴即死余数猕猴竝来共举死猕猴到佛寺中比丘僧知必有所以推问其意比丘具説于是佛教自从今日比丘毎食皆当割省留余以施蠢动不得尽之【譬喻论】昔有梵志年百二十少小不娶妻无婬泆之情处在深山无人之处以茅为庐蓬蒿为席水果为食不积财寳国王聘之不徃赴意静处无为于山薮中与禽兽相娯絶于人路山有四兽一名狐二名猕猴三名獭四名兎此之四兽日于道人所听经说戒如是积久食诸果蓏皆悉讫尽后道人意欲徙去四兽大愁忧情不乐共相议言我曹各行求索供养道人猕猴去至他山得甘果来以上道人给一月粮愿止莫去獭亦入水取得大鱼以上道人给一月粮愿止莫去兎自思念我当用何等供养道人即念持身供养便取樵以然火作炭往白道人言今我为兎请入火中作炙以身奉上道人可给一月粮便自投火中火为不然道人见兎感其仁义哀悯伤之则自止留佛言尔时梵志者今提和竭佛是尔时兎者今我身是尔时猕猴者今舍利佛是尔时野狐者今阿难是尔时水獭者今目连是也【法苑珠林以下獭】
　　獭以猿为妇【束晳发蒙记】
　　阳羡县前有大桥下有獭将有兵獭动出穴口西向而嘷【周处风土记】
　　魏明帝游洛水水中有白獭数头羙静可怜见人輙去帝欲见之终莫能遂侍中徐景山曰獭嗜鲻鱼乃不避死画板作两生鲻鱼悬置岸上于是羣獭竞逐一时执得帝甚嘉之【齐谐记】
　　宋水兴县吏钟道得重病初差情欲倍常先乐白鹤墟中女子至是犹存想焉忽见此女子振衣而来即与燕好是后数至道曰吾甚欲鸡舌香女曰何难乃掬香满手以授道道邀女同咀之女曰我气素芳不假此女子出户狗忽见随咋杀之乃是老獭口香即獭粪顿觉鼻秽【幽明録】
　　元嘉十八年广陵下市县人张方女道香送其夫婿北行日暮宿祠下夜有一物假作其壻来云离情难遣不能便去道香俄昏迷惑失常时有海陵王纂者能疗邪疑道香被魅请治之始下一针有一獭从女被内走入前港道香疾便愈
　　河东常丑奴将一小儿湖边拔蒲暮恒宿空田舎中时日向瞑见一少女子姿容极羙乘小船载莼径前投丑奴舍寄住因卧觉有臊气女已知人意便求出户外变为獭【异苑】
　　河东桞慎字子元少乐闲静不慕荣贵梁天监中自司州游上元便爱其风景于钟山之西建业里买地结茅开泉种植隐操如耕父者其左右居民皆呼为栁父所居临江水常曳防临眺忽见前州上有三四小儿皆长一尺许往来游戏遥闻相呼求食声慎异之须风涛汹涌有大鱼惊跃误坠洲上羣小儿争前食之又闻小儿传呼云虽食不尽留与栁父慎益惊骇乃乘小舟迳捕之未及岸诸小儿悉化为獭入水而去慎取巨鱼以分乡里未防北还洛阳于所居书斋柱题云江山不久计要适暂时心况念洛阳士今来归旧林是嵗天监七年也【穷怪记以下狐】
　　白狐王者仁智则至【宋书】
　　狐九尾何狐死首丘不忘本也明安不忘危也必九尾者何九妃得其所子孙繁息也于尾者何明后当盛也【白虎通】
　　千年之狐姓赵姓张五百年狐姓白姓康【覧】
　　千年之狐豫知将来千歳之貍变为好友千歳之猿变为老人【抱朴子　又白泽图云百歳之狼化为羙女其名曰知女求为人妻经年则食人呼其名则逃去】
　　夏侯藻母病困将诣淳于智卜有一狐当门向之嘷呌藻愕惧遂驰诣智智曰祸甚急君速归在嘷处拊心啼哭家人惊怪大小毕出一人不惧啼哭勿休然其祸仅可救也藻如之母亦扶病而出家人既集堂屋五间拉然而崩【搜神记】
　　吴中有一书生皓首称胡博士教授诸生忽复不见九月初九日士人相与登山游观闻讲书声命仆寻之见空塜中羣狐罗列见人即走老狐独不去是皓首书生吴郡顾旃猎至一岗忽闻人语声云咄咄今年衰乃与众寻觅岗顶有一穽是古时冡见一老狐蹲冡中前有一巻簿书老狐对书屈指有所计校乃放犬咋杀之取视簿书是奸人女名已经奸者乃以朱钩头所疏名有百数旃女正在簿次
　　宋酒泉郡毎太守到官无防輙死后有渤海陈斐见授此郡忧恐不乐就卜者占其吉凶卜者曰逺诸侯放伯裘能解此则无忧斐不解此语答曰君去自当解之斐既到官侍医有张侯直医有王侯卒有史侯董侯等斐心悟曰此谓诸侯乃逺之即卧思放伯裘之义不知何谓至夜半后有物来斐被上斐觉以被冒取之物遂跳踉訇訇作声外人闻持火入欲杀之魅乃言曰我实无恶意但欲试府君耳能一相赦当深报君恩斐曰汝为何物而忽干犯太守魅曰我本千歳狐也今变为魅垂化为神而正触府君威怒甚遭困厄我字伯裘若府君有急难但呼我字便当自解斐乃喜曰真放伯裘之义也即便放之小开被忽然有光赤如电从户出明衣有敲门者斐问是谁答曰伯裘问来何为答曰白事问白何事答曰北界有贼奴发也斐按发则验毎事先以语斐于是境界无毫发之奸而咸曰圣府君后经月余主簿李音共斐侍婢私通既而惧为伯裘所白遂与诸侯谋杀斐伺傍无人便与诸侯持杖直入欲格杀之斐惶怖即呼伯裘求救我即有物如伸一疋绛剨然作声音侯伏地失魂乃以次缚取考讯皆服云斐未到官音已惧失权与诸侯谋杀斐会诸侯见斥事不成斐即杀音等伯裘乃谢斐曰未及白音奸情乃为府君所召虽効微力犹用惭惶后月余与斐辞曰今后当上天去不得复与府君相往来也遂去不见【并上】
　　佛告诸比丘乃往古昔有一摩纳在山窟中诵刹利书有一野狐住其左右専听诵书心有所解作是念言我解此书语足堪作诸兽王作是念已便起游行逢羸痩野狐便欲杀之彼言何故杀我答言我是兽王汝不伏我是以相杀彼言愿莫杀我我当随从于是二狐伏一切象复以众象伏一切虎复以众虎伏一切狮子遂权得为王旣作王已复作是念我今为兽中王不应以兽为妇便乗白象率诸羣兽不可称数围迦夷城数百千帀王遣使问汝诸兽何故如是野狐答言我是兽王应娶汝女与我者善若不与我当灭汝国还白如此王集羣臣共议唯除一臣皆云应与所以者何国之所恃唯赖象马我有象马彼有狮子象马闻气惶怖伏地战必不如为兽所灭何惜一女而防一国时一大臣聪叡逺畧而白王言臣观古今未曾闻见人王之女与下贱兽臣虽弱昧要杀此狐使诸羣兽各各散走王即问言何计将兵马出大臣答言王但尅期战日先当从彼求索一愿愿令狮子先战后吼彼谓我畏必令狮子先吼后战王至战日当勅城内皆令塞耳王用其语遣使刻期共求上愿至于战日复遣信求然后出军军锋欲交野狐果令狮子先吼野狐闻之心破七分便于象上坠落于地于是羣兽一时散走【法苑珠林以下狸】
　　徐广曰狸一名不来【封禅书注】
　　灵狸一体自为夫妇故能人【异物志】
　　残形操曾子梦一狸不见其首以为不祥而作是曲【琴操】齐惠公之妾萧同叔子见御有身以其贱不敢言也取薪而生顷公于野乂不敢举也狸乳鹯覆之人见而收之因名无野【搜神记】
　　清沙令徐季龙使人行猎令管辂筮其所得辂曰当获小兽复非食禽虽有爪牙微而不强虽有文章蔚而不明非虎非雉其名曰貍猎人暮归果如辂言魏【志】冀州刺史裴徴辟管辂为文学自卦吉凶云当见三貍果见之【管辂别传】
　　吴县费升为九里亭吏夜有女子来寄宿升弹琵琶女和歌云精气感防昧所降若有縁嗟我遘良契寄欣宵梦间【其一】成公从超兰香降张硕茍云防分结绵在今夕【其二】伫我风云防正俟今夕游申心虽未久中念已绸缪【其三】及明为羣狗啮死乃大貍也【异苑】
　　晋博陵刘伯祖为河东太守所止承尘上有神能语京师诏书毎下消息輙预告伯祖伯祖问其所食防欲得羊肝于前切之腐随刀不见两羊肝尽有一老狸露形在案前视者举刀欲斫之伯祖呵止自举着承尘上须大笑曰向者噉肝醉忽失形与府君相见大惭愧后伯祖当为司神复先语伯祖某月某日书当到到期如言及入司隶府神随逐承尘上輙言省内事伯祖大恐惧谓神曰今职在刺举左右贵人闻神在此得以相害神答曰如府君所虑当相舍去遂絶无声【法苑珠林】晋太元中瓦棺佛图前淳于矜年少洁白送客至石头城南逢一女子羙姿容矜悦之因访问二情旣洽将入城北角共尽忻好便各分别期更尅集将欲结为伉俪女曰得壻如君死何恨我兄弟多翁母竝在当问我翁母矜便令女归问其翁母翁母亦愿许之女因敕婢取银百觔绢百匹助矜成婚尅期成礼车马驺从之盛阗咽里闬伉俪甚相得经久生两儿少日有猎者过觅矜将数十狗径突入咋妇及儿竝成狸绢帛金银竝是草及死人骨【怪録】
　　晋义熙中乌伤人孙乞赍父书到郡达石亭天雨日暮顾见一女戴青繖年可十六七姿容丰艶通身紫衣尔夕电光照室乃是大貍乞因抽刀斫杀繖是荷叶【异苑】丹阳县骆庆妇生一男一虎一貍貍虎毛色斑黒牙爪皆备即杀之儿经六日而死母不异
　　乐广为河南尹先是官舍多妖怪常白日外户自开二子凯横等皆惊悸广独自若顾见墙有孔使人掘墙得狸而杀之其怪遂絶【并上以下猫】
　　猫一名蒙贵一名乌圆【西阳杂俎】
　　张搏好猫其一曰东守二曰白鳯三曰紫英四曰怯愤五曰锦带六曰云图七曰万贯皆价值数金次者不可胜数【记事珠以下鼠】
　　宛野谓鼠为防【宛新野今皆在南阳音锥　方言】
　　防防鼦鼠鼹鼠鼢鼠鼠狼鼬阳鼠鼠防鼠鼠防白鼠鼲鼠鼠鼠【广雅】山有易肠鼠一月吐易其肠束广微所谓唐鼠者也【豫章纪】
　　玉防记称鼠寿三百歳满一百歳者则色白善凭人而卜名曰仲能知一年中吉凶及千里外事也【枹朴子】江中鱼化为蝗而食五谷者百嵗为鼠
　　义鼠形如鼠每行逓相咬尾三五为羣惊之则散俗云见之者有吉兆成都有之【异苑】
　　貂出句丽国常有一物共居穴或见之形貌类人长三尺能制貂爱乐刀焉其俗人欲得貂皮以刀投穴口此物夜出穴置皮刀边须人持皮去乃敢取刀【异苑】
　　挹楼国出好貂今所谓挹楼貂是也【魏志】
　　汉昭帝元鳯元年九月燕有黄鼠防其尾舞王宫端门中王往视之鼠舞如故王使吏以酒脯饲鼠舞不休一日一夜死时燕王旦谋反将死之象也京房易传曰诛不原情厥妖鼠舞门【搜神记】
　　汉成帝建始四年九月长安城南有鼠防黄藁柏叶上民冡柏及榆树上为巢桐柏为多巢中无子皆有干鼠矢数升时议臣以为恐有水灾鼠盗窃小蛊夜出昼匿今正昼去穴而登木象贱人将居贵显之占桐柏衞思后园所在也其后赵后自微贱登至尊与卫后同类赵后终无子而为害明年有鸢焚巢杀子之象云京房易传曰臣私禄防干厥妖鼠巢
　　中山王周南为防邑长忽有鼠从穴中出在防事上语曰王周南尔以某月某日当死周南急往不应鼠还穴后至期复出更冠帻皁衣而语曰周南尔日中当死亦不应鼠复入穴须复出出复入转行数语如前日适中鼠复曰周南尔不应死我复何道言讫颠蹶而死即失衣冠所在就视之与常鼠无异【并上】
　　窦攸治尔雅举孝廉为郎世祖与百寮大防灵台得鼠身如豹文荧有光华世祖异之问羣臣莫知攸对曰名鼮诏问何以知之攸曰见尔雅诏案视书如攸言赐帛百疋诏诸侯子弟从攸受尔雅【窦氏家传】
　　郭璞过江宣城太守殷祐引为叅军时有物大如水牛灰色卑脚脚类象胸前尾上皆白大力而迟钝来到城下众异咸焉祐使人伏而取之令璞作卦遇遯之蛊其卦曰艮体连干其物壮巨山前之畜匪兕匪虎身与鬼并精见二午法当为禽两翼不许遂被一创还其本墅按卦名之是为驴鼠卜敌了伏者以防刺之深尺许遂去不复见郡纲纪上祠请杀之巫云庙神不恱曰此是防亭驴山君鼠使诣荆山暂来过我不须触之其精妙如此【晋书】晋太康中防稽县蟛蜞及羊皆化为鼠
　　永嘉五年十一月有蝘鼠出延陵郭璞筮之遇临之益曰此郡之东县当有妖人欲称制者寻亦自死矣【搜神记】淳于智字叔平有思义能易筮善厌胜之术髙平刘柔夜卧鼠啮其左手中指以问智智曰是欲杀君而不能当为君使其反死乃以朱书手腕横文后三寸作田字辟方一寸二分使露手以卧明旦有大鼠伏死手前【晋书】晋赵侯少好诸术姿形顇陋长不满数尺以盆盛水闭目作禁鱼龙立见侯有白米为鼠所盗仍被头把刀画地作狱四面门向东啸羣鼠俱到咒之曰凡非噉者过去止者十余剖腹看藏有米在焉曾徒跣须屐因仰头微笑吟双屐自至人有笑其形容者便阳设以酒杯向口即掩鼻不脱仍稽颡谢过着地不举永康有骑石山山上有石人骑石马侯以印指之人马一时落首今犹在山下【异苑】
　　晋隆安中髙恵清为太傅主簿忽一日有羣鼠更相啣尾自屋梁相连至地清寻得痖疾数日而亡【上】
　　南平国蛮兵义熙初从众来姑熟便有鬼附之声呦呦细长或在檐宇之际或在庭树上若占吉凶輙先索琵琶随弹而言于时郗竒为府长史问当迁官云不久持节也寻为南蛮校尉予为国郎中亲领此上荆州俗语云是老鼠所作名曰鬼侯【灵鬼志】
　　宋景平中东阳大水永嘉蔡喜夫避住南垅夜有大鼠浮水而来伏喜夫奴牀角愍而不犯每以饭与之水势既退喜夫得返故居鼠以前脚捧青嚢有三寸许珠留置奴牀前啾啾如欲语也【异苑】
　　释道舜静处林泉庇道自隐言常含笑谈述清逺常止泽州羊头山神农定药之所结宇茅茨饮无蓄积日唯一食常坐卒歳感蛇鼠同居在绳床下各孚产育不相危恼又致虎来蹲踞其侧便为说法【神僧传】
　　大兴中衡阳区纯作鼠市四方丈余开四门门有一木人纵四五鼠于中欲出门木人輙以椎椎之【晋阳秋】王肃造逐鼠丸以铜为之昼夜自转【太平广记】
　　宋孝武大明七年春太湖边忽多鼠其年夏水至悉变成鲤鱼民人一日取转得三五十斛明年大饥【宋书】齐永明中防稽钟山有人姓蔡不知名山中养鼠数十头呼来即来遣去即去时谓之谪仙【南齐书】
　　梁天监中有闯防杰防防仉防四公谒武帝帝见之甚恱因命沈隐侯约作覆将与百寮共射之时太史适获一鼠约匣而缄之以献帝筮之遇蹇之噬嗑帝占成羣臣受命献卦者八人有命待成俱成帝占决寘诸青蒲申命闯公揲蓍对曰圣人布卦其象吉矣依象辨物何取异之请从帝命卦时八月庚子日巳时闯公奏请沈约举帝卦上一蓍以授臣旣撰占成置于青蒲而退读帝占曰先蹇后噬嗑是其时内艮外坎是其象坎为盗其鼠也居蹇之时动其见噬嗑其拘系矣噬嗑六爻四无咎一利艰贞非盗之事上九荷校灭耳凶是因盗获戾必死鼠也羣臣舞蹈呼万歳帝自矜其中颇有喜色次读八臣占词或辨于色或推于气或取于象或演于爻或依鸟兽龟龙隂阳飞伏其文虽逺然皆无中者末启闯公占曰时日王相必生鼠矣且隂阳晦而人文明从静止而之震动失其性必就擒矣金盛之月制之必金子为鼠辰与艮合体坎为盗又为隐伏为盗是盗是必生鼠也金数于四其鼠必四离为文明南方之卦日中则昃况隂类乎晋之繇曰死如弃如实其事也日敛必死既见生鼠百寮失色而尤闯公占辞有四今者唯一何也公曰请剖之帝性不好杀自恨不中及至日昃鼠且死矣因令剖之果姙三子是日帝移四公于五明殿西阁示更亲近其实囚之唯朔望伏腊得于义贤堂见诸学士然有军国疑议莫不参预焉【梁四公记】吴兴姚察少时宿于人家夜闻一人呼曰防卿曰诺一人曰防卿视我岂杀人者哉今人欲药我我不能药人乎既去察异之因效其声呼曰幼卿曰诺曰而与而语者何人他曰陈二公公即鼠也察曰而何人答曰我床头面盆也公平生爱惜物命当不害我与家主买我归能福公使公至吏部尚书者我也明晨闻哭问其故乃主人辨色兴欲防客食隔宿饭未尽半盌即仆地暴死察乃知其以药毒鼠而为鼠所毒也遂买其铜盆以归戒人勿得毒鼠自后察家日以昌果仕至吏部尚书今人呼面盆为幼卿鼠为陈二公由此也【太平广记】于阗国路中大碛唯有鼠坏形大如猬毛金银色昔匈奴来防王祈鼠灵乃夜齧人马兵箭断坏自然走退【西域传】
　　西域有鼠王国鼠之大者如狗中者如兎小者如常大鼠头悉已白然带金环枷商估有经过其国不先祈祀者则囓人衣裳也得沙门咒愿更获无他释道安昔至西方亲见如此俗谚云鼠得死人目睛则为王【异苑】过去世时有一猫狸饥渴羸瘦于孔宂中伺求鼠子若鼠子出当取食之有时鼠子出穴游戏时被猫狸疾取吞之鼠子身小生入腹中已食其内藏食内藏时猫狸迷闷东西狂走空宅塜间不知何止遂至于死如是比丘有愚痴人依聚落住晨朝着衣持鉢入村乞食不善防身不守根门心不繋念见诸女人起不正思惟而取色相发贪欲心已欲火炽然烧其身心已驰走狂逸不乐精舍舍戒退灭此愚痴人长夜常得不饶益苦是故比丘当如是学善防其身守诸根门系心正念【法苑珠林】











　　广博物志巻四十七
<子部,类书类,广博物志>
　　钦定四库全书
　　广博物志巻四十八
　　明　董斯张　撰
　　鸟兽五【异鸟　异兽】
　　复州之山有鸟焉其状如鹗而一足彘尾其名曰跂踵见则其国大疫【铭曰跂踵为鸟一足似夔不为乐兴反以来悲　山海经】
　　符禺之山有鸟名其状如翠而赤喙可以卫火崌山上有鸟焉其状如枭而赤身白首名曰窃脂可以衞火
　　有鸟焉其状如鸡而三首六目六足三翼其名曰食之无卧
　　青丘之山有鸟焉其状如鸠名曰灌灌佩之不惑祷过之山有鸟焉其状如防而白首三足人面其名曰瞿如
　　柜山有鸟焉其状如鸡而人手其音如痹其名曰鴸其鸣自号也见则其县多放士
　　小华之山鸟多赤鷩【赤鷩山鸡之属胷复洞赤冠金皆黄头緑尾中有赤毛光彩鲜明音作蔽或作鼈】可以御火
　　英山有鸟焉其状如鹑黄身而赤喙其名曰肥遗食之已疠可以杀虫
　　有鸟焉其状如翟而赤名曰胜【音姓】遇是食鱼其音如钟见则其国大水
　　莱山其鸟名罗罗是食人
　　三危之山有鸟焉一首三身其状如其名曰鸱发鸠之山有鸟焉其状如乌文首白喙赤足名曰精卫其鸣自詨是炎帝之少女名曰女娃【炎帝神农也娃恶佳反语误或作阶】女娃游于东海溺而不返故为精衞常衔西山之木石以堙于东海
　　首山有谷曰机谷多鸟【音如钳之】其状如枭而三目有耳其音如録食之已垫
　　防鸟鸟【次曕两音】其色青黄所经国亡【此应祸之鸟即今枭鸺鹠之类】在女祭北防鸟人面居山上一曰维鸟青鸟黄鸟所集有五彩之鸟有冠名曰防鸟【尔雅云防梦鸟即此也】
　　弇州之山有五彩之鸟仰天【张口嘘天】名曰鸣鸟爰有百乐歌儛之风
　　互人之国有青鸟身黄赤足六首名曰鸟
　　松果之山有鸟焉其名曰防渠其状如山鸡黒身赤足可以已【谓皮皴起也】
　　翠山其鸟多鸓状如鹊赤黑两首四足可以御火鹿台之山有鸟焉其状如雄鸡而人面名曰鳬傒其鸣自呌也见则有兵
　　有鸟焉其状如鳬而一翼一目相得乃飞名曰蛮蛮见则天下大水
　　钟山有神其子曰皷其状人面而龙身是与钦防杀葆江于昆仑之阳【葆或作祖】帝乃戮之钟山之东曰崖钦防化为大鹗其状如雕而黑文白首赤喙而虎爪其音如晨鹄见则有大兵皷亦化为鵕鸟状如鸱赤足而直喙黄文而白首其音如鹄见即其邑大旱
　　章莪之山有鸟焉其状如鹤一足赤文青质而白喙名曰毕方见则其邑有譌火【尚书故实云武帝时有独足鹤人皆不知以为怪异东方朔奏曰此山海经所谓毕方鸟也验之果是】
　　有鸟焉其状如乌三首六尾而善笑名曰鵸防服之使人不厌又可以御凶
　　上申之山其鸟名当扈其状如雉以其髯飞食之不眴目
</div>
    <div class="pagination">
<a href="广博物志_page72.html">上一页</a><span>...</span><a href="广博物志_page68.html">68</a><a href="广博物志_page69.html">69</a><a href="广博物志_page70.html">70</a><a href="广博物志_page71.html">71</a><a href="广博物志_page72.html">72</a><span class="current-page">73</span><a href="广博物志_page74.html">74</a><a href="广博物志_page75.html">75</a><a href="广博物志_page76.html">76</a><a href="广博物志_page77.html">77</a><a href="广博物志_page78.html">78</a><span>...</span><a href="广博物志_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
