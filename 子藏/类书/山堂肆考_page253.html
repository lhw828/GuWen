<!DOCTYPE html>
<html>
<head>
    <meta charset="UTF-8">
    <title>山堂肆考 - 第 253 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 253 页/共 632 页</h1>
    <div class="content">　　唐赵彦昭迁中书侍郎同平章事中宗时有女巫赵氏挟鬼道出入禁掖彦昭认为同宗以姑事之其得宰相巫之力也
　　遥遥华胄
　　南史梁何昌寓为吏部尚书有姓闵求官者昌防问君是谁后对曰闵子骞昌寓掩口而笑曰遥遥华胄
　　悠悠世祚
　　唐高俭传赞古者受姓受氏以旌有功是时人皆土著故名宗望姓举郡国自表而谱系兴焉所以推叙昭穆使百世不得相乱也遭晋播迁胡氐乱华百宗荡析士去坟墓子孙犹挟谱録以示所承而阀阅显者至卖婚求财汨丧廉耻唐初流仍甚至中叶风教又薄谱録都废人靡常产之拘士亡旧徳之传言李悉出陇西言刘悉出彭城悠悠世祚讫无考按冠冕皂混为一区可太息哉
　　不肯假荫
　　六帖李怀逺少孤宗人欲其籍高荫怀逺退谓人曰因人之势高士之耻假荫而官岂吾志耶
　　求与同谱
　　唐杜正伦与城南诸杜昭穆素逺求与同谱不许衘之诸杜所居号杜固其地有旺气故世多衣冠及正伦执政建言凿杜固以通水利杜固既凿川流如血阅十日乃止自是南杜遂不振
　　耻与共宗
　　唐李抱玉本姓安名重璋上言世占凉州耻与逆臣共宗诏赐姓李
　　耻与为婚
　　唐高士廉传高宗朝以太原王范阳卢荣阳郑清河博陵二崔赵郡陇西二李为望族耻与诸姓为婚
　　尊为父兄
　　六帖李义府已贵乃言系出赵郡与诸李叙昭穆嗜进者往往尊为父兄给事中李崇引与同谱及义府谪普州亟削去
　　呼为叔父
　　六帖唐罗威赋咏甚有情致钱塘人罗隐有诗名威遣使贿遗自叙宗侄呼为叔父
　　好矜
　　唐有士人姓方好矜门第但姓方贵人必认为亲戚或戏之曰与丰邑公相何亲遽曰再从伯父戏者笑曰既是方相侄只堪吓鬼丰邑坊乃造凶器出卖之所也又林蕴为人辩给尝有姓崔者矜氏族蕴折之曰崔杼弑其君与林放问礼之本优劣如何其人俯首不能对
　　妄认
　　五代唐郭崇韬为枢宻使用事自宰相窦卢革等皆附之以其姓郭因问崇韬曰汾阳王本太原人徙华阴公世家鴈门岂其枝派耶崇韬曰因遭乱亡失谱牒尝闻先人言上距汾阳四世耳革曰然则固从祖也
　　乞列属籍
　　六帖唐李叔明本姓严氏少孤养外家冒姓鲜于叔明初不知意丑之乞宗姓列属籍代宗从之又韦嗣立与韦后属疎帝特诏附属籍
　　逊还吿身
　　宋狄青为枢宻使有狄梁公之后持梁公画像及吿身十余通诣青献之以为青之逺祖青谢曰一时遭际安敢自附梁公厚赠而还之比之郭崇韬哭子仪之墓所得多矣
　　异派同根
　　唐李宻与髙祖书曰与兄派流虽异根系本同
　　殊乡异井
　　黄山谷赠黄成之曰予之窜岭南道出衡阳见主簿君益阳黄成之问宗派乃同四世祖兄于是出嫂氏子妇相见喟然念高祖父之兄弟未逺也而殊乡异井六十嵗而后相识亦可悲也
　　义田
　　宋钱公辅为范文正公义田记文正公方贵显时置负郭常稔之田千亩号曰义田以养济羣族之人日有食嵗有衣嫁娶凶葬皆有赡择族之长而贤者主其计而时其出纳焉
　　义学
　　朱元晦为玉山刘侯义学记今士大夫虽廪有余粟府有余钱能无为州郡害足矣固未暇以及人也如刘侯者身虽宠而官未登于六品家虽温而产未至于千金其所以用心乃如此可谓贤逺于人而亦可以见其前日徳安之政不为无本而非徒以声音笑貌为之矣
　　派在姑苏
　　笔谈有一故相逺派在姑苏因嬉游书其壁曰大丞相再从侄某尝游此有士人李璋素好讪谑题其傍曰混元皇帝三十七代孙李璋继至
　　系出婺州
　　黄山谷作黄育字序防稽黄渥与庭坚皆出婺州之黄由七世以上失其谱以年相望与渥相近复以兄弟合宗
　　出于高阳
　　苏明允族谱引苏氏族谱谱苏氏之族也苏氏出于高阳而蔓延于天下唐神尧初长史味道刺眉州卒于官一子留于眉眉之有苏氏自此始而谱不及者亲尽也亲尽则曷为不及谱为亲作也
　　出于夏禹
　　欧阳修谱图序欧阳氏之先本出于夏禹之苗裔自帝少康封其庶子于防稽使守禹祀歴夏商周以世相传至于允常子曰句践是为越王越王句践传五世至王无彊为楚威王所灭其诸族子分散争立皆受封于楚而无彊之子蹄封于乌程欧余山之阳为欧阳亭侯其后子孙遂以为氏当汉之初有仕为涿郡太守者子孙遂居于此或居青州之千乘或居冀州之渤海千乗之显者曰生字和伯为汉博士以经名家所谓欧阳尚书者是也居渤海之显者曰建字坚石所谓渤海赫士欧阳坚石者是也





　　山堂肆考卷一百
<子部,类书类,山堂肆考>
　　钦定四库全书
　　山堂肆考卷一百一　　　明　彭大翼　撰人品
　　忠臣
　　韩诗外传忠之道有三以道覆君而化之大忠也以徳调君而辅之次忠也以是谏非而怨之下忠也周公之于成王可谓大忠也管仲之于桓公可谓次忠也子胥之于夫差可谓下忠也左传忠为令徳管子曰忠者臣下之髙行
　　匪躬
　　易曰王臣蹇蹇匪躬之故
　　竭力
　　左僖九年初晋献公使荀息傅奚齐公疾召之曰以是藐诸孤辱在大夫其若之何对曰臣竭股肱之力加之以忠贞其济君之灵也不济则以死继之
　　不事二君
　　史记燕人入齐闻邑人王蠋贤令军中曰环昼三十里无入使人请蠋曰齐人多髙子之义吾以子为将封子万家蠋曰忠臣不事二君烈女不更二夫齐王不聴吾谏故退而耕于野国既破亡今又刼之以兵为君将是助桀为暴也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北面于燕况在位食禄者乎
　　不事二姓
　　王莽簒位遣使奉玺书印绶驰马迎龚胜胜不受曰吾受汉家髙厚之恩无以仰报岂以一身事二姓哉
　　季孙相鲁
　　左成十六年晋人执季文子舍之于苕丘范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何
　　张良为韩
　　楚项王以张良从汉王废韩王成而杀之良遂间行归汉纲目发明前此良已归韩矣至是韩王见杀良乃归汉则子房始终为韩之心益暴白于天下矣
　　勃苏昼吟
　　战国策吴与楚战于柏举三战入郢寡君身出百姓离散棼冒勃苏曰吾被坚执鋭赴强敌而死此犹一卒也不若奔诸侯于是赢粮潜行蹠穿膝暴七日而薄秦王之朝雀立不转昼吟宵哭七日不得告瘨而殚闷旄不知人秦王闻而走之冠带不相及左奉其首右濡其口勃苏乃苏秦王身问之棼冒勃苏对曰吴与楚战于柏举三战入郢使下臣来告亡且求救秦王遂以革车千乗卒万人属之子满与子虎下塞以东与吴战于浊水而大败之故劳其身愁其思以忧社稷者棼冒勃苏是也注云瘨狂殚气絶也
　　许肃夜哭
　　许肃列传肃为晋愍帝侍中刘聪隂行鸩毒帝食之心闷欲见肃肃驰诣帝前帝已不能语执肃手流涕肃欷歔登床帝遂殂肃昼夜号泣哀感异类
　　缩髙全义
　　纲目安陵人缩髙之子仕于秦守管信陵君攻之不下使人召髙将以为五大夫执节尉而使攻管髙对曰父攻子守人之笑也见臣而下是倍主也父教子倍亦非君之所喜敢辞信陵君怒使谓安陵君生束缩髙而致之不然将率十万之师以造城下安陵君曰吾先君成侯受诏襄王以守此城也手受太府之宪今缩髙辞大位以全父子之义而君曰必生致之是使我负襄王之诏而废太府之宪也缩髙闻之曰信陵君为人悍猛而自用此辞反必为国祸吾已全已无违人臣之义矣岂可使吾君有魏患乎乃之使者舍刎颈而死信陵君闻之缟素辟舍而遣使谢安陵君
　　屈原尽忠
　　文选楚屈原竭智尽忠蔽障于谗心烦意乱不知所从乃往见太卜郑詹尹以决疑故作卜居
　　谏吴许成
　　史记越勾践使大夫种因吴太宰嚭而行成伍子胥谏吴王不聴使子胥于齐子胥属其子于齐鲍氏还报吴王王闻之大怒赐子胥属镂之剑以死将死曰树吾墓上以梓令可为器抉吾眼置之吴东门以观越之灭吴也
　　诳楚解围
　　楚围荥阳益急汉将军纪信曰臣请诳楚乃乗王者车出东门曰食尽汉王降楚楚皆之城东观王乃令周苛守荥阳与数十骑出西门去羽乃烧杀信
　　依墙而哭
　　左定四年初伍员与申包胥友其亡也谓包胥曰我必覆楚国包胥曰子能覆之我必兴之及昭王在随包胥如秦乞师立依庭墙而哭日夜不絶声勺饮不入口秦师乃出
　　过冢而哀
　　东汉鲍永字君长行县过更始冢引车欲下从事諌止之永曰亲北面事人何忍车过其墓虽获罪司隶不避也遂下车哭尽哀
　　演纳肝
　　吕氏春秋狄人逐卫懿公于荧泽尽食其肉独舍其肝演使还哭毕呼天而号尽哀而止因出其肝以内公之肝
　　申蒯断臂
　　刘向新序崔杼弑其君庄公申蒯渔于海将入死之门者以告崔杼令毋内之申蒯曰汝疑我乎吾与汝臂乃断左臂而与门者以示崔杼杼陈列令入申蒯援剑呼天而鬭
　　解衣伏质
　　秦嫪毐作乱伏诛夷三族迁太后于雍萯阳宫杀其二子下令敢谏者死谏而死者二十七人齐客茅焦请谏王大怒按剑而坐口正沫出趋召镬欲烹之焦遂行至前曰陛下有狂悖之行四不自知耶车裂假父囊扑二弟迁母于雍残戮谏士桀纣之行不至是矣令天下闻之尽瓦解无向秦者窃为陛下危之乃解衣伏质王下殿手接之爵以上卿自驾虚左方迎太后归复为母子如初
　　正冠坐斋
　　刘宋沈文秀守东阳魏人围之三年士卒昼夜拒战甲胄生虮虱无离叛之志至是魏人拔东阳文秀解戎服正衣冠持节坐斋内魏人执之缚送慕容白曜使之拜文秀曰各两国大臣何拜之有白曜还其衣为设馔锁送平城魏主宥之待为下客
　　漆身吞炭
　　见市
　　啮雪咽旃
　　汉武帝天汉元年遣中郎将苏武使匈奴单于欲降之不从乃幽武置大窖中絶不饮食天雨雪武啮雪与旃毛并咽之数日不死匈奴以为神乃徙北海上使牧羝曰羝乳乃得归武杖节牧羝节旄尽落留匈奴十九年及还须发尽白
　　不谋旧国
　　乐毅去燕之赵赵王欲图燕泣曰臣事昭王犹事大王若获戾放于他国终身不敢谋赵之徒隶况昭王后嗣乎
　　不忘本朝
　　唐李世勣父盖为窦建徳所虏世勣走免数日以父故还诣建徳降因谋俟建徳至河南掩袭其营杀之冀得其父并建徳土地归唐建徳久之不至遂与郭孝恪帅数十骑奔唐建徳羣臣请诛李盖建徳曰世勣世为唐臣为我所虏不忘本朝乃忠臣也其父何罪乃赦之
　　不用王氏祖腊
　　见腊日
　　不受髙氏辟署
　　朱梁以髙季昌为荆南节度使西魏依政进士梁震唐末登第归蜀过江陵髙季昌爱其才识留之欲奏为判官震耻之欲去恐及祸乃曰震素不慕荣宦明公不以为愚必欲使防谋议但以白衣侍樽俎可也季昌许之震终身止称前进士不受髙氏辟署季昌甚重之呼曰前辈按依政西魏县名属邛州震邛州依政人
</div>
    <div class="pagination">
<a href="山堂肆考_page252.html">上一页</a><span>...</span><a href="山堂肆考_page248.html">248</a><a href="山堂肆考_page249.html">249</a><a href="山堂肆考_page250.html">250</a><a href="山堂肆考_page251.html">251</a><a href="山堂肆考_page252.html">252</a><span class="current-page">253</span><a href="山堂肆考_page254.html">254</a><a href="山堂肆考_page255.html">255</a><a href="山堂肆考_page256.html">256</a><a href="山堂肆考_page257.html">257</a><a href="山堂肆考_page258.html">258</a><span>...</span><a href="山堂肆考_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
