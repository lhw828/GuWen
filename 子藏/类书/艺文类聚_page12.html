<!DOCTYPE html>
<html>
<head>
    <meta charset="UTF-8">
    <title>艺文类聚 - 第 12 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 12 页/共 154 页</h1>
    <div class="content">    《楚辞》曰：独不见鸾凤之高翔于大皇之野，循四极而回周，见盛德而下。
    《韩诗外传》曰：孔子出游少原之野，有妇人哭甚哀，问之，妇人曰：向刈蓍薪，亡吾簪，是以哀也，非伤亡簪，不忘故也，［事具草部。］
    《帝王世纪》曰：炎帝［○史记五帝本纪索隐引作黄帝。］戮蚩尤於中冀，［○索隐作冀。］
    名其地曰绝辔之野。
    《幽明录》曰：桓温北征姚襄，在伊水上，许逊曰：不见得襄，而有大功，见襄走入太玄中，问曰：太玄是何等也，答曰：南为丹野，北为太玄，必西北走也，果如言。
    【赞】晋郭璞都广之野赞曰：都广之野，珍怪所聚，爰有羔，鸾歌凤舞，后稷终，乐哉斯土。
    ◇关
    《周官》曰：司关掌国货之节，以联门市，凡货不出於关，举其货，罚其人，国凶札则无关门之征。
    《礼记》曰：仲夏之月，关市无索。
    又曰：古者关讥而不征。
    蔡邕《月令章句》曰：关在境，所以察出御入。
    《左传》曰：臧文仲不仁者三，废六关。
    《孟子》曰：古之为关也，将以御暴也，今之为关也，将以为暴也。
    《燕丹子》曰：燕丹去秦，夜到关，关门未开，丹为鸡鸣，众鸡皆鸣，遂得逃归。
    《史记》曰：秦昭王囚孟尝君，孟尝君变姓名，夜半至函谷关，关法，鸡鸣出客，孟尝君恐追至，客居下坐者，能为鸡鸣，於是众鸡皆鸣，遂出关。
    《战国策》曰：中山与燕赵为王，齐闭关不通中山之使，其言曰：我万乘之国也，中山千乘国也，何侔名於我乎。
    《楚汉春秋》曰：沛公西入武关，居於灞上，遣将军闭函谷关，无内项王，项王大将亚父至关，不得入，怒曰：沛公欲反耶，即令家发薪一束，欲烧关门，关门乃开。
    《列仙传》曰：关令尹喜，周大夫也，善内学，老子西游，先见其气，知真人当过，物色而遮之，果得老子，与俱之流沙，［事具仙部。］
    《汉书》曰：秦王子婴，诛灭赵高，遣将将兵距关，沛公欲击之，张良曰：秦尚强，未可轻，原先遣人益张旗帜於山上，为疑兵，使郦食其陆贾往说秦将，以利，秦将果欲连和，因而攻之。
    又曰：景帝四年春，复置诸关，用传出入。
    又曰：武帝三年冬，徙函谷於新安。
    又曰：终军初从济南尝诣博士，入关，关吏与军，军问以此何为，吏曰。为复传还，当以合符，军曰：大丈夫西游，终不复传还，弃去，後军为谒者，使行郡国，建节东出关，关吏识之，曰：此使者乃前弃生也。
    《东观汉记》曰：隗嚣将王元谓嚣曰：请以一丸泥，为大王东封函谷关，此万世一时也。
    又曰：郭丹初之长安，从宛人陈洮买入关符，以入函谷关，既入，封符乞人。曰：不乘使者车不出关，丹自从入关後，不归家十二年，後奉使乃出关，竟如本心。
    又曰：李恂饷遗无所受，处新安关下，拾橡实为食。
    《吴越春秋》曰：伍子胥与太子建子胜俱奔吴，夜行昼伏，出到昭关，关吏欲执之，胥因诈曰：上之所以索我者，以我有美珠也，今我已亡之矣，我将告子欲取之，关吏因舍焉。
    吴书，陆凯奏曰：臣愚以西陵国之关首，宜重其备，备重则敌不敢轻，轻备则为敌所侮。
    何祯集曰：以正始六年，为弘农太守，表省崤关曰：易称王公设险以守其国，孟轲云，古者关讥而不征，关险之设，所由尚矣。
    段国沙州记曰：龙涸北四十里，有白马关，关甚峻，使十人固险，虽万夫亦不能前。
    【诗】陈周弘正入武关诗曰：武关设地险，游客好回，将军天上落，童子弃来，挥汗成云雨，车马漾尘埃，鸡鸣不可信，未晓莫先开。
    【赋】後汉李尤函谷关赋曰：尔乃周览以观，历众关以游目，惟迂阔之显丽，羌莫盛乎函谷，施雕砻以作好，建峻敞之坚重，殊中外以隔别，翼巍巍之高崇，命尉臣以执钥，统群类之所从，严固守之猛厉，操戈钺而普聪，蕃镇造而惕息，侯伯过而震惶，惟函谷之初设险，前有姬之苗流，睢背魏而西逝，衾衣以免搜，大汉承以建德，革厥旧而运，准令宜以就制，因兹势，以立基，盖可以诈非司邪，栝执喉咽，季末荒戍，堕阙有年，天闵群黎，命我圣君，稽符皇乾，孔河文，中兴再受，二祖同勋，永平承绪，钦明奉循，上罗三关，下列九门。
    【铭】後汉李尤函谷关铭曰：函谷险要，襟带喉咽，尹从李老，留作二篇。孟尝离秦，奔骛东征，夜造稽疑，谲以鸡鸣，范睢将入，自盛以囊，元鼎革移。错之新安，舍彼西阻，东即高原，长墉重阁，闲固不逾，简易易从，与乾合符。
    ◇冈
    《尔雅》曰：山脊曰冈。
    《毛诗》曰：陟彼高冈，我马玄黄。
    《地理志》曰：秦望气者云，东南有天子气，使赭衣徒凿云阳县北冈，改名曲阿。
    又曰：天门零阳县有半石岗，岗上有石，名仙人楼。
    山谦之《丹阳记》曰：句容县东三十里，有龙岗，岗顶有龙沸潭，周十三丈，闻人声，水便沸动，常日则不动。
    刘桢京口记曰：城北四十馀里，有小岗，高二丈许，有人鼻形，着岗西头，有口在上，而鼻在下，方圆数尺，状如ㄡ土，古老相传，因名下鼻，今无复鼻，厥口犹在。
    王韶之始兴记曰：郡西南有芙蓉岗，高若玉山，邻枕郊郭，可四十馀里。
    又曰：含氵匡县白鹿城南，有白鹿岗，晋咸和中，县令张鲂，有德惠，白鹿群游岗上，因以为名。
    雷次宗豫章记曰：洪井西有鸾岗，旧说，洪崖先生乘鸾所憩之处也。
    顾徵《广州记》曰：四会县有金岗，行人往往见金於岗侧。
    裴氏《广州记》曰：城北有马鞍岗，秦时，瞻气者言南方有天子气，始皇发民凿破北岗，地中出血，凿处犹在，增城县有云母冈，日出，照之晃曜。
    武昌记曰：城北有冈，高数丈，名为凤阙，其处显敞胜阙，以望川泽，多所远瞻，吴黄龙元年，有凤皇集此冈，故谓之凤阙，凤阙南十里，有金牛冈，古老相传云，有金牛出此冈，冈今半崩，坑深数丈，牛践冈边，遗迹尚存。
    王孚安城［○《太平御览》十作成。］记曰：萍乡西津里南五里山，名玉女冈，天气当雨，水辄先涌出，石开而有五色玄黄，百姓谓之玉女披衣。
    邓德明《南康记》曰：陈蕃墓有青龙冈，土人传云，昔见一物，龙形而通身纯青，数出此冈顶，故因以为名青龙也。
    又曰：赣县有马脊冈，其形如马脊，故以为名也。
    《衡山记》曰：衡山有曾青冈，出曾青，可合仙药，有灵寿冈，多灵寿木。
    《图墓书》曰：冢前左右有小冈如投，相连数里，名为导引冈，葬之出富贵。
    又曰：经言糟遇沉冈，远至二十年，皆绝世无後，葬遇浮冈，随世沉浮，着土必安，终无灾厄，葬遇飞冈，弈世富贵，亦出神仙。
    【诗】宋谢灵运入华子冈麻原第三谷诗曰：南州实炎德，桂树凌寒山，铜陵映碧涧，石磴写红泉，既枉隐沦客，亦栖肥遁贤，遂登群峰首，邈若胜云烟，羽人绝仿佛，丹丘徒空荃，图牒复磨灭，碑板谁闻传，莫辨百代後，安知千载前，且申独往意，乘月弄潺。
    【赋】宋傅亮登龙冈赋曰：静潜处以永念，聊驾言以写忧，蒙旭露而夙轸，税余辔於龙丘，南临平隰，西际荒畴，比宇连甍，幽榛四周，眺江都之广ㄛ，究川陆之回，羡翔羽之嬉林，乐绿之在流，乘清漪以滥，翳稠枚而命仇，信遂生之有所，何怵迫於人尤。
    ◇岩
    晋中兴书徵祥［○原讹拜，据冯校本改，按何法盛晋中兴书有徵祥说，下傅字衍。］傅说曰：咸和四年，庐山西大岩崩，俄而郭默害江州刺史，伏诛。
    《寻阳记》曰：赤山崖峻壁上多灵岩，生仙菜，村人恒采之也。
    《嵩高山记》曰：少室山大岩中，有一石室，云有自然经书，自然饮食，室前有一石柱，象承露盘，上有石脂，滴滴流下，服之一合，寿与天地同毕。
    盛弘之《荆州记》曰：平乐县有山，临水，岩间有两目，如人眼，极大，瞳子白黑分明，名为目岩。
    又曰：始兴机山东，有两岩相向，如鸱尾，石室数十所，经过皆闻有金石丝竹之声。
    郑缉之《东阳记》曰：北山有春草岩根竹岩仙姥岩间不生蔓草，尽出龙须，尤多药物。
    【诗】梁丘迟夜发密岩口诗曰：弭棹才假寐，击汰已争先，敞朗朝霞澈，惊明晓魄悬，方寻仰危石，百丈窥重泉，丛枝上点点，崩溜下填填。
    ◇峡
    《续汉书》曰：虞诩为武都太守，下辩东三十里，有峡，中有大石，鄣塞水流。春夏辄溢，败坏城郭，诩使人烧石，以水灌之，石皆罅裂，因钅去，遂无沉溺之害。
    庾仲雍《荆州记》曰：巴楚有明月峡广德峡东突峡，今谓之巫峡秭归峡归乡峡。
    袁山松宜都记曰：自西陵溯江西北行三十里，入峡口，其山行周回隐映，如绝复通，高山重嶂，非日中夜半，不见日月也。
    邓德明《南康记》曰：雩都峡去县百里，两边傍江，江广三十馀丈，高岭稠叠，连岩石峙，其水常自激涌，奔转如轮，春夏洪潦，经过阻绝。
    王韶之始兴记曰：梁鲜二水口下流，有滇阳峡，长二十馀里，山岭纡郁，丛流曲勃，中宿县有贞女峡，峡西岸水际，有石，如人形，状似女子，是曰贞女，父老相传，秦世有女数人，取螺於此，遇风雨昼昏，而一女化为此石。
    【赋】梁萧子范建安城门峡赋曰：原夫城门之所都，乃设险於闽区，艰难过於身势，襟要甚於飞狐，长湍一流而沸涌，曾山两判而盘纡，对双分，干宵带云，怪石随波而隐见，枯槎横出而不群，顾瞻左右，重峦接阜，其间如砺，其绝如斗，千乘驰轮，匹夫可守，あ崧呀呷，蹙浪杨华，雁门饮羽，西施浣沙，诡丰隆，质状不同，班黄糅采，玄紫潜通，水奔湍其如电，声疾烈其如风，树低柯而翠郁，潭隐日而青空。
    隋江总贞女峡赋曰：倦辛苦於岭表，遂沉沦於海外，迹飘於转蓬，情缭绕於悬旆，骇兹峡之珍怪，伫奇峰而丽瞩，或逦迤而四成，乍罪{山隗}而五曲，含照曜之烛银，氵帝潺之膏玉，山苍苍以坠叶，树索索而摇枝，澄碧源之见底，耸翠壁以临危。
    ◇石
    《物理论》曰：土精为石。
    《尚书》曰：青州，厥贡铅松怪石。
    《周官》曰：大司寇，以嘉石平罢民，有罪者坐诸嘉石，以肺石达穷民，凡茕独老幼，欲复於上而未达者，立於肺石，［注曰：嘉石，文石也，肺石，赤石也。］
    《毛诗》曰：渐渐之石，维其高矣。
    《穆天子传》曰：天子升于采石之山，於是取采石焉，铸以成器，于黑水之上。
    《尸子》曰：昔者武王崩，成王少，周公旦践东宫，履乘石，祀明堂，假为天子七年，［乘石，王所登上车之石也。］
    《列子》曰：天亦物也，物有不足，故昔者女娲氏炼五色之石，以补其阙。
    《隋巢子》曰：禹产於昆石，启生於石，［王韶之云，启生而母化为石。］
    吕氏春秋曰：石可破也，不可夺其坚。
    《史记》曰：王翦［○原讹剪，据冯校本改，下同。］代李信击荆，荆兵数挑战。终不出，久之，翦使人问军中戏乎，对曰：方投石超距，翦曰：士卒可用矣。
    又曰：张良见老人出一编书，曰：读是则为王者师，後十二年，见我济北城山下，黄石即我也，良後果得黄石，宝而祠之，及死，并葬黄石，伏腊祠之。
    《韩诗外传》曰：楚熊渠子夜行，见寝石，以为伏虎，弯弓而射之，没金饮羽，下视，知其石也，因复射之，矢摧无迹，［汉书载李广，亦如之。］
    十洲记曰：流洲，在西海中，上多积石，名为昆吾石，冶其成铁，作剑，光明照洞，如水精状，割玉物，如切泥土焉。
    《阚子》曰：宋之愚人，得燕石於梧台之东，归而藏之以为宝，周客闻而观焉。主人斋七日，端冕玄服以发宝，革匮十重，缇巾十袭，客见之，掩口而笑曰：此特燕石也，其与瓦甓不殊。
    应劭《汉官仪》曰：马伯弟登太山，见石二枚，其一是武帝时石，用五车载不能上，因置山下为屋，号曰五车石，其一是纪号石，刻文字，纪功德，立坛上。
    《博物志》曰：桃林，在弘农湖城县休牛之山，有石焉，曰帝台之椹也，五色而文，状如鹑卵。
    《神仙传》曰：白石生者，恒煮白石为粮，就白石山居，故号白石先生。
    游名山志曰：芙蓉渚有耸石，头如初生芙蓉，色皆青白。
    三齐略记曰：始皇作石塘，欲过海看日出处，时有神人，能驱石下海，石去不速，神辄鞭之，皆流血，至今悉赤，阳城山石尽起立，嶷嶷东倾，状如相随行，［事具神篇。］
    王韶之《南康记》曰：湘源有长濑，其傍石，或像人形，或似牛羊，其土人名人形者为令史。
    邓德明《南康记》曰：雩都县有金鸡石。
    武昌记曰：盘龙石，旧传云，有龙盘於此石，积日方去。
    庾仲雍《荆州记》曰：归乡县有屈原宅，女须庙，捣衣石，犹存。
    荆州图副曰：宜都有石穴，穴有二石，相去一丈，俗云，其一为阳石，其一为阴石，水旱为灾，鞭阳石则雨，鞭阴石则晴。
    《异苑》曰：永康王旷井上有一洗石，时见赤气，後有二胡人寄宿，忽求买之。旷怪所以，未及度钱，子妇孙氏，睹二黄鸟斗於石上，疾往掩取，变成黄金，胡人不知，索市愈急，既得撞破，石内空段，有二鸟处。
    《幽明录》曰：宜都建平二郡之界，有倚石，如二人像，攘袂相对，俗谓二郡督邮争界於此。
    又曰：宫亭湖边傍山间，有石数枚，形圆若镜，明可以鉴人，谓之石镜。
    【诗】陈阴铿咏石诗曰：天汉支机罢，仙岭博棋馀，零陵旧是燕，昆池本学鱼，云移莲势出，苔锦文疏，还当城下，别自解兵书。
    陈周弘正咏石鲸应诏诗曰：石鲸何壮丽，独在天池阴，骞鳍类横海，半出似浮深，吞航本无日，吐浪亦难寻，圣帝游灵沼，能怀跃藻心。
    【赋】陈张正见石赋曰：连山蔽亏，巨石崎，上兴云而蔚荟，下激水而推移，舒丹霞於九折，混白露於三危，镇方城於濮水，固天阙於汤池，开五岳之灵图，集九老之仙都，韬神弓於射的，产利剑於昆吾，鱼跃湘乡之水，雁浮平固之湖，{隋山}山鹊之金印，碎骊龙之宝珠，奄蔼披衣，氤氲翠微，精卫取而填海，天孙用以支机，随西王而不落，傍东武而俱飞。
</div>
    <div class="pagination">
<a href="艺文类聚_page11.html">上一页</a><span>...</span><a href="艺文类聚_page7.html">7</a><a href="艺文类聚_page8.html">8</a><a href="艺文类聚_page9.html">9</a><a href="艺文类聚_page10.html">10</a><a href="艺文类聚_page11.html">11</a><span class="current-page">12</span><a href="艺文类聚_page13.html">13</a><a href="艺文类聚_page14.html">14</a><a href="艺文类聚_page15.html">15</a><a href="艺文类聚_page16.html">16</a><a href="艺文类聚_page17.html">17</a><span>...</span><a href="艺文类聚_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
