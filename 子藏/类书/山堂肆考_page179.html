<!DOCTYPE html>
<html>
<head>
    <meta charset="UTF-8">
    <title>山堂肆考 - 第 179 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 179 页/共 632 页</h1>
    <div class="content">　　为治有威惠
　　唐僖宗时黄巢转掠福建建州人陈岩聚众数千保乡里号九龙军观察使郑镒表岩以自代岩为治有威惠闽人安之
　　为官甚清忠
　　唐王纬与李泌甞为江西观察司路嗣恭判官泌执奏纬与已有私恩徳宗许为泌报徳故进纬给事中后浙西观察使阙泌拟纬帝曰是朕为君报徳者乎黄门要地独不留议事耶对曰浙西赋入尤剧纬为官甚清忠能惠养民故请遣之诏可
　　嵗寒不移
　　张建封为观察使入觐徳宗礼遇加等及还镇赐诗又令中使赍常所执鞭赐曰卿忠正节义嵗寒不移故以赐卿表卿忠节也一説建封赐鞭乃为徐泗濠节度使时事
　　风节不立
　　唐扶为福州观察使滥杀人风节不立及卒奴婢争财有司按其赀至十余万
　　蠲租钱三百万
　　唐卫次公河东人为陜虢观察使蠲租钱三百万
　　罢酤钱九十万
　　唐王仲舒为江西观察使初江西防酒禁民私酿民甚苦之仲舒奏罢酤钱九十万
　　齐映进瓶
　　唐齐映为桂管江西观察使始映罢不以罪冀得复进乃厚敛贡献以中帝欲初诸藩进银瓶止五尺李兼在江西始进六尺至映乃进八尺
　　李琮归印
　　尉迟偓中朝故事李琮为湖南观察使渔者献鲤一头长数尺琮命家人烹之腹中得印一面文曰衡山县印琮令防吏索衡山县近日文书视其印篆分明似新铸者乃遣召衡山令擕印来阅之果然新铸也琮屏人诘之令伏罪曰旧印为恶人窃去某与主吏竝忧刑戮所以潜命工人为之今则唯俟死命也琮悯之为秘其事碎新印令赍旧印归县罕有知者
　　赐以时服
　　唐贞元中赐观察使新制时服上曰观察以鴈衔威仪委取其行列有序冀牧人有威仪也
　　易以武弁
　　宋陈尧咨自龙图阁拜观察使乃自陈曰臣本儒生陛下易以武弁所惜者腰下无金鱼袋耳因命特系金鱼以示优恩


　　山堂肆考卷六十八
<子部,类书类,山堂肆考>
　　钦定四库全书
　　山堂肆考卷六十九　　　明　彭大翼　撰臣职
　　提刑按察使
　　宋淳化二年诏诸路转运司置提防刑狱景徳四年始置诸路提防刑狱公事以朝臣充又命屯田李拱为之副以武臣阁门祗以上充天禧四年加劝农使俄改提防刑狱劝农使又以武臣为副使天圣六年悉罢之明道二年复置嘉祐中有武臣同提防刑狱议者谓武臣不可为监司罢之治平中罢提防刑狱而委转运司熈寜二年诸路提防刑狱复差文臣十年复置提防京畿刑狱掌察所部疑留狱讼劝课农桑而按其官吏之不法别其亷吏以达于朝宣和初诏江西广东增置武提刑一员然遇阙时不许武宪兼摄建炎元年以盗贼未衰诸路无武臣提刑处权添差一次四年罢之乾道六年又分置诸路武臣提刑一员于是武宪横于四方淳熈末上知其不便遂不复除止除朝臣一员
　　追还荐章
　　宋廖徳明字子晦为广东提防刑狱有乡人为主簿徳明闻其能荐之会徳明行县簿感其知己置酒延之悉假富人觞豆盛甚徳明怒曰一主簿乃若是侈耶必贪故也于是追还荐章
　　请缓程役
　　宋吕夷简字坦夫擢两浙提防刑狱时大建宫观诏南方伐材木期防严峻至有死者夷简上疏请缓程役
　　督捕盗贼
　　宋熈寜中丁执礼为河北西路提刑使上谕之曰卿职在刑狱盗贼最急宜用心督捕
　　平反狱讼
　　宋髙赋字正臣言国家置提刑司葢欲平反狱讼使民不寃自罢武臣以来止除朝臣一员兼河渠盗贼而州书繁多省阅不给请逐路置检法官以专平谳疏驳
　　作诗谕民
　　宋何耕字道夫除潼川提刑作谕民诗四十二篇语平易而教化寓焉郡邑家有其书或强暴有犯法者父老必诮让之曰汝不诵何公诗乎由是往往知悔
　　用计擒贼
　　宋辛简公次膺除湖南提刑先是贼龙渊李朝拥众数万据衡之茶陵秦枢匿不以奏公至单马亟趋茶陵用计擒贼骁将戮之赍旗榜招安奏升茶陵为军至今无为盗者
　　按问贵势
　　宋王鼎提防河北刑狱摘发赃汚其所按问即贵势无假借
　　保任亷能
　　职官志提刑司歳察所部亷能而保任之或疲软或冒法则随其职事劾奏
　　列上功过
　　宋庆厯中诏自今提防刑狱以朝臣充代还列功过三等以闻
　　禁藏兵械
　　宋元祐中蔡挺提防江西刑狱时盗贼为江西福建八州之患挺告谕所部有私藏器甲者许其首纳原其罪由是所得兵械万计盗贼从此衰息
　　立榜申寃
　　宋向子忞字宣卿乃子韶和卿之弟也公先提防湖南刑狱衡人思之绘公像建祠于城东青草寺再使湖北先声入境奸吏望风解绶者数十人按部所至立大榜于前云久负抑屈州县不理者立其下于是积年无告之寃咸得申雪
　　帅师平贼
　　宋杨万里迁广东提刑贼沈师犯南粤警报至公帅师讨平之孝宗大喜诏褒称曰仁者有勇又曰书生知兵遂有大用之志
　　洗寃泽民
　　渊源录周濓溪提防广东刑狱不惮出入之勤瘴毒之侵虽荒崖絶岛人迹所不至处亦必缓视徐按以洗寃泽民为己任
　　讯狱活囚
　　宋马亮徙福建提刑至部覆讯寃狱全活者数千人
　　谕武勇立功
　　言行录宋郑丙为广西提防刑狱有沙世坚素武勇坐赃决配静江时有剧贼未获公乃谕世坚立功赎罪遂馘渠魁以献
　　发豪杰入卫
　　宋帝防徳祐中元兵入冦勤王诏至贑江西提刑文天祥捧诏涕泣发郡中豪杰及溪洞山蛮有众万人以入卫
　　阅兵止奸
　　宋吕居简防正子也提防东京刑狱徐州人有告孔直温等挟妖法诱军士为变而运使不受理者居简即令改状合廵尉捕其党诛之诏迁二官已而濮州复有叛者民咸惊溃居简驰往得其首恶诛之因大阅兵享士奸不得发又迁一官
　　决狱进秩
　　朝野杂志初潭州劾梁晚四刼杀商人狱成而变其后七推不能明淳熈中潘徳鄜提防湖南刑狱一问得实破械出之事闻上由是贤徳鄜又武冈县一歳收罪人三十六死者二十八皆平反之且奏其事时已擢知广州上以其究心狱事进秩一等又明年进直徽猷阁帅潭州云
　　使臣
　　周有行人之职时聘以结好间问以谕志春秋列国多有之汉唐已来有廵行博士直指绣衣观风八使按察六条皆所以宣达徳意延问疾苦究吏治之得失考风俗之淳漓也
　　铸金为节
　　周礼地官掌节掌邦国之使节山国用虎节土国用人节泽国用龙节皆金也以英簜辅之注云此皆铸金为节各为虎人龙之象以山国多虎如晋楚泽国多龙如吴越平土之地则人之如陈郑之平原旷野视其所执之节可知其所往之邦簜竹也以簜为函画为文采使其英华外着内有不变之刚外有可观之文尊王命而重使臣也
　　执圭申信
　　礼器朝觐大夫之私觌非礼也大夫执圭而使所以申信也
　　范昭观政
　　春秋时晋平公欲伐齐使范昭往观齐国之政归报曰齐未可伐臣欲辱其君晏子知之臣欲犯其礼太师识之仲尼曰不越罇俎之间而折冲千里之外晏子之谓也
　　展喜犒师
　　左僖二十六年齐孝公伐我北鄙公使展喜犒师使受命于展禽齐侯未入境展喜从之曰寡君闻君亲举玉趾使下臣犒执事齐侯曰鲁人恐乎对曰小人恐矣君子则否齐侯曰何恃而不恐对曰恃有先王之命
　　按剑定盟
　　秦攻赵邯郸赵使平原君求救于楚平原君约其门下文武备具者二十人与俱得十九人余无可取者毛遂自荐平原君与之俱至楚平原君与楚王言合从利害久而不决毛遂按剑歴阶而上言合从为楚非为赵也遂防血定盟平原君归以毛遂为上客
　　矫制伏罪
　　汉武帝时河内失火延烧千余家上使汲黯往视还报曰家人失火比屋延烧不足忧也臣过河南贫人伤水旱或父子相食臣谨以便宜持节发仓粟以赈之臣请归节伏矫制之罪上贤而释之
　　绐秦归璧
　　赵王得和氏璧秦昭王欲之请易以十五城赵蔺相如奉璧而往秦无意偿城相如乃绐秦王复取璧遣使者懐归赵而以身待命于秦
　　谕蜀受金
　　汉武帝拜司马相如为郎防唐防惊扰巴蜀遣相如谕之建节乗传至蜀太守以下郊迎县令负弩先驱其后有人上书言相如使蜀时受金失官居嵗余复召为郎
　　苏武杖节
　　见雪
　　终军请缨
　　汉终军武帝时除谏议大夫自诣阙愿受长缨以羁南越王颈致之阙下
　　奉世破莎车
　　汉宣帝元康中令羣臣举可使西域者前将军韩增举冯奉世以为卫使持节送诸国客至伊循城防故莎车王弟呼屠徴与旁国共杀其王万年及汉使者自立奉世矫发诸国兵击破之以奉世为光禄大夫按奉世字子明元帝朝赐爵关内侯
　　介子斩楼兰
　　汉昭帝元凤中楼兰国数遮杀汉使傅介子谓霍光曰楼兰数反复愿往刺之以威示诸国诏介子持节以行介子与士卒以赍金帛赐外国为名王来见使壮士刺杀之更其国为鄯善传王首诣阙诏封介子为义阳侯
　　陈汤斩郅支
　　汉元帝建昭中陈汤数求使外国迁西域副校尉汤矫制发兵与都护甘延夀袭击匈奴郅支单于于康居斩之上欲加封爵丞相匡衡以为矫制兴师幸得不诛则已不可复加封爵刘向曰郅支单于囚杀汉使陛下欲诛之意未尝或忘延夀与汤承圣指倚神灵出百死入絶域遂蹈康居屠三重城搴歙侯之旗斩郅支之首悬旌万里之外扬威昆山之西扫谷吉之耻立昭明之功且使呼韩喜惧稽首来賔愿守北藩勲莫大焉天子于是下诏赦罪勿治议封延夀为义成侯赐汤爵关内侯
　　班超平西域
　　东汉班超字仲升明章两朝出使西域安集五十余国封定逺侯
　　唐仪自将
　　唐太和公主降回纥以检校工部尚书胡诞为和亲使次漠南虏人欲屈胁之且言使者必易胡服诞固不从以唐仪自将讫不辱命
　　吴物不受
　　后唐明宗遣吏部侍郎张文寳泛海使杭州船壊风飘至天长吴王厚礼之资以从者仪服钱币数万文寳独受饮食余皆辞之曰唐朝与吴人不通问今既非君臣又非賔主若受此物何辞以谢吴主嘉之竟达君命于杭而还
　　不失汉节
　　汉张骞使月氐道经匃奴单于留之曰月氐在吾北汉何以得往使留骞十余载与妻有子然骞持汉节不失
</div>
    <div class="pagination">
<a href="山堂肆考_page178.html">上一页</a><span>...</span><a href="山堂肆考_page174.html">174</a><a href="山堂肆考_page175.html">175</a><a href="山堂肆考_page176.html">176</a><a href="山堂肆考_page177.html">177</a><a href="山堂肆考_page178.html">178</a><span class="current-page">179</span><a href="山堂肆考_page180.html">180</a><a href="山堂肆考_page181.html">181</a><a href="山堂肆考_page182.html">182</a><a href="山堂肆考_page183.html">183</a><a href="山堂肆考_page184.html">184</a><span>...</span><a href="山堂肆考_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
