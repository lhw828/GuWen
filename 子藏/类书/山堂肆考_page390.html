<!DOCTYPE html>
<html>
<head>
    <meta charset="UTF-8">
    <title>山堂肆考 - 第 390 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 390 页/共 632 页</h1>
    <div class="content">　　宋神宗元丰七年五月追封孟子邹国公配享先圣位次兖国公下
　　丘明配
　　贞观四年诏州县学皆建孔子庙二十一年诏左丘明卜子夏公羊髙谷梁赤伏胜髙堂生戴胜毛苌孔安国刘向郑众贾逵杜子春马融何植郑康成服防何休王肃王弼杜预范寗共二十二人皆配享开元二十八年诏以春秋二仲上丁祭之
　　张良配
　　开元十九年始置太公尚父庙以张留侯配二仲上戊祭之牲乐如文宣出师命发日引辞于庙仍以古名十人为十哲
　　安石配
　　宋太学博士陆鹏举云国朝初制顔孟配享左顔而右孟熙丰新经盛行以王安石为圣人没而跻之配享位顔子下故左则顔子及安石右则孟子未防安石女壻蔡卞当国谓安石不当在孟子下迁安石于右与顔子对而移孟子位第三次顔子之下遂左列顔孟右列安石南渡后安石罢配享宜迁孟子以对顔子如旧制议者失于讨论故安石既去其右遂虚而顔孟并列于左近嵗増曽子子思又并列于左亦未有讨论者
　　释奠
　　古者士相见礼以菜为防故始立学者必释菜以礼其先圣先师其学宫时祭乃用释奠释奠主于行礼而释菜主于示敬释奠有乐无尸而释菜无乐释奠用币而释菜则无币祀礼行于汉世而释奠则未讲释奠讲于魏唐而仪文则未备至于宋其制始大备焉释置也言置牲币之奠于先圣先师之庙也立四代学
　　古昔之时诸侯始封必为之学而立先圣先师以释礼礼之周有天下立四代学其所谓先圣者虞庠则以舜夏学则以禹殷学则以汤东胶则以文王复各取当时左右四圣以成其徳业者为之先师以配享焉
　　为三献礼
　　孔帖国学以祭酒司业博士为三献礼辞称皇帝谨遣州学以刺史上佐博士为三献县学以令丞主簿若尉为三献
　　汉阙里
　　汉髙祖时虽祀孔子以太牢而先圣先师之号尚未之正也至安帝始祀孔子及七十二弟于阙里
　　魏辟雍
　　魏正始中太子齐王讲经徧令太常释奠孔子于辟雍
　　天子亲视
　　白帖上丁释奠于国学天子乃率公卿诸侯大夫亲往视之上戊释奠于太公庙注云秋如春礼但吹舞异也
　　太子躬行
　　魏正始中行释奠礼太子不亲行及惠帝为太子讲经竟亲释奠于太学太子进爵于先师中庶子进于顔囘也
　　用裴松议
　　刘宋文帝用裴松之议舞六佾设轩悬此设奠用六佾轩悬之乐之始隋制以四仲月上丁释奠始有定时而州县学以春秋仲月释奠此州县释奠之始
　　用龄议
　　唐武徳中释奠太学以周公为先圣孔子配享太宗用房龄议乃停周公升孔子以顔渊配此以孔子为先圣顔子为先师之始又贞观中幸国子监观释奠
　　始正諡号
　　唐宗追諡文宣王宋真宗加至圣元加大成按真宗祥符元年加圣至五年以字犯圣祖讳改为至圣
　　始用圭璋
　　宋太祖诏孔子庙门设十六防徽宗用防二十四冕十二旒服九章执镇圭此孔子用王制之始






　　山堂肆考卷一百五十八
　　钦定四库全书
　　山堂肆考卷一百五十九　明　彭大翼　撰音乐
　　乐
　　礼乐记凡音者生人心者也情动于中故于声声成文谓之音是故治世之音安以乐其政和乱世之音怨以怒其政乖亡国之音哀以思其民困
　　乐徳乐语
　　周礼春官大司乐以乐徳教国子中和祗庸孝友以乐语教国子兴道讽诵言语以乐舞教国子舞云门大卷大咸大防大夏大濩大武注云云门大卷黄帝乐也言其徳如云之出民得以有族类也大咸尧乐也言其徳无不施也大防舜乐也言其徳能绍尧之道也大夏禹乐也以其治水之功有以安中夏也大濩汤乐也言能救防万民也大武武王乐也言一戎衣而有天下也又乐纬黄帝乐曰咸池颛顼曰六茎帝喾曰五英尧曰大章舜曰箫韶禹曰大夏殷曰大防周曰勺又曰大武
　　乐器乐文
　　乐记钟鼓管磬羽籥干戚乐之器也屈伸俯仰缀兆舒疾乐之文也又曰论伦无患乐之情也欣喜欢爱乐之官也注云缀舞者行位相连缀也兆位外之营兆也论者雅颂之词伦者律吕之音惟其词足论而音有伦故极其和而无患害
　　崇徳
　　易曰雷出地奋豫先王以作乐崇徳殷荐于上帝以配祖考
　　合情
　　乐记乐者为同礼者为异同则相亲异则相敬乐胜则流礼胜则离合情饰貌者礼乐之事也
　　鳯仪
　　周书箫韶九成鳯凰来仪注云箫韶舜乐之总名九成者乐之九成也功以九叙故乐以九成九成犹周礼所谓九变也变谓一成而又更也又乐纬凡作乐谓之奏九奏乃终故谓之九成
　　鸾舞
　　抱朴子曰鸾鸟闻乐而舞主国安
　　移风易俗
　　孝经安上治民莫大于礼移风易俗莫善于乐
　　好善听过
　　乐记情见而义立乐终而徳尊君子以好善小人以听过注云情见于乐之初而知其义之立化成于乐之终而知其徳之尊君子听之而好善感发其良心也小人听之而知过荡涤其邪秽也
　　清明广大
　　乐记清明象天广大象地终始象四时周还象风雨五色成文而不乱八风从律而不奸
　　易直子谅
　　乐记礼乐不可斯湏去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威按韩诗外子谅当作慈良字
　　由天作
　　乐记乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　由阳来
　　郊特牲乐由阳来者也礼由隂作者也隂阳和而万物得注云乐所以发阳道之舒畅礼所以肃隂道之收敛
　　主盈
　　乐记礼主其减乐主其盈礼减而进以进为文乐盈而反以反为文
　　知变
　　乐记穷本知变乐之情也着诚去伪礼之经也注云人情理同而气异同则本一异则变多乐以统同故可使人穷其本之同而知其变之异人情理微而欲危微则诚隠危则伪生礼以辩异故可使人去其欲之伪而着其理之诚
　　敦和
　　乐记乐者敦和率神而从天礼者别宜居鬼而従地故圣人作乐以应天制礼以配地
　　合爱
　　乐记礼者殊事合敬者也乐者异文合爱者也
　　感天地
　　汉书夫乐者圣人所以感天地通鬼神安民庶故听者无不虚巳悚神悦而承流
　　动风云
　　夏仲御南楚吹胡笳风云为之揺动星辰为之变度
　　闻角恻隠
　　五经析疑闻角声无不恻隠而慈者
　　闻宫温良
　　韩诗外汤作濩闻其宫声而温良寛大也
　　谐万民
　　周礼春官大司乐以六律六同五声八音六舞大合乐以致鬼神示以和邦国以安賔客以説逺人以作动物按六律即黄钟太簇等是也六同即六吕林钟南吕等是也阳声为律隂声为吕总谓之十二律五声宫商角徴羽也八音者金为钟石为磬丝为弦竹为管匏为笙土为埙革为鼓木为柷敔也按埙以土为之大如鵞子鋭上平底似秤锤六孔柷状如漆桶方二尺四寸中有椎柄连底撞之所以起乐者也敔状如伏虎背上有二十七鉏铻刻以籈栎之所以止乐者也六舞即上云门大卷大咸大磬大夏大濩大武是也五声有长短清浊又必十二律和之乃能成文而不乱五声既和乃以其声被之八音而为乐则可以奏之朝廷荐之郊庙而神人以和矣
　　赏诸侯
　　乐记防始制乐以赏诸侯故天子之为乐也所以赏诸侯之有徳者也徳盛而教尊五谷时熟然后赏之以乐
　　堂上堂下
　　乐音防归乐有堂上堂下之分金石堂上之乐也故有器以悬之丝竹革木堂下之乐也故有器以展之
　　变宫变徴
　　周礼太师掌六律六同注五声之本生于黄钟黄钟宫之管九寸九之其数八十一三分宫而去一下生徴其数五十四三分徴而益一上生商其数七十二三分商而去一下生羽其数四十八三分羽而益一上生角其数六十四三分角而益一下生变宫其数四十二三分变宫而益一上生变徴其数五十七三分变徴而益一上生大吕余律仿此则旋相为宫之法也
　　正乐县
　　周礼春官小胥正乐县之位王宫县诸侯轩县大夫判县士特县辩其声凡县钟磬半为堵全为肆注云乐县谓钟磬之属县于笋簴者宫县四面象宫室也轩县去南面余三面其曲如轩也判县又去其北面止二面也特县一面也编钟八编磬八共十六枚同在一簴名谓之堵堵墙之半也十六编钟为一簴十六编磬为一簴名谓之肆肆陈列也言其全也乐器所悬横曰笋植曰簴笋簴上写鸟兽之形大声有力者以为钟笋簴清声无力者以为磬笋簴
　　立乐府
　　汉武帝定郊祀之礼祠太乙于甘泉祭后土于汾隂乃立乐府采诗夜诵以李延年为协律都尉多举司马相如等数十人造为诗赋略论律吕以令八章之调又作十九章之歌以正月上辛祀甘泉圜丘使童男女七十人俱歌昏祠至明夜常有神光如流星止集于祠坛天子自竹宫而望拜此乐府之名所由始也
　　哀心乐心
　　乐记乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以防其爱心感者其声和以柔
　　淫志溺志
　　乐记子夏谓魏文侯曰今君之所好者其溺音乎文侯曰敢问溺音何从出也对曰郑音好滥淫志宋音燕女溺志衞音趋数烦志齐音敖辟乔志此四者皆淫于色而害于徳是以祭祀弗用也
　　汉帝四品
　　汉明帝时乐有四品一曰太子乐郊庙上陵之所用焉二曰雅颂乐辟雍飨射之所用焉三曰黄门鼓吹乐天子宴羣臣之所用焉四曰短箫铙歌乐军中之所用焉
　　梁主四器
　　梁主衍素善钟律欲厘正雅乐乃自制四器名之为通每通施五弦黄钟弦用二百七十丝长九尺应钟弦用一百四十二丝长四尺七寸四分差彊中间十律以是为差因以通声转推月气注云四器一曰元英通二曰青阳通三曰朱明通四曰白藏通
　　化人奏乐
</div>
    <div class="pagination">
<a href="山堂肆考_page389.html">上一页</a><span>...</span><a href="山堂肆考_page385.html">385</a><a href="山堂肆考_page386.html">386</a><a href="山堂肆考_page387.html">387</a><a href="山堂肆考_page388.html">388</a><a href="山堂肆考_page389.html">389</a><span class="current-page">390</span><a href="山堂肆考_page391.html">391</a><a href="山堂肆考_page392.html">392</a><a href="山堂肆考_page393.html">393</a><a href="山堂肆考_page394.html">394</a><a href="山堂肆考_page395.html">395</a><span>...</span><a href="山堂肆考_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
