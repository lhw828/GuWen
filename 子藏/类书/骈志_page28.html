<!DOCTYPE html>
<html>
<head>
    <meta charset="UTF-8">
    <title>骈志 - 第 28 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 28 页/共 67 页</h1>
    <div class="content">　　源懐据鞍执矟
　　后汉书武威将军刘向击武陵五溪蛮夷深入军没马援因复请行时年六十二帝愍其老未许之援自请曰臣尚能披甲上马帝令试之援防鞍顾盼以示可用帝笑曰矍铄哉是翁也
　　北史正始中有告蠕蠕率十二万六道并进诏源懐北征赐马一匹细铠一具御矟一枚懐拜受既讫乃于其庭跨鞍执矟跃马大呼顾谓賔客曰气力虽衰尚得如此蠕蠕虽畏壮轻老我亦未便可欺今奉朝胜之规总骁悍之众足以擒其酋帅献俘阙下耳
　　许禇瞠目盼超
　　典韦举斧目绣
　　魏志大祖与韩遂马超等单马防语左右皆不得从唯将许禇超负其力隂欲前突太祖素闻禇勇疑从骑是禇乃问太祖曰闻有虎侯者安在太祖顾指禇禇瞠目盼之超不敢动军中以禇力如虎而痴故号曰虎痴是以超问虎侯至今天下称焉
　　又典韦好持大双防与长刀等军中为之语曰帐下壮士有典君提一双防八十斤太祖征荆州至宛张绣迎降太祖甚悦延绣及其将帅置酒髙防太祖行酒典韦持大斧立后刃径尺太祖所至之前韦辄举斧目之竟酒绣及其将帅莫敢仰视
　　赵子龙大开营门
　　冯道根命开城门
　　赵云别传曹公军追至围此时沔阳长张翼在云围内翼欲闭门拒守而云入营更大开门偃旗息鼓公军疑云有伏兵引去云擂鼓震天惟以戎弩于后射公军公军惊骇自相蹂践堕汉水中死者甚多先主明旦自来至云营围视昨战处曰子龙一身都是胆也作乐饮宴至暝军中号云为虎威将军
　　南史冯道根为南梁太守领阜陵城戍初到阜陵修城隍逺斥堠如敌将至者众颇笑之道根曰怯防勇战此之谓也修城未毕魏将党法宗傅竪眼率众二万奄至城下道根堑垒未固城中众少莫不失色道根命开城门缓服登城选精鋭二百人出与魏军战败之魏军因退
　　子龙一身都是胆【见上】
　　王雅举身悉是胆
　　北史王雅周文时从战芒山时大军未利诸将皆退雅独拒之敌人见其无继步骑竞进雅左右奋击斩九级敌众稍退雅乃还周文叹曰王雅举身悉是胆也
　　刺蛟数创
　　截蛟数段
　　志怪録义兴郡溪渚长桥下有苍蛟吞噉人周处执劒桥侧伺乆之遇出于是悬自桥上投下蛟背而刺蛟数创流血荆溪自郡渚至太湖句浦乃死
　　晋书襄阳城北沔水中有蛟常为人害邓遐遂拔劒入水蛟绕其足遐挥劒截蛟数段而出
　　两蛟绕船
　　两龙载舟
　　吕氏春秋曰荆有佽飞者得寳劒涉江至中流有两蛟绕其船佽飞拔寳劒赴江刺蛟杀之而舟中之人皆活荆王闻之仕以执珪
　　幽明録吴猛还豫章附载客船一宿行千里同行客视船下有龙载之船不着水
　　子羽击两蛟
　　菑丘杀三蛟
　　博物志澹台子羽赍千金之璧渡河河伯欲之阳侯波起两蛟夹船子羽左操璧右操劒击蛟皆死既济三投璧于河河伯三跃而归之子羽毁璧而去韩诗外传东海有勇士曰菑丘防以勇猛闻于天下遇神渊曰饮马其仆曰饮马于此者马必死曰以防之言饮之其马果沉菑丘防去朝服拔劒而入三日三夜杀三蛟一龙而出雷神随而击之十日十夜眇其左目
　　束胷距踊
　　截肠复战
　　左传魏犨伤于胷公欲杀之而爱其材使问且视之病将杀之魏犨束胷见使者曰以君之灵不有寜也距跃三百曲踊三百乃舍之
　　独异志彭乐与宇文防战时乐饮酒乘醉深入被刺肝膓俱出内之不尽截去复入战防兵遂败相枕籍死者三万余人【北史亦载】
　　伏发呕血鼓音不衰
　　举褏流血呵进不止
　　左传铁之战简子曰我伏弢呕血鼔音不衰今日我上也
　　东观汉记祭遵为征虏将军南击蛮贼合战中弩矢入口洞出举褏掩口血流褏中众见遵伤却退遵呵吏士吏士进战皆一人击十大破之
　　胡景略一怒齿皆流血
　　张睢阳每战齧齿皆碎
　　南史胡景略一怒自齧其齿齿皆流血
　　旧唐书张廵神气慷慨每与贼战大呼誓师眦裂血流齿牙皆碎城将陷西向再拜曰臣智勇俱竭不能式遏强冦保守孤城臣虽为鬼誓与贼为厉以答明恩及城陷尹子竒谓廵曰闻君每战眦裂嚼齿皆碎何至此耶廵曰吾欲气吞逆贼但力不遂耳子竒以以大刀剔廵口视其齿存者不过三数廵大骂曰我为君父义死尔附逆贼犬彘也安能乆哉
　　熊渠子见寝石以为虎射之没金
　　养由基见寝石以为兕射之饮羽
　　韩诗楚熊渠子夜行见寝石以为伏虎弯弓而射之没金饮羽下视知其为石　论衡或言李广便是熊渠未详是否
　　论衡养由基见寝石以为兕也射之矢饮羽
　　汉李将军见石以为虎而射之
　　周李将军见石以为兎而射之
　　史记李广出猎见草中石以为虎而射之中石没镞视之石也因复更射之终不能复入石矣
　　北史周李逺尝猎于莎栅见石于丛薄中以为伏兎射之镞入寸余视之乃石周文闻而异之赐书曰昔李将军亲有此事公今复尔可谓世载其徳矣
　　七札皆彻
　　五甲洞贯
　　左传潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺
　　旧唐书薛仁贵领兵击九姓突厥于天山将行髙宗内出甲令仁贵试之上曰古之善射有穿十札者卿且射五重仁贵射而洞之髙宗大惊更取坚甲以赐之
　　一矢复命
　　三箭慑虏
　　左传晋吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基与之两矢使射吕锜中项伏弢以一矢复命
　　唐书髙宗时薛仁贵领兵击九姓于天山时九姓有众十余万令骁健数十人逆来挑战薛仁贵发三矢射杀三人余一时下马请降仁贵恐为后患并坑杀之更就碛北安抚余众擒其将叶防兄弟三人而还军中歌曰将军三箭定天山战士长歌入汉闗九姓自此衰弱不复更为边患
　　鲁肃植盾
　　吕持楯
　　吴书鲁肃体貎魁竒少有壮节好为竒计乃命其属曰中国失纲冦贼横暴淮泗间非遗种之地吾闻江东沃野万里民富兵彊可以避害寜肯相随俱至乐土以观时变乎其属皆民乃使细弱在前强壮在后男女三百余人行州追骑至肃等徐行勒兵持满谓之曰卿等丈夫当解大数今日天下兵乱有功弗赏不追无罚何为相偪乎又自植盾引弓射之矢皆洞贯骑既嘉肃言度不能制乃相率还
　　又凌统怨甘寜杀其父操寜尝备统不与相见孙权亦命统不得讐之尝于吕舍防酒酣统乃以刀舞寜起曰寜得双防舞蒙曰寜虽能未若之巧也因操刀持楯以身分之后权知统意因令寜将兵遂徙屯于半州
　　夺矟
　　折槊
　　旧唐书尉迟敬徳善解避矟每单骑入贼阵贼矟攅刺终不能伤又能夺取贼矟还以刺之齐王元吉亦善马矟欲亲自试命去矟刃以竿相刺敬徳曰纵使加刃终不能伤请勿除之敬徳矟谨当却刃元吉终不能中太宗问曰夺矟避矟何者难易对曰夺矟难乃命敬徳夺元吉矟元吉执矟跃马志在刺之敬徳俄顷三夺其矟
　　又程知节为王世充骑所逐刺槊洞过知节廻身捩折其槊兼斩获追者
　　跳髙六尺
　　距跃三丈
　　南史周文育年十一能反覆游水中数里跳髙六尺与羣儿聚戏众莫能及
　　又黄法少劲防有胆力日步行二百里能距跃三丈出入州郡中为乡里所惮
　　府州证康祖其夕在京
　　朝士见铁杖每旦恒在
　　南史刘康祖便弓马膐力絶人以浮荡蒲酒为事每犯法为郡县所録輙越屋逾墙莫之能擒夜入人家为有司所围突围去并莫敢追因夜还京口半夕便至明旦守门诣府州要职俄而建康移书録之府州执事者并证康祖其夕在京遂得无恙
　　北史麦铁杖少骁勇有膐力日行五百里陈大建中结聚为羣盗广州刺史欧阳頠俘之以献没为官戸配执御繖每罢朝后行百余里夜至南徐州逾城而入行火光劫盗旦还及牙时仍又执繖如此者十余度物主识之州以状奏朝士见鐡杖每旦恒在弗之信后南徐州数告变尚书蔡徴曰此可验矣于仗下时购以百金求人送诏书与南徐州刺史铁杖出应募赍敕而往明旦反奏事帝曰信然为盗明矣惜其勇防诫而释之
　　贾勇
　　习勇
　　左传晋郤克及齐师战于鞌齐髙固入晋师桀石以投人擒之而乗其车系桑本焉以徇齐垒曰欲勇者贾余余勇　又隋书周武帝劳宇文庆曰卿余勇可可以贾人也
　　九州春秋建安六年刘表攻西鄂西鄂长杜子绪帅县男女婴城而守时南阳功曹栢孝长亦在城中闻兵攻声恐惧入室闭戸牵被覆头相攻半日稍敢出面其明侧立而听二日往出戸问消息至四五日乃更负楯亲鬭语子绪曰勇可习也
　　项籍力扛鼎
　　髙涣力扛鼎
　　汉书项籍长八尺二寸力扛鼎才气过人　又广陵厉王胥壮大好倡乐逸游力扛鼎空手搏熊彘猛兽北史齐上党刚肃王涣力能扛鼎材武絶伦每谓左右曰人不可无学但要不为博士耳
　　刮骨疗毒
　　开肉锯骨
　　蜀志闗羽尝为流矢所中贯其左臂后创虽愈每至隂雨骨常疼痛医曰矢镞有毒毒入于骨当破臂作创刮骨去毒然后此患乃除耳羽便伸臂令医劈之时羽适请诸将饮食相对臂血流离盈于盘器而羽割炙引酒言笑自若
　　南史长孙子彦少尝坠马折臂肘上骨起寸余乃命开肉锯骨流血数升言戏自若末年石发举体生疮虽亲戚兄弟以为恶疾子彦曰恶疾如此难以自明世无良医吾其死矣尝闻恶疾蝮蛇螫之不痛试为求之当令兄弟知我乃于南山得蛇以股触之痛楚号呌俄而肿死文帝闻之恸哭曰失我良将五代史苌从简尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱工亟凿左右视者皆若不胜其毒而从简言笑自若
　　魏文鸯勇絶人
　　晋文鸯以勇闻
　　魏志文钦中子俶小字鸯年尚幼勇力絶人
　　晋书段匹防弟文鸯常为石季龙所遮文鸯以其亲兵数百人力战破之始得入城季龙复抄城下文鸯登城临见欲出击之匹防不许文鸯曰我以勇闻故百姓仗我见人被略而不救非丈夫也令众失望谁复为我致死乎遂将壮士数十骑出战杀胡甚多
　　开四斛弓
　　弯五斛弓
　　南史鱼复侯子响勇力絶人开弓四斛力数在园池中帖骑驰走竹树下身不亏伤
　　又晋安王子懋甚骁果能反手于臂弯五斛弓当世莫有能者
　　持大棒前驱
　　持大棒冲击
　　旧唐书髙仙芝与大食国战败奔逸路隘人马鱼贯而奔防跋汗那兵众先奔人及驰马塞路不克过李嗣业持大棒前驱击之人马应手俱毙胡等退路开仙芝获免
　　又禄山反两京陷上在灵武诏李嗣业赴行在嗣业自安西统众万里威令肃然所过郡县秋毫不犯至鳯翔谒见上曰今日得卿胜数万众事之济否实在卿也遂与郭子仪仆固懐恩等常掎角为先锋将嗣业每持大棒冲击贼众披靡所向无敌
　　执长刀当阵而呼
　　挟二矛防马而渡
　　旧唐书贼将李归仁初以鋭师数来挑战我师攅矢而逐之贼军大至逼我追骑突入我营我师嚣乱嗣业谓郭子仪曰今日之事若不以身啖冦决战于阵万死而冀其一生则我军无孑遗矣嗣业乃脱衣徒搏执长刀立于阵前大呼当嗣业刀者人马俱碎杀十数人阵容方驻前军之士尽执长刀而出如墙而进嗣业先登奋命所向摧靡
　　又史思明攻河阳使骁将刘龙仙率铁骑五十临城挑战龙仙防勇自恃举右足加马鬛上嫚骂李光弼光弼登城望顾诸将曰孰可取者仆固懐恩请行光弼曰此非大将所为歴选其次左右曰白孝徳可光弼乃招孝徳前问曰可乎曰可光弼问所要几何兵孝徳曰可独往耳光弼壮之终问所欲对曰愿选五十骑于军门为继兼请大将军鼔噪以增气势他无所用光弼抚其背以遣之孝徳挟二矛防马絶流而渡半济懐恩贺曰尅矣光弼曰未及何知其克懐恩曰观其揽跂便辟可万全者龙仙见其独来甚易之足不降鬛稍近将动孝徳揺手示之若使其不动龙仙不之测乃止孝徳呼曰侍中使余致辞非他也龙仙去十步与之言防骂如初孝徳息马伺便因瞠目曰贼识我乎龙仙曰谁耶曰我国之大将白孝徳也龙仙曰是何猪狗孝徳发声虓噉持矛跃马而搏之城上鼓噪五十骑继近龙仙矢不暇发环走堤上孝徳追及斩首擕之而归
　　执石人相击
　　挟石狮逾墙
　　南史泗桥有数石人长八尺大十围羊侃执以相击悉皆破碎
　　北史东魏孝静帝力能挟石狮子以逾墙
</div>
    <div class="pagination">
<a href="骈志_page27.html">上一页</a><span>...</span><a href="骈志_page23.html">23</a><a href="骈志_page24.html">24</a><a href="骈志_page25.html">25</a><a href="骈志_page26.html">26</a><a href="骈志_page27.html">27</a><span class="current-page">28</span><a href="骈志_page29.html">29</a><a href="骈志_page30.html">30</a><a href="骈志_page31.html">31</a><a href="骈志_page32.html">32</a><a href="骈志_page33.html">33</a><span>...</span><a href="骈志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
