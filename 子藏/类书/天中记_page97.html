<!DOCTYPE html>
<html>
<head>
    <meta charset="UTF-8">
    <title>天中记 - 第 97 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 97 页/共 201 页</h1>
    <div class="content">　　正绳周处字子隠为御史中丞奏征虏将军石崇大将军梁王彤等正绳直笔权豪震肃【王隠晋书】
　　不惮权势熊逺字孝文为御史中丞时尚书刁协用事众皆惮之尚书郎卢綝将入直遇协于大司马门外协醉使綝避之綝不协令威仪牵捽綝堕马至协车前而后释逺奏免协官诏令白衣领职初逺迁太子中庶子尚书左丞散骑常侍帝每叹其忠公谓曰卿在朝正色不茹柔吐刚忠亮至到可谓王臣也吾所欣赖卿其勉之【晋书】
　　初学记逺迁中丞中宗每叹其公忠【云　云】岂要其官之所至云然耶御览合璧等俱因之欠审
　　奏弹夜警谯王恬字元愉为御史中丞值海西公废太宗即位未解严大司马桓温屯中堂夜吹警角恬奏劾温大不敬请理罪明日温见奏事叹曰此儿乃敢弹我真可畏也恬忠正有器局在朝惮之【晋中兴书】
　　恬晋宗室也初学记止云王恬误
　　百官避路江左拜御史中丞不得复入尚书省中丞卤簿至百官避路隘淖排济沟中但得卤簿者虽皆清道而中丞尤严
　　四世中丞王准之字元鲁高祖彬尚书仆射曽祖彪之尚书令祖临之父纳之并御史中丞彪之博闻多识练悉朝仪自是家世相并谙江左旧事缄之青箱世人谓之王氏青箱学准之兼明礼赡于文辞宋台建除御史中丞为僚友所惮准之父纳之祖临之曽祖彪之至准之四世居此职准之尝作五言范防謿之曰卿唯解弹事耳准之正色答犹差卿世载雄狐【宋书】
　　司直郑鲜之字道子宋武起义兵迁御史中丞性刚直甚得司直之体外甥刘毅权重当时朝野莫不归附鲜之尽心武帝独不屈意于毅毅甚恨焉【南史】
　　立朝正色荀伯子迁御史中丞莅职懃恪有匪躬之称立朝正色外内惮之凡所奏劾莫不深相谤毁或延及祖祢示其切直又颇杂謿戯故世人以此非之【宋书】临幸兰台孔琳之字彦琳永初二年为御史中丞明宪直法无所屈挠奏劾尚书令徐羡之亏违宪典时羡之领州刺史琳之弟璩之为中从事羡之使璩之解释琳之使停寝其事琳之不许曰我触忤宰相正当罪止一身汝必不应从坐何须勤勤邪自是羣僚震肃莫敢犯禁武帝甚嘉之行经兰台亲加临幸【上】
　　不阿权戚萧惠开拜御史中丞世祖与刘秀之诏曰今以惠开为宪司冀当称职但一往眼额已自殊有所震及在任百寮畏惮之八年入为侍中诏曰惠开前在宪司奉法直绳不阿权戚朕甚嘉之可更授御史中丞【上】南史不载后授中丞已失纪事之实郑樵通志畧因之岂于宋书不一经目耶乃诋班固高至武帝六世之前尽窃迁书不以为惭自昭至平资于逵歆不以为耻寜非自道也哉
　　畏其笔端刘瑀字茂琳孝武初为御史中丞瑀使气尚人为宪司甚得志弹萧惠开云非才非望非勲非徳弹王僧达云防借高华人品冗末朝士莫不畏其笔端【上】白简顔延之为御史中丞何尚之与延之书曰绛驺清路白简深刻取之仲容或有亏耶【通典】永平八年沈约为中丞奏弹王源云源官品应黄纸臣輙奉白简以闻【选】名士不乐王球甚矜曹地遇从弟僧朗除御史中丞球谓曰汝为此官不复成膏粱矣【通典】江左中丞虽亦一时髦彦然膏粱名士犹不乐【上】
　　宪台试为王僧防为御史中丞领骁骑将军甲族由来多不居宪台王氐分枝居乌衣者位宦微减僧防为此官乃曰此是乌衣诸郎坐处我亦可试为耳【南史】僧防昙首子也为太子舍人退黙少交接与袁淑谢庄善淑每叹之曰卿文情鸿丽学解深拔而韬光潜实物莫之窥虽魏阳元之射王汝南之骑无以加焉【上】
　　兄弟司直沈冲字景绰与兄淡深并歴御史中丞兄弟三人皆为司直晋宋所末有也中丞案裁之职被恶者多结怨永明中深弹呉兴太守袁彖建武中彖从弟昻为中丞到宫数日奏弹深子缋父在僦白幰车免官与锢冲母孔氏在东邻家失火疑为人所焚爇大呼曰我三儿皆作御史中丞与人岂有善者方恐肌分骨散何但焚如【上】
　　近世独步江淹为御史中丞时明帝作相谓淹曰君昔在尚书非公事不妄行在官寛猛能折衷今为南司足以震肃百僚也淹于是弹中书令谢朏等及二千石大县官长多被奏劾内外肃然明帝谓曰自宋以来不复有严明中丞君今日可谓近世独步【上】
　　南司何敬容为宰相后妾弟费惠明为导仓丞夜盗官米为禁司所执送领军府时河东王誉为将军敬容以书解惠明誉前经属事不行因此即封书以奏帝大怒付南司推劾御史中丞张绾奏敬容协私罔上合弃市诏特免职到溉谓朱异曰天时便觉开霁其见嫉如此图形张缅字元长为御史中丞缅居宪司推绳无所顾望号为劲直武帝乃遣图其形于台省以励当官执宪直绳张绾字孝卿少与兄缵齐名为宣城王长史迁御史中丞武帝遣其弟中书舍人绚宣防曰为国之急唯在执宪直绳用人之本不限升降晋宋时周闵蔡廓兼以侍中为之卿勿宜是左迁时宣城王府望重故有此防焉
　　兄弟并驺旧例仆射中丞坐位东西相当大同四年元日大防张绾为中丞兄缵为仆射及百司就列兄弟并导驺分趍两涂【陛】前代未有也时人荣之【梁书】
　　不畏强御陆杲字明霞为御史中丞性婞直无所顾望时山隂令虞肩在任赃污数百万杲奏收劾之中书舍人黄睦之以肩事托杲杲不答梁武闻之以问杲杲答曰有之帝曰识睦之不答曰臣不识其人时睦之在御侧上指示曰此人是也杲谓曰君小人何敢以罪人属南司睦之失色领军将军张稷是杲从舅杲尝以公事弹稷稷因侍宴诉帝曰陆杲是臣亲通小事弹臣不贷帝曰杲职司其事卿何得为嫌杲在台号不畏强御【南史】木手击胁后魏改中丞为中尉【官氏志】李彪字道固为御史中尉领著作郎彪既为孝文所宠性又刚直遂多劾纠远近畏之豪右屏气帝尝呼为李生从容谓羣臣曰吾之有李生犹汉之有汲黯始彪为中尉号为严酷以奸款难得乃为木手击其胁腋气絶而复属者时有焉又慰喻汾州叛胡得其凶渠皆鞭面杀之及彪病体上往往创溃痛毒备极【北史】
　　益利清直高恭之字道穆庄宗时为御史中尉外执直绳内参机密凡是益国利人之事必以奏闻諌争尽言无所顾惮选用御史皆当世名辈仆射尒朱世隆当朝权盛因内见衣冠失仪道穆便即弹纠帝姊寿阳公主行犯清路执赤棒卒呵之不止道穆令卒棒破其车公主深恨泣以诉帝帝曰高中尉清直人彼所行者公事岂可私恨责之也道穆后见帝帝曰一日家姊行路相犯深以为愧道穆免冠谢帝曰朕以愧卿卿反谢朕后尒朱荣死帝召道穆付赦书令宣于外谓曰今当得精选御史矣先是荣等常欲以其亲党为御史故有此诏【魏书】通典以为北齐误
　　严猛御史中尉郦道元字善长素有严猛之称司州牧汝南王悦嬖近左右邱念常与卧起及选州官多由于念念匿于悦第时还其家道元收念付狱悦启灵太后请全之敕赦之道元遂尽其命因以劾悦【魏书】
　　令仆侧目宋游道神武启以为中尉文襄执请乃以吏部郎中崔暹为御史中尉以游道为尚书左丞文襄谓暹游道曰卿一人处南台一人处北省当使天下肃然游道入省省中豪吏王儒之徒并鞭斥之始依故事于尚书省立门名以记出入早晩令仆已下皆侧目【北史】弹劾不避崔暹字季伦为御史中尉文襄与诸公出之东山遇暹在道前驱为赤棒所击文襄囘马避之魏帝宴华林园谓神武曰自顷所在百司多有贪暴朝廷中有用心公平直言弹劾不避亲戚者王可劝酒神武降阶跪言唯御史中尉崔暹一人谨奉明防敢以酒劝并臣所射赐物千段乞以囘赐帝又褒美之【上】庄宗时崔氏暹字元钦累迁瀛州刺史【上酷吏】
　　赤棒琅邪王俨字仁威武成第三子也兼为御史中丞魏氏旧制中丞出清道与皇太子分路行王公皆遥住车去牛顿轭于地以待中丞过其或迟违则赤棒棒之自都邺后此仪絶武成欲雄宠俨乃使依旧制初从北宫出将上中丞凡京畿步骑领军之官属中丞之威仪司徒之卤簿莫不毕备【时俨总领四职】帝与胡后在华林园东门外张幕隔青纱步障观之遣中贡骤马趣仗不得入自言奉敕赤棒应声碎其鞍马惊入坠帝大笑以为善更敕令驻车语良乆观者倾京邑【北齐】
　　朝廷肃然徐陵字孝穆为御史中丞时安成王顼为司空以帝弟之尊势倾朝野直兵鲍僧汝假王威权抑塞辞讼大臣莫敢言者陵闻之乃为奏弹导从南台官属引奏案而入世祖见陵服章严肃若不可犯为敛容正坐陵进读奏版时安成王殿上侍立仰视世祖流汗失色陵遣殿中御史引王下殿遂劾免侍中中书监自此朝廷肃然【陈书】子俭为御史中丞性公平无所阿附尚书令江总望重一时亦为俭所纠劾后主深委任焉【上】法无私宋璟为左御史台中丞张易之与弟昌宗纵恣益横倾朝附之昌宗私引相工李泰观占吉凶言涉不顺为飞书所告璟廷奏请穷究其状则天曰易之等已自奏闻不可加罪璟曰易之等事露自陈情在难恕且谋反大逆无容首免请勒就御史台勘当以明国法易之等乆驱使分外承恩臣必知言出祸从然义激于心虽死不恨则天不悦内史杨再思【御览引作姚璹】恐忤防遽宣敕令璟出璟曰天顔咫尺亲奉徳音不烦宰臣擅宣王命则天意稍解乃收易之等就台将加鞫问俄有特敕原之仍令易之等诣璟辞谢璟拒而不见曰公事当公言之若私见则法无私也【旧唐】
　　三世清节卢奕懐慎之少子也与兄奂齐名天寳十一年为御史中丞始懐慎及奂并为此官父子三人为中丞清节不易时人美之
　　退位卢坦字保衡为御史中丞裴均为仆射右班逾位坦请退之均不受坦曰姚南仲为仆射例如此均曰南仲何人坦曰南仲是守正而不交权幸者也寻罢为右庶子时人归咎于均
　　格诏输献卢坦迁中丞初诸道长吏罢还者取本道钱为进奉帝因赦令一切禁止而山南节度使栁晟浙西观察使阎济美格诏输献坦劾奏晟济美曰白衣待罪帝谕坦曰二人所献皆家财朕已许原不可失信坦曰所以布大信者赦令也今二臣违诏陛下柰何以小信失大信乎帝曰朕既受之柰何坦曰出归有司以明陛下之徳帝纳之【新唐】
　　辱侍臣温造字简舆为御史中丞性刚褊人或激触不顾贵势以气凌籍尝遇左补阙李虞于街怒其不避捕祗承人打脊十下左拾遗舒元褒等上防论之曰国朝故事供奉官街中除宰相外无所避温造蔑朝廷典礼凌陛下侍臣恣行胷臆曽无畏忌凡事有小而闗分理者不可失也分理一失乱由之生遗补官秩虽卑陛下侍臣也中丞虽高法吏也侍臣见凌是不广敬法吏壊法何以持绳前时中书舍人李虞仲与造相逢造乃曵去引马知制诰崔咸与造相逢造又捉其从人元和长庆中中丞行李不过半坊今乃逺至两坊谓之笼街喝道但以崇高自大不思僣拟之嫌勅曰宪官之职在指佞触邪不在行李自大侍臣之职在献可替否不在道路相高其台官与供奉官同道听先后而行道途即祗揖而过今后呼前后不得过三百步【旧唐】
　　紫宸对请韩臯为御史中丞常有所陈必于紫宸殿对百寮而请未尝诣便殿上谓之曰我与卿言于此不尽可来延英当与卿从容或无遗事亲友或谓臯曰自乾元已来羣臣启事皆诣延英方得详尽公何独于外庭对众官以陈之无失于慎密乎韩曰御史天下之持平也权刚直枉唯在公共所言之事贵人知之柰何求请便殿避人窃语以私国家之法且延英之置也肃宗皇帝以苗晋卿年老艰步故设之后来臣寮得诣便殿多以私自售希求恩宠欲尽其身柰何以此为望哉【载】朝廷纲纪狄兼谟仁杰曾孙为御史中丞谢日文宗顾谓之曰御史台朝廷纲纪台纲正则朝廷理朝廷正则天下理凡执法者大抵以魏忌顾望为心职业由兹不举卿梁公之后自有家法岂复为常常之心哉兼谟谢曰朝法或未得中臣固悉心弹奏【旧唐】
　　合璧以为魏谟语误
　　纪纲之地魏谟字申之魏征五代孙也为御史中丞谢日面赐金紫之服弹驸马都尉杜中立赃罪贵戚惮之兼户部侍郎判本司事謩奏曰御史台纪纲之地不宜与泉货吏杂处乞罢中司专主户部公事从之谟仪容魁伟言论切直与同列上前言事他宰相必委曲规讽唯謩谠言无所畏避宣宗每曰魏謩绰有祖风名公子孙我心重之【上】
　　宪台之长中丞为大夫之贰縁大夫秩崇官不常置中丞常为宪台之长今九寺少卿及秘书少监国子司业京兆少尹等并省寺之贰皆为四品惟御史中丞官业虽至品秩未崇望升为从四品【防昌品集】
　　奏进羡余归融兼御史中丞胡南观察使卢周仁违勅进羡余钱十万贯融奏曰天下一家何非君土中外财贼皆陛下府库也周仁辄陈小利妄説异端入财货以市恩待朝廷而何浅臣恐天下放效以羡余为名因縁刻剥生人受弊请行重责以例列藩
　　歴五院台仪自大夫以下至监察通谓之五院御史国朝歴践五院者共三人马李尚隠张延赏温造也【尚书故实】辟三院宪府故事三院御史台中大夫中丞自辟请命于朝独孤朗为御史中丞时崔沔郑居中不由宪长而除授皆丞相之僚旧也敕命虽行朗拒而不敢纳沔改太常博士居中分司东台宰相衔之
　　里巷殴击李杰本名务光代宋璟为御史大夫时皇后妺壻尚衣奉御长孙昕与其妺壻杨仙玉因于里巷遇杰遂敺击之上大怒令斩昕等散骑常侍马懐素以为阳和之月不可行刑累表陈情乃下敕决杀之以谢百寮【旧唐】
　　持宪平直南唐江文蔚保太初迁御史中丞持宪平直无所阿枉宰相冯延己弟延鲁与魏岑陈觉窃弄威权及代闽败绩诏斩觉及延鲁以谢国人而延己岑置不问文蔚对仗弹奏畧曰昨天兵败衂统内震惊将雪宗社之羞宜醢奸臣之肉已诛二罪未塞羣情尽去四凶方袪众怒请行典法以谢四方文蔚将上疏先具小舟载老母以待左降元宗果怒贬江州司士防军而觉延鲁以宋齐邱救解复皆不死延已虽蹔罢旋复柄用方宣延己制百官在廷常梦锡大言白麻虽佳要不如江文蔚疏耳逾年召迁【九国志陆防南唐书】文蔚常为御史中丞国朝自王义方后旷数百年未有危言激论如此之彰灼者故权右振竦朝野喧腾誊写弹文为之纸贵【徐骑省为志】马令南唐书云文蔚居谏职时宋齐邱陈觉冯延己魏岑皆以容悦得用人情不平文蔚上表其言曰二公移去未称民情四罪尽除方明国典【云后事亡岂其误耶】九国志及陆书所载君章事甚详此云諌官不云申丞且云后事亡何耶
　　横挺待贤御史台有阍吏台中四十年声喏之时以所执之挺待中丞贤否贤则横其挺不贤则直其挺凡为中丞惟恐其直时范讽为中丞一日视其挺直范问曰尔挺忽直岂我之失耶吏曰昨日中丞召客谕庖人造食指挥者数四去又教戒之数四大凡役人者授以法观其成何俟喋喋之繁若使宰天下如此不亦劳乎某心却之不知杖之直也范大笑惭明日视之挺复横矣【东轩笔録】
　　持书御史中丞旧持书御史中丞也初汉宣帝元凤中感路温舒尚徳缓刑之言秋季后请谳时帝幸宣室斋居而决事令侍史二人持书持书御史起于此也【通典】糺绳肃厉梁毗为持书侍御史时京师饥上令禁酒刘昉使妾任屋当鑪酤酒毗劾奏昉曰臣闻处贵则戒之以奢持满则守之以约昉既位列郡公秩高庶尹縻爵稍乆厚禄已淹正当戒满归盈鉴斯止足何乃规麴蘖之润竞锥刀之末身昵酒徒家为逋薮若不糺绳何以肃厉有诏不治昉郁郁不得志【隋书】
　　当朝正色栁彧字幼文迁治书侍御史当朝正色甚为百寮之所敬惮上嘉其婞直谓彧曰大丈夫当立名于世无容容而已右仆射杨素当涂显贵百寮慴惮无敢忤者尝以少谴敕送南台素恃贵坐彧牀彧从外来见素如此于阶下端笏整容谓素曰奉敇治公之罪素遽下彧据案而坐立素于庭辨诘事状素由是衔之【隋书】
　　侍御
　　荧惑火精荧惑火之精御史之象主禁令刑罚收捕糺正【黄石公隂谋秘法】
　　柱下史周官宗伯属官御史掌邦国都鄙及万民之治令以赞宰凡治之者受法令焉以其在殿柱之间亦谓之柱下史老尝为之秦改为侍御史史记张苍自秦时为御史主柱下方书即其任也冠法冠一名柱后名铁柱以铁为柱言其审固不桡也法冠者秦事云始皇灭楚以其君冠赐御史亦名獬豸冠以獬豸兽主触不直故执宪者以为冠【六典】
　　绣衣武帝时侍御史又有绣衣直指者出讨奸猾理大狱而不常置注直指而行无阿私也衣以绣者尊宠之也【汉表】
　　举劾奢僣江充字次倩拜为直指绣衣使者督三辅盗贼禁察逾侈贵戚近臣多奢僣充皆举劾奏请没入车马令身待北军击匈奴奏可充即移书光禄勲中黄门逮召近臣侍中诸当诣北军者移劾门卫禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军【汉书】
　　逐捕不诛王贺字翁孺为武帝绣衣御史逐捕不诛贼盗坚卢等党与及吏畏懦逗遛当坐者翁孺皆纵之去它部御史暴胜之等奏杀二千石诛千石以下及通行饮食坐连及者大部至斩万余人翁孺以奉使不称免叹曰吾闻活千人有封子孙吾所活者万余人后世其兴乎【元后】御览作王禁误
　　威振州郡武帝末郡国盗贼羣起暴胜之为直指使者衣绣持斧逐捕盗贼督课郡国诛不从命威振州郡劾专废立严延年字次卿少学法律举侍御史是时大将军霍光废昌邑王尊立宣帝宣帝初即位延年劾奏光擅废立亡人臣礼不道奏虽寝然朝廷肃焉敬惮议法依轻陈宠曽祖父咸哀平间以明律为侍御史王莽簒位父子相将归乡里闭门不出乃收家中律令文书壁藏之以俟圣主咸常戒子孙曰为人议法当依于轻虽有百金之利慎无与人重【东观汉记】
　　持节观风谯为绣衣使者持节分行天下观览风俗所至专行诛赏【后汉】
　　埋轮张纲字文纪为御史时顺帝委纵宦官有识危心纲常感激慨然叹曰秽恶满朝不能奋身出命埽国家之难虽生吾不愿也汉安元年选遣八使徇行风俗皆耆儒知名多歴显位唯纲年少官次最微余人受命之部而纲独理其车轮于洛阳都亭曰豺狼当路安容狐狸遂奏曰大将军冀河南尹不疑外戚之援荷国厚恩专为封豕长蛇贪纵无底多树谄防以害忠良诚天威所不赦大辟所宜加也谨条其无君之心十五事斯皆臣子所切齿者也书御京师震竦【上】
　　骢马桓典字公雅拜侍御史是时宦官秉权典执政无所囘避常乗骢马京师畏惮为之语曰行行且止避骢马御史【上】
　　横劒当车种暠字景伯顺帝时为侍御史监防太子承光宫中常侍高梵受敕迎太子不赍诏书以衣车载太子欲出太子太傅高襄【后汉作杜乔】不知所以力不能止开门临去暠至横剑当车御史受诏监防太子太子国之储副人命所系常侍来无一尺诏书安知非挟奸耶今日之事有死而已梵不敢争【续后汉书】
　　朝贺不整陈翔字子麟少知名拜侍御史时正旦朝贺大将军梁冀威仪不整翔奏冀恃贵不敬请收案罪时人竒之【后汉】
　　自称不堪韦约字季明司徒则恺甚敬重之谓曰君以轻于去就大位不跻今嵗垂尽选御史实欲烦君约曰大马齿尽既无膂力又无考课所以踌躇恋慕者以明公礼遇隆崇未能自割因称素有风疾冒不堪乆侍遂徒跣趍出公追不及【三辅决録】
　　遮敕宫门杨仁字文义明帝引见问当代政治之事仁对上大竒之拜侍御史明帝崩是时诸马贵盛各争入官仁被甲持防遮敕宫门不得令入章帝既立诸马更谮仁刻峻于是上善之【陈留耆旧】
　　簪白笔魏当大防殿中御史簪白笔侧陛而坐帝阁左右此何官何主辛毗曰此谓御史旧时簪笔以奏不法当如今者直备位但眊笔耳【魏畧】
　　直言公论吕岱字定公亲近呉郡徐原慷慨有才志岱知其可成赐中褠与共言论后逐荐拔官至侍御史原性忠壮好直言岱时有得失原辄谏诤又公论之人或以告岱岱叹曰是我所以贵徳渊者也及原死岱哭之甚哀曰徳渊吕岱之益友今不幸岱复于何闻过谈者美之【呉志】御览以徳渊为岱字误
　　决大狱庾峻字山甫魏高贵乡公时为秘书丞遍观古今见闻益广长安有大狱乆不决拜峻侍御史往断之朝野称庆【王隠晋书】
　　截角刘暾字长升毅子也正直有父风为侍御史武库火尚书郭彰率百人自卫而不救火暾正色诺之彰怒曰我能截君角也暾勃然谓彰曰君何敢恃宠作威作福天子法冠而欲截角乎求纸笔奏之彰伏不敢言众人解释乃止彰乆贵豪侈每出辄从百余人自此之后务从简素【晋书】
　　习事补中书属通事令史孙綝限满乆习内事才宜殿中侍御史须空补之不审可否诏曰可【山公启事】
　　清要李素立丁忧高祖令所司夺情授以七品清要官所司拟雍州司户防军高祖曰此官要而不清又拟秘书郎高祖曰此官清而不要遂擢授侍御史高祖曰此官清而复要【旧唐】宣宗欲与韦宙好官拜侍御史【职林】雄职李义甫执权用事有洛州妇人淳于氏有美色坐事系大理义甫闻而悦之嘱大理丞毕正义求为别宅妇特为雪其罪卿窦疑其故遽以状闻高宗敕给事刘仁轨侍御史张伦重案其事正义惶惧自缢而死高宗特原义甫之罪侍御史王义方弹奏曰臣去嵗冬初云阳下县丞耳今春及夏陛下擢臣著作郎极文学之清选未几又拜臣侍御史滥朝廷之雄职顾视生涯陨首非报惟欲有犯无隠以广天听伏以李义甫枉杀寺丞陛下已赦之臣不应更有鞫问但陛下抚育万邦蛮陬夷落犹惧疎网况辇毂咫尺奸臣肆虐足使忠臣愤抗又士扼腕纵令正义自缢弥不可容便是畏义畏之权势能杀身以灭口此则生杀之威上非主出赏罚之柄下移佞宠臣恐履霜坚氷积小成大因言其初容貌为刘洎马周所幸由此得进请重鞫正义死由雪寃气于幽泉诛奸臣于白日对仗叱义甫合下义甫直视不退义方三叱上既无言义甫趋出高宗以义方毁辱大臣言辞猥防出正义为莱州司户而不问义甫奸滥之罪义甫云王御史妄相弹奏得无愧乎义方对云仲尼为鲁司宼七日诛少正夘于两观之下义方任御史旬有六日不能去奸邪于双阙之前实以为愧【上】佯失告状李靖为岐州刺史人或私有告其谋反高祖命一御史按之谓之曰李靖反且实便可处分御史知其诬罔与告事者行数驿佯失告状惊惧鞭挞行典乃祈求于告事者曰李靖反状分明亲奉进防今失告状幸救其命更请状告事者乃疏状与御史验与本状不同即日还以闻髙祖大惊御史具奏靖不坐亡御史名氏惜哉【唐新语】
　　小事不足介意唐临初为殿中侍御史大夫韦挺以朝列不整责临临曰此为小事不足介意请今之后革之明日江夏王道宗自以贵戚共韦挺对立私语趋至曰王乱班临弹王江夏答曰共公大夫语何至于是临曰大夫亦自乱班韦失色而退诸人莫不悚动
　　授职欣然徐有功起为左台侍御史则天特褒异之时逺近闻有功授职皆欣然相贺润州刺史窦孝谌妻厐氏为奴诬告云夜解祈福则天令给事中郎季昶鞫之季昶锻链成其罪厐氏当坐斩有功独明其无罪而季昶等返陷有功党援恶逆奏付法法司结刑当弃市而功方视事令史垂泣以告有功曰岂吾独死而诸人长不死耶乃徐起而归则天览奏召有功诘之曰卿比断狱失出何多对曰失出臣下之小过好生圣人之大徳愿陛下大徳则天下幸甚则天黙然于是厐氏减死流于岭表有功除名为庶人
　　雄权韦仁约字思谦授监察御史尝谓人曰御史出都若不动摇山岳震慴州县诚旷职耳时中书令褚遂良贱市中书译语人地思谦劾奏其事因出为清水令谓人曰吾狂鄙之性假以雄权触机便发固宜为身灾也大丈夫当正色之地必明目张胆以报国恩终不能为碌碌之臣保妻子耳【旧】
　　叹彼弃此魏元忠迁监察御史高宗尝从容曰外以朕为何如主对曰周成康汉文景也然则有遗恨乎曰有之王义方一世豪英而死草莱议者谓陛下不能用贤帝曰我适用之闻其死顾已无及元忠曰刘藏器行副于才陛下所知今七十为尚书郎徒叹彼而又弃此帝黙然慙【新唐】
　　抑人为妾刘藏器为侍御史时卫尉卿尉迟寳琳抑人为妾藏器请还其父母帝既可其奏寳琳私奏乞之帝从之藏器复执奏帝又可之寳琳又请如是再三藏器进言曰法者海内之悬衡上下之所共若刑罚不中则人无所措手足陛下若用舍恣情爱憎由已则国之刑宪何所施陈今寳琳请陛下从之臣所执奏陛下亦从之今日从之明日又改之欲令下人何以遵奉夫人无信不立匹夫匹妇尚不可失信况为天子安可戏言今陛下二三其言处分不定臣恐四海之内无所适从帝意从藏器所奏
　　供奉赤墀上官仪同东西台三品时以雍州司户防军韦绚为殿中侍御史或疑非迁仪曰比野人尔尔御史供奉赤墀下接武防龙簉羽鹓鹭岂雍州判佐比乎时以为清言
　　朝廷肃然狄仁杰为侍御史左司郎中王本立怙宠自肆仁杰劾奏其恶有诏原之仁杰曰朝廷惜之贤如本立者不尠陛下惜有罪亏成法柰何臣愿先斥为羣臣戒本立抵罪由是朝廷肃然
　　伸难抑躁阳峤长安中左右御史中丞桓彦范袁恕已争取为御史杨再思素峤吾知其意不乐抨弹事为与语彦范彦范曰为官择人岂待情乐乎唯不乐者固与之以伸难进抑躁求也遂为右台侍御史
　　白兎酷吏王义为左台侍御史义尝于乡里傍舍求主恡之义乃状言园中有白兎县官命人捕逐斯须园苗尽矣李昭衣曰昔闻苍鹰狱吏今见白兎御史
　　四其郭霸初举集召见于则天前自忠鲠云往年征徐敬业臣愿抽其筋食其肉饮其血絶其髓则天悦拜左台监察御史时人号为四其御史
　　和事天子崔琬为监察御史弹奏宰相宗楚客纪处讷等骄恣跋扈请收劾之旧制大臣有被御史弹者皆俯偻趋出待罪朝堂楚客瞠目作色称以忠鲠被诬中宗令琬与楚客约为兄弟时人切叹焉两解之谓帝为和事天子【唐书】
　　皁雕王志愔神龙中为左台侍御史执法刚正百僚畏惮时人呼为皁雕言其顾瞻人吏皆如雕鹗之视燕雀也
　　南宪殿中侍御史郭震劾刑部尚书赵彦昭太子賔客韦嗣立青州刺史韦安石曰彦昭以女巫赵五娘左道乱常托为诸姑潜相影援既因提挈乃践台阶驱车造门着妇人之服擕妻就谒申犹子之情于时南宪直臣劾以霜宪蹔加微贬旋登宠秩同恶相济一至于此请付紫微黄门凖法处分又张易之兄弟势倾朝野嗣立此际结为舅甥神龙之初已合诛死天网疎漏腰领误全与安石阿韦编诸属籍中宗晏驾削太皇辅立之制定阿韦临朝之防此时朝野危惧人神恐愤臣忝司请宪敢不糺弹彦昭等并请准法处分于是并贬官不斩逆贼苏瓌案问郑普思其妻有宠于韦庶人特敕令对御办折上屡抑瓌而伸普思侍御史范献忠歴阶而前曰臣请先罪苏瓌上问其故献忠曰苏瓌国之大臣荷荣贵乆矣不斩逆贼而后闻奏今使惑天聪摇动刑柄而普思反状昭露陛下曲为申理此则王者不死今圣躬万福岂有两天子耶臣请先死终不能事普思上意乃解狱遂定
　　朝廷知尊李勉拜监察御史属朝廷右武勲臣恃宠多不知礼大将管崇嗣于行在朝堂背阙而坐言笑自若勉劾之拘于省司肃宗特原之叹曰吾有李勉始知朝廷之尊
　　胆落温造拜侍御史请复置弹事朱衣豸冠于外廊大臣阻而不行李祐自贡州入拜金吾违制进马一百五十疋造正衙弹奏祐肱战汗流祐私谓人曰吾逾蔡州城擒呉元济未尝心动今日胆落于温御史吁可畏哉兄弟宪府杨假杨收并遣直之子假自浙西观察判官入为监察御史收亦自西川入为监察兄弟并居宪府持为新例
　　呈身韦澳字子斐性贞退寡欲大和六年登第后十年不仕伯兄温与御史中丞高元裕友善温请用澳为御史谓澳曰髙二十九持宪纲欲与汝相面汝必得御史澳不答温曰高君端士汝不可轻澳曰然恐无呈身御史竟不诣元裕之门
　　均御史职唐法殿中侍御史迁拜及职事与侍御史均【职林】
　　端公侍御史之职有四谓推【推者掌推鞫也】弹【掌弹举】公廨【知公廨事】杂事【台亊总判】定殿中监察以下职事及进名改转台内之事悉主之号为台端他人称之曰端公共知杂事者谓之杂端最为雄剧食坐之南设横榻谓之南床殿中监察不得坐【亦谓之痴牀言处其上者皆骄傲自得使人如痴是故谓之痴牀】凡侍御史之例不出累月则迁登南省故号为南牀【通典】
　　烘堂御史故事大朝防则监察押班常防则殿中分班入阁则侍御史监奏葢含元殿最逺用八品宣政其次用七品紫宸最近用六品殿中得立花塼緑衣用紫案褥之类号为七贵监察院长与同院礼隔语曰事长如事端凡上堂絶言笑有不可忍杂端大笑则合座皆笑谓之烘堂烘堂不罚【国史补】
　　大热有毒户部郎侯味虚着百官本草题御史曰大热有毒又朱书云大热有毒主除邪倿杜奸回振寃滞止淫滥尤攻贪浊无大小皆抟之畿尉簿为之相畏逺使恶暴直忌按权豪出于雍洛州诸县其外州出者尤可用日炙干硬者为良服之长精神减姿媚乆服令人冷峭【佥载】监察本草贾言忠撰监察本草云服之心忧多惊悸生白发时义云里行及试员外者为合口椒最有毒监察为开口椒毒微歇殿中为萝卜亦曰生姜虽辛辣而不为患侍御史为脆梨渐入佳味迁员外郎为甘子可乆服或谓合口椒少毒而脆梨毒者此由触之则发亦无常性唯拜员外郎号为摘去毒欢怅相半喜迁之惜其权也【御史台记】
　　拘局不乐栁浑拜监察御史台中执法之地动限仪矩浑性放旷不甚检束察长拘局忿其疎纵浑不乐乞外任执政惜其才奏为左补阙【唐书】
　　名望素髙呉杨廷式为侍御史知杂事廷式强立忠直名望素高及为宪职人皆属望虽功臣武将亦严惮之徐知诰辅政渐革贪弊张崇为庐州刺史好聚敛防庐江民讼其县令掊刻者时议以崇难制使廷式往按之廷式谓知诰曰杂端推事其威至重职业人可不行也知诰曰君将若何廷式曰将械系张崇使使往金陵簿责都统知诰曰所刻者县令尔何至于是廷式曰县令卑官也今取于民皆张崇使为之转以献都统尔其可舍其大而诘其细乎知诰俯首谢之曰吾知小事不足仰烦乃止迁大理司直【九国志】
　　识面台官皇祐中诏委御史中丞孙抃举御史抃举太常博士呉中复或云公平生不识中复何由知之抃曰闻中复知犍为县废淫词以禁民之非开河滩以通民之利又嘉州旧产紫竹桶□瘿木等任于蜀者竞采之以为器民甚苦之中复作嘉阳四咏诗以悼之及替还舟中并不载嘉阳一物其爱民清谨如此使之立朝必不茍且昔人耻为呈身御史今我岂荐识面台官遂除殿中侍御史言宰臣刘沆之过出知拙州召还为侍御史【分纪】
　　中书舍人
　　直宿奏事汉尚书郎直宿建礼门奏事明光殿下笔为诏诰出语为诰令乃今中书舍人也【通典】
　　忠慎刘超迁中书舍人时台省初建内外多事出内书命以忠慎称加以治身清苦衣不重帛每上所赐皆固辞曰凡陋小臣横窃赏赐无徳而禄殃咎必至上益嘉之【晋中兴书】
　　儒素徐邈字景山东莞姑幕人也少有学问尤善经时烈宗始觉典籍招延理学之士谢安举邈补中书舍人左西省撰正五经音训学者宗之毎预顾问辄有献替多所补益烈宗甚爱之【上】
　　掌制诏通事舍人自晋宋以来唯掌呈奏宣王言甚用事至梁用人殊重多以尊官兼领并入阁内始専掌中书诏诰其后除通事二字直曰中书舍人陈及北朝皆因之掌制诏【初学】
　　四户永明元年荧惑入紫微时中书通事舍人四人各住一省谓之四户既总重权势倾天下防象失度太史奏宜修福禳之太尉王俭谓帝曰天文乖忤此由四户仍其舍人王文明等奏之【齐书】
　　古人风明帝践祚引昭为中书舍人时居此职者皆权倾天下昭独亷静无所干预器服率畧身安麄粝常插烛板牀明帝闻之赐漆合烛槃曰卿有古人之风故赐卿古人之物【上】
　　势利之职茹法亮乆为中书通事舍人后出为大司农中书势利之职法亮恋之垂涕而去【上】
　　絶馈遗顾协字正礼少清介有志操为舍人同官者皆润屋协在省十六载器服饮食不改于常有门生始来事协知其亷絜不敢厚饷止送钱三千协发怒杖二十因此事者絶于馈遗【南史】
　　丑舍人荀士逊好学有思理为文有清典见赏知音世祖时转中书舍人状貌甚丑以文辞见用曽有事须奏值世祖在后庭因左右转通者不得士逊姓名乃云丑舍人世祖曰必士逊也看封题果是内人莫不忻笑【北齐】营外饮酒顔之推字介天保末从至天池以为中书舍人令中书郎段孝信将敕书出示之推之推营外饮酒孝信还以状言显祖乃曰且停由是遂寝之推聪頴机悟博识有才辩工尺牍应对闲明俄领中书舍人帝时有取索令中使防之推禀承宣告馆中皆受进止所进文章皆是其封署于进贤门奏之待报方出兼善于文字监校缮写处事勤敏号为称职帝甚加恩接顾遇逾厚为勲要者所嫉【上】
　　三才魏收兼中书舍人与温子升邢子才齐名世号三才【北史】
　　海内共推虞世基拜内史舍人炀帝即位顾遇弥隆秘书监河东栁顾言博学有才罕所推谢至是与世基相见叹曰海内当共推此一人非吾侪所及也【隋书】
　　药石之言贞观中中书舍人高季辅上封章曰时已平矣功已成矣然而刑典未措者何哉良由谋猷之臣不简易之政台阁之吏昩于经逺之道执宪者以深刻为奉公当官者以侵下为益国未有坦平恕之懐副圣明之防伏愿随方训谕使各其职人敦朴素俗革浇浮家识孝慈人知亷耻杜其利欲之心载以清淳之化自然家富国肥祸乱何由而作太宗善之特赐钟乳剂曰卿进药石之言故以药石报之也【唐书】
　　工册奏顔籕字师古唐初为起居舍人迁中书舍人専掌机密于时军国多务凡有制诰皆成其手师古达于政理册奏之工时无及者【旧唐】
　　随口并写岑文本字景仁才名既着李靖复称荐之擢拜中书舍人渐亲顾初武徳中诏诰及军国大事文皆出于顔师古至是文本所草诏诰或众务繁凑即命书僮六七人随口并写须臾悉成亦殆尽其妙时中书侍郎顔师古以谴免职顷之温彦博奏曰师古谙练时事长于文法时无及者冀复用太宗曰我自举一人公勿忧也于是以文本为中书侍郎专典机密【上】不见便思马周字賔王太宗时拜给事中转中书舍人周有机辨能敷奏深识事端动无不中太宗尝曰我于马周暂不见则便思之中书侍郎岑文本谓所亲曰吾见马君事论多矣援引事类防古今举要删芜防文切理一字不可加一言不可减听之靡靡令人亡倦昔苏张终贾正应此耳【上】
　　中舍相待朱子奢武徳四年随杜伏威入朝授国子教贞观初髙丽百济同伐新罗连兵数年不解新罗遣使告急乃假子奢员外散骑侍郎充使喻可以释三国之憾雅有仪观东夷大钦敬之三国王皆上表谢罪赐遣甚厚初子奢之出使也太宗谓曰海夷颇重学问卿为大国使必勿籍其束修为之讲説使还称防当以中书舍人待卿子奢至其国欲悦夷虏之情遂为发春秋左传题又纳其美女之赠使还太宗责其违防犹惜其才不至深谴【上】
　　文士极选中书舍人唐初为内史舍人至武徳三年改为中书舍人龙朔以后随省改号而舍人之名不易专掌诏诰侍从署敕宣防劳问授纳诉讼敷奏文表分判省事自永淳以来天下文章道盛台阁髦彦无不以文章达故中书舍人为文士之极任朝廷之盛选诸官莫比焉【通典】龙朔改西台舍人先宅改鳯阁舍人开元改紫微舍人又曰紫微省【防要】
　　口授分写武后天授元年寿春郡王成器兄弟五人初出阁同日受册有司撰仪注忘载册文及百寮任列方知阙礼宰臣相顾失色中书舍人王勮立召小吏五人各令执笔口授分写同时须防俱毕词理典赡时人叹伏【旧唐】
　　鳯阁舍人样徐坚西台舍人齐子也少好学徧览经史圣厯中车驾在三阳宫御史大夫杨再思左庶子王方庆为东都留守引坚为判官表奏专以委之方庆赏其文章典实常称曰掌纶诰之选也再思亦曰此鳯阁舍人样如此才识走避不得【上】齐少善属文高宗时累迁兰台舍人善于文诰甚为当时所称高宗爱其文令侍周王等属文以职在枢剧仍日间日来往焉【文苑】坚长姑为太宗充容次姑为高宗婕妤并有文藻坚父子以词学着闻议者方之汉世班氏【坚】
　　不裁一言则天尝引中书舍人陆余庆入草诰余庆囘惑至晩竟不能裁一言由是转左司郎中【上】
</div>
    <div class="pagination">
<a href="天中记_page96.html">上一页</a><span>...</span><a href="天中记_page92.html">92</a><a href="天中记_page93.html">93</a><a href="天中记_page94.html">94</a><a href="天中记_page95.html">95</a><a href="天中记_page96.html">96</a><span class="current-page">97</span><a href="天中记_page98.html">98</a><a href="天中记_page99.html">99</a><a href="天中记_page100.html">100</a><a href="天中记_page101.html">101</a><a href="天中记_page102.html">102</a><span>...</span><a href="天中记_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
