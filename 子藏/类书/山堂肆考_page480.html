<!DOCTYPE html>
<html>
<head>
    <meta charset="UTF-8">
    <title>山堂肆考 - 第 480 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 480 页/共 632 页</h1>
    <div class="content">　　缀朱蠙
　　刘相鲁都赋纎纎丝履灿烂鲜新表以文綦缀以朱蠙
　　晋文自结
　　韩子曰晋文公与楚人战至鳯凰之陆丝履堕因自结之
　　楚昭旋取
　　见故人
　　蹑珠
　　赵平原君使人于楚欲夸楚弓劒室皆以珠玉饰之春申君宾客三千余人上客皆蹑珠履赵使大慙
　　曳革
　　见总尚书
　　原宪拖履
　　原宪拖履曳杖而行歌商颂
　　张良进履
　　见桥梁
　　御湿
　　南海有抱香木极柔弱不胜刀锯乘湿时刳而为履易如削既干则坚韧难成履虽猥大而轻遇风则飘而动夏月穿之可御湿气出大秦国
　　飞云
　　樵人直説白乐天烧丹于庐山草堂作飞云履绫为质四面以素绢作云朶染以四选香振履则如烟雾乐天着示山中道友曰吾足下生云计不久上升朱府矣
　　啸父补
　　列仙啸父冀州人在曲周市中补履数十年而不老
　　达磨携
　　见亡僧
　　穿角
　　东汉王遵业性恬素常着穿角履好事者毁新履而学之
　　高头
　　唐五行志文宗时呉越间织高头草履加绫縠前代所无夫履下物也纎草为之又非正服而被以文饰盖隂邪阘茸侈泰之象
　　养体
　　孙卿子曰麤丝之履可以养体
　　抵面
　　唐滕王元婴尝为典籖崔简妻郑氏嫚骂以履抵元婴面血流乃免
　　蹑履迎不疑
　　见谒见
　　饷履戏遥光
　　齐始安王遥光有躄疾人有饷履者以为已大被嫌恨
　　织履为业
　　汉先主少孤贫织履为业故曹公骂曰卖履舍长
　　效履别呼
　　清异録宣宗儒雅令有司效孔子履制进名鲁风鞵宰相诸王效之而微杀其式别呼为遵王履
　　令人给履
　　续阳秋江州刺史王造渊明渊明无履令从人脱履以给之语左右为彭泽作履左右请履度渊明于众坐伸脚及履至着而不疑
　　勅婢制履
　　见外兄弟
　　素圏
　　贾子曰天子黒方履诸侯素方履大夫素圏履又晋令士卒百工履色无过緑青白奴婢履色无过纯青
　　青丝
　　杜诗细软青丝履
　　赤舄　【已下舄】
　　诗豳风公孙硕肤赤舄几几注云赤舄冕服之舄也
　　黒舄
　　周礼冬官屦人掌王及后之服屦为赤舄黒舄赤繶黄繶青句注云凡舄之内有屦屦外又加以舄王赤舄下有白黒二舄后舄下有赤青二舄但言赤黒特言其尊者耳繶者缝中之紃赤繶者以赤丝为縁也黄繶者以黄丝为縁也句者屦头之枸谓之絇
　　金舄
　　诗小雅赤芾金舄防同有绎注云赤芾诸侯之服金舄赤舄而加金饰亦诸侯之服也
　　玉舄
　　岭表菖蒲涧有菖蒲一节九寸安期生服之飞去遗下玉舄
　　豹舄
　　左昭十二年楚子次于干谿以为之援雨雪王皮冠秦复陶翠被豹舄执鞭以出
　　鳬舄
　　见县尹
　　脱屦户外　【已下屦】
　　礼曲礼将上堂声必扬户外有二屦言闻则入言不闻则不入注云古人脱屦在户外客虽众脱屦于户内者惟长者一人言有二屦则并户内一屦为三人矣三人而所言不闻于外必是密谋故不入也
　　业屦牖上
　　孟子之滕馆于上宫有业屦于牖上馆人求之弗得
　　坐取
　　玉藻君子之饮酒也受一爵而色洒如也二爵而言言斯礼已三爵而油油以退退则坐取屦隐辟而后屦坐左纳右坐右纳左注云坐取屦跪而取屦也隐辟而后屦不敢向人而着屦也跪左足而纳右足之屦跪右足而纳左足之屦此纳屦之仪也
　　跪迁
　　曲礼侍坐于长者屦不上于堂解屦不敢当阶就屦跪而举之屏于侧乡长者而屦跪而迁屦俯而纳屦注云跪而迁屦者谓少者礼毕退去为长者所送则于阶侧跪取屦稍移之面向长者而着之也迁徙也俯而纳屦者谓既取屦因俯身向长者纳足而着之也
　　齐侯诛屦
　　见鬼
　　申侯供屦
　　左僖四年申侯见齐侯曰师老矣若出于东方而遇敌惧不可用也若出于陈郑之间共其资粮屝屦其可也齐侯説与之虎牢注云申侯郑大夫屝屦草屦也
　　窃署吏鞋　【已下鞋】
　　朝野佥载郑仁凯性贪猥为密州刺史家奴告曰鞋弊即呼公署吏鞋新者令上树采菓俾奴窃其鞋而去吏诉之仁凯曰刺史不是守鞋人
　　籍领军鞋
　　顔氏家训邺下一领军贪甚家僮八百后坐事伏法籍其家产麻鞋一屋其余财宝不可胜言
　　丝织
　　青州杂记青齐间有桃花一种盛开时垂丝二三尺者采之练以松脂逓相纒织成鞋履寄往都下人皆不辨为何物
　　钱系
　　见吏部侍郎
　　窃李泌鞋
　　唐李泌未相时宿内院旦起有窃泌鞋送帝所帝曰鞋者谐也当为弼谐事且谐矣
　　送安国鞋
　　宋张安国赠黄升卿送棕鞋诗编棕织蒲防作底轻凉坚密穏称趾帝庭无复梦丝絇上客还同贶珠履我家江南山水窟日日行山劳屐齿感君投赠欲别时布袜青鞋从此始亨衢知子方着脚直上云霄三万里泰阶歴尽即归来赤舄一双应几几
　　草屩　【已下屩】
　　炙毂子曰夏商以草为屩
　　丝屩
　　左氏曰菲丝为屩宫中妃嫔皆着之
　　卜式牧羊
　　汉卜式为郎在上林苑中布衣着屩而牧羊
　　志和钓鱼
　　唐张志和筑室越州东郭茨以生草椽栋不施斤斧豹带椶屩每钓鱼不设饵志不在鱼也
　　缕断不卖
　　东汉江夏刘勤家贫作屩供食尝作一量缕断置不卖勤出行妻卖以籴米勤归责妻欺取其直因弃不食
　　草细争蹑
　　唐朱桃椎结庐山中尝织草芒屩置道上见者曰此居士屩也为易米茗置其处辄取去终不与人接其为屩草柔细环结促密人争蹑之
　　蹑屩来説
　　见赏赐
　　着屩习行
　　褚彦囘父湛之宋元嘉末为丹阳尹魏军至步湛之使子弟着芒屩斋前习行彦囘年十余岁甚有慙色
　　过限折齿　【已下屐】
　　晋谢安闻侄破苻坚于淝水过户限不觉屐齿之折
</div>
    <div class="pagination">
<a href="山堂肆考_page479.html">上一页</a><span>...</span><a href="山堂肆考_page475.html">475</a><a href="山堂肆考_page476.html">476</a><a href="山堂肆考_page477.html">477</a><a href="山堂肆考_page478.html">478</a><a href="山堂肆考_page479.html">479</a><span class="current-page">480</span><a href="山堂肆考_page481.html">481</a><a href="山堂肆考_page482.html">482</a><a href="山堂肆考_page483.html">483</a><a href="山堂肆考_page484.html">484</a><a href="山堂肆考_page485.html">485</a><span>...</span><a href="山堂肆考_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
