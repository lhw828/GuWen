<!DOCTYPE html>
<html>
<head>
    <meta charset="UTF-8">
    <title>册府元龟 - 第 212 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 212 页/共 736 页</h1>
    <div class="content">    唐太宗贞观二十一年二月丁丑诏皇太子之国学释奠於先师（即後主也。）皇太子为初献国子祭酒张後裔为亚献光州刺史摄司业赵弘智为终献既讲弘智开讲孝经敷弘忠臣孝子之义皇太子欢甚因令宣劳胄子以上言名教之所繇学校之所作君臣父子之义风化训导之端加之以弘奖因之以诫励凡数百言词义甚美听者竦然无不欢悦更相顾曰：此诚德音也，於是赐学官胄子帛各有差仍擢其高业者右庶子许敬宗上四言诗以美其事。
    高宗纟章元年二月皇太子弘幸国学释奠永隆二年二月皇太子亲行释奠之礼（即中宗也。）。
    睿宗景云   二年八月诏皇太子诣国子监行释奠之礼（即玄宗也。）诏曰：庠序之兴教自元子礼经之最奠始先师中古迄今斯道无替皇太子天资圣敬日就文明弦诵之业已高元良之德斯茂自储博望主器承华执经之问虽勤用币之意未展今仲丁献吉有事两塾备礼三尊宜遵旧章俾缉徽典。
    太极元年二月皇太子将行释奠之礼因下令曰：夫谈讲之务贵於名理所以解疑辩惑凿瞽开聋使听者闻所未闻视者见所未见，爰自近代此道渐微问礼言诗惟以篇章为主浮词广说多以嘲谑为能遂使讲座作俳优之场学堂成调弄之室啬夫利口可以骧首先鸣太玄俊才自当亻免首垂翅舍兹悫实竞彼浮华取悦无知见嗤有识假令曹张重出马郑再生终亦藏锋匿锐闭关却埽者矣。寡人今既亲行齿胄躬诣讲筵思闻启沃之谈庶叶温文之德其侍讲所有合难释嫌疑不得别构虚言用相凌忽如有违者所司量事纠弹。
    是月丁亥皇太子释奠於国学追赠颜回为太子太师曾参为太子太保每年春秋释奠。
    玄宗开元七年十一月乙丑以贡举人将谒先师敕皇太子瑛及诸子行齿胄礼庚午敕曰：皇太子今月二十四日行齿胄礼所以崇儒重道尚德弘风宜有锡赉以成光宠其在陪位定等差与赐乙亥皇太子入国学行齿胄礼谒先圣太子初献其亚献终献并以胄子充右常侍褚无量开讲孝经并礼记文王世子篇初诏侍中宋亚献中书侍郎苏终献及临享帝思齿胄之义乃改焉。
    德宗建中元年正月辛未拜南郊还御丹凤楼大赦天下其东宫官宜择端厚之士皇太子（即顺宗也。）时幸太学行齿胄之礼谏议大夫孔述宜充太子侍读。
    ○储宫部　讲学
    夫王之教世子必以礼乐春诵夏弘太师诏之繇古道也。是知处储副之位当主器之重自非博约於道义浸润於经术服圣人之丕训闻先王之《法言》资之以讲耨加之以祖习其何以贞天下之本耸民神之望哉！历代已还践明两者或讨论方策通其大义临习讲问精理焕察横经师授令仪允穆皆所以勤时习之业茂日新之德崇四术以隆道敦三善而成美盖元良之懿烈曾何以加於此乎！。
    晋武帝泰始七年皇太子讲孝经通。
    咸宁三年皇太子讲诗通。
    太康三年皇太子讲礼记通。
    惠帝元康三年皇太子讲《论语》通。
    元帝太兴二年皇太子讲《论语》通。
    宋前废帝初皇太子讲孝经於崇政殿南齐武帝永明三年皇太子於崇政殿讲孝经少傅王俭令摘句太仆周撰为义疏。
    五年冬皇太子临国学亲临策试诸生於坐问少傅王俭曰：曲礼云：无不敬寻下之奉上可以尽礼上之接下慈而非敬今纟同敬名将不为昧俭曰：郑玄云：礼主於敬便当是尊卑所同太子曰：若如来说通则忠惠可以一名孝慈不须别称俭曰：尊卑号称不可悉同爱敬之名有时相次忠惠之异诚如圣旨孝慈互举窃有徵据礼云：不胜丧此於不慈此即其义太子。
    曰：资敬奉君慈爱事亲兼此二涂惟在至极今乃移敬接下岂复在三之义俭曰：资敬奉君必同至极移敬逮下不慢而已太子曰：敬名虽同深浅既异而文无差别弥复增疑俭曰：繁文不可备设略言深浅已见传云：不凶恭敬民之主也。书云：奉先思孝接下思恭此。又经典明文互相起发太子问金紫光禄大夫张绪绪曰：愚谓恭敬是立身之本尊卑所以并同太子曰：敬虽立身之本要非接下之称尚书云：惠鲜鳏寡何不言恭敬鳏寡邪绪曰：今别言之居然有恭惠之殊纟开记首所以共同斯称竟陵王子良曰：礼者敬而已矣。自上及下愚谓非嫌太子曰：本不谓有嫌正欲使言与事符轻重有别耳临川王映曰：先举必敬以明大礼尊卑事数备列後章亦当不以纟略而碍太子。又以此义问诸学生谢几卿等并以笔对太子问王俭曰：《周易》乾卦本施天位而说卦云：帝出乎！震本非天义宰相王俭曰：乾彳建震动天以运动为德故言帝出震太子曰：天以运动为德君自体天居位震雷为象岂体天所出俭曰：主器者莫。若长子故受之以震万物出乎！震故亦帝所与焉俭。又谘太子曰：孝经仲尼居曾子侍夫孝理宏深大贤方尽其致何故不授颜子而寄曾参太子曰：曾参虽德惭体二而色养尽礼去物尚近接引非隔玄宣玄教义在於此俭曰：接引非隔玄宣虽易去圣转远其事弥轻既云：人能玄道将恐人轻道废太子曰：理既有在不容以人废言而况中贤人才玄上圣之教宁有壅塞之嫌临川王映谘曰：孝为德本当时所疑德施万善孝繇天性自然之理岂因积习太子曰：不因积习而至所以可为德本映曰：率繇斯至不俟明德大孝荣亲众德光备以此而言岂得为本太子曰：孝有浅深德有小大因其分而谓之本何所称疑太子以长年临学亦前代未有者也。
    梁高祖天监八年九月昭明太子於寿安殿讲孝经尽通大义时徐勉为太子中庶子侍东宫太子尚幼尝於殿中讲孝经临川静惠王尚书令沈约备二傅勉与国子祭酒张元为执经王莹张稷柳恺王柬为侍讲。
    简文帝初为太子时张讥为士林馆学士太子出士林馆发孝经题讥论议往复甚见嗟赏自是每有讲集必遣使召讥。又戚衮为太学博士在东宫召衮讲论。又尝置宴集玄儒之士先命道学互相质难次令中庶子徐ゼ驰骋大义间以剧谈ゼ辞义纵横难以答抗诸人慑气皆失次序衮时讲聘义ゼ与往复衮精采自。若对如流太子深加叹赏。又以朱异博通儒学大同六年皇太子。又召异於博圃讲易。
    陈废帝初为太子时沈文阿为通直散骑尝侍兼国子博士领羽林监仍令於东宫讲孝经《论语》。
    後主为皇太子时王元规为鄱阳王府记室参军领国子助教太子引为东宫学士亲授礼记大传丧服等义赏赐优厚国子祭酒新安王伯固入东宫会元规将讲乃启请执经时论以为荣。
    废太子裔後主长子至德三年躬出太学讲孝经北齐废帝初为皇太子天保九年文宣在晋阳太子监国集诸儒讲孝经。
    唐高宗显庆四年十月丙子皇太子弘初入东宫请观讲及读书诏许敬宗及学士史玄道上官仪郭瑜李善等为都讲令侍讲讲孝经亲临释奠礼毕群臣上寿颁赐有差。
    龙朔二年五月乙亥诏太子端尹左右中护少尹崇贤馆学士每日诣处化门听进止皇太子。若须讨论经史则引入讲讽时太子受春秋《左氏传》於司徒大夫郭瑜至楚子商臣事大惊曰：此事臣子所不忍闻经籍圣人垂训何故书此瑜对曰：孔子修春秋义存褒贬故善恶必书褒善以示法贬恶以示後故使商臣之恶显於千载太子曰：非唯口不可道故亦耳不忍闻请改读馀书瑜再拜贺曰：理名胜母曾子不入邑号朝歌《墨子》回车殿下诚孝资睿情天发凶悖之迹黜於视听循奉德音实深庆跃臣闻安上理人莫大於礼非礼无以事天地之神非礼无以辨君臣之位故先王重焉孔子曰：不学礼无以立请停春秋而读礼记太子从之。
    玄宗初为皇太子太极元年太子亲释奠於国学命国子司业褚无量开孝经及礼记题太子问疑义数条无量皆依古典以对微加规讽太子悦赐物百段并紫袍金带学官及陪位官学生等赐物有差。
    ●卷二百六十一
    ○储宫部　忠谏褒宠追谥忠谏
    《传》曰：父有诤子。又曰：从命不忿微谏不倦可谓孝乎！。若乃奉蒙祀之重居储副之位义均休戚情兼隐犯其或政令之非便举动之过差而能内发至诚远徵古义周旋规切纳君於善上以成恺悌之化下以慰人神之望茂毓明德诞彰令闻此盖守器之盛美信史之耿光也。
    周灵王之时雒斗将毁王宫（雒二水名斗者两水格有似於斗雒在王城南在城北毁王之城西南将及王宫）王欲壅之（欲壅防水使北出也。）太子晋谏曰：不可闻古之长民者（长犹君也。）不隳山不崇薮（崇高也。泽无水曰：薮也。）不防川（防鄣也。）不窦泽（泽居水也。窦决也。不为此四者为反天性）夫山土之聚也。薮物之归也。（物所为归）川气之道也。（道达也。）泽水之锺也。（锺聚也。）夫天地成而聚於高归物於下（高山陵也。下薮泽也。）疏为川谷以道其气（疏通也。）陂塘庳以锺其美（畜水曰：陂塘是也。美谓滋润也。）是故聚不也。坏而物有所归（大曰：坏小曰：也。）气不沉滞而亦不散越（沉伏滞积越远也。）是以民生有财用而死有所葬（物有所归故生有财用山陵不坏故死有所葬）无夭札瘥之忧而无饥寒乏匮之患（短折曰：夭狂惑曰：昏疫死曰：札瘥病也。）故上下能相固以待不虞古之圣王唯此之慎昔共工弃此道也。（颛顼氏衰共工氏侵凌诸侯与高辛氏争为王也。）虞于湛乐（虞安也。湛淫也。）淫失其身欲壅防百川隳高堙庳以害天下（堙塞也。高谓山陵庳谓池泽）皇天弗福庶民弗助祸乱并兴共工用灭其在有虞有崇伯鲧（鲧禹父崇鲧国伯爵尧时在位而言有虞者鲧之诛舜之为也。）播其氵心称遂共工之过（播放称举遂共工之过者谓障洪水者也。）尧用殛之於羽山（殛诛也。舜臣尧殛鲧於羽山）其後伯禹念前之非度（度法）改制量（理也。量度也。）象物天地（取法天地之物象也。在天成象在地成形）共之从孙四岳佐之（共共工也。从孙昆弟之孙四岳官名主四岳之祭为诸侯伯佐禹助禹治水也。）高高下下疏川道滞（高高谓封崇九山下下谓陂障九泽疏川决江疏河道滞凿龙门辟伊阙）锺水丰物（锺聚畜水潦所以丰殖百物也。）封崇九山（封大崇高除其壅塞通其水泉使不隳坏是谓封崇凡此诸言九者皆九河之中山川泽薮障防也。）丰殖九薮（丰茂也。殖长也。）汨越九原（越扬也。）宅居九奥（奥内也。九州之内皆可宅居）合通四海（使之同{车丸}）故天无伏阴（伏阴夏有霜雹）地无散阳（散阳李梅冬实）水无沉气（无伏积之气也。）火无灾单（单焱起貌）神无间行（间行奸神淫厉之类）民无淫心（阴阳调财用足故无淫佚之心也。）时无逆数（四时寒暑反逆）物无害生（螟蝗之属有害嘉）皇天嘉之祚以天下（祚禄也。）赐姓曰：姒氏曰：有夏（尧赐禹姓曰：姒封之有夏）谓其能以嘉祉殷富生物也。（以其能以善福殷富天下生育万物也。姒犹祉也。夏大也。）祚四岳国命为侯伯（尧以四岳佐禹有功封於吕命为侯伯使长诸侯）赐姓曰：姜（姜四岳之先炎帝之姓黄帝世衰其後变易至四岳有後帝复赐之祖姓使绍帝之後云：）氏曰：有吕（以国为氏也。）谓其能为禹股肱心膂以养物丰民人也。（以四岳能辅成禹功比於股肱心膂吕之为言者膂也。）此一王四伯岂ム多宠皆亡王之後也。（一王谓禹四伯四岳也。言禹鲧之子禹郊鲧追王之四岳共工从孙共工侵凌诸侯以自王言皆无道而亡禹岳之兴非因之）及其失之也。必有忄舀淫之心间之（忄舀慢间代也。以慢淫之心代其嘉功谓。若桀也。）故亡其氏姓踣弊不振（踣僵也。振救也。）绝後无主（无祭主也。）堙替隶圉（堙没替废隶隶役也。圉养马者）夫亡者岂ム无宠皆黄炎之後（鲧黄帝之後共工炎帝之後）及其得之也。必有忠信之心间之（以忠信代忄舀淫也。）度於天地而顺於时动（顺四时之令而动）和於民神而仪於物则故高朗令终显融昭明（朗明也。终成也。融长也。）命姓受氏而附之以令名（附随也。）其兴者必有夏吕之功焉其废者必有共鲧之败焉今吾执政无乃实有所避（避违也。）而滑夫二川之神（滑音骨乱也。）使至於争明以妨王宫（明精气也。）王而饰之无乃不可乎！人有言曰：无过乱人之门（乱人狂悖怨乱之人也。过其门干其怒也。）。又曰：佐饔者尝焉佐斗者伤焉。又曰：祸不好不能为祸（犹财色之祸生於好也。）《诗》曰：四牡癸癸有翩乱生不夷靡国不泯（癸癸行貌鸟隼曰：龟曰：翩翩摇动不休之意夷平靡无泯灭也。厉王好行征伐用兵不得其所祸乱不平无国而不灭）。又曰：民之贪乱宁为荼毒（宁安荼苦也。言民疾主之虐贪乐祸乱安为苦毒之行）王将防斗川以饰宫是饰乱而佐斗也。其无乃章祸。且遇伤乎！自我先王厉宣幽平而贪天祸至於今未弭（此四王父子相继厉暴虐而修怨宣不务农而料民幽昏乱以灭西周平不能修政至於微弱皆已所致弭止也。）我。又章之惧长及子孙王室其愈卑乎！其。若之何诗云：殷鉴不远在夏后之世（谓汤伐桀）将焉用饣希宫其以徼乱也。度之天神则非祥也。比之地物则非义也。类之民则则非仁也。方之时动则非顺也。咨之前训则非正也。（时动非顺谓逆四时之令）观之诗书与民之宪言（诗书乱生不夷之属民之宪言无过乱人之门）则皆亡王之为也。夫事大不从象小不从文（象天象也。文诗书也。）上非天刑下非地德（刑法也。德利也。）中非民则方非时动而作之必不节矣。作。又不节害之道也。王卒壅之。
    汉元帝初为太子柔仁好儒见宣帝所用多文法吏以刑名绳下（《申子》学号刑名者以名责实尊君卑臣崇上抑下宣帝好观其君臣篇绳谓弹治之耳）大臣杨恽盖宽饶等坐刺讥辞语为罪而诛太子尝侍燕从容言陛下持刑太深宜用儒生宣帝作色曰：汉家自有制度本以霸王道杂之奈何纯任德教用周政乎！（姬周之政）。且俗儒不达时宜好是古非今使人眩於名实（眩乱视也。）不知所守何足委任乃叹曰：乱我家者太子也。
    後汉明帝初为皇太子光武每旦视朝日昃乃罢数引公卿郎将讲论道理夜分乃寐太子见帝勤劳不怠承间谏曰：陛下有禹汤之明而失黄老养性之福愿顺爱精神优游自宁帝曰：我自乐此不为疲也。吴孙登为太子时留镇武昌後弟虑卒大帝为之降损登昼夜兼行到赖乡自闻即时召见见帝悲泣因谏曰：虑寝疾不起此乃命也。方今朔土未一四海喁喁天戴陛下而以下流之念减损大官ゾ馔过於礼制臣窃忧惶帝纳其言为之加膳时帝信任校事吕壹壹性苛惨用法深刻登数谏帝不纳大臣繇是莫敢言後奸罪发露伏诛帝引咎责躬赤乌四年太子卒临终上疏曰：臣以无状婴抱笃疾自省微劣惧卒陨毙臣不自惜念当委离供养埋后土长不复奉望宫省朝觐日月生无益於国死贻陛下重戚以此为哽结耳臣闻死生有命长短自天周晋颜回有上智之才而尚夭折况臣愚陋年过其寿生为国嗣没享荣祚於臣已多亦何愁恨哉！方今大事未定逋寇未讨万国喁喁系命陛下危者望安乱者望治愿陛下弃忘臣身割下流之恩修黄老之术笃养神光加羞珍膳广开神明之虑以定无穷之业则率土幸赖臣死无恨也。皇子和仁孝聪哲德行清茂宜早建置以系民望诸葛恪才略博达器任佐时张休顾谭谢景皆通敏有识断入宜委腹心出可为爪牙范镇华融矫矫壮节有国士之风羊道辩捷有专对之材刁玄优弘志履道真裴钦博记翰采足用蒋虞翻志节分明凡此诸臣或宜廊庙或任将帅皆练时事明习法令守信固义有不可夺之志此皆陛下日月所选置臣宫得与从事备知情素敢以陈闻臣重惟当今方外多虞师旅未休当厉六军以图进取军以人为重众以财为宝窃闻郡县颇有荒残民物弊奸乱萌生是以法令繁滋刑辟重切臣闻为政听民律令与时推移诚宜与将相大臣详择时宜博采众议宽刑轻赋均息力役以顺民望陆逊忠勤於时出身忧国謇謇在公有匪躬之节诸葛瑾步骘朱然全琮朱据吕岱吴粲阚泽严张承孙怡忠於为国通达治体可令陈上便宜蠲除苛烦爱养士马抚循百姓五年之外十年之内远者归复近者尽力兵不血刃而大事可定也。臣闻鸟之将死其鸣也。哀人之将死其言也。善故子临终遗言戒时君子以为忠岂况臣登其能已乎！愿陛下留意听采臣虽死之日犹生之年也。既绝而後书闻大帝益以摧感言则陨涕。
    孙和为太子时有司颇有条书问事和以为奸妄之人将因事错意以生祸心不可长也。表宜绝之时诸葛丰伪叛以诱魏将诸葛诞大帝潜军待之和以帝暴露外次。又战者凶事常忧劳忄替怛不复会同饮食数上谏戒令持重务在全胜帝还然後敢安。
    梁昭明太子统武帝大通二年春诏遣前交州刺史王弁假节发吴及吴兴信义三郡民丁就役太子上疏曰：伏闻当发王弁等上都三郡民丁开漕沟渠导泄震泽使吴兴一境无复水灾诚矜恤之至仁经略之远旨暂劳永逸必获後利未萌难睹窃有愚怀所闻吴兴累年失收民颇流移吴郡十城亦不全熟唯义兴去秋有稔复非常役之民即东境价犹贵窃盗屡起所在有司皆不闻奏今征戍未归︹丁疏少此虽小举窃恐难令吏一呼闻动为民蠹出丁之处远近不等皆得齐集已妨蚕农去年称为丰岁公私未至足食如复今兹失业虑为弊更深。且草窃多伺候民间虚实。若善人从役则抄盗弥增吴兴未受其益内地已罹其弊不审可得权停此功否伏望圣心垂矜黎庶神量久已有在臣意见庸浅不识事宜苟有愚心愿得上启帝优诏谕焉。
    简文帝为太子时高祖锐意儒雅疏简刑法自公卿大臣咸不以鞫狱留意奸吏招权巧文弄法货贿成市多致枉滥大率二岁刑已上岁至五千人是时从居作者俱五任无任者著斗械。若疾病权解之是後囚徒或有优太子在春宫视事见而愍之乃上疏曰：臣以此时奏敕权视京师事窃见南北郊坛材官军府大官下省佐装等处并启请四五岁已上轻囚助充使役自有刑均罪等目不异而甲侍钱署乙配郊坛钱署三所於事为剧郊坛六处在役则优令听狱官详其可否舞文之路自此而生公平难遇其人流舞易启其齿将恐玉科重轻全关墨绶金书去取更繇丹笔愚谓宜详五条制以为永准高祖手敕报曰：顷年以来处处之役唯资徒讠遂急充配。若科制繁细义同棼丝切要之处终不可得引例兴讼纷纭方始防杜奸巧自是为难当更别思取其便也。
    隋房陵王勇初为皇太子时高祖以民流冗遣使案检。又欲徙民北实边塞勇上书谏曰：窃以导俗当渐非可顿革恋土怀旧人之本情波迸流离盖不获已有齐之末主ウ时昏周平东夏继以威虐民不堪命致有逃亡非厌家乡愿为羁旅加以去年三方逆乱赖陛下仁圣区域肃清锋刃虽屏疮痍未复。若假以数岁沐浴皇风逃窜之徒自然归本虽北夷猖獗尝犯边烽今城镇峻峙所在严固何待迁配以致劳扰臣以庸虚谬当储贰寸诚管见辄以尘闻帝览而嘉之遂寝其事是後政不便多所损益帝每纳之。
    唐高宗初为太子时太宗尝怒苑西面监穆裕农囿不修命於朝堂斩之侍臣战悚莫敢进言太子谏之曰：人者有生最灵一死不可复活命即杀之理恐未尽请付法推鞫太宗意解乃笞而释之司徒长孙无忌进曰：自古太子谏其君父者周王子晋汉明帝吴孙登等承间而言事非仓卒今日陛下发天威之怒太子申犯颜之谏斯诚四海之福古今未有太宗曰：尧师务成舜师尹寿殷宗周文皆有请益自朕御天下虚心正人即有魏徵朝夕纳谏自徵云：亡刘洎继之太子幼在膝前每见规谏者朕尝心嘉其言染以成性故有今日之规耳。
    太子弘高宗第五子也。总章中敕征辽军人逃亡限内不首及更有逃亡者身并处斩家口没官太子上表谏曰：窃闻背军之人身处不出家口皆拟没官亦有限外出首未经断罪诸州囚禁人数致多或临时遇病不及军伍缘兹怖惧遂有逃亡或因采樵被贼抄掠或度船来去漂没沧波或深入贼庭有被伤杀军法严重皆须给亻兼。若不给亻兼及因战亡即同队之人兼合有罪遂有无故死失多注为逃军旅之中不暇详勘当直据队司通状将作真逃家口令扌没官论情可哀愍《书》曰：与其杀不辜宁失不经伏愿逃亡之家免其配没诏从之。
    上元三年左威卫大将军权善才右监门卫中郎将范怀义并为斫昭陵柏木高宗将杀之太子抗疏善才等尝预蕃寮先经驱策期於矜贷帝从之善才仅免死除名怀义配流桂州昭陵令孔祯以不能简察免官。
    顺宗初为太子於父子间慈孝交结无嫌每以天下为忧。
    德宗在位稍久不假宰相权而左右得缘用事外则裴延龄李奇运韦渠牟等以奸佞相次进用延龄尤狡险判度支务刻剥聚敛自以为功天下皆怨怒太子每进见候颜色辄言其不可及陆贽张滂李充等以毁谴朝臣惧谏议大夫阳城等伏阁极论德宗怒甚将加城等罪外无敢救者太子独开解之城等赖以免德宗卒不相延龄渠牟者太子之力也。
    德宗尝泛舟鱼藻宫观水嬉命太子舟器具皆饣希以金碧丹青使妇人盛饰操篙戢行舟光彩英烛丝竹歌讴俱发德宗顾谓太子曰：今日如何对曰：极盛退因以奢为谏德宗不悦。
    贞元中中官多诈称宫市肆夺人物百姓怨苦太子尝以为言德宗虽不能悉听用而心益贤重太子太子未尝假借内官颜色居东宫二十馀年天下阴受其福。
    ○储宫部　褒宠
    《传》曰：太子奉蒙祀社稷之粢盛以朝夕视君膳者圣人所以重宗庙社稷不忘天下也。其有膺监抚之重茂温文之德佩服前训率繇善道日新之美既洽天性之爱益隆乃至冠服加其异数朝会申其殊制优锡无用财不会玺书褒其才智天章誉其仁孝斯皆尊元良而贞邦本流简素而扬懿烈者也。
    汉成帝为太子元帝尝急召太子出龙楼门（楼上有铜龙。若白鹤飞廉之为名）不敢绝驰道（道天子所行道也。若今之中道绝横度也。）西至直城门（黄图西出南头第二门）得绝乃度入作室门帝迟之问其故以状对帝大悦乃著令令太子得绝驰道。
    南齐郁林王昭业武帝时为皇太孙进封音吐甚有美誉王侯五日一问讯武帝尝独呼昭业至幄座别加抚问呼为法身锺爱甚重。
    梁昭明太子统高祖长子天监十四年正月朔旦高祖临轩冠太子於太极殿旧制太子着远游冠金蝉翠纟戾缨至是诏加金博山。
    唐废太子承乾太宗长子贞观十六年诏曰：储贰不会自古常式近代以来多为节限求之故实殊非事宜自皇太子出用库物所司勿为限制皇太子承乾抗表谢诏答曰：汝家之蒙嫡国之储两故有斯命以彰有殊入学齿胄则君臣之义也。同之府库实父子一体也。是以君子富而不骄谦而受益奢则不孙以约失之者鲜矣。勉思守道无烦致谢。
    高宗为皇太子贞观十八年十一月乙酉日南至皇太子王公已下展贺於贞观殿太宗曰：朕一二年中始见太子拜贺太子宗社之本四海所系而治天资仁孝内外倾服朕之此举无愧於人神也。十九年太宗征辽班师十一月丙戌幸定州庚寅诏曰：皇太子爱敬所覃格於四海仁孝所感周於百姓自春监国既处定州首创德风在乎！兹境所以事敬养之道有隐无犯之情，爰自中山流于率土地居宣化之本人禀纯孝之深有足可嘉特须优异其定州涫内孝行著闻者宜与宗姓老人同赐宴会二十年三月诏皇太子断决机务每间日听政於东宫罢朝复侍寝间尝药视膳不离左右乃於太宗寝殿侧别置一院令太子居焉。
    唐太子贤高宗第六子也。上元二年立为皇太子寻命监国贤处事明审为时论所称手敕褒之曰：皇太子贤自顷监国留心政要抚字之道既尽於哀矜刑网所施务存乎！审察加以听览馀暇专精坟典往圣遗编咸窥壶奥先王册府备讨菁华好善载彰作贞斯在家国之寄深副所怀可赐物五万。
    中宗为皇太子长安二年七月丙戌则天以时热诏皇太子外朝令用扇障日太子抗表固让优制不许肃宗为皇太子天宝八年玄宗制仁孝诗六章札於步障以赐太子令中官高力士以示朝臣宰相李林甫陈希烈等奏曰：伏见太子生日撰仁孝诗障子并书臣等伏以宸章焕发睿札凝晖悬日月而齐光自云   霄而下济惊心靡据动色相欢太子禀自生知备承圣训中姿有裕令望夙彰陛下示以义方形於翰墨爰於诞育之日授以仁孝之经上扬宗祖之美旁考天人之际锡赉所宏教养斯远足可发挥前古乘虚范将来凡在衣冠之流咸知父子之道岂比周称教喻还齿胄於上庠汉宠元良但招贤於上苑王化之本实此知归人伦所资罔不申劝臣等愚陋谬典枢衡特奉鸿私幸睹殊贶捧天书而窃仰圣泽以无宁无任悦豫之至仍望具写六章颁示中外兼编诸简策传之不朽上手诏报曰：诗者志之所之也。将以道达性情宣扬教义耳朕承五圣之业万方之寄主鬯叶於神心元良贞於国本美其克践仁孝恭修友睦深慰於怀不觉形之讽咏今请具写六章颁示中外兼编诸简策以传不朽亦欲自家刑国以训人伦宜依来请。
    ○储宫部　追谥
    古者诸侯薨则请行以赐谥矧夫明两之位主器攸重不幸奄忽震悼於宸极易名之典繇是行焉。若乃岐嶷天资温文秉哲将正万邦而降年不永固宗本而诬构及祸亦有嫉恶发愤矫命不胜遭世中圯或罹兵难莫不申哀节惠追加宠数其或违背师训稔恶弗革干纪败度罹於废黜司籍所纪书法不隐惩劝之义於斯见矣。至於崇置园邑升列庙飨亦并叙之。
    汉戾太子据武帝长子元狩元年立为皇太子征和二年以擅发长乐宫卫斩江充兵败自经於湖（今虢州湖城县）及太子孙即位诏曰：故皇太子在湖未有号谥岁时祀其议置园邑有司奏谥请曰：谥者行之迹也。皇太子谥曰：戾置奉邑二百家。
    吴太子登大帝长子赤乌四年薨谥曰：宣太子（初葬句容置园邑奉守如法後三年改葬蒋陵）。
    晋愍怀太子惠帝长子即位立为皇太子元康元年为贾后中遘废为庶人幽於金墉城杀之及贾后废子尚为皇太孙乃册复太子曰：呜呼维尔少资岐嶷之质荷先帝殊异之宠大启土宇奄有淮陵朕奉遵遗旨越建尔储副以光显我宗尔德行以从保傅事亲孝敬礼无违者而朕昧於凶构致尔於非命之祸俾申生孝己复见於今赖宰相贤明人神愤怨用启朕心讨厥有罪咸伏其辜何补于荼毒冤魂酷痛我是用忉怛悼震动於五内今追复皇太子谥曰：愍怀。
    哀太孙臧愍怀太子子永康元年四月立为皇太孙永宁元年废被害大安初追谥曰：哀。
    冲太孙尚愍怀太子子永宁元年立为皇太孙大安元年薨谥曰：冲。
    南齐文惠太子长懋武帝长子即位立为皇太子永明十一年薨帝幸东宫临哭尽哀诏敛以衮冕之服谥曰：文惠。
    梁昭明太子统武帝长子即位立为皇太子大通三年薨帝幸东宫临哭诏敛以衮冕谥曰：昭明。
    哀太子大器简文帝嫡长子即位立为皇太子大宝二年为侯景所害承圣元年追谥曰：哀。
    愍怀太子方矩元帝第四子帝承制拜为王太子改名元良承圣元年即位为皇太子及江陵舀为魏师所害敬帝承制追谥曰：愍怀太子。
    後梁孝惠太子寮宣帝长子帝初为梁王立为世子病卒及帝称大号追谥孝惠太子陈孝怀太子克高祖之子帝初封陈王立为世子及受禅追谥孝惠。
    唐隐太子建成高祖长子武德九年以谋害太宗伏诛贞观元年追封息王谥曰：隐十六年诏曰：昔戾园败德西都表其号谥楚英干纪东汉锡其汤沐斯皆屈邦国之禁申骨肉之恩也。息隐王地乃居长守器运初自贻伊戚舀於祸难日月逾迈松贾成行朕嗣守鸿基颁寻遗烈何尝不涉彼岗而靡观瞻同株而疚怀恩备哀荣式加礼命可追复皇太子谥仍依前陵曰：隐陵置令以下官并加户守卫。
    太子弘高宗第五子初封代王显庆元年立为皇太子上元二年薨於合璧宫之绮云   殿诏曰：朕肃承鸿绪无忘驭朽之怀虔奉圣谟每切临深之惧幸以穹昊垂宗社降灵公卿尽叶赞之谋黎庶遂怀生之望故得乾坤交泰日月休徵垂衣而晏九瀛端拱而家六合方将回銮峒岫体高尚於轩皇脱屣汾川追逸轨於伊后成功弗处思遵象帝之规守器斯传用申知子之授皇太子弘生知诞质惟几毓性肃敬著于三朝仁孝闻於四海。若使负荷宗庙宁济邦家必能永保昌图克延景历岂谓遽婴露雾遂至弥留顾惟耀掌之珍特切锺心之念庶其痊复以禅鸿名及腠理微和将逊於位而弘天资仁厚孝心纯确既承朕命掩欷不言因兹感结旧疾增甚亿兆攸系方崇下武之基五福无徵俄速上宾之驾天性之重追怀哽咽宜申往命加以尊名夫谥者行之迹也。号者事之表也。慈惠爱亲曰：孝死不忘君曰：敬可谥为孝敬皇帝仍遵典故式备徽章布告遐迩使知朕意。
    神龙元年六月神主于太庙号义宗有司奏言义宗孝敬皇帝太庙联祖宗其名准礼合讳从之遂改弘文馆为修文馆弘福殿为崇福殿虢州弘农县为常农县。
    章怀太子贤高宗第六子上元二年立为皇太子调露二年则天令人发其阴事庶为庶人迁於巴州卒中兴初追赠司徒使迎其丧柩陪葬乾陵睿宗践祚追赠皇太子曰：章怀庙号陟岗懿德太子重润中宗长子初生於东宫立为皇太孙圣历初改封邵王大足元年为人所构则天杀之神龙元年追赠皇太子谥曰：懿德。
    节愍太子重俊中宗第三子神龙二年立为皇太子三年矫制发左右羽林兵杀武三思及其子崇训入求韦庶人不克而死景云   元年制曰：朕闻曾氏之孝也。慈亲惑於疑听赵虏之族也。明主哀而望思历考前闻率繇旧典重俊大行之子元良守器往罹构间困於谗嫉莫顾钺轻盗甲兵有此诛夷无不悲惋今四凶咸服十起何追方申赤晕之冤以舒黄泉之痛可赠皇太子谥曰：节愍陪葬定陵时大府少卿韦凑上疏驳之不纳（事具礼官奏议门）。
    废太子瑛玄宗第二子开元三年立为皇太子二十五年为中书令李林甫所构废为庶人赐死於城东驿宝应元年诏赠为皇太子。
    惠昭太子宁宪宗长子元和四年立为皇太子六年薨谥曰：惠昭七年立庙在怀贞坊置官吏四时置享庄恪大子永文宗长子太和六年立为皇太子开成三年十一月薨谥曰：庄恪十一月太常礼院奏庄恪太子准惠昭太子例合立庙请下有司从之。
    ●卷二百六十二
    ○宗室部　总序
    古者纠合宗族所以展亲建立子孙用为夹辅故能庇於本根谓之藩屏分以宝玉礼之燔故孝悌之道达骨肉之恩厚焉虽复商周已往典籍靡全然其大抵亦可见昔者黄帝二十五子凡一十四姓故其裔绪後世尤盛高阳氏生一子後世有才子八人是曰：八凯高辛氏生四子皆有天下後世有才子八人是曰：八元。又黄帝之後有兜少昊之後有共工颛顼之後有鲧虽帝者之胄而其德不类焉尧有庶子九人舜亦有庶子其嫡子不立故庶子之封爵无闻焉然自黄帝以迄舜禹皆同姓而异号则其宗枝盛矣。禹之後以国为氏者凡十有三人盖夏后氏有扈氏有男氏斟寻氏彤城氏褒氏费氏杞氏曾阝氏辛氏氏斟氏戈氏焉其孙太康有弟五人号曰：五观即夏书所谓五子之歌者也。汤之後以国为氏者凡七盖商氏来氏宋氏空桐氏犀氏北殷氏目夷氏焉其後帝乙正妃生三子微子微仲纣也。庶妃生一子箕子也。纣生一子武庚也。纣虽失国武庚虽不祀而微子箕子皆闻於周焉周初封国八百而同姓者五十有馀国诗谓周文王则百斯男经史所载正妃大姒之子十人馀莫可知其国存者十六而已文武周公之胄分封而受国者即左氏所谓管蔡成阝霍鲁卫毛冉郜雍曹滕毕原丰阝郇文之昭也。于阝晋应韩武之穆也。凡蒋邢茅胙祭周公之裔也。秦氏分封以国为姓有徐氏郯氏莒氏终黎氏运奄氏菟裘氏将梁氏黄氏江氏修鱼氏白氏蜚氏始皇并有天下而子弟不得封建长子扶苏及诸公子将闾昆弟皆为胡亥所杀故其祚歼焉汉制非刘氏不王皇子封王金玺绶掌治其国高祖尊王子弟大启九国连城数十景帝用晁错削地之谋而吴楚七国皆叛及七国既诛五年乃令诸侯王不得治国。又以诸侯王疆土过制或僭差失轨而子弟为匹夫轻重不相准，於是制诏诸侯王，或欲推恩分子弟邑者令各条上自是支庶毕侯矣。然而藩国自析其後皇子始封者大国不过十馀城至於哀平之际皆继体苗裔宗属疏远不为士民所尊势与富室亡异後汉皇子为王皆安车朱班轮青盖画︶文金涂故名曰：王青盖车赤绶四采长二丈一尺三百首皇孙绿盖车名曰：皇孙车诸侯王法官属傅相已下皆备卤簿似京都官骑张弓带遮避出入称课促封者受茅土归立社稷为宫室其列侯以肺腑在京都者亦随时见食位在博士议郎谓之猥侯诸王皆就封东平王苍以明帝母弟为骠骑大将军辅政後亦罢归国其馀宗室以才能为公卿者多矣。晋制诸侯王青盖车皇孙绿盖车并驾三左右诸王有勋德者特加皂盖车国初诸王皆在京都咸宁中卫将军杨珧与中书监荀勖以齐王攸为时望所归惧有後难同追故司空裴秀立五等封建之旨共言於武帝以为异姓诸将居边宜参以亲戚帝下诏议其制有司奏从制为大国次国小国非皇子不得为王而诸王之支庶亦各以土推恩受封其大国次国始封之王支子为公所封王之支子为侯继承王之支子为伯小国五千户已上始封王之支子为子不满五千户始封王之支子及始封公侯之支子皆为男大国中国置三军中军二千人上下军各千五百人次国二军上军二千人下军千人小国一军其未之国者大国置守土百人次国八十人小国六十人西晋诸王皆主兵临州以威势相陵干戈并构队于屠灭盖有渐尔宋世诸王得白服裙帽出入斋阁唯太极四朝乃备朝服孝武以南郡王义宣乱逆繇於强盛欲削弱之江夏王义恭乃表诸省易九事有司附益凡成二十四条听事不得南向坐施帐并帷蕃国官正冬不得跣登国殿及夹侍国师传令及细戟公主王妃传令不得朱服不得重杠鄣扇不得雉尾剑不得鹿卢形槊毛不得孔省白夹毂队不得绛袄平乘诞马不得过二匹胡伎不得采衣舞伎正冬著衣不得妆面蔽花正冬会不得铎舞杯半舞长乔伎会舒丸剑博山伎缘大ㄅ伎五案伎自非正冬奏舞曲不得舞朱妃主不得著衮带信幡非台省官悉用绛郡县内史相及封内官长於其封君既非在三罢官则不复追敬不合称臣宜从下官而已诸镇尝行车前後不得过六队白直夹毂不在其限刀不得过银铜为饣希诸王女封县主诸王子孙袭封王王妃及封侯者夫人行并不得卤簿诸王子继体为王者婚葬吉凶悉依诸国公侯之礼不得同皇帝皇子车舆非轺车不得油幢平乘舫皆平两头作露平形不得拟象龙舟悉不得朱油帐钅不得作五花及竖┺形诏可。又王之世子金印紫绶进贤两梁冠佩山玉王支子为侯者食邑皆千户南齐诸王远游冠玄缨（公臣并同）平冕各以组缨为八旒衣山龙九章朱绶赤黄缥绀金玺龟纽文四中郎将晋世庶姓为之宋齐以来以处诸王而刘氏萧氏宗室诸子皆罹非公侯并同命其传爵土盖亦鲜矣。梁制诸王皆假金虎符第一至第五佐领使第一至第十其言曰：令境内称之曰：殿下自称曰：寡人并乘通平乘车其有勋德者亦时皆驾皂轮车其封公侯者皆假铜虎符竹使符第一言曰：教境内称曰：第下自称寡人国相以下公文上事皆诣典书自诸王皇宗并青伞朱里此虽云：梁制然江右相承有自来矣。陈因梁制有亲王嗣王藩王之别亲王起家则为侍中皇太子蒙嫡封王起家依诸王馀子并封公起家中书郎诸王子并诸侯世子起家给事江左承西晋诸王开国并以户数相差为大小三品陈自永定讫於祯明唯衡阳王昌特加至五千户其馀不过二千小国至千户後魏皇子封王宫室立宗师州置三制刺郡置三太守县置三令长其一以宗望为之北齐亲王位列大司马上多与梁制同其封内之调尽以入台二分食一隋制皇伯叔昆弟皇子谓之亲王乘通车初受册入朝助祭亲迎则服衮冕青珠九旒九章常服则远游三梁冠黑介帻朱绶长一丈八尺二百四十首自汉而下五辂之制金象革木通得乘之但减章驾马以为等级自晋亲王公以下车服卑杂故不得乘马唐制宗正寺掌九族六亲之属籍以别昭穆之序凡五等亲有降皆立簿籍三年一遣凡大祭祀及册命朝会之礼皇亲应陪位预会者亦为宗皇弟兄皆封籍国谓之亲王王之子承嫡者谓之嗣王皇太子诸子并封郡王王子承恩泽者亦封郡王诸子封郡公其嗣王郡王及特进王子孙承袭者降封国公旧制亲王食封八百户有至千户高宗朝以沛县三王武后所生食封逾於常制神龙初有封五千户三千户者（相王封五千户卫王封三千户）开元之後明皇睦亲以宁王{宀取}长封至五千五百户岐薛爱弟著勋至五千户申王家微至四千户王以外枝至一千八百户其後皇子封王者二千户旧以七丁为限至是以三丁为限降封国公先是高祖受禅以天下未定广封宗室以威天下皇从弟及侄年始孩童数十相王封五千户衡王封三千户人皆封为郡王。又文皇即位因举宗正属籍以问侍臣尚书右仆射封德彝谓非至公之道，於是宗室率以属疏降爵为郡公唯有功者封王贞观十年。又诏诸王为代袭刺史都督俄。又罢之文皇至高祖朝其亲王有年虽长而不出阁者其出阁者皆为刺史都督上佐亦有为卿监将军同正员开元之後有为大都护节度大使者皆不之任以副都副大使典其事先天之後皇子区长纟刀则居内东宫年以渐成长乃於安国寺东附苑城同为大宅分院居为十王宅令中官押之於夹城中起居每日家令进膳。又引词举工书之人入教谓之侍读十王谓庆忠埭鄂荣光[A13C]永延济盖举全数其後盛仪寿陈丰镇凉六王。又就封入内宅二十五年鄂光得罪忠继大统天宝中庆埭。又殁唯荣仪等十四王居院而府幕列於外坊岁时通名起居而已外诸孙成长。又於十宅外置百孙院每岁幸华清宫宫侧亦有十王院百孙院宫人每院四百馀人百孙院二十四人。又於宫中置维城库诸王月俸物纳之而给用诸孙纳妃嫁女亦就十宅中太子不居於东宫但居於乘舆所幸之别院太子亦分院而居婚嫁则同亲王公主在於宗仁之礼院天宝之末禄山犯顺得明皇之子仪[A13C]而下十一王及扈从其馀宗室多罹於兵难然而天宝艰难之後宗室子弟贤而立功者唯郑王曹王子孙耳代宗大历九年诸王皆幼多未封建大臣奏议请封亲王分领戎帅以威天下，於是皇子胜衣者尽加王爵而不出阁建中初诏亲王子弟带开府朝秩者出就本班自先天兵兴之後皇族子弟皆散弃无位或流落他县湮沉不齿无异匹庶及德宗即位叙用枝属公族长幼莫不悲感将有大礼必与诸父昆弟同其斋沐五代之制大约遵於唐室夫以霄极之尊依萝图之盛承本枝之蕃茂膺盘石之疏封是曰：君宗咸居属籍虽亲疏之节著於宗人而善恶之名纪乎！史，或以德行振，或以才艺升，或以悖逆废，或以荒怠黜，或以猜忌摈，或以至亲显并著之简编垂夫龟鉴见善善之有因恶恶之无爽也。凡宗室部四十二门。
    ○　宗室部封建
    太史公称封建之制商氏以前尚矣。周监二代列爵五等三圣之法厥用垂世诗云：怀德惟宁宗子维城岂徒敦叙宗党推广仁爱盖欲其枝叶相持臂指使犬牙交错磐石弥固者尔然而俗有淳漓道或消长泥於古者未为通变故秦扌处胜势专宰疆理矫枉过正荡灭礼义炎汉建业大启藩垣既失厥中流滥致溢先儒之论盖亦多矣。自兹已降或氵公或革究其始终随时︹弱天之视听在民耳目深根忠附匪特於兹。若夫展亲睦族典章优渥虽，或不以德举亦︹作翰之旨也。
    舜践帝位封弟象为诸侯（封之有庳在零陵今庳亭是）夏少康封庶子（史阙其名）於会稽以奉守禹之祀。
    周武王克商平天下封功臣昆弟，於是封叔鲜於管（管在蒙阳京县束北）封叔度於蔡二人相纣子武庚禄父治殷遗民管在荥阳京县东北封叔旦於鲁而相周为周公（一云：封周公旦於少昊之墟曲阜是为鲁公臣钦。若等曰：周公留相於王子伯禽就）封叔振铎於曹封叔武於成封叔处於霍（封叔封季载皆少未得封）求泰伯仲雍之後得周章周章已君吴因而封之乃封周章弟虞仲於周之北故夏虚是为虞列为诸侯。
    成王即位唐有乱周公诛灭唐成王与叔虞戏削桐叶为以与叔虞曰：以此封。若史佚曰：天子无戏言言则史书之礼成之乐歌之，於是遂封叔虞於唐周公既诛武庚杀管叔放蔡叔而分殷馀民为二其一封微子启於宋以续殷祀其一封康叔封於卫。又封季载於冉（臣钦。若等检《左传》管蔡成阝霍鲁卫毛郜雍曹滕毕原酆郇文之昭也。邗晋应韩武之穆也。凡蒋邢茅胙祭周公之裔也。今扌处《史记》所封八国馀皆阙）。又封伯禽於鲁曰：生以养周公死以为周公後。
    宣王二十二年封庶子弟友於郑（一云：母弟即郑桓公也。）。
    考王封其弟於河南是为桓公以续周公之官职汉高祖六年十二月诏曰：齐古之建国也。今为郡县其唐在河汾之东方百里复以为诸侯将军刘贾数有大功及择宽惠修洁者王齐荆地正月丙午韩王信等奏请以故东阳郡鄣郡吴郡五十三县立刘贾为荆王以砀郡薛郡郯郡三十六县立弟文信君交为楚王壬子以云   中雁门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王贾高祖从父兄有功交高祖同父弟与萧曹等俱从高祖入武关至霸上封文信君从入蜀还定三秦及即帝位常出入卧内高祖废楚王信分其地为二国立贾为荆王交为楚王先有功也。肥之母高祖微时外妇食七十馀城诸民能齐言者皆与齐齐最为大国以海内初定子弟少感秦孤立亡藩辅故大封同姓以镇天下。
    七年十二月匈奴攻代代王喜弃国自归雒阳赦为合阳侯立子如意为代王是年封兄子信为颉{羔火}侯十一年十二月封兄子濞为沛侯。
    正月诏曰：代地居常山之北与夷狄边赵乃从山南有之远数有胡冠难以为国颇取山南太原之地益属代代之云   中以西为云   中郡则代受边寇益少矣。王相国通侯吏二千石择可立为代王者燕王绾相国何等三十三十人皆曰：子某（文帝名）贤知温良请立为代王都晋阳。
    三月诏择可以为梁王淮阳王者燕王绾相国何等请立子恢为梁王子友为淮阳王罢东郡颇益梁罢颍川郡颇益淮阳。
    七月诏王相国择可立为淮南王者群臣请立子长为王。
    十二年十月诏曰：吴古之建国也。日者荆王兼有其地今死亡後朕欲立吴王其议可者长沙王臣等言沛侯濞重厚可立为吴王初黥布反高祖自将往诛之濞年二十以骑将从破布军高祖患吴会稽轻悍无状王填之诸子少乃立濞十一月封兄子广为德侯。
    二月诏诸侯王议可立为燕王者长沙王臣等（臣者长沙王吴芮之子）请立子建为燕王。
    高后元年立惠帝後宫子强为淮阳王不疑为常山王弘为襄城侯朝为轵侯武为壶关侯（一云皆吕氏子）二年五月封楚元王子郢为下邳侯齐悼惠王子章为朱虚侯。
    六年四月封齐悼惠王子兴居为东牟侯。
    七年正月立营陵侯刘泽为琅邪王（泽高祖从祖昆弟）。
    文帝元年十二月立赵幽王子遂为赵王徙琅邪王泽为燕王吕氏所夺齐楚地皆归之二年三月有司请立皇子为诸侯王诏曰：前赵幽王幽死朕甚怜之已立其太子遂为赵王遂弟辟疆（辟疆言辟御强梁者一云：辟疆言辟土地也。卫侯朝于周周行人问其名卫侯曰：辟疆行人还之曰：启疆天子之号也。诸侯弗得用更其名曰：毁其义两说并通）及齐悼惠王朱虚侯章东牟侯兴居有功可王乃遂立辟疆为河间王章为城阳王兴居为济北王因立皇子武为代王参为太原王揖为梁王。
    四年九月封齐悼惠王子十人为列侯（罢军为管侯宁国为吴丘侯信都为营平侯安为杨丘侯将闾为杨虚侯辟光为扌力侯志为安都侯为平昌侯贤为武成侯雄渠为白石侯）。
    八年五月封淮南厉王长子四人为列侯（安为阜陵侯勃为安阳侯赐为阳周侯良为东城侯）十六年五月立齐悼惠王子六人（安都侯志为济北王扌力侯辟光为济南王武城侯贤为川王平昌侯为胶西王白石侯雄渠为胶东王）。
    淮南厉王子三人（阜阳侯安为淮南王安阳侯勃为衡山王阳周侯赐为庐江工）皆为王。
    景帝元年四月封元王宠子五人礼为平陆侯富为休侯岁为沈犹侯（子侯表属千乘高苑）为宛朐侯调为棘乐侯。
    二年三月立皇子德为河间王阏为临江王馀为睢阳王非为汝南王彭祖为广川王发为长沙王发母唐姬故程臣侍者景帝召程姬程姬有所避不愿进（谓月事）而饬侍者唐儿使夜进上醉不知以为程姬而幸之遂有身已乃觉非程姬也。及生子因名曰：发（长沙王生乃发寤己之缪幸唐妃）以其母微无宠故王卑湿贫国。
    三年立皇子端为胶西王胜为中山王是年吴楚反胶西王川济南发兵应围齐孝王将闾急阴与三国通汉将栾布击破三国兵齐孝王惧饮药自杀帝以为齐首善以迫劫有谋非其罪也。召立孝王太子寿是为懿王衡山王勃坚守无二心吴楚破来朝帝劳苦之曰：南方卑湿徙王於济北以褒之。
    七年十一月封故皇子越为广川王寄为胶东土。
    五年五月立皇子舜为常山王封梁孝王子买为乘氏侯明为垣邑侯。
    六年四月梁孝王薨窦太后泣极哀不食帝哀惧不知所为与长公主计之分梁为五国尽立孝王子男五人为王（乘氏侯买为梁王垣邑侯明为济川王彭离为济东王定为山阳王不识为济阴王）。
    ●卷二百六十三
</div>
    <div class="pagination">
<a href="册府元龟_page211.html">上一页</a><span>...</span><a href="册府元龟_page207.html">207</a><a href="册府元龟_page208.html">208</a><a href="册府元龟_page209.html">209</a><a href="册府元龟_page210.html">210</a><a href="册府元龟_page211.html">211</a><span class="current-page">212</span><a href="册府元龟_page213.html">213</a><a href="册府元龟_page214.html">214</a><a href="册府元龟_page215.html">215</a><a href="册府元龟_page216.html">216</a><a href="册府元龟_page217.html">217</a><span>...</span><a href="册府元龟_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
