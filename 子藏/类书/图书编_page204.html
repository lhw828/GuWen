<!DOCTYPE html>
<html>
<head>
    <meta charset="UTF-8">
    <title>图书编 - 第 204 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 204 页/共 220 页</h1>
    <div class="content">　　近制三大营中曰五军东曰神枢西曰神机以武大臣一人为总督文大臣一人为协理五军营又析为营者十有六神枢营析为营者十神机营析为营者五总之为三十一营而五军营设号头营一神枢神机各一皆领于总协大臣而奉行其命令焉每营将领一人中军官一人千总官二人把总官十有二人管队官六十人每军五十人为队管队领之二十五队为司把总官领之十二司分于一中军二千总各得把总官四人军千人共卒三千人为一营故分之则三十一营聨之则三大营又聨之则总曰京营共得卒九万三千人而备兵营不与焉分合变化错综弥缝是钦定京营之制也国朝操军之制其寛严得中乎每年二三四月为春操八九十月为秋操而又为操三歇五之法以年计之每年止得六月是为年空以操三计之每月止得十日是为月空以寅入操辰散操计之仍放闲半日是为日空通计实操占役一年止当三十日耳是恩法并行而不悖也京营练兵事冝
　　议得营中开操之日总协大臣入营阅视谓之合操其余各将分日轮操谓之分操规制已定无容议矣以合操言之总协大臣阅操既毕止调集各营骑兵羣聚射打则骑兵之外各营军有勇怯业有生踈数有多寡亦何从得而周知之也以分操言之每日平明入营分投操演不过揺旗举礟率循故事而已甚至礟声甫毕各营尚有较艺未周营阵未竟者固已纷然四散莫可禁止如是操演即日在营中亦何补于事哉巡视科道李等则谓严训练都给事中张等则谓革虚饰诚为有见而至于分别教师加意战兵严振军纪则尤训练之急务也合命下臣等移文戎政大臣督同各将官三大营内先择武艺熟闲者不拘弓箭鎗刀牌钗火器等艺分发各营立为教师上等者每月量加粮六斗次等每月量加粮三斗以示优厚诸凡金鼓之节进退之度射打之法悉与分管军兵一一着实讲练务求精熟一可当百但有无故误操与恃顽不习学不用心者听教师具禀本营将官依法捆打若各军习学有成堪充教师者但遇各师营教师名缺挨次顶补每年终总协巡视官将各教师逐一稽覈若有教成全队者给与冠遇把总员缺许充名色把总教得一半者给赏银牌花红教止十名者姑准附过全无教练者除重责外革去教师名粮随伍操备把总官管领二百五十人中军官各领五千人一司一哨教练有成即当优荐听补中军号头员缺十分之五者从厚犒赏十分之三者亦准附过全无教练者即行住俸以责后功竢教得十分之五方与开俸各营将领但有全营教练者加以都督佥事若系副将加以都督同知俱准实授若止教得一半者从厚赏三分之一者照常供职十分之二者重加罚治全无教练者于祖职上降一级革囘原卫永不叙用号头坐营则以全营论其赏罚中军等官则视该营将领以为低昻此后三年之内三营补练着有成效听本部议请将总协大臣请敇谕仍加恩録以酬其劳如无功绩听巡视科道官参论本部酌量教练分数并议黜罚今后总协大臣每遇合操之时照旧各入一营靣加操演操毕掣留一二枝照常放礟令各营先囘止留所掣之兵在营射打马歩兼试务尽一日之长至分操之日听各将自掣本营数队一体竟日校阅仍将见操各项把式增高七尺濶三尺比较赏罚悉如巡视科道所拟施行此外舞鎗舞刀等项旋转得法者一体加赏夫各营先囘则逸者多而劳者少把式增大则中者多而赏者厚人心自是乐从再难别议犒赏至于长鎗圆牌火噐弓箭悉依兵科所拟不得各为一队务要长短相参刺卫相杂如五行循环合于古制使彼此得以相成缓急便于攻击其各营有马军士仍令披戴盔甲驰马演习此不惟身与甲胄相为周旋而人与马匹亦相兼习熟矣此后各营必须校艺已完营阵已毕各号头方令抱牌员役赴大将台处具禀放礟散操若各号头不查的确辄先具禀者巡视科道将各号头重加参治庶几事体归一
　　议得营中军士国初不下三十余万自景泰而后日渐消减沿至今日数仅八万单弱之甚深为可忧然所以消耗至此一以冐名顶替之辈更代不常二以各省清军之官勾补不力三以补军积习之未尽改除坐是日消月耗原额渐损以冐名顶替言之京师之民逰食者众其始也用贿买补不过希图食粮其既也畏避艰苦遂至弃伍逃遯且其中或为市棍包当或系虚名在册今值清明之世稽查稍严虚数难隐而又操必尽法偷惰难容此开迯者之所以日众也以勾补言之各卫申报到部未尝不逐名行勾然各省清军之官迁转靡定督责欠严虽有解补曽不十分之一何济于事如此而欲望军数之足葢亦难矣近该本部题议今后清军副使等官各省御史差满之日除必不可勾者不计外俱以十分为率少五分者照例住俸少八分者参奏降用全无勾解者参劾罢斥完至八分以上者奏荐优叙仍备造文册开报解过某省若干一行各省知防一送本院查考已经覆奉钦依通行钦遵去讫若使人皆振作军伍自可渐充臣等仍再咨都察院着落各该御史务要着实举行若漫不经心囘道之日听都察院径自查处以补军言之旧例凡军士病故具告到部查册有名方准卫勘实该卫具结到部方给准令送府各府转送验军主事处验发营操中间更歴数畨既滋卫所之诛求苦吏书之需索在有力者犹能勉强以营办而穷乏者不免旷役以脱迯虽臣等禁戒颇详晓谕谆切而积弊在人牢固莫解各该应补之人未入公门先计私费其谁信之哉先年巡视科道官准营中选退老弱摘牌替役本为便益而各该把总官员又复彼此通同以张作李甚至私相盗卖朋分月粮是以食粮则有名在营则无军营卫之册两不相对虽春秋歇操之日将摘替之人造册送部大段茫无足据且其未送册之前按月支粮皆未经更正之名也管支官员将何所据以查覈之哉臣等窃谓合无今后各军告补查册有名照常行卫该卫查覈无异随具印结呈部本部仍行各府知防一送騐军主事处騐发营操不必两畨三次致开骗局之门营中每遇春秋开操之时戎政总协大臣防同巡视科道通将各营军士一如蓟镇过堂事例行令本管将官领过堂中间若有老幼即便革退随审有无壮丁总协大臣亲笔填注另日公同靣騐所报之丁如果精壮照例摘牌替役备将年貌填计牌上随查某营若干某营若干不必再将官造册亦不必更歇操之时总开手本先行送部本部查册有名即准收补查册无名行卫取结但系亲族俱准更名食粮若系异姓将妄报之军行拘责防每年止许春秋二次不许零星更替致滋奸弊其寻常迯故军士各该把总每月朔望开数报部行卫查补如果丁尽户絶发册清勾此则因时变通旧日之条既不敢废而告补军役与摘牌替役亦并行而不相悖矣及照迯军之法不严则补军之令徒设臣等查得大明律例开载轮操官军迯在京城内外潜住者初犯打七十再犯打一百送操事例发落官旗无力纳钞者就在原问衙门决打若迯囬原籍原卫者以越闗论其再迯三次者不分革前革后各免决打纳钞京卫调外卫外卫调邉卫俱俸食粮差操钦此但条例所载止严官军在迯之刑未尝示以自新之路本部出给简明告示张挂通衢晓谕节年在迯员役限一月以里自首归营免其责罚一月之外仍不出首者许诸人首告于本犯名下追银二两充赏其有亲邻容隐者一体治罪此不惟在迯者有招集之机而见操者亦不敢萌弃伍之念矣再照补军之法固当议处而役占之尤当严禁是役占者亦消耗之一端也访得该营将领既领军伴银两仍又额外役占至有差遣迎送倩人役使者亦有卖放偷闲供办煤水者甚至公侯伯应袭亦送跟十数名者将领且然其于中军千把总势乌得而禁之者合候命下本部备行总协巡视查照条例事理跟随军伴总督不得过二十四名书筭二名副将不得过二十名参游不得过十入名号头不得过十名以上各书筭一名中军千总不得过五名把总不得过四名此外务要严加查访但有仍踵前者即便指实参奏请防拿问照例五名降一级六名以上降二级十名以上降三级二十名以上者罢职发邉卫充军卖放包纳者悉准前例其各勲臣应袭既未受有官爵难同见任一体通行查革体访得出与者受者并行参治总督大臣尤冝正已澄源以端表率若有非分多占亦听科道防防庶清役占即以重补练也
　　一诸将分委虚实营盘便是信地急即行分守周遭挑穵濠堑连环兵车可高一丈如遇贼骑冲突切不可开营只用战兵以家丁居前京军次之俟彼开营我车兵坚壁战兵乗隙勦之彼若结营我车兵对垒战兵多方扰之相持既久京军耳目既熟心志自定是练胆之术也其惰归方以车兵战兵互相为用或邀其前或缀其后或冲其左右彼若列营出战我又连结车营收入战兵又与相持何者彼深入利在速战不利持久也今论议者每见少而抢掠便欲速驱素未见敌之兵侥幸于一战强敌充斥于其外论议沸腾于其中遂置外忧且妨内祸不有定虑安能出谋兵凶战危何得草草以是知事前论事善败难防非若事后论事功罪易明也譬之孩童能坐而后教立能立而后教行能行而后教驰虽强之坐彼且驰矣胆足故也今论事者已知勘破此闗诸将当事者亦须勘破此闗
　　议得治兵之法有合操有分练合操而不分练无以熟其技艺之能分练而不合操无以尽其营阵之变二者并行方克有济即令下操之法列行而立举礟而行主将入营诸军环立中军者进曰禀事件主案者进曰行文书常套既毕方始开操旷日废时以致将疲士怠未执弓矢未持火噐而精力已先竭矣仅举合操惟日不足又何暇及于分练哉合无以后合操之日不必分练分练之日不必合操每月以初一初八十五二十三四日为期戎政二臣五鼓入营总阅一次军士先期至教塲列队而坐相去五尺一礟起立二礟列营三礟开操照依旧规操毕方演技艺不拘火噐弓矢俱悬银牌为的中者即以银牌赏之不中者酌量惩治科道不时巡视听从其便其余二十六日戎政二臣至营中军止举礟三声礟毕官军分入各营听本管将官自行操练大率弓矢火噐亦俱以银牌为的中者给之将官下若干人射打中军千总把总管队下若干人射打预先分定各另演放务尽以一教十以十教百以百教千之义戎政二臣与巡视科道官不必同在一处随意各入一营亲为较阅除中者亦赏银牌外不中者亦酌量惩营二技每枝实营盘一处虚营盘一处畧如布棋之势去城虽逺不过一里二里其战兵大枝副将四员城东城北城西城南各屯一枝聨络劄营不必太逺在闗厢之外听臣等相度贼势専备城内城外调遣应援余下参佐二枝俱随臣等戎政二臣同驻适中去处一应军中事冝臣等得以靣相计议外壮车营声势内助都城防守庶为两便
　　将兵练
　　练习教之战而惜其死也夫民而荷之以戈曰兵生而驱之就死地曰战不有以教之弃其民矣昔晁错为汉画御戎之防而归之于卒服习惧以卒与敌也然所谓教者有体有用有常有变又有教兵之法教将校之法不可不察也夫金鼓以一其耳旗帜以一其目赏罚以一其心兹三者黄帝以来未之或异也有所闻见而坐有所闻见而作有所闻见而进有所闻见而退是所谓教之体也而未必其致诸用也九九之技不足以尽周天之数仓于之案不足以应尫羸之求不逹其用之也可以坐而俾之有闻见则坐可以作而俾之有闻见则作可以进而俾之有闻见则进可以退而俾之有闻见则退是所谓教之用也然皆常也未必逹诸变也刳腹洗肠扁鹊之所任众医则惧廽樯倒帆舟师之所习众人则恐不逹诸变之弊也是故金鼓一其耳不金鼓而耳亦一旗帜一其目不旗帜而目亦一其惟心之一乎心之一者赏罚之一也无滥亦无幸免则赏罚一赏罚一则心一心一则常变一夫是之谓练习乎君以是绳其将校教将校之法也将校以是绳其兵教兵之法也今之所谓练习者吾知之矣寅而集辰而罢已而集未而罢其金鼓震也旗帜翩翩也右此而左彼赏罚错然也问之兵兵不知其故也此岁武埸金鼓旗帜赏罚尔也来岁武埸旗帜赏罚尔也又岁武场金鼓旗帜赏罚尔也问之兵兵不知其故也此将登坛校吏以是应之曰练习也彼将登坛校吏以是应之曰练习也大将登坛校吏以是应之曰练习也问之兵兵不知其故也金鼓以令之南进而北退施之于东西则否旗帜以令之东坐而西作施之于南北则否教阅之金鼓金鼓卒然有警也而金鼓之耳有不闻者矣教阅之旗帜旗帜卒然有警也而旗帜之目有不见者矣是可以为练习乎举一将而叩之曰子之持防之士某也勇某也懦不知也彀弩之士某也艺某也未习不知也举一将而私之曰子部曲有善得上意巧为剥下者则尽知之也吁是教兵法耶始下令曰某守某失入敌者以军法继下令曰某邀某失出敌者以军法事已矣失入失出矣则将以委之上曰有大监也大监以告于朝曰请逮治也朝以下之理曰防律文也于是曰某也夺禄某也赎金则与始下继下者左矣其令不足信矣是教将校法耶故尝曰将授一兵则练习之政冝任其将期之曰耳目心一焉已耳金鼓旗帜坐作进退一焉已耳赏罚一焉已耳不必日暴之日中饥疲之也不必羣集之武塲观视之也不必寅而至辰而罢火噐千人焉必千人精也弓弩千人焉必千人精也勇力挺手千人焉亦千人精也将一人而与火器者数十人适诸野习试之精熟之善者赏拙者厉度不可教者更代之至暮乃归旬日而火器者遍矣一日而与其弓弩者数十人适诸野习试之精熟之善者赏拙者厉度不可教者更代之亦暮而归旬日而弓弩者遍矣又旬日而与勇力者俱勇力者亦遍矣由是某也勇某也艺某也迟巧某也疾拙将无不心其之也某之器大良某之器良某之器稍良将无不心具之也问之一则举其十责之用则呼其名夫是之谓练习也兵以是为式是之谓教兵将以是为殿最是之为教将校始下令必虑其可继继下令必虑其可终终稽功罪必徇其所始夫军法者杖百馘劓斩首也庶刑者笞杖徒流赎也始之以军法而曰杖百馘劓斩首终之以庶刑而曰笞杖徒流赎又何怪其心之不一也又古人之言曰赏善不崇朝欲民速得为善之利也夫善善长者人君之度也威克爱者大将之体也赏善欲民速得其利而军法可使不速伏其辜乎是皆所谓教兵教将校之法也
　　各省府州县练兵议
　　东南之有倭患垂一纪于兹矣谋臣画士抒思振藻谈兵事者言人人殊葢更仆未易数也然总其大较往往以练郷兵谓为保障第一义一时名公钜卿咸韪其说断然力行之然而明防屡厪责成极备而夷考诸镇卒鲜郷兵之实效者岂官之旷怠吏之愆违致然哉无亦讲之未明名之未审故奉行者多至掣肘而囬报者每属空文耶夫兵有主有客有郷三者不同召募土著与之工食而责之常川操备者此主兵也调自他省厚之输将而资其遇敌截杀者此客兵也暂时起倩不给工食而令其自相保障者此郷兵也客兵可暂而不可常而每失于不练若郷兵则可而不可练何也葢所贵乎郷兵者谓其聨属郷之材官豪杰使其无事则自相结纳于平时而有警则相与守御于一旦官无飬兵之费而郷多敌忾之夫人自为战家自为守斯之谓保障之要术也然若此者必也未事之先籍其姓名而之尽放归农有警按其姓籍而召之使自堵截近不出其郷闾逺不越其县鄙有功则赏防退则散不查不他调事不烦而民不扰夫然比闾利于自卫父子切于相守彼始懽然竞役羣然趋命虽劳而不辞之死而靡怨此之谓可团若加一练字则必将董之以官师聚之于城市朝督而夕课多聚而少散妨其生业费其输将小民之情夫既所不堪矣况一经战胜调发纷然近者越郡逺者越省居常则有饔飱怨旷之嗟接战则切锋镝死亡之虑此与驱之从军等耳即有郷之材官豪杰将相与疾首蹙额争自隐避葢惟惧其影向之不幽也欲招之俾籍其力得乎夫名实既紊既不足以致郷兵之材贤而明诏有严又不容已于郷兵之团练于是督抚责之监司监司责之郡县或限大县五百小县三百之数或授以五人为伍十人教百之法督责谆切猛于烽火其奉行之者转急而民之避匿者转深为有司者始出其不得已之防责令里甲照图出兵暗行雇募谓非是无以称塞明命以自逭罪责而地方游手无頼之軰遂相率攘臂应役以饕飱里甲而甘心焉比有警急彼游食无頼者率望风溃奔而地方之无兵如故廼羣而訾之曰此郷兵之不足恃也不亦惑哉无已其练主兵乎夫地方未尝无兵患所以招来之者无术诚得其术以招致之又厚其饩以优飬之择其长使相统摄顺其好使相什伍董之以亷明仁威之帅教之以坐作击刺之法其平时则务使小卒之情能通于什长什长之情能通于百长百长之情能通于哨官以上逹于主将官临敌则务使主将之法能行于哨官哨官之法能行于百长百长之法能行于什长而下及于小卒居相比也乐相也患相苦也将相爱也卒相畏也如是虽赴汤火可也以此而攻则无坚城以此而战则无强敌何倭之不殱何防之不殄哉曰然则郷兵可废欤曰胡可废也夫练主兵所以战郷兵所以守既郷兵又练主兵是随地皆兵大小可战也夫是之为不可胜夫是之谓强国
　　兵法总论
　　夫兵也者两设而互敌者也必知之然后能待之必待之而后能胜之法曰知彼知已百战不殆言贵知也以近待逺以佚待劳以饱待饥言贵待也避实而击虚变主而为客言贵胜也然则逺近者何言地里也高垒深沟据险而守是之谓以近待逺劳佚者何言士马也敌来挑战坚壁不出是之谓以佚待劳饥饱者何言刍饷也转输多蓄积富是之谓以饱待饥虚实者何处乎近得其佚遂其饱则实否则虚主客者何处乎近得其佚遂其饱则主否则客虚实主客有常行乎曰水无常势兵无常形敌而有智者出攻我要害不得不徙则逺近易矣应救烦扰则劳佚易矣絶我饷道则饥饱易矣故不为敌挠则我为主而实敌能挠我则反为客而虚善战者避实而击虚则实者亦虚变主而为客则客反为主实者亦虚未有弗败者也客而为主未有弗胜者也夫兵皆喜胜而卒或弗胜皆败而竟底于败者弗知彼也又弗知已也时胜时败者或知彼而不知已或知已而不知彼也诚知彼又知已则何败乎将明其说必徴事焉其证在李牧之制匃奴赵充国之平西羌此两将者明彼已审主客计虚实通于法术合乎胜道当时称之传于后世昔日匃奴侵赵而李牧守鴈门匃奴数入防牧诫士卒勿出战第日椎牛与士卒共食士卒日赏赐而不用皆愿一战曰吾主何怯也李牧若弗闻匃奴玩之复大入牧勒兵大破之终牧之身匃奴不复来夫牧岂怯敌者哉以为吾卒弱而敌纵以弱卒当纵敌如以卵投石必无幸矣故且待之待之数年一举而破之若口中虱焉假令牧揺于唇吻怵于邪说则防其本谋赵之亭障卒不觧甲鼓不停桴永无安枕之期矣昔者汉伐先零以充国往充国引兵至先零见先零或降或叛度其必壊上书请罢骑兵留屯田为坐胜之防书三上乃得报分兵为九校校各万人因田致谷乱羌众不得处肥饶之地居数年先零果大困杀其首恶杨王以降充国书曰臣岂不知引兵逺攻自避嫌疑此人臣不忠之利非社稷之福也嗟乎至言哉假令充国不力争辄以天子诏讨之先零兵强而自据善地军士困于寒苦之域罹于疲馁皲瘃之患变且不测况望县首藁街哉法曰善战者致人而不致于人李赵二子诚有之矣顷岁以来北人穿塞为防大入大利小入小利我军遇之辄靡屯之辄解此无他故彼兵与法合我兵乖所谓也彼合法云何彼虽千里趋战于法为逺然絶涧逾垣遂有其险则夺我之近经渉川谷日夜而奔于法为劳然既入塞结营如堵昼掠夜归我军捄东则击西捄甲则击乙则夺我之佚不持粮不载刍于法为饥然一入其地即食其有困围我军饷道转絶则夺我之饱我乖法云何頺垣坏壁延敌而入不可谓待逺戍卒望力孤势弱又不畨休不可谓待劳月廪冬衣逾时不给不可谓待饥且欲为待之云何多邉且勿论论其至切者今国家建都于燕西北以宣大为蔽东北以蓟州为藩彼宣大邉垣既已底绩而蓟州一路顾有遗谋虽称峻岭絶攀巉石拒口然地形延袤通外之孔道尚众自今作之西接宣化东连山海为邉千二百里诚使干济之臣戮力经营令睥睨繦属亭障星聨敌骑望见无可柰何患可少止乃所谓近待逺也戍卒所备者多故力孤力孤故势弱今可徴募新军填实空缺以今邉千二百里为准每百里为一军每军五千人析为十二区每区置一将领之寛则练习急则拒守分畨乗障飬其精锐乃所谓佚待劳也司计大臣防计内帑若干外储若干月廪冬衣应时给发赏赐犒予不期而至内帑不足取之外储又不足令民买爵赎罪务益蓄积敌若临邉明以宣示以折其气而伐其谋乃所谓饱待饥也然彼计狡狯闪忽且欲知之云何邉法故有逺哨近探之卒惟逺哨者未至敌营返而绐我近探者敌兵已廹惧为所得张设危言不符情实以故不能知彼既不知彼遂昧所待亦不知已胜归彼败归我独坐此耳今之邉将各飬死士数十人亲信既深岂忍负主若驱之哨探令与逺近侦卒偕往偕来伪口不至真情可获乃所谓知之也且欲胜之云何敌凡大掠必悉众而行捣其巢穴以牵制之则内顾而惮逺渉多设疑事离其上下之心令谋臣不用骁将惰体乃所谓避实而击虚变主而为客制胜之术也法令久弛人心不肃且将为所欲为云何曰严法董阏于行石邑山中见涧深峭百仭问之傍人痴儿牛马无有入者董乃叹曰使吾法之无赦犹入涧之必死也则人莫之敢犯也夫人不敢犯则臂挥颔招随所东西何功不可立何事不可与也法太严则厉又欲令人亲我云何曰厚赏越王欲伐吴而未知人心乃自焚宫室下令曰捄火者比胜敌之赏趋而赴火者六千人因遂伐呉防之夫利之所在人忘其害皆为孟贲妇人拾蚕渔者握鳣所利在此也设我欲为之而人固挠之云何曰坚其志而已始李牧之壁军也赵王用人言诮让之已又夺之既代者弗利王是牧计听焉言者自失充国奏事时廷臣非议者十七人中十五人后计定上诘前非议者皆顿首谢吹竽满庭孰辨其美一一听之乃识其竒夫难与虑始可与享成自古记之观于二事则吾志决矣志决则功可就矣虽然士而有志于天下者岂少哉至成功则未焉何也机有所难窥变有所难矫势有所难移或以敢任而坐鬻权或以周谋而目智或以革蠧而诬乱法或以振惰而诮苛众流言三至慈母不亲况君臣之际乎此有志之士欲为而惧其挠也彼李赵二子其志诚坚然亦遇主今者圣人御世毕照羣情志士奋袂而作投躯而往其谁挠哉其谁惧哉
　　西北兵食【详见户曹邉饷】
　　国家财赋倚于东南转漕山东入于惠通岁输大司农者四百万石其开立各邉即如宣镇一岁银九万两而民赋居十之七他镇可知正统间又发内帑济邉正徳间王文恪建议谓国家邉费最大岁用银四五十万葢欲以省之也至嘉靖间则折变于荒歉之岁而馈给于邉用之窘世宗乃欲责成计部全输旧徴后敌侵轶厚辑广募三镇岁饷且增此时犹为促办计也今乃为额葢天下之力困于九邉尤困于此三镇矣故论者谓北人且欵诸镇之入卫南兵之寄寓可渐议撤也诸召募修邉等皆可议覆也又讲屯田之法通盐商之利复本邑之徴洪武永乐间内郡之馈邉者惟刍粟自折易之法行而待哺之卒困矣自召买之令下而瞒宫之弊滋矣以预其储焉如是则兵无所虑其冗而财将益赡财无所虑其窘而兵将益强虽成周兵农为一以顺治威严于天下者不是过矣
　　东南兵食
　　东南之地自岛夷内讧以来当事者计无所措始为召募民兵之议为徴调客兵之议及兵众云集饷给不敷于是为增饷额之议为借括冨民之议民之告匮者乆矣方今海徼幸已晏恬而岁灾相仍十室九空论者谓兵卫民而飬兵之费乃至病民使兵食仍旧是冦来无期而已先坐受其矣散兵减赋似所当讲第常时多警之地若闽广呉越之区盗贼出没两海肘腋仓卒何以支之则兵食两端不得不图所以为善后之防也葢兵不能遽聚于有事之时则决不可遽散于无事之日食不可遽徴于有事之日则不可遽减于无事之时故欲散之也而有事不忧其难聚欲减之也而有事不忧其无措亦惟行保甲屯田之法而已夫保甲即先王寓兵于农之遗也诚讲求而申饬焉三时务农一时讲武器械所备犒赏所需取诸兵饷之半以给之责成有司以此课其殿最行之渐乆而数万之众可号召也况人皆土著自相聨属其于守望捍御之力视诸客兵尤胜乎屯田即先王伍两之遗也以起军旅作田役以比追胥令贡赋此伍两之制也诚规画而举行焉择地就农因农自食耕具所冝牛种所頼取诸饷之赢以给之责成总管以此稽其勤惰行之渐乆而数万之众可安饱也况人有其业势自相安其于顾恋保护之情视诸客兵尤切乎保甲不惟可以省兵而且可以省试屯田不惟可以足食而且可以足兵二者虽常谈而实探本之论也或者谓屯田无可种之地是不然母论他郡试即海虞一邑言之蓁芜积荒之田弃为闲地及有为民所包占者湖塘涨塞之壖民所占艺且有为官所量科者盖不下千计推之一郡一省可知又若海甸之沃区山麓之旷土亦岂少哉此皆开屯之助也诚建议奏请俾贫民就佃即籍为兵予为世业保甲之法无间于贫富而屯田之法可独行于贫民其经营之始有司为设法给本而官以统之为画其疆界筑其围埂导其沟洫使数年之后渐成腴壤防去且守且耕防来且耕且守庻乎召募之兵可尽撤而加徴之赋可尽蠲矣然实心经理毋为文具则惟在有司之得人而已
　　兵政时总论
　　国初奠极雄据胜势鸠天下重师宿屯京师以强干弱枝而列郡縁邉各有纪率居京者未尝越临邉郡自撤其钩陈居邉郡者畨休直士校聨不絶以固微垣之卫亦或调郡戍邉邉各相戍如繦属如碁置使军垒常明而不乱迩年以来军制渐更大都有司曰更卒曰繇戍曰役羡曰召募亦中古之遗也汉南北军调自郡国一岁一更以秋日都试今中都河南山东班操军是已往往苦于力作始暂借役县官后浸淫至巨室杂供役手资课大繁奚以堪此本所谓两限赴操者将使荷殳角刄也而顾以畚锸为哉汉卒直戍邉者各为更律今延绥宁夏入卫军是已此非令甲也往时内地被敌以蓟兵未练假以张掎角之势乃于役靡遑及期莫代连行囬逺犇命为疲此一时权冝也胡久而不复哉在辽左有抽添者亦汉悉老弱未传者诣军之意顾其地岁大侵存罹锋衂耗者过半而欲括其余夫旁及客户彼所称羡卒者修闾氏尚与之国粥矣而忍为此乎在广有招集者亦汉选募曰勇敢曰伉健之类无頼子未知尺籍伍符贿通兵尉窜入幕府而相辜为奸即欲议彻无不啸聚发遽犇救所在骚然此以御防也而反为防乎若此四者遡之初制本善而坏于后人因其有变少假而沿为故事夫墙之崩溃必因其隟劔之毁折举由于璺今见干戈朽钝斧钺混贷却走马以粪遂指为不祥而莫之讲也几微于隟璺害大于墙劔可不畏欤上轸恤班军诏罢力役尽归营伍是矣乃郡国伍籍半析丁壮阻消物力方虚杼轴困竭则当效周礼比居之法详覈所部悉清勾之而又官助其资斧给其兵械乃若免役而收其直谓之更赋是殆不可复矣即故直有所逋者令得一切蠲贷可乎入卫者近已议省或三而省一或二而省一稍稍纾已但延绥逺走朔方雕窭既甚宁夏屯牧河曲困惫未苏且牵马逺渉行者踣于道至者羸于野而复责之使偿吾见人马俱毙主客胥窘矣今蓟镇已宿重兵而延宁为西陲重地脱有缓急胡以应之愚以为尽免焉可也古者国有游倅军有单所以副其正也今不得已而抽添之无已当厚饷给葢羡卒既搜则糗粮防蓄畴为之副冝于常赋之外稍加优厚而犹未给也当广屯种辽地延袤殆千余里界山依水可徴常居者室家田作复其繇税使流移渐集生聚日繁而又严逋逃之禁重督逻司徼支缭以讥防出逸海及以贿脱伍者庶几行伍实而丁可无抽也古者藏兵于民藏食于兵未尝外索也今不得已而用募曷若召土著高肇恵潮类多矫健籍之行间使家与家相畴人与人相畴即食其地习其将而将不得人不可也当选将领汰其朘削而贪者张疑窃冐而诈者诚得亷勇不二心之士使提鼓挥枹焉而又严宪罚之令毋令幸防而掩功玩防而薄谴能讨军实者与首功同赏削军以逞者与无功同罚以此制募兵兵亦足恃矣若是者皆小补其罅隙者也而未尽也夫兵能安制矜节而为国家用者有数善焉曰制驭之有方也不然拊恤之爱及人深也又不然则简习而训练之也语曰防行乱阵千人尽罚覆军杀将万人齐勇则必肃其营部结其团伍与之安与之危可以行可以止所谓用天下之用为用制天下之制为制而奚恤乎军寡语曰畜恩不倦以十取万必使惧者得欢贪者得丰欲者得使归者得招庻多同心之众必死之士可合不可离可用不可疲而又奚恤乎军寡语曰习而后用一以当百则圆而方之生而死之左而右之聚则成卒散则成列延则若阿刄婴之者断兊则若鎁铦当之者碎而又奚恤乎军寡古之人将少而能辨将弱而能兢惟绥御得冝而卒乗服习故虽匮乏困惫一呼而起无不扶伤渉血而擒敌破军矣然此所以筹邉郡之军也而内军尤有可议焉军之利害在国之名实今三营之军名在官而实在家在家者间役私门在官者或朘于卫尉贫不能操一有钱食不能人三鬴而牵露骨马环立辕门负半石弓载韬櫜鞬弛檐而赴营陈一苃舍则负趋出市絶不谈兵在籍则名选锋一简稽则羸弱相参曷称全勇夫经制百万之众使依吾衣食而悬虚名罕实用奚以备循咚之警坚壸欜之守严营卫而固本根乎愚谓影射当稽占役当革武胄之侵牟当治文吏之渔猎当惩督理者按籍以徴登耗阅视者决乗以别惰锐若周畿兵若汉中垒搜田视先王之礼军国饰对之容使内以制外若意使臂臂运指而脉络融通外以卫内若星随斗斗运杓而法象森列即畿以外各郡国畨上兵不忧扰也虽有边隅之警不忧其疽食也而又奚患焉
　　仿井田封建之法为寓兵御夷之道
　　尝论寓兵御夷之道深有取于封建井田之制焉何也即周室观之幽厉而后周之削弱甚矣虽犬戎内侵中国未闻建阃树兵如今日者以秦赵燕代各守其地人自为战此封建之制有逾于长城而土人屯聚贤于百万师也井田之设不特寓兵于农使国无飬兵之费然无事则尽力耕稼有急则并力战守室家相保出入相友守望相助其视民出粟以飬兵兵出身以卫民果孰善哉可见封建井田民各自为其家君各自为其国不必树兵而兵自强不必御夷而各国自为之御者不遗余力此三代乆安长治之道也或曰自秦郡县天下而阡陌已废封建井田之制不可复行矣今欲寓兵以为御夷之防必如之何而可以长久无虞哉曰善师古者师其意非师其迹也为今之计岂必易天下郡县而封建之夺天下民产而井田之哉尝考井田之制沟洫川浍各有定限南东其畆纵横其疆马不得并辔车不得方轨即均田制禄之中寓设险守固之意也今各邉旷野一望千里诚使提督大臣得以便冝行事召民开垦畧仿井田之制每一里共濬一沟深广可畜水泉以为灌溉即此可阻敌骑之冲突矣然必定其法令凡有力者听其垦种三五年后稍科则以为军储又相其形势立堡以居集之或因邉民屯聚立邉县以统御之可也况邉屯之废多矣即循旧屯之制令各屯而井之不亦可以寓兵于农乎或曰邉地沃衍因井以设地网诚善防也其如牛种之不备何曰趋利避害人情也识时务者择其利多害少者为之耳欲以兴利使人皆不趋利也有是理哉成化治间各邉屯卒尝因贫乏假贷本卫所官至秋成加息上纳虽有害乎上下之体然彼此两利亦其所愿也正徳间巡察使臣恶其専利而禁之屯田遂废夫因禁卫官之利至废各邉之屯果孰轻孰重哉知其所由废则其所由兴者可知矣盍令各卫所官凡有才能者听其招集流民各为保聚者能垦千畆万畆者随其力之所至即给为已业仍许荐其才能而陞迁之或又设为条例一切官民有能开垦百千万畆而百畆详报一人以为其属如什伍之制因其田畆多寡畧仿封建遗意封为百千万夫之长世守其土世袭其官与论首给封为指挥千百户总旗之类是辟本有之旷地与开疆拓地者同功使彼各自领其众自守其疆又何惜为封建之赏哉夫人皆出万死一生立尺寸功为荣身肥家计目今止费其财力可以获官爵之荣享封土之利何乐而不为也要在信其命令收效于十年之间则邉方旷野皆井田封建之设较之请朝廷之羡余以给牛种招盐商之纳粟以资屯费犹有彼善于此者在也况此法岂特可行于邉哉陜西山西北直与夫河南山东其地本肥饶水可灌溉而弃为荆榛者不可胜纪曷若以此法行之则西北无不耕之地荒土皆财赋之区而军储亦无待専仰给于东南矣是故不必尽夺天下之民产以井田之各邉与各省不亦有可以井田之法行之者乎不必尽变天下之郡县以封建之各邉与各省不亦有可以封建之法行之者乎且人各自出其财以垦其田人各自出其力以守其土国家不过示以井田之法给以封建之赏耳开屯之费守邉之劳不可以少纾也耶噫粟积于邉则价不期贱而自贱民聚于邉则兵不期集而自集欲寓兵于农藏富于民是或一道也而御夷之防冝无善于此者何为吝旷土惜虚衔与斯民较小利而忘国家之大计乎


　　图书编巻一百十七
　　钦定四库全书
　　图书编巻一百十八
　　明　章潢　撰
　　古阵法叙
　　古阵法图籍皆録旧记所传风后握竒图云初受之于女佐黄帝破蚩尤于涿鹿其文本三百六十字镇名而已其后太公又増塡之汉武帝令丞相公孙敷演其义授霍光常习八阵于长乐馆而辅少主以令天下史称诸葛亮推演八阵图得其新意今防州之南北崖沙中累石为八阵形势凡八行行相去二丈桓温伐蜀路由之僚佐观之无能知者视之曰此常山蛇势也晋马隆征西羌依八阵法且战且行诛斩万计遂复凉州以此论之公孙既已讨论诸葛亮又能推演桓温知其率然其后马隆依以破敌则八阵之用无废矣唐李签所载八阵图配四正四竒之位于八卦其形天圆地方风锐其首云左右向而垂飞龙盘屈虎张两翼蛇宛转鸟翔为突击之势定而不变及观握竒经义则签尽出臆度殊乖本文经曰天地前冲为虎翼风为蛇蟠天地后轴为飞龙云之目变之则为龙虎蛇鸟之名所谓竒亦为正正亦为竒出则就列归则复列正合此义也其图已亡今载其经以侯识者宗阵法之始也


















　　右握竒经虽其图不传久矣今采其説列而为图恐未必与古合更俟识者参订之
　　金鼓旌旗数
　　角音二　初警众　末収众
　　革音五　一特召　二结阵　三鬭　四赴　五急鬬金音五　一缓　　二止　　三退　四背　五急背麾色五　一黒　　二黄　　三白　四赤　五青旗法八　一天黒　二地黄　三风赤　四青云五天前上黒下赤　六天后上黒下白七地前上黒下青　八地后上黄下赤
　　二革二金为天三革三金为地二革三金为风三革二金为云四革三金为龙三革四金为虎四革五金为鸟五革四金为蛇【此八阵各用金鼔之制也】其金革之间加一角音者在天为兼风在地为兼云在龙为兼鸟在虎兼蛇加二角音者全师进东加三角音者全师进西加四角音者全师进南加五角音者全师进北鞉音不止者师不整金革既息而角音不止者师并旋天圆不动【前为右龙为左】天地四望之属是也风象天居两端其次风其次云在左右相向是也公孙曰地为静地方布风云各在后衡之前天居两端其次地居中间两地为北是也地为动天为从天阵变为地阵或即张形布势破敌攻围不定其形故为动也云象龙纵布两天两天次之纵布四地四地次于天后纵布四风挟天地之左右天前衡居其左云居端人多传韩信注释者与此防有差异而有范蠡乐毅之说相杂今亦错综于其中【公孙觧续说之意谓之上语】其于部队或三或五或三十或五十阵图如此变通由人其八阵用方圆阵法以寡御众靣靣相向背背相承骑出其间出骑突击马隆以三千歩卒败羌万骑用此术也按古所传握竒经云出于风后即廖廓莫考然兵乗之法实自黄帝至周为尤详比闾族党州郷之间隐然有胜兵焉天子无事嵗三田以供三品王亲执路鼔教以坐作进退不用命者随僇之凛凛若临师然夫惟不以猎戏也乃其不以兵戏与甘誓牧誓左右歩伐丁宁告戒皆先为不可胜故能决胜第不至诈如后世耳谓帝王无兵者诬也武侯八阵实出握竒法仿于井田善兵者莫能穷谓后世之法又加于古昔者浅矣










　　握机经
　　凡一十九字乃风后握机经古文也黄帝立井田之法因以制兵为握机阵法破蚩尤扵涿鹿之野其臣风后实佐为万世兵法之祖
　　天地风云龙虎鸟蛇四为正四为竒余竒为握机此八阵方位四方龙虎鸟蛇当震兑坎离之位为正兵四隅天地风云当乾坤艮巽之位为竒兵其余竒零之兵大将居中所握犹弩之有机故曰握机易范曰以内制外必重轻之势足以相权而无尾大不掉之患宁使之有余不可使之不足也先出后蹑栖盛击虚潜见出入惟变所适故无一定之数昔人有泥八阵之名因谓八人为伍八伍为队八队为部八部为将八将为军每图皆虚其中遂使大将居中而无所握是尚得为兵制也哉不知阵名虽八阵数实九惟中之所握倍扵外四正四正之兵倍扵四隅所以为居重驭轻之势也
　　此图名握机后图名握竒而阵之队伍稍异兹两存之以备攷
　　八阵图总叙
　　夫冦不可与并生兵之不可弛也不教而战是谓弃之师出以律否臧凶是故训兵以御敌申律以练兵安不防危之义也八阵者象八卦以定位因井地而制形兵之纪律也武侯推演尽得其妙司马懿之所以甘受辱而不敢轻出也自今观之天有衡地有轴前后左右冲风云之列四隅八阵之定位也却月环卫于后所以应八阵而为之羽翼也天覆出于南地载出于北云垂变于东风扬变于西东南之变为龙飞西北之变为龙翼蛇蟠于西南鸟翔扵东北却月则随方分阵应之不滞乃间队分兵聨络互发其中之八阵却月固自若也是定位辩方设伏为援竒正之体也因敌变阵形由方迁游以拥卫正以迭出竒正之用也竒正之相生端倪莫测小大视乎众进退因乎敌散之有经聨之若一劳逸既均强弱适用兵之纪律孰有善于八阵者乎武侯既徃世鲜有洞其趣者虽师律提纲具载图设而遗却月夫遗却月则无游兵何以为声援而取胜乎












　　握竒经曰四为正四为竒余竒为握竒或总称之先出游军定两端天有衡地有轴前后为风左右为云风辅于天云辅于地冲重列各四队前后之冲各三队风居四维故以圆轴重列各三队前后之轴各三队云居四角故以方天居两端地居中间总有八阵阵讫游军従右蹑其敌或警左或警右听音望麾以出四竒天地前衡为虎翼风为蛇蟠围绕之义也虎居于中张翼而进蛇居两端向敌而蟠以应之天地后轴为龙飞云为鸟翔突击之义也龙居于中张翼而进鸟防两端向敌而翔以应之髙氏子略曰风后握竒经三百八十四字其妙本乎竒正相生变化不测葢潜乎伏羲之画所谓天地风云龙鸟蛇虎则其为八卦之象明矣葢注竒读如竒偶之竒则尤可与易凖诸儒多称诸葛武侯八阵唐李卫公六花皆出乎此唐裴绪之称又以六十四卦之变其出也无穷若此则所谓八阵者八卦之统尔焦氏易学卦变至于四千九十有六竒正相错变化无穷是可以名数该之乎然观太公武韬且言牧野之师有天阵有地阵此同出扵握竒而又有人阵焉此又出于天地之外者非八阵六花所能尽也独孤及作风后八阵图记有曰黄帝顺煞气以作兵法文昌以命将风后握机制胜作为阵图故八其阵所以定位衡抗于外轴布扵内风云负其四维所以备物也虎张翼以进蛇向敌而蟠飞龙翔岛上下其势所以致用也至若疑兵以固其余地游军以案其后列门具将发然后合战弛张则二广迭举犄角则四正皆出图成罇俎帝用经略北逐獯鬻南平蚩尤遗风防防神机昧昧唐天寳中客有得其遗制于黄帝书之外篇裂素而图之按鱼复之图全夲于握机赜其妙穷其神者武侯而已
　　师律提纲曰黄帝因井田以制兵井分四道八家共之其形井字开方九焉五为阵法四为闲地虚其中大将居焉环其四靣诸部连绕此黄帝之阵法也风后因之以乾坤艮防四闲地为天地风云四正以水火金木方向爲龙虎鸟蛇四竒此风后之阵法也其阵制或六十歩或六百歩或千二百歩而为开方之形或以竒为正或以正为竒竒正相生如循环之无端不可终穷也自是而降寥寥数千百年间世莫逹其蕴奥惟诸葛孔明善推演其法故于平沙之上垒石为纹纵横皆八其法六十四阵天衡十六阵居两端地轴十二阵居中间天前冲四阵居右后冲四阵居左地前冲六阵居前后冲六阵居后风八阵附天云八阵附地合为八阵天衡并前后冲二十四阵合风八阵为三十二阳地轴并前后冲二十四阵合云八阵为三十二隂游兵二十四阵在六十四阵之后凡行军结阵合战设疑补缺全在游兵天地之前冲为虎翼风为蛇蟠兵家先隂以后为前又风从虎虎与蛇皆隂数同卫西北也天地之后冲为龙飞云为鸟翔兵家后隂以左为后又云从龙龙与鸟皆阳数同卫东南也以天地风云为四正以龙虎鸟蛇为四竒谓八阵也每以二阵相从一阵之中又有两阵一战一守中外有轻重之权隂阳有刚柔之节彼此有虚实之地主客有先后之数所谓阵间容阵队间容队以前为后以后为前进无速奔退无遽走击首则尾应击尾则首应击其中央则首尾俱应此桓温所谓常山蛇势也及夫蜀地险窄道出斜谷则裁之为六至唐李靖因之为六花阵此阵之大畧也
　　严陵计饶曰八阵图有三一在沔阳一在广都一在瞿塘而沔阳广都者世莫覩独瞿唐者在白帝城西鱼复平沙之上每四月末至十月中则江涨所没不可得见冬春复出如故信哉杜诗有云江流石不转非虚诞也
　　推演八阵始于队伍而成营阵○【武经总要凡百人曰队二队曰官二官曰曲二曲曰部】伍者五行生成之数也阵者八卦之象也【八卦之象生于太极太极生两仪两仪生四象生八卦故将台左列四阵右列四阵两仪之象也左前十六队左后十六队右前十六队右后十六队四象之四象也南八队北八队东八队西八队南东八队东北八队西南八队西北八队八卦之象也】游兵者二十四气之象也【合图游兵环伏扵后二层却月其义未显惟变图分为两哨左列十二阵右列十二阵宛若天道之周旋然则十四阵者对待之隂阳也二十四阵者流行之隂阳也易有交易变易之义而八阵有分合变合之精】所以五人爲伍十伍为一队加五旗军而五十有五终于生成之数也【天一地二天三地四天五地六天七地八天九地十天数二十有五地数三十凡天地之数五十有五所以成变化而行鬼神也】八队为一阵有四百四十人【每队以五十五人乗之】八阵为一部有三千五百二十人而为小成可变阵也【每阵四百四十人乗之其却月游兵不载焉即一变而为天覆地载二阵囘营已毕又二变而为风云垂二阵囘营已毕又三变而为龙飞虎翼二阵囘营已毕又四变而鸟翔蛇蟠二阵是也】八部为一将有二万八千一百六十人而为中成八阵齐可观也【每小成三千五百二十人加游兵一千三百二十八人以全队出攻全队留守南一部变天覆一阵北一部变地载阵东一部变云垂阵西一部变风阵东南一部变龙飞阵西北一部变虎翼阵东北一部变鸟翔阵西南一部变蛇蟠阵游兵却月于外有变仍分两哨一守一攻】○【其号令约束前后左右大小将士各从其局特入门中军専设守警权命悉由中将以制治焉其所以谓天地风云为四正龙虎鸟蛇爲四竒者岂兵家防应而有常形哉如八靣有警则八靣正兵为正游兵为竒如四靣正向有警则出四面正兵夹击岂非以谓竒乎如四隅有警则出四正兵夹击岂非以谓正亦以为竒乎是以活物随形应变以势非知道者其能然哉】终于六十四卦也八将为一军有二十二万五千二百八十人而为大成故韩信曰多多益善【每中成二万八千一百六十人加游兵一万五百六十人共有三十万九千七百六十人以前队出攻前队留守南一将变八阵东西四隅各变八阵游兵一依中成分列随机应变号令约束前后左右大将士各司其局特入门中军専设守警权命悉由大将以裁成焉】其布列营阵以将防左列四阵右列四阵分作两层驻劄而为小将左列四部右列四部亦分两层而为中将左列四将右列四将亦分两层而为大将其制阵以为千人可布六花阵每靣用六十歩【六华阵起于李靖外六军一曰前锋一曰后军一曰左虞侯一曰右虞侯一曰左箱军一曰右箱军环而围之象六出华中军为竒外六军为正内今三道其隔落钩连曲折相对与八阵者同但八阵者方阵也六华阵者图阵也】以小成三千五百二十人布八阵每靣用一百二十歩以中成二万八千一百六十人每靣用六百歩以大成二十二万五千二百八十人每靣用一千二百歩【此言一靣□方所用地歩】其小成每队相离十八歩中成每队相离八十六歩大成每队相离一百七十二歩【此言四方相离歩则】内余歩数加中军而为閠也【小成小将居之中成中将居之大成大将居之是谓握竒之説也或夲握机】以天后冲四队东北西北风云各二队定作一号以地后冲四队东北西北风云各二队定作二号以后地轴地后冲各二队左右后天衡各二队定作三号以后地轴四队左右后天衡各二队定作四号以前地轴四队左右前天衡各二队定作五号以前地轴地前冲各二队左右前衡各二队定作六号以地前冲四队东南西南风云各二队定作七号以天前冲四队东南西南风云各二队定作八号书于本队旗上布列下营不得错乱闻中军举号每陈皆间队一二五六号先出三十六歩止单摆开战毕仍収作八阵为第一阵二次举号三四七八号出过第一阵前三十六歩止单摆开战毕収作八阵为第二阵三次举号第一队又间队每阵出五六号过第二阵前三十六歩止单摆开战毕仍収八阵为第三阵四次举号第三阵又间队每阵出七八号过第三阵前三十六歩止单摆开战毕仍收作八阵为第四阵次视中军举起火鼓每阵又间队一三五号不动二四六八号出前行十八歩止天前冲四阵居前天后冲四阵居后天衡十六队居两端地轴十二阵居中间地前冲六阵居前地后冲六阵居后风八阵居四维云八阵居四角自然而成八阵之规也【直冲南前一靣之法如遇左右后有警亦依前例定号以次垒冲则不杂乱而行阵始整矣】游兵二十四阵分列两哨每哨十二阵三阵定作一号共作四号分列两层进止开阖间队与八阵皆同惟下营之际掣环于后而伏之取胜冲击全在乎游兵也【下营之时十二阵为一层共为二层以候遣用若分变各阵听天鵞声即时分列两哨左哨十二阵如变天覆阵一号却月二号击伏地载阵四号却月三号击伏余阵详具分拨图两哨项下亦量队内兵士众寡全队间队分变守攻惟勤练勇悍者可充选锋其实乃竒兵也】四冲三成分拨图説
　　按图説曰八阵为一部而为小成八部为一将而为中成八将为一军而为大成是故三成者统同辨异之义也举小成而中成可推也由中成而大成可推也譬之元气虽无所不贯而耳目手足各有其司理一分殊兵法之所以为竒也旧图举小成以见例其详不可悉闻也是故四冲者疉阵合体间乱而不乱之例也小成者分门立叠之详也分拨者括八阵之用通进止之方縁义立图因图审机武侯之兵法不可推乎
<子部,类书类,图书编,卷一百十八>
<子部,类书类,图书编,卷一百十八>
<子部,类书类,图书编,卷一百十八>
<子部,类书类,图书编,卷一百十八>四正变例
　　如南方有警南一将出四部天覆阵属副统领之各至地界如小成令团营援敌以为正兵西南出二部蛇蟠阵东南出二部龙飞阵各属副统节制以为竒兵兵为八阵游军从后蹑焉余三正方准此例推増损量形
　　四竒变例
　　如东北有警东北一将出四部鸟翔阵属副统领之各至地界团营援阵以为正兵东出二部云垂阵北出二部地载阵各属副统节制以为竒兵余三竒方准此例推





<子部,类书类,图书编,卷一百十八>
　　总图如隂阳之互藏其宅八阵分变实清浊之异其施故天云龙鸟四阵属阳清而垣居东南地风虎蛇四阵属隂浊而垣居西北游兵亦各以类相从进退开阖一隂一阳不啻春秋之有分节启闭之有显藏然元气未尝不周流统贯于其中是故大将者驭众行师之元气也智虑少滞则兵形无所统摄运动失其度外邪得以乗隙而入三军之司命无寄寓矣可不慎与



</div>
    <div class="pagination">
<a href="图书编_page203.html">上一页</a><span>...</span><a href="图书编_page199.html">199</a><a href="图书编_page200.html">200</a><a href="图书编_page201.html">201</a><a href="图书编_page202.html">202</a><a href="图书编_page203.html">203</a><span class="current-page">204</span><a href="图书编_page205.html">205</a><a href="图书编_page206.html">206</a><a href="图书编_page207.html">207</a><a href="图书编_page208.html">208</a><a href="图书编_page209.html">209</a><span>...</span><a href="图书编_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
