<!DOCTYPE html>
<html>
<head>
    <meta charset="UTF-8">
    <title>册府元龟 - 第 278 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 278 页/共 736 页</h1>
    <div class="content">    梁庞师古曹州南华人初以中涓从太祖性端愿未尝离左右及太祖镇汴树置戎伍始得马五百匹即以师古为偏将军援陈破蔡累有战功及朱珍以罪诛遂用师古为都指挥使乃渡淮饷军于庐寿攻滁州破天长下高邮沿淮转战所至克捷寻代朱友裕领军攻下徐州斩时溥首以献遂移军伐兖入中都寨于梁山败朱之众袭至垒下。又破朱瑾于清河从讨汶阳与朱朱瑾及晋将史俨儿战于故乐亭大捷而回唐昭宗乾宁四年正月复统诸军伐郓拔之擒其帅朱以献始表为天平节度留後寻以功授徐州节度使後与淮人战没於阵。
    霍存州曲周县人性骁勇善骑射在黄巢中已为将领唐僖宗中和四年太祖大破巢军于王藩渡时存与葛从周张归霸皆自巢军来降太祖宥而纳之其後破王夏寨击殷铁林并在战中寻佐朱郢取滑台攻淄州趣傅昌皆预战立功蔡贼张郢在汴北存以三千人夕犯其营破之用本部骑兵败秦贤军杀五千人连破四寨尽得其辎重从讨卢塘张郢殪万馀人存功居多我军之围濮州也。有贼升眺楼大诟太祖怒甚召存射之矢一发而尸殒其下赏赉甚厚复佐朱郢擒石破魏师败徐戎。又佐庞师古至吕梁败时溥二千馀众以是累迁官初王师渡淮乏食不甚利唯存军战有功淮贼乃引退太祖之讨宿州也。葛从周以水坏其垣丁会以师乘其墉存战垒外败其军宿人乃降明年佐郴王友裕击时溥于砀山破之获蕃将石君和等五十人是岁复与晋军战于马牢川始入为前锋出则後拒虏不敢逼乃渡河袭淇门杀三十馀人曹州刺史郭绍宾之来归也。存以师援之遂代其任始朱友裕以大军伐郓临其壁既而师陷围中以急来告存领二百骑驰赴击退之太祖喜拔为诸军都指挥使後与徐兖之众合战於石佛山下中流矢而卒。
    张存敬谯郡人也。性刚直有胆勇临危无所畏惮唐僖宗中和中从太祖赴汴以其壮节颇见亲昵首为右骑都尉从讨巢蔡凡历百战多於危戚之间显有奇略繇是频立殊效光启中李罕之会晋军围张崇於盟津太祖遣丁会葛从周及存敬同往驰救存敬引骑军先犯虏骑诸军翼之虏骑大败乃解河南之围昭宗大顺二年为诸军都虞侯佐霍存董大军收宿州以功奏加捡校兵部尚书太祖东征徐兖存敬屡有俘斩之功凡受指顾皆与机会矢石所及必以身先太祖尤加优异以为行营都指挥使後累以战功除护国将军留後移宋州刺史将之任卒。
    寇彦卿大梁人也。祖父裔皆宣武军牙校大祖镇汴以彦卿将家子擢在左右弱冠选为通赞官太祖为元帅府押牙领雒州刺史罗绍威将杀牙军遣使告于太祖太祖命彦卿使于魏密与绍威谋之竟成其事彦卿之力也。彦卿身长八尺隆准方面语音如钟善骑射好书史复善伺太祖之旨凡所作为动皆玄合太祖每言曰：敬翔刘捍寇彦卿盖为我而生其见重如此太祖有所乘马号一丈乌尝以赐彦卿唐天复中太祖迎昭宗于凤翔累与岐军对阵时彦卿为诸道马步军都排阵使常躬擐甲胄乘其所赐乌马骋于阵前太祖目之曰：真神将也。昭宗还京赐迎銮毅勇功臣改邢州刺史寻迁亳州团练使太祖受禅授华州节度使。
    葛从周濮州鄄城人从周少豁达有智略初入黄巢军渐至军校唐僖宗中和四年三月太祖大破黄巢于王藩渡从周与霍存张归霸昆弟相率来降七月从太祖屯兵於西华破蔡贼王夏寨太祖临阵马踣贼众来追甚急从周扶太祖上马与贼军格斗伤面矢中于肱身被数钅仓奋命以卫太祖赖张延寿回马转斗从周与太祖俱免退军氵殷水诸将并削职唯擢从周延寿为大校其後入长葛灵井大败蔡贼至斤沟淝河杀铁林三千人获九寨都虞侯王涓太祖遣郭言募兵於陕州有黄花子贼据於温谷从周击破之。又破秦贤之众於荥阳寻佐朱郢收兵於淄青间时兖州齐克让军於任城从周破之擒其将吕全真淄人不受制复与之战获其骁将巩约会青州以步骑万馀人列三寨于金岭以扼要害从周与朱郢战大歼其众虏其将杨昭范五人而还至太原不解甲径至板桥击蔡贼破卢塘寨塘自溺而死。又于赤冈杀蔡军二万馀人从讨谢殷于亳州擒之回袭曹州虏刺史丘宏礼以归与兖郓军遇於临濮之刘桥间杀数万人朱朱瑾仅以身免擒都将邹务卿以下五千人从太祖至范县复与朱战虏尹万荣等三人遂平濮州未几与朱郢击蔡贼於陈亳间获都将石文德元年魏博军乱乐从训来告急从太祖渡河拔黎阳李固临河等镇至内黄破魏军万馀众获其将周儒等十人李罕之引并人围张全义於河阳从周与丁会张存敬牛存节率兵赴援大破并军杀蕃汉二万人解河阳之围以功表授捡校工部尚书从朱郢讨徐州拔丰县败时溥於吴康得其辎重加检校刑部尚书佐庞师古讨孙儒於淮南略地至庐寿滁等州下天长高邮破邵伯堰回军攻濠州杀刺史魏勋得饷船十艘昭宗大顺元年八月并师围潞州太祖遣从周率敢死之士夜衔枚犯围而入会王师不利於马牢川即弃上党而归其年十二月与丁会诸将讨魏州连收十邑明年正月大破魏军于永定桥魏军五败斩首万馀级十月佐丁会攻宿州从周壅水灌其城刺史张筠以郡降从讨兖州破朱瑾之军於马沟景福二年二月与诸将大破徐兖之兵於石佛山八月与庞师古同攻兖州乾宁元年三月军至新太县朱瑾令都将张约李胡椒帅三千人来拒战师古遣从周张存敬掩袭生擒张约李胡椒等都将数十人二年十月围兖州兖人不出从周诈扬言并人郓人来救即引军趋高吴夜半潜却归寨朱瑾果出兵攻外壕我军士突出掩杀千馀人生擒都将孙汉筠从周累立战功自怀州刺史历曹宿二州刺史累迁检校左仆射三年五月并师以大军侵魏遣其子落落率二千骑屯洹水从周以马步二千人击之杀戮大尽擒落落于阵并师号泣而去遂自洹水与庞师古渡河击郓四年正月下之从周乘胜伐兖州朱瑾出师在徐境其将康怀英以城降以功授兖州留後检校司空复领兵万馀人渡淮讨杨行密至濠州闻庞师古清口之败遽班师光化元年四月率师经略山东时并帅以大军屯邢从周至钜鹿与并军相遇大破之并帅遁走我军追袭至青山口数日之内邢磁三州连下斩首二万级获将吏一百五十人即以从周兼领邢州留後十月复破并军五千骑于张公桥晋将李嗣昭急攻邢州阵于城外从周大破之擒蕃将贲金铁慕容腾等百馀人二年春幽州刘仁恭率军十万寇魏州屠其郡从周自邢台驰入魏州燕军突上水关攻馆陶门从周与贺德伦率五百骑出战谓门者曰：前有敌不可返顾令阖其门从周等极力死战大破燕人擒都将薛突厥王郐郎等翊日破其八寨追击至临清刘仁恭走沧州从周受宣义军司马五月并人讨李罕之於潞州太祖以丁会代罕之令从周驰入上党七月并人陷泽州太祖召从周令贺德伦守潞州德伦等寻弃城而归三年四月领军讨沧州先攻德州下之及进攻浮阳幽州刘仁恭大举来援时都监蒋玄晖谓诸将曰：吴王命我护军志存攻取今燕师来赴不可外战当纵其入壁聚食廪力屈粮尽可取也。从周对曰：兵在机机在上将非督所言也。乃令张存敬氏叔琮守其寨从周逆战于乾宁军老鸦堤大破燕军斩首三万获将佐马慎交已下百馀人夺马三千匹八月并人攻邢从太祖破之从周追袭至青山口斩首五千级获其将王郎杨师悦等得马千匹表授捡校太保兼徐州两使留後寻为兖州节度使天复元年三月与氏叔琮讨太原从周以兖郓之众自土门路入与诸军会於晋阳城下以粮运不给班师顷之从周染疾会青州将刘陷兖州太祖命从周讨之遂力疾临戎三年十一月举城降以功授捡校太傅後致仕。
    张归霸清河人归霸少倜傥好兵术唐僖宗乾符中寇盗蜂起归霸率昆弟三人弃家投黄巢颇以勇略闻巢陷长安遂署为左蕃功臣中和中巢领徒走宛丘时太祖在汴奉诏南讨巢党日克归霸昆仲与葛从周李谠等相率来降寻补宣武军剧职光启二年与蔡将张存战于卢氏三年夏。又与蔡将卢塘战于双丘复与秦宗贤战于万胜皆败而歼之翌日秦宗权遣将张郅来寇列寨於赤冈一日出骑将校胜归霸为飞弋所中即拔马却逸控弦一发贼洞颈而坠遂兼骑而还太祖时于高丘下瞰备见其状面加赏激厚以金帛及所获马锡之。又尝被命以控弦之士五百人伏于壕内太祖统数百骑稍逼其寨蔡人果以锐士麾垒来追归霸发伏兵掩杀千馀人夺马数十匹寻奏授检校左散骑常侍其後从太祖伐郓副李唐宾渡淮咸著奇绩文德初大军临蔡州贼将萧颢来斫寨归霸与徐怀玉各以所领兵自东南二扉分出合势杀贼蔡人大败及高祖整众离营寇尘已息太祖召至赏之曰：昔耿不俟光武击张步言不以贼遗君父之功尔其二焉昭宗大顺中郭绍宾拔曹州归霸提兵数千守之俄而朱瑾统大军自至归霸与丁会逆击之于金乡瑾大败擒贼将宋江等七十馀人曹州以宁明年破濮州生擒刺史邵儒。又佐葛从周与晋军战于洹水生擒克用爱子落落复与燕人战於内黄杀仁恭兵三万馀众戎绩超特居诸将之右累官至检校左仆射光化二年权知邢州事明年春李嗣昭以蕃汉五万来寇归霸坚壁设备晋军不敢顾其城遂移军攻州陷焉时太祖在滑颇虑邢之失守及葛从周复水嗣昭北遁归霸出兵袭之杀二万馀众捷至赏赐殊等旋以功奏加检校司空天初迁莱州刺史秩满授左卫上将军。又除曹州刺史其秋加检校司徒副刘知俊御凤之寇败之太祖受禅拜右龙虎统军。
    杨师厚颍川斤沟人也。初为李罕之部将以猛决闻尤善骑射及罕之败退保泽州师厚与李铎何纲等来降太祖署为忠武军牙将继历军职累迁检校右仆射表授曹州刺史唐昭宗天复二年从太祖迎昭宗于岐下李茂真以劲兵出战为师厚所败及王师范以青州叛太祖遣师厚率兵东讨时淮贼王景仁以众二万来援师范师厚逆击破之追至辅唐县斩首数百级授齐州刺史将之任太祖急召见於郓西境遣师厚率步骑屯于临朐而声言欲东援密川留辎重於临朐师范果出兵来击师厚设伏於野追击至圣王山杀万馀众擒都将八十人未几莱州刺史王师诲以兵救师范。又大败之自是师范不复敢战师厚移军寨於城下师范力屈竟降三年二月加检校司徒徐州节度使天元年加诸军行营马步都指挥使二年八月太祖讨赵凝於襄阳命师厚统前军以进赵凝严兵以备师厚至城西童山刊木造浮桥引军过汉水一战赵凝败散携妻子沿汉遁去翌日表师厚为山南东道节度留後即令南讨荆州留後赵明亦弃军上峡不浃旬并下两镇乃正授襄州节度使太祖受禅加捡校太保同平章事。
    牛存节青州博昌人也。本名礼太祖改而字之少以雄勇自负唐僖宗乾符末乡人诸葛爽为河阳节度使存节往从之爽卒存节谓同辈曰：天下汹汹当择英主事之以图富贵遂归于太祖初授宣义军小将属蔡寇至金堤驿犯酸{УУ}灵昌存节日与之斗凡二十馀往每往必执俘而还前後斩首二千馀级获孳畜甚众太祖击蔡贼于板桥赤冈酸{УУ}门封禅寺枯河北存节皆预其行与诸将於濮州南刘桥范县大破郓众自此深为太祖奖遇文德元年夏李罕之以兵围张宗於河阳太祖遣存节率军赴之属岁歉饣襄饣鬼不至村民有储乾椹者存节以器用钱帛易之以给军食大破贼於淇河罕之引众北走。又预讨徐宿有功及讨河北存节前锋下黎阳收临河至内黄以兵四千馀人当魏人万二千众大破其阵僵仆蔽野太祖深所叹激谓有神兵之助昭宗大顺元年改滑州左右厢牢城使诸将讨时溥累破贼军景福元年秋改遏後都指挥使攻濮之役领军先登遂拔其垒二年四月下徐州枭时溥存节力战其功居多乾宁三年夏太祖东讨郓州存节领军次故乐亭扼其要路都指挥使庞师古屯马颊存节密与都将王言谋入郓垒十二月存节遣王言夜伏勇士於州西北以船逾濠举梯登陴既而王言不克入存节独率伏军负梯童破其西壅城夺其濠桥诸军俱进四年正月陷其城寻与葛从周降下兖州其年秋大举以伐淮南至濠州东闻前军失利于青口诸军退至氵卑河无复队伍存节遏其後与诸将大骑步斗诸军稍得济收合所部并败兵共八千馀人至于淮时不食已四日矣。存节训励部分以御追寇遂得旋师五年除濠州刺史俄迁宣武军都指挥使改宿州刺史明年淮贼大至彭城存节乃以部下兵夜发直趣彭门淮人讶其神速震恐而退诸将服其智识光化二年罢归复为左卫都将兼马步教练使天复元年授潞州马步都指挥使法令之整士庶安之及追赴行在士卒泣送者不绝於道加金紫光禄大夫检校司空改滑州左卫步军指挥使知邢州军州事天元年授邢州团练使时州兵未及二百人晋人知之以大军来寇太祖在邺发长直兵二千人赴援存节率壮健出门以家财赏激战士并军急攻之七日不能克而去太祖召至劳慰久之厚赉金帛鞍马冬罢郡署为元帅府左都押牙四年太祖受禅除右千牛卫上将军。
    王彦章郓州寿张县人也。彦章少从军隶太祖帐下以勇闻稍迁军职累典禁兵从太祖征讨所至有功尝持铁枪冲坚陷阵敌人畏之目之为王铁枪开平二年十月自开封府押牙左亲从指挥使授左龙天军使三年转左监门卫上将军依前左龙骧军使徐怀玉本名琮亳州焦夷县人少以雄杰自任随太祖起军唐僖宗中和末从赴大梁光启初蔡寇屯金堤驿怀玉将轻骑连破之繇是累迁亲从副将改左长剑都虞侯。又从破蔡贼於板桥收秦宗权八寨文德初同诸将解河阳之围复从破徐宿乾宁中太祖赐名怀玉。又破朱瑾於金乡南擒宋江以献庞师古失利于清口怀玉独完军以退光化初转滑州右都押牙兼右步军指挥使俄奏授沂州刺史顷之王师范以青州叛屡出兵侵轶怀玉击退之天复三年转齐州防御使从大军迎驾于岐下归署华州观察留後一年复领所部兵戍雍州寻召赴河中补晋绛同华五州马步都指挥使天三年授左羽林统军转右龙虎统军领六军之士赴泽州寻为晋军所攻昼夜冲击穴地而入之玉率亲兵逆杀於隧中晋人遂退开平元年授曹州刺史。
    刘捍开封人少为牙职太祖初镇夷门以捍聪敏擢副典客唐僖宗中和四年夏太祖以朱郢为淄州刺史令收兵於淄青间命捍监其兵路逢大敌皆破之入博昌获精兵三万以归四月合大军败蔡贼秦宗贤数万众於汴西文德元年十一月蔡将申丛折宗权足纳款于太祖使捍奏其事加兼察御史大夫光化三年六月太祖北伐镇定至恒山而王危慑送款於太祖命捍入壁门傅谕时两军未整守门者戈戟千匝捍驰骑而入竟达其命。又移师次中山至怀德驿大破定人五万众王处直乞降捍复单马入州安抚而回太祖迎昭宗於岐下以捍为亲事指挥使天复三年正旦宋文通令客将郭启奇使於太祖命捍复命昭宗闻其至即召见询东兵之事仍以锦服银鞍勒马赐之翌日授登州刺史昭宗还京改常州刺史赐号迎銮毅勇功臣四月太祖伐王师范於青州改左右长直都指挥使天三年正月授宋州刺史太祖受禅授左龙虎统军兼元从亲军马步都虞侯。
    朱珍徐州丰县雍凤里人也。太祖初起兵珍与庞师古许唐李晖丁会氏叔琮邓季筠王武等八十馀人以中涓从摧坚陷阵所向荡决及太祖镇汴领招讨使署珍为宣武右职唐僖宗光启元年署诸军都指挥使始为上将太祖令珍募兵至乾封与淄人战于白草口败之青人以步骑三万列三寨於金岭驿珍与战连破之歼其帅尽获军器戎马是夕攻博昌大获兵众而还其後破卢塘张郅及朱琮朱瑾之众平定曹濮未尝不在战中梁山之救珍以踏白骑士入陈亳间以邀蔡人遂南至斤沟破淮西石之师三万人虏以献珍旋师自亳北趣静戎济舟于滑破黎阳临河李固三镇军于内黄败乐从训万馀人分命聂金范居实略澶州与魏师遇于内黄魏军有豹子军二千人戮之无噍类威振河朔复攻淮西至上蔡夹河而寨败将萧皓之众皆拥于河溺死之进军蔡州营其西既破羊马垣遇雨班师珍以兵援刘赞赴楚州至襄山南遇徐戎扼其路珍乃攻丰下之时溥乃以全师会战于丰南吴康里珍败其三万馀众及蔡贼平珍比诸将功居多昭宗龙纪初与诸将屯於萧县以御时溥及太祖往萧县珍率将校迎谒氏叔琮尉氏人唐末应募为骑军初隶于庞师古为伍长叔琮壮勇沉毅胆力过人太祖讨巢蔡于陈许间叔琮奋击首出诸校太祖壮之自行伍间擢为後院马军都将时东伐徐郓多历年所叔琮身当矢石奋不顾命观者许焉累迁为指挥使寻奏授宿州刺史捡校左仆射。
    邓季筠宋州下邑人也。少入巢军隶于太祖麾下及太祖镇汴首署为牙将主骑军伐郓之役生擒排阵将刘矫以献。
    康怀英兖州人太祖素闻其名得之甚喜寻署为军校唐昭宗光化元年秋从氏叔琮伐襄汉怀英以一军攻下邓州三年从征河朔佐张存敬败燕军于易水之上天复元年冬太祖率师迎昭宗于凤翔时李茂真遣大将符道昭领兵万馀屯武功以拒太祖太祖命诸将击之以怀英为前锋领众先登一鼓而大破之虏甲士六千馀人夺马二千匹翌日太祖方至顾左右曰：邑名武功今首荡逆党真武功也。乃召怀英大加奖激仍以骏马珍器赐之二年四月符道昭复领大军屯於虢县之莫谷其建寨之所前临巨涧後倚峻阜险不可升太祖遣怀英提骑数千急击之道昭以怀英兵寡有俯视之意乃率甲士万人绝涧以挑战怀英始以千骑交斗战酣发伏以击之岐军大败秋八月帅李周彝屯军於三原以援凤翔太祖命怀英讨之周彝拔军而遁追至黎园因攻下翟州擒其守来献俄而岐军屯奉天太祖令怀英寨于岐军之东北以备敌人一夕岐军大至急攻其营怀英以夜中不可惊动诸军独以二千馀人抗数万之众自乙夜至四鼓身被十馀枪岐军不胜而退昭宗还京赐迎銮毅勇功臣是岁淮人闻青兖之叛遣兵数万以寇宿州太祖命怀英驰骑以救之淮人遁去即以怀英为权知宿州刺史天三年冬佐刘知俊破凤之众五万于美原收十五馀寨乘胜引军攻下州以功授陕州节度使太祖受禅加捡校太保郭言太原人也。家於南阳新野少以力穑养亲乡里称之唐僖宗广明中黄巢拥众西犯秦雍言为巢党所执後从太祖赴汴初为骑军继有战功後擢为裨校言性刚直有权略勤于戍事，或以家财分给将士之贫者繇是颇得士心屡将兵与蔡寇战于浚郊每以少击众出必胜归太祖嘉其勇果谓宾佐曰：言乃吾之虎侯也。时秦宗权支党数十万太祖兵不过数千每恨其寡与之不敌一日命言董数千人越河雒趋陕虢招召丁壮以实部伍言夏往冬旋得锐士万馀遂迁步军都将自是随太祖掩袭蔡寇斩获掠夺不可胜计宗权以兹败北太祖尽收其地因命言将兵导达贡奉以安邮傅自汴郑迄於潼关去奸恤弱甚得其所光启中僖宗以太祖兵威日振命兼领扬州节度使太祖遣幕吏李领兵赴淮扬以制置为名时言为李前锋深入淮甸破盱眙而还梁祖东伐徐郓言将偏师略地千里频逢寇敌言出奇决战所向皆捷大挫东人之锐太祖录其绩以排阵斩斫之号委之寻表为宿州刺史捡校右仆射于时徐宿兵锋日夕相接控扼侦逻以言为首。
    刘康寿昌安封县人也。以农桑为业唐僖宗乾符中关东群盗并起江淮间遍罹其酷因为巢党所掠康沈默有膂力善用矛槊然不乐为暴中和三年从太祖赴镇委以心腹康枕戈擐甲夷险无惮其後累典亲军袭巢破蔡斩获尤多累以战功迁元从都将从太祖连年攻讨徐兖郓所向多捷尤善於营垒充诸军壕寨使及太祖尽下三镇议其功奏加捡校右仆射兼领军卫。
    范居实绛州翼城人事太祖初为队将军从讨巢蔡有功。又从朱珍收滑州改左厢都虞侯预破兖郓功迁感义都头郑州马军指挥使幽州刘仁恭举众南下寇魏郡北居实与葛从周张存敬率兵救魏大破幽沧之众於内黄太祖迎昭宗於岐下以居实为河中马军都指挥使及昭宗还京赐迎銮毅勇功臣遥领锦州刺史。又迁左龙骧马军都指挥使从征淮南回改登州刺史转左神勇军使开平元年用军於潞州命居实统军以解州之围授耀州刺史令以郡兵屯固镇寻除泽州刺史居实拳勇善战颇立军功。
    ●卷三百四十七
    ○将帅部　佐命第八
    後唐李嗣昭武皇母弟代州刺史克柔之假子也。小字进通不知族姓所出少从征伐精练军机唐昭宗乾宁四年为内衙都将援河中败汴军於胡壁堡擒汴将滑礼及王珂请婚於武皇武皇以女妻之珂赴礼会於太原以嗣昭权典河中留事李罕之袭我潞州也。嗣昭率师攻潞与汴将丁会战于含口俘获三千执其将蔡延恭代李君庆为蕃汉马步行营都将进攻潞州遣李存质李嗣本以兵扼天井关汴将泽州刺史刘弃城而遁乃以李存璋为刺史梁祖闻嗣昭之师大至召葛从周谓曰：并人。若在高平当围而取之先须野战勿以潞州为敌及闻嗣昭军韩店梁祖曰：进通扼八议路此贼决与我斗公等临事制机勿落奸便贺德伦闭壁不出嗣昭日以铁骑环城汴人不敢刍牧援路断绝八月德伦张归厚弃城遁去遂复取潞州三年汴人攻沧州刘仁恭求救遣嗣昭出师邢以应之嗣昭遇汴军於沙河击败之获其将胡礼进攻州下之获其郡将朱绍宗九月梁祖自率军三万至临葛从周设伏於青山口嗣闻梁祖至敛军而退从周伏兵发为其所败偏将王邰郎杨师悦等被擒十月汴人大寇镇定王郜告急於武皇乃遣嗣昭出师下太行击怀孟汴将侯言守河阳不意嗣昭之师至既无守备驱市人登城嗣昭攻其北门破其外垣俄而汴将阎宝救军至乃退天复元年河中王珂为汴军所虏河中晋纟诸郡皆陷四月汾州刺史李瑭谋叛纳款於汴嗣昭讨之三日而拔斩瑭是月汴人初得蒲绛乃大举诸道之师来逼太原汴将葛从周陷承天军氏叔琮营洞涡驿太原四面汴军云   合武皇忧迫计无从出嗣昭朝夕选精骑分出诸门掩击汴营左将右斩或燔或击汴军疲於奔命。又属霖雨军多肿痢粮运不继五月氏叔琮引退嗣昭以精骑追之汴军乃弃辎重兵仗万计六月嗣昭出师阴地攻慈隰降其刺史唐礼张瑰是时天子在凤翔汴人攻围有密诏徵兵十一月嗣昭出师晋绛屯吉上堡与汴将王反遇於平阳一战擒之明年正月嗣昭进营蒲县十八日汴将朱友宁氏叔琮将兵十万来拒二十八日梁祖自率大军至平阳嗣昭之众大恐三月十一日有白虹贯周德威之营候者云：不利宜班师翌日氏叔琮犯德威之营汴军十馀万列陈四合德威嗣昭血战解之乃保军而退汴军因乘之时诸将溃散无复部伍德威引骑军循西山而遁朱友宁乘胜陷慈隰汾等州武皇闻其败也。遣李存信率牙兵至清源应接复为汴军所击汴军营於晋祠嗣昭德威收合馀众登城拒守汴人治攻具於西北隅四面营栅相望时镇定河中皆为梁有孤城无援师旅败亡武皇昼夜登城忧不遑食召诸将谋欲出保云   州嗣昭曰：王勿为此谋儿等苟存必能城守李存信曰：事势危急不如。且入北蕃别图进取朱温兵师百万天下无敌关东河北受他指挥今独守危城兵亡地傥彼筑室反耕环堑深固则亡无日矣。武皇将从之嗣昭亟争不可犹豫未决赖刘太妃极言於内武皇。且止数日亡散之众复集嗣昭昼夜分兵四出斩将搴旗汴军保守不暇二十一日朱友宁烧营退去嗣昭追击复收汾慈隰等州五月云   州都将王敬晖据城叛振武石善友亦为部将契让所逐嗣昭皆讨平之天三年汴人攻沧景刘仁恭遣使求援十一月嗣昭为昭义节度使五年五月庄宗败汴军破夹城嗣昭知武皇弃世哀恸几绝时大兵攻围历年城中士民饥死大半廛里萧条嗣昭缓法宽租劝农务穑一二年间军城完集三面邻於敌境寇钞纵横设法枝梧边鄙不耸胡柳之战周德威战没师无行列至晚方集汴人四五万登无石山庄宗之军惧形於色或请收军保营诘旦复战嗣昭曰：贼无营垒去临濮地远日已晡晚皆有归心但以精骑挠之无令返旆晡後追击破之必矣。我。若收军拔寨贼入临濮俟彼整齐复来即胜负未决庄宗曰：非儿言几败吾事军校王建及。又陈方略嗣昭与建及分兵於土山南北为犄角汴军惧下山因纵军击之俘斩三万级繇是庄宗帐饯於戚城庄宗酒酣泣而言曰：河朔生灵十年馈免引领鹤望候破汴军今兵赋不充寇孽犹在坐食军赋有愧蒸民嗣昭曰：臣忝急难之地每一念此寝不安席大王。且持重谨守惠养士民臣归本藩简料兵赋岁末春首即举众复来庄宗离席拜送如家人礼是月汴将刘攻同州朱友谦告急嗣昭与李存审援之九月破汴军於冯翊乃班师十九年庄宗亲征张文礼於镇州冬契丹三十万奄至嗣昭从庄宗击虏於新城阿保机在望都庄宗深入亲与虏斗虏骑围之数十重良久不解嗣昭号泣赴之引三百骑横击虏围驰突出没者数十合虏退翼庄宗而还是时阎宝为镇人所败退保赵州庄宗命嗣昭代宝攻真定七月二十四日王处球之兵出至九门嗣昭设伏於故营贼至发伏击之殆尽馀三人匿於墙墟间嗣昭环马而射之为贼矢中脑嗣昭ゅ中矢尽扌友贼矢於脑射贼一发而殪之嗣昭日暮还营所伤流血不止是夜卒庄宗即位赠太师陇西郡王长兴中诏配飨庄宗庙庭。
    李嗣本本姓张少事武皇为帐中纪纲渐立战功得补军校唐昭宗乾宁初从征李俦为前锋与燕人战得居庸关以功为义儿军使因赐姓名从讨王行瑜授检校刑部尚书改威远宁塞等军使五年讨罗弘信於魏州嗣本为前锋师还改马军都将从李嗣昭讨王晖於云   州论功加检校司空汴将李思安之围潞州也。从周德威军馀吾嗣本率骑军日与汴人转斗前後献俘千计迁代州刺史六年从攻晋绛为蕃汉副都校後为振武节度使庄宗定魏博刘据莘县命嗣本入太原巡守都城。又从破刘於故元城收磁卫等三郡乃还镇振武。
    李嗣恩本姓骆年十五能骑射侍武皇於振武及镇太原补铁林军小校从征王行瑜奉表献捷加检校散骑常侍渐转突阵指挥使赐姓名天四年逐康怀英於西河解汾州之围加检校司空充左厢马军都将战王景仁有功加检校司徒天十二年从庄宗入魏击刘有功转天雄军马步军都指挥使刘之北趋乐平也。嗣恩袭之倍程先入晋阳时城中无备得嗣恩兵至人百其勇闻其先过乃遁莘之战以功转代州刺史充石岭关已北都知兵马使稍迁振武节度使十五年追赴行在卒於太原。
    李存信本姓张从武皇入关平贼始补军职为蕃汉都校从讨李俦降赫连铎白义诚以功加检校左仆射从入关讨王行瑜加检校司空领柳州刺史。
    李存孝给事武皇帐中常将骑为先锋从武皇救陈许逐黄寇及遇难上源每战无不克捷後收潞之师围张於平阳营於赵城华州韩建遣壮士三百夜犯其营存孝谍知设伏以击之尽殪进压晋州西门获贼三千自是闭壁不出存孝引军攻绛州其刺史张行恭弃城而去张韩建亦繇合口而遁存孝收晋绛以功授汾州刺史。
    李存进振武人事武皇从入关还镇太原署牙职从讨王行瑜以功授检校常侍与李嗣昭同破王珙於河中唐昭宗光化三年契丹犯塞寇云   中改永安军使雁门已北都知兵马使天复初破氏叔琮前军於洞涡三年授石州刺史庄宗初嗣位入为步军右都校检校司空师出井陉授行营马步都虞侯破汴军於柏乡论功授汾州刺史转检校司徒俄兼西南面行营招讨使出师收慈州授慈沁二州刺史。
    李存璋云   中人武皇初起云   中存璋与康君立薛志勤等为奔走之交从入关以功授国子祭酒累管万胜雄威等军从讨李俦改义儿军使唐昭宗光化二年授泽州刺史入为牢城使从李嗣昭讨云   州叛将王晖平之改教练使五年武皇疾笃召张承业与存璋授遗诏存璋爰立庄宗夷内难颇有力焉改河东马步都虞侯从破汴军於夹城转检校司徒柏乡之役为三镇排阵使十一年从盟朱友谦于猗氏授汾州刺史汴将尹皓攻慈州逆战败之十三年王檀逼太原存璋率汾州之军入城固守授大同军防御使应蔚朔等州都知兵马使秋契丹寇蔚州陷之阿保机遣使驰木书求赂存璋斩其使虏逼云   州存璋拒守城中有古铁车乃为兵仗以给军事虏退以功授检校太傅大同节度云   应等州观察。
    康君立蔚州兴唐人世为边豪唐僖宗乾符中为云   州牙校事防御使段文楚时群盗起河南天下将乱代北仍岁阻饥诸部豪杰咸有啸聚邀功之志会文楚稍削军人储给戍兵咨怨君立与薛铁山程怀信王行审李存璋等谋曰：段公儒人难与共事方今四方云   扰皇威不振丈夫不能於此时立功立事非人豪也。吾等虽权部众然以雄劲闻於时者莫。若沙ヌ部复。又李振武父子勇冠诸军吾等合势推之则代北之地旬月可定功名富贵事无不济也。君立等乃夜谒武皇言曰：方今天下大乱天子付将臣以边事岁偶饥荒便削储给我等边人焉能守死公家父子素以威惠及五部当共除虐帅以谢边人孰敢异议者武皇曰：明天子在上举事当有朝典公等勿轻议予家尊远在振武万一相迫俟予禀命君立等曰：事机已泄迟则变生曷俟千里咨禀众因聚讠拥武皇比及云   州众。且万人师营斗鸡台城中械文楚以应武皇之军既收城推武皇为大同军防御留後众状以闻朝廷不悦诏徵兵来讨俄而献祖失振武武皇失云   州朝廷命招讨使李钧幽州李举加兵於武皇攻武皇於蔚州君立从击钧举之师屡败及献祖入鞑靼君立保感义军武皇授雁门节度以君立为左都押牙从入关逐黄孽收长安武皇还镇太原授检校工部尚书先锋军使文德初李罕之既失河阳来归於武皇。且求援焉乃以君立充南面招讨使李存孝副之帅师二万助罕之攻取河阳三月与汴将丁会牛存节战於氵允河临战之次骑将安休休叛入汴军君立引退八月授汾州刺史昭宗大顺元年潞州小校安居受反武皇遣君立讨平之授检校左仆射昭义节度使。
    薛志勤蔚州奉诚人小字铁山初为献祖帐中亲信唐僖宗乾符中与康君立共推武皇定云   中以功授右牙都校从入鞑靼武皇授节雁门志勤领代北军使从入关收京城以功检校工部尚书河东右都押牙先锋右军使从武皇救陈平黄巢武皇遇难於上源驿汴将杨彦洪连车树栅遮绝巷陌时骑从皆醉宴席既阑汴军四面攻传舍志勤勇冠绝复酒胆激壮因独登驿楼大呼曰：朱仆射负恩无行邀我司空图之吾三百人足以济事因弯弧发射矢无虚发汴人毙者数十志勤私谓武皇曰：事急矣。如至五鼓吾属无类矣。可速行因扶武皇而去雷雨暴猛汴人扼桥志勤以其属血战击败之得侍武皇还营繇是恩顾益厚昭宗大顺初张以天子之师来侵太原十月天军入阴地志勤与李承嗣率骑三千抗之败韩建之军於冗进收晋绛以功授忻州刺史二年从讨镇州收天长临城志勤皆先登陷阵勇敢无前王晖据云   州叛讨平之以志勤为大同军防御使检校司空乾宁初代康君立为昭义节度使。
    李承嗣代州雁门人承嗣少仕郡补右职唐僖宗中和二年从武皇讨贼关辅为前锋王师之攻华阴黄巢令伪客省使王汀会军机於黄揆承嗣擒之以献贼平以功授汾州司马改榆次镇将光启初从讨蔡贼于陈许上源之难遣承嗣奉表行在陈诉其事观军容田令孜馆而慰譬令达情於武皇姑务协和仍授以左散骑常侍朱玫之乱遣承嗣率军万人援州至渭桥迎扈车驾王行瑜既杀朱玫承嗣会夏之师入定京城获伪相裴彻郑昌图函送朱玫襄王首献于行在驾还宫赐号迎銮功臣检校工部尚书守岚州刺史赐犒军钱二万贯时车驾初还三辅多盗承嗣按兵警逻辇毂。又安及还屯於留别将马嘉福五百骑宿卫孟方立之袭辽州也。武皇遣承嗣设伏於榆社以待之邢人既至承嗣发伏击其归兵大败之获其将奚忠信以功授州刺史及张之加兵於太原也。时凤翔军营霍邑承嗣帅一军攻之岐人夜遁追击至赵城合大军攻平阳旬有三日而拔师旋改教练使检校司徒昭宗乾宁二年兖郓为汴人所攻势渐危戚遣使乞师於武皇武皇遣承嗣帅三千骑假道於魏度河援之时李存信屯于莘县既而罗弘信背盟掩击王师因兹隔绝及朱朱瑾失守承嗣朱瑾史俨同入淮南承嗣史俨皆骁将也。淮人得之军声大振武皇深惜之如失左右手乃遣赵岳间道使于淮南请归承嗣等杨行密许之遣使陈令存修好于武皇其年九月汴将庞师古葛从周出师将收淮南朱瑾率淮军三万与承嗣设伏於清口大败汴人生获庞师古行密嘉其雄才留而不遣仍奏授检校太尉领镇江军节度使。
    史俨代州雁门人以便骑射给事於武皇为帐中亲将骁果绝众善擒生设伏望尘揣敌所向皆捷自武皇入定三辅诛黄巢每出师皆从唐昭宗乾宁中从讨王行瑜师次渭北遣俨率五百骑护驾石门时京城大扰士庶奔迸散布南山俨分骑警卫比驾还京盗贼不作以功授检校右散骑常侍屯三桥者累月史建塘雁门人武皇节制雁门建塘为九府都督从入关定京师及镇太原为裨将唐僖宗中和四年从援陈许为前锋败黄巢於汴上追贼至徐兖常将骑挺身酣战勇冠诸军是时天下之师云   集军中无不推伏。
    盖寓蔚州人祖祚父庆世为州之牙校武皇起云   中寓与康君立等推毂佐佑之因为腹心武皇节制雁门署职为都押牙领岚州刺史洎移镇太原改左都押牙检校左仆射武皇与之决事言无不从凡出征行靡不卫从唐昭宗乾宁二年从入关讨王行瑜特授检校太保开国侯邑千户领容管观察经略使光化初车驾还京授检校太傅封成阳郡公寓性通黠多智数善揣人主情武皇性严急左右难事无委遇者小有违忤即於法唯寓承颜希规其趣向婉辞顺意以尽参礻卑武皇或暴怒将吏事将不测寓欲救止必佯佐其怒以责之武皇怡然释之有所谏诤必徵近事以为喻自武皇镇抚太原最推亲信中外将吏无不景附朝廷藩邻信使结先及武皇次入寓门既总军中大柄其名震主梁祖亦使奸人离间暴扬於天下言盖寓已代李克用闻者寒心武皇略无疑间初武皇既平王行瑜旋师渭北暴雨六十日诸将或请入觐。且云：天颜咫尺安得不行觐礼武皇意未决寓白曰：车驾自石门还京寝未安席比为行瑜兄弟惊骇乘舆今京师未宁奸{宀几}流议大王移兵渡渭必恐复动宸情君臣始终不在朝觐但归藩守姑务勤王是忠之道也。武皇笑曰：盖寓尚阻吾入觐况下人哉！即日班师。
    周德威小字杨五朔州马邑人也。初事武皇为帐中骑督唐昭宗乾宁中为铁林军使从武皇讨王行瑜以功授检校左仆射移内衙军副天复中武皇之师不利於蒲县汴将朱友宁氏叔琮来逼晋阳时诸军未集城中大恐德威与李嗣昭选募锐兵分出诸门以攻其垒擒生斩馘汴人枝梧不暇乃退天三年与李嗣昭合燕军攻潞州降丁会後为蕃汉都将李思安之寇潞也。德威军於馀吾时汴人十万筑夹城围潞州内外断绝德威以精骑薄之屡败汴人进营高河令游骑邀其刍牧汴军闭壁不出乃自东南山口筑甬道树栅以通夹城德威之骑军倒墙堙堑日数十战首後俘馘不可胜纪梁有骁将黄角鹰房骨仑皆生致之五年四月命德威班师时庄宗初立德威外握兵柄颇有浮议内外忧之德威既至单骑入谒繇是群情释然是月二十四日从庄宗再援潞州二十九日德威前军营横碾距潞四十五里五月朔晨雾晦暝王师伏於三垂冈下翌日直趋夹城斩关破垒梁人大败解潞州之围初德威与李嗣昭有私憾武皇临终顾谓庄宗曰：进通忠孝不负我重围累年似与德威有隙以吾命谕之。若不解重围殁有遗恨庄宗达遗旨德威感泣繇是励力坚战竟破︹敌与嗣昭欢爱如初以功加同平章事振武节度使七年岐人攻灵夏遣使来求助德威渡河以应之师还授蕃汉马步总管十一月汴人据深冀汴将王景仁军八万次柏乡镇州节度使王来告难帝遣德威率前军出井陉屯於赵州十二月帝亲征二十五日进薄汴营距柏乡五里营於野河北汴将韩率精兵三万铠甲皆被缯绮金银曜望之森然我军惧形於色德威谓李存璋曰：贼结阵而来观其形势志不在战欲以兵甲耀威耳我军人乍见其来谓其锋不可当此时不挫其锐吾军不振矣。乃遣存璋谕诸军曰：尔见此贼军否是汴州天武健儿皆屠沽佣贩虚有其表徒被精甲十不当一擒获足以为货德威自率精骑击其两偏左驰右决出没数四是日获贼一百馀人贼渡河而退德威谓庄宗曰：贼骄气尤盛宜按兵以待其衰庄宗曰：我提孤军救难解纷三镇乌合之众利在速战卿欲持重吾惧其不可使也。德威曰：镇定之士长於守城列阵野战素非便习我师破贼惟恃骑军平田广野易为施巧今压贼营令彼见我虚实则胜负未可必也。庄宗不悦退卧帐中德威患之谓监军张承业曰：王欲速战将乌合之徒欲当剧贼所谓不量力也。去贼咫尺限此一渠水彼。若早夜以略亻勺渡之吾族其为俘矣。若退军高阝邑引贼离营彼出则归彼归则出复以轻骑掠其刍饷不逾月败贼必矣。承业入言庄宗亦释然德威得降人问之曰：景仁下令造浮桥数百果如德威所料二十七日乃退军保高阝邑八年正月二日德威率骑军致师於柏乡设伏於村坞间令三百骑以压汴营王景仁悉其众结阵而来德威转战而退汴军因而乘之至於高阝邑南时军未成列德威陈骑河上以抗之亭午两军皆阵庄宗问战时德威曰：汴军气盛可以逸制劳造次较力殆难与敌古者师行不逾一舍盖虑粮饷不给士有饥色今贼远来决战纵挟糗Я亦不遑食晡晚之後饥渴内侵战阵外迫士心既倦将必求退乘其劳弊以生兵制之纵不大败偏师必丧以臣所筹利在晡晚诸将皆然之时汴军以魏博之人为右广宋汴之人为左广自未至申阵势稍却德威麾军呼曰：汴军走矣。尘埃涨天魏人收军渐退庄宗与史建瑭安金全等因冲其阵夹攻之大败汴军杀戮殆尽王景仁李思安仅以身免获将较二百八十人八月刘守光僭称大燕皇帝十二月遣德威率步骑三万出飞狐与镇州将王德明定州将程严等军进讨九年正月收涿州降刺史刘知温五月七日刘守光令骁将单廷督精甲万人出战德威遇於龙头冈初廷谓左右曰：今日擒周杨五既临阵见德威廷单骑持枪穷追德威垂及德威侧身避之廷少退德威奋挝击坠其马生获廷贼党大败斩获三千级获大将李山海等五十二人十二日德威自涿州进军良乡大城守光既失廷自是夺气德威之师屡收诸郡降者相继十年十一月擒守光父子幽州平十二月授德威检校侍中幽州卢龙等军节度使德威性忠孝感武皇奖遇尝思临难亡身十二月汴将刘自洹水乘虚将寇太原德威在幽州闻之径以五百骑驰入土门闻军至乐平不进德威径至南宫以候汴军初刘欲据临清以扼镇定转饷之路行次陈宋口德威遣将擒数十人皆亻事刃於背絷而遣之既至谓刘曰：周侍中已据宗城矣。德威其夜急骑扼临清刘乃入贝州是时德威。若不至则胜负未可知也。十五年我师营麻口渡将大举以定汴州德威自幽州率本军至十二月二十三日军次胡柳诘旦骑报曰：汴军至矣。庄宗使问战备德威奏曰：贼倍道而来未成行伍我营栅已固守备有馀既深入贼疆须决万全之策此去大梁信宿贼之家属尽在其间人之常情孰不以家国为念以我深入之众抗彼激愤之军不以方略制之恐难必胜王但按军保栅臣以骑军疲之使彼不得下营际晚粮爨不给进退无据因而乘之胜之道也。庄宗曰：河上终日挑战恨不遇贼今款门不战非壮夫也。乃率亲军成列而出德威不获已从之谓其子曰：吾不知其死所矣。庄宗与汴将王彦章接战大败之德威之军在东偏汴之游军入我辎重众骇奔入德威军因纷优无行列德威兵少不能解父子俱战殁是夜收军德威不至庄宗恸哭谓诸将曰：丧吾良将吾之咎也。同光初追赠太师。
    符存审陈州宛邱人初归武皇署右职令典义儿军赐姓李存审性谨厚宠遇日隆自是武皇四征存审常从所至立功改左右厢步军都指挥使天三年授蕃汉马步副指挥使与李嗣昭降丁会於上党从周德威破贼於夹城以功授忻州刺史领蕃汉马步都指挥使七年充汉副总管庄宗击汴人於柏乡留存审守太原九年梁祖攻县存审与史建塘李嗣昭赴援屯下博桥汴人惊乱烧营而遁以功遥领邢磁团练使十二年魏博归款於庄宗庄宗遣存审率前锋据临清以俟进取庄宗入魏存审屯魏县以抗刘十二年六月营莘县存审与镇定之师营莘西三十里一日数战八月率师攻张源德於贝州十三年二月刘自莘悉众来袭我魏州存审以大军踵其後战於故元城大败汴人从收澶卫磁等州秋邢州阎宝降授存审安国军节度使邢磁等州观察使十月戴思远弃沧州毛璋以城降授存审横海军节度使兼领魏博马步军都指挥使明年就加平章事十四年八月将兵援周德威於幽州败契丹之众冬破汴将安彦之於杨刘诸军进营麻口时梁将谢彦章营行台村庄宗勇於接战每以轻骑当之遇窘者数四存审每俟其出必叩马泣谏曰：王将复唐宗社宜为天下自爱搴於挑战一剑之任无益圣德请责效於臣古人不以贼遗君父臣虽不武敢不代君之忧庄宗即时回驾十二月战於胡柳晡时之後存审引所部银枪效节军败梁军於土山下是日辰巳间周德威殁一军逗晓梁军四集存审与其子彦图冒刃血战出没贼阵与庄宗军合午後师复集击败汴人十六年春为内外蕃汉马步总管於德胜口筑南北城以据之七月汴将王瓒自黎阳渡河寇澶州存审拒战瓒退营於杨村渡控我上游自是日与交锋对垒经年大小凡百馀战十七年汴将刘攻同州朱友谦求援於我遣存审与李嗣昭将兵赴之九月次河中进营朝邑时河中久臣於梁衷持两端及诸军大集刍粟暴贵嗣昭惧其反覆将急战以定胜负居旬日梁军逼我营望气者言西南有黑气如斗鸡之状当有战阵存审曰：我方欲决战而形於气象得非天赞欤是夜阅其众诘旦进军梁军来逆战大败之追斩二千馀级自是梁军保垒不出存审谓嗣昭曰：吾初惧刘据渭河偏师既败彼。若退归惧我踵之兽穷持人勿谓无事可开其归路然後追奔乃令王建及牧马於沙苑刘尹皓知之保众退去遂解同州之围存审略地至奉先谒诸帝陵乃班师十八年王师讨张文礼於镇州李嗣昭李存进相次战殁十九年遣存审率师进攻师於城下文礼之将李再丰阴送款於存审我师中夜登城擒文礼之子处球等露布以献镇州平以功加检校太傅兼侍中二十年正月师旋於魏州庄宗出城迎劳就第宴乐居无何契丹犯燕蓟郭崇韬奏曰：汴寇未平李继韬背叛北边遮虏非存审不可帝遣中使谕之存审卧病羸瘠附奏曰：臣效忠禀命靡敢为辞但こ恙缠绵未堪抵役既而诏存审以本官充幽州卢龙节度自镇州之任同光初加开府仪同三司检校太傅中书令邑千户赐号忠烈扶天启运功臣。
    郭崇韬代州雁门人也。武皇用为典谒奉使凤翔称旨署教练使崇韬临事机警应对可观庄宗嗣位尤器重之天十四年用为中门副使专典机务艰难战伐靡所不从十八年从征张文礼於镇州契丹引众至新乐王师大恐诸将咸请退还魏州庄宗犹豫未决崇韬曰：阿保机为王郁所诱本利货财非敦邻好苟前锋小衄遁走必矣。况我新破汴寇威振北蕃乘此驱攘往无不捷。且事之济否亦有天命庄宗从之王师果捷庄宗即位於魏州崇韬加检校太保守兵部尚书充枢密使是时卫州陷於梁澶相之间寇钞日至民流地削军储不给群情忄凶忄凶以为霸业终不能济崇韬寝不安席俄而王彦章陷德胜南城敌势滋蔓汴人急攻杨刘城明宗在郓音驿断绝庄宗登城四望计无从出崇韬启曰：段凝阻绝津路苟王师不南郓州安能保守臣请於博州东岸立栅以固通津但虑汴人侦知径来薄我请陛下募敢死之士日以挑战如三四日间贼军未至则栅垒成矣。崇韬率毛璋等万人夜趋博州视矛戟之端有光崇韬曰：吾闻火出兵刃破贼之兆也。至博州渡河版筑昼夜不息崇韬于葭苇间据胡床假寐觉中冷令左右视之乃蛇也。其忘疲励力也。如是居三日梁军果至城垒低Φ沙土散恶战具不完汴将王彦章杜晏球率众攻击军不得休息崇韬身先督众四面拒战有急即应城垂陷俄报庄宗领亲军次西岸梁军闻之退走因解杨刘之围未几汴将康延孝来奔崇韬延于卧内讯其军机延孝曰：汴人将四道齐举以困我军庄宗忧之召诸将谋进取之策宣徽使李绍宏请弃郓州与汴人盟以河为界无相侵寇庄宗不悦独卧帐中召崇韬谓曰：计将安出对曰：臣不知书不能徵比前古请以时事言之。且陛下十五年起义图霸为雪家雠国耻甲胄生虮虱黎人困输免今既纂大号河朔士庶日望荡平才得汶阳尺寸之地不能保守况尽有中原乎！将来岁赋不充物议咨怨设。若划河为界谁为陛下守之臣自延孝言事已来昼夜筹度料我兵力算贼事机不出今年雌雄必决闻汴人决河自滑至郓非舟楫不能济。又闻精兵尽在段凝麾下王彦章日寇郓境彼既以大军临我南鄙。又凭恃决河谓我不能南渡志在收复阳此汴人之谋也。臣谓段凝保据河ヂ苟欲持我臣但请留兵守邺保固杨刘陛下亲御六军长驱倍道直指大梁汴城无兵望风自溃既。若伪主授首贼将自然倒戈半月之间天下必定如不决此计傍采浮谭臣恐不能济也。今岁秋稼不登军粮才支数月决则成败未知不决则坐见不济臣闻作舍道边三年不成帝王应运必有天命成败天也。在陛下独断庄宗蹶然而兴曰：正合吾意大丈夫得则为王失则为虏行计决矣。即日下令军中家口并还魏州庄宗送刘皇后兴圣宫使继岌至朝城西野亭泣别曰：事势危蹶今须一决事苟不济无复相见乃留李绍宏及租庸使张宪守魏州大军自杨刘济河是岁擒王彦章诛梁氏降段凝皆崇韬赞成其谋也。
    安金全代北人世为边将少骁果便骑射武皇时为骑将屡从征伐庄宗之救潞州及平河朔皆有战功累为刺史。
    安审通金全之犹子也。幼事庄宗累有战功转先锋指挥使同光初为北京右厢马军都指挥使屯奉化军四年春赴明宗急召军趋夷门为前锋天成初授单州刺史改齐州防御使兼诸道先锋马军都指挥使。
    安元信字子言代北人元信以将家子便骑射幼事武皇从平巢蔡唐僖宗光启中吐浑赫连铎寇云   州武皇使元信拒之信兵败於居庸关武皇性严急元信不敢还遂奔定州王处存待之甚厚用为突骑都校昭宗乾宁中处存卒子郜嗣时梁军攻河朔三镇奔命不暇梁将张存敬军奄至城下既无宿备郜惧挈其族奔太原元信从之武皇待之如初用为铁林军使梁将氏叔琮之攻河东也。别将葛从周自马岭入元信伏于榆次挫其前锋梁将李思安之攻上党也。王师将壁高河为梁军所逼别将秦武者尤为难敌元信与斗毙之繇是梁军解去城垒得立武皇赐所乘马及细铠仗迁突骑都将庄宗嗣晋王位元信从救上党破夹寨复泽潞以功授检校司空辽州刺史赐玉鞍名马柏乡之役日晚战酷元信重伤庄宗自临传药其年改授检校司徒武州刺史充内衙副都指挥使山北诸州都团练副使从庄宗定魏博移为州刺史与梁军对垒得胜渡元信为右厢排阵使未几为大同军节度使。
    刘训字遵范隰州永和人也。出身行间初事武皇为马军队长渐至散将属河中王氏昆仲有寻戈之役训从史俨攻陕州武皇讨王行瑜以训为前锋後隶河中为隰州守御都将居无何杀刺史以郡归庄宗历瀛州刺史。
    刘彦琮字比德云   中人也。事武皇累从征役先是绛州刺史王叛武皇言於彦琮意欲致之无几从畋於汾晋之郊彦琮奔绛以为附已待之甚厚因命为亲骑会出猎於驱驰之际彦琮刃之首来献武皇甚奇之。
    袁建丰自武皇破黄巢时得於华阴年方九岁爱其精神爽俊俾收养之渐长列於左右复习骑射补铁林都虞侯从破州王行瑜以功迁左亲骑军使转突骑指挥使从庄宗解围上党破柏乡阵累功加右仆射左厢马军指挥使明宗为内衙指挥使建丰为副北讨刘守光常身先士伍转都教练使权蕃汉副总管庄宗入邺以心腹能选为魏府都巡捡使破刘下卫磁三郡有功加检校司空授州刺史於临西败梁将王迁数千人生获将领七十馀人俄拜相州刺史徵赴河上预战於柳陂建丰领相州军士行营在外委州事於小人失於抚驭指挥使孟守谦据城以叛建丰引兵讨平之改隰州刺史。
    夏鲁奇字邦杰青州人也。初事宣武军为军校与主将不协遂归於庄宗以为护衙指挥从周德威攻幽州燕将有单廷元行钦时称骁勇鲁奇与之斗两不能解将士皆释兵从观幽州平鲁奇功居多梁将刘在洹水庄宗深入致师设伏於魏县西南葭芦中庄宗不满千骑汴人伏兵万馀大讠而起围庄宗数重鲁奇遂与玉门关乌德儿等夺命决战自午至申俄而李存审兵至方解鲁奇持枪携剑独卫庄宗手杀百馀人乌德儿等披擒鲁奇伤痍遍体自是庄宗尤怜之历磁州刺史中都之战汴人大败鲁奇见王彦章识之单骑追及枪拟其颈彦章顾曰：尔非余故人乎！即擒之以献庄宗壮之赏绢千疋梁平授郑州防御使四年授河阳节度使。
    张廷裕代北人也。幼事武皇於云   中从平黄巢讨王行瑜自行间渐为小将庄宗定魏补天雄军左厢马步都虞侯历蔚慈隰三州刺史。
    康义诚字信臣代北三部落人也。少以骑射事武皇从庄宗入魏博补突骑军使累迁本军都指挥使。
    索自通字得之太原清源人也。自通少能骑射尝於山墅射猎庄宗镇太原时遇之於野讯其姓名即补右番厅直军使後因从猎射中走鹿转指挥使佐周德威攻燕军於涿州擒燕将郭在均从庄宗定魏博改突骑指挥使明宗即位自随驾左右厢马军都指挥使授忻州刺史岁馀召还後典禁兵领韶州刺史汉史弘肇郑州荥泽人也。弘肇少游侠无行拳勇健步日行三百里走及奔马梁末每七户出一兵弘肇在籍中後隶本州开道都入禁军常在晋祖麾下遂留为亲从及践祚用为控鹤偏将高祖镇太原奏请从行用为牙队大将後起置武节左右指挥以弘肇为都将代州王晖叛以城归契丹弘肇征之身先士卒一鼓而拔加检校太保领雷州刺史汉国建王守恩以上党来附虏主命大将耿崇美率众上太行欲取上党高祖命弘肇率军应接守恩军至潞州契丹退去翟令奇以泽州迎降会河阳武行德遣人迎弘肇遂率众南下与行德合故高祖繇蒲陕赴雒如归弘肇前锋之功也。
    周何福进汉高祖乾中为曹州防御使时太祖出镇於邺将谋北伐奏以福进自随及太祖入平内难以辅佐功拜忠武军节度使。
    ●卷三百四十八
    ○将帅部　立功
    夫受命於朝受於社推毂以遣凿门而出衽金革而不厌听鼙鼓而忘身者将帅之事也。盖五材并设未尝去兵四征弗庭，於是用武自三五之世乃有威让之训原野之罚焉春秋战国革车交骛故其握戎著攻城略地之绩成斩将搴旗之效者比比有之楚汉竞逐勋策可举繇是之後或内平乱略外攘夷寇奉辞以讨有罪励兵而翦敌乃能戡夷凶鬼谧清边圉卤获之数无等追北之威靡亢辟疆以益地平国而吊民纪功於竹帛称伐於钟鼎斯所谓折冲之虎臣殿邦之良帅者也。
    孙武为吴将西破强楚入郢北威齐晋显名诸侯孙子与有力焉。
    司马穰苴为齐景公将军将兵燕晋之师晋师闻之为罢去燕师闻之度水而解，於是追击之遂取所亡邦内故境。
    孙膑武之後也。为齐威王师宣王二年与齐将田忌田婴俱伐魏败之马陵虏太子申而杀魏将庞涓。
    吴起为鲁将攻齐大破之鲁君疑之谢起起，於是闻魏文侯贤而事之文侯以为将击齐拔五城。
    赵奢为赵将秦伐韩军於阏与赵王令赵奢将救之大破秦军秦军解而走遂解阏与之围而归。
    李牧为赵将居代雁门大破杀匈奴十馀万骑灭（都甘切）褴（路谈反徐广曰：一作临崔驷。又案如淳曰：胡名也。在代地）破东胡降林胡单于奔走其後十馀岁匈奴不敢近赵边城赵悼襄王元年廉颇既亡入魏赵使李牧攻燕拔武遂方城居二年庞暖破燕军杀剧辛後七年秦破赵杀将扈辄於武遂城斩首十万赵乃以李牧为大将军击秦军於宜安大破秦军走秦将柏封李牧为武安君居三年秦攻番吾李牧击破秦军南距韩魏。
    廉颇者为赵将惠文王十六年伐齐大破之取晋阳拜为上卿自邯郸围解五年而燕用栗腹之谋举兵击赵赵使廉颇将大破燕军於高阝杀栗腹遂围燕割五城请和乃听之二十年廉颇东攻齐破其一军居二年廉颇复伐齐几拔之（几邑名也。案赵世家惠文王二十三年廉颇将攻魏之几邑取之而赵世家及年表无伐齐几拔之事实几是邑名属齐或云：属魏耳田丹在齐不得至於拔也。）後三年廉颇攻魏之防陵安阳拔之。
    乐毅为燕亚卿昭王使毅约赵惠文王别使连楚魏令赵阎秦（阎进说之意）以伐齐之利诸侯害齐王之骄暴皆争合从与燕伐齐毅还报昭王悉起兵使乐毅为上将军赵惠文王以相国印授毅毅，於是并护赵楚韩魏燕之兵伐齐破之济西诸侯兵罢归而燕军独追至于临淄齐王之败济西亡走保於莒毅独留徇齐齐皆城守毅攻入临淄尽取齐宝财物祭器输之燕昭王大悦亲至济上劳军行赏飨士封毅於昌国号为昌国君，於是昭王收齐卤获以归而使毅复以兵平齐城之不属齐下者毅留徇齐五岁下齐七十馀城皆为郡县以属燕。
    秦商鞅孝公时为大良造将兵围魏安邑降之。又袭虏魏公子因攻其军尽破之。
    樗里子名疾惠王弟也。惠王八年使将而伐晋曲沃尽出其人取其城地入秦二十五年伐赵虏赵将军。
    庄豹拔蔺明年助魏章攻楚败楚将屈丐取汉中地秦封樗里子号为严君。
    甘茂惠王时为将佐魏章略定汉中地惠王卒武王立张仪魏章去东之魏蜀侯相壮反秦使甘茂定蜀还而以甘茂为左丞相。
    魏冉封穰侯为秦将攻魏魏献河东方四百里拔魏之河内取城大小六十馀昭王三十二年为相国将兵攻魏走芒卯（芒莫卯切卯陌饱切）入北宅三十三年魏背秦与齐从亲秦使穰侯伐魏斩首四万走魏将暴鸢得魏三县明年穰侯与白起客卿胡阳复攻赵韩魏破芒卯於华阳下斩首十万取魏之卷（丘权切）蔡阳长社赵氏观津。
    白起人也。昭王十三年为左庶长将而击韩之新城明年为左更攻韩魏於伊阙斩首二十四万。又虏其将公孙喜拔五城起迁为国尉涉河取韩安以东到乾（音干）河（今河东闻喜县北有乾河口因名乾河里但有故沟处无复水也。）明年起为大良造攻魏拔之取城大小六十一明年起与客卿错攻垣城拔之（河东垣县）後五年攻赵拔光狼城後七年攻楚拔鄢邓五城（昭王二十八年）其明年攻楚拔郢烧夷陵遂东至竟陵楚王亡去郢东走徙陈秦以郢为南郡起迁为武安君因取楚定巫黔中郡昭王三十四年攻魏拔华阳走芒卯而虏三晋将斩首十三万与赵将贾偃战沈其卒二万人於河中昭王四十三年攻韩陉城拔五城斩首五万四十四年攻南阳太行道绝之（北南阳河内武是也。）四十五年伐韩之野王降。
    秦王为左庶长昭王四十七年秦使（音核）攻韩取上党民走赵赵军长平（在泫氏）以按据上党民四月因攻赵赵使廉颇将赵军士卒犯秦斥兵秦斥兵斩赵裨将茄六月陷赵军取二鄣四尉七月赵军筑垒壁而守之秦。又攻其垒取二尉败其阵夺西垒壁廉颇坚壁以待秦秦数挑战赵军不出赵王数以为让九月赵卒不得食四十六日皆内阴相杀食来攻秦垒欲出为四队四五复之不能出其将军赵括出锐卒自搏战秦军射杀赵括括军败前後斩首虏四十五万人赵人大震四十八年十月秦复定上党郡秦分军为二王攻皮牢拔之司马梗定太原。
    王翦为秦将始皇十一年翦将攻赵阏与破之拔九城十八年攻赵岁馀遂扌友赵赵王降尽定赵地为郡明年燕使荆轲为贼於秦秦王使王翦攻燕燕王喜走辽东翦遂定燕蓟而还翦後将六十万人击荆大破荆军至蕲南杀其将军项燕荆兵遂败走秦因乘胜略定荆地城邑岁馀虏荆王负刍竟平荆地为郡县因南征百越之君。
    翦子贲为秦将击荆（秦讳楚故云：荆）荆兵败还击魏魏王降遂定魏地後与李信破定燕齐地始皇二十六年尽并天下王氏蒙氏功为多名施於後世。
    蒙骜为上卿庄襄王元年为秦将伐韩取成皋荥阳作置三川郡二年攻赵取三十七城始皇三年蒙骜攻韩取十三城攻魏取二十城作置东郡。
    骜子武始皇二十三年为秦裨将军与王翦攻楚大破之杀项燕二十四年攻楚虏楚。
    武子恬因家世得为秦将始皇二十六年攻齐大破之拜为内史秦已并天下乃使蒙恬将三十万众北逐戎狄收河南筑长城因地形用险制塞起临洮（属山西）至辽东延袤万馀里，於是渡河至阳山（五原西安阳县北有阴山阴山在河内阳山在河北）。
    李信为将尝以兵千人逐燕太子丹於衍水中卒破得丹。
    汉周勃高帝六年以将军从击燕王臧荼破之易下（今易县臣钦。若等曰：勃汉五年以前从攻项籍并具将帅佐命门韩彭英卢皆放此）所将卒当驰道为多（当高祖所行之前）七年以将军从高帝击韩王信於代降下霍人以前至武泉（县属云   中）击胡骑破之武泉北转攻信军铜破之还降太原六城击韩信胡骑晋阳下破之下晋阳复击信军於{沙石}石（地名{沙石}音沙）破之追北八十里还攻楼烦三城因击胡骑平城下所将卒当驰道为多十年以太尉击陈屠马邑将卒斩将军乘（去声）马（姓乘马名也。）转击韩王信陈赵利军於楼烦破之得将宋最雁门守[C103]（[C103]音下顿切雁门守之名）因转攻得云   中守丞相箕肄将军勋（古速字肄音离二切勋者亦将之名）定雁门郡十七县云   中郡十二县因复击灵丘破之斩得丞相程纵将军陈武都尉高肆定代郡九县十三年燕王卢绾反勃以相国代樊哙将击下蓟（音计幽州县名）得绾大将丞相偃守陉（音刑卢绾郡守陉其名也。）太尉弱御史大夫施屠浑都（姓施屠名浑都浑音胡昆切）破绾军上阑後击绾军沮阳（沮音阻县名属上谷。）追至长城定上谷十二县右北平十六县辽东二十九县渔阳二十二县最从高帝得相国一人（最者凡也。扌言其攻战克获之数）丞相二人将军二千石各三人别破军二下城三定郡五县七十九得丞相大将各一人。
    樊哙高帝六年以将军从攻臧荼於燕虏荼定燕地七年以将军从攻韩王信於代自霍人以往至云   中与绛侯（周勃）共定之十年击陈与曼丘臣军战襄国破柏人先登降之定清河恒山凡二十七县残东垣（残谓多杀伤也。）迁为左丞相破得綦母卯尹潘军於无终广昌（姓綦母名卯綦音其人姓名）破别将胡人王黄军於代南因击韩王信军於参合所将卒斩信击胡骑横谷斩将军赵既虏代丞相冯梁守孙奋大将军王黄将军太卜太仆解福等十人与诸将共定代乡邑七十三後燕王卢绾反哙以相国击绾破其丞相抵蓟南（抵丁礼切至也。一说抵者其丞相之名也。）定燕县十八乡邑五十一哙从高帝斩首百七十六级虏二百八十八人别破军七下城五定郡六县五十二得丞相一人将军十三人二千石以下至三百石十二人。
    郦商高帝六年以将军从击臧荼战龙脱（地名）破荼军易下敌迁为右丞相别定上谷因攻代受赵相国印与纟侯等定代郡雁门得代丞相程纵守相郭同（守相谓为相而居守者）将军以下至六百石十九人後以右丞相击残东垣。又从击黥布攻其前垣（谓攻其壁垒之前垣）陷两阵得以破布军凡别破军三降定郡六县七十三得丞相守相大将军各一人小将二人二千石以下至六百石十九人。
    夏侯婴高帝七年以太仆从击韩王信军胡骑晋阳大破之。又从击胡骑句注北大破之。又击胡骑平城南三陷陈功为多从击陈黥布陷陈敌。
    灌婴高帝七年以车骑将军从击韩王信於代至马邑别降楼烦以北六县斩代左相破胡骑将於武泉北复从击信胡骑晋阳下所将卒斩胡白题将一人（胡名也。）。又从击陈别攻丞相侯敞军曲逆下破之卒斩敞及特将五人（卒谓所将之卒特独也。各独为也。）降曲逆卢奴上曲阳安国安平攻下东垣黥布反以车骑将军先出攻布别将於相破之斩亚将楼烦将三人。又进击破布上柱国及大司马军。又进破布别将肥铢婴身生得左司马一人所将卒斩其小将十人追北至淮上凡从所得二千石二人别破军十六降城四十六定国一郡二县五十二得将军二人柱国相各一人二千石十人。
    靳歙（音翕）高帝七年以骑都尉从击韩王信於平城下还军东垣有功迁为车骑将军并将梁赵齐燕楚车骑别击陈丞相敞破之（侯敞）因降曲逆从击黥布有功凡斩首九十级虏一百三十二人破别军十四降城五十九定郡国各一县二十二得王柱国各一人二千石以下至五百石三十九人。
    郭蒙为将军高帝十年代相国陈反帝在邯郸将侯敞将万馀人游行王黄将骑千馀军曲逆张春将卒万馀人渡河攻聊城蒙与齐将击大破之。
    周亚夫景帝三年以中尉为太尉东击吴楚会兵荥阳（会集也。）吴方攻梁亚夫东北走昌邑（走音奏）使轻骑兵弓高侯等绝吴楚兵後食道吴楚既饿乃引而去亚夫出精兵追击大破吴王濞（音匹备切）吴王濞弃其军与壮士数千人亡走保於江南丹徒汉兵因乘胜遂尽虏之降其兵月馀越人斩吴王头以告凡相守攻三月而吴楚破平是时栾布卫绾程嘉公孙浑邪（浑音胡温切邪音嗟以切）苏息直不疑皆以将军击吴楚有功封侯。
    卫青武帝元光六年以车骑将军击匈奴出上谷至笼城（笼读与龙同）斩首虏数百赐爵关内侯元朔元年秋复将三万骑出雁门斩首虏数千明年复出云   中西至高阙（高阙山名一曰塞名在朔方之北）遂至于陇西捕首虏数千畜百馀万走白羊楼烦王遂取河南地为朔方郡（当北地之北黄河之南也。）以三千八百户封青为长平侯五年春令青将三万骑出高阙卫尉苏建为游击将军左内史李沮为︹弩将军（沮音子余）太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平匈奴右贤王当青等兵以为汉兵不能至此饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤裨王十馀人众男女万五千馀人畜数十百万于是引兵而还至塞天子使使者持大将军印即军中拜青为大将军诸将皆以兵属立号而归明年春青以大将军出定襄合骑侯公孙敖为中将军太仆公孙贺为左将军翕侯赵信为前将军卫尉苏建为右将军郎中令李广为後将军左内史李沮为︹弩将军咸属大将军斩首数千级而还月馀悉复出定襄斩首虏万馀人是岁赵信奔降单于元狩四年帝与诸将议曰：翕侯赵信为单于画计常以为汉兵不能度幕轻留今大发卒其势必得所欲乃令青与骠骑将军霍去病（骠音频妙切）各五万骑步兵转者踵军数十万（转者谓运转车也。踵接也。）而敢力战深入之士皆属去病去病始为出定襄当单于捕虏虏言单于东乃更令去病出代郡令青出定襄郎中令李广为前将军太仆公孙贺为左将军主爵赵食其为右将军（食音异其音基）平阳侯曹襄为後将军皆属大将军赵信为单于谋曰：汉兵即度幕人马罢（罢读曰疲）匈奴可坐收虏耳乃悉远北其辎重皆以精兵待幕北而直青军出塞千馀里（直读曰值）见单于兵陈而待，於是青令武刚车自环为营而纵五千骑往当匈奴匈奴亦从万骑会日。且入而大风起沙砾击面两军不相见汉益纵左右翼绕单于单于视汉兵多而士马尚︹战而匈奴不利薄暮单于遂乘六壮骑可数百直冒汉围西北驰去（冒犯也。音莫克切）昏汉匈奴相纷杀伤大当汉军左校捕虏言单于未昏而去汉军因发轻骑夜追之青因随其後匈奴兵亦散走会明行二百馀里不得单于颇捕斩首虏万馀级遂至颜山赵信城（赵信降匈奴匈奴为筑城居之）得匈奴积粟食军（食音嗣）军留一日而还悉烧其城馀粟以归青军入塞凡斩首虏万九千级青凡七出击匈奴斩捕首虏五万馀级一与单于战收河南地置朔方郡其裨将及校尉侯者九人护军都尉公孙敖为合骑侯都尉韩说龙颇侯骑将军公孙贺南侯（亦作卯音普教切）轻车将军李蔡乐安侯校尉李朔陟轵侯赵不虞随成侯公孙戎奴从平侯张骞博望侯上谷太守郝贤众利侯将军李沮李息及校尉豆如意中郎将绾皆有功赐爵关内侯。
    霍去病为票姚校尉（票姚音飘摇一说票音颇妙切姚音羊召切）再从大将军与轻勇骑八百直弃大将军数百里斩首捕虏二千二十八级得相国当户斩单于大父行籍。若侯产（籍。若胡侯也。产名也。此人单于祖父之行也。行音胡良切）捕季父罗姑比再冠军（罗姑名也。亦单于之季父也。比音频寐切）乃以二千五百户封去病为冠军侯元狩三年春以去病为骠骑将军将万骑出陇西过马耆山千馀里得胡首虏八千馀级得休屠王祭天金人（匈奴祭天处本在栗阳甘泉山下秦击夺其地後徙之休屠王右地故休屠有祭天金人象也。作金人以为天神之主而祭之今佛像是其遗法）其夏骠骑将军复与合骑侯数万骑出陇西北地二千里过居延祁连山得胡首虏三万馀级裨小王以下十馀人其後匈奴浑邪王休屠王欲降汉武帝恐其诈乃令去病将兵往迎之去病将兵渡河浑邪裨王见汉兵多不欲降颇遁去去病驰入与浑邪王相见斩其欲亡者八千人先遣浑邪王诣行在去病尽将其众渡河众号十万乃分处降者於边五郡故塞外而皆在河南因其故俗为属国乃以千七百户益封去病四年大将军卫青出定襄去病出代右北平二千馀里直左方兵（直当也。）所斩捕功多於青以五千八百户封去病去病凡六出击匈奴其四出以将军（再出为票姚校尉也。）斩首虏十一万馀级浑邪王以众降数万开西河酒泉之地西方益少胡寇其校吏司马赵破奴封从票侯校尉高不识宜寇侯仆多渠侯（音许韦切）右北平太守路博德邳离侯北地都尉卫山义阳侯匈奴归义复陆支（复音芳日切。）杜侯伊即干（音。若言切）众利侯。
    赵食其以主爵都尉从大将军斩首六百六十级元狩三年赐爵关内侯。
    杨仆元鼎五年秋以主爵都尉为楼船将军与伏波将军邳离侯路博德平南粤楼船将军出豫章下横浦将精卒先陷寻破石门得粤船粟因推而前挫粤锋以粤数万人待伏波将军伏波将军将罪人道远後期与楼船会乃有千馀人遂俱进楼船居前至番禺粤王建德与其相吕嘉皆城守楼烦自择便处居东南面伏波居西北面会暮楼船攻败粤人纵火烧城迟旦城中皆降伏波吕嘉建德以夜与其属数百人亡入海伏波。又问降者知嘉所之遣人追故骑校司马苏弘得建德粤郎都稽得嘉（中所置也。稽音鸡）南粤平伏波将军益封楼船将军以摧锋陷坚为将梁侯。又封苏弘为海常侯。
    韩说（音悦）元鼎六年秋以待诏为横海将军与楼船将军杨仆中尉王温舒平东粤说出句章（会稽之县）浮海从东方往仆出武林温舒出梅岭元封元年冬咸入东粤自兵未往故粤衍侯吴阳前在汉汉使归谕东粤王馀善不听及横海军至阳以其邑七百人反攻粤军於汉阳及故粤建成侯敖与繇王居股谋俱杀粤王馀善以其众越降横海将军为案道侯校尉刘福为缭侯（缭音辽音婴）。
    李广利太初四年为贰师将军击大宛宛兵迎击汉兵汉兵射败之宛兵入保其城攻之四十馀日宛贵人杀其王母寡（母寡宛王名杀汉使者故诛之）乃出其马令汉自择汉军取其善马数十匹中马以下牝牡三千馀匹而立宛贵人故时遇汉善者名昧蔡为宛王（昧音未蔡音干曷切）贰师将军之东出（谓旋军东出）所过小国闻宛破皆使其子弟从入贡献因为质焉封广利为海西侯食邑八千户初贰师起敦煌为人多道上国不能食（起发也。道上国近道诸国也。食读曰饣人）分为数军从南北道校尉王申生故鸿胪充国等千馀人别至郁成城守不肯给食申生去大军二百里负而轻之（负恃也。持大军之威而轻敌人）攻郁成急郁成窥知申生军少晨用三千人攻杀申生等数人脱亡走贰师（走音奏）贰师令搜粟都尉上官桀往攻破郁成郁成降其王亡走康居桀追至康居康居闻汉已破宛出郁成王与桀桀令四骑士缚守诣大将军（时多利将故谓二师为大将军）上わ骑士赵弟拔剑击斩郁成王桀等遂追及大将军封赵弟为新侯军正赵始成功最多为光禄大夫上官桀敢深入为少府李哆有计谋为上党太守（哆音昌野切）军官吏为九卿者三人诸侯相郡守二千石百馀人千石以下千馀人。
    范明反昭帝元凤三年以中郎将为度辽将军将二万骑出辽东击乌桓斩首六千馀级获三王首还封为平陵侯赵充国昭帝时以大将军护军都尉将兵击武都反氐（音丁奚切）定之还为水衡都尉击匈奴获西祁王（匈奴王也。）宣帝本始中为蒲类将军征匈奴斩虏数百级神爵元年先零诸羌反充国以後将军引兵至先零所在虏久屯聚解弛（解亭解弛放也。）望见大军弃车重欲度湟水（重音直用切）道厄狭充国徐行驱之虏赴水溺死者数百降及斩首五百馀人卤马牛羊十万馀头车四千馀两（音谅）。又与︹弩将军许寿击西羌充国所降复将五千馀人。
    常惠本始二年以光禄大夫使乌孙公主及昆弥皆遣使因惠言匈奴连发大兵击乌孙取车延恶师地收其人民去使使胁求公主欲隔绝汉昆弥发国半精兵自给人马五万骑尽力击匈奴唯天子出兵以救公主昆弥，於是汉大发十五万骑五将军分道出（五将军谓祁连将军田广明蒲类将军赵充国武牙将军田顺度辽将军范明友前将军韩增，）以惠为校尉持节护乌孙兵昆弥自将翕侯以下五万馀骑（翕即翕字也。翕侯乌孙官号也。）从西方入至右谷蠡庭（谷音鹿蠡音黎）获单于父行及嫂居次（匈奴女号。若言公主也。行胡浪切）名王骑将以下三万九千人得马牛驴羸橐佗五万馀匹羊六十馀万头乌孙皆自取卤获。
    陈汤为西城副校尉与都护甘延寿破郅支单于斩阏氏太子名王以下千五百一十八级生虏百四十五人降虏千馀人。
    段会宗成帝时为左曹中郎将乌孙小昆弥末振将（其名也。）杀大昆弥会病死汉恨诛不加元延中遣会宗发戊已校尉诸国兵即诛末振将太子番丘会宗恐大兵入乌孙惊番丘亡逃不可得即留所发兵垫娄地选精兵三千弩径至昆弥所在召番丘责以末振将骨肉相杀杀汉公主子孙未伏诛而死使者受诏诛番丘即手剑击杀番丘官属以下惊恐驰归天子赐会宗爵关内侯。
    後汉邓禹光武建武元年以大司徒与积弩将军冯骁骑将军樊崇车骑将军宗歆建威将军邓寻赤眉将军耿军师将军左于西讨赤眉既渡汾阴河入夏阳更始中郎将左辅都尉公乘歙引其众十万与左冯翊兵共拒禹於卫禹复破走之。
    冯异建武二年以孟津将军引击阳翟贼严终赵根破之时赤眉延岑暴乱三辅郡县大姓各拥兵众大司徒邓禹不能定乃遣异代禹讨之所至皆布威信弘农群盗称将军者十馀辈皆弃众降异异与赤眉遇于华阴相拒六十馀日战数十合降其将刘始王宣等凡五千馀人三年春拜异为征西大将军破赤眉於崤底降男女八万人馀众尚十馀万东走宜阳时延岑据蓝田王歆据下わ芳丹据新丰（芳作茅）蒋震据霸陵张邯据长安公孙守据长陵杨周据谷口吕有据陈仓角闳据骆盖延据任良据汝各称将军拥兵多者万馀少者数千人转相攻击异。且战。且行屯军上林苑中延岑既破赤眉自称武安王拜置牧守欲据关中引张邯任良共攻异异击破之斩首千馀级诸营保守附岑者皆来降归异岑走攻析异遣复汉将军邓晔辅汉将军于匡要击岑大破之降其将苏臣等八千馀人岑遂自武关走南阳异乃稍诛击豪杰不从令者褒赏降附有功劳者悉遣其渠帅诣京师散其众归本业威行关中唯吕有张邯蒋震遣使降蜀其馀悉平明年公孙述遣将程焉将数万人就吕鲔出屯陈仓异与右扶风赵匡迎击大破之焉退走汉川异追战於箕谷复破吕鲔营保降者甚众其後蜀复数遣将间出异辄挫之六年朝京师是时诸将上陇为隗嚣所败乃诏异军邑未及至隗嚣乘胜使其将王元行巡将二万馀人下陇因分遣巡取邑异即驰兵乘其不意卒击鼓建旗而出巡军惊乱奔走追击数十里大破之征虏将军祭遵亦破王元於，於是使异进军义渠（北地县名）并领北地太守事青山胡率万馀人降异异。又击卢芳将贾览匈奴日逐王破之上郡安定皆降异复领安定太守事九年春祭遵卒诏异守征虏将军并将其营及隗嚣死其将王元周宗等复立嚣子纯犹扌兵据冀公孙述遣将赵匡等救之帝复令异行天水太守事攻匡等。且一年皆斩之。
    岑彭建武二年行大将军事击荆州下叶等十馀城是时南方尤乱南郡人秦丰据黎邱自称楚黎王略十有二县董起堵乡许邯起杏（南阳复阳县有杏）。又更始诸将各拥兵据南阳诸城彭破杏降邯迁征南大将军三年夏光武自将南征至叶董别将数千人遮道车骑不可得前彭奔击大破之车驾既还令彭率傅俊臧宫刘宏等三万馀人南击秦丰拔黄邮丰与其大将蔡宏拒彭等於邓数月不得进帝怪以让彭彭惧，於是夜勒聚兵马申令军中使明旦西击山都乃缓所获虏令得逃亡归以告丰丰即悉其军西邀彭彭乃潜兵渡沔水击其将张杨於阿头山大破之从川谷间伐木开道直袭黎邱击破诸屯兵丰闻大惊驰归救之彭与诸将依东山为营丰与蔡宏夜攻彭彭豫为之备出兵逆击之丰败走追斩蔡宏更封彭为舞阴侯秦丰相赵京举宜城降拜为成汉将军与彭共围丰於黎邱时田戎拥众夷陵（东观记曰：田戎西平人与同郡人陈义客夷陵为群盗更始元年义戎将兵陷夷陵义自称黎邱大将军戎自称扫地大将军襄阳耆旧记曰：戎号周成王义称临江王）闻秦丰被围惧大兵方至欲降而妻兄辛臣谏戎曰：今四方豪杰各据郡国雒阳地如掌耳不如按甲以观其变戎曰：以秦王之︹犹为征南所围岂况吾邪降计决矣。四年春戎乃留辛臣守夷陵自将兵沿江溯沔止黎邱刻期日当降而辛臣於後盗戎珍宝从间道先降於彭而以书招戎戎疑必卖已遂不敢降而反与秦丰合彭出兵攻戎数月大破之其大将伍公诣彭降戎亡归夷陵帝幸黎邱劳军封彭吏士有功者百馀人彭攻秦丰三岁斩首九万馀级丰馀兵裁千人。又城中食。且尽帝以丰转弱令朱代彭守之使彭与傅俊南击田戎大破之遂拔夷陵追至秭归戎与数十骑亡入蜀尽获其妻子士众数万人十一年春彭与大司马吴汉及诛虏将军刘隆辅威将军臧宫骁骑将军刘歆发南阳武陵南郡兵。又发桂阳零陵长沙委输棹卒凡六万馀人（棹卒持棹行船者一作棹音直教切）骑五千匹皆会荆门吴汉以三郡棹卒多费粮欲罢之彭以为蜀兵盛不可遣上书言状帝报彭曰：大司马习用步骑不晓水战荆门之事一繇征南公为重而已彭乃令军中募攻浮桥先登者上赏，於是偏将军鲁奇应募而前时天风狂急彭奇船逆流而上直冲浮桥而攒柱钩不得去奇等乘势殊死战因飞炬焚之风怒火盛桥楼摧烧彭复悉军顺风并进所向无前蜀兵大乱溺死者数千人斩任满生获程而田戎亡保江州彭上刘隆为南郡太守自率臧宫刘歆长驱入江关令军中无得虏掠所过百姓皆奉牛酒迎劳彭见诸耆老为言大汉哀愍巴蜀久见虏役故兴师远伐以讨有罪为人除害让不受其牛酒百姓皆大悦争开门降诏彭守益州牧所下郡辄行太守事彭到江州以田戎食多难卒扌友留冯骏守之自引兵乘利直指垫江攻破平曲收其米数十万石公孙述使其将延岑吕有王元及其弟恢悉兵拒广汉及资中。又遣将侯丹率二万馀人拒黄石彭乃多张疑兵使护军杨翕与臧宫拒延岑等自分兵浮江下还江州溯都江而上袭击侯丹大破之因晨夜倍道兼行二千馀里径拔武阳使精骑驰广都去成都数十里势。若风雨所至皆奔散。
    贾复建武元年以执金吾先渡河攻更始将朱有於雒阳与白虎公陈侨战连破降之二年与骑都尉阴识骁骑将军刘植南度五社津击更始郾王尹尊连破之月馀尊降尽定其地引东击更始淮阳太守暴汜汜降属郡悉定其秋南击召陵新息平定之明年春迁左将军别击赤眉於新城渑池间连破之。
    吴汉为大司马以建武二年率大司空王梁建义大将军朱大将军杜茂执金吾贾复扬化将军坚镡偏将军王霸骑都尉刘隆马武阴识共击檀乡贼於邺东漳水上大破之降者十馀万人复率诸将击邺西山贼黎伯卿等及河内武悉破诸屯聚复进兵南阳击宛涅阳郦穰新野诸城皆下之引兵南与秦丰战黄邮水上破之。又与偏将军冯异击昌城五楼贼张文等。又攻铜马五幡於新安皆破之明年春率建威大将军耿虎牙大将军盖延击青犊於轵西大破降之明年。又率陈俊及前将军王梁击五校贼於临平追至东郡箕山大破之北击清河长直及平原五里贼皆平之（长直一作长植在河南不得言北击当是贼号或地名也。）时鬲县五姓共逐守长据城而反（鬲音革县名属平原郡五姓盖当土︹宗豪右也。）汉大破其众因追讨馀党至无盐（县名属东平）进击勃海皆平之。又从征董宪围朐城明年春扌友朐斩宪东方悉定十一年春率征南大将军岑彭等伐公孙述及彭破荆门长驱入江关汉留夷陵装露桡船（短楫也。）将南阳兵及弛刑募士三万人溯江而上会岑彭为刺客所杀汉并将其军十二年春与公孙述将魏党公孙永战於鱼涪津大破之十五年复率扬武将军马成捕虏将军马武北击匈奴徙雁门代郡上谷吏人六万馀口置居庸常关以东十八年蜀郡守将史歆反於成都自称大司马攻太守张穆穆逾城走广都歆遂移檄郡县而宕渠杨伟朐聪徐容等起兵各数千人以应之帝以歆昔为岑彭护军晓习兵事故遣汉率刘尚及大中大夫臧宫将万馀人讨之汉入武都乃发广汉巴蜀三郡兵围成都百馀日城破诛歆等汉乃乘桴沿江下巴郡杨伟徐容等惶恐解散汉诛其渠帅二百馀人徙其党与数百家於南郡而还。
    盖延建武二年以虎牙将军南击敖仓转攻酸枣封丘皆扌友其夏督驸马都尉马武骑都尉刘隆护军都尉马成偏将军王霸等南伐刘永先攻扌友襄邑进取麻乡（县名故城在今砀山县东北）遂围刘永於淮阳数月尽收野麦夜梯其城入永惊惧引兵走出东门延追击大破之永弃军走谯延进攻扌友薛斩其鲁郡太守而彭城扶阳杼秋萧皆降。又破永沛郡太守斩之永将苏茂佼︹周建等三万馀人共攻延延与战於沛西大破之永军乱遁没溺死者大半永弃城走湖陵苏茂奔广乐延遂定沛楚临淮三年睢阳复反城迎刘永延复率诸将围之百日收其野永乏食突走延追击尽得辎重永为其将所杀永弟防举城降四年春延。又击苏茂周建於蕲进与董宪战留下皆破之因率平敌将军庞萌攻西防拔之复追败周建苏茂於彭城茂建亡奔後从征董宪於昌虑皆破平之六年春遣屯长安九年隗嚣死延西击街泉略阳清水诸屯聚皆定。
    陈俊建武五年以琅邪太守行大将军事将兵击董宪於赣榆（赣榆县名属东海郡赣音贡）进破朐贼孙阳平之八年张步畔还琅邪俊追讨斩之帝美其功诏俊得专征青徐。
    臧宫为骑都尉建武二年将突骑与征虏将军祭遵击更始将左防韦颜於沮阳（韦一作韩）郦悉降之三年将兵徇江夏击代乡锺武竹里皆下之光武使大中大夫持节拜宫为辅威将军七年击梁郡济阴皆平之十一年与诸将伐公孙述军至平阳乡蜀将王元举众降进扌友绵竹破涪城斩公孙述弟恢复攻繁郫前後收得节五印绶千八百是时大司马吴汉亦乘胜进营逼成都宫连屠大城兵马旌旗甚盛乃乘兵入小雒郭门历成都城下至吴汉营饮酒高会汉见之甚欢谓宫曰：将军向者经虏城下震扬威灵风行电然穷寇难量还营愿从他道矣。宫不从复路而归贼亦不敢近之进军咸门与吴汉并灭公孙述。
    ●卷三百四十九
    ○将帅部　立功第二
    後汉耿建武初以建威大将军与骠骑大将军景丹︹弩将军陈俊攻厌新贼於敖仓皆破降之三年延岑自武关出攻南阳下数城穰人杜弘率其众以从岑与岑等战於穰大破之斩首三千馀级生获其将士五千馀人得印绶三百杜弘降岑与数骑遁走东阳四年与建义大将军朱汉忠将军王常等击望都故安西山贼十馀营皆破之五年与大司马吴汉击富平获索贼於平原大破之降者四万馀人因诏进讨张步悉收集降卒结部曲置将吏率骑都尉刘歆泰山太守陈俊引兵而东从朝阳桥济河以度（朝阳县名属济南郡）攻祝阿临淄皆拔之令军中毋得妄掠剧下须张步至乃取之以激怒步步闻大笑曰：以尤来大枪十馀万众吾皆即其营而破之今大耿兵少於彼。又皆疲劳何足摧乎！乃与三弟蓝弘寿及故大枪渠帅董异等兵号二十万至临淄大城东将攻先出淄水上与董异遇突骑欲纵恐挫其锋令步不敢进故示弱以盛其气乃引归小城陈兵於内步气盛直攻营与刘歆等合战升王宫瑰台望之（临淄本齐国所都即齐王宫中有瑰台也。）视歆等锋交乃自出精兵以横突步陈城下大破之飞矢中股以佩刀截之左右无知者至暮罢明旦复勒兵出大战自旦及昏复大破之杀伤无数城中沟堑皆满知步困将退豫置左右翼为伏以待之（两旁伏兵如鸟之翼）人定时步果引去伏兵起纵击追至钜膦水上（钜米水名一名巨洋水在今青州寿光县西）八九十里僵尸相属收得辎重二千馀两步还剧兄弟各分兵散去後数日车驾至临淄自劳军因复追步步奔平寿乃肉袒负斧於军门传步诣行在所而勒兵入据其城树十二郡旗鼓令步兵各以郡人诣旗下众尚十馀万辎重七千馀两皆罢遣归乡里复引兵至城阳降五校馀党齐地悉平振旅还京师六年西拒隗嚣屯兵於漆八年从上陇明年与中郎将来歙分部徇安定北地诸营堡皆下之凡所平郡四十六屠城三百未尝挫折。
    姚期建武元年以魏郡太守行大将军事击更始将卓京於邺城破之斩首六百馀级京亡入山追斩其将校数十人获京妻子进击檀乡五校贼於繁阳内黄复斩数百级。
    祭遵建武二年以征虏将军与骠骑将军景丹建义大将军朱汉忠将军王常骑都尉王梁臧宫等入箕关南击弘农厌新柏华蛮中贼（柏华聚名）大破之时新城蛮中山贼张满（新城县名今伊阙县）屯结险隘为人害诏遵攻扌友生获之遵引兵南击邓奉弟终於杜衍破之（杜衍县名属南阳郡）涿郡太守张丰执使者举兵反自称无上大将军与彭宠连兵四年遵与朱及建威大将军耿骁骑将军刘喜俱击之遵兵先至急攻丰丰功曹孟执丰降（音古弘切）诸将皆引还遵受诏屯良乡拒彭宠因遣护军傅玄袭击宠将李豪於潞大破之斩首千馀级相拒岁馀数挫其锋党与多降者及宠死遵进定其地六年春光武遣诸将伐公孙述以遵为前行隗嚣使其将王元拒陇坻遵进击破之追至新关及诸将到与嚣战并败引退下陇乃诏遵军耿军漆征西大将军冯异军邑大司马吴汉等还屯长安自是後遵数挫隗嚣。
    耿纯建武四年以东郡太守将兵击更始东平太守范荆荆降进击泰山济南及平原贼皆平之。
    朱建武三年以建义大将军击新野随皆平之（随县名属南阳郡故城在今随州随县）延岑自败於穰遂与秦丰将张成合率征虏将军祭遵与战於东阳大破之（东阳聚名在南阳）临阵斩成延岑败走归丰收得印绶九十七进击黄邮降之四年率破奸将军侯进代征南大将军岑彭围秦丰於黎邱破其将张康於蔡阳斩之明年夏城中穷困丰乃将其母妻子九人肉袒降还与骑都尉臧宫会击延岑馀党阴ガ筑阳三县贼悉平之。
</div>
    <div class="pagination">
<a href="册府元龟_page277.html">上一页</a><span>...</span><a href="册府元龟_page273.html">273</a><a href="册府元龟_page274.html">274</a><a href="册府元龟_page275.html">275</a><a href="册府元龟_page276.html">276</a><a href="册府元龟_page277.html">277</a><span class="current-page">278</span><a href="册府元龟_page279.html">279</a><a href="册府元龟_page280.html">280</a><a href="册府元龟_page281.html">281</a><a href="册府元龟_page282.html">282</a><a href="册府元龟_page283.html">283</a><span>...</span><a href="册府元龟_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
