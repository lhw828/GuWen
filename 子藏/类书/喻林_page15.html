<!DOCTYPE html>
<html>
<head>
    <meta charset="UTF-8">
    <title>喻林 - 第 15 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 15 页/共 195 页</h1>
    <div class="content">　　舜目重瞳是至明之相而项羽王莽亦目重瞳子越王勾践长颈鸟啄非善终之象夏禹亦长颈鸟啄王莽之重瞳譬驽马有骥之一毛而不可谓之骥也禹之长颈鸟啄犹龙有蛇之一鳞而不可谓之蛇也【刘子命相】
　　故明哲之相士听之于未闻察之于未形而监其神智识其才能可谓知人矣若功成事遂然后知之者何异耳闻雷霆而称为聪目见日月而谓之明乎【刘子知人】五岳崔巍有峻极之势四渎皎洁有川流之形五色郁然有云霞之观五声铿然有钟磬之音【刘子命相】
　　易乐者必多哀轻施者必好夺【文中子王道】
　　使贤不肖相去如日月之与萤火虽顽嚚之人犹察【李善注文选吴都赋】
　　曹大家曰人生而心志在内声音在外骨体有形事变有防更相为表里合成一体此自然之道至于术学论其成败考其贫贱观其富贵各取一槩故或听音声或见骨体或占色理或视威仪或察心志或省言行或考卜筮或本先祖如水同源而分流也【李善注文选幽通赋】
　　孙绰子曰抚明镜则好丑之貌可见【李善注文选左太冲招隐诗】夫騄骥垂耳于坰牧鸿雀戢翼于污池防之者故以为园囿之凡鸟外廐之下乘也及其整兰筋挥劲翮陵厉清浮顾盼千里岂可谓其借翰于晨风假足于六驳哉【文选陈琳为曹洪作书】
　　见骥一毛不知其状见画一色不知其美【意林尸子】
　　相者曰三亭九定于一尺之面愚智勇怯形于一寸之目【意林物理论】
　　凡观金玉宝剑铜铁皆以辛之日待雨止明日平旦及黄昏夜半观之所见光白者玉也赤者金黄者铜黑者铁【艺文类聚宝玉部寳】
　　谚曰侏儒见一节而长短可知孔子言举一隅足以三隅反观吾小时二赋亦足以揆其能否【太平御览人事部谚下】两目不相为视昔吴有二人共评玉者一人曰好一人曰丑久之不决二人各曰尒可求入吾目中则好丑分矣士有定形二人察之有得失非茍相反眼睛异耳【太平御览人事部目】
　　石门之水旧曰贪泉俗云径大庾则清秽之气分饮石门则淄素之质变【太平御览州郡部岭南道广州】
　　相经曰筋不束体血不华色手无春荑之柔发有寒蓬之悴葢形之下也【埤雅卉物门茅】
　　此亦威凤一羽足以验其五德【何氏语林伤逝】
　　察其盼睐则赏其心覩其顔歩则知其道【何氏语林识鉴汝南先贤传】
　　孔子舍于沙丘见主人曰辩士也子路曰夫子何以识之曰其口穷踦其鼻空大其服博其睫流其举足也高其践地也深鹿与而牛舍【困学纪闻卷十诸子】
　　色见青如草兹者死黄如枳实者死黑如炲者死赤如衃血者死白如枯骨者死此五色之见死也青如翠羽者生赤如鸡冠者生黄如蟹腹者生白如豕膏者生黑如乌羽者生此五色之见生也【黄帝素问内经五藏生成篇】
　　下有渐洳上生苇蒲此所以知形气之多少也【黄帝素问灵枢经刺节眞邪】
　　见烟知有火见云知有雨行歩知君子见星知有月【中阴经卷上】
　　如一人亦名父亦名子以父故名子以子故名父若观父则不观子若观子则不观父【杂阿毘昙心论卷一】
　　犹如金师别金好丑【修行道地经慈品】
　　金有四试一者烧二者磨石三者鍜四者錬譬喻人亦有四试一者娆二者共从事三者色四为制不止【三慧经借八】
　　譬如江河邉有潢池众象入中澡浴饮水则复退还其时迹现在于泥沙大小广长道路行者见其足迹言大羣象经过此地虽不见象但观其迹则知羣象经厯是间【修行道地经观品】
　　譬如居士清朝见大雨处语众人言昨夜雨龙其力甚大众人言汝何以知之荅言我见地湿泥多山崩树折杀诸鸟兽以此故知龙力为大【大智度论巻二十一】
　　亦如有人于华池邉见象足迹则知其大【大庄严经论卷一】周公反握犹骐骥之一毛禹耳齐肩乃昆山之片玉非所类也【辩正论卷六】
　　待人
　　凡三驱之礼禽向己者则舍之背己者则射之是失于前禽也显比之道与已相应者则亲之与己不相应者则疎之与三驱田猎爱来恶去相似【周易正义比】
　　外柔刃如筠故能与一切物相谐内和泽如松心故能与人无怨【礼记正义礼器】
　　今之君子进人若将加诸膝退人若将队诸渊毋为戎首不亦善乎【礼记檀弓下】
　　唯女子与小人为难养也近之则不逊远之则怨【论语阳货】淳于髠曰狶膏棘轴所以为滑也然而不能运方穿驺忌子曰谨受令请谨事左右【史记田完世家】
　　传曰遇人不以义而见疻者与痏人之罪钓恶不直也【前汉书薛宣传】
　　得其人重之如山不得其人忽之如草【魏志王昶传】
　　欲以小雀遇我使我畏死鹞乎【晋书王育传】
　　钓者露饵而藏钩故鱼不见钩而可得贤者观功而隐摩故人不知摩而自服【鬼谷子摩篇注】
　　虽有戈矛之刺不如恭俭之利也故与人善言暖于布帛伤人之言深于矛防【荀子荣辱】
　　人贤而不能敬则是禽兽也人不肖而不敬则是狎虎也禽兽则乱狎虎则危【荀子臣道】
　　非其人而敎之赍盗粮借贼兵也【荀子大畧篇】
　　非我而当者吾师也是我而当者吾友也謟谀我者吾贼也故君子隆师而亲友以致恶其贼【荀子修身篇】
　　狂者伤人莫之怨也婴儿詈老莫之疾也【淮南子説林训】子路曰人善我我亦善之人不善我我不善之子贡曰人善我我亦善之人不善我我则引之进退而已耳顔回曰人善我我亦善之人不善我我亦善之三子所持各异问于夫子夫子曰由之所持蛮貊之言也赐之所言朋友之言也回之所言亲属之言也诗曰人而无良我以为兄【韩诗外传卷九】
　　与人以实虽疎必宻与人以虚虽戚必疎夫实之与实如胶如漆虚之与虚如薄冰之见昼日君子可不畱意哉【韩诗外传卷九】
　　鲁与齐通壁壁邻之国也【烈女传周列国臧文仲母】
　　小人而为政不可以不敬不敬之则危犹暴虎冯河之必死也【吕氏春秋安死解】
　　长者赐顔色泰山可动移【李善注文选江文通上书】
　　不可自见好章甫强越人以文冕也已嗜臭腐养鸳雏以死鼠也【文选康絶交书】
　　澄以石虎为海鸥鸟【世説新语言语】
　　譬如城邑邉近路之田为诸人众象马侵食彼时田主使一人监视监视之人不勤守防复更增足二三四五若十二十乃至百人守者逾多取者弥众最后一人作是思惟如此守视非一切护当善方便令无侵害即取田苗手自惠施彼生感愧田苗得全【大法鼔经巻下】
　　犹犬齧婆罗门婆罗门复可齧犬不也【出曜经七学品】
　　譬如慈母多有众子先念羸病给其所须【大智度论卷八十七】有一婆罗门有摩沙豆陈久煮不可熟持着肆上欲卖都无人买时有一人家有一罢驴市卖难售时陈豆主以豆买此驴用得驴便即説颂曰婆罗门法巧贩卖陈久冰豆十六年唐尽汝薪煮不熟蹙折汝家大小齿尒时驴主亦作颂曰汝婆罗门何所喜虽有四脚毛衣好负重着道令汝知锥防火烧终不动尒时豆主复説偈言独生千秋仗头着四寸针能治败罢驴何忧不可伏尒时驴闻复瞠即说颂曰安立前二足双飞后两蹄折汝前板齿然后自当知尒时豆主闻驴此颂复说偈言蚉防毒防螫唯仰尾自防当截汝尾却令汝知辛苦尒时驴复以偈荅言从先祖已来行此悷法今我故承习死死终不舍尒时豆主知此弊恶不可苦语便更称誉以颂荅曰音声鸣彻好面白如珂雪当为汝取妇共游林泽中驴闻輭爱语即复説颂曰我能负八斛日行六百里婆罗门当知闻妇欢喜故【法苑珠林卷四十七】
　　责人
　　由醉之言俾出童羖笺云汝从行醉者之言使其出无角之羖羊胁以无然之物使戒深也羖羊之性牝牡有角【郑氏笺诗賔之初筵】
　　先生之说诚可谓苦药良鍼矣【魏志邴原传注】
　　健责天下之愚者已之未贤也健责天下之迷者已之未明也以未贤责众愚未贤者以之亾以未明责众迷未明者以之伤【亢仓子训道篇】
　　子墨子怒耕柱子耕柱子曰我毋俞于人乎子墨子曰我将上大行驾骥与羊我将谁殴耕柱子曰将殴骥也子墨子曰何故殴骥也耕柱子曰骥足以责子曰我亦以子为足以责【墨子耕柱】
　　人主不自刻以尧而责人臣以子胥是幸殷人之尽如比干【韩非子安危】
　　田驷欺邹君邹君将使人杀之田驷恐吿惠子惠子见邹君曰今有人见君则防其一目奚如君曰我必杀之惠子曰瞽两目防君奚为不杀君曰不能勿防惠子曰田驷东慢齐侯南欺荆王驷之于欺人瞽也君奚怨焉【韩非子説林】
　　传曰惟无瑕者可以戮人亦由无阙者可以论人身有阙而论人是为自论也【吕氏春秋先已解】
　　责如此之人令信神仙是使牛縁木马逐鸟也【抱朴子内篇至理】
　　为政之道恕已及物也耳目在身施之异务不以通塞之故而诛之于已是以存乎物者岂求其备哉【李善注文选陆士衡演连珠】
　　若病其事而不能为其医则鍼石之巧浅矣【广文选伏公表与阮歩兵书】
　　有父不能孝有兄不能敬而论人父子之义昆弟之节犹弯弓而自射也【意林唐子】
　　王尼见太傅越曰公负尼物越荅初不识此事尼曰昔楚人失布谓令尹盗者以令尹执政贼盗公行是与自盗无异也今君左右有屋舍尼独穷困是亦明公负尼物也【艺文类聚布帛部绢】
　　急病让医固若此也【文苑英华魏收移文】
　　欲以前车诫尔后乘也【何氏语林德行南史僧防戒子书】
　　譬如婴儿父母生已付其乳母随时摩拭随时沐浴随时乳哺随时消息若乳母不谨愼者儿或以草以土诸不净物着其口中乳母当即教令除去能时除却者善儿不能自却者乳母当以左手持其头右手探其鲠婴儿当时虽苦乳母要当苦探其鲠为欲令其子长夜安乐故【杂阿含经巻二十六】
　　刼时有国王亦名音悦有鸟名曰鵚枭来在宫上看见鹦鹉独得优宠即问鹦鹉何縁致此鹦鹉荅言我来宫上悲鸣殊好国王爱敬于我取我常着左右五色珠玑璎珞我身鵚枭闻之懐嫉妒心即念言我亦当鸣不殊于卿国王亦当爱宠我身王时出卧鵚枭即鸣王即惊觉懎然毛竪如畏怖状王问左右此为何声惊动怖我侍者白言有恶声鸟名曰鵚枭王即恚曰促遣大众分布推索即得与王王令左右生防毛羽举身大痛歩行而去到其野田众鸟问言何縁置此鵚枭瞠恚不责己身荅众鸟言正坐鹦鹉故得此患佛言善声招福恶声置祸罪报由已反怒鹦鹉【长者音悦经尺二】
　　愼微
　　初六履霜坚冰至象曰履霜坚冰阴始凝也驯致其道至坚冰也【易坤】
　　忧悔吝者存乎纤介定失得者愼于枢机【韩康伯注易系辞上】合抱之木起于毫末吉凶之彰始于防兆【韩康伯注易系辞上】六二咸道转进所感在腓腓体动躁则成徃而行今初六所感浅末则譬如拇指指虽小动未移其足以喻人心初感始有其志志虽小动未甚躁求【周易正义咸】
　　泰山之霤穿石单极之防断干水非石之钻索非木之锯渐靡使之然也【前汉书枚乘传】
　　夫涓流虽寡浸成江河爝火虽微卒能燎野履霜有渐可不惩革【后汉书酷吏列传】
　　众煦飘山聚蚊成雷葢骄佚所从生也【后汉书第五伦列传】君子推微达着寻端见绪履霜知冰践露知暑【后汉书蔡邕列传】
　　轻者重之端小者大之源故隄溃蚁孔气泄鍼芒【后汉书陈宠列传】
　　今争睚眦之隙以成千钧之讐【魏志董卓传注】
　　炎火成燎原之势涓流兆江河之形【宋书王僧达传】
　　涓涓不塞将为江河荧荧不救炎炎柰何两叶不去将用斧柯【太公六韬守士】
　　爪之生发之长荣卫之行无顷刻止众人皆见之于着不能见之于微【闗尹子七釡】
　　经起秋毫之末挥之于太山之本【鬼谷子抵巇】
　　凡物有乗而来乗其出者是其反者已流言灭之货色远之祸之所由生也生自纤纤也是故君子蚤绝之【荀子大畧篇】
　　千丈之隄以蝼蚁之穴溃百丈之室以突隙之烟焚故曰白圭之行隄也塞其穴丈人之愼火也涂其隙是以白圭无水难丈人无火患此皆愼易以避难敬细以远大者也【韩非子喻老】
　　祸乱未动于朝情欲未见于色如脆弱易除破【河上公注老子守微】
　　语曰弗灭炎炎柰何萌芽不伐且折斧柯【贾子审微】先针而后缕可以成帷先缕而后针不可以成衣针成幕蔂成城事之成败必由小生言有渐也【淮南子説山训】夫爝火在缥烟之中也一指之所能息也塘漏若穴一扑之所能塞也及至火之燔孟诸而炎云台水决九江而渐荆州虽起三军之众弗能救也夫积爱成福积怨成祸若痈疽之必溃也所浼者多矣【淮南子人间训】
　　荧荧不灭炎炎柰何涓涓不壅将成江河緜緜不绝将成网罗青青不伐将寻斧柯【説苑敬愼】
　　蠧喙仆柱梁蚊蝱走牛羊【説苑谈丛】
　　江河大溃从蚁穴山以小阤而大崩滛乱之渐其变为兴【说苑谈丛】
　　次三小度差差大【音頼】之阶测曰小度之差大度倾也【太经第四度】
　　绵绵不绝必有乱结纤纤不伐必成妖孽【武侯十六策治乱】吉凶有时不可犯也动静有适不可过也犯时之忌罪不在大失其所适过不在深动天下灭君主而不可危也侮妻子用顔色而不可易也【周易畧例明卦】
　　夫可欲之物何必金玉锥刀之末愚民竞焉越人之大战由乎分蚺虵之不均呉楚之反兵起乎一株之桑叶【抱朴子外篇诘鲍】
　　积微致着累浅成深鸿羽所以沈龙舟羣轻所以折劲轴寸飊所以燔百寻之室蠧蝎所以仆连抱之木也【抱朴子外篇疾谬】
　　水之所失在于隟穴事从细生祸由微起者也【太经第四大解】
　　或怨大而成小或憾轻而至重深讐不必危而睚眦未可易也譬如风焉披云飞石卷水木而人血脉不为之伤隟穴之风轻尘不动毛发不揺及中肌肤以为深疾大不为害小而成患者大风散漫小风激射也【刘子愼巢】荧荧不灭能焚昆山涓涓不绝能成江河怨之所生不可类推祸之所延非可情测【刘子愼巢】
　　故登峭坂而不跌坠者愼于大也跨阜垤而好顚蹷者轻于小也茍兢其歩虽履险能安轻易其足虽夷路亦踬【刘子愼巢】
　　夫为稼于汤之世偏有一漑之功者虽终归于燋烂必一漑者后枯然则一漑之益固不可诬也而世常谓一怒不足以侵性一哀不足以伤身轻而肆之是犹不识一漑之益而望嘉谷于旱苗者也【文选嵇康养生论】
　　细微可不愼隄溃自蚁穴腠理早从事安复劳鍼石【广文选应德琏杂诗】
　　昔之君子同名爵于香饵故倾危不及思忧患而豫防则鍼石无用洪流壅于涓涓合拱挫于纤蘖介焉是式色斯而举悟高鸟以风逝鉴醴酒而投绂夫岂敝着而后谋通患结而后思复【广文选傅季友演愼论】
　　事由细微不虑不图祸如丘山本在萌芽【古文苑扬雄徐州牧箴】山陆之祸起于毫芒【太平御览兵部防】
　　蚤虱虽细困于安寝鼠虽微犹毁郊牛【初学记兽部防注】夫百围之木生于毫微喻三涂重衅原乎一念【道德经注疏卷六】
　　夫十围之木起于拱把百仞之台起于足下治小恶不惧必成大祸【天机经人】
　　譬如瓮噐先贮石蜜投少毒药不任食用【大集地藏十轮经卷六】如尼瞿陀子极细微种之生树婆娑广大枝条百千【大乘显识经推四】
　　小火得草所烧无限须弥寳山亦从小起【中本起经无常品】莫轻小恶以为无殃水滴虽微渐盈大噐【法旬经恶行品】譬如迦罗求罗虫其身微细得风转大乃至能吞食一切【大智度论卷七】
　　譬如积微尘成山难可得动移【大智度论卷九十四】
　　譬如白净衣以油滴其上垢腻遂增长亦犹油滴水油滴虽微小遍于池水上【大庄严经论卷四偈】
</div>
    <div class="pagination">
<a href="喻林_page14.html">上一页</a><span>...</span><a href="喻林_page10.html">10</a><a href="喻林_page11.html">11</a><a href="喻林_page12.html">12</a><a href="喻林_page13.html">13</a><a href="喻林_page14.html">14</a><span class="current-page">15</span><a href="喻林_page16.html">16</a><a href="喻林_page17.html">17</a><a href="喻林_page18.html">18</a><a href="喻林_page19.html">19</a><a href="喻林_page20.html">20</a><span>...</span><a href="喻林_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
