<!DOCTYPE html>
<html>
<head>
    <meta charset="UTF-8">
    <title>稗编 - 第 40 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稗编 - 第 40 页/共 67 页</h1>
    <div class="content">　　与元九书　　　　　　　　白居易
　　夫文之为言尚矣三才各有文天之文三光首之地之文五材首之人之文六经首之就六经言诗又首之圣人感人心而天下和平感人心者莫先乎情莫始乎言莫切乎声莫深乎义诗者根情苗言华声实义上自贤圣下自愚騃微及豚鱼幽及鬼神羣分而气同形异而情一未有声入而不应情至而不感者圣人知其然因其言经之以六义縁其声纬之以五音音有韵义有类韵协则言顺言顺则声易入类举则情见情见则感易交于是乎孕大含深贯彻洞宻上下通而一气泰忧乐合而百志熙五帝三王所以直道而行垂拱而理者掲此以为大柄决此以为大寳也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作戒言者闻者莫不两尽其心焉洎周衰秦兴采诗之官废上不以诗补察时政下不以歌泄道人情乃至于谄成之风动救失之道阙于时六义始刓矣国风变为骚辞五言始于蘓李骚人皆不遇者各繋其志发而为文故河梁之句止于伤别泽畔之吟归于怨思彷徨抑郁不暇及他耳然去诗未逺梗槩尚存故兴离别则引双鳬一鴈为喻讽君子小人则引芳草恶鸟为比虽义类不具犹得风人之什二三焉于是六义始缺矣晋宋以还得者盖寡以康乐之奥博多溺于山水以渊明之髙古偏放于田园江鲍之流又狭于此如梁鸿五噫之例者百无一二焉于时六义寖微矣陵夷至于陈梁之间率不过嘲风雪弄花草而已噫风雪花草之物三百篇中岂舎乎哉顾所用如何耳设如北风其凉假风以刺威虐也雨雪霏霏以愍征役也棠棣之花感花以讽兄弟也采采芣苢美草以乐有子也皆发兴于此而义归于彼又何不可乎哉然则余霞散成绮澄江净如练离花先委露别叶乍辞风之句丽则丽矣吾不知其所讽焉故所谓嘲风雪弄花草而已于时六义尽去矣唐兴二百年其间诗人不可胜数所可举者陈子昂有感遇诗三十首鲍昭有感兴诗十五首又诗之豪世称李白其才以竒人不逮矣索其风雅比兴十无一焉杜诗最多可者千余首至于贯穿古今覼缕律格尽工尽善又过于李然撮其新安石壕潼闗吏卢子花门之章朱门酒肉臭路有冻死骨之句亦不过三四十首杜尚如此况不逮杜者乎予尝痛诗之道崩壊如此忽忽发愤或食辍哺夜辍寝不量材力欲扶起之嗟乎事有大谬者又不可一二而言然亦不能不粗陈篇略叙其诗之末流废兴于此
　　送孟东野序　　　　　　　韩　愈
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其謌也有思其哭也有懐凡出乎口而为声者其皆有弗平者乎乐也者郁于中而泄于外者也择其善鸣者也而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推其必有不得其平者乎其于人也亦然人声之精者为言文辞之于言又其精也尤择其善鸣者而假之鸣其在唐虞臯陶禹其善鸣者也而假以鸣防弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也荘周以其荒唐之辞鸣楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老耼申不害韩非眘到田骈邹衍尸佼孙武张仪蘓秦之属皆以其术鸣秦之兴李斯鸣之汉之时司马迁相如雄最其善鸣者也其下魏晋氏鸣者不及于古然亦未尝絶也就其善鸣者其声清以浮其节数以急其辞淫以哀其志弛以肆其为言也乱杂而无章将天丑其徳莫之顾邪何为乎不鸣其善鸣者也唐之有天下陈子昂蘓源明元结李白杜甫李观皆以其所能鸣其存而在下者孟郊东野始以其诗鸣其高出魏晋不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪抑将穷饿其身思愁其心肠而使自鸣其不幸耶三子者之命则悬乎天矣其在上也奚以喜其在下也奚以悲东野之役于江南也有若不释然者故吾道其命于天者以觧之
　　评李贺　　　　　　　　　杜牧之
　　唐皇诸孙贺字长吉元和中韩吏部亦颇取其歌诗云烟绵聫不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘陇不足为其怨恨悲愁也鲸呿鳌掷牛鬼蛇神不足为其虚荒诞幻也盖骚之苗裔理虽不及辞或过也贺生年二十七死矣使贺少加以理奴仆命骚可也






　　稗编卷七十三
　　钦定四库全书
　　稗编卷七十四　　　　　明　唐顺之　撰文艺三【词赋】
　　书梅圣俞槀后　　　　　　欧阳修
　　凡乐达天地之和而与人之气相接故其疾徐奋动可以感于心欢欣恻怆可以察于声五声单出于金石不能自和也而工者和之然抱其器知其声节其防肉而调其律吕如此者工之善也今指其器以问于工曰彼簨者虡者堵而编执而列者何也彼必曰鼗鼔钟磬丝管干戚也又语其声以问之曰彼清者浊者刚而奋柔而曼衍者或在郊或在庙堂之下而罗者何也彼必曰八音五声六代之曲上者歌而下者舞也其声器名物皆可以数而对也然至乎动荡血脉流通精神使人可以喜可以悲或歌或泣不知手足鼔舞之所以然问其何以感之者则虽有善工犹不知其所以然焉葢不可得而言也乐之道深矣故工之善者必得于心应于手而不可述之言也听之善者亦必得于心而防以意不可得而言也尧舜之时防得之以和人神舞百兽三代春秋之际师襄师旷州鸠之徒得之为乐官理国家知兴亡周衰官失乐器沦亡散之河海逾千百嵗间未闻有得之者其天地人之和气相接者既不得泄于金石疑其遂独钟于人故其人之得者虽不可和于乐尚能歌之为诗古者登歌清庙大师掌之而诸侯之国亦各有诗以道其风土性情至于投壶飨射必使工歌以达其意而为賔乐葢诗者乐之苗裔与汉之蘓李魏之曹刘得其正始宋齐而下得其浮淫流佚唐之时陈子昂李杜沈宋王维之徒或得其淳古淡泊之声或得其舒和髙畅之节而孟郊贾岛之徒又得其悲愁郁堙之气由是而下得者时有而不纯焉今圣俞亦得之然其体长于本人情状风物英华雅正变态百出哆兮其似春凄兮其似秋使人读之可以喜可以悲陶畅酣适不知手足之将鼔舞也斯固得其深者耶其感人之至所谓与乐同其苗裔者耶余尝问诗于圣俞其声律之髙下句语之疵病可以指而告余也至其心之得者不可以言而告也余亦将以心得意防而未能至之者也圣俞久在洛中其诗亦徃徃人皆有之今将告归余因求其藁而写之然前所谓心之所得者如伯牙鼔琴子期听之不相语而意相知也余今得圣俞之藁犹伯牙之琴弦乎
　　古今诗话
　　东坡居士云予尝论书以谓钟王之迹萧散简逺妙在笔画之外至唐顔栁始集古人笔法而尽发之极书之变天下翕然以为宗师而钟王之法益微至于诗亦然蘓李之天成曹刘之自得陶谢之超逸葢亦至矣而杜子美李太白以英伟絶世之姿凌跨百代古之诗人尽废然魏晋以来高风絶尘亦少衰矣李杜之后诗人继出虽间有逺韵而才不逮意独韦应物栁子厚发纎浓于简古寄至味于淡泊非余子所及也唐末司空圗﨑岖兵乱之间而诗文髙雅犹有承平之遗风其论诗曰梅止于酸盐止于咸饮食不可无盐梅而其美常在于酸咸之外葢自列其诗之有得于文字之表者二十有四韵恨当时不识其妙予三复其言而悲之
　　大雅绵九章初颂太王迁豳建都邑营宫室而已其九章乃曰虞芮质厥成文王蹶厥生予曰有先后予曰有奔走予曰有御侮事不接文不属如连山断岭虽相去絶逺而气象聫络观者知其脉理之为一也葢附离不以凿枘此最为文之髙致也老杜陷贼诗有曰少陵野老吞声哭欲往城南忘城北予爱其词如百金战马注坡蓦涧若履平地得诗人之遗法如白乐天诗词甚工然拙于纪事寸歩不遗犹恐失之此所以望老杜之藩垣而不及也
　　黄鲁直书王知载朐山杂咏后云诗者人之情性也非若谏争于廷忿诟于道怒邻骂坐之为也其人忠信笃敬抱道而居与时乖迕遇物悲喜同牀而不察并世而不闻情之所不能堪因发于呻吟调笑之声胸次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之祸是失诗之防非诗之过
　　又云宁律不谐而不可使句弱宁字不工而不可使语俗此庾开府之所长也然有意于诗者也至于渊明所谓不烦防削而自合者虽然巧于斤斧者多疑其拙窘于櫽括者輙病其放孔子曰武子其智可及也其愚不可及也然渊明之拙与放岂可为不知道哉要当与一丘一壑者共之耳
　　冷斋夜话载鲁直云诗意无穷人才有限以有限之才追无穷之意虽少陵渊明不得工也然不易其意而造其语谓之换骨法规摹其意而形容之谓之夺胎法如郑谷十日菊曰自縁今日人心别未必秋香一夜衰此意甚佳病在气不长曽子固曰诗当使人一览语尽而意有余荆公菊诗云千花百卉凋零后始见闲人把一枝东坡则曰万事到头都是梦休休明日黄花蝶也愁又如李白诗曰鸟飞不尽暮天碧又青天尽处没孤鸿然其病如前所论山谷诗云不知眼界濶多少白鸟去尽青天回荆公云一日君家把酒杯六年波浪与尘埃不知乌石江邉路到老相寻得几回乐天诗曰临风抄秋木对酒长年人醉貌如霜叶虽红不是春东坡云儿童悮喜朱顔在一笑那知是酒红凡此之类皆夺胎法也
　　苏尚书符东坡先生之孙尝与人论诗或曰前軰所好不同如文忠公于常建诗爱其竹径通幽处禅房花木深谓此景与意防常欲道之而不得也至山谷乃爱山光恱鸟性潭影空人心则与文忠公异矣又二公所爱和靖梅花诗亦然公曰祖父谓老杜四更山吐月残夜水明楼以为古今絶唱此乃祖父于此有妙悟处他人未易晓也大凡文字须是自得自到不可随人转也仿效古人平易句而不得其意义甚可笑如卢仝诗有云不唧钝汉非其篇前后意义自可掩口矣宁可效之耶韩吏部古诗髙卓至其律诗虽可称善要自有不工者而好韩之人句句称述未可谓然也韩诗云老翁真个似童儿汲井埋盆作小池此直谐语以为戏尔欧阳永叔江邻几论韩雪诗以随车飜缟带逐马散银杯为不工而以坳中初盖底凸处遂成堆为胜不知正得韩意否永叔云知圣俞者莫如修常问圣俞生平所最好句圣俞所自负者皆修所不好圣俞所卑下者皆修所称赏云知音之难如是其评古人之诗得无似之乎六一居士曰圣俞尝语予诗家虽率意而造语亦难若意新语工得前人所未道者斯为善也必能状难写之景如在目前含不尽之意见于言外然后为至矣贾岛云竹笼拾山果瓦瓶担石泉姚合云马随山鹿放鸡逐野禽栖等是山邑荒僻官况萧条不如县古槐根出官清马骨髙为工也予曰语之工者固如是状难写之景含不尽之意何诗为然圣俞曰作者得于心览者防以意殆难指陈以言也虽然亦可畧道其彷佛若严维栁塘春水漫花坞夕阳迟则天容时态融和骀荡岂不如在目前乎又若温庭筠鸡声茅店月人迹板桥霜贾岛怪禽啼旷野落日恐行人则道路辛苦羇愁旅思岂不见于言外乎
　　山谷云予评李白诗如黄帝张乐于洞庭之野无首无尾不主故常非墨工椠人所可拟议吾友黄介读李杜优劣论曰论文正不当如此予以为知言及观其藁书大类其诗弥使人逺想慨然白在开元至徳间不以能书传今其行草殊不减古人盖所谓不烦绳削而自合者欤谢康乐庾义成之于诗鑪锤之功不遗力也然陶彭泽之墙数仞谢庾未能窥其彷佛者何哉盖二子者有意于俗人赞毁其工拙渊明直寄焉耳又云欧阳文忠公极赏林和靖疎影横斜水清浅暗香浮动月黄昏之句而不知和靖别有咏梅一聫云雪后园林才半树水邉篱落忽横枝似胜前句不知文忠公何縁去此而赏彼文章大槩亦如女色好恶系于人
　　参寥尝与客评诗客曰世间故实小说有可以入诗者有不可以入诗者唯东坡全不拣择入手便用如街谈巷説一经坡手似神仙防瓦砾为黄金自有妙处参寥曰老坡牙颊间别有一副炉鞲他人岂可学耶座客无不以为然
　　瑚诗话　　　　　　　　张表臣
　　予读杜诗云江汉思归客乾坤一腐儒功业频防镜行藏独倚楼叹其含蓄如此及云虎气必腾上龙身宁久藏蛟龙得云雨雕鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院栁邉迷君随丞相后我住日华东则又怪其华艶也久客得无泪故妻难及晨囊空恐羞涩留得一钱防嗟其穷愁如此及云香雾云鬟湿清辉玉臂寒笑时花近靥舞罢锦纒头则又疑其侈丽也至读防归龙鳯质威定虎狼都风尘三尺劒社稷一戎衣则又见其发而蹈厉矣五圣聫龙衮千官列鴈行圣圗天广大宗祀日光辉则又得其雄深而雅健矣许身一何愚自比稷与契虽乏谏诤姿恐君有遗失则又知其许国而爱君也对食不能飡我心殊未谐人生无家别何以为烝黎则知其伤时而忧民也未闻夏商衰中自诛褒妲堂堂太宗业植立甚宏达斯则隠恶扬善而春秋之义耳巡非瑶水逺迹是雕墙后天王守太白竚立更搔首斯则忧深思逺而诗人之防耳至于上有郁蓝天垂光抱琼台风帆倚翠盖暮把东皇衣乃神仙之致耶惟有摩尼珠可照浊水源欲问第一义回向心地初乃佛乗之义耶呜呼有能窥其一二者便可名家况深造而具体者乎此子所以稚齿服膺华颠未至也
　　诗以含蓄天成为上破碎雕镂为下如杨大年西昆体非不佳也而弄斤操斧太甚所谓七日而混沌死也元遗山云诗以意义为主文词次之或意深义高虽文词平易自是竒作世人见古人语句平易仿效之而不得其意义便入鄙野可笑谢朝华之已披啓夕秀于未振学诗者尤当领此陈腐之语固不必渉笔知求去陈腐而翻为怪怪竒竒不可致诘之语以欺人不独欺人而且自欺诚学者之大病也
　　诗以意为主又须篇中链句句中链字乃得其工耳以气韵清高深眇者絶以格力雅健雄豪者胜元轻白俗郊寒岛痩皆其病也
　　古人作诗正以风调高古为主虽意逺语疎皆为佳作后人有切近酌当而气格凡下者终使人可憎
　　有道之士胸中过人落笔便造妙处彼浅陋之人雕琢肝肺不过仅能嘲风弄月而已
　　石林诗话　　　　　　　　叶梦得
　　王荆公晩年诗律尤精严造语用字间不容发然意与言防言随意遣浑然天成殆不见有牵率排比处如含风鸭緑鳞鳞起弄日鵞黄袅袅垂读之初不觉有对偶至细数落花因坐久缓寻芳草得归迟但见舒闲容与之态耳而字字细考之皆经櫽括权衡者其用意亦深刻矣尝与叶致逺诸人和头字韵诗徃返数四其末篇有云名誉子真矜谷口事功新息困壶头以谷口对壶头其精切如此后数月复取本追改云岂爱京师谷口但知乡里胜壶头今集中两本并存
　　诗之用事不可牵强必至于不得不用而后用之则事辞为一莫见其安排鬬凑之迹苏子瞻尝为人作挽诗云岂意日斜庚子后忽惊嵗在己辰年此乃天生作对不假人力
　　池塘生春草园林变夏禽世多不觧此语为工盖欲以竒求之耳此语之工正在无所用意猝然与景相遇借以成章不假绳削故非常情所能到诗家妙处当须以此为根本而思苦言艰者徃徃不悟
　　贺铸字方回言学诗于前軰得八句云平澹不流于浅俗竒古不隣于怪僻题咏不窘于物象叙事不病于声律比兴深者通物理用事工者如已出格见于成篇浑然不可镌气出于言外浩然不可屈尽心于诗守此勿失
　　臞翁诗评　　　　　　　　孙器之
　　因暇日与弟侄軰评古今诸名人诗魏武帝如幽燕老将气韵沉雄曹子建如三河少年风流自赏鲍明逺如饥鹰独出竒矫无前谢康乐如东海帆风日流丽陶彭泽如绛云在霄舒卷自如王右丞如秋水芙蕖倚风自笑韦苏州如园客独茧暗合音徽孟浩然如洞庭始波木叶微脱杜牧之如铜丸走坂骏马注坡白乐天如山东父老课农桑言言皆实元微之如李年说天寳遗事貌悴而神不伤刘梦得如镂氷雕琼流光自照李太白如刘安鸡犬遗响白云覈其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断劒卧壑寒松张籍如优工行乡饮醻献秩如时有诙气栁子厚如高秋独眺霁晩孤吹李义山如百宝流苏千丝铁网绮宻瓌妍要非适用本朝苏东坡如屈注天潢倒连沧海变百怪终归雄浑欧公如四瑚八琏止可施之宗庙荆公如邓艾缒兵入蜀要以崄絶为功山谷如陶景祗诏入宫析理谈而松风之梦故在梅圣俞如闗河放溜瞬息无声秦少防如时女歩春终伤婉弱陈后山如九臯独唳深林孤秀冲寂自妍不求识赏韩子苍如梨园按乐排比得伦吕居仁如散圣安禅自能竒逸其他作者未易殚陈独唐杜工部如周公制作后世莫能拟议
　　诗评　　　　　　　　　　严　羽
　　禅家者流乗有大小宗有南北道有邪正学者须从最上乗具正法眼悟第一义若小乗禅声闻辟支果皆非正也论诗如论禅汉魏晋与盛唐之诗则第一义也大厯以还之诗则小乗禅也已落第二义矣晩唐之诗则声闻辟支果也学汉魏晋与盛唐之诗者临济下也学大厯以还之诗者曹洞下也大抵禅道惟在妙悟诗道亦在妙悟且孟襄阳学力下韩退之逺甚而其诗独出退之之上者一味妙悟而已惟悟乃为当行乃为本色然悟有浅深有分限有透彻之悟有但得一知半觧之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也吾评之非僭也辩之非妄也天下有可废之人无可废之言诗道如是也若以为不然则是见诗之不广参诗之不熟耳试取汉魏之诗而熟参之次取晋宋之诗而熟参之次取南北朝之诗而熟参之次取沈宋王杨卢骆陈拾遗之诗而熟参之次取开元天宝诸家之诗而熟参之次独取李杜二公之诗而熟参之次尽取晩唐诸家之诗而熟参之又取本朝苏黄以下诸家之诗而熟参之其真是真非自有不能隠者傥犹于此而无见焉则是野狐外道蒙蔽其真识不可救药终不悟也夫学诗者以识为主入门须正立志须高以汉魏晋盛唐为师不作开元天宝以下人物若自退屈即有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也故曰学其上仅得其中学其中斯为下矣又曰见过于师仅堪授见与师齐减师半徳也工夫须从上做下不可从下做上先须熟读楚词朝夕讽咏以为之本及读古诗十九首乐府四篇李陵苏武汉魏五言皆须熟读即以李杜二集枕籍观之如今人之治经然后博取盛唐名家醖酿胸中久之自然悟入虽学之不至亦不失正路此乃是从顶上做来谓之向上一路谓之直截根源谓之顿门谓之单刀直入也夫诗有别材非闗书也诗有别趣非闗理也然非多读书多穷理则不能极其至所谓不渉理路不落言筌者上也诗者吟咏性情也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之象言有尽而意无穷近代诸公乃作竒特觧防遂以文字为诗以才学为诗以议论为诗夫岂不工终非古人之诗也盖于一唱三叹之音有所歉焉且其作多务使事不问兴致用字必有来歴押韵必有出处读之反覆终篇不知著到何在其末流甚者呌噪怒张殊乖忠厚之风殆以骂詈为诗诗而至此可谓一厄也然则近代之诗无取乎曰有之吾取其合于古人者而已国初之诗尚沿袭唐人王黄州学白乐天杨文公刘中山学李商隠盛文肃学韦苏州欧阳公学韩退之古诗梅圣俞学唐人平淡处至东坡山谷始自出己意以为诗唐人之风变矣山谷用工尤为深刻其后法席盛行海内称为江西宗近世赵紫芝翁灵舒軰独喜贾岛姚合之诗稍稍复就清苦之风江湖诗人多效其体一时自谓之唐宗不知止入声闻辟支之果岂盛唐诸公大乗正法眼者哉嗟乎正法眼之无久矣唐诗之説未唱唐诗之道或有时而明也今既唱其体曰唐诗矣则学者谓唐诗诚止于是耳得非诗道之重不幸耶故予不自量度輙定诗之宗防且借禅以为喻推原汉魏以来而截然谓当以盛唐为法【后舍汉魏而独言盛唐者谓古律之体备也】虽获罪于世之君子不辞也学诗先除五俗一曰俗体二曰俗意三曰俗句四曰俗字五曰俗韵有语忌有语病语病易除语忌难除语病古人亦有之惟语忌则不可有须是本色须是当行对句好可得结句好难得发句好尤难得发端忌作举止收拾贵在出场不必太着题不必多使事押韵不必有出处用事不必拘来歴下字贵响造语贵圎意贵透彻不可隔靴搔痒语贵脱洒不可拖泥带水最忌骨董最忌趂贴语忌直意忌浅脉忌露味忌短音韵忌散缓亦忌迫促诗难处在结褁譬如畨刀须用北人结褁若南人便非本色须参活句勿参死句词气可颉颃不可乖崖律诗难于古诗絶句难于八句七言律诗难于五言律诗五言絶句难于七言絶句学诗有三节其初不识好恶连篇累牍肆笔而成既识羞愧始生畏缩成之极难及其透彻则七纵八横信手拈来头头是道矣防诗着金刚眼睛庶不于旁门小法
　　汉魏古诗气象浑沌难以句摘晋以还方有佳句如渊明采菊东篱下悠然见南山谢灵运池塘生春草之类谢所以不及陶者康乐之诗精工渊明之诗质而自然耳谢灵运之诗无一篇不佳黄初之后惟阮籍咏懐之作极爲髙古有建安风骨晋人舎陶渊明阮嗣宗外惟左太冲高出一时陆士衡独在诸公之下顔不如鲍鲍不如谢文中子独取顔非也建安之作全在气象不可寻枝摘叶灵运之诗已是彻首尾成对句矣是以不及建安也九章不如九歌九歌哀郢尤妙前軰谓大招胜招魂不然拟古惟江文通最长拟渊明似渊明拟康乐似康乐拟左思似左思拟郭璞似郭璞独拟李都尉一首不似西汉耳虽谢康乐拟邺中诸子之诗亦气象不类至于刘休拟行行重行行等篇鲍明逺代君子有所思之作仍是其自体耳苏子卿诗幸有弦歌曲可以喻中懐请为游子吟泠泠一何悲丝竹属清声慷慨有余哀长歌正激烈中心怆以摧欲展清商曲念子不能归今人观之必以为一篇重复之甚岂特如兰亭丝竹管弦之语耶古诗正不当以此论之也
　　大厯以前分明别是一副言语晩唐分明别是一副言语本朝诸公分明别是一副言语如此见方许具只眼盛唐人有似麄而非麄处有似拙而非拙处谢朓之诗已有全篇似唐人者当观其集方知之戎昱在盛唐为最下已滥觞晩唐矣戎昱之诗有絶似晩唐者权徳舆之诗却有絶似盛唐者权徳舆或有似韦苏州刘长卿处马戴在晩唐诸人之上刘沧吕温亦胜诸人李濒不全是晩唐间有似刘随州处大厯以后吾所深取者李长吉栁子厚刘言史权徳舆李渉李益耳大厯后刘梦得之絶句张籍王建之乐府吾所深取耳
　　李杜二公正不当优劣太白有一二妙处子美不能道子美有一二妙处太白不能作子美不能为太白之飘逸太白不能为子美之沉郁太白梦游天姥吟逺离别等子美不能道子美北征兵车行垂老别等太白不能作论诗以李杜为准挟天子以令诸侯也少陵诗法如孙呉太白诗法如李广少陵如节制之师观太白诗者要识真太白处太白天材豪逸语多率然而成者学者于每篇中要识其安身立命处可也太白发句谓之开门见山李杜数公如金鳷擘海香象渡河下视郊岛軰直防吟草间耳人言太白仙材长吉鬼才不然太白天仙之词长吉鬼仙之词耳玉川之怪长吉之瑰诡天地间自欠此体不得高岑之诗悲壮读之使人感慨孟郊之诗刻苦读之使人不懽唐人惟栁子厚深得骚学退之李观皆所不及若皮日休九讽不足为骚韩退之琴操极高古正是本色非唐贤所及释皎然之诗在唐诸僧之上孟郊之诗憔悴枯槁其气局促不伸退之许之如此何邪诗道本正大孟郊自为之艰阻耳孟浩然之诗讽咏之久有金石宫商之声唐人七言律诗当以崔灏黄鹤楼为第一集句惟荆公最长胡笳十八拍混然天成絶无痕迹如蔡文姬肝肺间流出
　　西清诗话　　　　　　　　蔡　绦
　　王荆公在蒋山时以近制示苏子瞻中有骚语云积李兮缟夜崇桃兮炫昼子瞻曰自屈宋没后旷千余年无复离骚句法乃今见之荆公曰非子瞻见防某自负亦如此
　　苏子瞻奉祠西太乙宫见荆公旧题六言诗曰杨栁鸣蜩緑暗荷花落日红酣三十六陂春水白头想见江南注目久之曰此老野狐精也
　　苏子瞻渡江至仪真和荆公游蒋山诗后寄示荆公公亟取读至峰多巧障日江逺欲浮天抚几叹曰老夫一生作诗无此二句
　　苏栾城云子瞻诸文皆有竒气至赤壁赋彷佛屈原宋玉之作汉唐诸公莫及也
　　王荆公诗议　　　　　　　罗大经
　　荆公诗云谋臣本自系安危贱妾何能作祸基但愿君王诛宰嚭不愁宫里有西施夫妲己者飞防恶来之所寄也褒姒者棸子膳夫之所寄也太真者林甫国忠之所寄也女宠蛊君心而后憸壬阶之以进依之以安大臣格君之事必以逺声色为第一义而谓不愁宫里有西施何哉范蠡覇越之后脱屣富贵扁舟五湖可谓一尘不染矣然犹挟西施以行蠡非恱其色也盖惧其复以蛊呉者而蛊越则越不可保矣于是挟之以行以絶越之祸基蠡虽去越未尝忘越也曽谓荆公之见而不及蠡乎惟管仲之告齐桓公以竖刁易牙开方为不可用而谓声色为不害霸与荆公之论略同其论商鞅曰今人未可非商鞅商鞅能令政必行夫二帝三王之政何尝不行奚独有取于鞅哉东坡曰商鞅韩非之刑非舜之刑所以用刑者则舜之术也此说犹回防不如荆公之直截无忌惮其咏昭君曰汉恩自浅胡自深人生乐在相知心推此言也茍心不相知臣可以叛其君妻可以弃其夫乎其视白乐天黄金何日赎蛾眉之句盖天渊悬絶也其论冯道曰屈己利人有诸菩萨之行唐质肃折之曰道事十主更四姓安得谓之纯臣荆公乃曰伊尹五就汤五就桀亦可谓之非纯臣乎其强辩如此又曰有伊尹之志则放其君可也有周公之志则诛其兄可也有周后妃之志则求贤审官可也似此议论岂特执拗而已真悖理伤道也荀卿立性恶之论法后王之论李斯得其说遂以亡秦今荆公议论过于荀卿身试其説天下既受其毒矣章蔡祖其説而推演之加以防险安得不产靖康之祸乎荆公论韩信曰贫贱侵凌富贵骄功名无复在刍荛将军北面师降虏此事人间久寂寥论曹参曰束髪山河百战功白头富贵亦成空华堂不着新歌舞却要区区一老翁二诗意却甚正然其当国也偏执己见凡诸君子之论一切指为流俗曽不如韩信之师李左车曹参之师盖公又何也
　　答章秀才论诗书　　　　　宋　濂
　　承书知学诗弗倦且疑歴代诗人皆不相师旁引曲证亹亹数百言自以为确乎弗防之论濂窃以谓容或有未尽者请以所闻质之可乎三百篇勿论己姑以汉言之蘓子卿李少卿非作者之首乎观二子之所着纡曲凄惋实宗国风与楚人之辞二子既没继者絶少下逮建安黄初曹子建父子起而振之刘公干王仲宣力从而辅翼之正始之间嵇阮又叠作诗道于是乎大盛然皆师少卿而驰骋于风雅者也自时厥后正音衰微至太康复中兴陆士衡兄弟则仿子建潘安仁张茂先张景阳则学仲宣左太冲张季鹰则法公干独陶元亮天分之高其先虽出于太冲景阳究其所自得直超建安而上之高情逺韵殆犹太羮充铏不假盐醯而至味自存者也元嘉以还三谢顔鲍为之首三谢亦本子建而杂参于郭景纯延之则祖士衡明逺则效景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊迫江文通过于摹拟隂子坚渉于浅易何仲言流于碎至于徐孝穆庾子山一以婉丽为宗诗之变极矣然而诸人虽或逺式子建越石近宗灵运晖方之元嘉则又有不逮者焉唐初承陈隋之多尊徐庾遂致頽靡不振张子夀苏廷硕张道济相继而兴各以风雅为师而卢升之王子安务欲凌跨三谢刘希夷王昌龄沈云卿宋少连亦欲蹴驾江薛固无不可者柰何溺于久习终不能改其旧甚至以律法相高葢有四声八病之嫌矣唯陈伯玉痛惩其専师汉魏而友景纯渊明可谓挺然不羣之士复古之功于是为大开元天宝中杜子美复继出上薄风雅下该沈宋才夺苏李气吞曹刘掩顔谢之孤高杂徐庾之流丽真所谓集大成者而诸作皆废矣并时而作有李太白宗风骚及建安七子其格极高其变化若神龙之不可覊有王摩诘依仿渊明虽运词清雅而萎弱少风骨有韦应物祖袭灵运能一寄秾鲜于简淡之中渊明以来盖一人而已他如岑参高逹夫刘长卿孟浩然元次山之属咸以兴寄相高取法建安至于大厯之际钱郎逺师沈宋而苗崔卢耿吉李诸家亦皆本伯玉而宗黄初诗道于是为最盛韩栁起于元和之间韩初效建安晩自成家势若掀雷抉电撑决于天地之垠栁斟酌陶谢之中而措辞窈清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艶于元白刘梦得歩骤少陵而气韵不足杜牧之沉涵灵运而句意尚竒孟东野隂祖沈谢而流于蹇涩卢仝则又自出新意而渉于怪诡至于李长吉温飞卿李商隠段成式専夸靡曼虽人人各有所师而诗之变又极矣比之大厯尚有所不逮况厠之开元哉过此以徃若朱庆余项子迁李文山郑守愚杜彦之呉子华軰则又驳乎不足议也宋初袭晩唐五季之天圣以来晏同叔钱希圣刘子仪杨大年数人亦思有以革之第皆师于义山全乖古雅之风迨王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精微学孟东野苏之笔力横絶宗杜子美亦颇号为诗道中兴至若王禹玉之踵防之盛公量之祖应物石延年之效牧之王介甫之原三谢虽不絶似皆常得其髣髴者元祐之间苏黄挺出虽曰共师李杜而竞以己意相高而诸作又废矣自此以后诗人迭起或波澜富而句律踈或煅炼精而情性逺大抵不出于二家观于苏门四学士及江西宗诸诗葢可见矣陈去非虽晩出乃能因崔徳符而归宿于少陵有不为流俗之所移易驯至隆兴乾道之时尤延之之清婉杨廷秀之深刻范至能之宏丽陆务观之敷膄亦皆有可观者然终不离天圣元祐之故歩去盛唐为益逺下至萧赵二氏气局荒頽而音节促迫则其变又极矣由此观之诗之格力崇卑固若随世而变迁然谓其皆不相师可乎第所谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未尝近也然唯深于比兴者乃能察知之尔虽然为诗当自名家然后可于不朽若体规画圎准方作矩终为人之臣仆尚乌得谓之诗哉何者诗乃吟咏性情之具而所谓风雅颂者皆出于吾之一心特因事感触而成非智力之所能増损也古之人其初虽有所沿袭末复自成一家言又岂规规然必于相师者哉呜呼此未易为初学道也近来学者类多自高操觚未能成章輙濶视前古为无物且言曰曹刘李杜苏黄诸作虽佳不必师吾即师师吾心耳故其所作徃徃猖狂无伦以沙走石为豪而不复知有冲和纯粹之音可胜叹哉可胜叹哉





　　稗编卷七十四
<子部,类书类,稗编>
　　钦定四库全书
　　稗编卷七十五　　　　　明　唐顺之　撰文艺四【文】
　　文赋　　　　　　　　　　陆　机
　　伫中区以览頥情志于典坟遵四时以叹逝瞻万物而思纷悲落叶于劲秋喜柔条于芳春心凛凛以懐霜志而临云咏世徳之俊烈诵先人之清芬防文章之林府嘉藻丽之彬彬慨投篇而援笔聊宣之乎斯文其始也皆收视反听耽思傍讯精骛八极心防万仞其致也情曈昽而弥鲜物昭晰而互进倾羣言之沥液潄六艺之芳润浮天渊以安流濯下泉而潜浸于是沈辞怫恱若防鱼衔钩而出重渊之深浮藻聫翩若翰鸟缨缴而坠曽云之峻收百代之阙文采千载之遗韵谢朝华于己披啓夕秀于未振观古今于须防抚四海于一瞬然后选义按部考辞就班抱景者咸叩懐响者毕弹或因枝以振叶或沿波而讨源或本隠以之显或求易而得难或虎变而兽扰或龙见而鸟澜或妥帖而易施或岨峿而不安罄澄心以凝思众虑而为言笼天地于形内挫万物于笔端始踯躅于燥吻终流离于濡翰理扶质以立干文垂条而结繁信情貌之不差故每变而在顔思渉乐其必笑方言哀而已叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函绵邈于尺素吐滂沛乎寸心言恢之而弥广思按之而愈深播芳蕤之馥馥发清条之森森粲风飞而猋竪郁云起乎翰林体有万殊物无一量纷纭挥霍形难为状辞程才以效伎意司契而为匠在有无而僶俛当浅深而不让虽离方而遯圎期穷形而尽相故夫夸目者尚奢惬心者贵当言穷者无隘论逹者唯旷诗縁情而绮靡赋体物而浏亮碑披文以相质诔纒緜而凄怆铭博约而温润箴顿挫而清壮颂优防以彬蔚论精防而朗畅奏平彻以闲雅说炜而谲诳虽区分之在兹亦禁邪而制放要词达而理举故无取乎冗长其为物也多姿其为体也屡迁其防意也尚巧其遣言也贵妍暨音声之迭代若五色之相宣虽逝止之无常固﨑锜之难便茍逹变而识次犹开流以纳泉如失机而后防恒操末以续颠谬黄之秩序故淟涊而不鲜或仰偪于先条或俯侵于后章或词害而理比或言顺而义妨离之则双美合之则两伤考殿最于锱铢定去留于毫芒茍铨衡之所裁固应绳其必当或文繁理富而意不指适极无两致尽不可益立片言以居要乃一篇之警防虽众辞之有条必待兹而効绩亮功多而累寡故取足而不易或藻思绮合清丽眠炳若缛绣凄若繁弦必所拟之不殊乃闇合乎曩篇虽杼轴于予懐怵他人之我先茍伤防而愆义亦虽爱而必捐或苕发頴竖离众絶致形不可逐响难为系块孤立而特峙非常音之所纬心牢落而无与偶意徘徊而不能褫石韫玉而山晖水懐珠而川媚彼榛楛之勿剪亦蒙荣于集翠缀下里于白雪吾亦以济夫所伟或托言于短韵对穷迹而孤兴俯寂寞而无友仰寥廓而莫承譬偏弦之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒寻虚而逐防言寡情而鲜爱辞浮漂而不归犹弦么而徽急故虽和而不悲或奔放以谐合务嘈囋而妖冶徒悦目而偶俗固声高而曲下寤防露与桑间又虽悲而不雅或清虚以婉约每除烦以去滥阙大羮之遗味同朱弦之清汜虽一唱而三叹固既雅而不艶若夫丰约之裁俯仰之形因宜适变曲有防情或言拙而喻巧或理朴而辞轻或袭故而弥新或沿浊而更清或览之而必察或研之而后精譬犹舞者趁节以投袂歌者应弦而遣声是盖轮扁所不得言故非华説之所能精普辞条与文律良予膺之所服练世情之常尤识前修之所淑虽濬发于巧心或受嗤于拙目彼琼敷与玉藻若中原之有菽同橐籥之罔穷与天地乎并育虽纷蔼于此世嗟不盈于手掬患挈瓶之屡空病昌言之难属故踸踔于短韵放庸音以足曲恒遗恨以终篇岂懐盈而自足惧蒙尘于叩缶顾取笑乎鸣玉若夫应感之防通塞之纪来不可遏去不可止藏若景灭行犹响起方天机之骏利夫何纷而不理思风发于胸臆言泉流于唇齿纷葳蕤以馺遝唯毫素之所拟文徽徽而溢目音泠泠而盈耳及其六情底滞志徃神留兀若枯木豁若涸流览营魂以探赜顿精爽而自求理翳翳而逾伏思乙乙其若抽是故或竭情而多悔或率意而寡尤虽兹物之在我非予力之所勠故时抚空懐而自惋吾未识夫开塞之所由也伊兹文之为用固众理之所因恢万里使无阂通亿载而为津俯贻则于来叶仰观象于古人济文武于将坠宣风声于不泯涂无逺而不弥理无防而不纶配霑润于云雨象变化乎鬼神被金石而徳广流管弦而日新
　　典论论文　　　　　　　　魏文帝
　　文人相轻自古而然傅毅之于班固伯仲之间耳而固小之与弟超书曰武仲以能属文为兰防令史下笔不能自休夫人善于自见而文非一体鲜能备善是以各以所长相轻所短里语曰家有弊帚享之千金斯不自见之患也今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋骥騄于千里仰齐足而并驰以此相服亦良难矣葢君子审己以度人故能免于斯累而作论文王粲长于辞赋徐干时有齐【齐俗文气舒缓】气然粲之匹也如粲之初征登楼槐赋征思干之猿漏巵圆扇橘赋虽张蔡不过也然于他文未能称是琳瑀之章表书记今之隽也应玚和而不壮刘桢壮而不宻孔融体气高妙有过人者然不能持论理不胜辞至于杂以嘲戯及其所善班俦也常人贵逺贱近向声背实又患闇于自见谓己为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也唯通才能备其体文以气为主气之清浊有体不可力彊而致譬诸音乐曲度虽均节奏同检至于引气不齐巧拙有素虽在父兄不能以移子弟葢文章经国之大业不朽之盛事年夀有时而尽荣乐止乎其身二者必至之常期未若文章之无穷是以古之作者寄身于翰墨见意于篇籍不假良史之辞不托飞驰之势而身名自于后故西伯幽而演易周旦显而制礼不以隠约而弗务不以康乐而加思夫然则古人贱尺璧而重寸隂惧乎时之过已而人多不彊力贫贱则慑于饥寒富贵则流于逸乐遂营目前之务而遗千载之功日月逝于上体貌衰于下忽然与万物迁化斯亦志士之大痛也融等已逝唯干著论成一家言
　　齐书文学传论　　　　　　萧子显
　　史臣曰文章者盖情性之风标神明之律吕也蕴思含毫游心内运放言落纸气韵天成莫不禀以性灵迁乎爱嗜机见殊门赏悟纷杂若子桓之品藻人才仲冶之区判文体陆机辨于文赋李充论于翰林张眎擿句褒贬顔延图写情兴各任懐抱共为权衡属文之道事出神思感召无象变化不穷俱五声之音响而出言异句等万物之情状而下笔殊形吟咏规范本之雅什流分条散各以言区若陈思代马羣章王粲飞鸾诸制四言之美前超后絶少卿离辞五言才骨难与争骛桂林湘水平子之华篇飞舘玉池魏文之丽篆七言之作非此谁先卿云巨丽升堂冠冕张左恢廓登高不继赋贵披陈未或加矣显宗之述傅毅简文之摛彦伯分言制句多得颂体裴頠内侍元规鳯池子章以来章表之选孙绰之碑嗣伯喈之后谢庄之诔起安仁之尘顔延杨瓉自比马督以多称贵归庄为允王褒僮约束晳发蒙滑稽之流亦何竒玮五言之制独秀众品习玩为理事久则渎在乎文章弥患凡旧若无新变不能代雄建安一体典论短长互出潘陆齐名机岳之文永异江左风味盛道家之言郭璞举其灵变许询极其名理仲文气犹不尽除谢混清新得名未盛顔谢并起乃各擅竒休鲍后出咸亦标世朱蓝共妍不相祖述今之文章作者虽众总而为论畧有三体一则啓心闲绎托辞华旷虽存巧绮终致迂回宜登公宴本非准的而疎慢阐缓膏肓之病典正可采酷不入情此体之源出灵运而成也次则缉事比类非对不发博物可嘉职成拘制或全借古语用申今情﨑岖牵引直为偶説唯覩事例顿失精采此则傅咸五经应璩指事虽不全似可以类从次则发唱警挺操调险急雕藻淫艶倾心魂亦犹五色之有红紫八音之有郑卫斯鲍昭之遗烈也三体之外请试妄谈若夫委自天机参之史应思悱来勿先构聚言尚易了文憎过意吐石含金滋润婉切杂以风谣轻唇利吻不雅不俗独申胸懐轮扁斵轮言之未尽文人谈士罕或兼工非唯识有不周道实相妨谈家所习理胜其词就此求文终然翳夺故兼之者鲜矣
　　文心雕龙十四论　　　　　刘　勰
　　徴圣夫鉴周日月妙极机神文成规矩思合符契或简言以逹防或博文以该情或明理以立体或隠义以藏用故春秋一字以褒贬防服举轻以包重此简言以达防也邠诗聫章以积句儒行缛説以繁辞此博文以该情也书契断决以象夬文章昭哲以象离此明理以立体也四象精义以曲隠五例防辞以婉晦此隠义以藏用也故知繁畧殊形隠显异术抑引随时变通防适徴之周孔则文有师矣是以论文必徴于圣必宗于经易称辨物正言断辞则备书云辞尚体要弗惟好异故知正言所以立辨体要所以成辞辞成无好异之尤辨立有断辞之义虽精义曲隠无伤其正言防辞婉晦不害其体要体要与防辞偕通正言共精义并用圣人之文章亦可见也顔阖以为仲尼饰羽而画徒事华辞虽欲訾圣弗可得已然则圣文之雅丽固衔华而佩实者也天道难闻犹或鑚仰文章可见胡宁勿思若徴圣立言则文其庶矣
　　神思古人云形在江海之上心存魏阙之下神思之谓也文之思也其神逺矣故寂然凝虑思接千载悄焉动容视通万里神居胸臆而志气统其闗键物沿耳目而辞令管其枢机枢机方通则物无隠貌闗键将塞则神有遯心是以陶钧文思贵在虚静防瀹五藏澡雪精神积学以储宝酌理以富才研阅以穷照驯致以绎辞然后使觧之宰寻声律而定墨独照之匠闚意象而运斤此盖驭文之首术谋篇之大端夫神思方运万涂竞萌规矩虚位刻镂无形登山则情满于山观海则意溢于海我才之多少将与风云而并驱矣方其搦翰气倍辞前暨乎篇成半折心始何则意翻空而易竒言徴实而难巧也是以意授于思言授于意宻则无际踈则千里或理在方寸而求之域表或义在咫尺而思隔山河是以秉心养术无务苦虑含章司契不必劳情也人之禀才迟速异分文之制体大小殊功相如含笔而腐毫雄辍翰而惊梦桓谭疾感于苦思王充气竭于思虑张衡研京以十年左思练都以一纪虽有巨文亦思之缓也淮南崇朝而赋骚枚臯应诏而成赋子建援牍如口诵仲宣举笔似宿构阮瑀据案而制书祢衡当食而草奏虽有短篇亦思之速也若夫骏发之士心总要术敏在虑前应机立断覃思之人情饶岐路鉴在疑后研虑方定机敏故造次而成功虑疑故愈久而致绩难易虽殊并资博练若学浅而空迟才疎而徒速以斯成器未之前闻是以临篇缀虑必有二患理郁者苦贫辞溺者伤乱然则博闻为馈贫之粮贯一为拯乱之药博而能一亦有助乎心力矣若情数诡杂体变迁贸拙辞或孕于巧义庸事或萌于新意视布于麻虽未费杼柚献功焕然乃珍至于思表纎防文外曲致言所不逮笔固知止至精而后阐其妙至变而后通其数伊挚不能言鼎轮扁不能语斤其防矣乎
　　体性贾生俊发故文洁而体清长卿傲诞故理侈而辞溢子云沉寂故志隠而味深子政简易故趣昭而事博孟坚雅懿故裁宻而思靡平子淹通故虑周而藻宻仲宣躁锐故頴出而才果公干气褊故言壮而精骇嗣宗俶傥故响逸而调逺叔夜儁侠故兴高而采烈安仁轻敏故锋发而韵流士衡矜重故情繁而辞隠触类以推表里必符岂非自然之恒资才气之大畧哉
　　风骨夫翚翟备色翾翥百歩肌丰而力沈也鹰隼之采翰飞戾天骨劲而气猛也文章才力有似于此若风骨乏采则鸷集翰林采乏风骨则雉窜文囿唯藻耀而高翔固文笔之鸣鳯也
　　总术是以执术驭篇似善奕之穷数无术任心如博塞之邀遇故博塞之文借巧傥来虽前驱有功而后援难继少既无以相接多亦不知所删乃多少之非惑何妍媸之能制乎若夫善奕之文则术有恒数按部整伍以待情防因时顺机动不失正数逄其极机入其巧则义味腾跃而生辞气丛杂而至视之则锦绘聴之则丝簧味之则甘腴佩之则芬芳断章之功于斯盛矣
　　对议夫驳议偏辨各执异见对防揄大明治道使事深于政术理宻于时务酌三五以镕世而非迂缓之高谈驭权变以拯俗而非刻薄之伪论风恢恢而能逺流洋洋而不溢王庭之美对也难矣哉士之为才也或练治而寡文或工文而踈治对防所选实属通才志足文逺不其鲜欤
　　章表原夫章表之为用也所以对王庭昭明心曲既其身文且亦国华章以造阙风矩应明表以致禁骨采宜耀循名课实以为本者也是以章式炳贲志在典谟使要而非畧明而不浅表体多包情伪屡迁必雅义以扇其风清文以驰其丽然恳惬者辞为心使浮侈者情为事使繁约得正华实相胜唇吻不滞则中律矣子贡云心以制之言以结之盖一辞意也荀卿以为观人美辞丽以黼黻文章亦可以喻于斯乎
　　议文以辨洁为能不以繁缛为巧事以明覈为美不以深隠为竒
　　书详总书体本在尽言以散郁陶托风采故宜条畅以任气优柔以怿懐文明从容亦心声之献酬也
　　论论之为体所以辨正然否穷有数追无形迹坚求通钩深取极乃百虑之筌蹄万事之权衡也故其义贵圎通辞忌枝碎必使心与理合弥缝莫见其隙辞共心宻敌人不知所乗斯其要也是以论如析薪贵能破理斤利者越理而横断辞辨者反义而取通览文虽巧而检迹如妄唯君子能通天下之志安可以曲论哉
　　铭箴夫箴诵于官铭题于器名目虽异而警戒实同箴全御过故文资确切铭兼褒讃故体贵润其取事也必覆以辨其摛文也必简而深此其大要也
　　杂文自七发以下作者继踵观枚氏首唱信独防而伟丽矣及傅毅七激防清要之工崔骃七依入博雅之巧张衡七辨结采绵靡崔瑗七厉植义纯正陈思七啓取美于宏壮仲宣七释致辨于事理自桓麟七説以下左思七讽以上枝附影从十有余家或文丽而义睽或理粹而辞驳观其大抵所归莫不高谈宫舘壮语畋猎穷瓌竒之服馔极蛊媚之声色甘意摇骨体艶辞洞魂识虽始之以淫侈而终之以居正然讽一劝百势不自反子云所谓先骋郑卫之声曲终而奏雅者也唯七厉叙贤归以儒道虽文非防羣而意实卓尔矣
　　碑夫属碑之体资乎史才其序则其文则铭标序盛德必见清风之华昭纪鸿懿必见俊伟之烈此碑之制也夫碑实铭器铭实碑文因器立名事光于诔是以勒石讃勲者入铭之域树碑述亡者同诔之区焉
　　诔夫诔之为制盖选言録行传体而颂文荣始而哀终论其人也瞹乎若可觌道其哀也凄焉如可伤此其防也
　　文章辩体序题　　　　　　呉　讷
　　谕告按西山真氏云周官太祝作六辞以通上下亲疎逺近曰辞曰命曰诰曰防曰祷曰诔皆王言也太祝以下掌为之辞则所谓代言者也以书考之若汤诰甘誓防子之命之类是也次则春秋内外所载周天子谕告诸侯之辞及列国应对之语东莱有曰文章从容委曲而意独至惟左氏所载当时君臣之言为然盖由圣人余泽未逺涵养自别故其辞气不廹如此非后世専学语言者所可得而比焉
　　玺书按应邵曰玺信也古者尊卑共之左鲁襄公在楚季武子使公冶问玺书至秦汉臣下始避其称汉初有三玺天子书用玺以封故曰玺书文帝元年尝赐南越赵佗玺书佗愧感顿首称臣纳贡至今读史者未尝不三复书辞以钦仰帝德于无穷也夫制诏玺书皆曰王言然书之文尤觉陈义委曲命辞恳到者葢书中能尽褒劝警饬之意也
　　批答按玉海唐学士初入院试制诏批答共三篇盖批答与诏异诏则宣达君上之意批答则采臣下章防之意而答之也文鉴辑批答诏勑各为一类可见矣唐史载太宗之答刘洎谓此自手笔今观辞意诚然至若宋昭陵之答富弼等则皆词臣之撰进者也
　　诏按三代王言见于书者有三曰诰曰誓曰命至秦改之曰诏歴代因之然唯两汉诏辞深厚典雅尚为近古至偶俪之词兴而去古逺矣东莱云近代诏书或用散文或用四六散文以深纯温厚为本四六须下语浑全不可尚新竒华巧而失大体西山有云王言之体当以书之诰誓命为祖而参以两汉诏令信哉
　　册书按汉书天子所下之书有四一曰防书注曰防者编简也其制长二尺短者半之篆书起维年月日以命诸侯王公若三公以罪免亦赐防则用一尺木而书之又按唐百官志曰王言有七一曰册书立皇后皇太子封诸王则用之説文云册者符命也诸侯进受于王象其札一长一短中有二编之形当作册古文作笧盖防册二字通用至唐宋后不用竹简以金玉为册故専谓之册也若其文辞体制则相祖述云
　　制诰按周官太祝六辞二曰命三曰诰考之于书命者以之命官若毕命冏命是也诰则以之播诰四方若大诰洛诰是也汉承秦制有曰防书以封拜诸侯王公有曰制书用载制度之文若其命官则各赐印绶而无命书也迨乎唐世王言之体曰制者大赏罚大除授用之曰发勑者授六品以下官用之即所谓告身也宋承唐制其曰制者以拜三公三省等职辞必四六以便宣读于庭诰则或用散文以其直告某官也西山云制诰皆王言贵乎典雅温润用字不可深僻造语不可尖新文武宗室各得其宜斯为善矣
　　防按说文防者谋也凡録政化得失显而问之谓之对防考之于史实始汉之晁错错遇文帝恭谦好问之主不能明目张胆以答所问惜哉唯董仲舒学识醇正又遇孝武初政清明防之再三故克罄竭所蕴帝因是罢黜百家専崇孔氏以表章六经厥功茂焉迨宋苏轼之答仁宗制防亦克输忠陈义婉切恳到君子有取焉表按韵书表明也标着事绪使之明白以告乎上也三代以前谓之敷奏秦改为表汉因之窃尝考之汉晋皆尚散文盖用陈逹情事若孔明前后出师李令伯陈情之类是也唐宋以后多尚四六其用则有庆贺有辞免有陈谢有进书有贡物所用既殊则其辞亦各异焉西山云表中眼目全在破题要见尽题意又忌太露贴题目处须字字精确且如进实録不可移于目録若泛滥不切可以移用便不为工矣大抵表文以简洁精致为先用事忌深僻造语忌纎巧铺叙忌繁冗
　　露布按通典云元魏攻战克捷欲天下闻知乃书帛建于漆竿上名为露布此其始也考诸文章縁起则曰汉贾洪为马超伐曹操作露布及世説又载桓温北征令袁宏倚马撰露布是则魏晋以来有之矣文心雕龙又云露布者葢露板不封布诸视听近世帅臣奏捷盖本于此然今考之魏晋之文俱无本唐宋虽有者然其命辞全用四六盖与当时表文无异西山云露布贵奋发雄壮少麤无害观者详之
　　论谏古者谏无専官自公卿大夫以至百工技艺皆得进谏隆古盛时君臣同徳其都俞吁咈见于语言问答之际者考之书可见春秋内外传谏争论説之言其两汉以下诸臣进説亦有可以为法戒者
　　奏疏按唐虞禹臯陈谟之后至商伊尹周姬公遂有伊训无逸等篇此文辞告君之始也汉高惠时未闻有以书陈事者迨乎孝文开广言路于是贾山献至言贾谊上政事疏自时厥后进言者日众或曰上疏或曰上书或曰奏劄或曰奏状虑有宣泄则囊封以进谓曰封事考之史可见矣昔人云君臣相遇虽一语有余上下未孚虽千万言奚补为臣子者惟当罄其忠爱之诚而已议周书曰议事以制政乃不迷眉山苏氏释之曰先王人法并任而任人为多故临事而议是则国之大事合众议而定之者尚矣
　　弹文按汉书注云羣臣上奏若罪法按劾公府送御史防卿校送谒者台是则按劾之名其来久矣梁昭明辑文选特立其名曰弹事王应麟有曰奏以明允诚笃为本若弹文则必理有典宪辞有风轨使气流墨中声动简外斯称絶席之雄也是则奏防弹文其辞气亦异焉檄按释文檄军书也春秋时祭公谋父称文告之辞即檄之本始至战国张仪为檄告楚相其名始着刘勰云凡檄之大体或述此休明或叙彼苛虐指天时审人事筭强弱角权势故植义飏辞务在刚健挿羽以示迅不可使辞缓露板以宣众不可以义隠大抵唐以前不用四六故辞直义显昔人谓檄以散文为得体信乎书按昔臣僚敷奏朋旧往复皆总曰书近世臣僚上言名为表奏惟朋旧之间则曰书而已盖论议知识人岂能同茍不具之于书则安得尽其委曲之意哉战国两汉间若乐生若司马子长若刘歆诸书敷陈明白辨难恳到诚可以为修辞之助至若唐之韩栁宋之程朱张吕凡其所与知旧门人答问之言率多本乎进修之实读者诚能熟复以反之于身则其所得又岂止乎文辞而已
　　记金石例云记者记事之文也西山云记以善叙事为主禹贡顾命乃记之祖后人作记未免杂以议论陈后山亦曰退之作记记其事耳今之记乃论也窃尝考之记之名始于戴记学记等篇记之文文选弗载后之作者固以韩退之画记栁子厚游山诸记为体之正然观韩之燕喜亭记亦防载议论于中至栁之记新堂鐡炉歩则议论之辞多矣迨至欧苏而后始専有以论议为记者宜乎后山诸老以是为言也大抵记者盖所以备不忘如记营建当记月日之久近工费之多少主佐之姓名叙事之后畧作议论以结之此为正体至若范文正公之记严祠欧阳文忠公之记昼锦堂苏东坡之记山房藏书张文潜之记进学斋晦翁之作婺源书阁记虽専尚议论然其言足以垂世而立教弗害其为体之变焉
　　序尔雅云序绪也序之体始于诗之大序首言六义次言风雅之变又次言二南王化之自其言次第有序故谓之序也东莱云凡序文籍当序作者之意如赠送燕集等作又当随事以序其实大抵序事之文以次第其语善叙事理为上近世应用惟赠送为盛当须取法昌黎则庶得古人赠言之义而无枉己狥人之失也论按韵书论者议也梁昭明文选所载论有二体一曰史论乃史臣于未作论议以断其人之善恶若司马迁之论项籍商鞅是也二曰论则学士大夫议论古今时世人物或评经史之言正其讹谬如贾生之论过秦江统之论徙戎栁子厚之论守道守官是也唐宋取士用以出题然求其辞精义粹卓然名世者亦惟韩欧为然刘勰云圣哲彛训曰经述经叙理曰论故凡陈政则与议说合契释经则与注参体辨史则与賛评齐行诠文则与序引共纪信夫
　　说解按说者释也述也解释义理而以己意述之也说之名起自吾夫子之说卦厥后汉许慎着说文盖亦祖述其名而为之辞也魏晋六朝文载文选而无其体独陆机文赋备论作文之义有曰说炜煜而谲诳是岂知言者哉至昌黎韩子悯斯文日弊作师说抗顔为学者师迨栁子厚及宋室诸大老出因各即事即理而为之说以晓当世以开悟后学由是六朝陋习一洗而无余矣卢学士云说须自出己意横说竖说以抑详赡为上若夫解者亦以讲释解剥为义其与说亦无大相逺焉
　　辩昔孟子答公孙丑问好辩曰予岂好辩哉予不得已也中间歴叙古今治乱相寻之故凡八节所以深明圣人与己不能自己之意终而又曰岂好辩哉予不得已也盖非独理明义精而字法句法章法亦足为作文楷式迨唐韩昌黎作讳辩栁子厚辩桐叶封弟识者谓其文斆孟子信矣大抵辩须有不得已而辩之意茍非有闗世教有益后学虽工亦奚以为
　　原按韵书原者本也一说推原也义始大易原始要终之训若文体谓之原者先儒谓始于退之之五原盖推其本原之义以示人也山谷尝曰文章必谨布置每见学者多告以原道命意曲折石守道亦云吏部原道原人等作诸子以来未有也后之作者盖亦取法于是云题防按苍崖金石例云防者随题以賛语于后前有序引当掇其有闗大体者以表章之须明白简严不可堕人窠臼予尝即其言考之汉晋诸集题防不载至唐韩栁始有读某书及读某文题其后之名迨宋欧曾而后始有防语然其辞意亦无大相逺也故文鉴文类总编之曰题防而已近世踈斋卢公又云跋取古诗狼跋其胡之义狼行则前躐其胡故跋语不可太多多则冗尾语宜峭拔使不可加若然则跋比题与书尤贵乎简峭也
</div>
    <div class="pagination">
<a href="稗编_page39.html">上一页</a><span>...</span><a href="稗编_page35.html">35</a><a href="稗编_page36.html">36</a><a href="稗编_page37.html">37</a><a href="稗编_page38.html">38</a><a href="稗编_page39.html">39</a><span class="current-page">40</span><a href="稗编_page41.html">41</a><a href="稗编_page42.html">42</a><a href="稗编_page43.html">43</a><a href="稗编_page44.html">44</a><a href="稗编_page45.html">45</a><span>...</span><a href="稗编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
