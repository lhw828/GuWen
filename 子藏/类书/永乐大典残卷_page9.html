<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 9 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 9 页/共 331 页</h1>
    <div class="content">　　【熊梦祥草堂诗】
　　《题二色芙蓉便面》：曾障西风十一阑，亭亭醒醉碧波寒。月边青鸟无消息，流落人间作画看。
　　【程公许沧洲尘缶编】
　　《红白芙蓉》：木艹渠三数株，能白又能朱。晓暮浅深色，醉醒容态姝。流霞斗玉，抽汞养丹炉。模写终难尽，秋江有画图。
　　转观芙蓉
　　【元蒲道原顺斋丛稿】
　　《转观芙蓉》：露凉风冷见温柔，谁挽春还九月秋。午醉未醒全带艳，晨妆初罢尚含羞。未甘白纟一宀居寒素，也着绯衣入品流。若信牡丹南面贵，此花应是合封侯。
　　添色芙蓉
　　【虞衡志】
　　晨开正白，已午微红，夜深红。《欧阳公牡丹谱》：有添色红者，与此意同。此花枝条经冬不枯，有高出屋者。江浙间必宿根重茁，蜀种亦尔。
　　海面芙蓉
　　【太平广记】
　　元和初，有柳实者，尝乘舟越海，风飘至孤岛而止。二公愁闷而陟焉，逡巡有紫云，自海面拥出，蔓衍数百步。中有大芙蓉，高百余尺，叶叶而绽，内有帐幄若绣绮，错杂耀夺人目，时有双鬟侍女降焉。
　　金芙蓉
　　【南史】
　　《干陀利国传》：其俗与林邑扶南略同，后传至毗针邪跋摩，王遣长史毗员跋员跋摩，奉夹献金芙蓉杂香等药。
　　【唐李翰林集】
　　《登庐山五老峰诗》：庐山东南五老峰，青天削出金芙蓉。《送温处士归黄山白鹅峰旧居诗》：丹崖夹石柱，菡萏金芙蓉。
　　玉芙蓉
　　【杜阳杂编】
　　敬宗时，氵制东国贡舞女二人，修眉螓首，兰气融冶，衣车笄罗之衣，戴轻金之冠，上更琢玉芙蓉，以为二女歌舞台，每歌声一发，如鸾风之音。
　　石芙蓉
　　【洛阳名园记】
　　董氏西园有石芙蓉，水自其花间漏出。
　　【建安记：】
　　大湖山在浦城县西南一百里，一名圣湖山。湖在山顶，昔有采药者止此，见满湖皆芙蓉，涉水采之，乃石也。
　　锦城芙蓉
　　【蜀祷杌】
　　孟后主罗城上尽种芙蓉，九月盛开，曰：自古以蜀为锦城，今日观之，真锦城也。又令城上尽以幄幕遮护。
　　【成都记】
　　孟后主於成都四十里罗城上种此花，每至秋，四十里皆如锦绣，高下相照，因名锦城。
　　【张章江渔翁集】
　　四十里城花发时，锦囊高下照坤维。虽妆蜀国三秋色。难入幽风七月诗。去年今日到成都，城上芙蓉锦绣舒。今日重来旧游处，看花得似去年无。
　　柳池芙蓉
　　【王子年拾遗记】
　　汉昭帝游柳池，有芙蓉紫色，大如斗，花叶柔甘可食，芬气闻十里之内，莲实如珠。
　　白石芙蓉
　　【邵氏闻见录】
　　唐骊山下有温泉，以白玉石为芙蓉，出水为御汤。
　　步出芙蓉
　　【齐书】
　　涪陵王凿金莲花以贴池，令潘妃行其上曰：步步出芙蓉。
　　渌水芙蓉
　　【南史】
　　《列传》齐王俭谓人曰：昔袁公作卫将军，欲用我为长史，虽不获就，要是意向如此，今亦应须如我辈人也。俭乃以庾杲之为将军长史，杲之美容质，善言笑，萧缅与俭书曰：盛府元僚，实难其选。庾景泛渌水，依芙蓉，何其丽也。时人已入俭府，为莲花池，故缅书美之。
　　初发芙蓉
　　【南史】
　　宋颜延之与陈郡谢灵运，俱以辞采齐名，而迟速悬绝。文帝尝各使拟乐府《北上篇》，延之受诏便成，灵运顷之乃就。延之尝问鲍昭己与灵运孰劣。昭曰：谢五言如初发芙蓉，自然可爱。君诗若铺锦列绣，亦雕缋满眼。
　　脸若芙蓉
　　【西京杂记】
　　卓王孙之女文君，眉色如远山，脸际常若芙蓉。十七而寡，放诞风流。故悦相如之才，而越礼焉。
　　人镜芙蓉
　　【西阳杂俎】
　　李固遇老妪，言郎君明年芙蓉镜下及第。明年，固果状元及第，其诗赋中，有人镜芙蓉之语，妪乃金天神也。
　　华芙蓉
　　【太平广记】
　　梁清家数有异光，仍闻擗篱声。令婢子看，见一人，问，云姓华，名芙蓉，为六甲至尊所使，来过旧居，仍留不去。
　　幕下芙蓉
　　【李曾伯可斋集】
　　《谢荆师启》：代疱越俎，实无一日之善取诸人；制锦操刀，敢谓千室之邑使为宰。顾选坑未能脱足，而县债先已埋头。幕下芙蓉，徒缅怀於绿水。堂前杨柳。赖犹有于春风。
　　鸭触芙蓉
　　【李端诗】
　　《奉秘书元丞抄秋忆终南旧居》：行鱼避杨柳，惊鸭触芙蓉。
　　口喷芙蓉
　　【常建】
　　黄金作身双飞龙，口衔明月喷芙蓉。
　　古意秀出芙蓉
　　【李白诗】
　　《望九华赠青阳韦仲堪》：天河挂绿水，秀出九芙蓉。
　　褥绣芙蓉
　　【杜工部诗】
　　屏开金孔雀，褥隐绣芙蓉。
　　芙蓉羹
　　【山家清供】
　　雪霞羹。采芙蓉花去心蒂，汤瀹之，同豆腐煮，红白交错，恍如雪霁之霞羹，加胡椒，萱亦可也。详见羹。
　　芙蓉城
　　【古今事通】
　　晋王迥子高与仙女周瑶英游芙蓉城，凡百余日。
　　【欧阳公归田录】
　　石曼卿去世后，其故人有见之者，云：我今为仙主芙蓉城，欲呼故人共游。不诺，忿然骑一素骡而去。
　　【苏东坡诗】
　　芙蓉城中花冥冥，谁其主者石与丁。石曼卿也。
　　芙蓉馆
　　【石林燕语】
　　庆历中，有一朝士，将晓赴朝，见美女三十余人，丽服靓妆，两两并马而行。观文丁度按辔于其后。朝士惊曰：丁素俭约，何姬之众邪？有一人最后行，朝士问曰：观文将宅眷何往？曰：非也，诸女御迎芙蓉馆主尔。俄闻丁卒。
　　芙蓉园
　　【事类合璧】
　　芙蓉园魏文帝所开，在长安曲江塘。杜甫《乐游园歌》：青春波浪芙蓉园，白日雷霆夹城仗。
　　芙蓉苑
　　【事类合璧】
　　开元二十年，筑夹城入芙蓉园。《唐?地理志》又，六蜚南幸芙蓉苑，十里香飘入夹城。杜牧《长安杂题》
　　肉苁蓉
　　【神农本经名医别录】
　　肉苁蓉，味甘酸碱，微温，每毒，主五劳七伤。补中除茎中寒热痛，养五脏。强阴，益精气，多子。妇人症，除膀胱邪令、腰痛，止痢，久服轻身。生河西山谷及代郡雁门，五月五日采，阴干。陶隐居：代郡雁门属并州，多马处便有，言是野马精落地所生。生时似肉，似作羊肉羹补虚乏极佳。亦可生啖，芮河南涧至多。今第一出陇西，形扁广。柔润多花而味甘，次出北国者，形短而少花，巴东建平间亦有而不如也。《唐本》：注此注论草苁蓉，陶未见肉者。今人所用亦草苁蓉，刮去花，用代肉尔。本有肉苁蓉，功力殊胜。北来医人时有用者。宋嘉佑本：按蜀本《图经》云：出肃州禄福县沙中，三月四月掘根，切取中央好者三寸，绳穿阴乾，八月始好。皮如松子鳞甲，根长尺余。其草苁蓉四月中旬采，长五六寸，至一尺已来，茎圆紫，采压令扁，日乾。原州、秦州、灵州皆有之。吴氏云：肉苁蓉，一名肉菘蓉，神黄帝咸，雷公酸，季氏小温，生河西山阴地，长三四寸，丛生，或代郡。二月至八月采。《药性论》云：肉苁蓉，臣，益髓，悦颜色，延年，治女人血崩，壮阳，日御过倍，大补益，主赤白下，补精败，面黑劳伤。用苁蓉四两，水煮令烂，薄切，细研。精羊肉分为四度，五味，以米煮粥，空心服之。日华子云：治男绝阳不兴，女绝阴不产，润五脏，长肌肉，暖腰膝。男子泄精尿血，遗沥带下阴痛。据本草云：即是野马精余沥结成。采访人方知勃落树下，并土堑上，此即非马交之处，陶说误耳。又有花苁蓉，即是春抽苗者，力较微耳。《图经》曰：肉苁蓉生河西山谷，及代郡雁门，今陕西州郡多有之。然不及西界中来者肉厚而力紧。旧说是野马遗沥落地所生。今西人云：大木间及土堑垣中多生，此非游牡之所，而乃有者则知自种类耳，或疑其初生於为马沥后乃滋殖，如茜根生於人血之类是也。皮如松子有鳞甲，苗下有一细扁根，长尺余。三月采根，采时掘取中央好者，以绳穿阴干，至八月乃堪用。《本经云》：五月五日采。五月恐已老不堪，故多三月采之。西人多用作食品啖之，刮去鳞甲，以酒净洗，去黑汁，薄切，合山竽羊肉作羹，极美好益人，食之胜服补药。又有一种草苁蓉，极相类，但根短、茎圆、紫色。此来人多取，刮去花，压令扁，以代肉者，功力殊劣耳。又“下品有列当条”云：生山南岩石上，如藕根初生，掘取阴干，亦名草苁蓉。性温，补男子，疑即是此物。今人鲜用，故少有辨之者。因附见于此。《政和本草》陈藏器序云：强筋健髓，苁蓉、鲜鱼、为末，黄精酒丸，服之力可十倍。此说出《乾宁记》。雷公云：凡使先须用清酒浸一宿，至明以棱刷，刷去砂土，浮甲尽劈破，中心去白膜一重，如竹丝草样。是此偏隔人心前气不散。令人上气不出，凡使用先须酒浸，并刷草了，却蒸，从午至酉出。又用酥灸得所。寇宗衍义：肉苁蓉，《图经》以谓皮如松子有鳞，子字当为壳，于义为允。又曰：以酒净洗去黑汁，作羹。黑汁既去，气味皆尽，然嫩者方可作羹。老者苦，入药少，则不效。《绍兴本草》：肉苁蓉，乃采根之药，主治已载本经，出陕西，其状有鳞甲如肉腊，厚者佳，味甘酸咸，微温无毒是矣。又有草苁蓉一种，然形颇相似，止是枯燥，全无肉性，即不堪入药矣。《陈衍宝庆本草折衷录》，验方用者名马足。续说云：伯尔论马受气於丙又属子午，故惟燥骁腾。旧说马有遗沥堕地，苁蓉感其气而生，故又号马芝，宜其力能补壮也。真者壮如鲮鲤甲，尾鳞细薄而肉肥柔，味甘咸而气芬。郁切之则煤而有纹，咀之则化而无滓。不如是，则木下或土堑之上所生者，皆无甚力也。薄俗亦以芭蕉根、鸡冠花梗等伪之。性寒味恶，施於滋补，岂无害欲？所以是齐方十柔元本用肉苁蓉。注云：如无苁蓉，则鹿茸可代。《事类全书》：肉苁蓉最难辨，唯咀之即化都无滓者真。以刀切肉有细煤沙而无滓者，亦真也。金刘守真《保命集》：肉苁蓉益阳道，命门火衰。《王姑古汤液本草》：苁蓉，气温，味甘咸酸，主五劳七伤。补阴中，除茎中寒热痛，养五脏阴绝。益精气，多子孙，妇人症瘕，膀胱邪气、腰痛、止痢，久服轻身。命门相火不足。以此补之。元朱丹《溪本草衍义补遗》：肉苁蓉属土，而有水与火峻补精血，骤用反致动大便滑。河西自从混一之后，人方知其真形，何曾有所谓鳞甲。又云：苁蓉养五脏，锁阳代。苁蓉用味甘可食，煮粥尤佳。补气，平大便，虚而燥结虚而大便不闭者莫用。盖苁蓉难得真者，多是金莲根，用盐罨而为之，北方有草苁蓉，名曰：列当，稍有补性，味稍有咸，实难倚仗罗太无说。《山居备用》：肉苁蓉，凡使，先须以温汤洗刮去粗鳞皮，切碎，以酒浸一日夜，沥出焙干，使如缓急要用，即酒浸煮过，研如膏，或焙干使亦得。尚从善《本草元命苞》：肉苁蓉为臣，亦可以生啖。味甘酸咸，微温无毒，主五劳七伤，除茎中寒热痛，养五脏强阴。令妇人多生子，补中益精气，强骨，悦精神。治男子绝阳不兴，疗女人绝阴不产。除妇室症瘕，带下阴痛，止丈夫尿血遗历泄精，壮阳道，暖腰膝，润五脏，长肌肉。生於马沥，产在雁门，肉厚力紧，形扁柔润。长六七寸，茎圆紫色，于五月五日采之。阴干。《图经》云：三月采根，采时掘取中央好者，以绳穿阴干，至八月乃堪用。若依本经于五月五采，五月恐已老不堪，故多于三月采之入丸酒浸，日干净称。胡仕可《本草歌括》：肉苁蓉是马精生，主疗劳伤补益精，女子绝阴今有子，男人阳绝亦能兴。
　　【抱朴子】
　　《内篇至理卷》：菟丝苁蓉之补虚乏。
　　【博闻录】
　　最难辨，唯咀之即化无滓者真。以刀切肉有细煤沙而无滓者亦真也。
　　【山居备用】
　　煎当归、苁蓉、天麻、桔梗，俱换水三次，煮一日取汁。再用浆水浸一日，换三次出控干下飞密内火舀透为度。如吃，切作片子。
</div>
    <div class="pagination">
<a href="永乐大典残卷_page8.html">上一页</a><span>...</span><a href="永乐大典残卷_page4.html">4</a><a href="永乐大典残卷_page5.html">5</a><a href="永乐大典残卷_page6.html">6</a><a href="永乐大典残卷_page7.html">7</a><a href="永乐大典残卷_page8.html">8</a><span class="current-page">9</span><a href="永乐大典残卷_page10.html">10</a><a href="永乐大典残卷_page11.html">11</a><a href="永乐大典残卷_page12.html">12</a><a href="永乐大典残卷_page13.html">13</a><a href="永乐大典残卷_page14.html">14</a><span>...</span><a href="永乐大典残卷_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
