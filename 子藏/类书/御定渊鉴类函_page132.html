<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 132 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 132 页/共 320 页</h1>
    <div class="content">











　　御定渊鉴函卷一百八十五
<子部,类书类,御定渊鉴类函>
　　钦定四库全书
　　御定渊鉴函卷一百八十六
　　乐部三【舞】
　　舞一
　　原乐之在耳曰声在目者曰容声应乎耳可以听知容藏于心难以貌观故圣人假干戚羽旄以表其容发扬蹈厉以见其意声容选和则大乐备矣诗序曰咏歌之不足不知手之舞之足之蹈之然乐心内发感物而动不觉手之自运欢之至也此舞之所由起也　又曰前代乐饮酒酣必起自舞诗云屡舞僊僊是也宴乐必舞但不宜屡耳前代讥在屡舞不讥舞也汉武帝乐饮长沙定王舞是也魏晋以来尤重以舞相属也谢安以属桓嗣是也近代以来此风絶矣宋孝武帝大明中以鞞拂杂舞合之钟石施于庙庭鹤舞马舞竹书穆天子传亦有之宋鲍照又有舞鹤赋此舞或时而有非乐府所统今翔麟凤苑廐有蹀马俯仰腾跃皆合曲节朝防用
　　乐则兼奏之　韩诗曰万大舞也又歴代舞名有象箾南籥之舞【周文王乐】武德文始五行之舞昭德舞盛德舞四时舞云翘育命之舞大武舞昭武凤翔灵应武颂武始咸熙章斌之舞【并汉魏宋庙乐名】以土地名之有周舞郑舞赵舞巴渝舞淮南舞燕渝舞古之舞曲有回鸾舞七鞶舞【张衡有七鞶舞赋】萦尘舞集羽舞【见王子年拾遗记】翘袖舞折腰舞【并戚夫人所作见西京杂记】白凫舞【呉孙皓时所作】羡水舞【见何承天纂文】杯柈舞公莫舞洒舞拂舞【并晋初时俗所作见沈约宋书】　增乐府杂録曰舞者乐之容也有大垂手小垂手或如惊鸿或如飞燕婆娑舞态也曼衍舞缀也古之能者不可胜记即有健舞软舞字舞花舞马舞健舞曲有棱大阿连柘枝剑器胡旋胡腾软舞曲有凉州緑腰苏合香屈柘团圆旋甘州等字舞以舞人亚身于地布成字也花舞着緑衣偃身合成花字也马舞者襱马人着防衣执鞭于牀上舞蹀蹄皆应节奏也开元中有公孙大娘善舞劔器僧懐素见之草书遂长盖准其顿挫之势也　舞器有相【状如鼙韦表糠里以漆局承而击之所以辅乐】应【小春谓之应所以应大春所倡之节也】牍【以竹为之所以节乐】雅【状如漆桶而弇口大二围长五尺六寸以羊韦挽之旁有两纽疏画武舞工人所执所以节舞也】戈【周官司戈盾祭祀授舞者】籥【籥师祭祀鼔羽籥之舞】弓矢【大司乐大射令奏驺虞诏诸侯以弓矢舞乐师燕射帅射夫以弓矢舞盖周制】戚【玉戚剥玉以饰其柄】【毛苌谓扬钺也】翟【诗曰右手秉翟】鹭【诗宛丘有鹭羽鹭翿皆舞者所建】翿纛羽葆幢【尔雅曰翿纛也郭璞以为今之羽葆幢舞者建以为容】旌【旌夏大旌舞者行列以大旌表识之也】节【先代之舞执节二人今有析朱缯三重之制有自来矣】麾【叶律郎执之以令乐工】箾【春秋传舞象箾】　舞衣有冕【记曰朱干玉戚冕而舞大武】皮弁【明堂位曰皮弁素积裼而舞大夏】　原易曰鼓舞而天下从之　毛诗曰舍其坐迁屡舞僊僊侧弁之俄屡舞傞傞　又曰公庭万舞　又曰万舞有奕　又曰蹲蹲舞我　虞书曰帝乃诞敷文德舞干羽于两阶七旬有苖格　又曰百兽率舞　乐记孔子曰夫乐者象成者也【象成功而为乐】总干而山立【总持干盾山立不动】武王之事也发扬蹈厉太公之志【志在鹰扬】武乱皆坐周召之治也【武乱武之治也皆坐盖以象其人无事】且夫武始北出【象观兵孟津时】再成而灭商【成犹奏也再奏象克殷时】三成而南【诛纣而南】四成而南国是疆【有南国疆界也】五成而分周公左召公右【分陜东西而治之也】六成复缀以崇【六奏象兵还振旅也复缀反位止也崇充凡六奏以充武乐】天子夹振之而四伐盛威于中国也【夹振之者王将夹舞者振木铎以为节也武舞战象也四伐者伐四方也每奏四伐一击一刺为一伐】　又曰治民劳者舞行缀逺治民逸者舞行缀短故观其舞知其德【行列也民劳则德薄德薄则赐少故缀逺民逸则德盛德盛则赐多故缀短谓人相去逺近也】又曰以禘礼祀周公于太庙朱干玉戚冕而舞大武增内则曰十有三年学乐诵诗舞勺成童舞象二十
　　舞大夏【先学勺后学象文武之次也大夏乐之文武备者】　月令孟春命乐正入学习舞　文王世子大乐正学舞干戚不舞不授器【释奠则舞舞则授器司马之属司兵司弓司盾祭祀授舞者兵也】　原周礼地官舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事【四方祭祀谓四望也旱暵之事谓云也暵热气也】春官乐师掌国学之政以教国子小舞【谓以年防少时教之舞】凡舞有帗舞有羽舞有皇舞有旄舞有干舞有人舞【郑众云帗舞者全羽羽舞者析羽皇舞者以羽冒覆头上衣饰翡翠之羽旄舞者牦牛之尾干舞者兵舞人舞者手舞社稷以帗宗庙以羽四方以皇辟雍以旄兵事以干星辰以人舞元谓帗析五采缯今灵星舞子持之是也皇杂五采羽和凤凰色持以舞人舞无所执以手袖为威仪四方以羽宗庙以人山川以干旱暵以皇】凡四方之舞仕者属焉凡祭祀賔客舞其燕乐籥饰掌教国子舞羽吹籥【文舞有持羽籥者所谓籥舞文王世子秋冬学羽籥】祭祀则鼓羽籥之舞【鼔之者恒为之节也】賔飨亦如之　增又曰旄人掌教舞散乐夷乐【散乐野人为乐之善者夷乐四夷之乐也】　原左传曰鲁考仲子之宫万焉公问羽数于众仲对曰天子八佾【六十四人】诸侯用六【四十八人】大夫四【三十二人】士二【十六人】夫舞所以节八音而行八风也故自八以下于是公从之始用六佾也　尔雅曰婆娑舞也　五经通义曰王者之乐有先后者各尚其德也以文得之先文乐持羽毛而舞以武得之先武舞持朱干玉戚而舞所以增威武也戚斧干楯也玉取其德干取其仁明当尚德行仁以断斩也　又曰东夷之乐持矛舞助时生也南夷之乐持羽舞助时养也西夷之乐持钺舞助时杀也北夷之乐持干舞助时藏也　蔡邕月令章句曰天子省风以作乐所以节八音而行八风　乐容曰舞天子八佾诸侯六大夫四士二佾佾列也每佾八人每服冕而执戚有俯仰张翕之容行缀长短之制所以受命而歌王者之功也人之动而有节者莫若舞肆舞所以动阳气而导物也　乐纬曰武王承命兴师渡盟津前歌后舞　汉书曰髙祖庙奏武德文始五行之舞武徳者象天下乐已行武以除乱也文始者本舜韶舞也髙祖更名曰文始示不相袭　增隋平陈获宋齐旧乐于是牛等定文武之舞　唐乐志太常卿韦万石定凯安舞　宋乐志天下大定之舞　原吕氏春秋曰陶唐氏之始隂多滞伏民气壅闭故为作舞以宣导之　韩子曰长袖善舞多钱善贾　淮南子曰今鼓舞者身若秋药被风【药白芷也被风言其弱也】　增文中子曰子谓武德之舞劳而决其发谋动虑经天下乎谓昭德之舞闲而泰其和神定气绥天下乎武德则功存焉不如昭德之善也原楚辞曰二八齐容起郑舞袵若交竿抚案下　又
　　曰翾飞兮翠曾【曾舞也言舞工巧似翠鸟之举】展诗兮防舞　魏名臣奏王朗表曰凡音乐以舞为主自黄帝云门至周大武皆太庙舞乐名也乐所以乐君之德舞所以象君之功增乐府杂録唐云韶乐舞童五人衣绣衣各执金莲
　　花引舞者金莲如仙家行道者也舞在堦下设锦筵宫中有云韶院　郑樵曰舞与歌相应歌主声舞主形自六代之舞至于汉魏并不着辞舞之有辞自晋始　续文献通考曰辽之大乐舞用二十人分四部又有景云舞庆云乐舞破阵乐舞承天乐舞　又曰金熙宗皇统间定文舞曰仁丰道洽之舞武舞曰功成治定之舞贞元仪又改文舞曰保大定功之舞武舞曰万国来同之舞世宗大定十一年加武舞曰四海防同之舞　又曰元乐舞用乐音王队男子三人戴青面具舞蹈次为飞天夜叉队舞蹈而进又以妇女二十人执牡丹花舞唱次以妇女摇日月金鞚稍子鼓舞唱相和次男子五人作五方菩萨相一人作乐音王相歌舞其夀星队用男子执金字牌或执梅竹松椿石或作飞鸦之象俱各歌舞而进又有执宝盖日月棕毛扇或鱼鼓简子龙竹藜杖齐唱舞而前礼乐队用童子五人执香花妇女二十人分为四行鞠躬拜兴舞蹈或执孔雀幢舞唱男子八人披金甲执金防一人冠平天冠执圭齐唱舞而前又曰明乐典凡文舞云门咸池大韶在庭阼阶之左武舞大夏大濩大武在庭賔阶之右位为六列施英韶而舞之各有四表表距四步为节缀各六十四合用三百八十四人
　　舞二
　　原家语曰子路戎服见孔子拔劒而舞曰古之君子固以劒自卫乎孔子曰古之君子忠以为质仁以为卫增拾遗记云燕昭王即位广延国来献善舞者二人一名旋娟一名提嫫体轻气馥或行无踪影或积年不饥昭王处以丹绡华幄饮以瓀珉之膏饴以丹泉之粟王登崇霞之台乃召二人徘徊翔舞殆不自支王以缨缕拂之其舞一名萦尘言其体轻与尘相乱次曰集羽言其宛转若羽毛之从风末曲曰旋懐言其支体纒蔓若入懐袖也　原汉书曰孝武李夫人本以倡进兄延年知音善歌舞延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得平阳公主因言延年女弟上召见实妙丽善舞由是幸生昌邑哀王　范晔后汉书曰蔡邕坐上章事徙及归将就还洛五原太守王智饯之酒酣智起舞属邕邕不为报智者中常侍王甫之弟智衔之密告邕怨于囚放谤讪朝廷邕虑卒不免祸乃亡命江海逺迹吴防　魏志曰陶谦字恭祖为舒令郡守张磐耻为之下磐舞属谦谦不为起强之乃舞舞而不转磐曰不当转耶曰转则胜人　增英雄记曰建安中曹操于南皮破袁谭于马上舞三巴　原吴志曰陆逊破曹休王与羣僚共防酒酣命逊舞解所着白鼯子裘赐之　增郭象云王仲祖酒酣起舞刘眞长曰阿奴今日不复减向子期　唐太宗李靖问对靖曰臣观陛下所制破阵乐舞前岀四表后缀八旛左右折旋趍走金鼓各有其节此即八阵图四头八尾之制也帝曰兵法可以意授不可以言传朕为破阵乐惟卿已晓其表矣　唐防要曰咸通中伶官李可久为叹百年舞曲舞人皆盛饰珠翠仍画鱼龙地衣以列之曲终乐阕珠翠覆地词语凄恻又于国安寺作菩萨蛮舞上益怜之　记事珠白居易有姫善舞名春草　李后主宫嫔窈娘善舞作金莲髙六尺皆品色瑞莲令窈娘舞莲中回旋有淩风态齐镐诗曰莲中花更好云里月常新以其足如新月也　宋太祖时文德武功之舞郊庙殿廷同制其容缀未称朝廷揖逊之意和岘请先奏文舞焉　宋冦准好柘枝舞防客必舞柘枝尽日时号柘枝顚　元史耶律铸传清庙雅乐止有登歌诏铸制宫悬八佾之舞乐舞成表上之赐名大成　原杂舞曲有公莫舞即巾舞也相传云项庄舞劒项伯以袖隔之使不得害髙帝若语庄云公莫古人相呼曰公莫害汉王也后之用巾盖像项伯衣袖之遗式按琴操又有公无渡河曲然则其声从来已久俗云项伯非也　巴渝舞者汉髙帝自蜀汉将定三秦阆中范且率賨人以从帝为前锋号板楯蛮勇而善鬭及定三秦封且为阆中侯复賨人七姓其俗喜舞髙帝乐其猛锐观其舞后使乐人习之阆中有渝水因以为名故曰巴渝舞舞曲有矛渝安台弩渝行辞本歌曲有四篇其辞既古莫能晓其句度魏初使王粲改创其调晋及江左皆制其辞也　鞶舞汉曲至晋加之以杯谓之世宁舞也张衡舞赋云厯七鞶而纵蹑王粲释云七鞶陈于广庭顔延之云递间开于鞶扇鲍照云七鞶起长袖皆以七鞶为舞也干宝云晋武帝太康中天下为晋代宁舞矜手以接鞶反覆之【至危之象言晋代之士茍贪饮食智不及逺】至宋改为宋世宁至齐改为齐代昌舞今谓之鞶舞清部乐中　鞞舞未详所起然汉已施于燕享矣傅毅张衡所赋皆其事也魏曹植鞞舞歌序曰汉灵帝西园鼓吹有李坚者能鞞舞遭乱西随段煨先帝闻其旧伎召之坚既中废兼古曲多谬误异代之文未必相袭故依前曲改作新歌五篇不敢充之黄门近以成下国之陋乐焉　明之君汉代鞞曲也梁武帝时改其曲词以歌君德也　铎舞汉曲也晋鞞舞歌亦五篇及铎舞歌一篇幡舞一篇鼓舞伎六曲并陈于元会鞞舞故二八桓元将即眞太乐遣众伎尚书殿中郎袁明子启增满八佾相承不复革宋明帝自改舞曲歌词犹存舞并阙其鞞舞梁谓之鞞扇舞也幡舞扇舞今并亡　白鸠吴朝拂舞曲也杨拂舞序云自到江南见乐府舞曲或云白凫鸠云有此来数十年察其词防乃是吴人患孙皓虐政思属晋也隋牛请以鞞铎巾拂舞陈之殿廷帝从之而去其所持巾拂等　白纻舞按舞词有巾袍之言沈约云纻本吴地所出疑是吴舞也晋俳歌云交交白绪节节为双吴音呼绪为纻宜即白绪也梁武帝又令沈约改其词曰有四时白纻之歌约集所载是也今中原有白纻曲词防与此全殊　增礼毕者本自晋太尉庾亮家亮卒其伎追思亮因假为其面执翳以舞象其容取諡以号之谓文康乐每奏九部乐终则陈之故以礼毕为名其曲有散华乐等隋平陈得之入九部乐　柘枝舞乐苑曰羽调有柘枝曲此舞因曲为名用二女童鲜衣帽施金铃抃转有声其来也于二莲花之中藏之花折而后见舞中之雅妙者也　七德舞本名秦王破阵乐太宗为秦王破刘武周军中所作及即位宴防必奏之制舞图左圆右方先偏后伍交错屈伸以象鱼丽鹅鹳舞初成观者皆扼腕踊跃列将上夀曰此陛下百战百胜之形容太常卿萧瑀请备禽获之状帝不许　九功舞本名功成庆善乐太宗生于庆善宫贞观六年幸之宴从臣赏赐闾里同汉沛苑帝欢甚赋诗起居郎吕才被之管弦以童儿六十四人【八佾】冠进德冠紫袴褶长袖漆髻屣履而舞号九功舞进蹈安徐以象文德　上元舞髙宗所作舞者百八十人衣画云五色以象元气大祠享皆用之
　　舞三
　　原象功　明德【后汉书诏曰歌所以象德舞所以象功光武庙乐舞名曰大武之舞　史记曰孝景皇帝元年制诏御史盖闻歌者所以发德舞者所以明德髙庙始奏文始五行之舞】　执盾持矛【尚书舞干羽于两阶孔安国注干盾羽翳也皆舞所执　下详舞一】　蹑节　应度【傅毅舞赋蹑节鼓陈舒意自广游心无垠逺思长想郝黙舞赋哀则痛踊有节乐则赓歌有章男则踊跃逸豫淩厉矜庄女则委蛇诘屈窈窕幽房俯仰应规度进退合宫商】　俯仰　抑扬【上详舞一崔骃七依表飞縠之长袖舞细腰以抑扬纷屑屑以暧暧昭灼烁而复明】　千童　八佾
　　【汉书郊祀礼歌曰千童罗舞成八佾合好交欢虞太一】　鸾逝　龙婉【边让章华赋振弱枝而纡绕若緑蘩之垂干忽飘飘以轻游似鸾逝于天汉傅元却东西门行曰和乐惟有舞运体不失机退似濳龙婉进如翔鸾飞】　超絶　殊妙【张载鞞舞赋鞞舞焕而特奏兮冠众伎而超絶采干戚之遗武兮同数度于二八　夏侯湛鞞舞赋专竒巧于乐府兮苞殊妙乎伶人匪繁手之末流兮乃皇世之所珍】应声　合节【傅毅舞赋其少进也若翔若行若竦若倾兀动赴度指顾应声　楚辞曰展诗】
　　【兮会舞应律兮合节王逸注乃复舒展诗曲作为雅乐合会六律以应舞节】　凤翔　鸿翥【成公绥七唱奋长袖以飚回擢纎腰以烟起鎭抗首而委蛇防顿足而立跱纷龙转而凤翔忽若倒而中止曹植七启曰淩跃超腾蜿蝉挥霍翻尔鸿翥濈尔凫没纵轻躯以迅赴景追形而不逮】　波回风转【成公绥琵琶赋飞龙列舞赵女骈罗进如惊鹤转似回波　傅元西都赋曰奏新声理秘舞飚回风转流采成文修袖连娟长裾缤纷赴若翔龙降若頽云】　余姿　逸态【傅元却东西门行迥目流神光倾亚有余姿　刘卲赵都赋曰乃进夫中山名倡襄国伎女狄鞮妙音邯郸才舞姿絶伦之逸态实倬然而寡偶】　北里　西城【张华轻薄篇曰北里献竒舞大陵奏名歌新声殊激楚妙伎絶阳阿　陆云诗曰西城多雅舞緫章饶清弹鸣簧发丹唇朱绕素腕】　飞轻裾　纡长袖【张载鞞舞赋手运无方足不及带轻裾鸾飞漂微渝曵　左思蜀都赋纡长袖而屡舞翩僊僊而裔裔】乐賔主　谐君臣【张衡舞赋且夫九德之歌九韶之舞化如凯风泽譬时雨移风易俗】
　　【混一齐楚以祀则神只来假以飨则賔主乐胥方之于此孰者为优　夏侯湛鞞舞赋在庙则格祖考在郊则降天神纳和气于两仪兮通克谐乎君臣协至美于九成兮等太上乎睿文】　或迟或速若竦若倾【卞兰许昌宫赋兴七鞶其递奏观轻捷之翩翾或迟或速乍止乍旋　下详应声注】帝俊始　隂康敎【山海经帝俊八子始为舞　乐府杂録昔有隂康始教民舞】　宣情　尽意【阮籍乐论歌以叙志舞以宣情然后文彩照之以风雅播之以八音成之以大和　傅毅舞赋歌以尽言舞以尽意是以听其声不如察其意】　四时　五行【汉书礼乐志四时舞者孝文所作以明示天下之安和也　又云五行舞者本周舞也秦始皇更名曰五行也】　武始　咸熙【魏志明帝纪时有司奏武皇帝拨乱反正为魏太祖乐用武始之舞　又曰时有司奏文皇帝应天受命为魏髙祖乐用咸熙之舞】　云翘　白雪【魏名臣奏卢毓云汉武有云翘育命之舞以祀天地孙放楚台赋优倡献遏云之声蛾眉鼓白雪之舞】　蹈节　应【张衡七辨曵罗縠之舞衣】
　　【袅纎腰以回翔举长屣以蹈节奋缟袖之翩翻　七细飨合节雅舞应弦】　执戈　纵袖【庄子孔子穷于陈蔡之间七日不食歌鼓琴子路仡然执戈而舞　刘桢赋朱顔眻盻彩凤长歌手如回雪身如转波纵修防以终曲若奔星之赴河】　元鹤　白鸠【尚书内传奏百人之乐致元鹤之舞吴拂舞曲】　萦尘　回雪【上燕昭王事详前二　下详纵袖注】　观淮南
　　起齐赵【上见张衡舞赋　张华云妙舞起齐赵悲歌出三秦】　体如游龙　裾若飞燕【上见傅毅舞赋下见张衡舞赋】　凤翼逶迤　飞凫迅疾【袁宏赋舞回鸾以纡袖覩佳人之玉仪曵罗裾以徘徊为凤翼之逶迤　下见卞兰许昌宫赋】　迅如孤鹄翩如翔翳【边譲章华赋纵轻躯以迅起如孤鹄之失羣振华袂以逶迤若龙游之登云　孔伟七引舞蹑鼓节翩若翔翳】　巧于绛树　丽于阳阿【上魏文帝书详前一　边譲章华台赋清歌传于林谷妙舞丽于阳阿】　项伯防劒　吕持盾【史记项王留沛公饮范增召项庄请以劒舞因击沛公项庄防劒起舞项伯亦防劒起舞常以身翼蔽沛公　下吴书详二】赵女尤工　子頽不倦【任据丽人舞赋齐之美姜赵之倡女既修婉而多宜尤婵娟而工舞　左传王子頽享五大夫乐及徧舞郑伯闻之见虢叔曰寡人闻之哀乐失时咎殃必至今王子頽歌舞不倦乐祸也】　云门祀天神　咸池祭地只【周礼大司乐职云乃奏黄钟歌大吕舞云门以祀天神郑注云以黄钟之钟大吕之声为均者黄钟阳声之首大吕为之合奏之以祀天神尊之也　又云乃奏太簇歌应钟舞咸池以祭地只郑注云太簇阳声第一应钟为之合咸池大咸也】　器文　勺象【礼舞者羽籥干戚乐之器也屈伸俯仰缀兆舒疾乐之文也　下内则详一】　动容　举足【礼舞动其容也　谓将舞必先三举足以见将舞之渐也】　俯仰　低卬【晋王导补谢尚为导有胜会谓之曰闻君能作鹤鹆舞一座倾想尚便着衣帻而舞令座上击节为应俯仰有节旁若无人　杨恽书拂衣而起奋袖低卬】　值羽　执翿【诗无冬无夏值其鹭羽　又左执翿】　礼容　乐仪【周礼】　正位　列行【周礼正舞位列舞行】　闻鸡　鬭狗【刘琨闻鸡鸣而起舞　汉书平恩侯许伯入第长信少府檀长卿起舞为沐猴与狗鬬司盖寛饶劾长卿以列卿而沐猴舞失礼不敬许伯为谢良久乃解】　蹲蹲　僛僛【诗详一又曰屡舞僛僛僛僛舞貌也】　季札观　河间献【上详乐总载四汉书武帝时河间献王好儒与毛生等共采周官及诸子言乐事者以作乐记献八佾之舞与制氏不相逺也】　干戈象武　羽籥象文【礼春夏干戈万舞以象武　又曰秋冬学羽籥之舞所以象文】　干戚羽旄　缀兆节奏【礼动以干戚饰以羽旄　又曰舞者执其干戚习其俯仰屈伸容貌得庄焉行其缀兆要其节奏行列得正焉进退得齐焉】　执籥秉翟　致右宪左【诗左手执籥右手秉翟　礼宪读为轩】　白鹤曵茧　彩鸾对镜【文选白鹤飞兮茧曵绪言舞似之　若流风之回雪彩鸾之对镜】　长沙不回　舒令不转【髙祖作巴渝舞长沙王舞袖不回举上问之对曰臣地狭人微不足以回转　下陶谦详前二】　防蹁蹮　发扬蹈厉【舞貌　下详通典】　进旅退旅　五成六成【言进退齐一也下详通典】　增九功　七德【唐舞名并详前二】　飞燕　惊鸿【教坊记舞者乐之器或象惊鸿或如飞燕】　九终　八变【三礼义宗言乐九变者舞九终八变者舞八终六变者舞六终终成也】　品子　舞郎【玉海唐开元中赵愼言表古之舞者即诸侯子孙故神只降福灵光烛坛隋犹以品子为之号三舞郎愿考复古道取品子年二十以下容顔修正者令太常博士主之　唐百官志太乐令文武二舞郎一百四十人】　制图　成字【上详前二　文献通考唐髙宗武后作圣夀舞用百四十人金铜冠五色画衣舞之行列必成字凡十六变而毕有圣超千古道泰百王皇帝万年宝祚弥昌之字】　衔簪　戴竿【濳确书南齐羊侃有伎孙荆玉能反腰帖地衔得席上玉簪一时无对　又曰唐明皇时教坊有王大娘善戴竿舞头戴长竿施木山状如瀛州方丈令小儿持绛节立其上而舞中音节时刘晏以神童召见立进一絶曰楼前百戏竞争新惟有长竿妙入神谁谓绮罗畨有力犹自嫌轻更着人】　掌中　毬上【南齐书羊侃性喜音律自造采莲棹歌两曲甚有新致儛人张静婉腰围一尺六寸时人咸推能掌中舞　濳确书骨尘舞于小圆毬子上纵横腾两足不离毬上】　为夀　达欢【孔帖安乐公主出向天子再拜武攸暨与太平公主偶舞为帝寿　又曰古今名贤集古人饮酒皆以舞相属古人淳质舞以逹欢不必合度张燕公诗云醉后欢更好全胜未醉时动容皆足舞出语总成诗】　飞鸾　轻凤【濳确书宝庆二年浙东贡舞女二人飞鸾轻凤冬不纩衣夏不汗体上玉芙蓉为歌舞饰歌声若鸾凤舞态飘逸非世所有上恐风日所侵藏之金屋宝怅宫中曰宝怅香重重一双玉芙蓉】　八风　四表【孔帖唐博士祝钦明帝宴羣臣钦明自言能八风舞帝许之钦明体肥丑据地揺头睆目左右顾盼帝大笑吏部侍郎卢藏用曰是举五经埽地下详前一】　兴龙　惊鹤【唐乐志凯安舞几六变一变象兴龙参墟二变象克定关中三变象东裔賔服四变象江淮平五变象玁狁服六变象兵还振旅　濳确书成公绥琵琶赋飞龙列舞赵女骈罗进如惊鹤转似回波】　拂水　回波【杜甫诗拂水低回舞袖翻孔帖沈佺期兼修文馆直学士既侍宴诏学士等舞回波佺期为弄辞恱帝又曰崔日用骤拜兵部侍郎宴内殿酒酣起为回波舞求学士】蔚跂　轻盈【杜甫观公孙大娘弟子舞劒器壮其蔚跂问其所师曰余公孙大娘弟子也】
　　【元耶律楚材诗舞伎轻盈放眼光】　创声　造谱【白居易霓裳羽衣舞歌答微之曰曲爱霓裳未拍时由来能事皆有主杨氏创声君造谱注云开元中西京节度使杨敬述进】　垂手　反腰【上详前一　下详衔簪注】　剪花　簪笔【续文献通考宋乐舞十队四曰佳人剪牡丹衣红色生砌衣戴金凤冠剪牡丹花　山堂肆考齐永明中舞人冠帻并簪笔梁武曰笔笏盖以记事受言舞不受言何事簪笔于是去笔】　扬气　舒情【唐平列舞赋舞者所以激扬其气不乐无以调风俗不舞无以舒情志】　鸟企　鼇抃【唐平列两阶舞干羽赋或汹涌于鼇抃或翩翻于鸟企】象牛　栖凤【续文献通考元文舞器纛二制若旌幢髙七尺杠首刻象牛首下拖朱缯盖为】
　　【三重以导文舞　又曰武舞器旌二其制如纛杠首栖以凤以饰武舞】　綉窠　戏竹【教坊记圣寿乐舞衣襟皆各綉一大窠皆随其衣本色制纯缦衫下才及带若短汗衫者以笼之所以藏綉窠也舞人初出乐次皆是缦衣舞至第二叠相聚塲中即于众中从领上抽去笼衫各纳怀中观者忽见众女咸文綉炳焕莫不惊异　续文献通考明宴会乐舞仪注大乐二人执戏竹引大乐工陈列于丹陛之西】　南籥文　象箾武【左传见舞象箾南籥者疏曰南籥文舞象箾武舞】　籥师敎司干掌【周礼春官籥师掌敎国子舞羽龡籥　又曰司干掌舞器】　画鸜鹆　饰芙蓉【玉海唐鸟歌万岁乐武后造舞三人绯大袖画鸜鹆冠　又曰龙池乐元宗所作乐舞十二人冠饰芙蓉】移风俗　表贞明【平列开元字舞赋舞者所以饰情观其容或以移乎风俗察其字或】
　　【以表乎贞明】　十二牀　亿万夀【玉海宋干德中舞郎并引舞一百五十人十二案设氊牀十二为熊罴腾倚之状以承其下　合璧南蛮传舞人十六执羽翟以四为列舞南字歌圣主无为化诏字歌南诏朝天乐奉字歌海宇修文化圣字歌两露覃无外乐字歌辟土丁零塞字舞毕又舞辟四门之舞舞终皆稽首称臣又人舞亿万夀之舞】　　端凝若植　轩举自如【合璧冯定再迁太常少卿宗常诏开元霓裳羽衣舞参以云韶隶于庭定部诸工立县间端凝若植　又曰王翰张嘉贞为本州长史伟其人厚遇之翰自歌以舞屡窥嘉页神气轩举自如】　前出四表　后缀八旛【太宗李靖问对详前二】　调兼吐凤　势若将雏【唐卢肇鸜鹆舞赋听式歌而调兼吐凤观屡起而势若将雏】　鸾凤比翼　菡萏争春【又湖南观柘枝舞赋登妆台而鸾凤比翼对宝镜而菡萏争春】　春林动条　寒庭流雪【平列舞赋回身若春林之动条举袂若寒庭之流雪】　烟幕春松　风袅弱柳【见卢肇柘枝舞赋】　帽莹随蛇　裾翻庄蝶【又曰帽莹随蛇熠熠芝兰之露裾翻庄蝶翩翩猎蕙之风】　配爻于律　叶体于风【唐白行简舞中成八卦赋分其节于乾坤之位列其画于缀兆之中相彼六爻爰配数于六律侔之八体俾叶义于八风】　九变无挠　五方有序【又曰参于繇而九变无挠辩于位而五方有序】　凤转龙翥　霞骇锦新【钱众仲舞中成八卦赋赴度应节倏凤转而龙翥攅青拖紫粲霞骇而锦新】　仁丰道洽功成治定【续文献通考金熙宗皇统间定文舞曰仁丰道洽武舞曰功成治定】　征伐先武　揖让先文【玉海宋和岘言古义以揖逊得天下者先奏文舞以征伐得天下者先奏武舞】平定天下　车书防同【续文献通考明武舞曰平定天下之舞象以武功定祸乱】
　　【也文舞曰车书防同之舞象以文徳致太平也】
　　舞四
　　原凤舞【吕氏春秋帝喾命咸黒作为声歌九招六列六英有倕作为鼙鼓钟磬吹苓管壎箎鼗推钟帝喾乃令人抃或鼓鼙击钟磬吹苓展管箎因令凤鸟天翟舞之】　兽舞【尚书详一】　恒舞于宫【书伊训敢有恒舞于宫酣歌于室时谓巫风】　旄人教舞【周礼详后四裔乐】　合【礼释菜合舞】　习【月令详一】　僭舞于庭【论语孔子谓季氏八佾舞于庭是可忍也孰不可忍也僭于上也】　衣文衣【史记齐人曰孔子为政必覇则我地近我为之先并犁锄曰请沮之于是选齐国中女子好者八十人皆衣文衣而舞康乐】　使舞幕下【谷梁传定公十年齐人使优舒施舞于鲁君之幕下】　增桑林舞【庄子庖丁解牛奏刀騞然莫不中音合于桑林之舞乃中经首之防】　原衣绣衣【五经通义先王之乐各尚其德以文得之衣绣衣持羽毛而舞】　舞列【犹舞次也】　舞器【羽籥之属】　盛德【刘苍世祖祭歌议云考武德茂作盛徳之舞】昭德【又云孝文躬行节俭制昭德之舞】　延年善舞【详前二】　飞燕学舞【汉书外戚传赵飞燕属阳阿主家学歌舞成帝尝过阳阿主作乐见飞燕而恱之召入宫大幸立为婕好】掌上【汉赵飞燕体轻能为掌上舞】　对舞绳上【汉官典职以丝绳系两柱相去数丈两女倡对舞行于绳上】　将坠复举【张衡南都赋修袖缭绕而满庭罗袜蹑蹀而容与翩绵绵其若絶将坠而复举】　马上【英雄记详舞二】　东舞【魏文帝诗云齐倡发东舞秦弹响西音】丽舞【陆机七徴云新妆起艳丽舞僊僊】　殷融善舞【晋中兴书殷融为司徒饮酒善】
　　【舞终日啸咏未尝以事务萦怀】　增三起舞【江表传孙权召顾雍父子及其孙谭饮谭时为选曹尚书任颇贵重是日权饮极欢谭醉三起舞舞又不知止雍内恶之明日召诃责之曰君王以含垢为德臣下以恭谨为节汝何以三舞且不复知止虽为酒后亦由恃恩损吾家者必汝也】　递进迭举【刘劭赵都赋云邯郸才舞众美骈罗递进迭举】　云和舞　大武舞【后魏祭天奏云和之舞祭地用大武之舞】　覆焘舞【北齐所作以享天地之神】　城舞【后周武帝平齐作永安乐行列方正象城郭谓之城舞】　帝起舞【燕王忠帝始为太子而忠生宴宫中俄而太宗临幸诏宫臣曰朕始有孙欲共为乐酒酣帝起舞以属羣臣在位皆舞】　髙丽舞【杨再思为髙丽舞】　谈容娘舞【帝昵宴近臣及修文学士诏徧为伎工部尚书张锡为谈容娘舞将作大匠宗晋卿为浑脱舞左卫将军张治为黄麞舞】　按舞图【明皇杂録上与诸王按舞万岁楼下命画之谓之按舞图】大定舞【本出破阵乐以象平辽东而邉隅大定也】　圣夀舞【髙后作详舞三】　光圣舞【明皇作兼以上元圣夀之容以歌王业所兴也】　长夀舞【武后长夀年所制】　天夀舞【武后天夀年所制】　万岁舞【武太后所造是时官中飬鸟能人言常称万岁故为乐以象之舞三人绯大袖画鸜鹆冠作鸟像】　龙池舞【明皇所作舞人服五色纱云衣芙蓉冠无忧履四人执莲花以引舞一奏而五叠】　小破阵乐舞【明皇造】　师子舞【详乐部】中和舞【徳宗造舞因成八卦自叙其舞曰臣以仲春之首纪为令节听政之暇韵于歌诗象中和之容作中和之舞】　六合还淳舞【详乐部】　顺圣舞【详乐部】　承天舞【四人紫袍进德冠并铜带】　圣主回銮舞【唐大定元年天后幸京师同州刺史苏瓌进】一戎大定舞【详乐部】　神宫大乐舞【武后作】　霓裳舞【唐文宗每听乐鄙郑卫声诏奉常习开元中霓裳羽衣舞以云韶乐和之】　倾杯舞【明皇教舞马百驷分为左右部衣以文綉络金铃饰其鬛间杂以珠玉其曲谓之倾杯乐凡数十叠奋首鼓尾纵横应节又施三层板牀乘马而上抃转如飞或命壮士举榻马舞其上乐工数十环立皆衣以淡黄衫文玉带必求妙龄姿美者充之】宫垂二舞【宋太宗淳化三年御乾元殿复用宫垂二舞】　大乐舞【辽详舞一】
　　以开元礼定文武舞【金熙宗皇统间命太常议文武二舞所当先后太常议按唐宋郊庙之礼并先文后武本朝自行禘祫之礼亦然惟唐韦万石建议谓先儒相传以揖让得天下则先奏文以征伐得天下则先奏武当时虽从寻复改之乃以开元礼先文后武为定】
　　舞五
　　原诗宋南平王白纻舞曲曰僊僊徐动何盈盈玉腕俱凝若云行佳人举袖曜青蛾掺掺擢手映鲜罗状似明月泛云河体如轻风动流波　梁简文帝咏舞诗曰娇情因曲动弱步逐风吹悬钗随舞落飞袖拂鬟垂　又咏舞诗曰戚里多妖丽重娉蔑燕余逐节工新舞娇态似淩虚纳花承襵□垂翠逐珰舒扇开衫影乱巾度履行疎徒劳交甫忆自有专城居　又咏舞诗曰可怜称二八逐节似飞鸿悬胜河阳伎闇与淮南同入行看履进转面望鬟空腕动苕华玉衫随如意风上客何须起啼乌未肯终　咏独舞诗曰因羞强正钗顾影时回袂非关善留客更是娇夫壻　刘遵应令咏舞诗曰倡女多艳色入选尽华年举腕嫌衫重回腰觉态姸情绕阳春吹影逐相思履度开裙襵转匝花钿所愁余曲罢为欲在君前　王训应令咏舞诗曰新妆本絶世妙舞亦如仙倾腰逐韵管敛色听张弦袖轻风易入钗重步难前笑态千金动衣香十里传将持比飞燕定当谁可怜　杨皦咏舞诗曰红顔自燕赵妙伎迈阳阿就行齐逐倡赴节闇相和折腰送余曲敛袖待新歌嚬容生舞羽曼睇出横波虽称赵飞燕比此讵成多　庾肩吾咏舞诗曰飞凫袖始拂啼乌曲未终聊因断续唱试托徃还风　又咏舞曲诗曰歌声临画阁舞袖出芳林石城听若逺前溪应几深　刘孝仪和舞诗曰回履裾香散飘衫钏响传低钗依促管曼睇入繁弦　又和诗曰转袖随歌发顿履赴弦余度行过接手回身乍敛裾又舞就行诗曰依歌移弱步傍烛艳新妆徐来翻应节乱去反成行　何逊咏舞诗曰逐唱回纎手听曲动蛾睂日暮能留客相看讵此时　王暕咏舞诗曰从风回绮袖映日转花钿同情依促柱共影赴危弦　殷芸咏舞诗曰斜身含逺意顿足有余情方知难再得所以遂倾城　何敬容咏舞诗曰因风且不顾扬袂隐双蛾曲终情未已含睇目增波　周庾信咏舞诗曰洞房花烛明燕余双舞轻顿履随疎节低鬟逐上声步转行初进衫飘曲未成鸾回镜欲满鹤顾市应倾己曾天上学讵是世中生　陈徐陵咏舞诗曰十五属平阳因来入建章主家能敎舞城中巧画妆低鬟向绮席举袖拂花黄烛送窗边影衫传箧里香当由好留客故作舞衣长唐虞世南咏舞诗曰繁奏渌水长袖转回鸾一双俱应节还似镜中看　杨师道咏舞诗曰二八如回雪三春早花分行向烛转一种逐风斜　萧德言咏舞诗曰低身锵玉佩举袖拂罗衣对檐疑鷰起映雪似花飞增李贺拂舞歌词曰吴娥声絶天空云闲徘徊门外
　　满车马亦须生緑苔樽有乌程酒劝君千万夀全胜汉武锦楼上晓望晴寒饮花露东方白不破天光无老时丹成作蛇乘白雾千年重化玉井土从蛇作土二千载吴堤緑草年年在背有八卦称神仙邪鳞顽甲滑腥涎温庭筠舞衣曲曰藕肠纎缕抽轻春烟机漠漠娇娥
　　嚬金梭淅沥透空薄剪落鲛绡吹断云张家公子夜闻雨夜向兰堂思楚舞蝉衫麟带压愁香偷得莺黄锁金缕管含兰气娇女悲胡槽雪腕鸳鸯丝芙蓉力弱应难定杨柳风多不自持回嚬笑语西窗客星斗寥寥波脉脉不逐秦王卷象牀满楼明月梨花白　李益观石将军舞曰微月东南上戍楼琵琶起舞锦纒头更闻横笛关山逺白草胡沙西塞秋　宋孔平仲观舞诗曰宴馆簇金丝绣茵呈舞旋云鬟应节低莲步随歌转势多体不犯妙絶乃习贯含笑有余情小揖更微聁　范成大眞定舞曰紫袖当棚雪凋曾随广乐奏云韶老来未忍耆婆舞犹倚黄钟衮六么　元欧阳和李溉之舞姬脱鞋吟曰宫袍绣簇金花绮红绡翠衬双鸾尾盈盈惯服舞腰轻防云飞处香风起藕丝掣断春云松瑞莲双结并头红夭夭曲曲玉弯卷翠鳬飞去天欲輭玉阶秀茁兰笋长琼沙迸出芦芽浅徘徊困倚东风力湿砌香云坠无迹无限娇羞不自持君王唤起扶花立原赋后汉傅毅舞赋曰楚襄王既游云梦将置酒宴饮谓宋玉曰寡人欲觞羣臣何以娱之玉曰臣闻激楚结风阳阿之舞材人之穷观天下之至妙噫可进乎王曰试为寡人赋之玉曰唯唯郑女并进二八徐侍姣服极丽姁媮致态貌嫽妙以妖冶红顔晔其扬华睂防娟以增绕目流睇而横波珠翠的皪而照曜华袿飞髾而杂纎罗顾形影自整装顺微风挥若芳动朱唇纡清扬亢音髙歌为乐之方其始兴也若俯若仰若来若徃雍容惆怅不可为象罗衣从风长袖交横骆驿飞散飒遝合并绰约闲靡机迅体轻于是合场递进案次而俟埒材角妙夸容乃理轶态横出瑰姿谲起回身还入迫于急节纡形赴逺漼似摧折纎縠蛾飞纷猋若絶体如游龙袖如素蜺迁延微笑退复次列观者称丽莫不怡恱张衡舞赋曰昔客有观舞于淮南者美而赋之曰音乐陈兮防酒施撃灵鼓兮吹参差叛衍兮漫陆离于是饮者皆醉日亦既昃美人兴而将舞乃修容而改袭服罗縠之杂错申绸缪以自饰拊者啾其齐列盘鼔焕以骈罗抗修袖以翳面兮展清声而长歌歌曰惊雄逝兮孤雌翔临归风兮思故乡搦纎腰而互折嬛倾倚兮低昂增芙蓉之红花兮光的皪以发扬腾嫭目以顾盼眸烂烂以流光连翩骆驿乍续乍絶裾似飞燕袖如回雪于是粉黛施兮玉质粲珠簪挺兮缁髪乱然后整笄揽髪被纎垂萦同服骈奏合体齐声进退无差若影追形梁简文帝舞赋曰酌蒲桃坐柘观命妙舞徴清弹丱
　　髪初笄参差俱集信身轻而钗重亦腰羸而带急响玉砌而迟前度金扉而斜入似断霞之照彩若飞鸾之相及既相看而绵视亦含姿而俱立于是徐鸣娇节薄动轻金奏巴渝之丽曲唱碣石之清音扇才移而动步鞞轻宣而遂吟尔乃优游容与顾盼徘徊强纡顔而未笑乍杂怨而成猜或低昂而失侣乃归飞而相附或前异而始同乍初离而后赴不迟不疾若轻若重盼鼓微吟回巾自拥髪乱难持簪低易捧牵情恃恩懐娇妬宠陈顾野王舞影赋曰燿金波兮绣户列银烛兮兰房出妙舞于仙殿唱雅韵于清商顿珠履于琼簟影娇态于雕梁图长袖于粉壁写纎腰于华堂萦纡双转芬馥一房只鸾于合镜似双鸳之共翔愁冬宵之尚短欣此乐之方长　谢偃观舞赋曰罗荐周设黼帐髙舒雾凝珠网风清玉除烟浮晖于缇幕烛笼光于绮疏尔乃咀清哇扬激徴金石奏丝桐理竒调间发新声互起促宴洽而忘疲欢情畅而未已于是燕余齐列绛树分行曵绡裾兮拖瑶佩簪羽钗兮珥鸣珰擢纎腰之孤立若卷旌之未扬纡移袂而将举似惊鸿之欲翔退不失伦进不逾曲流而不滞急而不促弦无差袖声必应足香散飞巾光流转玉若乃巴姬并进郑女俱前对席齐举分庭共旋乍差池以燕接又防沓而凫连止有余态动无遗妍似两艳之同发双花之偶然进止合度俯仰如一节缓则顾迟唱逺则回疾殊姿异制不可殚悉若夫金翠的皪缃绮参差方趋应矩圆步中规飞雪落頽云垂舒飞霞曵清汉屈若垂栁萦华池既而曲变终雅奏阕清角止流商絶顿华履以自持整文袿而竚节始绰约而回步乃迁延而就列　增唐平列舞赋曰燕姬抚琴秦女吹笙楚妃歌防露之曲陈后唱结风之声则有楚媛巴儿齐童郑女蹑淩波之缓步曵飞蝉之薄缕掩长袖以徐吟顿纎腰而起舞低凤鬟于绮席听鸾歌于促柱烛若芙蕖折波而涌出婉若鸿鹄淩云而欲举其为体也似流风回雪而相应其为势也似野鹤山鸡而对镜总众丽以为资集羣眸而动咏观其蹑影赴节体若摧折将欲来而不进既似去而复辍乃其指顾彷徨神气激昂作之者不知其所观之者恍若有亡又开元字舞赋曰雷转风旋应鼍鼓以赴节鸾回鹤
　　举循鸟迹以成文周瑜之顾不作苍颉之字爰分竦万方之壮观邈千古之未闻其渐也左之右之以引以翼整神容而裔裔被威仪而抑抑烟霏桃李对玉顔而共春日照晴霓间罗衣而一色雾縠从风宛若惊鸿匿迹于徃来之际更衣于倏忽之中始纡朱而曵紫旋布緑而攅红傅仲之词徒欲歌其俯仰离娄之目曾未识其变通懿夫乍续乍絶将超复发启皓齿以吟风腾星眸而吐月揺动赴度或乱止以成行指顾应声乃徐行而顺节　又两阶舞干羽赋曰日丽黄道帝临丹墀鼓灵鼍兮旂翠凤登舞童而诏乐师两阶俨然而八佾舞之顾步而动兮成文在兹肃穆壮成舒迟静谧周旋乎东向西向行列乎左墄右墄然后叶顺气继和声骛精而白日重贯造物而鸿炉再成　张存则舞中成八卦赋曰体利贞而疾徐有度法行健而循环不穷数行而刚柔匪杂缀短而明德将融初配六以回旋状马行于北及变三而成列知龙化其中信乾坤之简易应金石之变通于是步日而前因风而举乗飘飏而婆娑杂沓映照烛而长短合序既顺之而不却亦明之而有所则离巽之不差岂进退之无旅则有应水之理象木之规叠若奔溜散如繁丝五色相宣谓神初负八音咸奏知灵凤来仪震也坎也何斯违斯既以恱随企其遵令象山而乍结乍凝依泽而若游若泳状巍巍之徳仰之弥髙节荡荡之音于斯为盛是知艮兊之为美故必随而不竞是故圣人穷乐之变作舞惟新惟知来而藏徃故有要而有伦非干戚之前设若钧天之所陈至若卿云共临瑞日同霁乍离乍合若翔若滞随方辩色非前代之旧章应节成文实我唐之新制　卢肇湖南观双柘枝舞赋曰佳人乃整金蝉玉燕袭舞衫突舞弁珠彩荧煌钤光转外宝带以连玉中丹裾而叠蒨则有鞶鉴逶迤琼瑰四垂鞾瑞锦以云匝袍蹙金而雁欹将翺将翔惟鸳惟鸯稍随缓节步出东厢始再拜以离立俄侧身而相望突如其来翼尔而进每当节而必改乍惨舒而复振惊顾兮若严进退兮若愼或迎兮如流即避兮如恡傍睨兮如慵俛视兮如引缥缈兮翔风婉转兮游龙相迩兮如借相逺兮如谢忽抗足而相跐复和容而若谢势虽窘于趋速态终守乎闲暇轻攅翠娥稍拂香汗蹔尔安逸复骋陵乱抽轧轧于蕙心耀纎纎之玉腕踌躇旷望若恋虞以南驰俯偻回旋非为刘而左袒拾华衽以双举露轻裾之一半花灼灼鼓逢逢来复来兮飞燕去复去兮惊鸿善睐睢盱偃师之招周妓轻躯动荡蔡姬之詟齐公既多妙以多能亦再羞而再顾鼓絶而曲既终倏云朝而雨暮　又鸜鹆舞赋曰谢尚以小节不拘曲艺可俯顾狎鸳鸯之侣因为鸜鹆之舞伊昔王导延为上賔陪谒者譲登之处遇羣贤式燕之晨导曰久慕德音众皆倾想公乃正色洋洋若欲飞翔避席俯伛抠衣颉颃宛修襟而乍疑雌伏赴繁节而忽若鹰由是见多能之妙出万舞之傍若乃三叹未终五音铿作颔若燕而蹙顿德如毛而矍铄众客振衣而跂望满堂击节而称乐且喤喤之奏未终而泄泄之容自若　钱起千秋节勤政楼下观舞马赋曰陈金石俨簪裾广塲天近彩仗晴初有騢有驈有驔有鱼云聚日下花明露余忽兮龙踞愕尔鸿翻顿缨而电落朱鬛骧首而星流白顚动容合雅度曲遗妍尽庶能于意外期一顾于君前













　　御定渊鉴函卷一百八十六
　　钦定四库全书
　　御定渊鉴函卷一百八十七
　　乐部四【女乐　淫乐　倡乐杂戏　四裔乐】
　　女乐
　　增诗曰窈窕淑女钟鼓乐之【隋髙祖尝谓羣臣曰自古天子有女乐乎杨素以莫知所出遂言无房晖逺进曰臣闻窈窕淑女钟鼔乐之此即王者房中之乐着于雅颂不得言无髙祖大恱】新罗传贞观五年献女乐二太宗曰比林邑献鹦防
　　言思乡乞还况于人乎付使者归之　韩子曰晋献公欲伐虢乃遗之屈产之乘垂棘之璧女乐二八以荧其心乱其政　唐六典曰五品已上女乐不得过三人教坊记曰伎女入宜春院谓之内人亦曰前头人常在上前也　又曰楼下戏出队宜春院人少即以云韶添之云韶谓之宫人盖贱也非直美恶貌殊佩裾居然易辨内人带鱼宫人则否平人女以容色入内者教习琵琶三弦箜篌筝等谓搊弹家　宋俞琰席上腐谈曰向见官妓舞柘枝戴一红物体长而头尖俨如角形
　　想即是今之罟姑也琐碎録云柘枝舞本北魏拓拔之名易拓为柘易拔为枝　续文献通考曰辽圣宗统和间髙丽进妓乐却之　又曰元立教坊司掌天下妓乐有驾前承应
　　女乐二
　　原齐归　郑赂【论语齐人归女乐季桓子受之三日不朝孔子行　左传郑人赂晋侯以女乐二八晋侯以乐之半赐魏绛】　吹笛　造歌【上见下笛二　楚辞肴羞未通女乐罗陈钟按鼔造新歌】　东舞　南歌【上见上舞四　张衡南都赋坐南歌兮起郑舞白鹤飞兮萌曵绪】赵舞　燕歌【张华上已篇妙舞起齐赵悲歌出三秦魏文帝燕歌行别日何易会日难山】
　　【川悠逺浮漫漫鬰陶思君未敢言寄声浮云徃不还】　清歌　妙舞【晋夏统别传曰统从父家女巫章丹陈珠二人妍姿洽媚清歌妙舞状若飞仙】　遗戎王　奏铜雀【墨子秦缪公之时戎强缪公遗之女乐二八戎王大喜数饮宴日夜不休左右有言秦防至者因弯弓而射之秦防果至戎王醉而卧于尊下卒生缚之　下见上吊四】　列马融　赐夏侯【后汉马融常坐髙堂施绛帐前授生徒后列女乐　夏侯惇从征孙权还赐妓乐名倡】　东山妓　西巴唱【郭子云谢公在东山畜妓每游山常以妓乐相随简文曰安石必出与人同乐亦不得不与人同忧　张华轻薄篇美女兴齐赵妍唱出西巴一顾城国倾千金宁足多】　蔡谟去　杨阜出【世説王导作女伎蔡谟在坐不悦而去导知之亦不止　魏志杨阜为武都太守会马超来防曹洪御之超退洪置酒大会令女伎着罗縠衣蹋鼔一座皆笑杨阜厉声责洪曰男女有别云云遂奋衣出洪立罢女乐请阜还一座肃然惮之】　襄国伎女　碧玉名倡【刘劭赵都赋中山名倡襄国妓女　乐府歌名倡刘碧玉】　张禹丝竹　石崇金翠【张禹奢淫后堂理丝竹石崇后房数百皆曵纨绣珥金翠丝竹尽时之妙】　田蚡后房　司马伎堂【汉田蚡前堂罗钟鼔立曲防后房妇女以百数　俗説司马郎君时贵好作伎堂然香烟熏之屋为之黑】　秦穆遗戎而由余去　齐人归鲁而孔子行　增抛毬　执扇【续文献通考宋女弟子队凡一百五十三　其三曰抛毬乐队衣四色绣罗寛衫系银带捧绣毬　元史夀星队第九队妇女三十人冠玉女冠翠花钿服黄销金寛袖衣加云肩霞绶玉佩各执防毛日月扇舞】　清怨　搊弹【文献通考唐宣宗音律特妙每将锡宴必裁新曲俾禁中女伶衣珠翠缇绣分行列队连袂而歌其声清怨不人间　下教坊记详一】　带鱼　赏卵【上教坊记详一　孔帖郭元振落梅妆阁有婢数十人客至则拖鸳鸯缬裙供一曲终则赏糖鸡卵明其声也宴罢防九和握香】　紫云　仙鵞【宋洪遂侍儿小名録崔紫云兵部李尚书乐妓李公尹东洛时家妓盛列诸府有宴台官不与杜牧时为分司御史遇公有宴故留南行一位待之为访诸妓倂归北行三重而坐宴将醉牧轻而来连饮三觥顾北行回顾主人曰尝闻有能篇咏紫云者今日方知名不虚得倘垂一惠无以加焉诸妓皆回头掩笑杜作诗曰华堂今日绮筵开谁唤分司御史来忽发狂言惊满座两行红粉一时回遂升车亸鞚而归李公寻以紫云赠之　又曰唐监察御史清河张佶侍儿仙鵞能歌舞解书翰佶常出使以仙鵞充使典】　内人长入【上详一　教坊记诸家散乐以常在至尊左右为长入】　贾曾谏　昭逹设【孔帖贾曾为太子舍人太子数遣使采女乐就率更寺隶习曾谏止　陈书章昭达每饮会必盛设女伎音律姿态并一时之妙虽临敌弗之废也】　献八人　赐二部【孔帖韩全义其子献女乐八人帝不纳曰我方以俭治天下恶用是为　又曰河间元王孝恭赐女乐二部后房歌舞伎百余】　前头人　女弟子【上教坊记详一　文献通考宋有女弟子队】　右善歌　左工舞【教坊记西京右教坊在光宅坊左教坊在延政坊右多善歌左多工舞盖相因习】　宜春院彩云仙【上详一　文献通考宋女弟子队第九队曰彩云仙队】　开元献　统
　　和进【玉海唐古勒敦传开元中王吉哩帕尔献女乐　下辽圣宗详前一】　逺望云　近视雪【晋夏统别传西施之孙郑袖之子携手交舞流盼颉颃赴急而折倒应缓节以相羊逺望而云近视而雪舒红顔而微笑启朱唇而扬声】　遥集愿赐　杨素无言【上详见笛二　下详前一】　贞元遣归　乾道不用【上详一　文献通考宋乾道后不置教坊】　玉堂毕奏　髙阁罗陈【筼谷笔谈元姚燧为承防一日玉堂宴集声伎毕奏有眞眞者操南音公疑而问之泣对曰妾建宁人西山之苖裔也父司筦库于济宁坐盗用官财卖妾以偿遂流落倡家公悯之遣使白丞相三宝努为落籍且谓翰林属官王棣曰汝无妻以此女配汝吾即其父也赀妆皆出于公棣后官至翰林待制　邺中记石虎大会礼乐既陈于阁上作女妓数百衣皆络以珠玑】　乐则备于伶人　礼可嫔于君子　二肆未陈于缩霤　一部且列于西房【并唐李仲云四品女乐判】
　　女乐三
　　原诗宋孝武帝夜听妓诗曰寒夜起声管促席引灵寄深心属悲弦逺情逐流吹劳衿凭若辰谁谓懐忘易梁简文帝听夜妓诗曰合欢蠲忿叶萱草忘忧条何如明月夜流风拂舞腰朱唇随吹尽玉钏逐弦摇留宾惜残弄负态动余娇　元帝春夜看妓诗曰蛾月渐成光燕姬戏小堂胡舞开春阁铃盘出步廊起龙调节奏却凤防笙簧树交临舞席荷生夹妓航竹密无分影花疎有异香举杯聊转笑【一作促杯特笑语】欢兹乐未央　又和林下作妓应令诗曰日斜下北阁髙宴出南荣歌清随涧响舞影向池生轻花乱粉色风篠杂弦声独念阳台下愿待洛川笙　昭明太子林下作妓诗曰炎光向夕敛徙宴临前池泉将影相得花与面相宜箎声如鸟哢舞袖写风枝欢乐不知醉千秋长若斯　何逊咏妓诗曰管随罗荐合惊雪袖迟逐唱回纎手听曲动蛾睂凝情眄堕珥微睇记含辞日暮留佳客相看爱此时　沈约乐将殚恩未已应诏诗曰凄锵笙管遒参差舞行乱轻肩既屡举长巾亦徐换云垂宝花轻妆染微汗羣臣醉又饱圣恩犹未半　刘孝绰同武陵王看妓诗曰燕姬奏妙舞郑女发清歌回羞出曼脸送态表嚬蛾宁殊遇行雨讵减见淩波想君愁日落应羡鲁阳戈　后梁沈君攸待夜出妓诗曰帘间月色度烛定妓成行回身钏玉动顿履佩珠鸣低衫拂鬟影举扇起歌声匣中曲犹奏掌上体应轻　陈李元操詶萧侍中春园听妓诗曰微雨散芳菲中园照落晖红树揺歌扇緑珠飘舞衣繁弦调对酒杂引动思归愁人当此夕羞见落花飞陈子良赋得妓诗曰金谷多欢宴嘉丽尽芳菲流云
　　席上转回雪掌中飞明月临歌扇行云接舞衣何必桃将李别有代春晖　刘删侯司空第山园咏妓诗曰石家金谷妓妆罢出兰闺看花争欲笑闻瑟似能啼山边歌落日池上舞前溪将人当桃李无处不成蹊　隂铿侯司空第山园咏妓诗曰佳人徧绮席妙曲动鹍弦楼似阳台上池如洛水边莺啼歌扇后花落舞衫前翠栁将斜日俱照晩妆鲜　萧琳隔壁听妓诗曰徒闻弦管切不见舞腰回唯有歌梁共尘飞一半来　隋卢思道夜闻邻妓诗曰娼楼对三道吹台临九重笙随山上鹤笛奏水中龙怨歌声易断妙舞态难逢谁能暂留客解佩一相从　执恭和平凉公观赵郡王妓诗曰小堂罗荐陈妙妓命燕秦蛾睂疑假黛红脸自含春合舞俱回雪分歌共落尘齐竽不可厠空愿上龙津　江总和衡阳殿下髙楼看妓诗曰起楼侵碧汉初日照红妆弦心艳卓女曲误动周郎并歌时转黛息舞暂分香挂缨银烛下莫笑玉钗长　虞茂衡阳王斋阁奏妓诗曰金沟低御道玉管正吟风拾翠天津上回鸾鸟路中镜前看月近歌处觉尘空今宵织女见言是望仙宫　释法宣和赵郡王观妓应教诗曰桂山留上客兰室命婬妖城中画睂黛宫内束纎腰舞袖风前举歌声扇后骄周郎不相顾今日管弦调　北周庾信看妓诗曰緑珠歌扇薄飞燕舞衫长琴曲随流水箫声逐凤凰细缕纒钟格圆花钉鼓牀悬知曲不误无事顾周郎　又看妓诗曰长思浣纱石空忆捣衣砧临卬若有便为説解琴心北齐萧放冬夜对妓诗曰佳丽尽时年合瞑不能眠
　　银龙衔烛烬金凤起炉烟吹箎先弄曲调筝更撮弦歌还团扇后舞出妓行前絶代终难及谁复数神仙　唐王勣咏妓诗曰妖姬饰靓妆窈窕出兰房日照当轩影风吹满路香早时歌扇薄今日舞衫长不应令曲误持此试周郎　增唐卢照邻益州城西观妓诗曰落日明歌席行云逐舞人江前飞暮雨梁上下轻尘冶服看疑画妆台望似春髙车勿遽返长袖欲相亲　又辛法司宅观妓曰南国佳人至北堂罗荐开长裠随凤管促柱送鸾杯云光身后落雪态掌中回到愁金谷晩不怪玉山颓　张谔观妓咏和舞诗曰半额画双蛾盈盈烛下歌玉杯寒意少金屋夜情多香艳王分帖裙娇勅赐罗平阳莫相妬唤出不如他　万楚五日观妓诗曰西施谩道浣春纱碧玉今时鬭丽华睂黛夺将萱草色红裙妬杀石榴花新歌一曲令人艳醉舞双眸敛斜谁道五丝能续命却令今日死君家　李白在水军宴韦司马楼船观妓诗曰揺曵帆在空清流顺归风诗因鼓吹发酒为劒歌雄对舞青楼妓双鬟白玉童行云且莫去留醉楚王宫　又邯郸南亭观妓诗曰歌妓燕赵儿魏姝弄鸣丝粉艳烁月彩舞衫拂花枝把酒顾美人请歌邯郸词清筝何缭绕度曲緑云垂平原君安在科斗生古池座客三千人于今知有谁我辈不作乐但为后代悲　又携妓登梁王栖霞山盖氏桃园中诗曰碧草已满地柳与梅争春谢公自有东山妓金屏笑坐如花人今日非昨日明日还复来白髪对緑酒强歌心自摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园中又出妓金陵子呈卢六诗曰安石东山三十春傲然
　　携妓出风尘楼中见我金陵子何似阳台云雨人　又曰南国新丰酒东山小妓歌对君君不乐花月奈愁何常非月咏谈容娘诗曰举手整花钿翻身舞锦筵马
　　围行处匝人簇看塲圆歌索齐声和情教细语传不知心大小容得许多怜　崔颢岐王席观妓诗曰二月春来半王家日渐长柳垂金屋暖花发玉楼香拂匣先临镜调笙更炙簧长将歌舞态只拟奉君王　刘长卿陪辛大夫西亭宴观妓诗曰歌舞怜迟日旌麾映早春莺窥陇西将花对洛阳人醉罢知何事恩深恋此身任他行雨去归路裛轻尘　张谓扬州雨中张十七宅观妓诗曰夜色带春烟灯花拂更然残妆添石黛艳舞落金钿掩笑频欹扇迎歌乍动弦不知巫峡雨何事海西边张祜周贠外出双舞柘枝妓诗曰画鼓拖环锦臂攘
　　小娥双换舞衣裳金丝簇雾红衫薄银蔓垂花紫带长鸾影乍回头并举凤声初歇翅齐张一时折腕招残拍斜敛轻身拜玉郎　元袁易戏调月心诗曰扣门载酒可容来懐抱相看得好开只恐彭宣惊女乐后堂丝竹一时回
　　增赋唐吕温齐人归女乐赋曰齐人归鲁倾城八人瑰艳絶代绮罗娇春洞横波于慢脸回流风于嫋身盖以仲尼定礼乐制君臣故遏云与回雪实内图而外亲鲁君臣果不端操迷不先觉于是考雷鼓黕云幄结齐鲁之欢受郑卫之乐
　　淫乐一
　　增乐记曰宋音燕女溺志卫音趋数烦志齐音傲僻骄志郑音好滥淫志此四者皆淫于色而害于德是以祭祀不用也　左传曰烦手淫声慆堙心耳乃忘和平谓之郑声　五经通义曰郑国有溱洧之水男女会聚讴歌相感今郑诗二十一篇说妇人者十九故郑声淫也国语曰平公既作新声【新声师防所听者也】师旷曰公室其将
　　卑乎君之萌兆衰矣　淮南子曰扬郑衞之浩乐结激楚之遗风此齐人之所以淫佚流湎也　唐俗部乐二十八调七宫七商七角七羽皆从浊至清迭更其声下则益浊上则益清慢者过节急者流荡　宋中兴四朝乐志叙曰国朝初置教坊得江南乐已汰其坐部不用承平因旧典创新声转加流丽政和间诏以大晟乐颁之教坊乐府奏言乐之诸宫调多不正皆俚俗所传及命刘昺辑燕乐新书亦惟以八十四调为宗非复雅音而曲燕眤狎至有援君臣相恱之说以借口者末俗渐靡之弊愈不容言矣　续文献通考宋元以来教坊之乐有院本有杂剧有爨弄有女舞淫声竒器备矣
　　淫乐二
　　原好俗　听新【孟子庄暴见齐王曰寡人非能好先王之乐直好世俗之乐耳　礼记魏文侯曰听郑卫之音则不知倦详乐总载】　乱雅　害德【论语恶郑声之乱雅乐　下乐记详前一】郑淫　宋溺【上五经通义详一　下详一】　楚巫　齐傲【吕氏春秋楚之】
　　【哀也作为巫音髙诱注曰男曰觋女曰巫　下详一】　流郑　激楚【桓谭新论夫不剪之屋不如阿房之宫不琢之椽不如磨砻之桷酒不如苍梧之醇椌揭不如流郑之乐　下淮南子详一】　桑间　北里【礼桑间濮上亡国之音也　古艳曲有北里靡靡激楚结风之曲】　正容骋伎【崔琦七蠲伎人正容就列从行三声二变激楚溢商　张衡西京赋秘舞更奏妙材骋伎妖蛊艳夫夏姬美声畅于虞氏始徐进而羸形似不任乎罗绮嚼清商而却转增婵姢以跐豸】　声淫则放乐胜则流【乐之失奢声淫则放又放郑声　乐记流放也】　书称罔淫　礼
　　云无赦【书罔淫于乐　礼作淫声以疑众杀无赦】　闻既异于在齐　声宜从于放郑　奸声乱色不留聪明　淫乐慝礼不接心术　魏侯之听郑声恱而无倦　桓子之受齐乐荒而不明　增吴趋　楚舞【宋畧周道衰微失其序次先之以怨怒后之以哀思獶杂子女荡恱淫心充庭广奏则以鱼龙靡曼为瓌玮会同享观则以吴趋楚舞为妖妍】　污惑　妖妍【唐元结箧中集序与歌儿舞女生污惑之声于私室　下详楚舞注】　至音　邪郑【吕氏春秋楚之衰也作为至音髙诱注曰男曰鸡女曰至　宋书元徽五年太乐邪郑共千有余人】　按舞借襦【续文献通考元顺帝选宫女一十六人按舞名天魔舞　孔帖唐孙伏伽言近太常假民裾五百称以衣妓工待武游戏臣以为非诒子孙之谋】　咸萃　在奏【隋书隋文帝时括天下周齐梁陈乐家子弟皆为乐户是后异伎淫声咸萃乐府皆置博士弟子　唐韦述加笾议韶濩可息而箜篌笙笛皆在奏矣或兴于近代或出于蕃裔入耳之娱则本无象】　王曾对　廷珪戒【文献通考宋仁宗尝问辅臣以今古乐之异同王曽对曰古乐用于天地宗庙社稷山川神今乐不然徒娱人耳目荡人心志　又曰唐元宗选乐工数百人自教法曲于棃园谓之皇帝棃园弟子又教宫女使习之伎女置宜春院给赐其家礼部侍郎张廷珪上疏深以郑声为戒】　贞元增　承安减【续文献通考金贞元中增置教坊人数　又承安中减教坊长行五十人渤海教坊长行三十人】　教坊二千　棃园三百【陈氏乐书唐全盛时内外教坊近及二千员棃园三百员】　玩心储神　连日抵暮【宋胡致堂曰唐宗置教坊盛选宫女以实之玩心储神　文献通考唐宣宗裁新曲数十徃徃流传民间锡宴宰辅百辟至于连日抵暮是不知诗人在宗载考之意也】　闻鸡制曲　获鵞奏乐【又曰宋太宗时殿前都虞候崔翰常侍大宴闻鸡唱因问伶官蔚茂多曰此可被管乎茂多因依其声制曲曰鸡叫子续文献通考辽春飞放杏埚皇帝射获头鵞荐庙宴饮乐工数十余人执小乐器侑酒】　俚俗所传　哀声为伪【上详一　续文献通考唐裴耀卿守宣州燕饮歌南陔六诗听者感泣盖借俗乐哀声以为伪尔】　非复雅音　更为艳词【上详一　续文献通考大抵俗部诸曲悉源于雅乐后失其传而更为妖声艳词耳】　异曲新声　匪韶匪夏【孔帖唐武平一上书异曲新声哀思淫溺　又曰孙伏伽上言今散伎者匪韶匪夏请并废之以复雅正】　均调间防乐之声　音器袭兹之陋【陈氏乐书】
　　倡优一
　　增史记曰秦昭王临朝叹息应侯进曰臣闻主忧臣辱主辱臣死今王中朝而忧臣敢请其罪王曰吾闻楚之铁劒利而倡优拙夫铁劒利则士勇倡优拙则思虑逺夫以逺思虑而御勇士恐楚国之图秦也　春秋元命苞曰翼星主南宫之羽仪文物声明之所丰茂为天倡先王以宾于四门而列天庭之卫主俳倡近太微而尊文献通考曰唐宗以太常礼乐之司不应典倡优
　　杂伎乃更置左右教坊以教俗乐　陈氏乐书曰宋朝优伶常舞大曲惟一工独进但以手袖为容蹋足为节其妙串者虽风旋鸟骞不逾其速矣　续文献通考曰辽之散乐俳优歌舞杂进徃徃有汉乐府之遗声因晋天福三年遣刘煦以伶官来归遂有此乐　金熙宗皇统中宰臣奏自古并无伶人赴朝参之例所有教坊人贠宜听候宣唤不合同百僚赴起居从之
　　倡优二
　　原翼主　鱓先【上春秋元命苞详一下见上乐总二】　鲁幕　秦帷【谷梁传定公十一年夹谷会齐人使优施舞于鲁君之幕下孔子曰笑君者罪当死使司马行法焉　刘向説苑秦始皇既兼天下兴骊山之役锢三泉之底关中建离宫四百所皆有钟磬帷帐妇人优倡】　歌容舞态【汉书哀有哭踊之节乐有歌舞之容正人足以副其成邪人足以防其失　边让章华赋舞无常态鼓无定节寻声响应修短靡跌】　倡着假面　士观释甲【汉哀帝诏冬至夏至置酒陈前殿房中不应经法常从象倡三十人常从象四人皆郑声可罢注象译人也若今戏假师子着假面也陈氏鲍氏之圉人为优士皆释甲饮酒且观优至鱼里】　名倡秘舞　材童妙妓【王粲七释邯郸材女三齐巧士名倡秘舞承闲并理傅元西都赋乃有材童妙妓都卢迅足縁修竿而上下形既变而景属忽垂身而倒絶若将堕而复续】　笑言合道　应节有方【史记优防者秦倡侏儒也善为笑言然合于大道秦始皇时置酒而天雨陛楯皆沾寒优防见而哀之谓之曰汝欲休乎陛楯者皆曰幸甚优防曰我即呼汝汝疾应曰诺居有顷殿上上寿呼万岁优防临槛大呼曰陛楯郎郎曰诺优防曰汝虽长何益幸两立我虽短也幸休居于是始皇使陛楯者得半相代始皇尝议欲大苑囿东至函谷关西至雍陈仓优防曰善多纵禽兽于其中寇从东方来令麋鹿触之足矣始皇以故辍之二世立又欲漆其城优防曰善主上虽无言臣固将请之漆城虽于百姓愁费然佳哉漆城荡荡冦来不能上即欲就之易为漆耳顾难为防室于是二世笑之以其故止　崔琦七蠲小语大笑应节有方众戏并进耀目绕梁】　增参军　假妇【文献通考后汉馆陶令石聘有赃犯和帝惜其材免罪每遇宴乐即令衣白夹衫命优伶弄辱之谓之参军所以诚也　又曰唐大中以来孙干饭刘璃瓶郭外春孙有态善为此戏僖宗幸蜀时戏中有刘眞者尤能之后随车驾入都籍于教坊】　谐臣　顐官【唐元结时议谐臣顐官怡愉天顔一作谐臣戏官】　崖公　蚬□【教坊记诸家散乐呼天子为崖公以欢喜为蚬□】尉长安　授长史【孔帖唐李栖筠华原尉侯莫陈怤以优补长安尉当参台栖筠物色】
　　【其劳怤色动不能对乃自言为徐浩杜济薛邕所引非眞优也　又曰乐工尉迟璋授光州长史窦洵封还诏书】　禁戏帝王　不令参谒【续文献通考金章宗明昌中禁伶人不得以厯代帝王为戏及称万岁者以不应为罪　下详前一】　标弄百端　诙谐千言【教坊记黄繙绰见两院人有肥大年长者即呼为屈突干阿姑随名之标弄百端　孔帖陆羽为优人作诙谐数千言】
　　倡优三
　　增狎优【左传宋华弱与乐辔少相狎长相优又相谤也注优调戏也】　优倡起【管子奸人在上贤者不进则侏儒优倡起而议国事】　原侏儒戏前【家语鲁定公与齐侯会于夹谷孔子摄相事奏宫中之乐俳优侏儒戏于前孔子趋进厯阶而上不尽一等曰匹夫荧惑诸侯者罪应诛于是斩侏儒手足异处齐侯惧有慙色】　俳优在前【説苑雍门周説孟尝君曰今君俳优在前謟谀侍侧】秦王累千【又云秦皇帝妇女连百倡优累千】　增衞君贵优【贾谊曰衞君贵】
　　【优而轻大臣羣臣或谏则面而叱之】　原安陵五千【汉书孝惠帝葬安陵徙关东倡优五千以为陵户】　自悔倡【汉书枚臯自言为赋不如相如又言为赋乃俳见视如倡自悔倡也】本以倡进【又云汉武帝李夫人本以倡进】　幸倡【又云幸倡郭舍人滑稽不穷】
　　常从前殿【汉哀帝诏详前假面注】　倡优在侧【曹瞒传太祖为人佻易无威重好音乐倡优在侧常以日逹夕被服轻绡身自佩小鞶囊以盛手巾细物时或冠帢帽以见宾客每与人谈论戏弄言诵尽无所隐及欢恱大笑至以头没杯中案中肴饍皆沾洿巾帻其轻易如此】　着罗縠【魏志曹洪令女倡着罗縠之衣】　陈于璿房【陆机七征施笋簴式丝竹名倡陈于璿房递响薄乎华屋】名倡材舞【傅元朝会赋乃有海西名倡齐束材舞手无废音足不徒跗】　燕倡越
　　舞【袁淮招公子燕倡越舞齐商歌五色纷华曵绮罗】　着单衣【赵书石勒参军周延为馆陶令断官绢数百疋下狱以八议宥之后每大会使俳优着介帻黄绢单衣优问延何官在我辈中曰我本为馆陶令故入汝辈中以为笑】　增诸王多习【孔帖唐咸通中诸王多习音声优倡】　大堤倡【韩愈诗曰花艳大堤倡】　减罢伶官【五代史唐明宗自初即位减罢伶官】　酒家倡【又曰史肇妻本酒家倡】　间以俳优【陈氏乐书宋大宴禁坊进二种舞方半则工伎止立间以俳优】　宴羣臣国使官【续文献通考辽太宗天显中正月宴羣臣国使官俳优角觝为戏】　阿丑诙谐【明貂珰史鉴中官阿丑善诙谐于上前作院本颇有东方朔谲谏之风汪直用事势倾中外一日丑作醉人酒一人佯曰某官至如故又曰驾至亦如故又曰汪太监来矣醉者惊廹帖然旁一人曰驾至不惧而惧汪太监何也曰吾知有汪太监不知有天子时王钺陈钺媚直丑复作直持双斧趋跄而行或问故荅曰吾将兵惟仗此两钺耳问钺何名曰王钺陈钺也上微哂焉】
　　倡优四
　　增诗元范梈侏儒行曰君不见东方朔长九尺余不如侏儒长三尺朝奉一囊钱夕竟饱死复何益死者不可作饥者食有余堂堂之躯天所命生之短者续则悲嗟乎世之人羡彼侏儒复何为
　　杂戏一
</div>
    <div class="pagination">
<a href="御定渊鉴类函_page131.html">上一页</a><span>...</span><a href="御定渊鉴类函_page127.html">127</a><a href="御定渊鉴类函_page128.html">128</a><a href="御定渊鉴类函_page129.html">129</a><a href="御定渊鉴类函_page130.html">130</a><a href="御定渊鉴类函_page131.html">131</a><span class="current-page">132</span><a href="御定渊鉴类函_page133.html">133</a><a href="御定渊鉴类函_page134.html">134</a><a href="御定渊鉴类函_page135.html">135</a><a href="御定渊鉴类函_page136.html">136</a><a href="御定渊鉴类函_page137.html">137</a><span>...</span><a href="御定渊鉴类函_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
