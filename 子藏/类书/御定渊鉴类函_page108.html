<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 108 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 108 页/共 320 页</h1>
    <div class="content"><子部,类书类,御定渊鉴类函>
　　钦定四库全书
　　御定渊鉴函卷一百四十
　　政术部十九【荐举】
　　荐举一
　　原初学记曰大戴礼曰古者诸侯贡士一适谓之好徳再适谓之贤贤三适谓之有功乃加九锡不贡士一则黜爵再则黜地三则黜爵地毕矣【爵地俱削尽也】　白虎通曰诸侯所以贡士于天子者进贤劝善者也天子聘求之者贪义也治国之道得贤则治失贤则乱故月令季春之月开府库出币帛周天下勉诸侯聘名士礼贤者有贡者复有聘者以为诸侯贡士庸者贡其身盛徳者贡其名及其幽隐诸侯所遗失天子之所招故聘之也周官小司徒之职三年则大比考其徳行道艺而兴贤者能者乡老及乡大夫帅其吏与其众寡以礼宾之厥明乡老及乡大夫羣吏献贤能之书于王王再拜受之登于天府内史贰之退而以乡射之礼五物询众庶一曰
　　和二曰容三曰主皮四曰和容五曰兴舞此谓使民兴贤出使长之使民兴能入使治之汉书博士官置弟子五十人复其身郡国县官有好文学二千石谨察可常与计偕诣太常得受业如弟子一歳皆辄课能通一艺以上补文学掌故其髙第可以为郎中太常籍奏即有秀材异等辄以名闻昭帝时举贤良文学増博士弟子员满百人又岁课甲科四十人为郎中乙科三十人为太子舍人丙科二十人补文学掌故先是武帝诏丞相御史列侯中二千石诸侯相举贤良方正直言极谏之士令州察吏人有茂材异等可为将相及使絶国者命郡国举孝悌有行义闻于乡里者令三辅太常举贤良郡国举髙第自此公卿大夫士吏彬彬多文学之士此荐举之制　増山堂考索曰舜命禹为司空而禹则逊之稷契臯陶命垂为共工而垂则逊于殳斨伯与益之逊于朱虎熊罴伯夷之逊于防龙与四岳之荐鲧此皆古之荐举也春秋时赵简子贡贤不避仇祁奚之两举其子不以私而害公汉初荐士无定法韩信则萧何荐之陈平则魏无知荐之贾谊则吴公荐之宰相荐士或起家至二千石甚者赵绾为御史大夫王臧为郎中令皆自田窦推毂之功武帝欲杀其权遂置加官出入内庭以荐导人物如司马相如朱买臣主父偃之徒皆侍中之所荐而丞相遂不得荐士公孙虽开东阁而亦不闻荐士也光武诏三公至州牧举茂才孝廉郡国守相未满嵗不得荐举则荐举渐有法矣三国周瑜之荐鲁肃吕之荐陆逊各推其才而后举唐常何之荐马周一闻其名而即日促召娄师徳之荐狄仁杰狄仁杰之荐张柬之张説之荐张九龄为秘书裴度荐李徳裕之才堪宰相裴垍不以故人之求举而伤朝廷之至公徳宗疑诸司所举必亲故而陆防拳拳言之且欲请台省长官各举所属此唐荐举之大畧也祖宗时于簿尉举幕职于幕职举京官皆亲阅班部择举主而任之而举官初无常员也选人磨勘率一嵗仅数十人是荐举无定数也　宾兴总论曰太祖起自淮濠定鼎金陵平一天下凡所任用辅佐之臣无非荐举辟召如宋濓刘基章溢叶琛则胡大海所荐也王祎王大锡则李文忠所荐也洪武中所行今科举法每科所取不过数十人而与荐辟之士同登并用下至正统景泰间犹如故也以故杨文贞以白衣荐举歴编修而入内阁吴思庵以儒医荐举歴御史以至都宪况钟以吏才荐举仕至苏州知府并为一时名臣自后进士之科日重荐举之涂渐淹至天顺初呉康斋之一荐举世惊讶而康斋亦不敢安于其位荐举之事自后絶响　原尸子曰人知用贤之利也不能得贤其何故也夫买马不论足力以白黑为仪必无走马矣买玉不论美恶以大小为仪必无良寳矣举士不论才而以贵势为仪则伊尹管仲不为臣矣
　　荐举二
　　原吕氏春秋曰百里奚之未遇时饭牛于秦传鬻以五羊之皮公孙枝得之献诸缪公三日请属事焉公曰买之五羊之皮而属事毋乃为天下笑乎枝曰信贤而任之君之明也让贤而下之臣之忠也境内将服夫谁暇笑哉遂用之谋无不当举必有功　説苑曰楚令尹虞丘子举孙叔敖于楚王曰举而授之政国可使宁庄王以孙叔敖为令尹少焉虞丘子家干法叔敖执而戮之虞丘子喜入见于王言孙叔敖果可使持政奉国法而不党施刑戮而不乱可不谓公乎荘王曰夫子之赐也新序曰虞丘辞位进孙叔敖楚荘王晏朝樊姬问荘
　　王曰但与贤相语不知日也　礼记曰赵文子所举于晋国管库之士七十有余家生不交利死不属其子焉増左氏传曰魏献子为政贾辛为祁大夫将适其县
　　见于魏子魏子曰辛来昔叔向适郑鬷蔑恶【即郑然明】欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰子少不飏子若无言吾几失子矣言之不可以已也如是遂如故知今汝有力于王室吾是以举女行乎敬之哉毋堕乃力原吴越春秋曰孙子者吴人名武善为兵法僻隐幽
　　居世人莫知其能子胥明于识人知武可以折冲一旦与吴王论兵乃荐孙子吴王问以兵法每陈一篇王不觉口之称善　史记曰王稽使于魏问郑安平魏有贤人可与俱西乎安平曰臣里中有张禄先生欲见君言天下事王稽知其是范睢也乃载以入秦【详奉使】　汉书曰韩安国为人多大畧知足以当世取舍而出于忠厚贪嗜财利然所推举皆廉士贤于己者　又曰衞将军张安世荐苏武明习故事奉使不辱命先帝以为遗言宣帝即时召武待诏宦者署数进见复为右曹典属国以武着节老臣令朝朔望号称祭酒　又曰薛宣知翟方进有宰相器深结之方进竟代宣为丞相免二嵗方进荐宣明习文法上徴宣复爵　汉杂事曰辛庆忌为酒泉太守大将军王凤荐庆忌正直仁勇通于兵事柱国石臣凤不宜久处其右上乃复徴为光禄大夫执金吾　汉书曰何武为人仁厚好进士称人之善为楚内史厚两龚在沛郡厚两唐为公卿荐之朝廷此人显于世者何侯力也　东观汉记曰杜林字伯山为侍御史先与郑兴同寓陇右乃荐之上徴兴为大中大夫　又曰东平王苍荐吏吴良上以章示公卿曰萧何荐韩信设坛即拜不复考试以良为议郎　又曰陈宠字昭公为尚书宠性纯淑周密重慎时有所表荐辄自手书削草　后汉窦章传曰章字伯向少好学有文章与马融崔瑗同好更相推荐章荐马融文云奕世不刋之文断金之良佐　増玉海曰后汉厐参字仲达为左校令先零反御史中丞樊准荐参曰鸷鸟累百不如一鹗　原续汉书曰虞诩以左雄有忠节上疏荐之曰伏见议郎左雄数上封事实有王臣蹇蹇之节宜擢在喉舌之官必有匡弼之益由是拜雄尚书　又曰桥为司空转司徒素与南阳太守陈球有隙及在公位而荐球为廷尉　三辅决录曰防殷为郡功曹有童子张既为书佐殷察异之具设宾馔以子楚托之后魏王以既为雍州时汉兴郡阙王以问既既称楚文武奇才遂以为汉兴太守　魏志曰颍川卢志才筹画士也早卒太祖与荀彧书曰自志才亡后莫可与计事者汝颍固多奇才谁可以继彧荐郭嘉召见论天下事太祖曰使孤成大业者必此人也表为司空军祭酒　吴志曰孙繇字正礼兄岱字公山平原陶丘洪荐欲令举茂才刺史曰前年举公山奈何复举正礼乎洪曰若明使君用公山于前擢正礼于后所谓御二龙于长涂骋骐骥于千里不亦可乎　徐广晋纪曰张华少自牧羊而笃志好学初为县吏卢钦奇其才数称荐之　王隐晋书曰杜夷隐身不仕镇东军司顾荣等荐夷于相国府元帝以为儒林祭酒　増册府元曰李勣武徳初为左监门大将军时张亮为定州别驾勣数荐亮于太宗房龄亦言之于是引为车骑将军渐顾遇委以心膂　又曰房龄为秦王府记室时秦府兵曹杜如晦改陜州长史龄白秦王曰余人不足惜杜如晦聪明敏达王佐才也若使守藩无所用之必欲经营四方非此人莫可　又曰刘仁愿为熊津都督既破百济至京师髙宗谓曰卿在海东前后请奏皆合事宜而雅有文理卿本武将何得然也对曰皆刘仁轨之词非臣所及也帝深叹赏之因超加仁轨六阶正授带方州刺史　又曰李峤为内史荐李邕词髙行直堪为谏诤之官繇是召拜拾遗山堂肆考曰唐张説字道济开元中为中书令多引天下名士佐佑王化粉泽典章始知集贤院尝荐张九龄可备顾问説卒上思其言召九龄为秘书少监集贤院学士　孔帖曰郭翰尝为御史廵察陇右多所按劾至宁州狄仁杰为刺史民争言有异政翰谓僚属曰入其境其政可知愿荐使君美于朝毋久留即命驾去　册府元曰姜皎太常卿荐源乾曜公清有吏干因召见与语乾曜神气清爽对荅皆有伦序帝甚説之乃擢少府少监　孔帖曰张嘉贞有汲引之能所荐中书舍人苗延嗣等皆位清要与议政事故当时语曰令君四俊苗吕崔员　又曰李白贺知章见其文叹曰子谪仙人也言于宗召见金銮殿　册府元曰李栖筠为御史大夫时河中少尹严郢召至京师元载言郢于代宗栖筠亦尝荐延之帝曰郢方为元载所厚宁可信乎栖筠曰如郢材力陛下不自择拔岂使为奸人用乎即日擢授河南尹　又曰李行修为殿中侍御史贞元中费冠卿及第归而父母卒尝恨不及荣养遂絶迹不仕元和三年行修荐之授右拾遗　又曰后唐王骞为刑部郎中大成二年上言请准建中旧勅文武常参官及刺史上后三日举人自代　合璧事曰王旦疾久不愈上令肩舆入禁中见于延和殿曰卿万一不讳使朕以天下事付之谁乎旦强起举笏曰莫如防准上曰准性刚褊更思其次旦曰他人臣不知也嵗余卒用准　玉海曰咸平四年二月秘书丞陈彭年请依唐故事新授常参官朝谢日进状举官自代各随所长具言其状事下枢密学士冯拯陈尧叟详议请两省台官尚书省六品以上诸司四品以上授讫具表举一人自代在外者三日内具表附驿以闻其表付中书门下籍名　事畧曰孙甫字之翰常从杜衍辟永兴军司録衍为枢密副使又荐之得秘阁校理　合璧事曰韩魏公荐欧阳公曰韩愈唐之名士天下望以为相而竟不用至今以为谤欧阳修今之韩愈陛下何不一试之以晓天下后世上从之　事文聚曰吕正献公着在颍逾年而欧阳修为守修以为相家令子弟而未甚重也刘原父王深父君子也二人者皆寓颍公日与相从修等稍稍爱公之学识其后修入为翰林学士荐公文学行谊宜在左右　巵史曰吕许公夷简闻包拯之才欲见之一日见班次有包拯名颇喜又问知居同里巷意以拯便于求见无几报拯朝辞乃注一知县而出尤奇之遽使人追还遂荐之除里行　合璧事曰虞允文为相懐袖有一小方册目曰材馆录如汪应辰赵雄胡铨洪迈得人之盛有庆歴元祐风　续文献通考曰理宗寳庆三年知江宁县刘垕为政恺悌慈祥不扰而事办制阃以贤能荐于朝俾兼幕府　又曰明太祖洪武十五年吴沉掲枢荐方孝孺学行上召见喜其举动端雅曰此荘士当老其才而用之遣还乡寻以仇家得罪词连孝孺上识其名特令开释　又曰宪宗成化十九年授吏部聴选举人陈献章为翰林检讨献章广东新防人廵抚广东都御史朱永荐其学行可以追匹古人吏部移文取至京欲考试职事献章奏言母年七十有九乞放归侍养一时推尊之
　　荐举三
　　原登庸　亮采【尚书曰帝曰畴咨若时登庸孔安国传曰畴谁庸用也谁能庶绩顺是事者将登用之也　又曰舜曰咨四岳有能奋庸熙帝之载使宅百揆亮采恵畴】　方正　孝廉【上详第一条　武帝诏曰今诏书昭先帝圣绪令二千石举孝亷所以化元元移风俗也】　赍函　投板【陈夀益部耆旧传曰严羽字子翼仕郡功曹刺史辟为从事郡举孝亷曰大士贡名下士贡身赍函贡身非髙士也辞孝亷取吏部除无锡长　周斐汝南先贤传曰黄穆字子敬安成人也为郡主簿忠上率下朝廷肃清太守荆寓举穆孝廉乃荐让殷仲才寓不聴遂懐板入见寓曰若仲才者六选之首也而穆先之适足以兴谤议便投板于内出则卧病寓知不可移遂从之】　利宾　充赋【周易曰观国之光利用宾于王　汉书晁错策曰下臣充赋】　弓旌　蒲帛【逸诗曰翘翘车乘招我以弓尸子曰尧有建善之旌　汉书曰以安车蒲轮征枚乘易曰束帛戋戋贲于丘园】　除吏　达贤【前汉田蚡传云上初即位富于春秋蚡以肺腑为相非痛折节以礼屈之天下不肃当是时丞相入奏事语移日所言皆聴荐人或起家至二千石权移主上上乃曰君除吏尽未吾亦欲除吏　下见黄石公三畧】　八统四科【周礼太宰以八统驭万民三曰进贤四曰使能七曰达吏谓一举勤劳之小吏也　汉书曰三】
　　【公辟召以四科取士一曰徳行髙妙二曰通经学三曰晓法令四曰刚毅多畧也】　拔茅　采菲【易拔茅连茹以其彚征吉言贤人能进拔同相牵引也　诗采葑采菲无以下体】　禹称汉诏【禹称善人不善人逺矣称举也　汉元朔元年诏曰十室之邑必有忠信三人并行厥有我师今或阖郡而不荐一人是化不下究而积行之君子壅于上闻也且进贤受上赏蔽贤防显戮古之道也】　卧龙　展骥【蜀先主屯新野徐庶曰诸葛孔明卧龙也不可屈至将军宜枉驾　蜀志鲁肃遗先主书曰厐士元使处治中别驾之任始展骥足】　随牒　及门【汉杨兴言于史髙曰将军所举不过门下宾客富贵在身烈士不举是有狐白裘而反衣之平原匡衡才智有余随牒逺方髙乃辟衡为仪曹吏进士之门】　荐白屋　紫庭【韩子曰赵武荐四十六人于其君及武之死也四十六人皆就宾位其无私德者若此又曰赵武荐白屋之士管库者六十家　刘琨荐任尤文曰伏见别驾从事任尤识量简大执心贞固使尤得对紫庭必能抚翼霜露増崇台曜任亮采以急贤之义】　举直谏　进奇谋【上详第一条　汉书曰魏无知既进陈平汉王以为亚将绛灌等或谗云平尝盗嫂受金汉王疑以让无知对曰臣之所言者能也陛下所问者行也今有尾生孝己之行而无益于胜败之数陛下何暇用之乎今楚汉相拒臣荐奇谋之士顾其计诚足以利国耳盗嫂受金安足疑也】　贡天朝荐宰相【虞预晋书曰何桢字元干为农郡守有杨嚣生为县吏桢一见便待以不臣之礼遂贡】
　　【之天朝　赵穆别传曰汲郡修武赵君年三十七四荐宰相不就元康三年太守羊伊以为四科之贡宜尽国美遂扶舆激喻以光岁贡】　式百寮　化九服【后汉书曰尚书陈忠上疏荐刘恺曰伏见前司徒刘恺频歴三司举动得礼以疾致仕进退有度百寮景式海内归懐　何法盛晋中兴书曰桓温上疏荐谯秀曰窃闻巴西谯秀植彩贞固抱徳肥遯若防蒲帛之征足以镇静頺风轨训嚣俗幽遐仰流九服知化】贡贤士　举遗逸【钟离意传云扬州刺史夏君辟意云刺史得京师书问刺史何惜王】
　　【家之爵不贡贤士乃表上尚书举为茂才　王逸临豫州教云举遗逸于山薮黜奸邪于国】　不如音　无如【汉书王凤传曰凤病天子自临问执其手垂泣曰将军病如不可言平何侯谭次将军矣凤曰谭等虽与臣至亲皆僭奢无以率导百姓不如御史大夫音敢以死保之　晋书谢传云于时苻坚强盛边境数被侵冦朝廷求文武良将可以镇御北方者无如】　荐名士　耻举主【鲁恭为中牟宰荐名士王方帝即征方与公卿所举同　张俭字元节举茂才以刺史非其人谢病不起】荐死节　抗孤士【张辅字孟侯为东郡守郡吏王青祖父与翟义同起兵攻王莽莽烧杀之父隆为都尉功曹青为小吏与父俱从都尉遇贼隆以身全衞都尉死于难青亦被矢前太守以青有金疮不举辅叹其一门忠义遂荐青三世死节宜显异朱穆曰韩安国之操不能抗一孤士况其下乎】　有所试　无求备【如有所誉者其有所试矣　无求备于一人】　丹墀珥笔紫宫论道【杜预举贤良方正表曰案苏赞布行于草野着徳于闾阎放心直意若得珥笔丹墀推访格言必有谔谔匪躬之节　陆云荐张瞻文曰若得言论端委太学错总艺文垂缨玉佩论道紫宫诚帝宫之瑰寳清庙之伟器】　増辉日月　垂光虹霓【司马彪续汉书曰陈蕃胡广上疏荐徐孺子等曰伏见处士豫章徐穉彭城姜肱徳行纯备着于人若使擢登三事协亮天工必能翼宣盛美増辉日月矣　孔融荐祢衡表曰伏见处士祢衡淑质贞亮英才卓跞若得龙跃天衢凤奋云汉垂光虹霓足以昭近署之多士増四门之穆穆】　赵岐博古　胡旣至行【后汉赵岐传赵岐字邠卿京兆长陵人也初名嘉生于御史台因字台卿后避难故自改名字示不忘本土也岐少明经有才艺娶扶风马融兄女融外戚豪势岐常鄙之不与融相见仕州郡以廉直疾恶见惮　魏志明帝诏举中书郎吏部尚书云云】　刈其翘楚　迁于乔木【诗翘翘错薪言刈其楚出自幽谷迁于乔木】处士荐人　将军用士【苻融公府连辟皆不应太守冯岱有名称到官请融相见融徃荐达郡士范甯韩卓孔伷三人因辞病自絶　后汉祭遵为将军取士皆用儒术】　独知陈寔不荐衞鞅【钟皓为功曹太守问谁可代曰西门亭长陈寔寔曰钟君似不察人何独知我　诏】
　　【举武猛士贺良无所荐上问之曰平生未尝交士衞鞅因景监见人知其不终今士得臣举亦非荣故不敢荐之也】　岂能无私　多所陈托【或问第五伦公有私乎对曰人有与我千里马者虽不受每三公有所举送心不能忘亦终不用岂能谓无私　后汉杜密为北海相去官居颍川每谒郡守多所陈托同郡刘胜字季陵亦自蜀郡告归闭户埽无所干及太守王昱谓密曰刘季陵清髙士密知昱激已对曰胜为大夫见礼上宾而知善不荐闻恶无言隐情惜己同于寒蝉是罪人也今密达力行之士不亦万分之一乎昱慙而服其言】　进贤推士　显忠遂良【郑当时好进贤推士　下见尚书】荐吏善　举贤使能【汉书张汤为廷尉奏事荐吏扬人之善　下见礼记】
　　田光进荆轲　翟璜进乐羊【燕丹子云光谓荆轲曰太子倾心于足下荆轲曰有鄙志尝谓心合意没身不顾情有异一毛不拔　韩非子云翟璜荐乐羊守中山】　桓范荐管宁　山涛举汜源【桓范表云使宁病不能乘养不犹羁麟栖凤　山涛举汜源为太子舍人书曰源有德素久沈滞也】　却诜纠崔洪　周举劾左雄【晋崔洪字良伯荐却诜为左丞诜后纠洪洪谓人曰我举诜诜还奏我是挽弓自射也诜闻曰赵宣子举韩厥为司马以将法戮宣子之仆宣子曰可贺我矣崔侯为国举才我唯法是视云云洪闻而重之　左雄荐周举举称职后雄又举冯直为将而直尝坐赃受罪举劾雄雄悦曰宣光以此奏吾乃是韩厥之举也】　以事以德以言　待聘待举待取【礼记或以事举或以徳进或以言扬　又曰儒有席上之珍以待聘忠信以待举力行以待取】　有智谋诸将鲜及　有才义宰相之儁【东观汉记邓禹破邯郸诛王郎　山公啓事云太尉掾满奋司徒掾何朂云云】　质直威重宜备谏官　方毅亷直宜拜尚书【汉书张禹奏云司空掾彭宣云云　后汉李固云陛下之有尚书犹天之有北斗也北斗为天喉舌尚书亦为陛下喉舌北斗斟酌元气运乎四时尚书出纳王命赋政四海权尊势重贵之所归若不平心灾眚必至诚宜审择其人以毘圣政云云】　旁求上荐　推择　搜扬　登庸羣材　允厘庶政　始以名称　终因事举　道既日彰　贤亦岁贡　当侧席之求　膺及门之选　既升歌于鹿鸣　将接武于鸿渐　请效禹称善人　庶使衞多君子　人代天工雍熈可致　贤为国寳仄陋必　君子于时实唯难进主司取士亦不易知　稽诸虞典审九徳而择贤
　　考彼汉章悬四科而取士　増中条　嵩阳【册府元曰李泌初为陜州观察时阳城隐于河东中条山下逺近慕其徳行来学者相继有争者不诣官府诣城决之泌数礼问及为相举为谏议大夫　又曰孔述睿隐于嵩阳好学不倦刘晏表荐述睿有顔闵之行游夏之学由是累授协律郎】　守节　属文【册府元曰李晟为副元帅既平朱泚表举守节不为泚所廹胁者程镇之等数十人　又曰梁张汉杰为控鹤指挥使蓟门人陈乂少好学善属文因避乱客于浮阳转移于大梁汉杰延于私邸表授太子舍人】　金山　玉海【南史曰朱异渉猎文史兼通杂艺博士明山宾表荐于梁武帝曰器宇宏深神表峰峻金山万丈缘陟未登玉海千寻窥映不测】　乞火近水【汉书曰有客言于蒯通曰先生能知梁石君东郭先生何不进于相国通曰诺臣之里妇亡肉姑怒逐之里母即束緼请火于亡肉家曰昨暮犬得肉争鬭相杀请火治之亡肉家遽呼其妇归臣请乞火于曹相乃见相国曰东郭先生梁石君齐之俊士也隐居不嫁未尝卑节下意以求用愿足下使人礼之相国曰敬受命　记纂渊海曰范文正知杭州苏鳞为属县在外邑未见收录献诗曰近水楼台先得月向阳花木易逢春文正荐之】　长声乐　工草隶【册府元曰温彦博贞观初为中书令奏博州清平人吕才聪明多能眼所未见耳所未闻一闻一见即达其妙尤长于声乐请令考之侍中王珪魏徴又称才学术之妙曰才能为十二枚尺长短不同各应律管无不谐韵帝即徴才令直文馆　又曰张説为相以徐浩举明经工草隶以文学尤所器重荐浩为丽正殿校理】　王者师　太平相【册府元曰萧昕为左拾遗常与布衣张镐友馆而礼之表荐曰如镐者用之为王者师不用则幽谷叟耳宗擢镐为拾遗不数年出入将相　翰苑新书曰李文正公尝期王文正旦必为相自小官荐进之谓其子弟曰此人后日必为太平宰相】　有武畧　堪谏职【册府元曰张渐为中书舍人时南诏叛屡防师渐荐黔府督赵国珍有武畧习知南方地形国忠遂奏用之在五溪十余年中原兴师唯黔中封境无虞　又曰杨绾为吏部侍郎荐涟水令刘滋堪备谏职拜右补阙】　一聮诗　千虑防【玉壶清话曰五代李庆显徳中举进士工诗有云醉轻浮世事老重故乡人枢密使王朴以此一聨荐于知举遂为第三人　续问奇林曰宋虞雍公初除枢密偶至陈丞相阁子内见杨诚斋千虑策读徧叹曰东南乃有此人物某初除合荐两人当以此人为首陈导诚斋谒雍公一见握手如旧诚斋曰秀才子口头言一语岂可便信雍公大笑卒援之登朝】　巨源啓　正囊【翰苑新书云正色拒公子之书奋笔作巨源之啓　下详夹袋有册注】　全尽借　卷帘与语【册府元曰李义府举进士刘洎马周荐之太宗令咏乌援笔为诗曰上林多少树不借一枝栖太宗喜曰当尽借卿全何止一枝也寻除监察御史　又曰唐张循宪长安中为河东采访使荐蒲州人张嘉贞才堪宪官请以己秩官授之则天召见垂帘与之言遽令卷帘与语大悦擢拜监察御史】　甚难其选　素闻其名【册府元曰朱敬则为凤阁鸾台平章事每以用人为先余细务不之视防岭表蛮帅攻畧郡县朝廷思得良守以镇之而甚难其选敬则曰司勲郎中裴懐古有文才将畧即其人也遂以为桂州都督　又曰后唐郭崇韬为枢密使明宗抜郓州得天平军节度判官赵凤送之于庄宗崇韬素闻其名及见与语乃荐用为扈銮学士】信厚善谋　谨重多识【册府元曰后唐郭崇韬为枢密使征蜀将发上疏曰如】
　　【蜀川平定陛下择帅抚临信厚善谋事君有礼则北京副留守孟知祥有焉愿陛下使之为帅如臣出征之后宰辅阙人则邺都副留守张宪有披荆草昧之劳为人谨重而多识其次则吏部尚书李琪御史中丞崔居俭皆中朝士族富有文学陛下择才相之】　聪明多能　古今难匹【上详长声乐注册府元曰魏征为尚书左丞贞观初杜正伦直文学馆征表荐正伦以为古今难匹遂擢为兵部员外】荆山瘗璧　东海遗珠【刘子曰连城之璧瘗影荆山夜光之珠潜辉郁浦玉无翼】
　　【而飞珠无胫而行扬声于华章之台炫耀于绮罗之侧者盖人之举也　唐书云狄仁杰调汴州参军为吏诬诉黜陟使阎立本召讯异其才曰仲尼观过知仁君可谓沧海遗珠矣荐授并州法曹参军】　时务之才　御侮之任【册府元曰刘审礼仪凤初为工部尚书荐魏元忠有时务之才拜岐州刺史　又曰张镐宗时为左拾遗安禄山叛诏朝臣举才堪统众者各一人镐荐赞善大夫来瑱有纵横才畧临事能断堪当御侮之任表入即日召见拜颍川太守充招讨使】　顔闵之行　史蘧之风【上详嵩阳注　册府元曰李延光梁末帝时以儒士侍讲禁中李愚天复中避地河朔与延光客于山东至是延光屡言愚之行髙学赡有史鱼蘧瑗之风召见嗟赏久之擢为左拾遗】　髙适好学　渠牟渉览【册府元曰张九臯为宋州刺史时髙适好学以诗知名佳句朝出夕徧人口九臯表荐之　又曰韩滉为浙西观察使时万年人韦渠牟年少警悟渉览经史滉奏授试秘书省校书郎】即荐希顔　黙识范理【合璧事曰有范延赏者为殿直押兵过金陵张忠定公】
　　【为守因问曰天使沿路来见好官员否延赏曰萍乡县邑宰张希顔好官也公曰何以言之延赏曰自入县境驿传桥道皆完葺野无惰农至邑防肆无赌博市易不争宿邮中更鼔分明公大笑曰希顔固美矣天使亦好官员也即日同荐于朝　续问奇林曰明杨文定公溥执政时其子自乡来省至京邸公问曰一路守令孰贤其子曰儿道出江陵令殊不贤曰云何曰即待儿茍简甚矣乃天台范理也公黙识之即荐陞德安郡守】夹袋有册　几案置章【问奇林曰吕文穆公夹袋有册子每四方人替罢谒见】
　　【必问其有何人材客去随即疏之悉分门或有一人而数人称之必贤也朝廷求贤取之嚢中故公为相文武称职　又曰谢谏议泌名知人不妄荐士知丽州日待邓城知县张逸特厚将荐之朝廼设几案庭中置章其上望阙焚香再拜曰老臣为朝廷得一能吏乃封上之】　不进不休　不纳不止【魏志曰荀令君之举善不进不休　宋书曰刘穆之为丹阳尹凡所荐达不纳不止】　有可倚仗多所献纳【续文献通考曰宋宁宗嘉定初袁燮荐陆持之于朝谓其议论不为空言缓急有可】
　　【倚仗宁宗特诏持之秘书省读书固辞不获　又曰洪武十七年御史秦元之荐金陵处士陈遇上召语大悦遂日侍帷幄多所献纳命之官辄辞】　蔡嶷叹元亮　和凝奇张谊【山堂肆考曰宋李元亮抱才尚气崇宁中处太学时蔡嶷为学录元亮轻之后嶷守和州元亮过州不谒嶷命驾先至其馆元亮以啓谢曰定馆而见长者古所不然轻身以先匹夫今无此事蔡嗟叹饷钱五十万且致书延誉之于诸公遂登科　经济编曰晋以和凝为端明殿学士署其门不通賔客耀州推官张谊致书于凝以为天子耳目宜知四方利病奈何拒絶宾客凝奇之荐于桑维翰除左拾遗】　习南方地形　知边境利害【上详有武畧注　翰苑新书曰吕申公荐张载修身讲学为闗右士人师表且深知边境利害上特召对以为崇文院校书】　占对三十余事　唯荐一二台臣【续文献通考曰辽圣宗猎云中故事车驾经行长吏必有献节度使进曰臣境无地产唯幕僚张俭一代之宝愿以为献先是上梦四人侍侧食人二口闻俭名始悟召见访及世务占对三十余事由此宠遇特异　又曰明仁宗洪熈元年都御史刘寛王彰李素奏举才能之士前应天府尹于潜等十余人上曰卿大夫所举必当昔孙抃言吾辅政无功唯荐一二台臣无愧卿等必能如此】　鹗荐一飞　马价三倍　生其羽翼　长其光价　宫商爨下之焦桐　黼黻沟中之断木　杜衍用则所引皆知名辈　司马相则其徒有行道心　忠宣知人密传先范老之法　晦叔引推广大申公之心【翰苑新书】　尺泽之鲵奋鳞而震海　密网之鸟举羽而翔霄【柳宗元文】　识张籍于众人惭非辈行　问车师于半靣辱记姓名　荐希文而用之昉于元宪　援老苏者众矣倡则欧阳　范蜀公之封章七軰皆为名胜　吕文靖之宾客三朝頼其仪刑介为时论所喧雅见称于永叔　轼陷深文之久独受荐于景仁【翰苑新书】　翼灵凤于苍梧　起滞龙于潢污【陆机云赋】
　　荐举四
　　原髦士【诗烝我髦士烝进也】　秀士【士之秀者】　不失善【善不可失】　不失徳【举不失徳】　得人【周书举能其官唯尔之能所举得人亦尔之能】　择人【务在择人】三年一贡士【仪礼云纁二束帛五诸侯三年一贡士】　三嵗而贡士【郑云大国三人次国二人小国一人是也】　贡于天子【礼记云古者天子之制诸侯嵗贡士于天子】能举其【传唯其善故能举其】　举贤置之【礼记礼器云先王尚有徳尊有道举贤而置之】　善治国家者其必管夷吾【国语云齐桓公使鲍叔牙为宰辞曰臣君之庸臣也若善治国家者其必管夷吾乎】　不望其报【礼记推贤而进达之不望其报其举贤援能有如此者援引也】　拔二盗【管仲于羣盗中拔二人用之详举贱】　内举不失亲【左传晋囚叔向乐王鲋见叔向曰吾为子请叔向弗应出不拜人皆咎叔向叔向曰必祁大夫室老闻之曰乐王鲋言于君无不行求赦吾子祁大夫所不熊也叔向曰乐王鲋从君者也何能行祁大夫外举不弃讐内举不失亲其独遗我乎】　出淹滞【赵宣子为政】　振废滞　外举不避讐【吕氏春秋晋平公问于祁黄羊曰南阳无令其谁可对曰觧狐可平公曰觧狐非子之讐耶对曰君问可非问讐也平公又问曰国无尉其谁可对曰午可平公曰午非子之子耶对曰君问可非问子也国人称善焉】荐升公朝【论语云公叔文子之臣大夫僎与文子同升诸公】　増百福之宗【孔子云夫举贤者百福之宗而神明之主也】　原抱玉朝君不如贡贤【琴操云史鱼荐蘧伯玉于灵公未用史鱼有是言也】　姜桂因地不因而辛【新序云宋玉因其友以见于楚襄王待之无异宋玉让其友其友曰夫姜桂因地而生不因地而辛妇人因媒而嫁不因媒而亲子之事王未耳何怨于我】　必欲争天下非信无与计【汉书韩信传萧何闻信亡不及以闻自追之人有言丞相何亡上怒如失左右手居一二日何来谒上上骂曰若亡何也对曰臣非敢亡追亡者耳上曰所追者谁曰韩信上复骂曰诸将亡者以数十公无所追追信诈也何曰诸将易得至如信国士无双王欲长王汉中无所事信必欲争天下非信无可与计事者】　进羣盗【叔孙通专言羣盗壮士进之弟子百余人怨通通曰汉王方防矢石诸生宁能鬭耶】　表贤【后汉书鲁丕为州吏务在表贤】表能【荀悦汉纪夫立典有五志一曰达道二曰章法三曰一古今四曰着功勲五曰表能】　有知人之鉴【丙吉病上问谁可代君对曰杜延年明法度于定国执宪议详平陈万年惇厚于行后皆称职上以为有知人之鉴】　喜立于朝陛下光辉【汉杂事云傅喜为右将军传太后预政事喜数諌之后不悦喜上印绶司空何武尚书唐林上书云云】　薛宣达于从政【汉书谷永上书荐薛宣云御史大夫内承本朝之风化外佐丞相统理天下任重职大窃见薛宣云云】　将军所举得人【汉书冯奉世传云先时汉数出使西域多辱命不称或贪汚外国所苦时选可使外国者前将军韩増举冯奉世奉世进击莎车攻抜其城诸国悉平威震西域乃罢兵以闻宣帝召见増曰贺将军所举得其人】　陈平须魏倩韩信赖萧何【见张敞与朱邑书】　利见显冲必能腾跳天路【东观汉记杨文荐张道顺云云】　防恂文武备足【东观汉记曰更始大司马朱鲔在雒上欲南走河内难其守问邓禹禹曰防恂文武备足有牧民御众之才】桓谭才学洽闻【东观汉记宋荐云】　推贤士【后汉刘骘传骘崇节俭罢力役推进天下贤士置之幕府故天下复安】　秉节持重有不可夺【东观汉记云杜诗云窃见大司徒伏恵公笃信好学云云】　周树服勤请宜部职【钟离意别传云意为功曹非周树白事诞欺朝中皆知意心恨列署首曹议者必以为报树也中部平允缺意牒曰贼曹史周树服勤守法请宜部职】　荐之府门【先贤传】　贡之宰相【荀爽云陈季方才能秀出超世逸羣金相玉质文章虎变也】　陈雷让举【后汉雷义字仲公举茂才让于陈重刺史不聴义遂佯狂被髪走乡里曰胶漆固谓坚不如雷与陈】　邓攸辞举【邓攸字伯道祖父殷有赐官勅攸受之后太守劝攸官欲举为孝廉辞曰先人所赐不可改之】　归以公相之位【海内先贤传云钟皓字季和为功曹太丘陈寔为西门亭长防辟公府皓曰寔为海内髙名在位之臣归以公相之位】　俊造【俊士造士也】　扬歴【魏王基举管宁曰优贤扬歴注扬其所能而歴试】　性与道合思若有神【见孔融荐祢衡表】　使衡立朝必有可观【孔融荐祢衡云】荐良能【吴志华覈传云覈前后陈便宜及贡荐良能觧释罪过书百余上皆有补益】　鲁
　　肃才宜佐时【吴志周瑜荐鲁肃才宜佐时以成功业不可令去】　举无失才【王隐晋书云山涛为吏部举选周徧百官举无失才所奏题目时称山公啓事】　裴楷王戎皆其选也【晋书裴楷传云吏部郎阙文帝问其人于钟防防曰裴楷清通王戎简要皆其也】　邓殷道识文武【山公啓事云太尉长史邓殷云云】　侍衞崇尹皆宜【山涛云太子左率侍衞宜威重石崇孙尹皆其人】　郭奕王济诚亮美才【山涛云雍州刺史郭奕右衞将军王济皆诚亮有美才云云】　清真寡欲物不能移【世説新语山公举阮咸为吏部郎中曰清真寡欲万物不能移也】　果劲不挠宜为御史【山公啓事云孔颢有才能果劲不挠云云】　羊祜秉徳可久其事【山公啓事云太子少傅羊祜秉徳能克己复礼云云】　贺循才鉴清逺【晋书贺循传著作郎陆机上疏荐循云伏见武康令贺循徳量邃茂才鉴清逺】　敦风笃俗防学达【文士传云张华荐成公绥曰窃见东都处士成公绥云云】　器识朗拔诚可洗马【陆机荐郭纳云伏见承阳令郭纳风度简旷云云】东南之遗寳宰相之奇璞【陆机荐戴若思文】　广得才之路
　　【山简字季伦领吏部上疏请公卿各举所知广得才之路毎聴政日令公卿先议举各言所见乡邑尤异者皆以名奏主者随缺先叙是爵人于朝与众共之之义朝廷从之】　生厮养门拔羣特立【嵇含与羊平书云处士生厮养门云云】　按以千里之路【应璩荐贾琳云】　确然难动社稷之节【桓范荐徐宣云窃见尚书徐宣确然难动有社稷之节帝以宣为右仆射】纾迹儒冠必足振礼乐【王珣啓云国子博士戴逵逺槩素业守约瑜淳若使】
　　【纾迹儒冠必足振礼乐】　为世表仪宜备司空【典畧】　得人欢心任为大将【王朗云幽州刺史王雄少有令节长渉通变天性仁勇果毅有畧云云】　鲁璠之遗英楚和之秘曜【王鉴荐丹阳冯访】　非常之才　不次之用増名臣子【册府元云房琯为相时严武为侍御史肃宗兴师靖难大收才杰武仗节赴行在】
　　【琯以名臣之子素重之乃首荐才畧可称累迁给事中】　举真卿自代【又云刘晏为户部侍郎判度支时顔真卿以正直出为利州刺史晏举真卿自代焉】　丘园茂异【又云韦夏卿为苏州刺史扶风窦羣以处士隐毘陵著书号古今名臣畧三十巻夏卿以丘园茂异荐之拜左拾遗】　有气义【又云韦臯为西川节度使西河人段文昌家于荆州倜傥有气义裴胄知之而不能用臯在蜀表授校书郎】　魏征之后【又云扬汝士为同州刺史入朝荐防御判官魏謩为右拾遗文宗以謩魏征之后颇奇待之】　射鲁缟【韩愈荐士诗云青云送吹嘘强箭射鲁缟】　文章之尤【又与陆员外书云文章之尤者有侯喜侯云长】　不叩而响【柳宗元书云不叩而响不介而合】如帆得风【李翺文云汲引之恵如帆得风】　起学庐讲授【孔帖云李滋客荆郢间起学庐讲授建中初黜陟使赵赞荐于朝起处士授试校书郎】　天与贞孝【唐李徳裕荐李源表曰处士李源即故礼部尚书憕之少子天与贞孝嗣兹忠烈以父死国难衰纆终身絶心禄仕多依慧林佛寺以其本憕别业随僧一食不举烟爨以至五十余年伏乞就授一官召赴京阙】　推毂士【孔帖云于休烈乐贤下善推毂士甚众】　博通六经华皓一志【问奇林曰唐李俗荐师疏云前试宣州溧水县尉胡震博通六经华皓一志臣童幼之时从震授业岂谓年逾四纪位列二公虽自君恩亦由儒训幸国家旧事辄敢荐闻】　文武兼备【山堂肆考曰唐韦处厚字徳载敬宗时为学士上尝惋叹宰辅非人使凶贼炽肆处厚上疏曰裴度元勲巨徳文武兼备若位岩廊委参决必能使戎虏畏威幽镇称臣帝感悟于是复度兼平章事】　碧鲜赋【问奇林曰五代时扈载有文名常游相国寺见庭竹可爱作碧鲜赋题壁间周世宗命小黄门录进览之称善王朴尤重之荐之宰相李谷乃拜知制诰为学士】宜荐范仲淹【东都事畧云晏殊荐一士为馆职王曽谓殊曰公知范仲淹舍不荐而他荐乎】
　　【公宜更荐范仲淹也殊从之遂用为秘阁校理】　司马光而下三十三人【事文聚云陈襄字述古号古灵先生绍圣初诏曰近得陈襄荐章起司马光而下三十三人徳行言语政事皆所具备审如所荐斯为盛矣宜示百辟各举所知】　愿先锜【又云刘锜与李常友善发运使杨佐欲荐常改官常愿先锜佐曰不见此风久矣并荐之】　好古嗜学【彚苑详注云文彦博荐韩维好古嗜学安于静退】　激励风俗【又云欧阳公尝患士大夫少髙退之节乃荐正献公及张唐公王荆公韩持国欲以激励风俗】　烦刻画【欧阳修诗云无盐烦刻画寒谷借吹嘘】　王佐才【山堂肆考曰宋雷简夫在雅州苏洵往见之简夫谓曰子王佐才也荐之于张方平与韩琦欧阳修三人延誉如不及】　自矜顔色【曽慥诗话云王荆公荐一二寒士位侍从初无意于大用也公去位后遂参政公作诗云本种酴醿架金沙只谩栽自矜顔色好飞度腊前开】　荐行人为御史【续文献通考曰宣宗宣徳元年杨士奇荐行人王翺为山东道御史】
　　荐举五
　　原诏魏明帝诏曰世之质文随教而变兵乱以来经学废絶后生进趋不由典谟岂朕训导未洽将进用者不以徳显乎其令郎吏学通一经才任牧民博士策试擢其髙第者亟用其浮华不务道本者皆罢退之　梁任昉命荐士诏曰夫进贤茂赏蔽善明罚前王盛则咸必由之朕纂统鸿业寅畏大寳思求俊异协赞雍熈歴聴九功物色舆皁而白驹盈谷苌楚未刈所以临朝永叹日晏伊伫便可博询卿士各举所知将量才授能擢以不次庶同则哲之明称朕急贤之防　陈江总举士诏曰尧施谏鼔禹拜昌言求之异等久着前册举以滞淹复闻昔典斯乃治道之深规帝王之切务朕以寡昧丕承洪绪未明虚已日旰兴懐万防多紊四聪弗达思闻謇谔采其默语王公以下各荐所知傍询管库爰及舆皁一介有能片言可用朕亲加聴览伫兹啓沃　増唐太宗贞观十五年诏曰朕遐观前载歴选列辟莫不贵在得人崇兹多士犹股肱之佐元首辟舟航之济巨川搆大厦者采众材于山岳善为国者求异人于管库得士则昌失人则乱朕凝旒夙夜虚心政道虽天地效祉宗社降灵区宇晏如俊乂咸事尚恐山林薮泽藏荆隋之寳卜祝屠钓韬萧张之奇是以躬抚黎庶亲观风俗临河渭而伫英杰眺箕颍而懐隐沦亟移日月空劳梦寝而彲龙莫兆商歌寂寥岂混迹驽骀未逢良乐之顾将毓徳岩穴方追禽尚之游望云长想増其叹息可令天下诸州披扬所部士庶之内或识达公方学综今古廉洁正直可以经国佐时或孝悌淳笃节义昭显始终不移可以敦风厉俗或儒术通明学堪师范或文章秀异才足著述并宜荐举具以名闻庶独徳之夫不遗于版筑藏器之士方升于廊庙务得奇伟称朕意焉　又二十年诏曰髙明之天资星辰以丽象博厚之地借川岳而成形况于帝王体元立极临驭万物字养生灵者乎是以驭朽临氷铭心自戒宵兴旰食侧席思贤庶欲博访丘园捜采英俊弼我王道臻于大化可令天下诸州明扬侧陋其有服道栖仁澄心砺操出片言而标物范备百行以综人师质髙视于琳琅人不间于曽闵洁志丘园扬名里闬或甄明政术晓达公方禀木铎于孔门受金科于郑相奇谋开发明畧可以佐时识鉴清通伟才堪于干国或含章杰士命世挺生丽藻遒文驰楚汉而方驾钩深覩奥振梁苑以先鸣业擅専门词髙载笔或辨雕春囿谈莹秋天发研机于一言起飞电于三寸蓄斯奔箭未遂扬庭并宜推择咸同举荐以礼将送具状表闻庶使焚林之举咸矫翼于岩廊尺木之堦方振鳞于游雾
　　増制唐贾至诏天下捜贤俊制曰朕闻惟理乱在庶官是以先王旁求俊彦思皇多士以倡九牧阜成兆人朕以薄质嗣守大寳防戎未殄王业维艰兢兢干干日慎一日维尧舜求贤之意周公吐握之义思欲广进髦乂辅宁家实頼公卿大夫我视聴易曰方以聚语曰举尔所知凡宰相王臣宜加捜择其常参官及郡县长史上佐等皆从歴试而践通荣如各知其密行异能博学深识才堪济代术可利人名不彰闻位不充量湮沦屠钓流落风波者一善可录便宜公举逺则裁表附驿近则进状奏闻勿避亲讐无限侪伍其有独负奇才未逢知己即仰投匦并所在陈状自论长官登时与奏夫惟荐士非止一举永为恒典有即登闻昔荀桓子立翟之功士伯受瓜衍之邑柳下惠贤而不举臧文仲被窃位之名春秋书之千载不朽凡百在位可不勉与原教宋孝武临徐兖二州搜扬教曰徐方地兼梁楚秀士攸出兖土乐颂所流风礼自古岂不异人比肩鸿才世及或疎散山林不闻进达或栖息闾阎懐寳待耀孝性义门明经善政者所在搜扬举进咸用名闻　梁王僧孺至南海郡求士教曰是以文举下车寤梦于根矩长孙入境明发于龙丘此境三闽奥壤百越旧都汉开吴别分星画部风序泱泱衣簪斯盛其川岳所产岂直明珠大贝桂蠧翠羽而已哉孝寔人经则有罗威唐颂学惟业本又闻陈元士燮至于髙尚独往相望于岩懐仁抱义继踪于前史
　　原表后汉班固为第五伦荐谢夷吾表曰夷吾才兼四科行包九德奉法智察有召公之风居俭履约绍公仪之操虽密勿在公身出心隐不狥名以求誉不驰骛以要宠诚社稷之蓍大汉之甍栋宜当拔擢使登鼎司愿乞骸骨更授夷吾　蔡邕荐皇甫规表曰昔孝文愠匈奴之事思李牧于前代孝宣愤奸猾之不散举张敞于亡命论其武劳则汉室之干城课其文徳则皇家之腹心　孔融荐祢衡表曰衡淑质贞亮英才卓跞初渉艺文升堂覩奥目所一见辄诵于口耳所暂闻不忘于心性与道合思若有神忠果正直志懐霜雪见善若惊疾恶若讐鸷鸟累百不如一鹗飞辩骋辞溢气坌涌觧疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之如得龙跃天衢振翼云汉扬声紫微垂光虹霓钧天广乐必有奇丽之观帝室皇居必蓄非常之寳　魏曹植自试表曰士之生世入则事父出则事君事父尚于荣亲事君贵于兴国故慈父不能爱无益之子仁君不能蓄无用之臣夫论徳而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄昔二虢不辞两国之任其徳厚也旦奭不让燕鲁之封其功大也今臣无徳可述无功可纪上惭冕俯愧朱绂西有违命之蜀东有不臣之吴使边境未得脱甲谟士未得髙枕而髙鸟未挂于轻缴渊鱼未悬于钩饵者恐钓射之术或未尽也夫君之宠臣欲除患兴利臣之事君必杀身静乱以功报主也如微才弗试没世无闻徒荣其躯而丰其体生无益于事死无损于数虚荷上位而忝重禄禽息鸟视终于白首也尝恐先朝露填沟壑坟土未干而身名并灭冀以尘雾之微补益山海萤烛末光増辉日月　又表曰五帝之世非皆智三季之末非皆愚用与不用知与不知也夫相者文徳昭者也将者武功烈者也文德昭则可以匡国朝叙百揆稷契防龙是已武功烈则可以征不庭广境南仲方叔是矣昔伊尹之为媵臣至贱也吕尚之处屠钓至陋也及其见举于汤文诚道合志同岂复假近习之荐因左右之介哉昔骐骥之于吴坂可谓困矣及其伯乐相之孙子御之形体不劳而坐取千里伯乐善御马明君善御臣诚任贤使能之明效也昔段干木修徳于闾阎秦军为之辍攻而文侯以安穰苴授节于境燕晋为之退师而景公无患皆简徳尊贤之所致也愿陛下垂髙宗傅岩之明以显中兴之功　殷襃荐朱伦表曰盖闻虞书非俊乂无以光帝载西伯非髦士无以开王业是故髙世之主必广登命之礼有为之君务通贤者之路所以成大治也切见同郡朱伦字文信天真清亮雅性忠笃纯粹足以激清源美行足以广风俗当仁不让见得思义疏达之才强记博闻飞辞抗论骆驿奇逸诚当世之俊异一时之秀出也如得毗佐铨衡翼亮右曹济济之观足用华国　晋庾亮荐翟阳郭翻表曰盖闻举逸拔幽帝王之髙事旌徳礼贤治道之所先是以西伯摽渭滨之伏而帝基以隆汉髙延商洛之隐而王道以固仄陋无明敭之称空谷废白驹之咏恐千里之足屈于槽枥之下赞世之才委于垄畆之间若觧其巾褐服以缨冕必能奋赞皇极敷训彞伦　梁元帝荐鲍几表曰旌蒲出鲁贲帛归齐颂声既兴盛业斯在几忠公抗直出宰廉平将齐毛玠古人之服实同吴隐酌水之亷臣才非往哲识愧前修轻尘聴览伏待鈇钺　沈约荐刘粲表曰陛下则天开业冠带要荒輶轩韦毂交轸于遐路舍筑投竿相望于魏阙或以开坼未采管库遗贤执防忘疲倚辀不息　又举胡元秀表曰窃惟经御逺虽待大贤摧锋犯镝亦资小用伏见钱塘新城主胡元秀早嵗驱驰意干强果矛盾之用气凌百夫若置之六师之间处之一旅之上必能前奋犷敌却沮强胡臣实弱懦不窥武节昧罔轻言伏懐悚惧　刘孝仪为江仆射礼荐士表曰陛下缉礼裁乐化俗移风当扆思治分宵梦想枯岸之珠既抡润山之玉已荐伏见兼太学博士防稽贺玚字徳琏幼能斧藻长则琢磨结巻就贤担簦来学乡塾染其丹采朋友扣其洪钟声无愧于东筠材有逾乎西如使聮事宗伯握兰建礼庶用得其才人知自朂臣鉴非止水职豫捜扬前竭謏闻先自乡曲　又为江侍中荐士表曰臣闻天道不言资寒暑而成嵗宸居垂拱寄守宰以宣风若夜鱼不欺朝琴在奏则残杀自去汾射可追伏见镇北府水曹参军济阳江兴字休恭立身贞白操业清亷颇渉书记弥娴刀笔前摄县沮漳无伤锦制廵行淮海不忝绣衣若处以百里之邑使导一乡之赋必能治文无害迄用有成臣举不避族非欲异姓居后知人为难实縁所悉而荐　北齐邢子才为李卫军疾以国子祭酒让东平王表曰臣闻运舟归于积水致逺在于逸足未有涓浍之流可成奔飞之用驽蹇之乘而有没灭之功既列赵衰先人之敏请同虞丘退身之义具官臣某民望时宗声实攸在斧藻川流雕篆霞蔚蕉蒲既茂枝叶实繁故以学穷齐鲁声髙梁魏诏美司朝佥谐允在伏愿廻恩徙授以答具瞻　増唐柳宗元为王户部荐李谅表曰臣闻知贤必进忠臣之多方择善而举明主之要道况臣特受恩遇超絶古今报国之诚寤寐所切是敢竭愚臣之微分助陛下之至明恢张羽仪辅理化窃见新授某官李谅清明直方柔惠能信强以有理敏而甚文求之后来畧无其比伏望天恩授以谏官使备献纳冀他日公卿之任斯焉取斯则圣朝无乏士之名微臣缓蔽贤之罚原啓齐王融求试效啓曰臣闻春鹒秋蟀集候相悲露木风萤临年共悦夫惟动植且或有心况在生灵而能无感夫君道含臣术无隐翁归乃居中自是充国曰莫若老臣切慕前修敢蹈轻节虽冒不媒之鄙式罄奉公之诚抑又唐尧在上不参二八管夷吾耻之臣亦耻之　梁元帝啓东宫荐石门侯啓曰切以凤鸣朝阳必资蓝田之寳龙门防额亦俟棠溪之珍是以紫玉见称黄金为贵文传梦鸟学重灵蛇防漆凝脂事逾衞玠浑金璞玉才匹山涛昔翟阳隐逸见称庾亮陈平器局被荐无知以人废言诚増竦詟进贤上赏伏待慈照　丘迟答举秀才啓曰方今八友盈庭五丞在幄七教毕修九功具举犹乃物色闗屠梦想岩钓故已天不爱寳野无遗贤辄仰宣皇猷俯罄愚蔽觇察衡阎询事茅草如有片言入善一介可题谨闻綘阙恭奏青蒲
　　原牋魏应璩荐和虑则牋曰璩闻唐尧因羣士以兴治齐桓假众能以定业是故八贤进则太平之化成六贤用则九合之功立窃见同郡和模字虑则质性纯粹体度贞正履仁蹈义动循轨礼方今海内企踵欣慕捉髪之徳山林投褐思望旌弓之招实英奇叙用之时贤达进致之秋也令夜光之璧显价于和氏之肆千里之足定功于伯乐之庭庶有以宣明大道光益时化　又荐费祎牋曰璩闻景云浮则应龙翔治道明则俊乂臻是故良哉之歌兴于唐尧之世多士之颂起于周文之朝晋孙楚荐傅长虞牋曰楚闻骐骥不遗能于伯乐良
　　寳不藏耀于卞和是以辉光夜射价连秦赵飞驷絶影终朝千里物尚有之士亦宜然　庾阐荐唐防牋曰盖桂林生于五岭梓出于南荆夫以卉木之盛犹载在方志况千里之朝懐其良彦而使人滞于常流莫登于龙津者乎郡功曹史泉陵唐防字永延履道敏素和而有正立身持操行着一若得骖轨鸾衡服襄骏足则机石之良选可以对扬万里者也
　　増状唐白居易荐韦楚状曰右件人隐居乐道独行善身敛迹市朝息机名利况家承簪组兄在班行而楚独栖山卧云练气絶粒滋味不接于口尘埃不染于心二十余年不改其乐志齐箕颍节顔原缙绅之间多所称叹臣为尹政理合荐论虽飞鸿入冥自忘饮啄而白驹在谷亦贵絷维倘防寘彼周行縻之好爵降羔鴈之礼命助鹓鹭之羽仪足以厚贞退之风遏躁进之俗李商隐为盐州刺史奏举李孚判官状曰右件官克生公族早履宦涂器实干时辩能专对加之夙明韬畧久逐旌旃顷为知已屈从吏议许休文之流浪万里非赊王仲宣之播迁三年未遇俭而不怼困且能通虽何恤于无家良可悲其絶籍去嵗以维新之命大洽鸿私亦既旋还合从叙用开成五年以注右威衞仓曹参军授官未谢又防挟名除替初云牵复仍廹屡空京口刘生方思鵞炙洛阳苏子已敝貂裘方今崇唐尧敦厚之恩推魏文光荣之防岂令弃良材于散地化王孙为旅人臣素乏器能叨膺任使控绿池之要地守清泽之坚城将以宣布威灵弹压氛祲茍咨谋失所佐理非材岂惟堕此军声抑且伤于朝寄臣深自计孚实当仁况又得于诸宗且兼通旧诸葛均有因依之分厐士元多鉴裁之恩是敢辄黩宸堦乞荣宾席使得尽其风力佐彼边陲锥处平原之囊必将脱頴劔拭华阴之土粗雪幽沉请依资赐授一官充臣防御判官
　　原书汉张敞与朱邑书曰明主游心太古广延茂士此诚忠臣竭思之时也值敞逺守剧郡驭于绳墨胸臆约结固无奇矣足下以清明之徳掌周稷之官昔陈平虽贤须魏倩而后进韩信虽奇赖萧何而后信故士各达其时之英隽若必伊尹吕望而后荐之则此人不因足下而进矣　魏阮籍与晋文王荐卢播书曰是以八士归周周道以隆虞舜登庸元凯咸事诚以邓林昆吾翔凤所栖悬黎和肆垂棘所集伏见鄙州别驾卢播字景宣耽道悦礼仗义依仁研精坟典升堂覩奥若得佐时理物则政事之器衔命聘享则专对之才潜心图籍文学之宗敷藻载述良史之表












　　御定渊鉴函巻一百四十
　　钦定四库全书
　　御定渊鉴函巻一百四十一
　　政术部二十【举亲　举旧　举讐　举贱　自举递相举附　至公举　失所举坐举主】
　　举亲一
　　原祁奚举午　谢安举【晋平公问国无尉其谁可祁奚曰午也可注午奚子也君子曰能举善也立其子不爲比　晋以苻坚防边朝廷求文武将鎭御北方谢安以兄子应举郗超与不协曰违众举亲明也必不负举才也】　臣愿任子　姊不举弟【吕氏春秋魏公叔疾惠王问之公叔曰臣庻子鞅愿任之国政若不用勿使出境王不应谓左右曰叔誖也后鞅果西入秦秦用之而强魏竟弱也　义纵少时与张次公俱攻剽爲羣盗姊以医幸王太后后问有兄弟欲爲官乎曰有弟无行不可后拜中郎】　唯善所在　虽亲何伤【魏舒与魏戍同县问成鱄曰吾与戍也同县人以爲党乎成鱄曰夫举无他唯善所在亲疎一也仲尼曰近不失亲逺不失举可谓义也】　唯贤是求　虽亲必举【叔向曰祁奚内举不失亲】　增该博　爽聪【册府元曰蒋将明徳宗朝爲集贤学士子又弱冠该博羣籍将明在集贤以兵乱之后图籍溷杂乃白执政请令又入院编次宰相张镒署又爲集贤编录才逾一年于散乱中整缉二万余巻勒成部秩　又曰汉苏悦逢吉父也恱爲髙祖从事甚见礼遇因从容曰老夫耄矣才器无取男逢吉粗学援毫性复恭恪公不以防犬之微】
　　【愿令事左右髙祖召见以精神爽聪甚怜之擢爲宾佐】　皆堪爲　不可用【涑水燕谈曰曹侍中将薨车驾亲临视之曰臣之子璨与玮才器有取臣若内举皆堪爲将　合璧事曰吕文穆防正致政居洛眞宗祀汾隂过洛文穆迎谒回銮帝幸其宅问曰卿诸子孰可用对曰臣诸子皆豚犬不可用有侄夷简任颍州推官宰相才也】　惟在得贤　此非至公【册府元曰髙宗显庆三年帝谓宰臣曰四海之广惟在得贤卿等用人多作形迹防避亲知不能尽意甚爲不取昔祁奚举子古人以为美谈即使卿等儿侄有才亦须依例进举　资治通鉴曰宪宗尝于延英谓宰相曰卿辈当爲朕惜官勿用之私亲故李吉甫权徳舆皆谢不敢李绛曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之美此乃偷安之士非至公之道也上曰诚如卿言】　果得其人　不以爲私【册府元曰狄仁杰爲内史子光嗣则天圣歴初爲司府丞则天令宰相各举尚书郎一人仁杰乃荐光嗣拜地官员外郎涖事称职则天喜而言曰祁奚内举果得其人　又曰韦贯之顺宗永贞中除监察御史上书举季弟纁自代时议不以为私转右补阙而纁竟代为监察御史】　不问仇党　毋避亲故【孔帖曰陆元方擢天官侍郎或言其荐引皆亲党后怒免官令白衣领职元方荐人如初后召让之对曰臣举所知不暇问仇党　金史曰章宗承安三年谕宰臣任才能虽资品未及亦具以闻毋避亲故】　仁杰荐子光嗣　渠牟称甥卢纶【上详果得其人注　册府元曰韦渠牟爲太府卿其甥卢纶爲检校金部郎中渠牟数称论其才徳宗召之内殿令和御制诗超拜户部郎中】
　　举亲二
　　原内称【礼记儒有内称不避亲】　内选【楚君之举也内姓选于亲】　增如而父言【唐书云韦承庆解凤阁舎人后召嗣立谓曰尔父尝称二子忠孝堪事朕以兄弟称职如尔父言今使卿兄弟自相代即拜凤阁舎人】　朕自用诜【孔帖云苏诜累转给事中时苏廷硕爲紫微郎固辞帝曰古有内举不避亲者朕自用诜卿言非公也】　无实才【又云陆贽始请台阁长官得自荐其属或言诸司所引皆亲党无实才帝复诏宰相自择】　收采遗逸【又云崔涣爲江淮宣谕补使收采遗逸不以亲故自嫌】　宰相近属【又云韦巨源爲吏部尚书时官缺执政以次用其亲巨源秉笔当除十人杨再思得其一余授皆宰相近属再思喟然曰吾等诚负天下巨源曰时当尔耳】　可任治人【又云李石弟福太和巾第进士杨嗣复领劒南辟幕府崔郸辅政引爲校理调蓝田尉后石当国荐福可任治人由监察御史至户部郎中】　以父表弟及弟居首【合璧事云程颢爲御史神宗尝使推择人材颢荐数十人而以父表弟张载及弚颐居首】
　　举亲三
　　増诏唐开元二十九年诏曰朕所求才待之若渴旣旌于岩穴亦贲于丘园片善必收冀无遗逸然士人藏器众何以知岂若父子之间自相推荐昔祁奚之举祁午谢安之任谢良史书之咸以爲美贤彦之士何代无人宁恨嫌疑致有拘忌其内外官有亲伯叔及兄弟并子侄中灼然有才术异能风标节行通闲政理据资厯堪充刺史县令者各任以名荐
　　举旧一
　　原于旧　举其偏【楚君之举也外姓于旧　祁奚爲中军尉羊舌职佐之职死晋侯问祁奚曰孰可以代之对曰赤也可君子曰举其偏不爲党注赤职子也偏党也】　多用乡里皆受本国【魏许允爲吏部多用乡里人告党与文帝收之允对曰古人云举尔所知臣之乡人】
　　【臣所知也陛下试察有不胜任者臣当受罪帝决察允所用皆当职乃释允更赐衣服　傅嘏字兰石爲河南尹河南俗党五百掾功曹典职皆授其本国人无异者嘏各举良而对用之官曹分职而后以次考覈之】多擢宿旧　不用乡亲【魏何晏迁侍中主曹宿与有旧者多擢用之　杜锡为】
　　【吏部郎不敢用乡亲一人】　始以故知　终因德进　弃旧不仁得贤有赏　刈错薪之楚且得贤良　拔连茹之茅不遗故旧
　　举旧二
　　原举旧人子【朱晖字文秀与陈揖交善揖早亡后司徒桓虞辟召晖子骈晖乃荐揖子友代之】增与相识【册府元曰崔祐甫建中初为相荐延推举无复疑滞日除数十人帝尝谓曰有人】
　　【谤卿所除拟官皆渉亲故何也祐甫奏曰庻官必须谙其才行臣若与相识方可粗谙若平生未曾相见即无由知其言行获谤之由实在于此帝亦以为然】
　　举讐一
　　原不避怨　乃就讐【礼记儒有外举不避怨　魏吉茂兄广为钟繇所防伏法茂怨怒繇不哭至岁终繇举茂茂才议者以为茂必不就乃就之时人或以茂为畏繇或以茂为髦丘者也】　解狐得举　叔向岂遗【称其讐不为谄君子谓祁奚能举善矣注谓称解狐君子曰解狐得举　传外举不避讐详荐举】　害公非忠　败国非人【以私害公非忠也私怨也君子谓羊斟非人也以其私憾败国殄民于是刑孰大焉】　王生举栁朔　乔
　　荐陈球【传范氏之臣王生恶张柳朔后举朔为柏人宰昭子曰夫非而讐乎对曰私讐不及公好不废过恶不去善义之经也臣敢违之　下详荐举】　解狐举伯栁　咎犯荐子羔【韩子曰赵简主问解狐孰可为上党守曰荆伯栁主曰非子之讐乎曰举贤不避仇讐也　说苑晋文侯问咎犯谁可为西河守曰虞子羔云云君问为守非问臣仇子羔诣谢犯曰荐公也不以私事害公议子去之吾当射子矣注射引弓迎而射之】　召辱已者为中尉　举毁已子为孝廉【韩信为楚王召辱已之少年令出跨下者为中尉告诸将相曰方辱我时寜不能死死之无名故忍就此乐恢字伯竒同郡杨政数众毁恢恢后举政子为孝廉由是乡里归之】　恶而知美　私
　　不害公　岂宜报怨　安可妨公　公必灭私　憎而知善　宜取节于葑菲　岂失贤于睚眦　小白用管仲是舍射钩之讐　重耳见寺人岂念斩袪之罪　增慕祁奚　擢郑防【吴志云钦屯宣城徐盛收钦屯吏表斩之盛尝畏钦害已而钦称其善孙权曰君欲慕祁奚耶钦曰公举不挟私怨盛忠而有胆畧不敢挟私恨以蔽贤能　孔帖云郑畋右丞郑薫诬畋罪不可任郎官出之郑防者薫子也畋秉政擢郑防为给事中】
　　举讐二
　　増素不相能【史记云萧何素不与曹参相能及何病孝惠自临视问曰君即百岁后谁可代君者何曰知臣莫如主曰曹参何如何顿首曰帝得之矣臣死不恨】　所不与公有如此觞【孔帖云刘仁轨尝为御史袁异式所劾慢辱之胁使引决及拜大司宪异式尚在台不自安因醉以情自解仁曰所不与公者有如此觞旣执政荐为司元大夫】　是子坚正【唐书韦温传云李德裕入辅擢礼部员外郎或言为牛僧孺厚德裕曰是子坚正可以私废乎】
　　举贱一
　　原任草莱　进寒素【王蕴为吏部郎曰欲使时无屈滞先任草莱　晋起居注王戎领吏部未尝进一寒素退一虚名】　举小吏　升家臣【上见周礼　公叔文子之臣大夫僎与文子同升诸公子曰可以为文矣注荐家臣于公与已同为大夫】　引荐白屋　对紫庭【赵武　刘琨表并详荐举】　执技事上　取盗为臣【礼记凡执技以事上者不二事不移官出乡不与士齿谓祝史射御医卜及百工也　孔子曰管仲取盗二人上以为公臣曰其所与游僻也可人也注言此人可用也管仲死桓公使为之取官于大夫迁之】　管库之士牛医之子【赵文子举管库小吏以为士大夫详荐举黄宪字叔度牛医之子后举孝廉又辟公府】王侯无种　醴泉无源【王侯将相岂有种乎醴泉无源芝草无根】　扬侧
　　陋　出淹滞　将致非常之才　宜从不次之举　将欲捜以贤良　岂可遗于侧陋　唯贤是举虽贱何伤唯善是求何贱之有　淮隂饿隶才能佐汉　渭滨
　　贱老道可匡周　楚君举善用仲爽于申浮　汉主使能擢羊于贾竖　増不遗微陋　勿拘资歴【欧阳詹书云举善不遗于微陋用能必尽其才器　册府元曰晋髙祖天福元年敇士流之内有怀才抱器硕学殊能者委中书门下捜访任使勿拘门第资歴】
　　举贱二
　　増判唐白居易对贡市井之子判曰惟贤是求何贱之有况士之秀者而人其舍诸惟彼郡贡或称市籍非我族则嫌杂以萧兰举尔所知安得弃其翘楚诚有恶于禆贩谅难舍于茂异防金于沙石岂为贱而不收度木于涧松宁以地卑而见弃但恐所举失徳不可以贱废人况乎识度冠时出自牛医之后心计成务擢于贾竖之中在徃事而足征何常科而自限申州有据省诘非宜
　　自举一【递相举附】
　　原兼文武　比管乐【汉田延年为河东太守至平阳召吏令文者东武者西尹翁归伏不肯起曰翁归文武兼备任所设施　诸葛孔明自比管乐时人未许唯崔州平徐元直信然曰诸葛孔明乃卧龙也】　文史足用　盗贼请治【东方朔自举曰臣少失父母长养兄嫂身长九尺五寸学书三冬文史足用云云可以备天子之大臣　张敞渤海胶东盗贼并起敞上书请自治之征拜胶东相盗贼并解散】　愿守长安令　请授东郡守【汉冯野王字君卿十八上书愿守长安令宣帝竒其志欲用丞相以为不可　耿纯字伯山请曰臣本吏家子孙圣帝受命备位列将爵为通侯天下畧定无所用志愿试守一郡尽力以効帝笑曰卿旣治武复欲修文耶授东郡太守】　增投牒　诣阙【资治通鉴曰封常清年二十未有名髙仙芝为都知兵马使尝出军奏傔从三十余人衣褠鲜明常清慨然投牒请豫常清素瘠又脚跛仙芝陋其貎不纳明日复至仙芝曰何庸复来常清怒曰我慕公义故无媒自前公何见拒深乎以貎取人失之子羽公其念之仙芝犹未纳乃日门下仙芝不得已窜名傔中　册府元曰肃宗即位于灵武诏有直言极諌才能牧宰文词博达武艺絶伦孝弟力田沉沦草泽委所在长官奏荐诣阙自陈者亦听】　献文　投状【孔帖曰舒元舆自负才艺过人锐进取太和五年献文阙下文宗得书髙其激昻出示宰相李宗闵以浮躁诞肆不可用改著作郎　合璧字曰景徳三年龙图待制陈彭年奏应词防萃科明经人许投状自荐】　自鬻　上谒【汉书曰武帝召天下贤良文学待以不次之位四方士多上书言得失自鬻者以千数　合璧事曰光武过颍陈王覇率宾客上谒愿充行伍】　候门　上书【战国策曰汗明见春申君候门三月而后得见谈卒春申君大恱之召门吏着客籍五日一见汗明曰君亦闻乎骥之齿至矣服盐车而上太行蹄申折尾湛跗溃漉汁洒地白汗交流负棘而不能上伯乐之下车攀而哭之解纻衣以羃之骥于是俯而喷仰而鸣声达于天若出金石者何也彼见伯乐之知己也今仆之不肖阨于州部掘穴穷巷沉洿鄙俗之日乆矣君独无意湔祓仆使得为君髙鸣乎　孔帖曰贠半十咸亨中上书自陈臣家资不满千钱有田三十亩粟五十石闻陛下封神岳举豪英故鬻钱走京师朝廷九品无葭莩亲行年三十懐志洁操未防一官不能陈力归报天子陛下何惜玉陛方寸地不使臣披肝露胆乎】　哭盐车　备药笼【上详候门注唐书曰元行冲谓仁杰曰下之事上譬之富家贮积以自资也脯腊膎胰以供滋膳参术芝桂以防病门下之为味者多矣愿以小人充备一药石仁杰笑曰君正吾药笼中物不可一日无】　负鼎俎　给厮养【汉书曰伊尹耻辱负鼎爼和五味以干汤　又曰路温舒迁右扶风丞诏书令公卿可使匈奴者温舒上书愿给厮养】　金跃冶　锥出囊【荘子曰大冶铸金金踊跃曰我且必为莫邪大冶以为不祥之金　史记曰秦围邯郸赵使平原君求救合从于楚约食客文武具备者二十人偕得十九人余无以满有毛遂者前自赞曰愿备员而行平原君曰夫贤士之处世譬若锥之处囊中其末立见先生未有所闻也毛遂曰使遂早得处囊中乃颖脱而出非特其末见而已】　当加显擢　缘无绍介【册府元曰唐髙祖武徳五年诏京官五品以上及诸州总管刺史举一人其有志行可录才用未申亦听自已具陈艺能当加显擢授以不次　又曰开元二年制其有茂才异等拔萃超羣缘无介绍乆不闻达者咸令自举】　军谋出众　武艺絶伦【册府元曰天寳十三载诏有博通坟典洞晓元经清白着闻词藻宏丽军谋出众武艺絶伦者任自举　下详诣阙注】　递相举原提衡引重【张汤杜周相为提衡　魏其侯与灌夫二人相引重注云引重相推荐】　互举
　　相荐【汉何武举左将军公孙禄可辅政禄亦举武有司劾奏互相称举皆免　贾捐之字君房与长安令杨兴字君兰相善捐之荐兴可试守京兆杨兴亦云我若得见言君房石显奏捐之兴懐诈更相举荐请论如律捐之弃市】　窦章马融　田仁任安【后汉窦章字伯向好学与马融崔瑗更相推举　汉武诏择卫将军舎人为郎将赵禹为选得田仁任安二人贤将军不得已上之问能畧田仁曰提枹鼔立军门使士乐死仁不及任安任安曰决嫌疑定是非辨官治使百姓无怨安不及田仁帝曰善】
　　自举二【递相举附】
　　增请从隗始【战国策云燕昭王谓郭隗曰齐因吾国乱而袭破燕孤极知燕小诚得贤士以共图雪先王之耻孤之愿也先生视可者得身事之隗曰王必欲致士请从隗始】　述作企扬雄枚臯【孔帖云杜甫自言先恕预以来承儒守官十一世逮父审言以文章显中宗时臣頼绪业自七歳属词且四十年若令臣执先臣故事则臣之述作虽不足鼔吹六经而沉鬱顿挫随时敏给扬雄枚臯可企及也有臣如此陛下其忍弃之】　必用臣要及其时【又云张嘉贞天子许以相嘉贞因曰昔马周起徒歩谒人主血气方壮太宗用之能尽其才甫五十而没使用少晚则无及已陛下不以臣不肖必用之要及其时后衰无能为也帝曰第徃行召卿】　可与汉唐诸生并驱【归田録云夏英公以父没王事授丹阳主簿上书乞应制举曰若陛下以枕流潄石为达则臣世居市井若陛下以金榜丹桂为材则臣未忝科第若陛下以鸠杖骀背为徳则臣始逾弱冠若陛下以荷戈控为勇则臣生不绵歴若陛下令臣待诏公车指陈时事犹可与汉唐诸生并驱较其先后】　毋得自举【玉海云庆歴六年诏制科须近臣论荐毋得自举】　逓相举方进荐宣【汉书云薛宣知翟方进有宰相器深结之方进竟代宣为丞相免二歳方进荐宣明习文法上征宣复职】
　　自举三
　　増书唐韩愈为人求荐书曰某闻木在山马在肆过之而不顾者虽日累千万人未为不材与下乘也及至匠石过之而不睨伯乐遇之而不顾然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之廏者也于是而不得知假有见知者千万人亦何足云
　　至公举一
　　原恐知　恨谢【孔光有所荐举惟恐人知　张安世尝有所荐其人来谢安世大恨以为举贤达能岂有私谢不复为通】　絶书属　非迁次【后汉史弼字公谦为河东守当举孝廉弼知多权贵请托乃先勅絶书属中常侍侯覧果遣诸生赍书请之弼大怒捶生数百付狱拷杀之　毛玠字孝先典选文帝为五官将亲自诣玠属所亲念玠曰老臣以能守职免戾今所说人非迁次不敢奉命也】不失举　不受谢【左雄荐冯直直以罪劾雄雄曰吾不失举矣　晋纪羊祜字叔子毎举人未尝知曰拜爵公朝谢恩私室岂人臣之节】　不荐门人　不托邑子【孔光鲁恭事详师　尹翁归字子况为东海守辞廷尉于定国定国家在东海欲托邑子终日竟不言去后谓邑子曰此贤将不可干以私】　无有亲疎　公言得失【夫举无他惟善所在亲疎一也　详失所举】　増必正色　不识面【问竒林曰宋李昉为相求进用者虽知其材可取必正色拒之已而擢用　记纂渊海曰韩魏公喜用名士或不识其面既用之其人亦不知所荐】　本无私　必以公【孔帖曰刘竒长夀中为天官侍郎荐张鷟司马锽为监察御史二人因申屠玚以谢竒正色曰举贤本无私何见谢　问竒林曰范纯仁凡荐引人才必以天下公议其人不知自纯仁所出】　韩厥戮仆　郗诜劾洪【国语曰赵盾举韩厥其仆乗车千行厥执而戮之宣子谓诸大夫曰二三子贺我矣吾举厥也忠吾乃今知免于罪矣　问竒林曰晋崔洪为左丞荐郗诜以自代后诜劾奏洪曰唯官是视各明至公洪闻其言而重之】　独荐处厚　同举程颐【孔帖云韦表微翰林学士缺人人争荐丞相所善者表微独荐韦处厚人服其公　记纂渊海云吕正献公与温公同举程颐乞特加召命拜崇正殿说书】　不以吏部　岂识台官【册府元曰吉顼为吏部侍郎陆象先本名景初为扬州参军秩满调还顼擢授洛阳尉时象先父元方亦为吏部固辞不敢当顼曰为官择人至公之道景初才望髙雅不以吏部之子妄推荐也竟奏授之　东轩笔録曰孙折为御史中丞荐唐介吴中复为御史人问曰公未尝与二人相识遽荐之何也孙曰昔人耻呈身御史今岂求识面台官后二人皆以风力闻天下】　玉不韬辉　兰无沈馨【唐吕温房龄赞曰网罗遗贤推毂羣英玉不韬辉兰无沈馨】
　　至公举二
　　增安得十女壻【山堂肆考曰晋刘都督荆州表牙门将皮初为襄阳太守朝廷以初望浅更用女壻夏侯陟下教曰治一国宜以一国为心必若姻亲然后可用则荆州十郡安得十女壻然后为政哉因表皮初之勲宜见酬荅诏聴之】　不求人知【问竒林云宋王曽在中书尝谓大臣报政不当收防避怨毎荐用人不求人知】　政府无书【又云司马温公荐刘元城充馆职谓公曰知所相荐否曰获从公逰旧矣温公曰非也光居闲足下时节问讯不絶光位政府足下独无书此光之所以相荐也】
　　失所举一
　　原败国　削户【传蒍贾曰子玉之败子文之举也举以败国将何贺焉　汉张勃举陈汤汤父死不奔丧坐勃失举削户】　免冠　席藁【宋荐桓谭君山为议郎世祖令君山鼔琴好其繁声闻召谭责之后于帝前鼔琴见失其常度帝怪问之免冠谢曰臣本举谭望以忠正主而令朝廷欣恱郑声臣之罪也帝乃改容谢　史记应侯任郑安平为将击赵为赵所困遂以二万降赵睢席藁请罪】貌取　面欺【以言取人失之宰予以貌取人失之子羽宰予言语之科而不仁澹台灭明字】
　　【子羽貌寝而贤　孔融荐祢衡表云人不易知受面欺之罪】　王稽不上计　陈汤不奔防【范睢举王稽为河东守三年不上计坐诛睢日不怿　下详上】　虽入贡于鹿鸣　宜奉身于鹢退　旣貌取而失人　何面欺而逃责　徒多推士之名　终乏知人之鉴　茍于人而听言　则举事而失德　择善得人必闻有赏　非才而举安可无辜　始听言而信行汝得人焉　及论事而稽功予所否者　増以疾罢　以贪败【册府元曰张渉为国子博士太子侍读与乔琳友善及徳宗嗣位多以政事访渉渉盛称琳可大用因拜御史大夫平章事琳夲粗材年髙有耳疾帝每有顾问对荅失次居相位凡八十余日罢知政事　孔帖曰赵璟考功岁终请如至徳故事陈殿最璟自言荐韦证以贪败请降考校】
　　失所举二
　　原称非其人【周书称非其人惟尔不任注言是尔不称其任也】　好善不择【叔孙穆子好善而不能择人谓用竖牛】　知非其人【陈寔字仲弓为郡功曹时中常侍侯覧托太守髙伦用吏伦教署为文学掾寔知非其人白太守此人不宜用侯常侍不可违乞从外署免尘明德从之人怪寔失举寔终不言】　有属显言【魏诸葛诞为吏部郎人有所属輙显其言用之后有得失则公议举者百僚由是慎其所举也】　増滥进【孔帖云惟贤知贤圣人笃论身茍滥进庸及知人不择举者之贤而择所举之不滥不可得已】　据罪抵刑【陆防奏议云诸司所举皆有情故兼贿赂不得实才臣请陛下当使所言之人详陈所犯之状某人受贿某举有情陛下然后以事质于臣臣复以事质于举主若便首服则据罪抵刑如或有词则付法阅实】　过则弃【孔帖云李石用韩益判度支案以败石曰臣夲以益知财利不保其贪帝曰宰相用人知则用过则弃此谓之至公】
　　坐举主一
　　増文献通考曰东汉章帝时诏复用前汉丞相故事以四科辟士凡所举士先试之以职乃得充选其徳行尤异不宜试职者疏于他状举非人兼不举者罪　杜氏通典曰顺帝阳嘉元年济隂太守胡广等十余人皆坐谬举免黜　又曰东晋元帝制扬州岁贡二人诸州各一人时以天下防乱务存慰勉逺方孝秀不复策试到即除署旣经畧麤宁乃诏试经有才不中举者免其太守其后孝秀莫敢应命　册府元曰肃宗上元二十年赦书每除京官五品以上正员清望官及郎中御史诸州刺史皆令推荐一两人以自代仍具録行能闻奏观其所举以行殿最　又曰代宗大歴元年诏许吏部人自相举如任官有犯坐举主从吏部侍郎王延昌所请　续文献通考曰明永乐九年吏部尚书蹇义上言在外布按二司府州县官必须得人宜令在内文职七品在外五品以上及县正官各举所知贤能廉榦堪任牧民及居风宪者一人吏部考騐量才擢用其所保非才举主连坐上是其言命行之　又曰正统二年杨士竒等上疏言藩臬二司及府州正官宣宗令大臣保举得人遂多昔唐太宗命京官举郡守县令后致天下斗米三钱之效近年有等京官无人保举造为谤语伏望圣断仍遵先帝勅防行但所举人后有犯赃必明正举主之罪则人知谨畏不敢狥私诏从其议　又曰正德十一年令有司歴任二年之上果有政绩卓异方许抚按荐举赃滥连坐
</div>
    <div class="pagination">
<a href="御定渊鉴类函_page107.html">上一页</a><span>...</span><a href="御定渊鉴类函_page103.html">103</a><a href="御定渊鉴类函_page104.html">104</a><a href="御定渊鉴类函_page105.html">105</a><a href="御定渊鉴类函_page106.html">106</a><a href="御定渊鉴类函_page107.html">107</a><span class="current-page">108</span><a href="御定渊鉴类函_page109.html">109</a><a href="御定渊鉴类函_page110.html">110</a><a href="御定渊鉴类函_page111.html">111</a><a href="御定渊鉴类函_page112.html">112</a><a href="御定渊鉴类函_page113.html">113</a><span>...</span><a href="御定渊鉴类函_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
