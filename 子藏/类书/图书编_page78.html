<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 78 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 78 页/共 220 页
  </h1>
  <div class="content">
   滁州其名滁阳东晋南谯唐永阳【三十里刁冲颇烦多讼盗】其属县二全椒【十里刁烦】来安【七里淳简】其形胜山髙水清形势深秀其俗简讼尚俭
　　徐州其名彭城【南北咽喉军民混杂好讼风气强劲冲烦近罹水灾多逃移逋粮】其属县四萧【四十六里烦】砀山【二十五里刁烦】丰【一十九里刁烦】沛【二十七里刁烦】其形胜汴泗交流冈岭四合其俗朴直舒徐
　　南京畿内之府十有四曰应天【金陵秣陵建业建康集庆烦剧难治】曰鳯阳【濠梁钟离冲烦难治】曰苏州【吴会姑苏吴都平江冲烦地俗淳浇相半民冨】曰松江【云间饶烦】曰常州【延陵毗陵晋陵百姓富冲烦】曰镇江【京口南徐丹阳冲】曰州【淮海维阳江都广陵江阳防江水陆冲烦】曰淮安【淮隂山阳楚州涟水淮安军四通八达两京要路冲烦剧】曰庐州【庐江合肥金斗昭顺保信军西南山路险俗淳烦相半】曰安庆【皖城古舒晋熈同安徳庆安庆军】曰太平【姑熟当涂新和】曰宁国【丹阳宣城冲】曰池州【池阳秋浦康化军易治】曰徽州【新都新安僻山烦】州有四曰广徳【桐汭石封大梁陈留郡冲烦】曰和【厯阳南豫军民杂烦刁冲】曰滁【滁阳南谯永阳刁冲颇烦裁】曰徐【彭城武宁军南北咽喉军民混雑冲烦】
　　处置
　　南都根本重地应天役重赋繁颇为难治苏松常均称繁剧苏为最松次之常又次之至于嵗遭水患时增军饷则郡之通患也镇江太平宁国池州安庆民业差瘠吏事殊简不甚难治徽俗鄙吝徤讼弃本逐末顷者有矿冦守令非亷而有威者不能安于其职江以北庐为善地冲而俗侈淮安南北转漕冲繁特甚鳯阳地广大荒与淮北一带悉困赋而困役徐邳俗悍业盐水陆孔道州邑疲弊一望萧条不当以江北简易例也
　　江南北赋役交困
　　江北徐沛邳淮濠滁泗苦当冲衢殊困于役江南苏松赋额故重重以多事且有倭警则南北并多故矣一切科敛率从丁田而又不时获财与力盖两诎焉劳来拊循全頼牧宰而或贤或否否又居多矫易化裁之机要有在矣
　　金陵防守要害
　　都金陵宜守淮以防外庭守武昌九江以蔽上游守淮之势东固淮安泗州自丹阳而州而淮安而泗州乃金淮之右臂也西固鳯阳夀州自采石而和州而鳯阳而夀州乃金淮之左臂也东无淮安虽得泗州而不为用西无鳯阳虽得合肥而不为用上游之势沅湘诸水合洞庭之波而输之江则武昌为之都会故湖广省所以蔽九江江西诸水与鄱阳之浸滙于湓口则九江为之都会故九江所以接武昌而蔽金陵若用于天下则徐邳临清淮安之应也洛阳均郑鳯阳之应也荆州武昌之应也而襄阳又荆州之应也固荆州可以开蜀道固襄阳可以控川陜固临清可以通燕冀固洛阳可以制潼闗其西南守江西以运百粤其东南守浙江以治闽吴皆金陵之门庭帑藏云耳
　　守淮以固金陵
　　刘季裴曰自古守淮莫难于谢又莫难于杨行宻谢以八千人当苻坚九十万之众清口之役杨行宻以三万人当朱全忠八州之师众寡殊絶而卒以胜者扼淮以拒敌而不延敌以入淮也
　　金陵山川
　　岷嶓之山大势皆自西南而趍东北朱文公谓岷山之脉东为衡山者尽于洞庭之西其一支南出而东度大庾岭者则包彭蠡之源而北尽乎建康山之所趍水亦至焉故建康者东南之奥区而山水之都会前志叙之曰钟山来自建业之东北而向乎西南大江来自建业之西南而朝于东北由钟山而左自摄山临沂雉亭衡阳诸山以达于东又东为白山大城云穴武冈诸山以达于东南又南为土山张山青龙石炮天印彭城雁门行堂诸山以达于南又南为聚寳山戚家山梓桐山紫岩夏侯天阙诸山以达于西南又西南绵亘至三山而止于大江此诸葛亮所谓龙盘之势也由钟山而右近之为覆舟山为鸡笼山皆在宫城之后又北为直渎山大壮观山四望山以达于西北又西北为幙府卢龙马鞍诸山以达于西是为石头城亦止于江此亮所谓虎踞之形也其左右羣山若散而实聚若断而实续世传秦所凿断之处虽山不聨而骨胍在地隠然相续犹可见也石头在其西三山在其西南两山可望而挹大江之水横其前秦淮自东而来出两山之端而注于江此盖建业之门户也覆山之南聚寳山之北中为寛平宏衍之区包藏王气以容众大以宅壮丽此建业之堂奥也自临沂山以至三山围绕于其左自直渎山以至石头沂江而上屏蔽于其右此建业之城郭也武湖注其北秦淮水绕其南青溪萦其东大江环其西此又建业天然之池也此论环城数十里之山川耳其居秦淮之源有东庐山华山临丹阳湖之上者为绛岩山最竒特然为一州之镇者又有茅山焉而岷山中江迳芜湖溧阳以入于荆溪太湖则又禹贡所谓三江既入震泽底定者其他一丘一壑擅名纪胜咸有可征
　　金陵诸山图考
　　唐志称东南名山衡庐茅蒋金陵有二焉蒋山故名钟山实都邑之镇武侯所谓钟山龙盘是也宋周应合山川序云钟山之左自摄山临沂雉亭衡阳以达于东又东为白山大城云穴武冈以达于东南又东南为土山张山青龙石炮天印彭城雁门行堂以达于南又南为聚寳戚家梓桐紫岩夏侯天阙以达于西南绵亘至三山而止于大江所谓龙蟠之势也钟山之右近之为覆舟鸡笼在宫城之后又北为直渎大壮观四望以达于西北乂西北为幙府卢龙马鞍以达于西是为石头城亦止于江所谓虎踞之形也然考其山之逺近地之连脉亦少有不合者盖东南之山闗城重抱山势连属不可一一次序言之且古之江水自三山东入沿隂山石子冈北流以注于石头又自石头沿马鞍四望卢龙幕府东折至于观音又由临沂摄山直抵京口二百余里山势不絶浮江而观之三山据于西南石头据于西北秦淮中出乃天限之门户也今江水西流沙洲旷邈马鞍鳯台为民居日削而隂山则陶冶为泽渐不可寻矣此则图其形势之大者焉
　　金陵北水图考
　　金陵在大江东南自慈姥山至下蜀渡古称天堑巨浸此江之境者也秦凿淮吴凿清溪运渎杨吴凿城濠宋凿防龙河元凿新河国朝开御河城濠今诸水交错互流支派靡辨据经考之自方山之冈垄两涯北流西入通济水门南经武定镇淮饮虹三桥又西出三山水门沿石城以达于江者秦淮之故道也自大平城下由潮沟南流入大内又西出竹桥入濠而絶又自旧内旁周绕出淮清桥与秦淮合者青溪所存之一曲也自斗门桥西北经乾道大平诸桥东连内桥西连武卫桥者运渎之故道也自北门桥东南至于大中桥截于通济城内旁内秦淮又自通济城外与秦淮分流绕南经长干桥至于三山水门外与秦淮复合者杨吴之城濠也自升平桥达于上元县从至虹桥接大市桥者防龙河之遗迹也自三山门外达于草鞋夹经江东桥出大城港与隂山运道合者皆新开河也东出青龙桥西出白虎桥至柏川桥入濠者今大内之御河也若城外落马涧诸水不能悉载焉
　　金陵厯代互见图考
　　厯代城邑变置若不可悉辨然钟山自东北而逦于西南大江自西南而环抱于东北覆舟阻其后聚寳当其前青龙石炮掖其左石头三山踞其右秦淮横其中考诸汉以后郡城皆在淮水之南六朝宫城皆在淮水之北而近于覆舟楚秦隋唐之城皆在淮水西北而据于石头杨吴以后之城皆跨淮水之南北而近于聚寳国朝因山距淮尽乎四极以是据方辨位庶几可得矣按六朝宫城正门曰大司马门南对都城之宣阳门二里宣阳门南对朱雀门五里台省相望为御街朱雀门临淮水上朱雀航北今考镇淮桥东南桐树湾处当是航所中正街府军营内小桥当是宣阳门处直出北口西华门西大街当是大司马门处国学成贤街南口当是宫后平昌门处珍珠河正在宫内也成贤街外号以东直抵西十八卫之后当为都之北城宋上元县西细柳营直北当为东城武学以北当为西城其规模大畧可见南唐之宫前临内桥东尽升平桥西尽大市桥北尽小虹桥为子城之限宋行宫即此内桥南直抵镇淮桥此则南唐之御街也志云镇淮桥即朱雀桥者盖萧梁时移航于此遂名旧航之处唐所谓长乐渡也南渡长乐一里抵东城角内外皆丹阳郡城之基又东南近倪塘乃晋王含五城又南当是古州治清凉寺地以至石头山脊为楚金陵邑城又北为唐韩滉五城少东南则隋蒋州城又东则治城今朝天宫处又西抵下街有西州桥即西州城池塘上元县城亦是其处皆石头之麓相去不逺南循三山水闗内浮桥北为赏心亭少西为折柳亭出水闗中街水环绕处当为白鹭洲洲上今普惠寺当是李白酒楼绕南城角髙处即升元阁旧基少北髙阜皆鳯凰台山少西即建初寺西即杏花村聚寳门外为长干向西为越城少南为秣陵城东南为国门转东至通济跨城处当为府城大中桥东畔为白下亭长安街西口当宋永安宫北抵竹桥之侧当为金华宫六朝城后今国学处为圃小教塲西门内为上林苑将台处当为乐游苑蒋庙之西南当为商飚舘西北为亲蚕宫此皆可因据而互见者也
　　金陵闗要
　　登石头西望宣化渡及厯阳诸山真形胜之地若定都建康则石头当仍为闗要或谓今都城徙而南石头虽守无益盖未之思也惟城既南徙秦淮乃横贯城中六朝立栅断航之类缓急不可复施然大江天险都城临之金汤之势比六朝之胜岂必依淮为固耶
　　三吴水利
　　东南财赋所出之地惟三吴为巨而三吴之田则水为最急也书曰三江既入震泽底定言震泽之水由三江入海故底定而不为害也孔安国云自彭蠡江分为三入震泽遂为北江而入海盖泥于彭蠡既潴之文而牵合之也然不知彭蠡震泽入海之道既殊而三江之名亦不得而强同矣虞氏林曰江自彭蠡分而为三又曰江自太湖入于海其犹孔氏之説欤桑钦水经所着与班固地理志相表里也而乃谓南江自牛渚上桐水过安吉厯长渎出松江入海者则又谬甚矣郭景纯以岷淛松为三江韦昭以松淛浦阳为三江岂亦疑于安国之言而为之臆説者耶郦道元注水经则引之以为据何哉程大昌所进禹贡山川道里图边实所脩昆山续志类讹承而舛踵之耳惟张守节曰三江在苏州自西南至太湖曰松江自东南入白蚬曰上江亦曰东江自东北下三百余里入海曰下江亦曰娄江葢得之矣顾雍呉地记唐仲初吴都赋注朱长文吴郡续图经其所言虽有详畧盖皆本诸守节者也以今攷之太湖自吴江长桥东北合厐山湖者松江也又东南分流出白蚬入急水淀山东而入海者东江也自厐山过大姚东北经昆山石浦安亭由清浦入海者娄江也但淀湖之东流既塞而安亭亦失其故道久矣此单锷所谓开白蚬安亭通龙镇以入海者也震泽之称见于禹贡而周官尔雅则谓之具区在史记曰五湖在左氏传曰笠泽在州记曰太湖其实一也故安国云余州浸薮皆异而州同者盖浸薮同处论其水谓之浸指其泽谓之薮者是也张勃吴録曰五湖者太湖之别名以其周行五百余里故曰五湖虞翻曰太湖东而松江南而霅溪西而荆溪北而滆湖连乎韭溪故谓之五也韦昭以胥蠡洮滆并太湖而五者异矣郭璞则以具区洮滆彭蠡洞庭青草而五焉岂亦误于禹贡之言故取足于楚之所谓洞庭青草者耶今震泽犹称洞庭者其或昉于璞乎陆鲁望曰大湖上禀咸池五车之气故一水而五名斯穿凿者矣乌足据哉夫太湖受三吴数郡之水浩渺不可涯涘其底定也则有灌溉之利其泛滥也则有浸滛之患故古人之治之者惟防其源使水之入者有所分导其流俾水之往者有所归然后民得平土而居矣故置五堰于溧阳以杀宣歙九阳之水所以节其入也开百渎于冝兴置斗门于江隂建千桥于吴江所以宣其出也单锷之论要不出乎此耳然尝攷之往集询之故老而知古人之成绩者不独锷也太史公曰大禹通渠三江五湖其震泽底定之时乎夫差北通扶沟吴濞擅利山海富强之计不足言也若王濬之欲从武康纻溪穿渠直出海口功虽不竟志则可尚矣至于假节发三郡之民漕大渎以防淛江者王奕也导太湖入海复嵗租六十万斛者张纶也自市经以北赤门以南筑堤起桥复田数千顷者张永和也上书宰臣具言水利者范仲淹也凿盘龙沪渎民頼其利者叶清臣也自封家渡至大通浦开淘七十余里者徐确也郭亶言治田七事赵霖言治水三事李结献治田三议要以去水患兴民利也我朝夏尚书原吉周侍郎忱相继治之昭有成绩至今颂焉成化以来复设宪臣以董之于是乎事有专责而官无废政矣夫治水以为田也治水而不治田则治水无全功治田以防水也治田而不治水则治田无全力是故治田之法有三曰筑岸堘曰修坝堰曰分大圩盖全吴之地古称泽国而田多低下所借以御水者岸堘也岸堘不坚则虽有沃壤而弃之沮洳矣故令民修作田堘则有若王纯臣韩正彦注意隄防则有若夏原吉周忱皆极其经画之详宻而可以守之者也后此者能继而行之民不有余利乎古人制田之法率因水道以正经界曰泾曰溇曰濵曰浦纵横曲直有井田之象焉其通也以泄水其塞也以御水皆使不为田害而已后乃破坝堰以通江湖专小利而风涛之入独倚于岸堘故民日劳而增筑烦矣昔文正公曰江南围田每方数十里内有河渠外有门闸不可复矣而修举坝堰之防独不可行耶圩田之制随地形之广狭水道之逺近而为之大小也圩之小者则岸堘易完民工易集时有浸涝则车戽之施可朝夕计功也圩之大者则岸堘既广工力不及积水经月而稻成腐浥矣能度其势而分之使民力易施不其有利乎夫堘岸譬则城郭也坝堰譬则闗隘也小圩譬则三里七里也闗隘固城郭坚则内有所恃而冦不能入三里之城七里之郭则小而易守备无不足可绰然应敌无虞矣治水之法有三曰决三江曰浚诸浦曰导泾港盖太湖东入松江出吴以入海古未有隄障也宋筑长桥以便漕运而江流始噎此单锷所以欲凿吴江岸为木桥以通之也代加浚治已有成效而或者犹欲决去长桥以决入海之道则亦难矣淀湖之西曰急水曰白水东曰小漕曰大沥皆东江入海之故道也今诸港浅狭而东江遂塞惟淀湖支流北入吴松江耳因其旧迹而防之则松江之流其安乎吴松江即古娄江也通塞无定夏原吉尝浚夏驾浦北贯吴塘通刘家港以入海矣周忱尝浚顾浦以通吴松江入海矣然浑潮往来江流渐狭久而不治恐壅塞之害深而为力难矣古人于沿海之所浚三十六浦以分三江之势则入海之途多而水之流不滞也今则未能尽复其旧而入海者惟茜经七鸦白茆杨林入江者惟福山许浦而已茍能于其未浚者而浚之于其已浚者而时导之以为经久之规则今日之急务也圩田四围皆泾港环绕所以决田中之水以泄诸湖塘而达之海也必使修治阔而可以为容纳之地则田之积水可蓄于沟港沟港通流则可以散灌于塘浦塘不遏则可以疾趋于江海而水之患息矣夫吴郡之水譬诸人身五堰则首也荆溪则咽喉也震泽则胸腹三江则肠胃也浦港泾渎则脉络众窍也肠胃闭众窍塞脉络不贯而咽喉之入不节吾见胸满肠胀而毙可待矣夫变通者智也经画者法也若古人之所行与夫单锷所着固法之善而智亦存乎其中矣然时异势殊陵谷更易所以神变通之术以随时冝民者则又存乎人焉耳愚尝因是而悲吴郡之民其所患者不独水也常赋之外供组绣之丽者取靡焉嗜耳目之玩者取异焉务抟埴之用者取精焉操囊箧之贪者取盈焉富商大贾侈美同流豪家富族吞并不餍故民之贫者男终嵗耕而不曾得托糠粃以饱也妇终嵗织而不曾得蔽缯絮以暖也然则害之溺于民者独水也哉
　　南畿海防
　　江南东海之防守在崇明吴淞江口而要在苏州故崇明吴淞江口设所而苏州重镇设三卫江北淮南海防守在泰州通州兴化盐城而要在州髙邮淮安故泰州通州兴化盐城各设所而惟州髙邮淮安设卫淮安当大渎通海为重镇设二卫淮北海防患在东海守在海州而要在邳州故东海海州设所而邳州设卫
　　建康形胜
　　建康东起天目山北接钟山覆舟山鸡笼山终于行堂又有岩山牛头白特山堂阳寺山而大江横其后淮水流其中夹淮而为王都秦始皇见金陵有王气东游以压之堑秦淮以断其气殊不知秦淮入于江而江水口再朝亦旺水也
　　三吴风俗
　　夫三吴者何神圣基图之所创也诗书六艺之所渐也羣材之所钟百货之所聚而贤哲之林也盛有日矣其在禹贡则厥土赤埴涂泥厥赋中中下上然而夏狄蠙珠织文纎缟橘柚篠簜之珍贡于天府则物产亦非纎也其在职方则川以三江浸以五湖然金锡竹箭孔翠犀象列在方物则地利亦非鹻也顾其时气化淳厐风俗朴茂天地之藏有所函而未辟山川之珍有所秘而未吐故号为九州之腴而不入列国之纪厥有由矣降是而春秋则阖闾以勾吴旧邦雄视上国越絶书志其城郭宫廷之制如所谓通门二八隔阂寒暑与夫澒地六尺玉鳬交流何其溢也降是而七国则春申以楚之上相裂土江东司马史称其城吴故墟自为都邑至于上客三千皆蹑珠履何其汰也然其时淮南十二县边齐之南为楚下东国而泗上十二诸侯附丽故宋之旁以介于大国即今淮诸郡是已则吴越故壤已擅丰区而淮海旧堧犹称旷土矣汉初吴楚淮南分王其地彊者即山煮海擅铜盐之利下亦厚招娱游以亢三尺则故吴益沃而淮南北亦渐衍矣唐承隋江都之旧天寳以后设盐铁租庸大使开府广陵以笼诸道贡物达之长安而淮南北之盛畧与江南等矣夫地利有上下天时有盈虚而吴独日盛何也盖自晋之渡而东也收数十代之衣冠礼乐而生聚长养其中彼号为中原者方且沦于戎马荆榛之域故相悬也其后宋又渡而南也举数百年之皇图帝籍以保有亿万之命彼号为二京者方且为搜兵讲武之塲故益逺也然则吴之盛久矣俗之侈亦匪今矣圣祖开基淮甸吴诸郡则左右辅也成祖定鼎燕京吴诸郡则内外府也岂非根本膏腴之地哉然以蕞尔之土而当天下财赋之半加以连年水潦之灾民多悬耜野有奥草守闾之吏日夜责租民辗转呼号莫所聊生盖吴于今日又甚诎矣而执事犹谈其盛无乃见其影而未察其形耶请实其状夫金陵五方之辐辏万国之灌输三服织作内给尚方衣履天下而器食之用自水衡少府半取给焉然而游浮之民大都之风非有厚藏故其地物啬而功侈自金陵而下控故吴之墟以跨引闽越则姑苏一都会也其民利鱼稻之饶居果布之凑造作精靡以绾毂四方其士也慕游闲之名颂儁侠之义故其地实啬而文侈自金陵而北按三楚之旧苞举河淮则维一都会也其民呰窳轻訬无所积聚煮海之贾操钜万之赀以奔走其间故其地主啬而客侈自金陵而上至于瓯越则宣歙之间一都会也其民尽仰机利行贾四方唱櫂转毂以游万货之所都而握其竒嬴故其地内啬而外侈今执事徒闻其侈而不知其啬也欲以俭与礼裁之则过计矣然吴之啬则生于侈者也欲使之无啬可使之侈乎嗟夫侈则侈矣彼其珍竒溢目则頳丹明玑珠琲磊珂弗为异也其服御鲜华则蕉葛升越弱锡罗纨笥中之韬鳀人之献弗为靡也其器用精良则桃笙象簟寳铗文犀单费百缣取直万户弗为訬也其游艺嗜古则山甫之鼎考父之铭华山之愽畨吾之刻弗为邈也其宴居过从之盛则海错陆珍剖纎列姬盘舞随风悲歌入云弗为适也其百贾之所聚则方舟结驷织陆鳞川飞尘绛天赭汗如弗为哗也衍平子之赋无以尽其华赓士衡之趋无以极其靡矣而岂知其力之啬哉夫山林不给野火江海不实漏巵难其继也是故识防之士见本而揣其末陈风之史覩盛而防其敝亦有説矣且夫吴者四方之所观赴也吴有服而华四方慕而服之非是则以为弗文也吴有器而美四方慕而御之非是则以为弗珍也服之用弥博而吴益工于服器之用弥广而吴益精于器是天下之俗皆以吴侈而天下之财皆以吴啬也
　　议粮兵
　　太祖定鼎金陵建四十二卫皆散处江北屯田自养故赋有余而用足永乐间迁都于燕建七十二卫嵗漕江南北粳粟四百余万石以给军食而武官俸廪则仍就支于南京至正统始以南京仓米每石折银二钱五分总计四百万石纳于京而存者尚二百余万石盖两京并建边备渐增财用至是始困矣故为留都今日之计者宜汰冗兵去冗官修江北屯田之政减里河进贡之船使兵少而精强赋省而用足北辅中原南控百粤江淮湖海环邦畿数千里之间民安盗息根本壮固斯见陪京之形胜矣
　　淮利病
　　一言淮安鳯阳以北地髙宜糓粟而少塘堰一遇亢旱则坐观枯稿淮以东地下冝籼稻而少堰圩一遇水涝则任其湮没故江北地利不尽乞勅徐颍兵备官督率所属躬亲相度随其髙下开濬修筑教民播种一如江南则无旷土无惰民而民食可足二言山阳寳应髙邮江都诸州县地临白马甓社卲伯黄山诸湖延亘三四百里兼以天长西山诸水时为泛滥遂至冲决运道田地弃而不种税粮无所从出运船亦往往摧壊其中为患甚钜乞勅治河诸臣乘时坚筑运堤量度地势建立平水石匣以为防泄之计山西图叙
　　山西古冀州地背临朔易【沙漠是也】表里河山盖有俯挹中州之势焉忻代【二州皆太原府属】以北戎马内侵故大同特设巡抚焉绥【在大同西】宣府【在大同东南】互为声援雁门偏头宁武【三闗俱在太原北境】竝置闗戍虽烽火之警不殊而套【河套】贼为急且保徳河曲【保徳州河曲县俱太原府属】之间与贼仅隔一河【黄河】稍或撤备则门庭皆勍敌矣蔚州【大同府属】之鑛徒临晋【平阳府属县】之屯卒【藩府屯军】潞城【潞州属县】之逋民竝以山谷阻深乘时抄暴要亦不足屯结也然边饷既广宗室弥蕃一切供输自嵗赋之外皆仰给河东之盐课三晋之民劳瘁甚矣而边卒方且呌呶待哺帅臣号令为之不行此则积习流弊非渐图之不可也沿革
　　古冀州地汉分冀州西境河东等郡属司置并州部刺史察举太原上党云中雁门等郡而不常所治东汉并州治晋阳唐贞观初置河东道开元中置河东采访处置使治蒲州后改采访为观察其治仍旧宋置河东路经略安抚使以太原守臣兼领元以冀宁诸路直省部置河东山西道宣慰使司于大同置河东山西道肃政亷访司于冀宁本朝置山西等处承宣布政使司嘉靖中陞潞州为潞安府又置都指挥使司提刑按察司三司并治于太原而行都司则分治大同以控制边境云



&lt;子部,类书类,图书编,卷三十六&gt;
　　山西等处承宣布政使司治太原左右布政使二左右防政三左右防议四【粮储兵备】领府四属州一十有六县六十有四州四属县一十有一总为里四千四百四十里有零户五十八万九千九百五十九口五百八万四千一十五夏秋二税共米麦二百二十七万四千二十二石丝五十斤绢四千七百七十七疋马草三百五十四万四千八百五十束
　　山西都指挥使司指挥三内掌印一佥书二领卫九【属所四十】所七本都司所属马歩官军舍余夷人等一万九千五余员名【都司后军都督府】仪卫司三
　　山西行都司【分司大同后军都督府】领卫一十四【属所七十】所三本司所属马歩军四万六十余员名
　　山西行太仆寺见在马驴骡共三万二千九百余匹头
　　都转运盐使司一【在河东】嵗额辨盐四十二万引提刑按察司按察使一副使十二【驿传清军一提学一兵卫易州口平定北岢岚潞安雁门各一】佥事六分道四【冀宁　河东冀北　冀南】
　　钦差总督宣大都御史一【驻阳和】巡抚都御史二【一太原或代州一大同】巡按御史一【太原】巡盐御史一【河东】
　　王府三　晋府【髙三封　郡王二太原　　十二】代府【髙十三封大同六千石郡王二十四】沈府【髙二十一　郡王封潞安　　二十】











&lt;子部,类书类,图书编,卷三十六&gt;
　　大原府其名古晋阳晋太原元冀宁【繁剧且近邉冲疲】其属州六县二十二附郭阳曲【九十八里繁剧难治】太原【九十八里僻繁顽】榆次【一百七里刁繁地肥】大谷【八十三里刁疲僻繁】祁【四十五里刁繁多盗】徐沟【十九里繁疲】清源【二十八里僻繁盗】交城【四十三里僻繁地肥】文水【七十九里僻繁地饶】夀阳【三十里冲繁俗啬】临【十五里僻简】盂【二十三里僻简有銕】静乐【三十八里繁疲多盗】河曲【七里僻疲】平定州【三十三里冲繁俗啬】属乐平【十里僻繁】忻州【六十三里民顽多虏患】属定襄【二十五里僻简】代州【四十一里近邉冲繁多虏患】属五台【十五里近边僻繁】繁峙【十九里僻】崞【三十九里近边难治】岢岚州【二十二里近边僻繁多虏患】属岚【二十二里贫僻】兴【十一里淳僻贫】石州【四十里僻简淳】属宁乡【十三里难治】保徳州【五里简残疲】其形胜恒山之险大河之固句注险阻灵山角立其俗好乐无荒清简质朴平阳府其名秦河东隋平河元晋宁【繁难地广民朴】其属州六县二十九附郭临汾【五十一里繁冲】外襄陵【七十二里繁冲】洪洞【八十九里赋完事简】浮山【十七里繁难贫】赵城【三十七里僻民苦】太平【五十四里冲繁难治】岳阳【十八里僻简贫】曲沃【六十八里冲繁难治】翼城【八十四里冲繁难治】汾西【十五里刁贫】蒲【九里刁僻疲】蒲州【八十七里冲繁】属临晋【六十三里冲繁难治】荣河【三十八里僻繁贫】猗氏【五十一里冲繁难治民勤】万全【四十里僻繁贫】河津【三十六里僻繁民勤】解州【三十一里僻繁疲】安邑【九十五里繁冲贫】夏【六十六里冲烦僻】闻喜【六十六里冲繁疲】平陆【五十二里山僻繁贫】芮城【四十四里僻繁贫难治】绛州【五十一里冲僻】属稷山【七十三里繁冲民稍顽】绛【四十里僻好讼】垣曲【二十七里僻贫】霍州【二十里冲顽】属灵石【二十五里冲淳】吉州【二十二里僻简俭】属宁乡【十六里僻顽】隰【三十一里僻瘠民顽难治】属大宁【十里僻贫】石楼【十三里贫苦山僻】永和【十一里僻贫】其形胜负闗阻河接汾连华其俗崇礼让多勇敢
　　大同府其名战国时云中代郡汉定襄雁门马邑【近边冲繁烽堠相接不常难治】其属州四县七附郭大同【三十六里兵马屯聚难治】外懐仁【九里裁荒】浑源州【十四里繁冲贫】应州【二十里荒僻】属山隂【七里冲疲】蔚州【二十六里繁冲近邉难治】属广陵【八里僻简】广昌【四里冲繁】灵丘【十里贫冲】朔州【八里僻疲有邉患】属马邑【五里僻疲】其形胜平岥峻坂用武之地其俗质直淳厚
　　潞安府其名秦上党唐昭义宋隆徳【冲繁民质易治】其属县八附郭长治【一百七十七里繁民淳颇饶】长子【九十二里繁顽】屯留【六十二里僻简颇繁】襄垣【八十里顽简刁】潞城【九十二里僻简顽】壶闗【九十六里僻简】黎城【四十九里繁僻】平顺【三十一里僻贫颇繁】其形胜肘京洛履蒲津倚大原跨河朔其俗民俭力农士节务学
　　直隶沁州其名隋义宁唐阳城【冲繁民疲贫】其属县二沁源【十六里僻盗】武乡【四十九里颇冲繁贫】其形胜前铜鞮后龟山其俗专力耕农少事商贾
　　泽州其名北齐髙都隋长平【繁剧难治】属县四髙平【一百六十一里繁僻民富】阳城【九十四里繁俗俭】陵川【九十三里繁僻简】沁水【五十四里繁民刁疲】其形胜大行险固山川环抱
　　辽州其名乐平【僻简瘠俭】其属县二榆杜【三十二里僻简】和顺【二十一里简啬】其形胜山川险峻其俗刚悍朴直
　　汾州其名魏西河金汾阳【州有二王府难治虽服里亦冲】其属县三孝义【三十里冲简饶】平遥【五十八里冲繁刁】介休【四十六里冲繁刁】其形胜美哉山河之固其俗重厚尚义
　　山西承宣布政使司领府四曰太原【晋阳冀宁幷州唐北京五代唐西京武勇军繁剧】曰平阳【河东平河晋宁晋州唐州繁】曰大同【云中雁门代郡云中西京大同路北恒州县俱近边冲繁难治】曰潞安【上党昭义安义昭徳隆徳襄垣有王府冲繁】州四曰泽【上党河东建兴长平高都建州益州城内有宣宁隰川王府冲繁】曰汾【西河汾阳军朔州介州浩州有庆城永和二王府难治虽服里亦为冲繁】曰沁【义宁阳城威胜军冲】曰辽【乐平上党辽箕州仪州平定军僻简】
　　处置
　　山西大同府逼临敌境最苦侵暴太原府属如兴岢岚保河一带敌一大举輙入其境断烟宿莽萧条甚矣汾州宗藩不畏国法颇为地方之害潞泽沁辽环列太行上下谷深林宻盗不时窃发往嵗青羊山之事可为鉴也平阳虽称富庶其实止蒲绛临汾太平襄陵曲沃翼城差有可观地震之后则亦大不如昔矣是故休养内地之民使之裕于供边廼一方保厘者之责否则割肉充腹立见其毙可叹也已
　　解盐利弊议
　　夫解之有盐池旧矣厯代之张弛沿革愚未暇悉也昔所称为莹防如玉甘美如谷亦宇内之所共喻也愚不暇论也祖宗时额仅十万耳至嘉靖中始增至十九万有竒全晋闗洛梁邓之间皆其转输之所也二百年来公私俱足在商人未尝以山径巇崄称难在三省未尝以解盐苦恶为病何也法一而志定也自隆庆辛未决池防池水四溢盐不结聚者谓国计不可负始为浇晒之术盖以人力胜天时也然硝与盐淆不能一一而析之也有奸商者出焉乘间营私沙砾杂和故色愈变味愈恶而解盐于是乎不可食矣民日夕翘首以竢商之至而商之所货乃如此则其不乐售者岂情也哉于是商人坐官肆终嵗不能销引目所在长吏又从而代之敛散以取其值焉此不独商困而民亦困矣是以民视商若赘疣而视解之产为弃物无不利于食私贩者民利于食私贩而贩者适至是谓两相求两相求则事宻官卒缉捕惟贿是餍贩者饵之是谓两相利两相利则防踈如是而淮芦花马之产纷纷四至势恶得而禁之哉间尝销退引矣皆伪目也盐侩肆市而得之者也亦尝获私贩矣皆贫负也法所谓易米度日者也夫私贩盛则商利薄商利薄则国税病此而不为之计将何所取盈哉所谓计者非必分地改额以滋聚讼也亦非必尽易其旧而创为之法也愚所谓在酌其宜而变通之耳其一曰慎采取之时夫解盐池产也与浙淮齐闽殊而反穑事浙淮齐闽鬻海法也其利在地不在天其祛弊之法在有余不在不足乃解池则异是矣穑事忧旱而池利旱且利南风古所称阜财解愠者是已夫天能使之常旱且南风乎恒则结者融恒北风则升者下此其时为难盐丁散处诸邑既难遽集竢其集而图之则已解矣非预以待之不可也春夏届期此凝之也羣各丁而聚诸池毋失其会暇则驱之采草以资盖藏固未尝虚其力矣矧若辈皆正役岂故淹之哉是采辨之所宜讲也二曰广召募之役池跨解安邑地近百里矣势甚辽阔盐丁仅二万采取奚遍采之不遍地之所以有遗利也嘉靖丙午盐尝盛生矣募近民杂采之官取其七而以三充赏其利厚也竞趋之因而与之可也柰何存其盐不给以值又不以时于是召之不应矣夫民之溃手足裂肌肤而不惮者逐利也顾赏若是是督之逺也愚以为宜厚之也试令近地之民毋论千万置之长贰而集其民于官则朝结而夕可集也民之趋利犹水也利则来不则去往有定令矣而自食之是上不信也今宜逮其报成而给以二仍朝验而夕惠之毋令胥吏持簿书而肆为呵索民其有不乐于赴者哉赴益众则采益时采益时则入益富一嵗而不获数嵗之利者不然也此足以待凶年之额胡为较锱铢而遗逺虑乎三曰贵采取之精夫各丁募夫羣然竝集不忧其入之不厚矣在官司或急成科以希功在丁夫或急采取以充数宁无杂硝石而竝进者乎则分区画地以程其工验料计直以定其等屏恶存美以待夫商皆不可不为之虑也四曰别逺近之地夫晒盐非恶也稍带硝性试灼以火则腾越而上无异池盐此法河东谙之而逺人未谙也今晒亦无几矣请以待近之求而减其价以为耗逺征之商非池盐不给则转输者皆饴盐而商无不售之值民无境外之求矣五曰清支给之法夫所谓超支者非旋中旋支以劝商者乎商人中纳次第掣攴例也往以池盐未结晒盐未充无以给商而责之入乃随募小贩给以浇晒而籍其赀万不得已之计耳而商人之停支者迄今遂不可复夫商倾赀以入公家以恒产在池也乃其视生而不得支何以异于农之耕耨而不得获者哉今池平而花渐结矣采以时则蓄且倍也请絶小贩之招以优旧商之困可乎六曰均商民之惠夫商人经年守支国课取足人情之所当优者也然而此辈则无厌矣籍口晒盐肆为挿和以恣垄断之计是故所在居民弃官盐而乐私贩为官司者又从而强所不乐民之无告甚矣今宜徧榜诸司凡诸无様盐即系饰伪様盐非官记即是私封没其赀而置之法一惩而百警矣则商安所售其术而民有不乐于商之至者乎七曰禁太汾之票何者二郡固全晋之半也地多斥卤采而煎之转相输贩已非正法顷从其便给贩者以劵而嵗征其入此票之所由名也彼皆自食其有矣解盐入其境终嵗束阁竟莫能售夫二郡去河东才数舍耳法已莫可诘彼逺者奚让焉矧二郡之民动以一田两税为口实正谓业已供边储而又以输盐课且并其所谓私贩者而忘之矣此非当禁之一耶夫惟慎天时也广召募也精采辨也则尽人之力者尽地之利所谓生之贵裕其源者此也惟辨逺近也循旧例也均商民也革煎贩也则商无滞货者民无艰食所谓救之贵通其变者此也此则不必分地而流布者自广不必改额而壅滞者自行民亦何所为而顾食私贩以博罪哉虽然此特自盐之已生者计之也万一事势如昔当奈何呜呼池之利在天不在人前已陈之矣夫盐公课也盐务公务也王者有分土无分民故以河东视三省诚难挠越若自国家统观之则安可执一而论也拓存穑之淮芦充有余之花马以寛不足之河东竢其生结而各还其旧奚不可者夫据时宜而谈利害环池之人类能言之至问上不病国中不病民下不病法则钜公大人謇謇不欲语者何者狃于法之故也三闗备兵议
　　山西右屏畿辅外邻沙漠所称为并冀藩垣者北则大同大同之南则宁雁折而之西则有偏老大同之边冦也近不一舍逺不二三舍偏老亦然夫大同彼固有专之者矣如偏老宁雁所谓三闗也三闗之形若鳞次然东稍南为雁门百八十里抵宁武又二百里抵偏闗絶悬西北与大同峙而雁门宁武者则犹有马邑朔州之为外藩也往以大同不能为蔽故议与画地而守之三闗节制以属全晋之抚臣而移总戎之驻偏头者驻宁武者为居中调度备东西防应也近筹边者更议以为不便谓弃外即内或以外地委敌而抚臣距疆塲既逺病于请质之难偏禆孤居卒不得借援于大将欲以抚镇槩置偏老与大同相掎角并力要害脱冦自马邑朔州入犯而吾犹得收弊于宁雁也噫是则然矣愚以为制冦之术在扼其势审势者人也专计于人相宜而图之则建官责守有可更者有不必更者夫抚臣折冲之任也非有亲冐矢石列阵行伍之事平居申约束明赏罸谨烽修隘备储厉兵秋防驻代俾之不得隙入一旦有警当冦者走军吏计事辕门而抚臣亦数驰赴之以便授防故在太原犹偏老也如必居偏老而后可是将亲与抗也平居之所经畧宜何事耶假令其大举南侵则彼必数月集我必数月备悉吾之精鋭视险易而慎守之彼必不济若游骑突入御之一健将事耳何足以辱抚臣夫天下之事恒起于时之所趋而乱于数易偏闗之设也在洪武之三十三年而成化丁亥始创老营堡前乎此者未尝命一卒守也亦未有大患乃今帅武臣力开府运筹而犹俱有丁卯之患焉即多多奚益哉彼之畏我以有实也非畏名也今之所以称藩而市马者利金缯也第必设抚臣以为名彼于畏何有议者曰设臣于偏老视延宁甘肃之例也夫事茍利固无庸例然而以陜例之者误也延宁甘固实称四镇置三抚臣而固原一镇以总督当之总督趋花马池则以抚臣之在长安者移领镇焉而固原西至于兰靖西南至于洮岷盖方数千里畨虏杂居烽燧时警然皆抚臣之在长安者兼制之陜西之抚内者何尝不兼边也山西幅不满千里民又甚瘠而三闗固太原一郡地耳必以一郡建两抚臣无论供亿烦苛无益胜负之数而反以滋病即内有分地则外之召兵于内者难外有分地则内之转饟于外者缓牵制沮格之患不可不虞也故曰建官惟其人不必备若乃总兵之移则有可言者总兵虽信大将与文吏异古者中军在御援枹而鼔朱殷轮而不惰今猥以为持韬握钤之臣虞偏闗多故或失之而以移之宁武无谓也夫重移镇者盖以武宁之冲燕水雕窝阳方盘道相望广衍纡漫骑得成列万一彼我虚直入将狼顾失防焉噫独不虞偏闗之可达汾永乎马邑朔州大同地也尚寄一带之卫于宁雁而彼志俘掠则大同其餍足处耳餍足则不南望即南望吾且有备安得为虚耶偏闗逼近贼巢即已欵贡而板井叛人嵗时窥伺又夷人叩闗者月无虚日所不能髙枕也故大将不可以深居深居则偏禆观效士气且日懈夫宁武之赴偏闗犹偏闗之还而自救其地里独雁稍逺也诚令总兵移偏闗仍恊之以防将而宁武则撤马站游击居之偏头加一大将与副将俱是鬬士倍也人情偷于习皷于新旌帜一耀其耳目号令一作其颓靡则重闗之固壮于戒严今之援宁武亦昔之援偏老矣夫何间也若雁门固有防备且近抚臣当必无害顾乃谓偏老逺不可居何欤总兵之设也始于宣徳既罢复于治当是时皆偏老居也宁武设于成化丙戌置守备耳而幸无事治间置守御千户所耳而亦无事总兵居寜武之议果何见耶要之抚臣职在谋筭者也总兵职在征战者也二者甚可相能而必竝处故因势以命职因职以任人因人以度势建官之要罔逾于此矣虽然三闗之地皆称要也三闗之守皆宜严也故有御边之逺略则何地而非守有体国之实心则何守而不固区区一隅一隙之补所见者浅也而责守之事且或有未尽者边墙绵亘数百里戍卒仅四五万星罗棋布殊多中空彼聚而攻我骁骑轶突如决大河溃蚁壤此画地而守之难故不如无与争锋各令收聚入保坚壁以待彼纵掠无所得又惧深入必自遁矣是求地利于人也戎伍尺籍者虚耗以半而日饷数钱多浚剥于渠帅老弱无营者应募勇悍多侠者畏羁此无兵而守之难故莫如严覈军实养一夫必得一夫之力而又优募府之用俾不取盈于下则备在我不在彼矣是求兵于将也往吾与彼防也边氓惧为俘戮故死不敢即夷人自为守也今视同一家而愚夫无逺略或争趋之以避赋就逸后将何支焉盍亦拊循百姓轻其徭税俾居者固而去者思乎彼与吾市也马皆异产不与中土习分发郡县辄踣死而偿之民也夫民无所得焉而乐于偿固以免兵弭患彼亦与有利焉盍亦以此补营马之墟而仍轮郡邑之值将不军之惠而市无损乎嵗选内地丁壮修守边隙顾募犒来之费全省以数万计而丁壮至边顾救死扶伤不暇安所禆于事哉盍亦征募金于官委输边郡召土著而简练之止则为民动则成旅而内地丁壮番休者则永以保障不调焉此其利固不独贻国家盘石之固也
　　山西藩禄屯田盐课军箱总议
　　今晋之当亟议者有四而卒未有以应之自藩封之典盛而禄食于土者亦既众矣矧生养益繁罄民之入不足以供宗藩之需加之师旅凶荒而三晋常患于无禄自兼并之计肆而屯田之没于豪强者亦既盛矣矧依假册籍阳应其名而隂收其地加之招纳亡命之徒而三晋常患于无屯自计羡之议起而课无积藏地之生不生不可必朝三暮四之术要惟足课此可为一二年计也加之屡年浸没而三晋常患于无盐自改户之风炽而军无定籍军之正与伪不足论而彼出此入要惟实伍此但可以充目前文具也加之穷边改调而三晋常患于无军今之议藩封者禄不支矣而民不可加赋则禄未可议之不足中也我祖宗以天下公诸藩盖厚之也计环晋所赋已不足支必空匮而他营他营不称而诎计种种非所以厚之也其后当必弛藩封之禁而归其四业间有求自试者仿昔汉宋更生汝愚故事收而与天下共之禄优之选既及而散业者无禁则不增赋而宗藩皆备外府矣不然罄三晋不足以资目前而其生将不穷也今之议屯田者籍不可稽矣而地不可徧画则屯田未可议之不足中也我国家计军授田盖畜之也晋疆子粒不支半军不支必枵腹不任指使指使不任而噪呼继之非所以称其畜也其后必当惟稽其子粒间有侵夺者视地而补之军仿汉塞下渭滨故事与军共之分种之利既博而收利者惟取盈则不必清丈而军皆土著矣不然分画晋疆不能一朝辨而欺愚嬴缩不可计矣夫晋之盐古称曰海眼盖以自生而易利也盐之生不生视水之髙下中条之麓其山溜未易泄也盐不花数年矣此不足之尤者也不惟轻贩无頼之徒不可覊而捞放之编役且坐困顷者水渐落而卤且生则水犹可鬻也或仿鬻海之计而以应目前之需则不必峻法取盈异日者冀一生则年计所积必倍不必拘计羡间矣夫晋兵古曰天下莫强盖以习边而轻敌也军之籍不籍视赀之盈缩并蓟之交其去留不易羁也军之虚籍亦数年矣此不足之尤者也不惟隠避滑稽之徒不可穷而里胥之役益张炽顷者军赀费而边民困则军犹可募也或仿招募之议以充塞下则不必穷勾尽类异日者冀其习利则边民乐战不必勾摄而塞下皆胜兵矣




　　图书编巻三十六
　　钦定四库全书
　　图书编卷三十七
　　明　章潢　撰
　　山东图叙
　　山东古青兖州地外引江淮内包辽海西面以临中原而川陆则悉防于徳州【济南府属】自海道既废遂以其西境为餽运通衢南尽邳徐【俱南直隶州】北泝天津嵗有河【运河】患筑塞挑濬之劳舟车牵挽之役所在不免而兖州水潦为虐则民之疾苦莫甚焉矧京储边饷之外王禄是供六郡征输于斯为急而青【青州】济【济南】之间号多鑛贼禁戢犹难公私盖交病之若辽阳【辽东】自为区域地本膏腴旧皆郡县民用安土设卫以来生齿稍稀惟迁徙谪戍之人多归焉虽渐规恢复可也登【登州】莱【莱州】本海运故道然势险难图【成山沙门一带多海碛运船至此辄壊】稽之往碛则平度州【莱州府属】东南有南北新河【水源出髙宻县至胶州分流为南北新河自胶州入新河西行二百四十里即至莱之沧海复入北海以其自胶抵莱故又名胶莱元时所濬以避迤东海道数千里之险者】盖尝治闸【故碛在迤北新河店海潮所通自此至海止八十里】以达安东【卫门在青州东南境】则避闗津之险亦宜有可讲者
　　沿革
　　古青兖二州地汉置青州部刺史领北海济南琅琊东莱五郡髙宻胶东淄川城阳四国又置兖州部刺史领东泰山济隂平原清河渤海千乘七郡东平一国后汉刺史如故兖治昌邑青治临淄唐置河南河北二道采访处置使而河南治汴河北治魏以青兖诸郡分隶焉宋置京东东路京东西路河北东路三安抚司并以守臣兼领元以山东直隶省部置山东东西道宣慰司治益都又置山东东西道肃政亷访司治济南本朝置山东等处承宣布政使司都指挥使司按察司布按二司俱治济南都司初治青州后亦迁治济南云

&lt;子部,类书类,图书编,卷三十七&gt;
　　山东等处承宣布政使司治济南左右布政使二左右防政二【粮储一分守一】左右防议二【分守二】领府六属州一十有五县八十九总为里六千四百户七十七万五百五十五口六百七十五万九千六百七十五夏秋二税共米麦二百八十五万一千一百一十九石丝二千一百一十一斤绢五万四千九百九十疋绵花五万二千四百四十九斤马草三百八十一万四千二百九十束
　　山东都转运盐使司一【在济南】领盐课司十九【胶莱七濵十二】嵗额辨盐一十四万五千六百一十四引
　　山东都指挥使司【隶左军都督府】都指挥三内掌印一佥书二领卫一十有七【属所七十五】守御千户所一十有二本都司所属除二班京操外马歩官军六万三千八百余员名仪卫司三
　　提刑按察司按察使一副使十四【清军一　驿传一曹濮一　大名一提学一　兵备临清一　徐州一　宻云一　天津青州一　巡海一　　　覇州一　大仓一　一辽海一】佥事五【分巡东兖一　武定一　　沂州一　济南一　海右一】分道三【济南东兖海右】
　　钦差巡抚都御史一　巡按御史一【俱驻济南】
　　王府三　鲁府【髙十　郡十四封兖州】徳府【英四　郡七封济南】衡府【宪六　郡十一封青州】
  </div>
  <div class="pagination">
   <a href="图书编_page77.html">
    上一页
   </a>
   <span>
    ...
   </span>
   <a href="图书编_page73.html">
    73
   </a>
   <a href="图书编_page74.html">
    74
   </a>
   <a href="图书编_page75.html">
    75
   </a>
   <a href="图书编_page76.html">
    76
   </a>
   <a href="图书编_page77.html">
    77
   </a>
   <span class="current-page">
    78
   </span>
   <a href="图书编_page79.html">
    79
   </a>
   <a href="图书编_page80.html">
    80
   </a>
   <a href="图书编_page81.html">
    81
   </a>
   <a href="图书编_page82.html">
    82
   </a>
   <a href="图书编_page83.html">
    83
   </a>
   <span>
    ...
   </span>
   <a href="图书编_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
