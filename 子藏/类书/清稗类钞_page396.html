<!DOCTYPE html>
<html>
<head>
    <meta charset="UTF-8">
    <title>清稗类钞 - 第 396 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 396 页/共 432 页</h1>
    <div class="content">
　　菅

　　菅为多年生草，一名菅茅，叶细长而尖，有平行脉，如白茅，秋开青白花，壳有长芒。实尖而黑，长分许，常黏人衣。根短硬如细竹，可为刷帚。

　　蒯

　　蒯，菅类，茎高四尺许，丛生，叶长尺余，有平行脉。秋日开小花，茶褐色。多生水边，其茎可编织。

　　灯心草

　　灯心草，一名蔺，为多年生草，植于水田，茎圆而细长，高三四尺，色绿。夏日，茎之上部开黄褐色细花，茎中有白瓤，可为灯心，茎可织席及蓑衣，俗称灯草。

　　龙须

　　龙须为多年生草，一名石龙刍，植于水田，茎细长而圆，高二三尺，下部有小叶如鳞片。夏日开小花，色绿，稍硬。茎绝似灯心草，而稍短细，无白瓤，用以织席，俗称龙须席。

　　莞

　　莞为多年生草，植于水田，又名水葱，茎高五六尺，纤细而圆，上部小叶如鳞片。夏开黄绿色小花，花序为小穗状，集生茎端。其茎可织席。

　　茳芏

　　茳芏为多年生草，植于水田，春发茎、叶，茎高四五尺，三棱形，为织席之原料。夏秋之间，茎端开小花，绿褐色。

　　富川产席，可随手握叠，草之细软而坚韧者，即茳芏也。土人又以之作为牙签、眼镜诸袋，皆工致无比。

　　薹

　　薹为多年生草，植于水田，茎高三四尺，叶狭长，至三尺许。夏日开单性花，雌雄皆为穗状花序。秋月刈叶，干之以制笠。《诗》作台，「台笠缁撮」是也。

　　莎

　　莎为一年生草，产道旁及园圃中，甚多，茎三角形，高尺许，叶细长而硬，多由根出。夏日茎顶别生三叶，开黄褐色小花，成穗。叶可为笠及蓑衣。旧称其根即香附子，今博物学家析为二种。

　　芒

　　芒为多年生草，《尔雅》谓之莣，又曰杜荣，野生，高五六尺，叶细长而尖，有平行脉，质坚，伤人如锋刃。秋时开花，有红白二种。其箨可为草履等物。

　　护腊草

　　护腊，草履也，絮毛子草，细软而暖，可御寒，三棱，微有刺，生淀子中。拔时，颇触手，以木椎数十下，则软于棉。一名乌拉草。土人云：「辽东三件宝，貂鼠、人参、护腊草。」

　　萝摩

　　萝摩，一名芄兰，为多年生蔓草，野生，茎缠络于他物，叶为长心脏形，端尖，叶柄甚长，对生。夏日叶腋抽花轴，开小白花，瓣之内面淡紫色，有白毛。实长二三寸，子附长毛，如白绒，可代棉作褥，俗呼为婆婆针线包。茎可束物。

　　白苏

　　白苏茎、叶皆淡青，而花白，别名荏，专用为香料。子榨油，以涂纸伞、雨衣，谓之荏油。

　　克颇斯

　　克颇斯，草实如茧，中有丝，如细纑，回人取以织为布。

　　马蔺

　　马蔺，植于庭除，高二三尺，叶如线而捩。夏间抽茎，花冠裂开，作线状，色淡紫。其根可制刷。亦名蠡实。

　　荔

　　荔，草名，似蒲而小，根可作刷。

　　荓

　　荓，丛生，叶圆而小，茎紫赤色，疏直瘦劲，以之为帚，极耐久。

　　菩提子

　　菩提子，一名川谷，为一年生草，所在有之。春生苗，茎高三四尺，叶如黍，开红白花作穗。夏秋间结实，圆而色白，有坚壳，如珐琅质，俗用为念佛之数珠，故名菩提子。木本者别为一种，我国惟天台山有之，谓之天台菩提。

　　紫茉莉

　　紫茉莉为多年生草，蔓衍易生，茎高二尺许，叶卵形，端尖，对生，叶柄甚长。花状如漏斗，蓓蕾略似茉莉，有红紫白黄等色，颇美艳，晚开午收，俗名夜繁花。实圆皮皱，中有白粉，可为化妆品。

　　伏牛花

　　伏牛花为常绿草，状如小灌木，高者二尺许，分枝甚多，叶小，叶间多刺，夏初开小白花。实圆小，熟则色红，至翌年结实时始落。人多以之为藩篱。

　　蓍

　　蓍，高二三尺，叶细长分裂，花白或淡红，略似菊花，茎多者一株五十余。古取其茎以为占筮之用，今儿童辄取之以为鬬草之戏，呼曰官私草。私音同蓍。

　　芸香

　　芸香为多年生草，茎高一二尺，而其下部则成木质，故古称芸草，亦曰芸香树，实一物也。叶为羽状复叶，夏开黄绿色花，花、叶香气皆强烈，可闻数十步，自夏至秋不歇。置叶于书间、席下，辟蠹、蚤。以其树皮或树脂杂诸香焚之，可熏衣袪湿。

　　蟋蟀草

　　蟋蟀草为一年生草，园圃自生，甚叶略似狗尾草，惟穗分为数枝。鬬蟋蟀者，常取此草之茎分裂作丝状，近其大顋诱之，故名。

　　兰

　　兰为常绿多年生草，俗称草兰，多生浙东，故又名瓯兰。叶细长而尖，长尺许，有平行脉，由根丛生。春日开花，淡黄绿色，瓣上有细紫点。无紫点者，谓之素心兰。皆一茎一花，幽香清远。种类甚多。

　　建兰

　　建兰至秋始开，一茎十数花，素瓣卷舒，清芬徐引。以产于福建，故名建兰。或以其叶背有剑脊，又名剑兰。以叶短者佳。

　　七出兰
</div>
    <div class="pagination">
<a href="清稗类钞_page395.html">上一页</a><span>...</span><a href="清稗类钞_page391.html">391</a><a href="清稗类钞_page392.html">392</a><a href="清稗类钞_page393.html">393</a><a href="清稗类钞_page394.html">394</a><a href="清稗类钞_page395.html">395</a><span class="current-page">396</span><a href="清稗类钞_page397.html">397</a><a href="清稗类钞_page398.html">398</a><a href="清稗类钞_page399.html">399</a><a href="清稗类钞_page400.html">400</a><a href="清稗类钞_page401.html">401</a><span>...</span><a href="清稗类钞_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
