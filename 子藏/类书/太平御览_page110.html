<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 110 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 110 页/共 737 页
  </h1>
  <div class="content">
   《魏志》曰：明帝郭皇后，西平人。世河右大族。黄初中，本部反叛，遂没入宫。明帝即位，甚见爱幸，拜为夫人。帝疾困，遂立为皇后。齐王即位，尊后曰皇太后，称永宁宫。值三主幼弱，宰辅亲政，与夺大事，皆先启太后，然後施行。丘俭、锺会等假其命，以为乱焉。景元四年，崩。
晋宣穆张皇后
《晋书》曰：宣穆皇后张氏，讳春华，高祖同郡人也。母河内山氏，司徒涛之从祖姑也。后少有德行智识。初，高祖辞仕，以风痹不能起，居曝书，遇雨，自起收书。家惟一婢见之，后惧言语泄漏，乃手杀之，而自执爨焉。帝由是重之。其後柏夫人有宠，后罕得进见。帝尝卧疾，后往省病，帝曰：“老物可憎，何烦出也！”后惭恚不食，将自杀，诸子亦不食。帝惊而致谢，后乃止。退而谓人曰：“老物不足惜，虑困我好儿耳！”魏正始八年，崩。武帝受禅，追尊为太后。
景怀夏侯皇后
《晋书》曰：景怀夏侯皇后，沛国谯人也。父尚，魏征南大将军。母曹氏，魏德阳乡主。后雅有识度，帝每有所为，必预筹画。魏世，皇帝居上将之重，诸子并有雄才大略。后知帝非魏之纯臣，而后既魏氏之甥，帝深忌之。青龙三年，以鸩崩。武帝登祚，始加号谥。
文明王皇后
王隐《晋书》曰：文明皇后，王肃女。秉德清贞，体行纯和。八岁，诵《诗》、《论》，特精丧服；苟有文义，过目则识。祖司徒朗异之曰：“兴吾家者，必此女矣，惜不为男。”每居大丧，常身不胜衣。时锺会见任，言於文帝曰：“会好为事端，宠过必弊。”太始元年，尊曰皇后，宫曰崇礼。自即尊位，眷恋素业，忽弃华丽。四年，薨。
《晋书》曰：后讳元姬，年十二，祖朗薨，后哀戚哭泣，发於自然，其父益加敬异。既笄，归於文帝，生武帝。
武元杨皇后
《晋书》曰：杨元后，父炳。言后相贵，故文帝为武帝娶之。生惠帝。武帝疑惠帝不堪奉大统，密以语后，后曰：“立嫡以长不以贤，岂可动乎？”帝采诸葛冲等五十人女入殿，呈露面常衣，令后选取。后不取端正，唯取长白。时卞藩女有美色，帝举扇鄣面，语后曰：“藩女可”。后曰：“藩三世皇后，不宜枉以卑位。”其中者以绛纱系臂，遂取胡芳。芳啼哭，左右曰：“陛下闻声。”芳曰：“死且不畏，何畏陛下？”帝壮其言。父奋闻女中，亦哭曰：“老奴不死，唯有二儿，男在九地之下，女在九天之上。”帝拜芳为贵嫔。元后疾甚，见上素敬胡夫人，恐立之，又虑太子不安。临终，枕帝膝曰：“从妹男涓有德色，不足，复娶异姓。”帝许之，崩於光明殿。
武悼杨皇后
《晋书后妃列传》曰：后讳芷，字季兰，小字男涓，武帝继室也，太傅杨骏女。咸宁二年，即后位。婉慝（音翳），才色映椒房，宠礼尤隆。后无子。贾庶人为太子妃时，数以肆情忌嫉，失帝意，帝虑始终之事，欲废焉。后为妃陈请曰：“贾公有勋於王府，犹将数世宥之，况贾妃亲则其子。夫妒忌，亦妇人之常事，不足以一眚而忘大德。”帝纳焉。晏驾，尊曰皇太后。贾庶人五日一朝，后既丧所，夫常有戚容，庶人谓不悦在己，愈自嫌。及星辰有变，占於母家不利，殿中典兵中郎孟观等遂进劝庶人：“有先倡者有福，後废者受祸。”庶人遂陷诛后父骏三族及内外亲属，迁后於永宁宫。贾庶人寻讽百僚，奏太后废为庶人，母庞付廷尉行刑。诏初欲宥之，卒不可。事奏，太后截稽颡称妾，以请母於贾庶人，而庞遂见刑。后不胜忧哀，崩於幽宫，春秋三十有四。谥曰武悼皇后。
《晋后略》曰：贾后既杀杨庶人於金墉城，又信妖巫，谓人既死，必诉怨於先帝，乃覆而殡之，施诸厌劾符书药物以合瘗之。
惠帝贾皇后
王隐《晋书》曰：后讳南风，武帝谋太子婚，久不决，上欲取卫女，元后欲娶贾充女，上曰：“卫女有五可，贾女有五不可。卫家种贤而多子，端正长白；贾女种妒少子，丑而短黑。”郭槐多输宝物於后，遂娶南风。八年，将纳妃，帝知太子不慧，故试之。尽召东宫官属，作饮食，而密封诏，使太子决，停信待之。贾妃大惧，召人答诏草。给使张泓曰：“太子不学，而答引古义，必责草主，更益谴负，不如直以意答。”妃大喜，语泓：“便为我好答，得富贵，与汝共之，”泓素有小才，具草，令太子自写。武帝大喜。贾妃酷妒，手击数人，或以刀戟掷孕妾，子乃堕地。上大怒，治金墉城，将废之。赵粲、荀勖深救之，故得不废。洛阳尉部小吏忽有好物，尉疑为盗，召诘之。贾后疏亲欲求盗物，往听对辞。云“先行逢一老妪，说家有疾，师卜当得城南年少厌塞，渐相烦，寻重报。小吏从之，上车下帷，内着帘箱，中行十馀里，过六七门限，开帘，忽见楼阁好屋。问此何处，云天上，即以香汤见浴，好衣美食将入。见一妇人，年三十五六，短小青黑色，眉後有疵。见留数日，共宿，得此众物。”贾氏亲疏闻其形状，知是贾后，惭而去，尉亦解意。云时他人多杀之不出，唯此小吏，以爱得出。贾后诈有身，内物为产，遂取妹夫韩寿儿，托之谅ウ所生，故弗显。贾庶人临废，遥唤帝曰：“陛下有妇，使人废之，亦行自废。”诏赐死。
沈约《宋书》曰：齐王□入废后，后惊曰：“卿何为来？”□曰：“有诏收后。”后曰：“诏当从我出，何诏也？”又问曰：“谁起事？”□曰：“梁、赵。”后叹曰：“系狗当系其颈，今反系其尾，何得不然！”
《晋后略》曰：载贾后以帘车，出承明东掖东门，诣金墉城，食金屑而死。
惠羊皇后
臧氏《晋书》曰：惠羊皇后，讳献容，太山南城人也。父玄之，字弘猷。永康元年，立为皇后。将入宫中，衣中有火。永兴元年，河间王使将张方废后於金墉城。七月，陈午等唱伐成都王，复后位。八月，张方又废后。十一月，张方逼迁大驾幸长安，留台复后位。永兴二年，张方又废后。河间王矫诏赐后死，刘暾（他昆切。）等上表，后得免。帝还洛，迎复后位。後洛阳令何乔又废后。怀帝即位，尊后为惠皇后，居弘训宫。洛阳败，没於刘曜。曜僭位，以为皇后。因问曰：“朕何如司马家儿？”后曰：“胡可并焉？陛下开基之圣主，彼亡国之暗夫，有一妇一子及身三耳，不能庇之。贵为帝王，而妻子辱於凡庶之手。妾尔时实不思生，何图复有今日。妾生於高门，尝谓世间男子皆然。自奉巾栉已来，始知天下有丈夫耳。”曜甚爱宠之，生二子而死，伪谥献文皇后。
谢夫人（附）
《晋书》曰：谢夫人，名玖。本贫贱，父以屠羊为业。玖清惠贞正，而有淑姿，选入後庭，为才人。惠帝在东宫，将纳妃。武帝虑太子未知帷房之事，乃遣玖往东宫侍寝，由是得幸，有身。贾后忌之，求还西宫，遂生愍怀。乃立为太子，拜玖为淑媛。乃愍怀遇鸩，玖亦被害焉。永康初，诏改葬太子，因赠玖夫人印绶，葬显平陵。
怀王太后
臧氏《晋书》曰：怀王皇太后，讳姬。初入武帝宫，拜中才人，早崩。怀帝即位，追尊曰皇太后。
梁皇后
臧氏《晋书》曰：梁皇后，讳兰璧，安定人也。祖鸿季，仪同三司。父芬，司徒。后初为豫章王妃，怀帝即位，为皇后。永嘉中，没胡贼。
元帝夏侯太妃
《晋书》曰：夏侯太妃，名光姬，沛国谯人也。父庄，淮南太守。妃生自华宗，幼而明慧。琅耶武王为世子觐纳焉，生元帝。元帝立，称王妃。永嘉元年，薨於江左，葬琅耶。国初有谶云“铜马入海建业期”，太妃小字铜环，而元帝中兴於江左矣。
元敬虞皇后
《晋书》：元敬虞皇后，讳孟母，济阳外黄人。父豫。元帝为琅耶王，纳后为妃，无子。永嘉六年，薨。大兴三年，册赠皇后玺绶，於太庙。
《晋书》曰：豫章君荀氏，元帝宫人也。初有宠，生明帝及琅琊王，由是虞后所忌，渐见疏薄。明帝即位，封建安君，别立第宅。太宁元年，帝迎还台内，供奉隆厚。及成帝立，尊同於太后。咸康元年，薨。诏曰：“朕少遭悯凶，慈训无禀，抚育之勤，建安君之仁也。一旦薨殂，实思报复，永怀平昔，感痛哀摧。”其赠豫章郡君，别立庙於京都。
明帝庾皇后
《晋中兴书》曰：明穆皇后庾氏，讳文君，左将军琛第三女也。后少以璋特异，令仪淑美。故中宗为肃祖纳焉。初为世子妃，仁和有礼，深见敬重。后生显宗成皇帝，显宗即位，尊后曰皇太后。群臣奏：“天子幼冲，宜依汉和熹皇后故事。”后辞让数四，不得已遂临朝摄万机。苏峻作逆，王师败绩，后以忧逼，崩，时年三十三。
成恭杜皇后
《晋书》曰：成恭杜皇后，讳陵阳，镇南将军预之曾孙也。成帝以后奕世名德。咸康二年，备礼拜为后。后少有姿色，然长犹无齿，有来求婚者辄中止。及纳采之日，一夜齿尽生。七年三月，后崩，年二十一。在位六年，无子。先是，三吴女子相与簪白花，望之如素柰，传言天公织女死，为之著服，至是而后崩。
康帝褚皇后
《晋中兴书》曰：康献皇后褚氏，字苏子，太傅褒之女也。后聪明有器识，以名家女入为琅琊王妃，生孝宗穆皇帝。孝宗即位，尊后曰皇太后。泰元元年，太后诏曰：“皇帝婚冠礼备，遐迩宅心，宜当阳亲览，缉熙惟始。今归政事，率由旧典。”於是复称崇德太后。九年，崩於显阳殿。
简文郑皇后
《晋中兴书》曰：简文宣太后郑氏，讳阿春，荥阳人。先田氏，生一男，夫又亡，后依於舅吴氏。中宗为丞相，敬后先崩，将纳吴氏女为夫人。后及吴氏女并游後园，有见之者言於中宗曰：“郑氏女虽嫠居，贤於吴氏远矣。”遂以德色纳为夫人，甚有宠。后虽贵幸，而恒有忧色，中宗问其故，对曰：“妾有妹，中者长沙王褒，馀二妹未出，恐妹为人妾，无复求者。”中宗从容谓刘隗曰：“郑氏有二妹，卿可求佳对，使不失旧。”隗举其从子佣娶第三者，以小者汉中李氏，皆得旧门。帝称尊号，后虽为夫人，诏太子及东海、武陵王皆母事之。帝崩，后称建平园夫人。咸和元年，薨。
孝武李太后
《晋书》曰：孝武李太后，讳陵容，本出微贱。始，简文帝为会稽王，有三子，废黜，早夭；其後，诸姬绝孕将十年。帝令卜者扈谦筮之，曰：“後房中有一女，当育二贵男，其一终盛晋室。”乃令善相者召诸爱妾而示之，皆云非其人，又悉以诸婢媵示焉。时后为宫人，在织坊中，形长而色黑，宫人皆谓之昆仑。既至，相者惊云：“此其人也。”帝以大计，召之侍寝。后数梦两龙枕膝，日月入怀，帝闻异而焉，遂生孝武帝。
王皇后
《晋中兴书》曰：孝武定皇后王氏，字法惠。宁康三年，中军将军桓冲、侍中臣康奏：“晋陵太守王蕴女天性柔顺，惠心塞渊，仪度既同，四业允备。且盛德之兆，美善先积。参议，可以配德乾元，恭承宗庙，贞进六宫，母仪天下。”故烈宗纳焉。后性嗜酒骄妒，帝深患之，乃召蕴於东堂，具说后过状，令加训诫。蕴免冠谢焉。后於是少自改饰。太元五年，崩。
安帝陈太后
《晋中兴书》曰：安德太后陈氏，松滋人也。讳归女。父广，以倡进，仕至平昌太守。后以美色能歌弹入宫，初为淑媛，生安、恭二帝。太元十五年，薨，赠夫人，追崇曰皇太后。
恭帝褚皇后
《晋书》曰：恭思褚皇后，讳灵媛，河南阳翟人，义兴太守爽之女也。后初为琅琊王妃。元熙元年，立为皇后，生海盐、富阳公主。及帝禅位於宋，降为零陵王妃。宋元嘉十三年，崩，葬冲平陵。
卷一百三十九　皇亲部五
後魏叙后事
《後魏书》：魏故事，将立皇后，必令手铸金人，以成者为吉，不成则不得立也。又世祖、高宗缘报母劬劳之恩，极尊崇之义，虽事乖典礼，而观过知仁。
魏神元窦皇后
《後魏书》曰：神元窦皇后，没鹿回部大人宾之女。宾临终，诫其二子速侯、回题，令其善事帝。及宾卒，速侯等欲因帝会丧为变，语颇漏泄，帝闻之，知其终不奉顺，乃先图之。於是使勇士於中营，晨起以佩刀杀后，驰使告速侯等言曰：后暴崩。速侯等惊走，因执而杀之。
文封皇后
《後魏书》曰：文帝皇后封氏，生桓、穆二帝，後早崩。和帝立，乃葬。高宗初，穿天渊池，获一石铭，称桓帝葬母氏，远近赴会二十桓万人。有司以闻，命藏太庙。次妃兰氏，生二子，长子曰蓝，早卒；次子，思帝也。
桓维皇后
《後魏书》曰：桓帝后维氏，生三子，长曰普根，次惠帝，次炀帝。平文崩，后摄国事，时人谓之曰女国。后性猛忌，平文之崩，后所为也。
平文王皇后
《後魏书》曰：平文皇后王氏，广宁人。年十三，因事入宫，得幸於平文，生昭成。平文崩，昭成在襁褓，时国有内难，将害诸皇子，后匿帝於中，惧人知，祝曰：“若天祚未终者，汝便无声。”遂良久不啼，得免於难。烈帝之崩，国祚殆危，兴复大业，后之力也。十八年，崩，葬□中金陵。太祖即位，配飨太庙。
昭成慕容皇后
《後魏书》曰：昭成皇后慕容氏，慕容元真之女也。有宠，生献明帝及秦明王。后性聪敏多智，沉厚善决断，专理内，每事多从。建国二十三年，崩。太祖即位，配飨太庙。
献明贺皇后
《後魏书》曰：献明皇后贺氏，父野干，东部大人。后少以容仪选入东宫，生太祖。苻洛之内侮也，后与太祖及故臣民避难北徙。俄而，高车奄来抄掠，后乘车与太祖避贼而南。辂失辖，后惧，仰天告曰：“国家胤胄，岂正尔绝灭也！惟神灵扶助。”遂驰，轮正不倾，而免难。其後刘显使人将害太祖，帝姑为显弟亢{泥土}妻，知之，密以告后。后乃令太祖去之，后夜饮显使醉之。向晨，故惊厩中群马，使起视马，后泣而谓曰：“吾诸子始皆在此，今尽亡失，汝等谁杀之也？”故显不使急追。太祖至贺兰即部。显怒，将害后，后夜奔亢泥家，匿神车中及三日，亢{泥土}举室请救，乃得免。会刘显部乱，始得亡去。皇始元年，崩，时年四十六。葬于盛乐金陵。追尊谧，配飨焉。
道武慕容皇后
《後魏书》曰：道武皇后，慕容宝之季女也。中山平，入充掖庭，得幸。左丞相卫王仪等奏请立后，帝从群臣议。后铸金人，成，乃立之，告於郊庙。封后母孟为溧阳君，後崩。
道武刘皇后
《後魏书》曰：道武宣穆皇后，刘眷女也。登国初，纳为夫人，生华阴公主，後生明元。后专理内事，宠待有加，铸金人不成，故不得登后位。魏故事，後宫产子将为储贰，其母皆赐死。太祖末年，后以旧法薨。太宗即位，追尊谥号，配飨太祖。自此後宫子为帝，母皆正位，配飨焉。
明元姚皇后
《後魏书》曰：明元昭哀皇后，姚兴女也，兴封西平长公主。太宗以后礼纳之，後为夫人。后以铸金人不成，未尊位，然帝宠幸之，出入居处如后焉。是後犹欲正位，而后谦让不当。五年，薨。帝追恨之，赠皇后玺绶而後加谥，葬□中金陵。
明元杜皇后
《後魏书》曰：明元密皇后杜氏，魏郡邺人，阳平王超之妹也。初以良家子选入太子宫，有宠，生世祖。太宗即位，拜为贵嫔。太常五年，薨。谥密贵嫔，葬□中金陵。世祖即位，追尊号谥，配飨太庙。又立后庙于邺，刺史四时荐祀。後甘露降於后庙庭。高祖时，相州刺史高闳表修后庙，诏：“妇人外成，理无独祀，阴必配阳，以成天地，未闻有莘之国，立太姒之飨。便罢祀。”先是，世祖保母窦氏，初以夫家坐事诛，与二女俱入宫。操行纯备，进退以礼，太宗命为世祖母。性仁慈，勤抚导。世祖感其恩训，奉养不异所生。及即位，尊为保太后，後尊为皇太后。真君元年，崩，时六十三。谥曰惠，葬崞山，从后意。初，后尝谓左右曰：“吾於先朝本无位次，不可违礼以从园陵林。北山之上，可以终托。”故葬焉。别立后寝庙於崞山，建碑颂德。
太武赫连皇后
《後魏书》曰：太武皇后赫连氏，屈万女也。世祖平统万，纳后及二妹，俱为贵人，後立为皇后。高宗初，崩。葬金陵。
太武贺皇后
《後魏书》曰：太武敬皇后贺氏，代人也。初为夫人，生恭宗。神元年，薨。追赠贵嫔，葬□中金陵。後追加谥号，配飨太庙。
景穆闾皇后
《後魏书》曰：景穆恭皇后郁久闾氏，河东王毗妹也。少选以入东宫，有宠。真君元年，生高宗。世祖末年，薨。高宗即位，追尊号谥，葬于□中金陵。是时高宗乳母常氏，本辽西人。太延中，以事入宫，世祖选乳高宗。慈和履顺，有劬劳保护之功。高宗即位，为保太后，寻尊为皇太后，谒於郊庙。和平元年，崩。谥曰昭，葬於广宁磨笄山，俗谓之鸣鸡山，太后遗志也。
文成冯皇后
《後魏书》曰：文成文明皇后冯氏，父朗，秦、雍二州刺史、西郡公。母乐浪王氏，生后於长安，有神光之异。朗坐事诛，后遂入宫。世祖昭仪，后之姑也，雅有母德，抚养教训。年十四，高宗践极，以选为贵人，後立为皇后。高宗崩，故事：国有大丧，三日之後，御服器物一以烧焚，百官及中宫号泣而临之。后悲叫自投火中，左右救之，良久乃苏。显祖即位，尊后为皇太后。丞相乙浑谋逆，显祖年十三，居于谅ウ，太后密定大策，诛浑，遂临朝听政。及高祖生，太后躬亲抚养，是後罢令，不听政事。太后行不正，内宠李弈，显祖因事诛之，太后不得意。显祖暴崩，时言太后为之也。承明元年，尊号曰太皇太后，复临朝听政。太后性聪达，自入宫掖，粗学书计。及登尊极，省决万机。高祖诏曰：“朕以虚寡，幼纂宝历，仰恃慈明，缉宁四海，欲报之德，正觉是凭，诸鸷伤生之类，宜放山林。其以此地为太皇太后经始灵塔。於是时罢鹰师曹，以其地为报德佛寺。太后与高祖游於方山，顾瞻川阜，有终焉之志，因谓群臣曰：“舜葬苍梧，二妃不从。岂必远山陵，然後为贵哉！吾百年之後，神其安此。”高祖乃诏有司营建寿陵於方山，又起永固石室，将终为清庙焉。刊石立碑，颂太后功德。太后以高祖富於春秋，乃作《劝戒歌》三百馀章，又作《皇诰》十八篇。又制：内属五庙之孙，外戚本亲缌麻，皆受复除。素俭，不好华饰，躬御缦缯。而已太后多智略，猜忌，能行大事。是以威福兼作，震动内外。故王遇、张、符承丞等拔自微阉，岁中而至王公。王睿出入卧内，数年之间便为宰辅，赏赉财帛以千万亿计，金书铁券，许以不死之誓。李冲虽以器能受任，亦由见宠帷幄，密加赐赉，不可胜数。太后曾与高祖幸灵泉池，宴群臣及藩国使人，诸方渠师，各令为其方舞。高祖率群臣上寿于太后，忻忻然自歌，高祖亦和歌，遂命群臣各言其志，於是和歌者九十人。太后外礼民望元丕、游明根等，颁赐金帛舆马，每至褒美等，皆引丕等而参之，以示无私也。十四年，崩於太和殿，年四十九。其日，有雄雉集於太华殿。高祖酌饮不入口五日，毁慕过礼。谥曰文明太皇太后，葬於永固陵。高祖毁瘠，绝酒肉，不御内者三年。初，高祖孝於太后，乃於永固陵东北里馀营寿宫，有终焉瞻望之志。及迁洛阳，乃自表西以为山园之所，而方山灵宫石室至今犹存，号曰千年堂。
文成李皇后
《後魏书》曰：文成皇后李氏，梁国蒙县人母，顿丘王峻之妹也，后之生也，有异於常，父方叔恒云：“此女当大贵。”及长，姿质美丽。世祖南征，永昌王仁出寿春，军至后宅内，得后。及仁镇长安，遇事诛，后与其家人送平城宫。高祖登白楼望见之，谓左右曰：“此妇人佳乎？”左右咸曰：“然。”乃下台，后得幸於斋库中，遂有娠。常太后後问后，后云：“为帝所幸，乃有娠。”时守库者亦私书壁记之，别加验问，皆相符同。生显祖，拜贵人，薨。後谥曰元皇后。葬金陵，配飨太庙。
献文李皇后
《後魏书》曰：献文思皇后李氏，中山安喜人，南郡王惠之女也。姿德婉淑，年十八，选入东宫。显祖即位，为夫人，生高祖。皇兴三年，薨。上下莫不悼惜。葬金陵。承明元年，追崇号谥，配飨太庙。
孝文林皇后
《後魏书》曰：孝文贞皇后林氏，平凉人。叔父金闾起自阉宫，有宠於常太后，位至尚书，封平凉公。金闾兄胜为平凉太守。金闾，显祖初为定州刺史，未几，为乙浑所诛，兄弟皆死。胜无子，有二女入掖庭。后容色美丽，得幸於高祖，生皇子恂，将为储贰。太和七年，依旧制薨。谥曰贞皇后，葬金陵。及恂以罪赐死，有司奏废后为庶人。
孝文废皇后
《後魏书》曰：孝文废后冯氏，太师熙之女。太和十七年，立为后。高祖遵经典礼，后及夫人、嫔妃下接御，皆以次进。车驾南伐，后留京师。高祖又南伐，后率六宫迁洛阳。及后父熙、兄诞薨，高祖为书慰以叙哀情。及车驾还洛，恩遇甚厚。高祖後引后姊昭仪至洛，稍有宠，后礼爱渐衰。昭仪自以年长，且前入宫掖，素见待念，轻后而不率妾礼。后虽性不妒忌，时有愧恨之色。昭仪规为内主，谮构百端。寻诏废为庶人。后贞谨有德操，遂为练行尼。
孝文冯皇后
《後魏书》曰：孝文幽皇后，亦冯熙女也。母曰常氏，本微贱，得幸於熙，元妃公主薨後，遂主家事。生后与北平公夙。文明太皇太后欲家世贵宠，乃简熙二女俱入掖庭，时年十四。其一早卒。后有姿媚，见爱幸。未几疾病，文明太后乃遣还家为尼，高祖遗留念焉。岁馀而文明太后崩。高祖服终後颇存访之，又闻后素疾痊除，遣玺书劳问，遂迎赴洛阳。及至，宠爱过本，专寝当夕，宫人稀复进见。拜为左昭仪，後立为皇后。後高祖频岁南征，后遂与阉宦高菩萨私乱。及高祖在汝南不豫，后便公然丑恣，中常侍双蒙等为其心腹。中常侍剧鹏谏而不从，愤惧致死。是时，彭城公主，宋王刘昶子妇也，年少嫠居。北平公冯夙，后之同母弟，后求婚於高祖，高祖许之。而公主志不愿，后欲强之婚有日矣。公主密与侍婢及家僮十馀人，乘轻车，冒霖雨，赴悬瓠奉见高祖，自陈本意，因言后与菩萨乱状，高祖闻因骇愕，未之全信而秘匿之，惟彭城王侍疾左右，具言其事。此后，后渐忧惧，与母常氏求托女巫，祷厌无所不至，愿高祖疾不起，一旦得如文明太后辅少主称令者，许赏报不赀。乃取三牲宫中妖祠，假言祈福，专为左道。高祖自豫州北幸邺，后虑还见治捡，弥怀危怖，骤令阉人托参起居，皆赐之衣服，殷勤托寄，勿使泄漏。亦令双蒙允行，皆其信者也。惟小黄门苏兴寿密陈委曲，高祖问其本末，敕以勿泄。至洛，执问菩萨、双蒙等六人，迭相证举，具得情状。高祖卧含温室，夜引后，并列菩萨等於户外。后临入，令阉人搜衣中，稍有寸刃便斩。后顿首泣谢，乃赐坐东楹，去御筵二丈馀。高祖令菩萨等陈状，又让后曰：“汝母有妖术，可具言之。”后乞屏左右，有所密启。高祖敕中常侍悉出，唯令长秋卿白整在侧，后犹不言。高祖乃令以绵坚塞整耳，小语呼整再三，无所应，乃命后言。隐事，人莫知之。高祖乃呼彭城、北河二王令入坐，言：“昔是尔嫂，今乃他人，俱入勿避。”二王固辞，不获命。及入，高祖云：“此老妪乃欲白刃插我肋，汝可穷问本末，勿有所难。”高祖深自引过，致愧二王。又云：“冯家女不得复相废逐，且使在宫中空坐，有心乃能自死，汝等勿谓吾犹有情也。”高祖素至孝，犹以文明太后故，未便行废。良久，二王出，乃赐后辞决。再拜稽首，泣涕欷。令宿东房。高祖疾甚，谓彭城王勰曰：“後宫久乖阴政，自绝于天。若不早为之所，恐成汉末故事。吾死之後，可赐自尽别宫，可葬以后礼，庶掩冯门之大过。”高祖崩，北海王祥奉宣遗旨，长秋卿整等入授后药，后走呼不肯引决，执持强之，乃含椒而尽。殡以后礼，谥曰幽后，葬长陵营内。
孝文高皇后
《後魏书》曰：孝文昭皇后高氏，司徒公肇妹也。父扬，母盖氏，凡四男三女，皆生於东裔。高祖初，乃举室西归，达龙城镇，表后德色婉艳，任充宫掖。及至，文明太后亲幸北部，见后姿貌，奇之，遂入掖庭，年十三。初，后之幼也，曾梦在堂内立，而日光在窗中照之，灼灼而热，后东西避之，光犹斜照不已。如是数夕，后自怪之，以白其父扬。以问辽东人闵宗，曰：“此奇徵也，贵不可言。”曰：“何以知之？”宗曰：“夫日者，君之德，帝王之象也。光照女身，将被帝命，诞育人君之象。”遂生世宗，後生广平王，次长乐公主。及冯昭仪宠盛，密有母养世宗之意，后自代如洛阳，暴薨於汲郡之共县。或云昭仪遣人贼后也。世祖之为皇太子，三日一朝幽后，后遂抚念慈爱有加，亲视栉沐，母道隆备。其後有司奏请加谥曰贵人，高祖从之。世宗践祚，追尊配飨。肃宗诏曰：“文昭皇太后，德协坤仪，美符大姒，作合高祖，实诞英圣，而夙世沦晖，孤茔弗。先帝孝感自衷，迁奉未遂，永言哀恨，义结幽明，废吕尊薄，礼申汉代。”又诏曰：“文帝昭皇太后尊配高祖庙定号，促令迁奉，自然及始，太后当主，可更上尊号称太皇太后。”初开终宁陵数丈，於梓宫上获大蛇，长丈馀，黑色，头有王字，蛰而不动。灵榇迁还，置蛇旧处。
卷一百四十　皇亲部六
後魏宣武于皇后
《後魏书》曰：宣武皇后于氏，太尉烈弟劲之女也。世宗始亲政事，烈时为领军，总心膂之任，以嫔御未备，因左右讽谕，称后有容德，世宗乃迎入为贵人。时年十四，甚见宠爱，立为皇后，谒於太庙。后静默宽容，性不妒忌，生皇子昌，三岁夭没。其后暴崩，宫禁事秘，莫能知悉，而世议归咎於高夫人。葬永太陵，谥曰慎皇后。
宣武高皇后
《後魏书》曰：宣武高皇后，文昭弟偃之女也。世宗纳为贵嫔，生皇子，早夭；又生建德公主。后拜为皇后，甚见礼重。性妒忌，宫人稀得进御。及肃宗即位，上尊号曰皇太后。寻为尼，居瑶光寺，非大节庆，不得入宫中。建德公主始五六岁，灵太后恒置左右，抚爱之。神龟元年，太后出觐母武邑君。时天文有变，灵太后欲以太后当祸，是夜暴崩，天下怨之。丧还瑶光佛寺，葬殡皆以尼礼。世宗暮年，高后悍忌，嫔御有至帝崩不蒙侍接者。由是在洛二世，二十馀年，皇太子全育，惟肃宗而已。
宣武胡皇后
《後魏书》曰：宣武灵皇后胡氏，安定临泾人，司徒国珍之女。后母皇甫氏产后之日，赤光四照。京兆山北县有赵胡者善於卜相，国珍往问之，胡云：“贤女有大贵之表，方为天地母，生天地主。勿过三人知也。”后姑为尼，能讲道，世宗初，入讲禁中。积数岁，讽左右称后姿行，世宗闻之，乃召入掖庭，为承华世妇。而椒庭之中，以国旧制，相与祈祝，皆愿生诸王、公主，不愿生太子也。惟后每谓夫人等言：“天子，岂可独无儿子，何缘畏一身之死而令皇家不育冢嫡乎？”及肃宗在孕，同列犹以故事相恐，劝为诸计。后固意确然，幽夜独誓云：“但使所怀是男，次第当长子，子生身死，所不辞也。”既诞肃宗，进为充华嫔。先是，世宗颇丧皇子，自以春秋长矣，深加慎护。为择乳母，皆取良家宜子者。养於别宫，皇后及充华嫔皆莫得而抚视焉。及肃宗践祚，尊后为皇太妃，後尊为皇太后。临朝听政，犹称殿下，令以行事。後改令称诏，群臣上书曰陛下，自称曰朕。太后以肃宗冲幼，未堪亲祭，欲傍周礼夫人与君交献之义，代行祭礼，访寻故式。门下召礼官、博士议，以为不可。而太后欲以帷幔自鄣，观三公行事，重问侍中崔光。光便据汉和熹（熹，音熙。）邓后荐祭故事，太后大悦，遂摄行祠祀。太后性聪悟，多才艺，姑既为尼，幼相依托，略得佛经大义。亲览万机，手笔断决。幸西林园法流堂，命侍臣射，不能射者罚之。又自射针孔，中之。大悦，赐左右布帛有差。先是，太后敕造申讼车，时复御焉，出自□龙大司马门，从宫西而北，入自千秋门，以纳冤讼。又亲策孝秀、州郡计吏於朝堂。太后以肃宗幸华林园，宴群臣於都亭曲水，令王公以下赋七言诗。太后诗曰：“化光造物含气贞。”肃宗诗曰：“恭己无为赖慈英。”王公以下赐帛有差。太后父薨，百寮表请公除，太后不许。寻幸永宁寺，观建刹於九级之基，僧尼士女赴者数万人。後幸左藏，公主嫔女已下从者百馀人，皆令任力负布绢，即以赐之。寻幸阙口温水，登鸡头山，自射象牙簪，一发中之，敕示文武。时太后得志，逼幸清河王怿，淫乱肆情，为天下所恶。领军元叉、长秋卿刘腾等奉肃宗於显阳殿，幽太后於北宫，於禁中杀怿。自刘腾死，叉又宽怠。太后与肃宗及高阳王雍为计，解叉领军。太后复临朝，大赦，改元。自是朝政疏缓，威恩不立，天下牧守，所在贪忄林。郑俨宠私宫掖，势倾海内；李神轨、徐纥并见亲侍。一二年中，位总禁要，手握王爵，轻重在心，宣淫於朝，为四方之所厌秽。文武解体，所在乱逆，土崩鱼烂，始於此矣。及武泰元年，尔朱荣称兵渡河，太后尽召明帝六宫，皆令入道，太后亦自落，荣遣骑拘送太后及幼主河阴。太后对荣多所陈说，荣拂衣而起。太后及幼主并沉于河水。太后妹冯翊君收瘗於双灵寺，武帝时始葬以后礼，而追加谥焉。
又曰：灵太后颇事庄饰，数出游幸。元顺面诤曰：“礼，妇人夫丧，自称未亡人，首去珠珥，衣不被彩。陛下母临天下，年垂不惑，过修容饰，何以示後世？”灵太后惭而还入，召顺，责曰：“千里相徵，岂欲众见辱也？”顺曰：“陛下盛服炫容，不畏天下所笑，何耻臣之一言乎！”
孝明胡皇后
《後魏书》曰：孝明胡皇后，灵太后从兄冀州刺史盛之女也。灵太后欲荣重门族，故立为皇后。肃宗颇有酒德，专嬖充华潘氏，及嫔御并无过宠。太后为肃宗选纳，抑屈人流。时博陵崔孝芬女、范阳卢道约女、陇西李瓒等女，俱为世妇。诸人诉讼，咸见忿责。武太初，后既入道，遂居於瑶光寺焉。
西魏孝武高皇后
  </div>
  <div class="pagination">
   <a href="太平御览_page109.html">
    上一页
   </a>
   <span>
    ...
   </span>
   <a href="太平御览_page105.html">
    105
   </a>
   <a href="太平御览_page106.html">
    106
   </a>
   <a href="太平御览_page107.html">
    107
   </a>
   <a href="太平御览_page108.html">
    108
   </a>
   <a href="太平御览_page109.html">
    109
   </a>
   <span class="current-page">
    110
   </span>
   <a href="太平御览_page111.html">
    111
   </a>
   <a href="太平御览_page112.html">
    112
   </a>
   <a href="太平御览_page113.html">
    113
   </a>
   <a href="太平御览_page114.html">
    114
   </a>
   <a href="太平御览_page115.html">
    115
   </a>
   <span>
    ...
   </span>
   <a href="太平御览_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
