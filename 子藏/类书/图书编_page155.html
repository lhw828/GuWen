<!DOCTYPE html>
<html>
<head>
    <meta charset="UTF-8">
    <title>图书编 - 第 155 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 155 页/共 220 页</h1>
    <div class="content">　　议处改折
　　议得藩封之禄亲王自辽韩伊岷肃诸府止二千石外秦晋诸府一万石郡王初封二千石袭封及镇国将军皆一千石故镇国将军以上常有余而镇国中尉以下常不足在国初分封不多犹可支给二百年来宗支繁衍郡王三百四十余位将军中尉一万二千余位郡县主君一万六千六百余位嵗支禄米八百六十余万石民力有限其势必不能给是以中尉诸位穷苦贫廹之状有不忍闻者若不为酌处数十年后生息愈繁禄粮愈增不惟民力困竭而宗室之穷苦窘廹将益盛也羣议云当损有余以补不足在景王奏称仪宾禄米宜各照品级逓减交城王谓宜议处以便将来诚为有见除亲王另行议处外郡王则推自亲王将军则推自郡王禄给少从减折亦不为过查得见行事例郡王将军中尉本折中半兼支若依交城所奏二分本色八分折钞似涉太亷合无依林润所奏羣议三七之说通融酌处在郡王及镇辅奉国将军俱三分本色七分折钞镇辅奉国中尉俱四分本色六分折钞郡县主乡君及仪宾俱二分本色八分折钞其本折轻重之数各从彼中旧例支给以为定例亦裒多益寡之义也至于亲王有能仰念朝廷经费之难同宗窘乏之极慕义愿减原额之数以补不足者聴其具疏奏闻降敇襃异以为宗藩尚义者之劝仍咨都察院转行各该巡按御史行令长史司启王知防文书至日限半月以里迳自具奏施行
　　酌处庶粮
　　议得宗室爵禄隆杀各有差等以其分有不同也今中尉之禄实食百石而庶人之米则反过之宗女之婚仅资百两而庶人之壻则反厚之是负愆受谴之裔竟优于王孙见爵之贵轻重委为失伦今后合依武冈王所奏庶人止许同妻月共支米六石量从本折中半兼支庶女任其择配不得复给米布婚防之资永为定例再照庶人往往结交无借揑报诡名虚冐食米管束宗仪亲郡王等以其不系有爵人数漫不留心稽查为害滋甚以后造册奏报须要严行保勘及至本身故絶即与除名如有生前诡名虚揑殁后不与除名冐滥口粮者即将该府本爵降革禄米以补正数揑报之人问发邉卫充军
　　亲王削封　　郡王革爵　　管理府事　　降发髙墙　　释放庶人　　乞恩有罪　　查刷府事请封生母　　选择婚配
　　擅自成婚
　　议得请封有制宗室所当恪遵者也有等不遵成命就吉成婚是蔑视宪典允宜敕戒查得西河王擅婚以乞恩准看已经累朝政令改题不允今后如有敢于犯禁者聴本部防奏辅导等官及主嫁之人治以重罪
　　擅婚子女
　　议得宗室请婚虽重人道之始实重朝廷之命也若不请命而擅自婚配则非人臣之礼矣今后有擅婚者所生之子止许请名不许朦胧请封其嵗给口粮照依歴年原议减庶人三分之一给米五十石仍本折中半兼支其女任其择配毋得别有希望奏优妾媵限制
　　议得宗室妾媵之制载在防典盖为无子者而设如有子者则数不必盈也近经本部题奉钦依申明典制以后如有不遵明例或未婚而先娶或私合而先收或年未及而预陈或已生子而复娶凡若此类长史教授等官检举亲王转奏以慿本部防治轻则罚住禄米重则革去爵职辅导等官知而不举事发体降黜
　　选娶内助
　　冐妾子女
　　议得假名冐选妾媵前无旧例今已题奉钦依比照擅婚革去官职等项止给口粮不给婚嫁之资永为定例
　　滥妾子女
　　议得妾媵本为嗣续之计非以纵情而导欲也旧例郡王将军而下妾皆限有定制而所生子女遂得亚于正嫡其宗支所系亦甚重矣近来滥娶者漫无顾忌犯禁者曾无重罚辄敢一槩请封悖礼凟伦莫此为甚节该本部题奉钦依如宠泑宠添显桄华塐表椇安洢子女等止许请名不许请封其法始定他如聪瀺等以认罪首正者不可为例今后有以逃移妇女有冐报妾媵认为继妻并额外滥收增立陪从等名目俱行革其生育子女尽为庶人如有朦胧请封者辅导官一体问罪
　　花生子女
　　革前子女
　　议得各府革爵庶人所生子女不许请封此定例也其后复有革前之例那移奏复实从此始以后革爵子女仍照定例无论革前革后一槩不许请封如有仍引革前之说朦胧奏扰者本部防送髙墙禁住寄养子女
　　议得宗藩名位各有不同其所生子女亦以次逓降而封号之崇卑禄米之多寡因之如成镵所奏伊妹寄养事体本无考况宗室蕃衍子女数多一有称托那移则中间诈伪恐不能保已经题奉明防不许以改正为由滥请封号永宜遵守违者聴本部防治慎简官僚　　藩僚考察　　裁革冗职　　仪宾婚配　　教养仪宾　　仪宾守制　　王亲仕格恩賉限制
　　议得仪宾例给养赡祭塟其生死沾荣所以优礼之者极矣然主居系次等级渐降配后存亡所值异势则仪宾所受之恩亦不容无隆杀之差况以素殖之厚经商贸易亦足赡给似不必尽籍于官虽量行裁减亦不为过今后除亲郡王仪宾例给祭典外其余身后诸防典悉从裁革及一应仪宾于妻亡之日即住支常俸不许虚冐仍免本府朝贺聴其自便停给工价
　　议得郡王将军中尉郡县主君受封例给房屋冠服等价及身后例给坟价此固朝廷优厚宗室之恩但行于国初则封少而易给今天下郡王至百四十余位将军中尉至一万二千余位郡县主君至一万六千六百余位将来生息可类推矣若房屋冠服坟价一一取给于朝廷则民力不胜其疲此势之所必不可给而法之所不得不变者也以后合依弋阳武冈等王所奏郡王将军中尉郡县主君房屋冠服坟价俱一槩免给以为定例
　　收买子女　　收买物件　　行礼次序　　王国相贺　　宗仪服饰　　进缴册印　　旌表孝行激厉风节　　书院请名
　　越闗奏扰
　　议得宗室私自来京违例奏扰一则惑于憸人引诱图济奸谋一则利驿逓需索冀充私橐所以法例屡申而屡犯奏词愈禁而愈繁今后若不严加谴罚则将来何所底止合无通行晓谕如或再有从前故违者俱不给以应付一面差人迳送闲宅拘禁其同行人等务要追究问拟极边永逺充军该府长史教授等官定行革职毋得如前轻宥凡所奏情词不拘事理曲直俱不准
　　理
　　奏差人役　　奏讨内使　　保陞官员　　私收净身　　改正乐工　　私收钱债
　　宗藩总论
　　夫众建支庶以屏王室大业也食租衣税世世勿絶大恩也载在祖训画一而守之久矣今更制易法则有混乱约束之说以义断恩则有间疏骨肉之罪忍而坐视则蠧耗愈甚卒有土崩之忧仅而补葺则茍幸旦夕不救衡决之祸故虽计臣谋士莫为破盈廷之言而建必然之画者难之也虽然释今弗图则后世之难且十百此矣请试言之汉初诸侯王置吏握兵同制天子其患在强大而不掉自武帝推恩分王则宗室子弟莫不受地矣然王之庶子间为列侯侯之庶子絶无爵土有去而为民者有为民而复仕于朝者自是而后无诸侯王之患亦无养宗室之费其经制定也唐之末也帝裔王支流播民间其患离涣而不属自宋养之京师则五叶之后骚然烦费矣其后辨亲疎之等明甄序之法袒免以下不复赐名敦宗之院散居都邑故宋虽费于前而大省于后其救弊早也由是言之势有所必极极则必通恩有所必穷穷则必杀兹非其明效大騐耶髙皇帝神武开基忠厚立国故利建宗子以彊本朝明惇睦之谊以先天下然是时宗室之众无几可按籍而数也今熙洽二百余年麟趾瓞绵昌浩衍丽属籍者四万而存者二万八千五百有奇以禄计之不下八九百万设一传再传而后其生齿什倍其禄又当什倍此势之所必极而恩之所必穷也故欲竭天下之赋以奉宗室则国益病减宗室之禄以纾国计则宗室亦益病何者今赋敛非减而积贮非盈也乃水旱为灾迄无宁嵗诸邉转饷未见休时财力亦甚诎矣加以宗室之禄日引月长则赋安得不竭而国安得不病语曰附枝大者贼本心此善喻也且宗室至贵倨也又非人人能谋生也今禄既益微网亦少宻业已困矣而有司奉行条例一切以法绳之令揺手触禁资身无防则安所归命也盖宗室亦极病已语曰饥寒切于人之肌肤欲其毋为奸邪不可得矣此非细故也故虽桑孔握筹晁贾挟防而图今日之终不能两利而兼得也愚故曰势之所必极而恩之所必穷胡不引汉唐宋之事以观之也夫汤止沸无益也不如絶薪止火而已子孙而守先人之庐至于栋折榱倾不得不撤而新之为其将压也今承祖宗之业视国家之不思变通安全之则何异以指挠沸以绳维颠乎愚以为祖训至严而善推圣祖之意则犹善继述也宗室至亲而曲体宗室之情则所以亲亲也何以言之国初亲王嵗禄五万他赐予甚盛不数嵗而裁为万石又以民贫赋少给代肃诸王仅五百石或千石耳夫莫富于海内莫亲于天子之子不加赋而夺之禄者以为宁俭宗室而不可以耗国计瘦民力也祖训言将军有以材能者得改官陞转如铨选法夫既富贵之矣犹不絶其仕进者所以兴其善行而消其怙侈使外有亲贤之重而内有亡费之利也然则圣祖之意可推也人情孰不欲生全而恶死亡趋富厚而迯贫困然令予之虚名而夺之实恵则三尺童子不愿有矣曩者宗室献议有请试官自効者有请力田自给者夫田农至拙业也簿书之吏至拙体也犹愿为之彼拥有爵之虚名而弃资生之实恵其情固弗乐也然则宗室之情可察也今欲善推圣祖之意而曲体宗室之情其当议者有三以正伦次则封爵当议以广德厚则禁例当议以节浮冗则恩数当议何者天下之法未有莫为之限制而能世世无弊者也古者五世袒免六世而亲属絶至于祖宗之庙犹限之以七世亲尽而迭毁今已絶之属犹侪于五服之亲则无等也忍于亲尽之祖而不忍于亲尽之子孙则舛也诚宜按诸属籍别其世次而为之限制如亲王世及矣其次封郡王者可限也郡王世袭矣其次封镇国将军者可限也诸将军中尉以嫡相继矣其一子降封之外可已也奉国中尉一子得袭矣其世世承袭之例可已也大抵以位尊卑为之多寡以世亲疎为之隆杀其不得封者皆如汉列侯庶子之法则坐食可益省而诏禄可继此封爵之当议者也古者公族得仕于国非絶之也庶民之家得占田治生非禁之也今宗室槩以例见疑是以贤愚同滞而人无聊生矣夫既限之以爵则絶封之始宜人予之资赋之闲田以为永业令家自为养而尽弛出城诸禁其材者得应举试外官如常法或惧其纵也则如苏辙所谓临以按察持以寮吏威以刑禁使不材者不至害民贤者有以自效顾不可乎此禁例之当议者也且夫礼所以为节而法所以为惩今疏庶人有给已犹无罪也已罪黜而犹给之与诏禄无别非所以为惩也自郡主至乡君有禄已犹同姓也至诸仪宾得联姻王室贵重矣其禄不省非所以为节也愚以为诸降庶人者宜皆以絶封庶人同法郡主视郡王之限县主以下视将军中尉之限禄皆半给余皆量给婚资则恩泽不至冐滥费必大省此恩数之当议者也如是则可以清耗蠧之原纾待哺之困上无失圣祖之至意而下能通乎宗室之情大较若此矣然愚闻之救弊者必反其始更化者必虞其终今封爵限矣得无有怨望而羣哗者乎禁例疏矣得无有恣睢而为暴者乎恩数节矣得无有颠连而失所者乎则愚又以为盈缩之议在下而操纵之机在上惟圣天子烛安危之故恢继述之图毅然独断而力行之示诸王以大义不得不通之法则必有河间东平之贤奉宣德意而深乐其便者何至于羣哗有爵者制之于王国絶封者治之以有司何患乎为暴且齐民非廪于官而固有比于封君者宗室而有永业世世无有所与设天子不忘恩厚举古赐民粟帛之令以间恤之何忧乎失所较之嵗禄不给而羣辱有司犯禁而不止救死而不赡者利害相百也此之不为而顾彼之久行至于势不可复反恩无所复施则其害不独宗室且移之社稷矣故为之于可为则易为之于不可为则难今天子仁明英断厘弊剔蠧以兴至理贤公卿能矢谟陈力为国家任大事以图大功则何有于草野之言哉
　　问藩府供例不充柰何曰嘉靖末年郡王二百四十余位将军中尉一万二千余位郡县主君一万六千六百余位嵗支禄米八百六十余万石如山西存留米止一百五十二万而禄米三百一十二万河南止存留八十四万余而禄米一百九十二万何以克济太祖初藩封五万不久改为一万郡王初封二千袭封一千成化十一年例初袭封俱一千嘉靖四十三年例悉照成化间例其三七本折兼支将军三七中尉四六郡县主君二八本折庶人同妻月给六石中半庶女不给凡房屋冠服坟价俱革免此亦太省但以大道为公须各令自申贤为世用次以食力更可复省国费中间差令有别以尽亲亲之仁又不失成全之德屡见有建白者宋事亦可考也
　　宗藩私议
　　帝王之待亲亲不过仁以周之礼以节之已尔仁即此心之公爱也一体之爱万物尽然况宗亲乎礼即此心之等杀也一体之间万有不齐况亲亲乎故仁莫大于亲亲而非礼以为之杀则仁有所不能周矣况仁也礼也一天理也此理一出于天岂待人力以为之爱而杀之耶知此则知所以处今日之宗藩矣伏覩近日礼曹疏中有曰仲尼宪章文武非不知尊位重禄所以劝亲而又首云亲亲之杀者岂故倍文武之道哉良由礼之所生其势不得不杀耳呜呼尽之矣所以考之前代周室时庸展亲蓼萧行苇何其忠厚之至然五世外燕防庆问皆弗之及非故疎之也盖五世袒免六世亲属尽矣即周公成文武之德追王止及太王王季而先公止祀以天子之礼此周公所以为典礼之宗也考之国初髙皇帝稽古定制封建宗藩诚尽制尽伦万世莫及矣然于亲王封禄在洪武八年则定各五万石在洪武二十八年则减为一万石是髙皇帝于二十年间犹不能不为变通之术以救极重之势且亲藩禄既定万石矣代府何为止六千石韩府何为止三千石肃府何为止千五百石郡府初封禄定二千矣何为袭封减半止给千石岂故为是变通以救势之极重哉正所谓礼之所生有不得不杀者在耳近河南抚院题称河南宗室惟周府最为繁衍嵗支禄银二千余万额民粮止六万零其余一十六万零皆系杂凑补见今尚欠一十余万无从措处欲将解部银九万余两恳留凑补且求变通之宜为经久之计故部科题请从长防议为今之计岂能出庙堂经画外别为一说哉如前所议或云定限子女封爵如亲王之子止封五位郡王之子封三位将军有嫡子许封其二无嫡子止封庶子一人中尉不论嫡庶计封一子其限外之数止给冠带口粮亲王之女止封其三郡王之女止封其二将军之女止封其一或议亲王传至袒免以下万一絶嗣止许亲支以本爵管理府事不得继封或议奉国将军以下宜节其禄秩或议奉国中尉以下止记名玉牒不必给以禄米聴其自便或议弛出城之禁开四民之业有志读书者与民间俊秀一体应举出仕如有失职及犯法者一以有司之法齐之言人人殊大都不出此数者然备查前议而裁订之则中间可疑亦非一端其曰限封爵之制如亲王许封五子似矣又云无王者不复嗣封第令亲支以本爵摄理其于大宗之统亦有防否且封不及于五子之外假令始封之帝子帝孙其说可槩行否如郡王之子许封三位似矣其将军有嫡子许封二位无嫡子止封庶子一人既限其子而数又不均能无失之偏重否中尉不论嫡庻止封一子似矣其云限外之数止给冠带口粮此似专指中尉之余子而言而未审亲郡王将军之余子亦复如例否或云既夺其本封亦可逓降其位次而仍其现封之爵否亲王之女止封其三郡王之女止封其二将军之女止封其一似矣未审余女亦另有处分否此封爵之当议也其曰开四民之业似矣今之宗党匿姓名已有窜身于舆皂者矧农工商贾何待弛禁而后为之今之所未为者惟仕一途而已即今驱之为四民亦宜限其世否如专指六世之宗而言假令天潢之籍未除而偶捍文网果碍于有司之法否此疎宗之当议也其曰弛出入之禁似已盖指无名封之宗而言欲其散之四方以便糊口也顾此辈久处酣豢之中于人情世故多所未谙一旦杂于与齐民处能必其不横奔恣肆以罹刑辟否或云纵有之亦付之士官耳而城门一开有封之宗又能必其不掩迹于无封之众而混行出入否倘有作奸犯科将谁任其咎此门禁之当议也即此五条则前议皆有可疑若未可以决行矣虽然宗日繁禄粮日窘其终于莫之处耶易曰天与火同人君子以类族辨物不能辨物类族何以同人哉当今之世设使髙皇帝处此既不能加赋于民令四海困穷义又不忍坐视子孙贫乏使其朝夕不给安得不节宗藩之封不开宗藩自生自养之路哉是故周之以仁而有礼以为之节则揆诸天理而安即诸人心而顺前议皆可行也不节之以礼而仁有所不能周则天理有乖人心不服前议皆不可行矣何也疏中有曰昔晁错惩尾大之患为汉画削地之策其谋国忠矣而变生仓卒者激于无渐也宋之宗室聚之京师而王安石以亲尽当祧之一言徐而喻之而袒免以下甘心除籍者屈于有理也即此观之我朝宗藩条例拟议数十年可谓有渐而袒免之礼独不可徐行于今日哉盖尊尊亲亲其心一也圣天子于宗庙之主有不容不祧者非忍于祖也礼也则其于宗藩不容不节者岂忍于亲乎亦礼也礼之所在虽万古帝王莫与易焉今果确遵袒免之礼而行之凡亲藩各自始封以至于今茍在五世之内万一絶嗣亦所当继支庶亦所当封虽郡王将军子女亦不必限数所以广天子待子孙之仁也礼之所当隆也使一槩行于帝子帝孙非礼也势有所不可也茍在五世之外亲郡嫡长世袭无论已支庶止许世传奉国中尉一人其余止记名各管理府籍而已万一亲王絶嗣第令亲支以本爵摄理盖既有人以主其祀又何妨于失大宗之统耶是节封则禄常有余亦所以广天子待宗藩嫡长之仁也礼之所当杀也使一槩行之疏属无所限制如河南周府一年禄粮止足四分之一亦势有所不能也奉国中尉已在袒免外故止封一子其余子给以冠带口粮虽则口粮稍薄亦得世膺其禄也五世外亲郡王将军余子亦许世传中尉一人而五世外亲郡王将军之女又可知矣或曰禄虽因乎天叙礼宜顺乎人情使降爵太骤减禄太多人情未甚安妥莫若袒免以下渐次逓降亲王众子封镇国将军郡王众子封辅国将军镇国将军众子封奉国将军辅国将军众子封镇国中尉奉国将军众子封辅国中尉镇辅国中尉众子封奉国中尉亦礼之杀也是一说也或曰奉国中尉止封一子茍无嫡子不得继封亦一说也或又曰贫苦相周以有余补不足邻里且然况在同宗之亲今或禄以万计或以千百计则祖父富者不可分禄以为子孙计乎子孙贫者不可依父兄以为居食谋乎何为禄厚者率骄侈而淫纵禄薄者止袖手以待哺仰望朝廷何其厚而自待何其薄乎如此则各当亲其亲仁也亦礼也若曰开四民之业惧其偶扞文网或碍有司之法盖禁有不严则其中科甲游宦途者虽有王亲之例不得膺京秩握兵柄而或恃宗室之贵暴虐下民则下民莫之敢撄而司府上官将何以待之哉吾知越职犯法者比职官尤众也在仕进且然而四民不得不齐之以法俾服舍器用一物毋得僭逾庶舟车往来无招盗诲淫之具而利有攸往矣若曰弛出入之禁则惧有封之宗或混行出入不免有作奸犯科之咎盖法不预防则四民游江湖处田野或恃宗室之贵与民交易在齐民莫敢谁何而奸邪诱之为非有司其何以诘之哉吾之作奸犯科者比齐民犹众也在无封之众且然且有封者不得不责之管理如商贾给引以备盘诘无引者追夺其爵禄焉国有明宪孰谓执皐陶之法者无人哉是禁之以法者亦闲之以礼而为仁爱之至也信乎欲破拘挛之见消掣肘之虞而为国家治安计者莫先乎袒免之礼也已如此则礼之所当隆者爵位一定民粮常足以给其禄礼所当杀者伦叙一定舆论亦足以服其心且云不骤更以裁其见在惟定制以限其将来可无他虞矣然纷纷之议止云减禄粮限子女节财之计得矣其何以俾宗藩之心服耶
　　宗学宗议
　　愚以为欲宗人皆善而无恶莫若实兴宗学而欲宗学之实行莫若通宗正互行之法其说有三执事试垂聴焉凡人情不有所激则不进于善不有所制则不惮于为恶诚慎拣宗子中乐东平之善修河间之雅者为宗正令假之事权优之禄秩以示风劝而顽不即率教与败度防礼者即奉三尺随其后则进有所慕退有所阻如是而不颙昻穆皇者当不其然盖以我治宗人难以宗人治宗人易也而以宗人之最贤者治宗人尤易也是举贤之当议者一也凡人习闻而习见大圣被诮于东家创见而创闻辽豕见奇于白蹢盖以甲治甲则素所狎熟将曹起而众咻惟仿流官法以周齐之贤者治秦韩而以秦韩之贤者治鲁晋重以朝命断然期于必行俾其董正则衔宪而来既畏此简书而人得于乍覩若雷电鬼神之不可测也如是而不詟承伏聴者当不其然盖玩忽于耳目者难而更新于聴覩者易也非所常新而创为新者尤易也此互调之当议者二也利器不可假人六马惟在控辔既假事权矣不有以操之又为逞刀爼而肆鱼肉也既俾董正矣不有以课之谁为程甲乙而辨苍素也故以抚按察殿最而以督学课功能能者久于最事否则还其故吾显定去留之品而阴消不肖之心提纲挈领道莫有善于此矣如是而不斧藻濯磨者当不其然盖以我治千万人难而以治一二人者易也治一人以治千万人尤易也此考课之当议者三也非愚一人之私言也祖训着之矣将军以下有才能者得改官陞转如铨选法夫曰才能改官即举贤之意而陞转铨选则更互考课皆在其中矣修明宗范严立课程教养如法不得虚应故事抚按提学等官访其贤不肖勤惰以闻此正德己卯例也宗室之子俱入宗学于中举一人为宗正主领其事验其进益方与奏请此嘉靖乙丑例也皇上御极以来亦以监成宪率旧章三令而五申不啻详焉然则三议者上以绳祖武相遵而匪相悖也下以固宗盟相爱而匪相厉也柰何此之不行而彼之久拘令其日益旷岩以就于陵替乎愚尝深求其故矣不过曰官与其设宁省也多一官则虞其费疏属贫宗受困也增之正则虞扰王孙帝裔素贵倨也令俛首禀仰于院道则虞而要之皆知其一不知其二覩其偏未覩其全也何也吾所用者将军耳中尉耳彼镇辅奉国各有定爵令以本爵带衔视事而不益之禄也何费之有即稍有增焉而承宁天室纠正愆违视之无纪乃乱者利害相去伯矣吾所选建者乃明德耳髙贤耳布令之初众心竞劝企以树名声而显清白且图异日之终誉也何扰之有即不尽无焉而去其太甚礼顺人情视向之朘削于强宗者损益不啻悬矣至于禀仰院司则可逆知其乐从而无他奚以明之夫宗人非尽朱户以居纳陛以升也又非尽羽葆在前劒盾卫后也窭空无第混迹舆台者有之富不知学窜身商贩者有之怀奇抱异者仰屋叹约结或弃禄而作逍遥游頴秀冲英者昻首志髙遐或易名而就青衿选诚以投闲窜冷之朱组不若展米错事之青衿也手絷足之逺游冠不若明目伸眉之进贤冠也若是则其从吾教也惟不得与之为恨而又何之有况乡议通籍矣今不与之涖民而第借以正宗则有用而又无用也乡议裁禄矣今贤否之品既辨而盈缩之际可防则量能亦以寘粲也乡禁冐滥矣今评品之法严而侥幸之途塞则尚贤亦以戢奸也此愚生坚执三议之可行盖诚见其必然者也











　　图书编卷八十
　　钦定四库全书
　　图书编卷八十一
　　明　章潢　撰
　　吏曹总叙
　　人君代天子民故曰天子冡宰不过天子家相耳名曰天官岂尊之以空名哉盖冡宰百官之长百政所从出也虽太宰少宰内宰宰夫各有攸司凡外而王朝中而王宫上而九重之阙失下而庶僚之臧否皆其所统也夫无所不统者天也天官之职得而司之无非奉若天道佐天子以统理天下之治也书曰亮天功曰代天功皆此义也天运三百六十五度而七曜列宿莫不旋绕万物资以生殖故天为羣物之祖天官统三百六十属而百司庶府莫不厉翼万民頼以康阜故天官为百寮之长然则官以天名岂他官可得而并哉虞九官其长使宅百揆周六官太宰掌建邦六典任大职重有如此秦汉建置失尚未逺柰何宫中府中本一体也厥后内外分而宫中之事非冡宰所得闻矣治军治民本一事也厥后兵农分而武职之仕非冡宰所得与矣其所掌者特铨选官职考课殿最以黜陟之耳然其职虽分天官之名唐宋以来如故也我朝改为吏部尚书即周大官卿也侍郎周少宰也所属四司文选验封稽勲考功虽未必如周冡宰所统之全然官司职掌乃天下民命所系其铨选考课皆掌之天官故自代天子民之意观之孰非天乎果循天官之名体上天仁爱元元之心不执一已意见以品秩天下之贤才不徇一已爱憎与人之毁誉以进退天下之能否为民择官因材授职资格祗以限凡品要地必以处仁贤久任超迁并行不悖汲引一天之公也甄别一天之明也勲爵颁之生前赠諡锡之身后一天之所以彰有德也庶乎天官名称其实否则天之视聴在民而下负生民其防天负天为何如哉








　　前古官制或纪之以鸟或纪之以云非后代之所沿袭无论已而后之所凖以为法者非虞廷之制乎九官治内十二牧治外其属不详而大畧不出此何其简而要也然古人称无为而治者必曰有虞岂虞廷官制独与后代异哉各代因革不尽同揆之九官十二牧不甚相逺而其居九官者果如禹稷契臯陶伯益其人乎夫禹稷契臯陶伯益圣人也其才各有所长故稽之虞书禹长于平水土而官司空稷长于播百谷而官后稷契长于敷五教而官司徒臯陶长于明五刑而官士以至垂之工益之虞夷之礼防之乐龙之纳言其官之所职者孰非其所长者况禹长于水土之平不耻其不善明刑设举禹明刑恐未必如臯陶而以治水责之臯陶想未必愈于禹也稷长于百谷之播不耻其不善敷教设举稷敷教恐未必如契而以播谷责之契想未必优于稷也是以羣圣人之徳而其长不相兼且终身未闻其兼官亦未闻其改官也故徳懋懋官举能其职终身不更其所长如史迁之终于史韩柳之终于文李杜之终于诗各以一长名家此所以地平天成五谷熟而五教敷礼乐刑政莫不底绩虞廷百寮师师熙帝载亮天工用是道也况设官本以为民也故臯陶谟曰在知人在安民又曰知人则哲能官人安民则恵黎民怀之仁知并行此乃帝王设官为民之本意也是故孔子因樊迟问知曰知人问仁曰爱人举直错诸枉能使枉者直知人即所以爱人也观舜有天下选于众而不仁者逺可见矣孟子谓知者无不知也当务之为急仁者无不爱也急亲贤之为务而急务即在亲贤也观尧舜之知不徧物仁不徧爱人而先务急亲贤可见矣后代不明仁知合一之学故学之平日者非所用也用之他日者非所长也贡举视浮言为品题铨选循资格为迁转今日握铨衡明日司钱谷今日掌礼乐明日司刑狱举羣圣人不能兼者责备于一人即平日未尝问学者取办于一旦上之人不问其能与不能而任之官下之人不自知其能与不能而当其事上下蒙昧茍且塞责知人者谁乎安民者谁乎鳃鳃然只详于官职烦简之论抑末矣又安望虞廷之盛治乎呜呼读尚书而考官制深于虞之九官十二牧周之三公三孤有深慨焉志虞周之治化者幸无视此为儒生之常谈云








　　太师太傅太保惟兹三公论道经邦燮理隂阳官不必备惟其人
　　少师少傅少保曰三孤贰公化寅亮天地弼予一人
　　冡宰掌邦治统百【官均四海】　　司徒掌邦教敷五【典扰兆民】宗伯掌邦礼治神【人和上下】　　司马掌邦政统六【师平邦国】司冦掌邦禁诘奸【慝刑暴乱】　　司空掌邦土居四【民时地利】六卿分职各率其属以倡九牧阜成兆民
　　胡安国曰古者三公无其人则以六卿之有道者上兼师保之任冡宰或缺亦以三公下行端揆之职禹自司空进宅百揆又曰作朕股肱耳目是以宰臣上兼师保之任也周公为师又曰位冡宰正百工是以三公下行端揆之职也所以然者三公与王坐而论道故惟其人而冡宰统百官均四海亦不易处也吕祖谦曰三公无职而六卿有职者也三公论道而六卿行道者也以三公兼六卿合本末精粗于一原也
　　周官总论
　　设官所以为民也盖天本为民而立君所以君亦为民而设官周官一篇自后世观之不过设官之制云尔然一则曰绥厥兆民一则曰永康兆民故公孤燮理隂阳寅亮天地孰非为民计耶周礼一言纤悉具备其中杂错且未暇论然于公孤论道化罔及焉是详其目而未揭其纲故愚谓论周之官制当以周官为凖但其所载者特设官之制度已耳乃云学古入官云不学墙面而惓惓于学焉何哉云功崇惟志业广惟勤惟克果断乃罔后艰云恭俭惟德毋载尔伪作德心逸日休作伪心劳日拙其所以辨析学术者何其详哉盖公孤惟其学也所以论道经邦贰公化弼予一人者为有自也六卿惟其学也所以各率其属以倡九牧阜成兆民者为有自也周官法度之中本寓夫闗睢麟趾之意此可见矣秦汉以来官制固多与周官不合然于弼君绥民之学鲜不视为迂谈又何怪其治之不古若也是故古人视政与学为一本之学以逹之政此治之所以日隆后人视政与学为二详于政而畧于学此治之所以日替惟我朝官制公孤六卿大畧与周相似不惟廊庙以六典建官而内外各官亦莫不以六典视事汉唐宋殆不侔矣特成周以乡三物立教则其所谓学者端有出于举业之外也今士君子其学之平居与设施于民上者视成周为何如噫真知天之所以立君君之所以设官之意而后可以语周官绥康兆民之防按公孤之职夏商以前未有也其名始于此者舜命禹总百揆髙宗爰立传说作相则周前未闻有是名矣噫立公孤而以六卿兼之是即揆相之任欤我朝稽古定制革去前中书省仿六典立六部而公孤之职间以六卿兼之亦成周意也噫近时祗为武职兼官死后赠典果尽得周官之意欤
　　公孤六卿总论
　　潜学稿曰唐虞稽古建官惟百夏商而下稍繁矣亦职用倍周三百六十属上法乎天行极矣盖官贵简冗病治也立太师太傅太保何也论道也王道揆之所出也道之大原出于天贯三才而一之不通乎道而能以经政者否也故三公论焉日啓沃乎王心俾王格知天命如面稽然弼化原之道也王心王躬思虑聪明应节法天宥密平康得天地泰冲阴和阳动静顺轨好恶以常发敛消息与时偕行省嵗在天毋失其当秉道握符以中为常是燮理之精也故师严傅宻保亲而后王以道宁也立少师少傅少保何也贰公也公尊重矣王不可以凟公有贰而后道可以意尽也公论道于上孤弼而相之公燮理于上孤敬而明之故虽天子必有师也以有尊也必有弼也以有辅也主于道不及以政然后志凝于神而专之于道通神易之原调精祲之防是治安之本也今保傅不立而求治是窒源而求流之长浊源而求流之清不可得已论官者先诸此冡宰掌邦治何也冡宰政之纲也百官辐辏并进宰握枢曰统则六典八法八柄之为也万国碁布星列宰平画曰均则六典八则八统九两之为也相道也司徒掌邦教何也治莫重于教也五典者民待以生敦典降德俾兆民适于道而和绥猷生民之道也宗伯掌邦礼何也教莫大于礼也掌天神地祗人鬼之三礼幽明治矣掌吉凶军宾嘉之五礼上下和矣故礼以体国也司马掌邦政邦戎政也司冦掌邦禁邦刑禁也大刑用兵兵岂必用克诘张皇赫赫濯濯天下思戢而后能以邦国宁小刑用刑则何可弛于国也奸应有诘折之始萌暴乱有刑罪用其当盖天之道有揫敛而凛溧下霜也大哉乎司马之置兵曰政司冦之制刑曰禁也明兵设不用刑有禁欲毋犯也王德之至也司空掌邦土何也空也者冬也万物归藏复命亶空土而已居四民藏之以为安时地利农用以为利土之道也故六卿犹天地四时然一不可缺自教无列而大官急政赋也穷民于兵刑而各官专工也是六职所以失官也六卿分职率属倡九牧何也卿各专其职如视聴持行各专其一而政可举也卿各率其属如榱椽檐楹共奏其功而室可成也内者外之纲近者逺之望卿分职率属王朝邦畿济济翼翼而后九牧有倡也故六卿治之纲也九牧不着何也牧伯君道也且列爵五分土三武成前定之矣
　　周礼六官原
　　易首乾象天礼首天官建冡宰法天易坤承干地配天礼天官掌邦治象覆焘司徒掌邦教象持载盖教以宣治而地官卿配天也君治师教天之道也天地设位而易行易乾元亨利贞礼宰统百官礼政刑事物有其官上法乎天行是故法象莫大乎天地变通莫大乎四时宪天聪明法时顺布分职联事为民极莫大乎六官曰天官卿于六官并列何也曰易乾坤于六子亦并列也天地四时一不具即覆载生成之德讵有偏乎其并列象分异也其联事象功同也譬则风雨露雷具而化工宣生长收藏合而嵗功成经络血胍相转输而百体清和咸理也然何独事联也天官者以治教礼政刑事为其治者也地官者以教治礼政刑事为其教者也春官者以礼治教政刑事为其礼者也夏官者以政治教礼刑事为其政者也秋官冬官者以治教礼政刑事为其刑为其事者也譬言天而五行四时统于天言地而五运六气统于地春夏秋冬各以其时行而覆载生成之德各正具备也播五行于四时而木火土金水嵗月日时干支子母迭而运也易先天图天地定位而雷风山泽水火错列以成体后天图帝出震齐防相见致役说兊劳坎始终乎变化成万物也其道一也宗伯掌邦礼曰春官何也曰易乾元统天礼三千三百一天故礼者体仁长人之纪也记曰宗伯之官以成仁司马掌邦政曰夏官何也曰政者正也司马掌政张皇六师赫赫濯濯而后能以万国宁大正人之道也譬则夏之日乎伊可畏而助长物也抑雷霆乎时雨乎殚迅疾而震动优渥过化而不留也夏盛德在火故兵犹火火烈具举而民勿之有犯也故兵藏于民大设不用而诸侯自为正夏官卿之道也记曰司马之官以成圣司冦曰秋官司空曰冬官何也天地之气收而肃肃渐以严而终之藏以固也秋揫敛司冦义刑义杀驱而纳之善象之曰秋官冬固藏司空居四民时地利藏而固之富而生之其象也大哉乎冬官之事典主富万民而夏官之董兵曰政秋官之制刑曰禁也明兵设不用刑有禁欲无犯也逹天徳矣易曰天地之大德曰生后世极兵刑之用于水德而世嗣竟殄则逆天用焉故也曰书周官有三公而礼经无列何也曰三公无官也天以紫宫枢极统万象而居其所不动不自显其光所以为神也帝以道揆法纪统六合而师保凝丞左右宻勿不自劳于事所以为圣也周官论道而不及以六政以尊道也九经尊贤而不列之大臣惟贵德也故三公无官也天地者道之本也隂阳者道之运也三公者洞幽明之故握元化之统备渊浩之德神而明之默而成之不言而躬行之者也三孤者慎观三师之德行而审谕之于道者也公调而燮之孤寅而亮之公微言而笃行之孤审象而弼承之然后能襄王于天而道揆立焉是奥枢之任也孔子曰修身则道立尊贤则不惑曰前儒言之三公不备官也三公之有官皆六卿之上摄者也谅乎曰唯唯否否三公道揆之所出六卿法纪之所守也议道揆者本天质道主格王心焉握治枢于奥尸法纪者宪天道主宣王政焉敷道治于明是故六卿者外倦勤于政内深喻于道则使之释政而任道奥枢其任矣奥者明之根明者奥之符不求端于奥而求以理明者末也既握枢于奥而兼以理明者誖也以师保之尊而复尸宰司之事则胡以平政是明圣之所不处也任六卿之务而复议调燮之道则何以凝道是明圣之所不能也且王者之于道也訏谟密勿靡息而豫怠焉师保傅者时省防而辅范以一之于道者也盖昔者武王克殷甫下车访箕子受洪范焉践阼三日就师尚父斋宿三鼎行西面再拜受丹书焉而一不备其官将王徳无于此阙乎是明圣之所不为也其谓官不必备者难其人即不必具备可也而何可一无设也故三公不设而以为兼官若加官也周季世之事非公本所为建官意也曰周六服有羣辟而经不具何也曰六服有分土矣羣辟有君道矣教不易俗政各因方王何敢知焉六卿分职列属王朝王畿井井秩秩而九牧有倡也且建牧立监太宰主之正畿疆立社稷大司徒专之太史掌其典职方掌其籍大行人掌其礼盖邦国六典咸受成于六官于王治岂有外哉记曰天子三公合以执六官均五教齐五法倡九牧以御治此之谓也














　　小宰掌官刑以贰太宰宰夫掌朝法以贰小宰皆通内外之官也故太仆言于宰夫宰夫传言于小宰小宰传言于太宰又有内宰虽掌治王内之政令亦属于太宰以此见周之宫中府中实合于一理也太宰以八法治官府　小宰掌建邦之宫刑以治王宫之政凡宫之纠禁正嵗以宫刑宪禁于王宫　宰夫掌治朝之法以正王及三公六卿大夫羣吏之位宫正掌王宫之戒令纠禁　内宰掌治王内之政令
　　自内之王宫言之小宰既建邦之宫刑治宫之政令举宫之纠禁宪禁宰夫又以法制羣吏之警戒令宫中之职事书宫中之良能其于治内之法无不致其严也
　　总论太宰兼行六官通理王内【二篇】
　　或问六卿分职各率其属见于周官之篇以官府之六属举邦治以官府之六职辨邦治见于小宰之职自治典至事典截然分画宜若一定而不可易今太宰之职顾曰掌邦之六典何也曰此太宰兼行六卿之事也自其分职而言之凡朝廷之事固属之太宰国中之逺郊近郊大都小都公邑家邑凡郊畿之事固属之司徒职方氏土方氏以至撢人凡邦国之事固属之司马礼属宗伯刑属司冦工属司空自太宰兼行六卿言之则六典八法八则八柄八统九职九赋九式九贡九两凡此十条皆经国之大纲政事之条目而散见于三百六十官之中太宰实举其纲而摄其要焉又非独曰格物穷理克勤小物而已也盖唐虞三代建官之制职事分于下而权纲合于上非泛然而无统也四岳通内外之官羲和之长也羲和则实聴于四岳百揆宰相之职百官之长也九官则实聴于百揆百揆统九官四岳四岳统羲和四子比附联络天下之治虽非一二人为之而实一二人能使之成周之制亦然三百六十属聴命于六卿而六卿聴命于冡宰冡宰实三公兼之涣散分析之中而有比附联属之势自今职而考之太史内史掌六典八法八则八柄之事春官之属也而典法之正则在于太宰太仆掌诸侯之复逆小臣掌三公及孤卿之覆逆御仆掌羣吏之逆及庻民之复夏官之属也而臣民之总则掌于宰夫司士掌朝仪之位秋官之属也而治朝之位宰夫掌之泉府廪人仓人掌财用地官之属也而货贿之出入太府掌之内外朝之冗食地官藁人之职也而宫正内宰则又均其稍食王朝之服饰春官司服之职也而内司服至屦人则又掌其服饰之用自宰夫之下夏官之上六十官之内三百六十官之职错综而互见焉并建六典兼行六卿天下万事凡有闗于理乱安危之大者则无不翕然在其掌握之中也盖古者三公无官惟与天子坐而论道故设六卿以分主六典而三公实统之三公既兼冡宰则六卿之大典非冡宰而谁建耶此事权之所以合于一而国家所以无多门之政自汉以来则失之矣有三公又有九卿而丞相御史未尝行九卿事观武帝时桑羊等致利王温舒之属峻法倪寛等推文学九卿更进用事不闗决于丞相而大臣之权尽去矣呜呼人君之为天下如欲稽古正名而使事权之合于一茍舎周官未有不涣然无统者矣或问小宰宰夫推广太宰之法而耸动警饬百官府之治其于事则为宜而于势则为顺矣至于王宫之政令则自有宫正宫伯以掌之王内之政令则又有内宰以治之而复预内事何也曰先王之制事权欲合于一而内外庭之势本不容于分也宫中府中俱为一体余尝于冡宰属官论之矣若夫此二官之佐冡宰其所以通内外而合事权者则犹有可论焉夫宫正宫伯虽曰掌王宫然不过宫中徒役之事子弟宿卫之职与夫诸官府之在内者耳其于后宫则初无所预内宰虽曰掌王内又不过以礼仪教王后夫人与夫九嫔世妇凡女宠近习之在左右者耳其于王宫之徒役宿卫则又畧不相闗各掌其一而遗其二既不能以相统而权亦不能以相临统而临之则惟太宰焉故宫正宫伯内宰皆于太宰而小宰宰夫皆佐太宰而兼掌其事职虽列于外而通于内权虽分于二而总于一自今考之曰建邦之宫刑曰制王宫之政令曰宪禁于王宫曰令修宫中之职事此王宫也凡宫之纠禁则王宫后宫无不在所掌也自其掌王宫也则兵卫即卫凡宿卫之人皆领之饮膳衣服洒扫啓闭次舎幄帟凡供奉之人皆领之宫禁之秘藏王后世子之好用凡财用之司存皆领之其间多寡丰约用舎去取天子始不得以自私而小臣始不得以自便矣自其掌后宫也则六宫六寝无王内之限九御无女官之别诏其礼乐正其服位禁其奇衺稽其功绩其间损益增减采择进御始有宴私玩狎之节而无侵窃惑侈之患矣盖世未有家不齐而国可治者未有国不治而天下可平者太宰之治所以兼统内外而以小宰为始小宰之宫刑既以齐其家宰夫之朝法又已治其国然后太宰之邦典始可以治天下矣文王道化之后近至于汝坟逺至于江汉反而求之不过于后妃夫妇之际侍御仆从之间盖其事存乎二南之风而载于穆王之命所谓刑于寡妻以御于家邦旦夕承弼厥辟出入起居罔有不钦而下民祗若者其道盖如此也幽王不道二雅交讥而并刺之然皇父作相而内宰膳夫内史师氏犹得其人向使幽王之不淫其色夫岂不能遏妻之煽哉巷伯之雅所谓萋菲成贝锦哆侈成南箕乃寺人之贤者伤于谗而为世德下传家法犹未尽坏若内若外若小若大犹遴其选而择其贤乃如成玉周公亲继文武之志其事固可知也是以论太宰之兼统内外当自小宰宰夫始齐家治国又自文王之家法始

<子部,类书类,图书编,卷八十一>
<子部,类书类,图书编,卷八十一>


</div>
    <div class="pagination">
<a href="图书编_page154.html">上一页</a><span>...</span><a href="图书编_page150.html">150</a><a href="图书编_page151.html">151</a><a href="图书编_page152.html">152</a><a href="图书编_page153.html">153</a><a href="图书编_page154.html">154</a><span class="current-page">155</span><a href="图书编_page156.html">156</a><a href="图书编_page157.html">157</a><a href="图书编_page158.html">158</a><a href="图书编_page159.html">159</a><a href="图书编_page160.html">160</a><span>...</span><a href="图书编_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
