<!DOCTYPE html>
<html>
<head>
    <meta charset="UTF-8">
    <title>广博物志 - 第 71 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广博物志 - 第 71 页/共 80 页</h1>
    <div class="content">　　马质【主平马价】掌质马【质正也买马则平其价值】马量三物【三马之材必量其高下然后可知其价也】一曰戎马二曰田马三曰驽马【下材而共冗事之马】皆有物贾【以其材之美恶定其价之高下】纲恶马【马之恶者则纲维之所以禁其奔踶也】凡受马于有司者【有司谓校人之属受马谓国事当用马者】书其齿毛与其贾【马质则书其年齿毛色及其价值】马死则旬之内更旬之外入马耳以其物更其外否马及行则以任齐其行若有马讼则聴之【有争马之讼则聴其曲直】禁原蚕者【原再也蚕为龙精与马同祖一嵗再蚕则蚕胜而马衰故禁之】校人【马官之长】掌王马之政【政谓差檡养乗之数】辩六马之属【马之属不同而所驾亦异故辩之】种马一物【种谓马之至良而可以为种者王路用之一物者谓以一类相从也】戎马一物【戎路驾戎马】齐马一物【金路驾齐马】道马一物【象路驾道马】田马一物【田路驾田马】驽马一物【以给宫中之役】凡颁良马而养乗之【颁良马谓颁之于圉师圉人趣马驭夫仆夫也养之乗之然后教也】乗马一师四圉【四匹曰乗养马曰圉乗马分为四圉圉师一人主之】三乗为皁【马十二匹为皁】皁一趣马【下士一人主之】三皁为系【马三十六匹为系】系一驭夫【中士一人主之】六系为廐【马二百一十六匹为廐】廐一仆夫【上士一人主之】六廐成校【六马各一廐共成一校凡千二百九十六匹而王马少备】校有左右【二校分为左右】驽马三良马之数【五马皆为良马惟驽马一物独三倍良马之数】丽马一圉【二马为丽是二驽马共为一圉】八丽一师【马十六匹共一圉师】八师一趣马【马百二十八匹共一趣马】八趣马一驭夫【马一千二十四匹共一驭夫也驽马三良马之数五良一驽凡一千四百五十六匹而王马大备矣】　天子十有二闲【闲必木为之以防马也六廐成校校有左右故十二闲也】马六种【种马戎马齐马道马田马驽马】邦国六闲【诸侯良马三闲驽马三闲】马四种【无种马戎马也】家四闲【卿大夫良马一闲驽马三闲】马二种【止有田马驽马】凡马特居四之一【特牡马也三牝一牡欲其生之众也】　春祭马祖【祭天驷星】执驹【马二嵗为驹性未定执之无令近母】夏祭先牧【祭始养马者】颁马攻特【牡马蹄齧不可乗用故因夏颁马而攻凿其蹄也】秋祭马社【祭始乗马者】臧仆【简为驭者令皆善也】冬祭马步【祭神为灾害马者】献马【献成马于王】讲驭夫【驭夫驭贰车从车使车者讲简习也】　凡大祭祀朝觐会同【皆有合用之马】毛马而颁之【齐其毛色而颁授之】饰币马【以马赐遗则校人饰之】执朴而从之【驭者执鞭策而从之】凡宾客受其币马【受其庭实之马】大丧饰遗车之马及葬埋之田猎则帅驱逆之车凡将事于四海山川则饰黄驹【黄中之色也谓杀驹以祈沈也】凡国之使者共其币马【币马或以赐诸侯或以私觌】凡军事物马而颁之【齐其足力而颁授之】等驭夫之禄【自驭马以下皆有禄举驭夫以见之也】宫中之稍食【谓马皆冇养乗于宫中者　并上】
　　黄鹄之飞日行千里有必飞之备也骐驎騄駬每一日走千里有必走之势也虎豹熊罴而无敌者有必胜之理也【商子】
　　马毛大尾亲友自絶【注云取马毛大尾置朋友衣中及夫妇衣中则各自相憎矣　万毕术】
　　古之善相马者寒风氏相口齿麻朝相頬子女厉相目衞忌相髭许鄙相投伐褐相胸脇管青相膹肳陈悲相股脚秦牙相前賛君相后【吕氏春秋】
　　马头为王欲得方目为丞相欲得光脊为将军欲得强腹脇为城郭欲得张四下为令欲得长凡相马之法先除三羸五驽乃相其余大头小颈一羸弱脊大腹二羸小颈大蹄三羸大头缓耳一驽长颈不折二驽短上长下三驽大髂【括贾切】短脇四驽浅防薄騧五驽【齐民要术】相马不蔵法肝欲得小耳小则肝小肝小识人意肺欲得大鼻大则肺大肺大则能奔心欲得大目大则心大心大则猛利不惊目四满则朝暮徤肾欲得小肠欲得厚且长肠厚则腹下广方而平脾欲得小膁腹小则脾小脾小则易养望之大就之小筋马也望之小就之大肉马也皆可乗致致瘦欲得见其肉【谓前肩守肉】致肥欲得见其骨【骨谓头颅】马龙颅突目平脊大腹防重有肉此三事备者亦千里马也水火欲得分【水火在鼻两孔间也】上唇欲急而方口中欲得红而有光此马千里马上齿欲钩钩则寿下齿欲锯锯则怒颔下欲深下唇欲缓牙欲去齿一寸则四百里牙剑锋则千里嗣骨欲廉如织杼而濶又欲长【頬下侧八骨是】目欲满而泽眶欲小上欲弓曲下欲直素中欲廉而张【素鼻孔上】隂中欲得平【股下】主人欲小【股里上近前也】阳里欲高则怒【股中上之主人】额欲方而平八肉欲大而明【耳下】中欲深【耳下近牙】耳欲小而鋭如削筒相去欲促欲戴中骨高二寸【中骨也】易骨欲直【眼下直下骨也】颊欲开赤长膺下欲广一尺以上名曰挟【一作扶】尺能久走鞅欲方【頬前】喉欲曲而深胸欲直而出【髀间前向】凫间欲开望视之如双鳬颈骨欲大肉次之髻欲桎而厚且折季毛欲长多覆肝肺无病【发后毛是】背欲短而方脊欲大而抗脢筋欲大【夹脊筋也】飞鳬见者怒【胸次筋也】三府欲齐【两骼及中骨也】凥欲頽而方尾欲减本欲大脇肋欲大而洼名曰上渠能久走龙翅欲广而长升肉欲大而明【髀外肉也】辅肉欲大而明【前脚下肉】肠欲充腔小【腔膁】季肋欲张【短肋】悬薄欲厚而缓【脚腔】虎口欲开【股肉】腹下欲平满善走名曰下渠日三百里阳肉欲上而高起【髀外近前】髀欲广厚汗沟欲深明直肉欲方能久走【髀后肉也】输【一作翰】鼠欲方【直肉下也】朒肉欲急【髀里也】间筋欲急短而减善细走【输鼠下筋】机骨欲举上曲如悬匡马头欲高距骨欲出前间骨欲出前后曰【外凫临蹄骨也】附蝉欲大前后目【夜眼】股欲薄而博善能走【后髀前骨】臂欲长而膝本欲起有力【前脚膝上句前】肘后欲开能走膝欲方而庳髀骨欲短两肩骨欲深名曰芙蕖怒蹄欲厚三寸硬如石下欲深而明其后开如鹞翼能久走【上】
　　夫因气含生罕不以形相别至于比徳方事龙马则同类焉是以蔡昙观其智衞忌相其才抑亦昭发扵图纬而刋载于宝牒章皇王之符瑞叶河洛之祯祥故以丹青列其形铜玉传其象至如騄耳骅骝赤骥白驎之絶黄渠山子逾轮之异不可得而比也故能遥碣石而砾倒晷排阊阖而轶姑徐非夫归风弥尘之迹超虚送日之步安能若是哉望绛宫而骧首指琼台而一息繄可得而齐影矣至于诗书所纪名色实多骍骆丽乎坰野皎质耀乎空谷或表形騧紫被乎青难可尽言矣其有龙文騕褭之伦取其电逝而飇逸驎駵駃騠之俦亦腾骧以称骏莫不待盛明而皆出歴代之神宝矣次有蒲梢囓膝鱼文骊驹之类或擅名于汉右或珍生于冀北备饰于涓正填列于帝皁进则充服于上襄而骖骊于瑶辂退则羁弃于下圉而思驭于帝闲俟呉班秦公之见识仰天门而弥远窥云路而何难哉使乎韩哀孙阳之复执靶岂伤吻敝防伏匿而不进焉自非神彻幽遐体照冥远驱驾羣龙穷观天域详搜迥古靡得俦焉【萧绮拾遗记録】
　　孔颖达曰古人不骑马故经典不见至赵武灵王谋胡服骑射以教百姓李牧日杀牛飨士习骑射始见于此又宋刘谓左氏左师展将以公乗马而归此骑马之渐予按古者服牛乗马马以驾车不单骑也至六国时始单骑【羣碎録】
　　佛説马有八态譬人经云佛吿诸比丘马有弊恶八态何等为八一态者解羁缰时便掣车欲走二态者车驾跳梁欲囓其人三态者便举前两脚掣车而走四态者便蹋车軨五态者便人立持轭摩身抄车却行六态者便傍行斜走七态者便掣车驰走得值浊泥止住不行八态者悬篼餧之熟视不食其主牵去欲驾之时遽含噏噬饮食不得佛言人亦有弊恶八态何等为八一态者闻説经便走不欲乐聴如马解羁缰掣车走时二态者闻説经意不解不知语所趣向便瞠跳梁不欲乐闻如马驾车跳梁欲齧人时三态者闻説经便逆不受如马举前两脚掣车走时四态者闻説经便骂如马蹹车軨时五态者闻説经便起去如马人立持轭摩身抄车却行时六态者闻説经不肯听防头邪视耳语如马傍行斜走时七态者闻説经便欲穷难问之不能相应答便死抵妄语如马得浊泥便止不复行八态者闻説经不肯聴及念婬泆多求不欲聴受死入恶道时乃遽欲学问行道亦不能复得行道如马悬篼餧之熟视不肯食其主牵去欲驾之乃遽含噏噬亦不得食【法苑珠林】罴差之山多马【山海经　义北鲜之山多马】
　　有文马缟身【色白如缟】朱鬛目若黄金名曰吉量【一作良】乗之寿千嵗【周书曰犬戎文马赤鬛白身目若黄金名曰吉黄之乗成王时献之六韬曰文身朱鬛眼若黄金项若鸡尾名曰鸡斯之乗大传曰駮身朱鬛鸡目山海经亦有吉黄之乗寿千嵗者惟名有不同説有小错其实一物耳】
　　腾黄者神马也其色黄一名乗黄亦曰飞黄或作古黄或曰翠黄其状如狐【初学记】
　　龙马者仁马也河水之精高八尺五寸长颈有翼傍有垂毛鸣声九哀【宋书】
　　其名则汗血山子桃骖緑耳金喙腾黄驺吾吉光蒲稍啔服野麋蛾鹿白蚁鸡斯蜚鸿母儿遗风騕褭兹白纎骊【马赋】
　　马有秀骐逢騩【尸子】
　　马称骅骝骥騄牛誉郭椒丁栎【桓谭新论】
　　马属白马黑脊驙白马朱鬛骆飞黄驺吾吉量朱駮飞兔金喙騕褭走狐駃騠飞鸿野麋腹丹骐骥騄駬骅骝駣汗血驒騱巨尘騀鹿【广雅】
　　滇池县有泽水周回二百里所出深广下流浅狭似如倒流故俗曰滇池长老传言池中有神马与家马交则生骏驹世称滇池驹日行五百里【华阳国志】
　　卢县有马穴山傍有地道汉时常有百匹马出其中形皆小似滇池马今遂名其处曰马穴【荆州图説】
　　舜驾五龙马行康衢【列子】
　　飞兔者神马之名日行三万里禹治水勤劳厯年救民之害天应其徳而至【呉志】
　　駃蹄者后土之兽也自能言语王者仁孝于民则出禹治水有功而来【孙氏瑞应图】
　　微子乗白马入周曰白马氏
　　天子东逰至于黄泽使宫乐谣曰黄之池其马歕沙皇人威仪黄之泽其马歕玉皇人寿谷【穆天子传】
　　緑耳又作耳渠黄又名訾黄
　　天子命驾八骏之乗右服□骝而左緑耳右骖赤而左白天子主车造父为御□为右次车之乗右服渠黄而左逾轮右盗骊而左山子栢夭主车叅百为御奔戎为右【穆天子传】
　　犬戎觞天子于雷首之阿乃献良马四驷天子使孔牙受之曰雷水之平寒爰有黑牛白角黑羊白血
　　八骏之乗以饮于枝洔之中积石之南河【并上】
　　北唐之君来见以一骊马是生緑耳八骏皆因其毛色以为名号【竹书纪年】
　　天子大享于平衍之中韩之人无鳬乃献良马百匹用牛三百良犬七千【穆天子传】
　　东海岛龙川穆天子养八骏处也岛中有草名龙刍马食之一日千里古语云一株龙刍化为龙驹【述异记】穆王巡行天下驭黄金碧玉之车傍气乗风起朝阳之岳自明及晦穷万县之表有书史十人记其所行之地又副以瑶华之轮十乗随王之后以载其书也王驭八龙之骏一名絶地足不践土二名翻羽行越飞禽三名奔霄夜行万里四名超影逐日而行五名逾辉毛色炳燿六名超光一形十影七名腾雾乗云而奔八名挟翼身有肉翅递而驾焉按辔徐行以匝天地之域【拾遗记】周宣王三十三年幽王生是嵗有马化为孤
　　晋平公出畋见乳虎伏而不动顾谓师旷曰吾闻之也霸王之主出则猛兽伏不敢起今者寡人出见乳虎伏而不动此其猛兽乎师旷曰鹊食猬猬食防鸃防鸃食豹豹食駮駮食虎夫駮之状有如駮马今者君之出必骖駮马而出畋乎公曰然师旷曰臣闻之一自诬者穷再自诬者辱三自诬者死今夫虎所以不动者为駮马也固非主上之徳义也君奈何一自诬乎【説苑】
　　景公有马其圉人杀之公怒援戈将自击之晏子曰此不知其罪而死臣请为君数之令知其罪而杀之公曰诺晏子举戈而临之曰汝为吾君养马而杀之而罪当死汝使吾君以马之故杀圉人而罪又当死汝使吾君以马故杀人闻于四隣诸侯汝罪又当死公曰夫子释之夫子释之勿伤吾仁也【上】
　　齐景公好马命画工图而访之殚百马之价期年而不得像过实也今使爱贤之君考古籍以求其人虽期百年不可得也【符子】
　　齐景公逰少海传骑从中来谒曰婴疾甚且死恐公后之景公遽起传骑又至景公曰趣驾烦且之乗使驺子韩枢御之行数百步以驺为不疾夺辔代之御可数百步以马为不进尽释车而走以烦且之良而驺子韩枢之巧而以为不如下走也【韩子】
　　公逰于纪得金函发而视之中有丹书曰食鱼无反勿乗驽马公曰善哉知苦言食鱼无反则恶其鱢也勿乗驽马恶其取道不远也晏子对曰不然食鱼无反毋尽民力乎勿乗驽马则无置不肖于侧乎【晏子】
　　秦缪公将田而丧其马求三日而得之于茎山之阳有鄙夫乃相与食之缪公曰此駮马之肉不得酒者死缪公乃求酒徧饮之然后去明年晋师与缪公战晋之左格右者围缪公而击之甲已堕者六矣食马者三百余人皆曰吾君仁而爱人不可不死还击晋之左格右免缪公之死【韩诗外传】
　　孔子侍坐于季孙季孙之宰通曰君使人假马其与之乎孔子曰吾闻君取于臣谓之取不曰假季孙悟告宰通曰今以往君有取谓之取无曰假【上】
　　韩宣子曰吾马菽粟多矣甚臞何也寡人患之周市对曰使驺尽粟以食虽无肥不可得也名多与之其实少虽无臞亦不可得也主不审其情实坐而患之马犹不肥也【韩非子】
　　伯乐教其所憎者相千里之马教其所爱者相驽马千里之马时一其利缓驽马日售其利急此周书所谓下言而上用者惑也【上】
　　伯乐令其子执马经以求马逾年无有似者归以告父更令求之出见大虾蟇谓父曰得一马畧与相同而不能具伯乐曰何也对曰其马隆颅跌目脊郁缩但蹄不如累趋耳伯乐曰此马好跳掷不堪御也子笑乃止【朝野佥载】秦孝公二十一年有马生人昭王二十年牡马生子而死刘向以为皆马祸也京房易传曰方伯分威厥妖牡马生子上无天子诸侯相伐厥妖马生人【搜神记】
　　公孙龙常争论曰白马非马人不能屈后乗白马无符传欲出闗闗吏不聴此虚言难以夺实也【桓谭新论】
　　走马引樗里牧恭所作也为父报寃杀人而亡蔵于山谷之下有天马夜降围其室而鸣夜觉闻其声以为吏追乃犇而亡去明视之马迹也乃惕然大悟曰岂吾所居之处将危乎遂荷衣粮而去入于沂泽援琴鼔之为天马之声号曰走马引焉【古今注】
　　秦始皇有七名马追风白菟蹑景追电飞翮铜爵晨鳬【上】
　　汉文帝十二年吴地有马生角在耳前上向右角长三寸左角长二寸皆大二寸刘向以为马不当生角犹呉不当举兵向上也呉将反之变云京房易传曰臣易上政不顺厥妖马生角兹谓贤士不足又曰天子亲伐马生角【搜神记】
　　文帝自代还有良马九匹皆天下之骏马也一名浮云一名赤电一名絶羣一名逸骠一名紫燕骝一名緑螭骢一名龙子一名麟驹一名絶尘号为九逸有来宣能御代王号为王良俱还代邸【西京襍记】
　　汉武帝闻大宛有天马遣李广利伐之始得此马有角为竒故汉武为赋天马之歌胡马感北风之思遂顿羁絶绊骧首而驰晨发京城食时至炖煌北塞山下嘶鸣而去因名其处为候马亭【西河旧事】
　　东方朔逰吉云之地得神马一疋高九尺帝问朔是何兽也朔曰昔西王母乗灵光辇以适东王公之舍税此马逰于芝田乃食芝田之草东王公怒弃马于清津天岸臣至王公之坛因骑马返绕日三匝然入汉闗闗犹未掩臣于马上睡不觉而至帝曰其名云何对曰因疾为名步景当乗之时如驽蹇之驴耳东方朔曰臣有吉云草十种种于九景山东二千嵗一花明年应生臣请走刈之得以秣马终不饥也朔曰臣至西极过吉云之泽多生此草移于九景之山全不如吉云之地帝曰何谓吉云朔曰其国俗之云气占吉凶若乐事则满室云气起五色照人着于草树皆成五色露珠甚甘帝曰吉云露可得乎朔乃东走至夕而返得露青露盛青琉璃各受五合跪以献帝遍赐羣臣羣臣得尝者老者皆少疾者皆愈凡五官尝露董谒李克孟岐郭琼黄安也【洞冥记】
　　衞将军青生子或有献騧马者乃命其子曰騧字叔马其后改为登字叔升【西京襍记】
　　武帝时身毒国献连环羁皆以白玉作之码碯石为勒白光琉璃为鞍鞍在暗室中常照十余丈如昼日自是长安始盛饰鞍马竞加雕镂或一马之饰直百金皆以南海白蜃为珂紫金为华以饰其上犹以不鸣为患或加以铃镊饰以流苏走则如撞钟磬若飞幡葆后得贰师天马帝以珉防石为鞍镂以金银鍮石以緑地五色锦为蔽泥后稍以熊罴皮为之熊罴毛有緑光皆长二尺者直百金卓王孙有百余双诏使献二十枚【西京襍记】汉哀帝建平三年定襄有牡马生驹三足随羣饮食五行志以为马国之武用三足不任用之象也【搜神记】王莽建国三年池阳有小人长一尺余或乗马或步行撡持万物小人皆自相称三日乃止莽甚恶之【五行记】马援得骆越铜鼓乃铸为马式还上之因表曰夫行天莫如龙行地莫如马马者甲兵之本国之大用安寜则以别尊卑之序有变则以济远近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京铸作铜马法献之有诏立马于鲁班门外则更名鲁班门曰金马门臣谨依仪氏防中帛氏口齿谢氏唇鬐丁氏身中备此数家骨相以为法马高三尺五寸围四尺四寸有诏置于宣徳殿下欲为名马式焉【后汉书】
　　肃宗崩廉范奔赴敬陵时庐江郡掾严麟俱会于路麟乗小车涂深马死不能自进范见而愍然命从骑下马与之不告而去麟事毕不知马所归乃縁踪访之或谓麟曰故蜀郡太守防叔度好周人穷急今奔国丧独当是耳麟亦素闻范名以为然即牵马造门谢而归之【后汉书】失马塞翁姓李见高谷诗序
　　鲍宣子永永子昱皆为司隷而乗一骢马京师人歌之曰鲍氏骢三人司隷再入公马虽瘦行步工【后汉书】茨充字子河宛人举孝防之京师同侣马死充到前亭辄舍车持马还相迎乡里号曰一马两车茨子河孔仲山正身励行辞公府之京师宿卞亭盗窃其马寻知是仲山马乃责让曰孔仲山善士岂宜侵盗送马还之【上】
　　蒒翁者长安善相马者也于边郡求得骏马骑以入市去来人不见也后劳问之因请观焉翁曰诸卿无目不足视也【桓谭新论】
　　曹洪家盈产业骏马成羣武帝讨董卓夜行失马洪以所乗马让帝其马号曰白鹄此马走时惟觉耳边风声足似不践地谚曰凭空虚跃曹家白鹄【拾遗记】
　　惊帆曹真之马其名惊帆者言其驰骤如烈风之举帆疾也
　　张飞有马号玉追时歌曰人中有张飞马中有玉追【寰宇记】
　　豹月乌张飞马【彚苑】
　　魏曹彰性倜傥偶逢骏马爱之其主所惜也彰曰余有美妾可换惟君所选马主因指一妓彰遂换之马号曰白鹘【独异志】
　　广汉杨翁仲聴鸟兽之音乗蹇马之野田间有放眇马相去鸣声相闻翁仲谓其御曰彼放马知此马而目眇其御曰何以知之曰骂此辕中马蹇此马亦骂之眇其御不信往视之目竟眇焉【论衡】
　　魏时鲜卑献千里马白色两耳黄名曰黄耳【穆天子传注】程坚南阳人居贫以磨镜给养母丧哀号枥下有马每闻坚哭辄泪出暂辍刍草【魏畧】
　　魏齐王嘉平初白马出河妖马夜过官牧边鸣呼众马皆应明日见其迹大如斛行数里还入河【搜神记】
　　黄平梦舍中马舞数十人向马拍手索紞曰马火也马舞火起也向马拍手救火也平未归火发
　　大兴二年丹阳郡吏濮阳演马生驹两头自项前别生而死此政在私门二头之象也其后王敦陵上【上】李南乗赤马行道逢他人乗白马者白马先鸣而南赤马应之南谓从者曰彼马言汝当见一黄马左目盲者是吾子可为使驶行相及从者不信行二里所果逢黄马而左目盲南马先鸣而黄马应之问其主果向白马子也【抱朴子】
　　苻坚为慕容冲所袭坚騧马堕而落涧追兵几及计无由出马即踟蹰临涧而垂鞍与坚坚不能及马又跪而受焉坚援之得登岸而西走庐江【异苑】
　　吾与子观东海释驷而升乎山未中路而忘马符子使人求之不获使鬼索之而获符子曰六合不可忘故知良马在其中矣请以六合之观观之也【符子】
　　王武子好马非马不行正旦则栁叶金障泥上元则满月鞯清明则剪水鞭重午则笼娇鞁中秋则玉栊总络头重阳则蝉儿镫春秋社则涂金鞁冬至则嘶风镫除日则药王鞍每节则饲马以明纱豆蔷薇草【马癖记】老宿谚言赫连之世有骏马名曰白口骝【水经注】
　　上以王融才辩十一年使兼主客接虏使房景高宋弁上以虏献马不称使融问曰秦西冀北实多骏骥而魏主所献良马乃驽骀之不若求名检事殊为未孚将旦旦信誓有时而爽駉駉之牧不能复嗣宋弁曰不容虚伪之名当是不习土地融曰周穆马迹徧于天下若骐骥之性因地而迁则造父之防有时而踬弁曰王主客何为懃懃于千里融曰乡国既异其优劣聊复相访若千里日至圣上当驾鼓车弁曰向意既须必不能驾鼓车也融曰买死马之骨亦郭隗之故弁不能答【南齐书】昙邃少出家止河隂白马寺蔬食布衣诵法华经又释达经防亦为人解説常于夜中忽闻扣戸云欲请法师九旬説法邃不许固请乃赴之而犹是眠中比觉己身在白马坞神祠中拜一弟子自是日日密往余无知者后寺僧经祠前见有两高座邃在北弟子在南如有讲説声又闻有竒香之气于是道俗共传神异至夏竟神施白马一疋白羊五头绢九十匹咒愿毕于是而絶【神僧传】梁武帝有良马名照殿玉狮子【小説】
　　陆法和尝谓人曰勿系马于碓其人行过乡曲门侧有碓因系马于其柱入门中忆法和戒走出将解之马已毙矣【北齐书】
　　河间王琛遣使至波斯国求得千里马号追风亦以银为槽金为锁环【洛阳伽蓝记】
　　北齐散骑常侍河南陆乂黄门郎卬之子也卬字云驹而乂患风多所遗忘尝与人马曰云驹有刘神符者常带符与人渡漳水至失符乂笑曰刘君渡水失神符其人答曰陆乂名马作云驹【谈薮】
　　王皓字季高少立名行性懦缓尝从文宣北伐乗赤马赤蒙霜气遂不复识自言失马虞候为求不得须臾日出马体霜尽系在幙前方云我马尚在【北史】
　　韦夐至延州见弟孝寛以所乗马及辔勒与之夐恶其华饰心弗欲之笑谓其弟曰昔人不弃遗簪坠履者恶与之同出不与之同归也卒乗旧马而归【上】
　　炀帝使李星御马一匹名狮子【海録碎事以下驴骡】
　　修弥国多神马骡驴十丈毛色皎然能行水上有两翼或飞于海上常与牧马合则生神驴【洞冥记】
　　赵简子有两白驴而甚爱之阳城胥渠处广门之官夜款门而谒曰主君之臣胥渠有疾医教之曰得白驴之肝病则止不得则死于是召庖人杀白驴取肝以与阳城胥渠处无几何赵兴兵而攻翟广门之官左七百人右七百人皆先登而获甲首【吕氏春秋】
　　汉灵帝养驴数百头常自骑之驱驰遍京师有时驾四驴入市【金楼子　又宋废帝亦于殿上养驴】
　　王粲好驴家畜数头其价有至百金者其一曰落钗其二曰远逰其三曰鸷翼其四曰白鳯其五曰临江其六曰上云其七曰奔涛其八曰飞星【下帷短牒】
　　石虎邺中有一胡道人知咒术乗驴作估客于外国深山中行下有絶涧窅然无底忽有恶鬼偷牵此道人驴下入絶涧道人寻迹咒誓呼诸鬼王须臾即驴物如故【搜神记】
　　释道安常乗赤驴往来荆襄间一日而徧
　　王奂初拜仆射刘祥与奂子融载行至中堂见路人驱驴祥曰驴汝好为之如汝人材皆己令仆矣【南齐书】元恒傲狠凶麄安丰王延明每切责之曰昔宋有东海王祎志性凡劣人号曰驴王我熟观汝所作亦恐不免驴当时闻者号为驴王【后魏书】
　　沙苑之败李神隽防眇马而走曰丁掾力马倒曰丁掾误我【北史】
　　若乃三军陆迈粮运艰难谋臣停算武夫吟叹尔乃长鸣上党慷慨应邦﨑岖千里荷囊致餐用捷大勲歴世不刋斯实尔之功者也音随时兴晨夜不黙仰契象俯协漏刻应更长鸣毫分不忒虽挈壶著称未足比徳斯又尔之智也若乃六合昏晦三辰幽暝犹忆天时用不废声斯又尔之明也青脊隆身长头广额修尾后垂巨耳双磔斯又尔之相也嘉麦既熟实须精面负磨回衡迅若转电惠我众庶神祗获荐斯又尔之能也尔有济师旅之勲而加之以众能是用遣中大夫闾丘骡加尔使衔勒大鸣鸿胪班脚大将军宫亭侯以扬州之庐江江州之庐陵呉国之桐庐合浦之珠庐封尔为庐山公【宋索淑排谐集驴山公九锡文】
　　附大兰王九锡文曰太亥十年九月乙亥朔十三日丁亥北燕伯使使者豪豨册命大兰王曰唯君禀太隂之沉精标羣形于质体肥腯而洪茂长无心以游逸资豢养于人主虽无爵而有秩此君之纯也君昔封国殷商号曰豕氏叶隆当时名垂后世此君之美也白蹢彰于周诗港波应乎隆象歌咏垂于人口经千载而流响此君之徳也君相与野逰为君雄顾羣数百自西徂东俯歕沬则成雾仰奋鬛则生风猛毒必噬有敌必攻长驱直突阵无全锋此君之勇也
　　过去世时有城名波罗奈国名伽尸有一婆罗门有摩沙豆陈久煮不可熟持着肆上欲卖与他都无人买时有一人家有一罢驴市卖难售时陈豆主便作是念我当以豆买此驴用便往语言汝能持驴贸此豆那驴主复念用是态驴为当取彼豆即便答言可尔得驴已欢喜尔时豆主便作是念今得驴子便即説颂曰婆罗门法巧贩卖陈久沙豆十六年唐尽汝薪煮不熟慼折小齿【阙】　　尔时驴主亦作颂曰汝婆罗门何所喜虽有四脚毛衣好负重着道令汝知锥刺火烧终不动尔时豆主复説偈言独生千秋杖头着四寸针能治败态驴何忧不可伏尔时驴闻复瞠即説诵曰安立前二足双飞后两蹄折汝前板齿然后自当知尔时豆主闻驴此颂复説偈言蚊防毒虫螫惟仰尾自防当截汝尾却令汝知辛苦尔时驴复以偈答言从先祖已来行此悷法今我故承习死死终不舍尔时豆主知此弊恶不可苦语便更称誉以颂答曰音声鸣彻好面白如珂雪当为汝取妇共逰林泽中驴闻輭爱语复説颂曰我能负八斛日行六百里婆罗当知闻取妇欢喜故【僧祗律】尔时殊致罗婆菩萨告诸龙言过去世时此贤刼初有一天子名曰大三摩多端正少双才智聪明以正行化常乐寂静不乐爱染常乐洁身王有夫人多贪色欲王既不幸无处遂心曽于一时见驴命羣根相出见欲心发动脱衣就之驴见即交遂成胎蔵月满生子头耳口眼悉皆似驴唯身类人而复麤涩駮毛被体与畜无殊夫人见之心惊怖畏即便委弃投于厠中以福力故处空坠时有罗利妇名曰驴神见儿不汚念言福子遂于空中接取洗持将往雪山乳哺畜养犹如己子等无有异及至长成教服仙药与天童子日夜共逰复有大天亦来爱防此儿饮食甘果药草身体转异福徳庄严大光照曜如是天众共同称美号为法驴虱叱大仙圣人以是因縁彼雪中并及余处悉皆化生种种好华好果好药好香种种清流种种好鸟在所盈住普皆丰盈以此药果资益因縁其余形容麤相悉转身体端正唯唇似驴是故名为驴唇仙人【大集经】










　　广博物志巻四十六
<子部,类书类,广博物志>
　　钦定四库全书
　　广博物志巻四十七
　　明　董斯张　撰
　　鸟兽第二【兽下】
　　主冰作服牛【吕氏春秋】
　　稷之孙曰叔均是始作牛耕【注始用牛犁也　山海经】
</div>
    <div class="pagination">
<a href="广博物志_page70.html">上一页</a><span>...</span><a href="广博物志_page66.html">66</a><a href="广博物志_page67.html">67</a><a href="广博物志_page68.html">68</a><a href="广博物志_page69.html">69</a><a href="广博物志_page70.html">70</a><span class="current-page">71</span><a href="广博物志_page72.html">72</a><a href="广博物志_page73.html">73</a><a href="广博物志_page74.html">74</a><a href="广博物志_page75.html">75</a><a href="广博物志_page76.html">76</a><span>...</span><a href="广博物志_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
