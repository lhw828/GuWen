<!DOCTYPE html>
<html>
<head>
    <meta charset="UTF-8">
    <title>图书编 - 第 44 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 44 页/共 220 页</h1>
    <div class="content">
















　　井宿总叙
　　东井星一曰天府一曰东陵一曰天井一曰天闗一曰天门一曰天渠一曰天亭一曰天一曰天齐一曰天池水星也主水泉亦为天之南门日月五星贯之为中道又主酒食女主之象主诸帝灭三公之位为天之亭堆主水衡法令之所取平也三光行不由其中道为下无道虽轻之不得留之王者心正则井星正明则法度正号令明大盛则多风雨有大水暗中不正则国弱兵乱动揺变色则诸侯帝移徙则国乱君忧决水为灾钺一星附井口第一星主边兵起主司淫奢而斩之不欲其明大大而明则鈇钺用事兵起揺动芒角则大臣多死于法者星芒则天下大水又曰井为天子府暗芒角日月食五星犯逆大臣谋乱兵起中有六星不欲大明明则即火灾南北两河各三星分夹东井一曰天高天之阙门主关梁南河曰南戍一曰南宫一曰阳门一曰权星主火北河曰北戍一曰北宫一曰隂门一曰衡星主水两戍之间三光之常戍道也河戍揺动中国兵起天樽三星在五诸南主盛饘粥以给酒食之正也张衡云以给贫馁明则丰暗则荒或言暗吉五诸侯五星在井东北近北河主刺举戒不虞又曰治隂阳察得失亦曰主帝心一曰帝师二曰帝友三曰三公四曰博士五曰太史又曰五大夫此五者常为帝定疑谊星明大润泽则天下大治芒角则祸在其中张衡又曰赤则丰暗则荒积水一星在河北所以供酒用也不见为灾又曰主水灾积薪在积水东以备庖厨之用明则人主康火守之大旱水府四星在井西南水官也占与水位同水位四星在东井主水衡又主防溢也故巫咸氏赞曰水位四星防溢流移流近河北则国没为江河淮济之积精也明大则水泛滥军市十三星如钱状在参东南天军货易之市客星入金火守之军大饥野鸡一星在军中主变怪也以芒角动揺为兵灾移出则诸侯兵起军市西南星曰丈人丈人东二星曰子子东二星曰孙丈人主夀考之臣不见人臣不得通子与孙皆峙丈人之侧相扶而居不见为灾守常无咎阙丘三星南河东主象魏天子之双阙诸之两观金火守丘战阙下狼一星在丘东南为野将杀略色有常不欲变动芒角而变色动揺盗贼作边兵起人相食躁则人主不静不居其宫驰骋天下张衡曰居非其处则人相食色黄白而明吉黒凶赤芒角兵起金火守之亦然弧矢九星在狼东南天弓也以备盗贼常向狼弧矢动揺不如常多盗贼明则兵大起狼弧张天下乖礼又曰天弓张天下尽兵主与臣相谋张衡云引满则天下兵起老人一星在弧南一曰南极秋分之旦见于丙春分之夕没于丁常以秋分之明大则人主夀天下安宁不见则人主有忧
　　井八星距西扇北第一星去极六十九度　钺一星去极六十九度少入参八度半　北河三星距东大星去极六十一度半入井宿二十度　南河三星距东大星去极八十三度半入井宿二十一度　天樽三星距西星去极六十八度入井宿十六度　五诸侯五星距西星去极五十六度半入井宿六度半积水一星去极五十四度半入井宿十八度　积薪一星去极六十五度半入井宿二十七度　水府四星距西星去极七十六度半入井宿七度半　水位四星距西星去极七十三度半入井宿十八度　四渎四星距西南星去极八十六度入井宿二度　军市十三星距西北星去极一百七度半入井宿初度野鸡一星去极一百九度半入井宿四度半　丈人二星距西星去极一百二十八度入参宿四度　子二星距西星去极一百二十八度入参宿九度　孙二星距西星去极一百二十五度入井宿六度　阙丘二星距大星去极九十一度少入井宿十五度狼一星去极一百七度半入井宿十度　弧矢九星去极一百一十四度入井宿十五度　老人一星去极一百四十三度入井宿三度













　　鬼宿总叙
　　鬼宿四星曰舆鬼一曰天目主视明察奸伪朱雀头眼一曰天铁鎻主诛杀一曰天庙主祀事一曰天松一曰天匮一曰天圹主疾病死丧土星也其中为日月五星中道东北星主积谷东南星主积兵西南星主积布帛西北星主积金玉有变则占其所主其中央色白如粉洁者谓之积尸气一曰天尸主死丧祠祀一曰铁锁主刑罚主诛斩鬼星不欲其明明则鬼害人多病
　　甘氏云积尸揺动失色则疾病鬼哭人荒轩辕西四星曰爟亦曰烽爟主烽火备警急占以不明安静明大甚则边警急揺动芒角亦然又曰明吉暗凶天狗七星在鬼西南狼之北横河中以守贼也移徙则兵起金火犯之人相食外厨六星在栁南天子之外厨也占与天厨同弧南六星为天社在老人东南以栁直明且吉隋志云共王之子勾龙能平水土故祀以配社其精为星外厨南一星曰天纪主知禽兽金火守之禽兽多死
　　鬼四星距西南星去极六十九度半　爟四星距西北星去极六十度半入井宿二十九度　天狗七星距西星去极一百二度入井宿二十二度　外厨六星距大星去极九十二度半入鬼宿二度　天社六星距西南星去极一百三十四度入井宿十二度天纪一星去极一百一度半入栁宿三度








　　栁宿总叙
　　栁八星为朱鸟喙一曰天相一曰注亦作咮一曰天将军一曰天厨主御膳酒食仓库和鼎以享宗庙主匠主草木星也一曰土星其北六尺为日月五星中道其星欲明明则大臣镇重人丰酒食王者安厨膳其不明则王失政宫中不安星直则天下谋伐其主就聚则兵鬬国门又云主木功酒旗在轩辕右角之南官酒之旗也主享宴饮食五星守酒旗天下大酺有酒食物财之亊赐爵及宗室
　　栁八星距西第三星去极八十二度半　酒旗三星距西北星去极七十七度入栁宿十四度





















　　星宿总叙
　　星七星曰天都一曰负宫一曰天逆宴为赤帝府于午主衣裳黼黻文綉是为朱鸟之镇周礼鸟旂七旒以象鹑火谓七星也一曰天御一曰汪一曰津桥后妃嫔御之位亦为贤士又为绛亭主急兵主盗贼水星也一曰火星其星北上十尺为日月五星中道七星明大则王道行人主昌暗小则贤良不用天下空贤士遁动揺则兵起不明则执政不平天子疾病离徙则天下易政室家离散芒动则后妃贤人忧若金水来守之女主恶也轩辕为权太防为衡月五星守犯者如衡占内平四星在中台南爟之北平罪之官也明则刑罚平暗则否酒旗南三星曰天相丞相之象也其占与相星同天稷五星在七星南主农政也取平百谷为号明大则嵗大丰不明则歉不见则人相食
　　星七星距大星去极九十六度　轩辕十七星距大星去极七十五度入张宿二度　内平四星距西星去极五十二度入张宿六度　天相三星距北星去极九十五度入星宿六度　天稷五星距大星去极一百三十七度入栁宿十三度












　　张宿总叙
　　张六星为天府一曰天昌实为朱鸟之象火星也主天庙明堂御史之位金玉珠寳宗庙所用之物天子内官之服逺方入贡之库主天厨饮食赏赉之事又主长养万物其北十三尺为日月五星中道张宿明大则人主治民物阜蕃五礼脩厨养具暗小则礼失天子多疾病少子孙移徙则天下有逆民就聚则兵起失色则宗庙不安明堂礼废动揺则有赐与之令若金火守之亦为兵象日食则礼亏月昏则其地旱谷盐贵月食大涝鱼行人道火孛犯兵起土水犯国不宁张南十四星曰天庙天子祖庙也客星守之祠官有忧其占与虚梁同长垣四星在少防南主界域及外国火守之边兵入中国太白入之九卿谋反少防四星在太防西南北列士大夫之位亦名处士亦天子副主或曰博士官一曰主卫掖门南第一星为处士第二星为议士第三星为博士第四星为大夫明大而黄则贤士举用五星犯守之处士女忧宰相易
　　张六星距西第二星去极一百二度半　天庙十四星距西北星去极一百十三度半入栁宿十三度长垣四星去极七十六度入张宿十四度　少防四星距东南大星去极六十五度半入张宿十五度半









　　翼宿总叙
　　翼二十有二星曰化宫一曰天郗市一曰天除一曰天旗土星也是为朱雀之翼为天之乐府主和五音调六律五乐八佾以御天宫实为南宫之羽仪文物声名之所丰茂主三公化道文籍及蛮夷逺客负海之賔排优狄鞮戏娱之事其北上十有三尺为日月五星中道其星光明有叙则君明臣贤礼乐兴天下平四夷服星暗大小失次则帝主失礼王道衰防动揺则有蛮夷之使来就聚则天下相伐徙移则三公废离徙则民流失色则日月五星乱行星亡则化道不行文籍壊灭明大芒动则王者用兵征伐四方若使五星孛流客犯大凶又东瓯五星在翼之南蛮夷是也张衡云主东越宰南越三夷金守之其地有兵芒角移动兵内叛
　　翼二十二星距中央西第二星去极一百四度　东瓯五星距西南星去极一百二十九度入张宿七度

</div>
    <div class="pagination">
<a href="图书编_page43.html">上一页</a><span>...</span><a href="图书编_page39.html">39</a><a href="图书编_page40.html">40</a><a href="图书编_page41.html">41</a><a href="图书编_page42.html">42</a><a href="图书编_page43.html">43</a><span class="current-page">44</span><a href="图书编_page45.html">45</a><a href="图书编_page46.html">46</a><a href="图书编_page47.html">47</a><a href="图书编_page48.html">48</a><a href="图书编_page49.html">49</a><span>...</span><a href="图书编_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
