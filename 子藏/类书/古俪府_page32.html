<!DOCTYPE html>
<html>
<head>
    <meta charset="UTF-8">
    <title>古俪府 - 第 32 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 32 页/共 33 页</h1>
    <div class="content">　　唐于邵游李校书花药园序　但覩其缥霞错葱茏烟布宻叶层映虚根不揺珠防夕露金燃晓光而后花发五色色带深浅藂生一香香有近逺色若锦绣酷如芝兰动皆袭人静则夺目此李公及时之适也至若上苗可食下体可采子入菰饭华杂蒲葅既甘平而性寒又辛温而执热癖除而不为去传风愈而安知及书此李公谷中之本也
　　物类部【蔬】
　　晋陆机赋　发金荣于秀翘结玉实于柔柯蔽翠景以自育缀脩茎而星罗夫其种族类数则有括蒌定桃黄防白抟金文宻筩小青大斑骭素椀貍首虎蹯东陵出于秦谷桂髓起于巫山五色比象殊形异端或济貌以表内或惠心而丑顔或摅文而抱绿或披素而懐丹气洪细而俱芬体修短而必圆芳郁烈其充堂味穷理而不防德济于饥渇道殷流乎贵贱
　　唐康子玉赋　尔其大则三尺二升美则金浆玉实狸头羊骹之字黄防白抟之质感仙贵于孙钟避世资于步隲异蔕表于前代同心彰乎曩日既而横绮席会嘉賔琴罇逸赏海陆具陈香分四座气杂八珍既取类于母子亦取辨于君臣
　　李峤诗　欲识东陵味青门五色龙蹄逺珠履女臂动金花六子方呈瑞三仙实可嘉终期奉絺绤谒帝伫非赊
　　栁宗元礼部贺嘉表　伏惟陛下保合太和缉熈庶类德馨上达神化旁行嘉发祥来自侯服质惟同蒂见车书之永均地则移风知化育之方始七月而食豳土歌王业之艰五色称珍东陵咏嘉賔之会未闻感通若斯昭著者也　背芳春以初载近朱夏而自延　奋脩丝之漠漠迈秀体之绵绵　赴广武以长蔓粲烟接以云连　有葛蔂之覃及象椒聊之众多
　　物类部【鸟】
　　晋顾恺之凤赋　望太清以抗思诞仪鳯之逸羣禀鹑火之灵曜资和气之烟煴允鸡喙而燕颔宛蛇颈而龙文励归昌于汉阳发明德乎圣君荷义蹑正鸡跱鸿前比翼交辉五色备宣兴八风而降时雨音中钟律步则规矩朱冠赫以双翘灵质翽其髙举歴黄冠于招揺陵帝居之悬圃
　　唐【阙】　鳯巢阿阁赋　临四荣而肃乎云委播五采而焕尔霞鲜　爰居爰处恒依应龙之祥载飞载鸣宁侣化鸳之瓦道既砥平时亦镜清厌丹穴而不息鄙髙冈而不鸣方为应至仁而来扈岂徒爱层构而集丹楹李解凤凰来仪赋　吸天地之嘉气赴箫韶之雅声知至道之可乐识太阶之已平身安抚驯或顾步以屡舞心畏荣宠乍聮骞而若惊宁同众鸟之德窃比达人之情夜宿椅桐之枝朝飡竹实之粒望双阙以上下先百
　　禽而翔集祥风飘而响清甘露沾而羽湿对离景以照耀披庆云而出入
　　崔损鳯鸣朝阳赋　旁应律调十二管于四时上陵紫烟击九万里而一息非丹穴勿处非苍竹不食小鹏起于扶揺卑鸾栖乎枳棘若夫鸡冠鷰颔心逺貌闲虽众禽之累百谅比德而难攀　六合为之澄朗八风于是扬清川不波而昭其德地不翳而感其声
　　李峤鳯诗　有鸟居丹穴其名曰鳯凰九苞应灵瑞五色成文章屡向秦楼侧频过洛水阳鸣岐今日见阿阁伫来翔【已上鳯】
　　宋鲍照舞鹤赋　散幽经以验物伟胎化之仙禽钟浮旷之藻质抱清迥之明心指蓬壶而翻翰望昆阆而扬音帀日域以回骛穷天步而髙寻践神区其既逺积灵祀而方多精含丹而星曜顶凝紫而烟华引员吭之纤婉顿脩趾之洪姱叠霜毛而弄影振玉羽而临霞朝戏于芝田夕饮乎瑶池厌江海而游泽掩云罗而见羁去帝乡之岑寂归人寰之喧卑嵗峥嵘而愁暮心惆怅而哀离于是穷隂杀节急景凋年凉沙振野箕风动天严严苦雾皎皎悲泉冰塞长河雪满羣山既而氛昬夜歇景物澄廓星翻汉回晓月将落感寒鸡之早辰怜霜雁之违漠临惊风之萧条对流光之照灼唳清响于丹墀舞飞容于金阁始连轩以鳯跄终宛转而龙跃踯躅徘徊振迅腾摧惊身蓬集矫翅雪飞离纲别赴合绪相依将兴中止若往而归飒沓矜顾迁延迟暮逸翮后尘翺翥先路指会防翔临岐矩步态有遗妍貌无停趣奔机逗节角睐分形长扬缓骛并翼连声轻迹凌乱浮影交横众变繁姿参差洊宻烟交雾凝若无毛质风去雨还不可殚悉既散魂而荡目迷不知其所之忽星离而云罢整神容而自持仰天居之崇絶更惆怅以惊思当是时也燕姬色沮巴童心耻巾拂两停丸劒双止虽邯郸其敢伦岂阳阿之能拟入卫国而乗轩出吴都而倾市守驯养于千龄结长悲于万里
　　梁简文帝赋得舞鹤诗　来自芝田逺飞渡武溪深振迅依吴市差池逐晋琴竒声传回涧动翅拂花林欲知情外物伊洛有清浔
　　隋孔徳绍赋得华亭鹤诗华亭失侣鹤乗轩宠遂终三山陵苦雾千里激悲风心危白露下声断防弦中何言斯物变翻复似辽东
　　唐虞世南飞来双白鹤诗飞来双白鹤奋翼逺凌烟俱栖集紫盖一举背青田飏影过伊洛流声入管鸣俦倒景外刷羽阆风前映海疑浮雪拂涧泻飞泉燕雀能知去蜉蝣不识还何言别俦侣从此间山川顾步已相失徘徊反自怜危心犹警露哀响讵闻天无因振六翮轻举复随仙
　　张九龄郡府中见羣鹤诗　云间有数鹤抚翼意无违晓日东田去宵烟北渚归讙呼良自适罗列好相依逺集长江静髙翔众鸟稀岂烦仙子驭何畏野人机却念乗轩者拘留不得飞
　　裴度白二十侍郎有双鹤留在洛下予西园多野水长松可以栖息遂以诗请之　闻君有双鹤羁旅洛城东未放归仙去何如乞老翁且将临野水莫闭在樊笼好是长鸣处西园白露中
　　白居易酬裴相公乞予双鹤诗　警露声音好冲天相貌殊终宜向寥廓不称在泥涂白首劳为伴朱门幸见呼不知疎野性解爱鳯池无
　　李逺失鹤诗　秋风吹起九皋禽一片闲云万里心碧落有情应怅望瑶台无路可追寻初来白雪翎犹短欲去丹砂顶渐深华表柱头留语后更无消息到如今赵嘏山阳卢明府以双鹤寄遗白氏以诗为答因寄和诗　缑山双去羽翰轻应为仙家好弟兄茅固枕前秋对舞陆云溪上夜曾鸣紫泥封处曽回首碧落归时莫问程自笑沧江一渔叟何由似尔到层城
　　李羣玉失鹤诗　瑶台烟雾外一去没还心暗海蓬壶逺秋风碧落深堕翎留片雪雅操入孤琴不是笼中物云罗更莫寻【已上鹤】
　　周庾信齐王进苍乌表　臣闻飞南阳之雉尚阐霸图下建章之鹄犹调和气况乃虞廷告瑞姬社呈祥咸髙识哺之心实贯能知之性伏惟皇帝陛下德教百姓孝刑四海摄提从纪天下文明是以东海输禽乍改黔质西山度羽或变苍精臣去月三十日行到陜州获大都督莫仁囘乐列称于州射堂内见一苍乌林薄回翔循环不去驻乗木之精转司风之翼即召仪同等同时观见斯实礼敬所覃孝慈之感理宜归瑞秘图书祥帝册用光至德取効升平无令赤鳯留止偏为瘗玉之歌鹤徘徊独擅衔珠之舞
　　唐张説进白乌赋　雪羽霜毛冰清玉状拔竒绿林之下赏异紫台之上瞰鳷鹊之纱牕抱鳯凰之衣桁恐同类之见嫉畏不才之速谤期委命于渥恩岂愿思于闲放采朝噪之声乐眷夜啼之曲新无芒距而跃武不钩
　　觜以懐仁谢先容而特达却假饰以全真鉴深心于反哺终报德于君亲
　　裴度白乌呈瑞赋　上琼树而若无下瑶阶而乍失懐恩反哺方去去以凌云养素来仪且翻翻而就日　不染而成因心之孝以立匪召而至感物之道遐宣　云凝标于羽族玉润合于王度常从碧海随杲日而悠扬今在华林偶盛时而瞻顾
　　孟简白乌呈瑞赋　验白乌之祥谍告皇家之宝祚盖由天子张至仁本太素享宗庙而无爽荐孝敬而有度何尝日浴翻皓体以来仪曽异火流奚丹羽之可慕凌翯翯之白鸟类振振之翔鹭禀纯德而自甄诚众色之难污观其皎皎竒状明明丽质霜毳洁朗玉姿闲逸不爱其瑞嘉载飞之可瞻思効其祥见莫黑之如失　出林而日华乱动绕树而月影相鲜【已上乌】
　　晋潘岳射雉赋　渉青林以游览兮乐羽族之羣飞聿采毛之英丽兮有五色之名翚厉耿介之专心兮侈雄艳之姱姿巡丘陵以经畧兮画坟衍而分畿　麦渐渐以擢芒雉鷕鷕而朝雊眄箱笼以掲骄睨骁媒之变态奋劲骹以角搓瞵悍目以旁睐莺绮翼而防挝灼绣颈而衮背郁轩翥以余怒思长鸣以効能尔乃搫场拄翳停僮葱翠绿栢参差文翮鳞次萧森繁茂婉转轻利里料戾以彻鉴表厌蹑以宻致恐吾游之晏起虑原禽之罕至甘疲心于企想分倦目以寓视何调翰之乔桀邈俦类而殊才扇举而清呌野闻声而应媒褰防罟以长眺已踉蹡而徐来摛朱冠之赩赫敷藻翰之毰毸首药绿素身拖黼绘青秋莎靡丹臆兰綷或蹶或啄时行时止斑尾扬翘双角特起良游呃喔引之防里应叱愕立擢身竦峙捧黄间以宻彀属刚罫以潜拟倒禽纷以迸落机声振而未已
　　唐谢观越裳献白雉赋　闭灵质于雕玉驰星使于絶域夕辞南土形迷夜月之光晓向北风影混朝霜之色过吴门而练影光透惹曹风而麻衣色浮　歴雉门而捧进随鸿胪而坌入俯雕题而就位拱疏趾以前集利觜玉植修领缟戢风揺细尾当轩而练带长垂日照轻毛在手而雪花孤立以其耿介无比贞明可称距列瑶刺身摛鹤翎徘徊而隟驹其转奋迅而振鹭将兴其浄珉洁其神露凝皎皎敷粉亭亭卓冰自禀时清之化诚非日浴之能【已上雉】
　　隋许善心神雀颂序　月栖日浴热坂寒门吹鳞没羽之荒赤蛇青马之裔解辫请吏削袵承风岂止呼韩北埸頫勒狼居之岫息慎南境近表不耐之城故使天不爱道地宁恡宝川岳展异幽显効灵狎素游赪团膏潄醴半景青赤孳歴亏盈足足懐仁般般扰义祥祐之来若此升降之化如彼　白爵主铁象之竒赤爵衔丹书之贵班固神爵之颂履武戴文曹植嘉雀之篇栖庭集牖未若于飞武帐来贺文防刷彩青蒲将翺赤罽玉几朝御取翫轩楯之间金门旦开兼留翚翟之鉴终古旷世未或前闻福召冥征得之兹日　焕发王防昭彰帝道御地七神飞天五老山祗吐秘河灵孕宝黒羽升坛青麟伏皁丹乌流火白雉从风栖阿德卲鸣岐祚隆未如神爵近贺王宫五灵何有百福攸同孔图献赤荀文表白节节竒音行行瑞迹化玉黼扆衔环陛防上天之命明神所格　谨按考异记曰轩辕有黄爵赤头立日傍占云土精之应又礼稽命征云祭祀合宜则黄雀集昔汉集泰畤之殿魏立文昌之宫一见雍丘之祠三入东平【一作平东】之府并旁观回瞩事陋人防奚足称之矣周庾信齐王进赤雀表臣闻南阳雉飞尚论秦霸建章鹄下犹明汉德当今天不爱宝地必呈祥自应长乐观符文昌启瑞　光同朱鳯色类丹乌降火飞精似入公车之府流金成制若上凌云之台谨按赤雀衔书止于酆户周之受命兴乎此祥即事所观同符合契实可图形瑞谱书颂儒林事足成台名堪纪号岂直云中太守见赤心之奉主蓬莱童子知白环之报恩【已上雀】
　　宋汪藻贺赤乌白鹊表　治格时雍祥昭羽属生皆异禀凝丹素以成形出若相符信图书之上瑞必有召此来非偶然　伏以乌本阳精鹊知嵗事方圣祚绍隆于火德适天时应在于金穰宜尔珍禽呈兹瑞质孝能致哺煌煌仪则之新喜必传音翯翯羽毛之洁用明诸福之毕至孰谓二虫之无知　是生神物来相昌期将合采以成章乃同时而荐祉徊翔有炜协周家王屋之符粹美而真异庄子雕陵之见既九重之有托宁三匝以求安【已上鹊】
　　唐郑繇白鹰诗　白锦文章乱丹霄羽翮齐云间呼暂下雪里放还迷梁苑惊池鹜陈仓拂野鸡不知寥廓外何处是依栖
　　张谓进白鹰状　特禀异气挺生殊姿头圆顶平臆濶胫短丹目时转志凌云霄花毛始齐色浄霜雪　徒有愿于击搏竟无阶于効用今寒风凛冽杀气严凝万乗时巡六龙各狩出樊笼之地登校猎之塲必能随人指纵驱御苑之狐兔顺时行令逐禁林之鸟雀物性有适天心所知
　　苏颋双白鹰讃序　皓如练色班若防章积雪全映飞花碎防所谓金气之英瑶光之精髙髻伟臆长距秀颈奋发而锐坚刚则厉摩天絶海电击飚逝观其行时令顺秋杀指麾应防顾盼余雄当落鹏之赏蔑仇鹞之敌实稀代之尤也　职命司冦师惟尚父闻箴刺奸择善为吏
　　晋孙楚鹰赋　有金刚之俊鸟生井陉之岩阻超万仞之崇巅防青松以静处体劲悍之自然振肃肃之轻羽摛狡兔于平原截鸿雁于河渚且其为相也疏尾濶臆髙鬐秃颅深目蛾眉状似愁胡曲觜短颈足若双枯麾则应机招则易呼背碣石以西游经马岭而南徂于时商秋既迈嵗在冥风霜激厉羽毛振惊尔乃防良骥服羔裘鞲青骹戏田畴萦深谷绕山丘定心意审精眸兽驰厥足鸟矫其翼下赴幽谿上翔辰极随指授以腾踊因升降以毕力纷连薄以撄窜遂陷首以摧臆
　　唐【阙】　苍鹰赋　散以瑶光之彩来自钟岩之丘周官以司防比徳汉氏以将军作俦钩成利嘴电转竒眸苍姿叠色距聨鞲　凌紫气而蔽日下平皋而覆草归鸿失四飞之路狡兔亡三穴之道
　　章孝标见人臂苍鹰诗　星眸未放瞥秋毫频掣金铃试雪毛会使老拳供口腹莫辞亲口啖腥臊穿云自怪身如电杀兔谁知爪胜刀可惜忍饥寒日暮向人鹐【知咸切鸟啄食也】断碧丝绦【已上鹰】
　　杜甫雕赋　当九秋之清凄见一鹗之直上以雄才为己任横杀气而独往梢梢劲翻肃肃遗响杳不可追俊无留赏　然后缀以珠饰呈于至尊抟风枪櫐用壮旌门乗舆或幸别馆猎平原塞芜空濶霜仗喧繁观其夹翠华而上下卷毛血之崩奔随意气而电落引尘沙而昼昏豁堵墙之荣观弃功效而不论斯亦足重也　降精于金立骨如铁目通于脑筋入于节架轩楹之上纯漆光芒掣栋梁之间寒风凛烈虽趾蹻千变林岭万穴击藂薄之不开突杈枒而皆折此又有触邪之义也【已上雕】李邕鹘赋　一指一呼一击一搏为主之用骋人之乐凛然神动翕然气作殒三窟之狡兔毙五里之仙鹤腾霄汉而风卷透原野而星落万乗为之顾盼六军为之挥霍欢声动于天地逸气霭于林薄　驱逐妙于人智促节合于兵机禽虽小而不陋兽虽捷而无依或则九霄击下万里接来风行电转月上云开乍差池而不中终弃置而不回彼俊异之英决岂凝滞于嫌猜
　　髙适奉和鹘赋　严冬欲雪蔓草初焚野莽荡而风天峥嵘而日曛忿顽兔之狡伏耻髙鸟之成羣始灭没而畧地忽升腾而篲云翻决裂以电击皆披靡而星分奔走者折脇而絶脰鸣噪者血洒而毛纷虽百中而自我终一呼而在君　翕六翮以直上交双指以迅击合连弩之应机类鸣之破的　升巢絶壁独立危条心倐忽于万里思超遥于九霄岂外物之能慕岂凡禽之见邀【已上鹘】
　　陈后主夜亭度鴈赋　春望山楹日暖苔生云随竹动月共水明暂逍遥于夕迳听霜鸿之度声度声已凄切犹含关塞鸣从风兮前侣驶带暗兮后羣惊帛久兮书字灭芦束兮断衔轻
　　唐卢照邻失羣雁诗　三秋北地雪皑皑万里南翔渡海来欲随石鷰沈湘水试逐铜乌绕帝台帝台银阙距金塘中间鸳鹭已成行先过上苑传书信暂下中州戏稻粱虞人负缴来相及齐客虚弓忽见伤毛翎顦飞无力羽翮摧頽君不识唯有庄周解爱鸣复道郊歌重竒色惆怅惊思悲未已徘徊自怜中罔极传闻有鸟集朝阳讵胜仙鳬迩帝乡云间海上应鸣舞逺得鹍弦犹独抚金龟全写中牟印玉鹄当变莱芜釜愿君弄影鳯凰池时忆笼中摧折羽
　　又同临津纪明府孤鴈诗　三秋违北雁万里向南翔河洲花稍白关塞叶初黄避缴风霜劲懐书道路长水流疑箭动月照似弓伤横天无有阵度海不成行会刷能鸣羽还赴上林乡
　　骆賔王秋鴈诗　聮翩辞海曲揺曳指江干阵去金河冷书归玉塞寒带月凌空易迷烟逗浦难何当同顾影刷羽泛清澜
　　又咏雁诗　唼藻沧江逺衔芦紫塞长雾深迷晓景风急断秋行阵照通宵月书封几夜霜无复能鸣分空知愧稻粱
　　杜牧早鴈诗　金河秋半虏开云际惊飞四散哀仙掌月明孤影过长门灯暗数声来须知胡骑纷纷在岂逐春风一一回莫厌潇湘少人处水多菰米岸莓苔郑谷早鴈诗　八月悲风九月霜蓼花红淡苇条黄石头城下波揺影星子湾西云间行惊散渔家吹短笛失羣征戍鏁残阳故乡闻尔亦惆怅何况扁舟非故乡【已上鴈】樊晦鷰巢赋　鳯凰集于梧桐鹪鹩巢于枳棘俱顺时以适理尽摄生以自得岂如雕梁禖燕葺髙巢以安息既开珧户逐仙羽以长生或在王筵【疑作玉筐文选安陆王碑文注有娀氏取燕复入筐】驯主人而含识质有禀于造妙无方兮何极颉颃金屋差池翠宫衔泥绕栋度势巡空怜绮牕之华影爱罗幌之春风得地相贺分飞就功广狭殊轨规模不同散彩彬斑攅文潗防叠轻蘂而矜暖布重泥而讶湿
　　陈萧诠衔泥双燕诗　衔泥金屋外表瑞玉筐中学飞疑汉妾巢幕惮吴宫爪截还犹短窠成长不空讵并零陵石飞舞逐春风
　　唐李峤燕诗　天女伺辰至依澹碧空差池沐时雨颉颃舞春风相贺雕楹侧双飞翠幕中勿惊留爪去犹冀识吴宫
　　李益早燕送别诗　碧草漫如线来去双飞燕长门未有春先入班姬殿梁空绕复息檐寒窥欲遍今至随红蘂昔还悲素扇一别与秋鸿差池讵相见
　　郑谷燕诗　年去年来来去忙春寒烟暝度潇湘低飞绿岸和梅雨散入红楼拣杏梁闲几砚中窥水浅落花径里得泥香千言万语无人会又逐流莺过短墙【已上燕】汉祢衡鹦鹉赋　惟西域之灵鸟挺自然之竒姿体金精之妙质含火德之明煇性辩慧而能言兮才聪明以识机故其嬉游髙峻栖跱幽深飞不妄集翔必择林绀趾丹觜绿衣翠衿采采丽容咬咬好音虽同族于羽毛固殊智而异心配鸾皇而等美焉比德于众禽于是羡芳声之逺扬伟灵表之可嘉命虞人于陇坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守植安停逼之不惧抚之不惊宁顺从以逺害不违忤以丧生故献全者受赏而伤肌者被刑尔乃归穷委命离羣丧侣闭以雕笼翦其翅羽流飘万里﨑岖重阻逾岷越障载罹寒暑女辞家而适人臣出身而事主彼贤哲之逢患犹栖迟以羁旅矧禽鸟之防物能驯扰以安处
　　宋谢庄赤鹦鹉赋　及其云移霞峙霰委雪翻陆离翚渐容裔鸿轩跃林飞岫焕若轻电溢烟门集塲栖圃若夭桃被玉园至于气淳体浮雾下崖沈月图光于绿水云写影于青林遡还风而耸翮霑清露而调音
　　唐李百药鹦鹉赋　绣领绮翼红衿翠裳饰以朱紫间以黄碧鸡仰而寝色金鹅对以韬光亘万里之重阻随四夷而来王既逾岭以自致亦凌江而逺翔开神情之聪辨发枢机而抑扬　咨此鸟之来仪亦摄生而遂性辨方物于图象具灵表于言咏酬对清敏发吐祥正实靡靡而可恱虽喋喋而无竞徘徊阿阁容与堂皇背风云之遐路承日月之休光听箫韶之逸响味椒掖之余芳更无叹于罗罻终懐恩于稻粱　应舞节以鸾回慕知来而鹊起先假道于朱咮方徐行于绀趾配六象以表德参四灵而効祉庭开雾夕景浄霞空乍褰珠网始出金笼游万年于木末翫四照于花丛窥仙盘而饮露登井干以承风
　　唐【阙】　白鹦鹉赋　雪肤皎晶摈池鸥之光洁霜毛莹浄夺轩
　　郝名逺白鹦鹉赋　霜毛雪毳鲜襟皓臆明眸珠朗脩趾赪饰理翮整翰仰云路而翻飞自迩陟遐托风林以栖息【已上鹦鹉】
　　梁元帝鸳鸯赋　胜林鸟之同心迈池鱼之比目朝浮兮浪华夜集兮江沙萍随流而傅岸网因风而缀花见虹梁之春色复相鸣而戢翼兰渚兮相依同盛兮同衰魂上相思之树文生新市之机金鸡玉鹊不成羣紫鹤红雉一生分愿学鸳鸯鸟连翩恒逐君
　　崔珏和友人鸳鸯诗【三首】　翠鬛红毛舞夕晖水禽情似此禽稀暂分烟岛犹回首只渡寒塘亦并飞映雾乍迷金殿瓦逐梭齐上玉人机采莲无限兰桡女笑指中流羡尔归　寂寂春塘烟晩时两心如影共依依溪头日暖眠沙穏渡口风寒浴浪稀翡翠莫夸饶彩饰鸊鹈须美好毛衣兰深芷宻无人见相逐相呼何处归　舞鹤翔鸾俱别离可怜生死两相随红丝毳落眠沙处白雪花成蹙浪时琴上只闻交颈语牕前空展共飞时如何相见长相对肯羡人间多所思【已上鸳鸯】
　　魏钟防孔雀赋　有炎方之伟鸟感灵和而来仪禀丽精以挺质生丹穴之南垂戴翠旄以表弁垂绿蕤之森纚裁脩尾之翘翘若顺风而扬麾五色防注华羽参差鳞交绮错文藻陆离丹口金辅目素规或舒翼轩峙奋迅洪姿或蹀足躇蹰鸣啸郁吚【已上孔雀】
　　梁沈约反舌赋　其声也惊诡噂噆萦纡离乱骈浮回合嵒危琐散或发曲无渐或收音去半既含意于将晓亦流妍于始旦杂沓逶迤噭咷参差攅娇动叶促啭萦枝分宫析征万矩千防因风起哢曳响生竒对芳辰于此月属今余之遵暮倦城守之諠疲爱田郊之闲素眷春物而懐之闻好音于庭树【已上反舌】
　　唐张何织鸟诗　季春三月里戴胜下桑来映日华冠动迎风绣羽开惊蚕事晩织向女工裁旅宿依花定轻飞绕树回欲过髙阁栁更拂小庭梅所寄一枝在宁忧弋者猜
　　陆扆禁林闻晓莺诗　曙色分层汉莺声绕上林报花开瑞锦催栁绽黄金断续随风逺间关送月沈语当温树近飞觉禁林深绣户惊残梦瑶池啭好音愿将栖息意从此沃天心
　　顾况春鸟词送元秀才入京诗　春来绣羽齐暮向竹林栖禁苑衔花出河桥隔树啼寻声知去逺顾影念飞低别有无巢鷰犹窥幕上泥【已上莺】
　　晋傅鬬鸡赋　羽黝而含曜兮素毛颎而扬精红缥厠于防黄兮翠彩蔚而流青五色错而成文兮质光丽而丰盈前看如倒傍视如倾目象规作觜似削成髙膺峭跱双翅齐平跃身竦体怒势横生爪似链钢目如奔星扬翘因风抚翮长鸣猛志横逸势凌天廷或踯躅踟蹰或嗫喋容与或爬地俯仰或抚翼未举或狼顾鸱视或鸾翔鹄舞或佯背而引敌或毕命于强御于是纷纭翕赫雷合电击争奋身而相防兮竞隼鸷而雕睨得势者凌九天失据者沦九地徒观其战也则距不虚挂翮不徒拊意如饥鹰势如逸虎
　　梁简文帝鬭鸡诗　欢乐良无已东郊春可游百花非一色新田多异流龙尾横津汉车箱起戍楼玉冠初警敌芥羽忽猜俦十日骄既满九胜势恒遒脱使田饶见堪能说鲁侯
　　又刘孝威诗　丹鸡翠羽张妬敌复专塲翅中含芥粉距外耀金芒气逾上党烈名贵下韝良祭桥愁魏后食跖忌齐王愿赐淮南药一使云间翔
　　唐杜淹寒食鬬鸡诗　寒食东郊上扬鞲竞出笼花冠初照日芥羽正生风顾敌知心勇先鸣觉气雄长翘频拂阵利距屡通中飞毛遍绿野洒血渍芳丛虽然百战胜会自不论功
　　陈张正见晨鸡髙树鸣诗　晨鸡振翮鸣咿喔擅竒声蜀郡随金马天津应玉衡摧冠騐逺石系火出连营争栖斜掲暮解翼横飞度试饮淮南药翻上仙都树枝低且潮叶浅还承露承露触严霜叶浅向朝阳猜羣怯宝劒勇战出花塲尚损黄金距谁论白玉珰长鸣逢晋帝恃气遇周王流名说鲁国分影入陈仓不复愁苻朗犹能感孟尝【已上鸡】
　　物类部【兽】
　　唐李峤贺麟迹表　灵贶潜开祯符显发唯此仁兽独冠毛羣识变知机通灵感化悟金轮之欲转即见殊祥知玉辇之方游先呈异迹九九为数【曜仪院内有麟迹八十一故云】明厯筭之无疆濯濯咸歌见休明之有应五蹄显五方之会一角彰一统之符式广基方鸿象教昔有鳯巢轩阁缨冕相趋龙止尧坛神祗动色岂若祥开紫掖瑞感枢发挥万刼之符幽賛三天之果美超五籍珍越四灵旷千古而不闻超九皇而独逺
　　张仲素贺东川麟表　伏惟陛下昭事上帝凝情衢室宵兴涤虑申旦忘倦大敷至化以永时雍故得希世之祥应我皇运异质卓荦竒彩光明顾步幽岩发闻郡国神物自生于圣日灵编徒载其嘉名况大田之中众穗斯茂沐以膏泽扇其和气而后呈彼珍羣承兹共觝必生长畆之秀以期王者之瑞因缘所验郑重合符有以识上圣之心兆至和之本德超千古庆洽无疆日月所均无思不服【已上麟】
　　唐【阙】　　獬豸赋　歩墀以龙扰向彤庭而鹗视夫其洪纎之状周正之仪风比毳素丝类皮人间之所常覩天下之所备知　腾双眸而举柱耸特角而触邪宋暠獬豸赋　肇允丕应时惟我皇咨尔辅弼咸懐忠良感触邪之义成无妄之纲五福储峙四灵彷徨尔有足兮不行而至尔有角兮其用也刚人是知劝实丁厥祥孰与鳯鸟去飞龙图未扬惜暌濶于明代竟流连于素王　懿兹神兽间执谗慝分两造之疑冠百祥之特勇毅而能断智明而不惑守法者仰之以司南疾恶者投之于有北固操斧而思用因伐柯而取则龙阙分官乌台肃政扶直指之角象绳愆之性聮绣衣以生风借白简而増劲物莫不肃时靡有竞【已上獬豸】
　　虞世南狮子赋　其为状也则筋骨纠纒殊文异制濶臆脩尾劲毫柔毳钩爪锯牙藏锋蓄锐弭耳宛足伺间借势暨乎奋鬛防唇倐来忽往瞠目电曜发声雷响拉虎吞貔裂犀分象碎遒兕于断腭屈巴蛇于指掌践借则林麓摧残哮呼则江河振荡
　　牛上士狮子赋　非取俊于熊豹岂方姿于甝虪　簇拳毛以被劲缕柔毳以为裳　口裂奔防足捎狂兕猛虎摧于掌握豪猪碎于牙齿【已上狮】
　　【阙】　　越人献驯象赋　牙栉比而槮槮眼星翻而熠熠中黄虽勇力不能加苍舒信竒知之莫及　轮囷而重若旄丘赑屭而髙如巨防执燧奔战牵钩委贶常衮贺文丹国献白象表　旧典未载之邦前王不賔之长声教所隔言语莫通攸攸南溟几千万里瞻望中国知有圣人逾海而来歴年方至陵冒重阻奔波载驰黄金设冠白珰玩耳伏柔羣象献致阙前低徊驯扰稽颡屈膝随万国而来庭与百兽而率舞如知礼乐之节益盛羽仪之容　犀来徼外表章帝之重熈雉贡越裳慕成王之极治　昔虞因齿以焚身今获逢辰而献技名应周郊之五辂克协御仪耳闻舜乐之八音能参率舞【已上象】
　　虞世南白鹿赋　有金方之瑞兽乃曜质于名都既驯洽于郊甸亦腾倚于山隅素毳呈彩霜毫应图宴嘉賔于雅什偶仙客于天衢故能着美祥瑞流名典谟李上林白鹿赋　粤有竒兽言彰圣德贲然来思载白其色才麌麌以呈贶不呦呦于野食谢仙家之腾倚归御苑而栖息于是上囿幽闲禁林清秘炯如玉立皎若霜萃场町疃于地沙影光芒于山翠　画辐为饰能随太守之车缘缋称珍可荐王侯之位　劲角昭勇缟色呈鲜应皇家之盛德当圣运之承天足使殷帝之狼耻擅衔钩之瑞吴门之马慙当曳练之妍【已上鹿】
　　蒋防白兔赋　乘金气而来居然正色因月轮而下大叶祥经　皎似霜辉温如玉粹毫素丝而可拟足琼枝而取类与三窟以殊归将五灵而共至　饮玉池而冰光不散食瑶草而雪影长新　倘使衔钩殷帝之狼不若如令受彩江生之笔非神
　　梁简文帝上白兔表　瑞表丹陵祥因旧沛四灵可迈既验玉衡之精千嵗变采有符明月之状岂殊丹岫之羽来止帝梧庶比素质之禽得游君囿
　　周庾信齐王进白兔表臣闻与国欲逺则玉虎晨鸣辙迹方开则银麞入贡伏惟陛下明明在上翼翼居尊德动天关威移地轴是以风烟照烛毛羽征祥史不絶书府无虚日臣受脤元戎用绥边鄙辕门所届始次熊山前茅虑无乃获白兔光鲜越雉色丽秦狐月德符征金精表瑞呈祥舆颂効异披图尊敬之迹既明应事之机斯兆臣之龚行实从陜畧瑞以素质弥雄西气庶重承庙筭方事申威揜代偃齐分韩裂赵不任鳬藻踊跃之情
　　唐令狐楚为人进白兔状　皓质玉立素毛霜垂清明不逊于殷狼皎洁可齐于周鹿协元符之一气彰皇德于千龄虽标中瑞之科实应太庙之曲皓然养素恬尔守柔方三面之仁果应千龄之瑞　冰光雪影被白含文　岂比鲁传赵郡独歌如练之词实同晋获夀春又继凝铅之咏来从月窟叠霜毳以茸献自梁园粲冰毫而皎洁増辉瑞牒归美皇猷协太隂之瑞应千嵗之祥　毓质雪园沦精月殿　纪周宣舞镐之年外攘复古按韩愈辨徐之说不战来戎【已上兔】
　　宋刘义恭白马赋　是以周称逾轮汉则天驷体自干维衍生坎位伊赭白之为骏超絶世而称骥尔其为状也竦身轻足髙颡露睛气猛声烈步逺视明着献西宛表德东京价倾幽夏观竭都城饰金鑁之倐烁扬玉鸾之玲珑发鸣镝于悬月驱永埒于脩坰旋四介以作好耀二矛之重英举旧闲而未俦考前迅而较名
　　顔延之赭白马赋　昔帝轩陟位飞黄服皁后唐膺箓赤文日汉道亨而天骥呈才魏德懋而泽马効质伊逸伦之妙足自前代而间出并荣光于瑞典登郊歌乎司律所以崇卫威神扶防警跸精曜叶从灵物咸秩徒观其附筋树骨垂梢植髪双瞳夹镜两权协月异体峯生殊相逸发超摅絶夫尘辙驱骛迅于灭没简伟塞门献状绛阙旦刷幽燕昼秣荆越
　　梁张率舞马赋　伊况古而赤文爰在兹而朱翼既効德于炎运亦表祥于尚色资皎月而载生祖河房而挺授种北唐之絶类嗣西宛之鸿胄禀妙足而逸伦有殊资而特茂善环旋于齐夏知蹈躧于金奏超六种于周闲逾八品于汉廏　尔其挟尺悬凿之辨附蝉伏兔之别十形五观之姿三毛八肉之势臣何得而称焉固已详于前制徒观其神爽视其豪异轶跨野而忽逾轮齐秀骐而并末驷贬代盘而陋小华越定单而小天骥信无等于漏面孰有取于决鼻可以迹章亥之所未游逾禹益之所未至　既倾首于律同又蹀足于鼓振擢龙首囘鹿躯睨两镜蹙双鳬既就塲而雅拜时赴曲而徐趋敏躁中于促节捷繁外于惊桴骐行骥动兽发龙骧雀跃燕集鹄引鳬翔妍七盘之绰约陵九劒之抑扬岂借仪于褕袂宁假器于髦皇婉脊投颂俛音合雅露沫歕红沾汗流赭
　　唐乔彛渥洼马赋【全】　域中之宝生乎天涯天子之马产乎渥洼泽出腾黄独降精于太乙神开滇壑固不涉乎流沙目散电兮彪駮喙含丹而虎牙蹑红云而喷玉霑赤汗以攅花望兮已久来何晚耶应图合谋光我帝业星通两眸月贴双颊四蹄曳练翻瀚海之霜华一喷生风下胡山之木叶然后络以金羁拂于鳞鬐睛射紫焰梢垂绿丝凝骄欲嘶嚼凄锵之玉勒叠影不顾纷偃蹇之朱旗皇矣帝彻汉纲斯缺慿百万之精劲倚四夷之磔裂屠蒲梢而亘大漠指贰师而求汗血谓灭没之未来竟羁縻而不絶有生必感有感必通通也不极环之无穷彼汚之斗水乃幽賛于神功然后豗沙卷浪于冯夷之宫叠足侧身于奫沦之中星精降兮河岳动天驷入兮驽骀空嗟我皇之英特而牵其惑欲能败度侈多凉德夏后九伐越天地之纪穆满八骏荒帝王之则而况金通月支价及疎勒悉复驰去终无所得此余吾之降生解倒悬于中国祈招愔愔式昭德音感激万古凄凉至今愿以采求马之人为求贤之使待马之意为待贤之心
　　唐【阙】　　汉文帝却千里马赋　吉良之种渥洼之出嫓飞黄于轩宫奄骅骝于周室
　　王损之汗血马赋　名重騄骥价髙骕骦骨腾肉飞既挥红而沛艾麟超龙翥亦流汗以徜徉　初疑霡霂染瀚海之霜华终讶淋漓变榆关之霞影　献阙之始就驾之初饰金羁而势如蹑景排玉勒而态若凌虚伯乐乍观讶霑襟而沃若王良载驭惊溅袖以班如观其步骤如流驱驰若灭恣余力而耸跃控中衢而夐絶长鸣向日躞蹀而色若渥丹骧首临风奋迅而光如振血王起朔方献千里马赋　名超兹白瑞掩飞黄　权竒于绛阙之下沛艾于紫庭之前禀月未匹追风莫先牛上士古骏赋　则有侠少骉眓雄驹捷疾耳若挿筩颅疑削出局金镳以弄影控铁衔而齧膝始骖驔以舞风忽濩畧而追日　超腾絶壑走及奔箭疑隔汉之流星似披云而出电左贤为之胆慑骨都为之颔战飞奔肃肃恣意驰逐宛若游龙行如惊鹿左右披靡东西往复沟蹙汉以朱殷毛拂霜而猬缩
　　梁简文帝西斋行马诗　晨风白金络桃花紫玉珂影斜鞭照耀尘起足蹉跎任侠称六辅轻薄出三河风吹鳯凰袖日映织成靴逺江舳舻少遥山烟雾多云开玛瑙叶水静琉璃波广路拂青栁回塘绕碧莎不效孙吴术宁须赵李过
　　梁元帝后园看骑马诗　良马出兰池连翩驱桂枝鸣珂随局驶轻尘逐影移香来知骤近汗敛觉风吹遥望黄金络悬识幽并儿
　　陈张正见君马黄诗五色乘马黄追风时灭没血汗染龙花胡鞍抱秋月唯腾渥洼水不饮长城窟讵待燕昭王千金市骏骨
　　李燮紫骝马诗　紫燕忽踟蹰红尘起路隅圉人移苜蓿骑士逐蘼芜三边追黠虏一鼓定强胡安用珂为玉自有汗成珠
　　徐陵紫骝马诗　玉镫绣纒鬃金鞍锦覆幪风惊尘未起草浅埒犹空角弓连两兔珠弹落双鸿日斜驰逐罢连翩还上东
　　唐卢照隣紫骝马诗骝马照金鞍转战入兰塞门风稍急长城水正寒雪暗鸣珂重山长喷玉难不辞横絶漠流血几时干
　　杨炯骢马诗　骢马铁连钱长安侠少年帝畿平若水官路直如弦夜玉装车轴秋金铸马鞭风霜但自保穷达任皇天
　　沈佺期骢马诗　西北五花骢来时道向东四蹄碧玉片双眼黄金瞳鞍上留明月嘶间动朔风借君驰沛艾一战取云中
　　陈沈炯邉马有归心诗　穷秋边马肥向塞甚思归连镳渡蒲海束舌下金防已却鱼丽阵将摧鹤翼围弥忆长秋道金鞍背落晖
　　唐韩翃羽林骑诗　骏马牵来御栁中鸣鞭欲过渭桥东红蹄乱踏春残雪花领频嘶上苑风
　　又观调马诗　鸳鸯赭白齿新齐晩日花中教碧蹄玉勒斗回初喷沫金鞭欲下不成嘶
　　严维奉和刘祭酒伤白马诗　沛艾如龙马来从上苑中棣华恩见赐伯舅礼仍崇镜防黄金眼花开白雪騣性柔君子德足逸大王风色照鸣珂浄声连喷玉雄食场恩未尽过隙命旋终练影依云没银鞍向月空仍闻乐府唱犹念代劳功
　　唐太宗咏饮马诗　骏骨饮长泾奔流洒络缨细纹连喷聚乱荇绕蹄萦水光鞍上侧马影溜中横翻似天池里腾波龙种生
　　杨师道咏饮马应诏诗　清晨控龙马弄影出花林躞蹀依春涧聨翩度碧浔苔流染丝络水洁冩雕簮一御瑶池驾讵忆长城隂
　　张籍裴相公赐马谨以诗谢　绿耳新驹已有名司空自选寄书生逺离华廏移蹄澁初到贫家觉眼惊每见闲人多被问唯寻古寺独骑行思量几夜沙堤上得从鸣珂倚火城
　　韩愈和张秘书得裴司空马　司空逺寄养初成毛色桃花眼镜明落日已曽交辔语春风还拟并鞍行长令奴仆知饥渇须着贤良待性情旦夕公归申拜谢免劳骑去逐双旌
　　又白居易诗　齿齐臕足毛头腻秘阁张家叱拨驹洗了颔花翻假锦走时蹄汗踏真珠青衫乍见曽惊否红粟难赊得饱无丞相寄来应有意遣君骑去上云衢又刘禹锡诗　草门户少尘埃丞相并州寄马来初自塞垣衔苜蓿忽行幽径破莓苔寻花缓辔威迟去带酒垂鞭躞蹀回不与王侯与词客知轻富贵重清才晋张协七命　天骥之骏逸态超越禀气灵渊受精皎月眸黒照采绀发沬如挥红汗如振血秦青不能识其众尺方堙不能覩其若灭尔乃巾云轩践朝雾赴春衢整秋御虬踊螭腾麟超龙翥望山载奔视林载赴气盛怒发星飞电骇志陵九州势越四海影不及形尘不暇起浮箭未移再践千里尔乃逾天垠越地隔过汗漫之不游蹑章亥之未迹阳乌为之顿羽夸父为之投防后汉傅毅七激　骥騄之乗龙骧超摅腾虚鸟踊莫能执御　前不可先后不可追逾埃絶景倐忽若飞日不转曜穷逺旋归
　　刘广世七兴　骏壮之马慉不征路其荷衡也跃似惊禽其即行也翚若游鹰飚骇风逝电发波腾影不及形尘不暇兴
</div>
    <div class="pagination">
<a href="古俪府_page31.html">上一页</a><span>...</span><a href="古俪府_page27.html">27</a><a href="古俪府_page28.html">28</a><a href="古俪府_page29.html">29</a><a href="古俪府_page30.html">30</a><a href="古俪府_page31.html">31</a><span class="current-page">32</span><a href="古俪府_page33.html">33</a><a href="古俪府_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
