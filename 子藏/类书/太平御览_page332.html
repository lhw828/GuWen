<!DOCTYPE html>
<html>
<head>
    <meta charset="UTF-8">
    <title>太平御览 - 第 332 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 332 页/共 737 页</h1>
    <div class="content">又曰：裴玄略事伪秦苻坚，为佥部郎中。坚常以珠玑奇异，弥饰不可胜计，以朝群臣。玄略谏曰：“周卑宫室，庆垂八百；始皇穷极，嗣不及孙。此万古所以傅载也。愿陛下去之，以延洪祚，庆流万代。”坚曰：“非卿忠，何以闻寡人之过。”悉命去之。
又曰：游子远仕刘曜。西羌羯叛乱，举兵四十馀万，三辅大震。曜甚患之，欲大兴师伐之，子远谏曰：“足下纳臣愚计，不劳大军，可一月而定矣。且羌夷之叛也，非有大度窥窃神器矣，但迫足下严刑峻网。今死者不可追，生者犹可安，莫若大赦，释诸逆人。若失官者，悉还之，遽相抚育，听其复业，与人更始。彼生路既开，人情岂有乐祸好乱者也。且小人聚居，必有他心，今无刑辟之惧，以恩信怀之，不降何待矣！纵酋长负罪而不下者，请假臣弱兵五千人，为足下枭之，不劳大军，此可定矣。今贼党既盛，弥川被谷，若临之以兵，恐非岁月而可殄也。此言其术也。”曜大悦，行其计，西方遂平。
王隐《晋书》曰：愍怀太子颇好游宴。洗马江统等谏曰：“宜咨询保傅，引见宾客，悉得接尽，有增博见益多闻。”
《晋中兴书》曰：江为侍中，时穆宗欲于后园修立池苑，谏以“强贼不灭，宜务军备，当存俭约，以率群下”，上即纳之也。
徐广《晋记》曰：成帝有乳母，经忧艰苦，诏假其名号，顾和谏曰：“保母奉佑，圣躬不遗其勋，第舍供给，已为隆厚，若假以名号，非令典也。书而不法，後嗣何观？”帝乃止。
臧荣绪《晋书》曰：卫，字伯玉，每议及经国，屡形幼稍色，晋祖恐大臣有谏。尝因宴饮，欢醉，手抚御床曰：“此坐可惜！”
《宋书》曰：世祖游幸无度，太后及六宫常乘副车在後，沈怀文与王景文每谏不宜亟出。後同从坐松树下，风雨甚骤。景文曰：“卿可以言矣。”怀文曰：“独言无从，理相与从之。”江知渊卧草侧，亦谓言之为善。俄而入召俱入雉场。怀文曰：“风雨如此，非圣躬所宜冒。”景文又曰：“怀文所启宜从。”知渊未及言，上方注弩，作色曰：“卿欲效颜竣耶？何以恒知人事。”又曰：“颜竣小子，恨不得鞭其面！”
又曰：何尚之迁尚书右仆射，加散骑常侍。时上行幸，还多侵夜，尚之表谏曰：“万乘宜重，尊不可轻，此圣心所鉴，岂假臣启。舆驾比出，还多冒夜。伏愿少采愚诚。”上优诏纳之。
卷四百五十四　人事部九十五
谏诤四
崔鸿《前赵录》曰：刘聪将起凤仪殿於後庭，廷尉陈元达谏，聪怒曰：“将营一宫，岂问汝鼠子乎！”将斩之。时在逍遥园，玄达抱堂下树叫曰：“臣所言者，社稷之计也。”刘后在後堂，密手疏救之，乃解。改逍遥园为纳贤园，季中堂为愧贤堂。
又曰：阉竖王沈等用事，太宰刘易、大将军刘敷、御史大夫陈玄达诣阙请，固请免沈等官。聪以表示沈等，笑曰：“是儿等为元达所引，遂成痴也。”聪手坏其表。
又曰：赵染次于新丰东，晋安将军索长安东讨，染有轻敌之色。染长史鲁徽曰：“困兽犹斗，况于国乎？”梁曰：“索小竖，岂能污吾马蹄刀剑也！”师精骑逆，战于城西，败绩。悔曰：“吾不用鲁徽之言，以至于是。”乃斩徽。徽临刑，谓染曰：“将军违谋取败，诛忠良以逞过忿，若死而有知，当诉将军于黄泉，使将军不得眠床枕死。”赵染攻北地，梦鲁徽引箭射之，且将攻城，中弩卒。
又曰：石虎驰猎无度，晨出夜归。太子韦傅谏曰：“臣闻千金之子，坐不垂堂；万乘之主，行不履危。陛下虽天生神武，雄据四海，乾坤冥赞，万无所虑者也。然白龙鱼服，有豫且之祸；海若潜游，离葛陂之酷。深愿陛下清宫跸路，思二神为玄鉴，不忘天下之重。”虎省善之，赐以束帛。
又曰：赵明，字显昭，南阳人。虎摄位，拜为尚书，及诛勒诸子，明谏曰：“明帝功格皇天，为赵之太祖，安可以绝之？”虎曰：“吾之家事，幸卿不须言也。”以直言忤旨，故十年不迁。贞固之风，时论拟之苏则。
崔鸿《前秦录》曰：苻坚如邺，狩于西山，亲驰射兽，游猎旬馀，昏而忘返。伶人王洛叩马谏曰：“若祸起须臾，变在不测者，其如宗庙何？其如太后何？”坚曰：“善哉！昔文公悟愆于虞人，朕闻罪于王洛，吾过也。”
崔鸿《前凉录》曰：张天锡，玄日与嬖亵饮，既不受群僚朝贺，又不朝于永训宫。从事郎中张虑舆榇切谏，不纳。
又曰：张骏宴群臣于闲豫堂，议欲严刑峻制，众咸以为宜。参军黄斌进曰：“臣未见其可。若尊亲犯，令不行矣。”骏性严猛，乃弃几改容，曰：“微黄生，吾不闻过矣。黄生可谓忠之至也。”
《後魏书》曰：高允为中书令，武帝禁封良田，人无农，多游者。允上疏谏曰：“臣少也贱，所知惟田，请以农事言之。夫地方十里，为田三顷六十亩，百里为田三万六十顷。若勤之，则亩增三斗，惰之则亩减三斗。百里之内，损益之率，为粟可知矣。况天下之广乎？若户有私储，则国无阴阳之眚。”上从之，三年而国霸。
又曰：玄昭业为谏议大夫，庄帝将畋洛南，昭业叩马谏止，帝避之而过，後诏劳勉之。
又曰：汝南王悦，字宣礼。性不伦，倜傥难测。无故过杖京兆王愉子宝月，悦国前郎中令北平阳固上疏谏曰：“伏闻殿下乃以小怒过行威罚，诚严训有馀，而慈惠不足。当今主上幼冲，宰辅用事，履冰践霜，兢业犹恐不济，况肆意非彝，任情行事，欲保全福禄，其可得乎？昔龚遂去国，犹献直言，韦孟离朝，不忘本国，况臣忝荷朝私，猥充谬举，伏隶国僚，闻道有岁，敢不尽言！”悦览之大怒。
《陈书》曰：章华，字仲宗。上疏谏後主曰：“陛下不思先帝之艰难，不知天命之可畏，溺于嬖宠，惑于酒色，祠七庙而不出，拜后妃而临轩，老臣宿将，弃之草莽，谄佞谗邪，升之朝廷。今疆场日蹙，隋军日至，陛下不改弦易张，臣见麋鹿游于姑苏矣。”後主大怒，即日斩之。
《隋书》曰：卢恺。武帝在□阳宫，敕诸屯简老牛，欲以享士。恺进谏曰：“昔田子方赎老马，君子以为美谈。向奉明敕，欲以老牛享士，有亏仁政。”帝美其言而止。
又曰：刘行本，沛人，累迁黄门侍郎。高祖常怒一郎，于殿前笞之。行本进谏曰：“此人素清，其过又小。”上不顾。行本又曰：“陛下不以臣不肖，置在左右。臣言若是，陛下安得不听？臣所言非，当致之大理，安得轻臣而不顾！臣所言非私。”因置笏于地而退，上于是敛容谢之。
又曰：苏威见宫中以银为幔钩，因盛陈节俭之美以谕上。上为之改容，雕饰旧物，悉命除毁。上尝怒一人，将杀之，威入ト进谏，不纳。上怒甚，将自出斩之，威当上前不去。上避之而出，威又遮止，上拂衣而入。良久，乃召威谢曰：“公能若是，吾无忧矣。”于是赐马二匹，钱十馀万。
又曰：赵绰为刑部侍郎。治梁士彦等狱，赐物三百段，奴婢十口，马二十匹。每有奏谳，正色侃然，上嘉之，渐见亲重。上以盗贼不禁，将重其法。绰进谏曰：“陛下行尧、舜之道，多存宽宥。况律者天下之大信，其可失乎！”上欣然纳之，因谓绰曰：“若更有闻见，宜数陈之也。”上禁行恶钱，有二人在市，以恶钱易好者，武侯执以闻，上令悉斩之。绰进谏曰：“此人坐当杖，杀之非法。”上曰：“不关卿事。”绰曰：“陛下不以臣愚暗，置在法司，欲妄杀人，岂得不关臣事！”上曰：“撼大木不动者，当退。”对曰：“臣望感天心，何为动木！”上复曰：“啜羹者，热则置之。天子之欲相挫耶？”绰拜而益前，诃之不肯退。上遂入，治书侍御史柳复上奏切谏，上乃止。
《唐书》曰：虞世南虽容貌懦忄Й，若不胜衣，而志性抗烈，论及古先帝王为政得失，必存规讽，多所补益。太宗常谓侍臣曰：“朕因暇日与虞世南商略古今，有一言之失，未尝不怅恨，其恳诚若此，朕用嘉言，群臣皆若世南，天下何忧不理。”
又曰：孔颍达数进忠言，益见亲待。太宗尝问曰：“《论语》云：‘以能问於不能，以多问於寡，有若无，实若虚’，何谓也？”颍达对曰：“圣人设教，欲以谦光。已虽有能，不自矜大，仍就不能之人求访能事。已之才艺虽多，犹以为少，仍就寡悱小少之人更求所益。已之虽有，其状若无。已之虽实，其容若虚。非惟匹庶，帝王之德，亦当如此。夫帝王内蕴神明，外须玄默，深不可测，度不可知。《易》称以《蒙》养正，以《明夷》莅众。若其位居尊极，炫聪明，以才凌人，饰非拒谏，则上下情隔，君臣道乖，自古灭亡，莫不由此也。”太宗深善其对。
又曰：刘洎，太宗尝谓侍臣曰：“夫人臣之对帝王，皆顺旨而不逆，甘言以取容。朕今发问，欲闻己过，卿等须言朕愆失。”长孙无忌、李、杨师道等咸云：“陛下圣人，化致太平，臣等不见其失。”洎对曰：“陛下化高万古，诚如无忌等言。然顷上书人不称旨，或面加穷诘，无不惭退，非奖进言者之路。”太宗曰：“卿言是也，当为卿改之。”
又曰：谷那律迁谏议大夫，尝从太宗出猎，在途遇雨，因问曰：“油衣若为得不漏？”那律曰：“能以瓦为之，则不漏矣。”意欲太宗弗为猎。太宗大悦，赐帛二百段。
又曰：列薅，贞观中为侍御史。时吴王恪好畋猎，损居人，范奏弹之。太宗因谓侍臣曰：“权万纪事我儿，不能匡正，其罪合死。”范进曰：“房玄龄事陛下，犹不能谏止畋猎，岂可独罪万纪？”太宗大怒，拂衣而入。久之，独引范谓曰：“何得逆折我？”范曰：“臣闻主圣臣直，陛下仁明，臣敢不尽愚直。”太宗意乃解。
又曰：薛收尝上书谏猎，太宗手诏曰：“览读所陈，实悟心胆，今日成我，卿之力也。明珠兼乘，岂比来言，当以诫心，书何能尽。今赐卿黄金四十铤，以酬雅意。”
又曰：高季辅，授太子右庶子，又上疏切谏时政得失，特赐锺乳一剂，曰：“卿进药石之言，故以药石相报。”
又曰：太宗问褚遂良曰：“舜造漆器，禹雕其俎，当时谏舜、禹者十馀人。食器之间，苦谏何也？”遂良对曰：“雕琢害农事，组纂伤女工。首创奢淫，危亡之渐。漆器不已，必金为之，金器不已，必玉为之。所以诤臣必谏其渐，及其满盈，无所复谏。”太宗为然。
又曰：高宗将废皇后王氏，立武昭仪为皇后，褚遂良欲陈谏。及入，高宗难于发言，再三顾谓无忌曰：“莫大之罪，绝嗣为甚。王后无胤息，昭仪有子，今欲立皇后，公等以为如何？”遂良曰：“皇后出自名家，先朝所娶，伏事先帝，无愆妇德。先帝不豫，执陛下手以语臣曰：我好儿好妇，今将付卿。陛下亲承德音，言犹在耳。皇后自此未有愆，恐不可废，臣今不敢曲从上旨，违先帝之命，特愿再三思审。愚臣上忤圣颜，罪合万死，但愿不负先朝厚恩，何顾性命。”遂良致笏于殿陛，曰：“还陛下此笏。”乃解巾叩头流血。帝大怒，令引出。因左迁遂良潭州都督，後转桂州。未几，贬爱州刺史。
又曰：纳言桓彦范尝上表论中宗时政数条，其大略曰：“昔孔子论《诗》，以《关雎》为始，言后妃者人伦之本，理乱之端也。故皇、英降而虞道兴，任、姒归而姬宗盛。桀奔南巢，祸阶未嬉，鲁桓灭国，惑以齐媛。伏见陛下每临朝听政，皇后必施帷幔坐于殿上，预闻政事。臣愚历选列辟，详求往代，帝王有与妇人谋及政者，莫不破国亡身，倾继路。且以阴乘阳，违天也；以妇凌夫，违人也。违天不祥，违人不义。由是古人譬以‘牝鸡之晨，惟家之索’。《易》曰：‘无攸遂，在中馈’，言妇人不得预于国政也。伏愿陛下览古人之言，察古人之意，上以社稷为重，下以苍生在啮拢宜令皇后无往正殿，干预外朝，专在中宫，聿修阴教，则坤仪式固，鼎命惟新。”疏奏不纳。
又曰：中书侍郎袁恕己，以将作少匠杨务廉素以工巧见用。中兴初，恕己恐其更启游娱侈靡之端，言于中宗曰：“务廉致位九卿，积有岁年，若言嘉谋，无足可纪，每宫室营构，必务其侈，若不斥之，何以广昭圣德？”由是左授陵州刺史。
又曰：德宗尝泛舟鱼藻宫，张水戏，命皇太子升舟。舟具皆饰以金碧丹青，使妇人盛饰操篙楫行舟，光彩映烛，丝竹歌讴俱发。德宗顾谓上曰：“今日如何？”上对曰：“极盛。”退因以奢为谏，德宗不悦。
又曰：杜希全积功至朔方军节度使。尝献《体要》八章，多所规谏，德宗深纳之，乃著《君臣箴》以赐之。
又曰：宪宗玄和中，有五坊使犯法，上将宥之，裴度恳论不已。时方征郓冀，上曰：“五坊是小事，今日与卿要商量用兵。”度奏曰：“山东叛逆不过乱数州，五坊使横暴将乱辇下！”上怒起，入，见诸中人，曰：“使我羞见宰相！”遂杀五坊使，京师肃然，天下望风而理。
又曰：镇州王承宗之叛，宪宗将以吐突承璀为招讨处置使，吕玄靖与给事中穆质、兵部侍郎许孟容等八人抗论不可。且曰：“承璀虽贵宠，然内臣也。若为师总兵，恐不为诸将所伏。”指喻明切，宪宗纳之，为改使号，然犹专戎柄。
又曰：李绛尝因浴堂北廊奏，违忤上旨，指切时病。及论中官纵恣、方镇进献事宜，上怒甚，厉声曰：“卿所论事，何太过耶？”绛前论不已，曰：“臣所陈，岂臣身之利？是国家之利！陛下不以臣愚，使处腹心之地，岂可见事亏圣德，致损清时，而惜身不言，仰屋窃叹，是臣负陛下也。若不顾患祸，尽诚奏论，旁忤幸臣，上犯圣旨，以此获罪，是陛下负臣也。且臣与内官，素不相识，又无嫌隙，只是威福大盛，上损圣明，臣所以不敢不论耳。使臣缄默，非社稷之福也。”上见其诚不回，即怒解，稍慰喻曰：“卿尽节于朕，人所不言，卿悉言之，使朕闻所不闻，真忠正诚节之臣也。他日南面，亦须如今日。”绛拜恩而退。後教坊忽称密旨，取良家士女及衣冠别第妓人，京师嚣然。绛谓同列曰：“此事大亏损圣德，须有论谏。”或曰：“此嗜欲间事。从谏官陈疏。”绛曰：“居常诸公尝病谏官论事，此难事即推与谏官可乎？”遂极疏论奏。翌日延英，上举手谓绛曰：“昨见卿状所论采择事，非卿尽忠于朕，何以及此？朕都不知向外事，此是教坊罪过，不谕朕意，以至于此。朕缘丹王以下四人，院内都无侍者，朕令于乐工中及闾里有情愿者，厚其钱帛，只取四人，四王各与一人。伊不会朕意，便如此生事。朕今已科罚，其所取人，并放归。若非卿言，朕宁知此过矣？”
又曰：白居易为右拾遗，上令神策中尉吐突承璀为招讨使，谏官上章者十七八，居易面论，词情切至。既而又罢河北用兵，凡数千言，皆今人之难言者，上多听纳。惟谏承璀事稍过，上颇不悦，谓李绛曰：“白居易小子，是朕拔擢致名位，而无礼于朕，朕实难奈。”绛对曰：“居易所以不避死亡之诛，事无巨细必言，盖酬陛下特力拔擢耳，非轻言也。陛下欲开谏诤之路，不宜阻居易言。”上曰：“卿言是也。”由是多见听纳。
又曰：柳公权，字诚悬，幼嗜学，十二能为词赋。玄和初，进士擢第，释褐秘书省校书郎。李听镇夏州，辟为掌书记。穆宗即位，入奏事。帝召见，谓公权曰：“我於佛寺见卿笔迹，思之久矣。”即日拜右拾遗，翰林侍书学士，迁左补阙、司封员外郎。穆宗政僻，尝问公权笔何尽善，对曰：“用在心，心正则笔正。”上改容，知其笔谏也。
唐穆宗便殿对六学士，上语及汉文恭俭，帝举袂曰：“此浣濯者三矣。”学士皆赞咏帝之俭德，惟公权无言，帝留而问之，对曰：“人主当进贤良，退不肖，纳谏诤，明赏罚。服浣濯之衣，乃小节耳。”时周墀同对，为之股栗，公权词气不可夺。帝徐谓之曰：“极知舍人不合作谏议，以卿言事有诤臣风彩，却受卿谏议大夫。”翌日降制，以谏议知制诰，学士如故。
又曰：郑覃。穆宗不恤政事，喜游宴，即位之始，吐蕃寇边，覃与同职崔郾等廷奏曰：“陛下即位已来，宴乐过多，畋游无度。今蕃寇在境，缓急奏报，不知乘舆所在。臣等忝备谏官，不胜忧惕，伏愿稍减游从，留心政道。伏闻陛下晨夜昵狎倡优，近习之徒，赏赐太厚。凡金银货帛，皆出自生灵膏血，不可使无功之人，滥沾赐与。纵内藏有馀，亦乞用之有节，如边上警急，即支用无缺。免令有司重敛百姓，实天下幸甚。”帝初不悦其言，顾宰相萧亻免曰：“此辈何人？”亻免对曰：“谏官也。”帝意稍解。
又曰：刘栖楚。敬宗即位，畋游稍多，坐朝常晚。栖楚出班，以额叩龙墀出血，苦谏曰：“臣历观前王嗣位之初，莫不躬勤庶政，坐以待旦。陛下即位已来，放惰嗜寝，乐色忘忧，安卧宫闱，日晏方起，西宫密迩，未过山陵，鼓吹之声，日喧于外。伏以宪宗皇帝、大行皇帝皆是长君，恪勤庶政，四方犹有叛乱。陛下运当少主，即位未几，恶德布闻，臣恐福祚之不长也。臣忝谏官，致陛下有此，请碎首以谢！”遂以额叩龙墀，久之不已。帝相李逢吉出位宣曰：“刘栖楚休叩头，候进旨。”栖楚捧首而起，因便陈论，磕头见血，上为之动容，以袖连挥令出。栖楚又云：“不可臣奏，臣即碎首死。”中书侍郎牛僧孺从宣示而出，敬宗为之动容。无何，迁起居郎。
又曰：李程为相。敬宗冲幼，好治宫室，畋游无度，欲于宫中营新殿，程谏曰：“自古圣帝明王，以慈俭化天下。陛下在谅暗之中，不宜兴作，愿以瓦木回奉园陵。”上欣然从之。
又曰：文宗时魏谟为起居舍人。紫宸中谢，召诫之曰：“事有不当，即须奏论。”谟曰：“言臣顷为谏官，合伸规讽。今居史职，职在记言，不敢辄逾职分。”帝曰：“凡两省官并合论事，勿拘此言。”寻以本官直弘文馆。四年，拜谏议大夫，仍兼起居舍人，判弘文馆事。
又曰：魏谟仪容魁伟，言论切直，与同列上前言事，他宰相必委曲规讽，惟谟谠言无所畏避。宣宗每曰：“魏谟绰有祖风，名公子孙，我心重之。”
《汉武帝故事》曰：上性严急，法令峻刻，汲黯谏曰：“陛下不爱才乐士，求之为倦，比得一人，心劳苦神，未尽其用，辄已杀之。以有限之士，资无已之诛，臣恐天下贤才将尽，陛下欲与谁为治乎？”上笑喻之。黯曰：“愿陛下自今已後改之，无以臣愚不知理也。”
田融《赵书》曰：前石数出游猎，每亟驰骋，主簿程琅谏，前石驰逐自若，草木有瓦木，驰马触之，马即死，前石亦危殆，体小不稳，还宫，叹曰：“程琅忠臣也，不用其言，吾之不善，追之何及。”
段龟《龙梁纪》曰：太常卿杨颍上疏谏吕纂饮酒过度，出入无恒。纂曰：“不有直亮之臣，谁匡邪僻之君也。”纂虽有此言，终不能改。
又曰：吕光龙飞二年，太常﹁反叛，﹁以笺书招诱杨轨，推为盟主。轨性直，不虑﹁之倾危。西河太守程肇谏轨曰：“将军之与吕主，可谓臭味是同，今欲释同，心托异类，背龙头，寻蛇尾，非将军之高算也。”
梁祚《魏国统》曰：吴丞相顾雍谏孙权曰：“公孙泉未可信，後必悔也。”权入禁中，雍後随之，顿首曰：“此国之大事，臣以死争之。”权使左右扶出。
卷四百五十五　人事部九十六
谏诤五
《锺离意别传》曰：孝明帝作北宫，意复谏曰：“顷天旱不雨，陛下躬自敕责，避正殿之荣，今日雨而不濡，岂政有改耶？是天威未消也。愚以为可命大匠止功作诸室，减省不急，以助时气。”奏闻，有诏曰：“朕之不德，敢不如教。”即日中沛然大雨。
《列女传》曰：魏曲沃负者，魏曲沃大夫如耳之母也。（曲沃，邑也。）魏哀王为太子纳妃，而将自纳焉。负谓如耳曰：“王乱於不别，何故不匡之？”如耳未遇闲，会使於齐，（未遇王之清闲，而受使行也。）负因夷熙门请见，曰：“妾闻男女之别，国之大节也。妇人脆於志，窳於心，不可以邪开，（脆窳，不坚固，不宜以邪事开诱也。）是故十五而笄，二十而嫁。早成其号，谥所以就之。（号谥，笄嫁之名。）聘则为妻，奔则为妾，所以开善遏淫也。节成然後许嫁，亲迎而後随，贞女之义也。今大王为大子求妃而自纳之，此毁贞女之行而乱男女之别，妾恐王之国危也。”王曰：“然，寡人不知也。”遂与太子，而赐负粟三十锺。（六石四升曰钟。）
又曰：楚处庄侄者，楚县邑之女也。顷襄王好游观之乐焉。王左右谓王曰：“南游於唐五百里有乐焉。”王将行，侄年十二，王既见，出操帜伏於南郊道傍。王车至，侄举其帜。王使人问之，侄曰：“愿谒隐事於王。”王召之：“子何以成寡人？”对曰：“大鱼失水，有龙无尾；墙欲内崩，而王不视。”王曰：“不知。”对曰：“大鱼失水者，离国五百里也；有龙无尾者，年三十无太子；墙欲内崩王不视者，祸乱且成而王不改。”王曰：“何？”对曰：“王好台榭，而不恤众庶，出入不时，耳目不聪，强奏闻王，左右使王日以滋甚。王不亟反，且及祸，虽悔无逮。”王曰：“善。”命後车载之，立反国。比至，国门已闭，反者已定。王乃发鄢郢之师以击之，仅而得胜，乃立侄为夫人。
《说苑》曰：齐晏子复於景公曰：“朝居严乎？”公曰：“朝居严，则曷害於治国哉！”晏子对曰：“朝居严则下无言，下无言则上无闻矣。下无言则谓之喑，上无闻则谓之聋。聋喑则非害治国家如何！且泰山之高，非一石也，累卑然後高也。夫治天下者，非用一士之言也。”
又曰：秦始皇时，侯生谏。始皇望见侯生，大怒曰：“老虏不良，诽谤而至，乃敢复见我。”侯生曰：“陛下奢侈失本，淫佚趋末，人力殚尽尚不知，臣等恐言之无益，而自取死也，故逃而不敢言。”
又曰：赵简子举兵攻齐，令军中谏者罪至死。被甲之士名曰公卢，望见简子而笑曰：“臣有宿笑。当桑之时，臣邻家夫与妻俱之田，见桑中女，因往追之，不能。还反，其妻怒而去之。臣笑其旷也。”简子还师而归。
又曰：左儒友於杜伯，皆臣周宣王，宣王将杀杜伯，而非其罪也。左儒争之，王不许也。王曰：“党，友也，易而言则生，不易而死。”左儒对曰：“臣闻古之士，不枉义以从邪，不易言以求生。”王杀杜伯，而儒死之。
又曰：有能尽言於君，用则留，不用则去，谓之谏。
又曰：秦始皇帝太后不谨，幸郎ぢ，封以为长信侯，为生两子。ぢ专国事，浸益骄奢，与侍中左右贵臣俱博，饮酒，醉，争言而斗，目大叱，曰：“吾乃皇帝之假父也，窭人子何敢乃与我抗。”所与斗者走，行白皇帝，皇帝太怒。ぢ惧诛，因作乱，战咸阳宫，败。始皇乃取四支车裂之，取其两弟囊扑杀之，谏而死者二十七人矣。齐客茅焦乃往，上谒曰：“齐客茅蕉愿上谏皇帝。”皇帝使使者出问：“客得无以太后事谏也？”茅蕉曰：“然。”使者还白曰：“果以太后事谏。”皇帝曰：“走往告之，若不见阙下积死人耶？”使者问茅蕉，茅蕉曰：“臣闻之，天有二十八宿，今死者已有二十七人矣，臣所以来者，欲满其数耳。臣非畏死人也。”走入白之，茅蕉邑子同食者尽负其衣物行亡。使者入白之，皇帝大怒，曰：“是子故来犯吾禁，趋炊镬汤煮之，是安得积阙下乎？趋召之入！”皇帝按剑而坐，口正沫出。使者召之入，茅蕉不肯疾行，足趣相过耳。使者趋之，茅蕉曰：“臣至前则死矣，君独不能忍吾须臾乎？”使者极哀之，茅蕉至前，再拜谒起，称曰：“臣闻之，夫有生者不讳死，有国者不讳亡，讳死者不可以得生，讳亡者不可以得存。死生存亡，圣主所欲急闻也，不审陛下欲闻之不？”皇帝曰：“何谓也？”茅蕉对曰：“陛下有狂悖之行不自知耶？”皇帝曰：“何等也，愿闻之。”茅蕉对曰：“陛下车裂假父，有嫉妒之心；囊扑两弟，有不慈之名；迁母或阳宫，有不孝之行；从蒺藜於谏士，有桀纣之治。今天下闻之，尽瓦解无向秦者，臣窃为陛下危之。所言已毕，乞行就。”乃解衣伏。皇帝下殿，左手接之，右手麾左右曰：“赦之，先生就衣，今愿受事。”乃立焦为仲父，爵之为上卿。皇帝立驾千乘万骑，空左方，自行迎太后或阳宫，归於咸阳。太后大喜，乃置酒待茅蕉，及饮，太后曰：“抗枉令直，使败更成，安秦之社稷，使妾母子复得相会者，尽茅君之力也。”
又曰：楚庄王筑层台，延石千里，延壤百里，士有反三月之粮者，大臣谏者七十二人，谏者皆死矣。有诸御己者，违楚百里而耕，谓其耦曰：“吾将入见於王。”其耦曰：“以身乎？吾闻说人主者，皆闲暇之人也，然且至而死矣。今子持草茅之人耳！”诸御己曰：“若与子同耕而比力也，至於说人主不与子比知矣。”委其耕，入见庄王，庄王谓之曰：“诸御己来，汝将谏耶？”诸御己曰：“君有义之用，有法之行，且已闻之，土负水者平，木负绳者正，君受谏者圣，君筑层台，延石千里，延壤百里，民之衅咎血成通于涂，然且未敢谏也，己何敢谏乎？顾臣愚，窃以虞不用宫之奇而晋并之，陈不用子家羁而楚并之，曹不用僖负羁而宋并之，莱不用子猛而齐并之，吴不用子胥而越并之，秦不用蹇叔之言而秦国危，桀杀关龙逢而汤得之，纣杀王子比干而武王得之，宣王杀杜伯而周室卑。此三天子、六诸侯皆不能尊贤用辩士之言，故身死而国亡。”遂趋而出，楚王遽而追之，曰：“己，子反矣！吾将用子之谏。先日说寡人者，其说也，不足以动寡人之心，又危加诸寡人，故皆至而死矣。今子说，足以动寡人之心，又不危加诸寡人，故将用子之谏。”明日，令曰：“有能入谏者，吾与为兄弟。”遂解层台而罢民。楚人歌之曰：“薪乎莱乎，无诸御己，讫无子乎！莱乎薪乎，无诸御己，讫无人乎！”
又曰：齐桓公谓鲍叔曰：“寡人欲铸大锺，昭寡人之名焉。寡人之行，岂避尧、舜哉？”鲍叔曰：“敢问君之行。”桓公曰：“昔者吾围谭三年，得而不自与者，仁也。吾北伐孤竹，铲令支而反者，武也。吾为葵丘之会，以偃天下之兵者，文也。诸侯抱美玉而朝者九国，寡人不受者，义也。然则文武仁义寡人尽有之矣，寡人之行岂避尧、舜哉？”鲍叔曰：“君好直言，臣以直言对。昔者公子纠在上位而不让，非仁也。背太公之言而侵鲁境，非义也。疆埸之士，上诎於一剑，非武也。侄娣不离里衽，非文也。为不善遍於物不自知者，无天祸必有人害。天处甚高，其听甚下，今君过言，天且闻之。”桓公曰：“寡人有过，子幸记之，是社稷之福也。子不幸教，几有大罪以辱社稷。”
又曰：楚昭王欲之荆台游，司马子綦进谏曰：“荆台之游，左洞庭之波，右彭蠡之水，南望犭曷山，下临方淮，其乐使人遗老而忘死，人君游者尽以亡其国，愿大王勿往游焉。”王曰：“荆台乃吾地也，有地而游之，子何为绝我游乎？”怒而击之。於是令尹子西驾安车驷马至於殿下，曰：“今日荆台之游，不可不观也。”王登车而拊其背曰：“荆台之游，与子共乐之矣。”步马十里，引辔而止曰：“臣不敢下车，愿得有道，大王肯听之乎？”王曰：“底稍之。”令尹子西曰：“臣闻之，为人臣而忠其君，爵禄不足以赏也。若司马子綦者，忠臣也；若臣者，谀臣也。愿大王杀臣之躯，罚臣之家，而禄司马子綦。”王曰：“若我能止，听公，子独能禁我游。後世游之，无有极时，奈何乎？”令尹子西曰：“欲禁後世易耳，愿大王山陵崩也，为陵於荆台。未尝有持钟鼓管弦之乐，而游於父之墓上者也。”於是王还车，卒不游於荆台，令罢先置。孔子从鲁闻之，曰：“美哉！令尹子西谏之十里之前，而权之於百世之後者也。”
又曰：荆文王得如黄之狗，菌{艹路}之，以畋於□梦，三月不反；得舟之姬，淫之，期年不听朝。保申谋曰：“先王卜以臣为保，吉。今王得如黄之狗，菌{艹路}之，畋於□梦，三月不反，得舟之姬，淫之，期年不听朝，王之罪当笞。”匍伏将笞王。王曰：“不免於襁褓，托诸侯矣，愿请变更无笞。”保申曰：“臣承先王之命不敢废。王不受笞，是废先王之命也。臣宁得罪於王，无负於先王。”王曰：“敬诺。”乃席王，王伏。保申束细箭五十，跪而加之王背，如此者再，谓王起矣。王曰：“有笞之名，一也。”遂致之。保申曰：“臣闻之，君子耻之，小人痛之，耻之不变，痛之何益？”保申趋出，欲自流，乃请罪於王。王曰：“此不之过，保申将何罪？”王乃变行，打＃申，杀如黄之狗，折菌{艹路}之，逐舟之姬，务治乎荆。兼国三十，令荆国广大至於此者，保申敢极言之功也。萧何、王陵闻之，曰：“圣主能举先世之业而以成功名者，其惟荆文王乎！故天下誉之，至今明主、忠臣、孝子以为法。”
又曰：晋平公使叔向聘於吴，吴人拭船以逆之。左五百人，右五百人，有绣衣豹裘者。叔向归以告平公，平公曰：“吴其亡乎？奚以敬舟？奚以敬民？”叔向对曰：“君为驰底之台，上可以发千兵，下可以陈钟鼓，诸侯闻君者亦曰：奚以敬台？奚以敬民？所敬各异也。”於是平公乃罢台。
又曰：齐景公好弋，使烛邹主鸟而亡之，景公怒而欲杀之。晏子曰：“烛邹有罪，请数之以其罪，乃杀之。”景公曰：“可。”於是乃召烛邹数之景公前，曰：“汝为君主鸟而亡之，是一罪也；使吾君以鸟之故杀人，是二罪也；使诸侯闻之，以吾君重鸟而轻士，是三罪也。”数烛邹罪已毕，请杀之。景公曰：“止。”勿杀而谢之。
又曰：齐景公正昼被，乘六马，御妇人以出正闺，刖跪击其马而反之，曰：“尔非吾君也。”公惭而不朝。晏子赌裔敖而问曰：“君何故不朝？”对曰：“昔者君正昼，被，乘六马御妇人出闺，刖跪击其马而反之，曰：尔非吾君也。公惭而反，不果出，是以不朝。”晏子入，公见曰：“昔者寡人有罪，被，乘六马以出正闺，刖跪击马而反之曰：尔非吾君也。寡人以子大夫之赐，得率百姓以守宗庙，今见戮刖跪，以辱社稷，吾犹可以齐於诸侯乎？”晏子对曰：“民无直辞，上有隐恶；民多讳言，君有骄行。古者明君在上，下有直辞；君上好善，民无讳言。今君有失行，而刖跪有直辞，是君之福也。故臣来庆。请赏之，以明君之好善；礼之，以明君之受谏。”公笑曰：“可乎？”晏子曰：“可。”于是刖跪倍资，时朝无事。
又曰：景公饮酒，移於晏子家，前驱报门曰：“君至。”晏昨；朝衣，立於门曰：“诸侯得微有谏乎？国家得微有事乎？君何为非时而夜辱。”公曰：“酒醴之味，金石之声，愿及夫子乐之。”晏子对曰：“布荐席、陈簋者有人，臣不敢与焉。”公曰：“移於司马穰苴之家。”前驱报门曰：“君至！”司马穰苴介胄操戟立於门曰：“诸侯微有兵乎？大臣得微有叛者乎？君何为非时而夜辱？”公曰：“洒醴之味，金石之声，愿与夫子乐之。”对曰：“布荐席、陈簋者有人，臣不敢与焉。”公曰：“移於梁丘据之家。”前驱报门曰：“君至！”梁丘据左操瑟，右挈竽，行歌而至。公曰：“乐哉！今夕吾饮酒也。微彼二子者，何以治吾国；微此一臣者，何以乐吾身。”圣贤之君皆有益友，无偷乐之臣，景公弗能及，故两用之，仅得不亡。
又曰：吴王濞反。梁孝王中郎枚乘字叔，闻之，为书谏王。其辞曰：“君王之外臣乘，窃闻得全者昌，失全者亡。舜无立锥之地，以有天下；禹无百户之众，以王诸侯。汤、武之地方不过百里，上不绝三光之明，下不伤百姓之心者，有王术之故。父子之道，天性也。忠臣不敢避诛以直谏，故事无废业而功流於万世也。臣乘愿披腹心而效愚忠，恐大臣不能用也，臣乘愿大王听臣乘之言。夫一缕之任系千钧之重，上悬之无极之高，下垂之不测之渊。虽甚愚之人，且犹知哀其绝也。马方骇而重惊之，系方绝而重镇之；系绝於天不可复结，坠入深渊难以复出。其出不出，间不容。诚能用臣乘言，以百举必脱。必若所欲为，危於累卵，难於上天；变所欲为，易於反掌，安於泰山。今欲极天命之寿，弊无穷之乐，保万乘之势，不出反掌之易，以居泰山之安，乃欲乘累卵之危，走上天之难，此愚臣之所大惑也。人生有畏其影而恶其迹者，乃背而走，无益也，不如就阴而止，影灭迹绝。欲人勿闻，莫若勿言；欲人勿知，莫若勿为。欲汤之冷，令一人炊之，百人扬之，无益也，不如绝薪止火而已。不绝之於彼，而救之於此，譬犹抱薪救火也。”“故武王谔谔而昌，纣嘿嘿而亡。君无谔谔之臣，父无谔谔之子，兄无谔谔之弟，夫无谔谔之妇，士无谔谔之友，其亡可待。故曰：君失之，臣得之；父失之，子得之；兄失之，弟得之；夫失之，妇得之；士失之，友得之。故无亡国破家、悖父乱子、放兄弃弟、狂夫淫妇、绝交败友者也。”
又曰：《易》曰：“王臣謇謇，匪躬之故。”人臣之所以謇謇为难而谏其君者，非为身也，将欲以匡君之过，矫君之失也。君有过失者，危亡之萌也。见君之过失而不谏，是轻君之危亡也。夫轻君之危亡者，忠臣不忍为也。三谏而不用则去，不去则亡身，之身者仁人所为也。是故谏有五：一曰正谏，二曰降谏，三曰忠谏，四曰戆谏，五曰风谏。孔子曰：“吾其从风谏。”夫不谏则危君，固谏则危身，与其危君，宁危身，危身终不用，则谏亦无功矣。知者度君权时，调其缓急而处其宜，上不敢危君，下不为危身，故在国而国不危，在身而身不殆。昔陈灵公不听泄治之谏而杀之，曹羁三谏曹君不听而去，《春秋》序义虽俱贤，而曹羁合礼。
卷四百五十六　人事部九十七
谏诤六
《周书》曰：微子开者，纣之兄也。纣不道，数谏不听。度纣终不可谏，欲死之。及去，未能决，乃问太师箕子，少师比干曰：“纣湎於酒，妇人之言是用，若涉水无津涯。”箕子曰：“今诚得治国，国治身死不恨，为死终不治，不如去之。”琨乃为象床。箕子曰：“彼为玉床，则思远方珍怪之物而御之矣。为人臣者，谏不听，是彰君之恶。”乃被佯狂。比干曰：“君有过不以死争，则百姓何辜矣。”乃直言谏。纣怒，刳视其心。微子曰：“父有过，三谏不听，则号泣而随之；臣三谏不听，则其义可以去矣。”
又曰：许绾。魏襄王欲为中天之台，诫曰：“敢谏者死。”绾乃负操捶而入曰：“臣闻大王将为中天之台，愿加一力焉。”王曰：“何也？”对曰：“臣闻天地相去万五千里，今王因而半之，当高七千五百里，基址当广八千里。尽王之地，不足以为。大王必欲为之，先起兵以伐诸侯，及四夷尽有，地乃足矣。然以林木之积，人徒之众，仓廪之输，当给其外，乃可以作。”襄王默然，无以应之，乃罢。
又曰：段规。知伯请地於韩康子，康子欲勿与，规谏曰：“不可。夫知伯之为人，好利而鸷，复来请地而勿与，则必简ｘ於我矣。若与之，彼又地於他国，他国不听，必向之以兵。然则，与可以免於患，而待事之变。”康子曰：“善。”因使使者封万家之县一与知伯，知伯大悦。复请地於赵，不与，果阴约韩、魏而伐，围晋阳三年。後韩、魏应之，遂灭知伯。
又曰：田婴，齐宣王弟，封靖郭君於薛。婴自威王以来，任职有功，故封之。靖郭君婴将城薛，客多谏者。婴谓谒者，有谏者勿通。於是人有请见者曰：“臣请三言而已矣，若过三言，臣则请烹。”靖郭君见之，客趋进，曰：“海大鱼。”因返走。君不解，曰：“更言之。”客对曰：“君夫不闻海大鱼乎？网不能止，钓不能牵，忽而失水，则蝼蚁得志焉。今齐，亦君之水也。若长有齐，奚以薛为？君若一旦失齐，虽隆薛之城到天，犹无益也。”君曰：“善。”遂不城薛。
又曰：不幸，不闻其过。福在受谏，基在爱民，固在亲贤。
《战国策》曰：齐王有幸臣九人，九人欲伤安平君田单。田单之与王，君臣无礼，阴结诸侯之雄俊，其意欲有为也。貂勃从楚来，王觞诸前，酒酣，王曰：“召相田单。”貂勃避席稽首曰：“王恶得此亡国之言乎？人臣之功岂有厚於安平君乎？”王乃煞九子，益封安平君。
又曰：先生王蜀造门而歌，欲见於宣王，宣王使谒者延入。王蜀趋见王为好势，王趋见蜀为好士，於王何如？使者还报，宣王因趋而迎之於门，与入。曰：“寡人闻先生直言正谏不讳。”王蜀曰：“生於乱世，事乱君，焉敢直言正谏？”宣王忿然作色，不说。有间，王蜀曰：“昔先君桓公所好者五，天子受籍，立为方伯。今王有四焉。”宣王说，曰：“寡人愚陋，焉能有四？”王蜀曰：“先君好马、好狗、好酒、好色，王亦好之，先君好士，王不好士。”宣王曰：“当今之世无士，寡人何好？”蜀谓王曰：“世无骐骥耳，王驷已备；世无东郭韩、卢氏之犬，王走犬已备；无毛嫱、西施之妓、王宫已充。王亦弗好士也，何患无士？”
《战国策》曰：赵旦伐燕，苏代为燕王谓赵惠王曰：“今者来，过川，蚌方出曝，而鹬啄其肉，蚌合而掩其啄。鹬曰：“今日不雨，明日不雨，蚌将为脯。”蚌亦谓鹬曰：“今日不出，明日不出，必见死鹬。”两者不肯相舍。渔父得而并禽之。今赵且伐燕，燕赵久相交，以弊大众，臣恐强秦之为渔父也。”惠王曰：“善。”乃止之。
又曰：赵太后新用事，秦急征之。赵氏求救於齐，齐曰：“必以长安君为质，兵乃出。”太后不肯，太臣强谏。太后谓左右：“有复言令长安君为质者，老妇必唾其面！”右师触龙言愿见太后，盛气而须之。入而徐趋，曰：“老臣贱息舒旗，最少，不肖。而衰窃爱怜之，愿令得补黑衣之数，以卫王宫。”太后敬诺，问年几何矣？对曰：“十五岁矣。”太后曰：“丈夫亦爱怜少子。”对曰：“甚於妇人。”太后曰：“妇人异甚！”对曰：“左右臣窃以为妪之爱燕后，贤於长安君。”曰：“过矣。”“媪之送燕后，时祭祠则祝之曰：必不使反。岂非计长久为子孙相继为王也！今媪尊长安君之位，而封之以膏腴之地，与之重器，而不及今令有功於国。山陵崩，长安君何以自托於赵？老臣以媪为长安君计短也。故以为其爱不若燕后。”太后曰：“诺！惟君所使之。”於是为长安君约车百乘，质於齐，齐兵乃出。
《补逸礼传》曰：卫灵公之时，蘧伯玉贤而不用，弥子瑕不肖而任事。史鱿患之，数言蘧伯玉贤而不听，病且死，谓其子曰：“我死则治丧於北堂，吾生不能进蘧伯玉而退弥子瑕，是不能正君也。生不能正君者，死不当成礼，而致尸於北堂於是足矣。”灵公往吊，问其故，其子以父言闻灵公，灵公失容曰：“吾失矣。”立召蘧伯玉而进之，召弥子瑕而退之，徙丧於堂，成礼而後去。卫国以治，史鱿之力也。史鱿以尸谏，可谓忠不衰矣。
《孝经援神契》曰：三谏，待放，复三年眷眷所以者，臣为君谏，若言有过而放矣。所谏事遂以行者，遂去不留。凡待放者，冀君用耳。事以行，灾咎将至，无为留之。臣待放於郊，君不绝其禄者，亦不欲去。道不合，故去耳。以其宗庙，赐之环，即还之，则去。
《国语》曰：周灵王二十二年，、雒斗，将毁王宫。王欲壅之，太子晋曰：“不可。晋闻古之长人者，不堕山，不崇薮，不防川，不窦泽。”
《国语》曰：吴伐越，越王令诸稽郢行成於吴，曰：“君王不以鞭使之，而辱军士，使寇令焉。（若御寇之号令。）勾践请一介嫡女执箕帚，一介嫡男奉盘，（，沃器也。）以随诸御，春秋贡献，不懈王府。谚曰：狐埋之而狐之，是无成功也。今大王既封植越国，而又刈之，（刈，斩。）是无劳也。”吴王曰：“吾将许越，谢成。”申胥（申胥，楚臣五员）谏曰：“不可许。大夫种勇以善谋，将还玩吴国於股掌之上，以得其志，故婉约其辞以从王志。为虺弗推，为蛇将若何？”（虺短蛇长。）吴王不听，乃许盟。
《国语》曰：鲁武公以括与戏见宣王，（武公，敖也。括，武公长子伯御也。）王命立戏，樊仲山父谏（樊宣王卿士山父之所封也，仲山父樊穆仲也。）曰：“不可立也！不顺必犯王命，犯王命必诛，故出命不可不慎也。命之不行，政之不立，行而不顺，民将弃上。夫下事上，少事长，所以为顺也。今天子立诸侯而违其少，是教逆也。天子其图之！”
又曰：宣王既丧南国之师，乃料民于太原。仲山父谏曰：“民不可料也！无故而料民，天之恶也，害於政而妨於後嗣。”王卒料之，及幽王乃灭。
讽谏木。《国语》曰：晋平公射，不死，使坚襄搏之，失。公怒，拘将煞之。叔向闻之，曰：“君必煞之。昔吾先君唐叔射兕於徒林，殪，以为大甲，以封於晋。今君嗣吾先君，射不死，搏之不得，是扬吾君之耻者也。君必速杀之，无令远闻。”君颜忸怩，乃走赦之。
《说苑》曰：齐景公游於海上而乐之，六月不归，令左右曰：“敢有先言归者，致死不赦！”颜烛趋进谏曰：“君乐治海上而六月不归，彼倘有治国者，君且安得乐此海也。”景公援戟将斩之，颜烛进，抚衣待之，曰：“君奚不斫也？昔者桀杀关龙逢，纣杀王子比干。君之贤，非比二主也；臣之材，亦非比二子也。君奚不斫？以臣参此二人者，不亦可乎？”景公说，遂归。中道闻国人谋不内矣。
又曰：吴王欲伐荆，舍人少孺子欲谏不敢，则怀丸操弹游於後囿，露沾其衣，王曰：“何沾衣如此？”对曰：“榆上有蝉，高居而鸣，不知螳螂在其後；螳螂欲取蝉，不知黄雀在其傍；黄雀延颈啄螳螂，而不知弹丸在其下；臣欲弹雀，不知露沾衣。如此三者，皆务欲得其利，而不顾其後患也。”王曰：“善哉！”乃罢兵。
又曰：晋平公好乐，多其赋敛，不治城郭，敢有谏者死，国人忧之。有咎犯者，见门大夫曰：“臣闻主君好乐，故以乐见。”门大夫入言：“晋人咎犯欲以乐见。”平公曰：“内之。”止坐殿上，则出钟磬竽瑟。坐有顷，平公曰：“客子为乐。”咎犯对曰：“臣不能为乐，臣善隐。”平公召隐士十二人，咎犯曰：“隐臣窃愿昧死御。”平公曰：“诺。”咎犯申其左臂而诎五指。平公问於隐官曰：“占之为何？”隐官皆曰：“不知。”平公曰：“归之。”咎犯则申其一指曰：“是一也，便游赭画而後城门；二也，柱梁衣绣，士民无褐；三也，侏儒有馀酒而死士渴；四也，民有饥色而马有粟秫；五也，近臣不敢谏，远臣不得达。”平公曰：“善。”乃屏钟鼓，除竽瑟，遂与咎犯治国。
又曰：枚乘上书谏吴王曰：“福生有基，祸生有胎，纳其基，绝其胎，祸何从来哉？泰山之溜穿石，殚极之绠断。水非石之钻，绳非木之锯也，渐摩使之然。夫铢铢而称之，至石必差；寸寸而度之，至丈必过。石称丈量，径而寡失。十围之木，始生于蘖，可分而绝，可擢而拔，据其未生，先其未形。磨{龙口}砥砺，不见其损，有时而尽；种树畜长，不见其益，有时而大；积德循行，不知其善，有时而用；弃义背理，不知其恶，有时而亡。臣乘愿大王熟计而身行之，此百王不易之道。”吴王不听，卒死丹徒。
又曰：晋灵公造九层台，费用千亿，谓左右曰：“敢有谏者斩。”荀息闻之，上书求见。灵公张弩持矢见之，谓曰：“子欲谏耶？”息曰：“不敢谏也。臣能累十二博棋，加九鸡子其上。”公曰：“子为寡人作之。”息即正颜色，定志意，以棋子置下，加九鸡子其上，左右慑息。灵公扶伏，气息不续。公曰：“危哉，危哉！”息曰：“是不危也，复有危於此者。”公曰：“愿复见之。”息曰：“九层之台三年不成，男不得耕，女不得织，国有空虚，邻国谋议将欲兴兵，社稷亡灭，君欲何望？”灵公曰：“寡人之过，乃止于此。”即坏九层之台。
又曰：秦始皇时侯生谏，始皇望见侯生，大怒。侯生曰：“陛下之淫，万万丹朱而千千桀纣，臣恐陛下之千亡曾不一存。”始皇默然久之，曰：“汝何不早言？”侯生曰：“陛下之自贤自健，上侮五帝，下陵三王，弃素朴，就末伎，陛下亡徵见久矣。臣等恐言之无益而自为取死也，故逃而不敢言。”
</div>
    <div class="pagination">
<a href="太平御览_page331.html">上一页</a><span>...</span><a href="太平御览_page327.html">327</a><a href="太平御览_page328.html">328</a><a href="太平御览_page329.html">329</a><a href="太平御览_page330.html">330</a><a href="太平御览_page331.html">331</a><span class="current-page">332</span><a href="太平御览_page333.html">333</a><a href="太平御览_page334.html">334</a><a href="太平御览_page335.html">335</a><a href="太平御览_page336.html">336</a><a href="太平御览_page337.html">337</a><span>...</span><a href="太平御览_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
