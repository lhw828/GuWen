<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 113 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 113 页/共 320 页
  </h1>
  <div class="content">
   増诗唐钱起叹毕少府以持法无隐见系诗曰用法本禁邪尽心翻自极毕公在囹圄世事何糺纆翠凤呈其瑞虞罗寄铩翼囚中千念时窗外百花色落景闭圜扉春虫枉丛棘古人不念文纷泪莫沾臆　明杨继盛朝审途中口吟曰风吹枷锁满城香簇簇争看贠外郎岂愿同声称义士可怜长板见君王圣明德厚如天地廷尉称平过汉唐性僻从来归视死此身原自不随杨又狱中红苔诗曰寒柝凄凄哀怨絶阴云黯黯郁愁结西风满地苔痕红尽是渭囚寃泪血　又临刑诗其一曰浩气还太虚丹心照万古生前未了事留与后人补其二曰天王自圣明制度高千古平生未报恩留作忠魂补
　　增制唐申理寃屈制曰朕只膺宝歴寅奉璇圗常居安以戒危每在得而思失虑一夫之弗获忧万方之有罪以为承平既久区防至旷州邑相望众庶殷阜事繁则诈起法弊则奸生念兹寃滞载怀恻隐是以频发诏书庶几息讼　又制曰微物不安每切纳隍之虑一人失业更轸宵衣之怀思欲下情上通无令壅隔所以明四聦也其官人百姓等有寃滞未申或狱讼失职或贤才不举或进献谋猷如此之流任其投匦凡百士庶宜识朕怀
　　增书唐陈子昂申宗人寃狱书曰臣伏见宗人嘉言有至忠之诚抱徇公之节执法不挠为国殄讐顷者逆子贼臣阴搆祸难濳圗宻计将危社稷当时逆节初露朝野震惊赖陛下神武之威天机电断得奉圣决恭顺天诛不顾躯命不避彊御惟法是守惟恶是讐幸得察罪明辜穷奸极党使伏法者自首情实天衢得以清泰万国得以欢宁今乃遭诬罔之罪被搆架之词陷见疑之辜困无验之告【集作诘】幽穷诏狱吏不见明肝血赤心无所控告母年八十老病在牀抱疾喘息朝不保夕身幽狱户死生断絶朝蒙国荣夕为孤囚臣窃痛之
　　缓狱
　　原不留【易曰君子以明愼用刑而不留狱】　缓死【易曰君子以议狱缓死】　要囚【详刑法三】　缓刑【周礼】　容奸　利滛　仲春省【月令曰仲春天子命有司省囹圄去桎梏无肆掠止狱讼】　孟夏挺【挺寛也孟夏挺重囚至秋方决】　出轻系【出而舍之】　辍丹笔　刑将不变　狱贵惟精　若审愼而无他　虽愆期而可恕　淹恤过时亦宜问罪　稽留有故亦可徴辞　将蔽罪之有程敢忘愼守　未得情而难断宁免稽迟　国章斯抵宜守限于申严　人命所悬岂忘情于审愼　虽缓死以过时未尽善也　比失刑于欲不犹愈乎
　　留狱
　　增后汉书曰安帝初清河相叔孙光坐赃抵罪遂增锢二世衅及其子是时居延都尉范邠复犯赃罪司徒杨震等议依光比刘恺独以为春秋之义恶恶止其身禁锢子孙非先王祥刑之意　唐书曰唐扶字云翔太和五年为山南宣抚使内乡仓督邓琬负度支漕米七千斛吏责偿之系其父子至孙凡二十八年九人死于狱扶奏申释之诏切责盐铁度支二使天下监院偿逋系三年以上者皆原　又曰白居易见度支有囚系阌乡狱者更三赦不得原乃奏言父死絷其子夫久系妻嫁债无偿期禁无休日请一切免之奏凡十余上朝廷许之　又曰初盐铁度支属官悉得以罪人系所在狱或私置牢院而州县不闻知歳千百数不时决殷侑奏许州县纠列所系申本道观察使并具狱上闻许之　原违限之纠　慢官之科　虽要囚惟恤　而折狱有程虽事无欲　而法有勾稽　既察情而得情　何
　　当断而不断　既非伏念之勤　宜及过时之责　若逾伏念之时淹恤不纠　则恐舞文之吏因縁长奸听讼之要辞既易于二三　伏念之期日遂逾于五六
　　囚一
　　原风俗通曰囚遒也言辞穷情得以罪诛遒也　増尚书曰要囚服念五六日至于旬时丕蔽要囚　又泰誓曰囚奴正士　毛诗曰在泮献囚　周礼曰罪人寘诸圜土故囚字为口守人此其象也　周官曰掌囚掌守盗贼凡囚者郑元注云囚拘也此其事也　易坎卦曰上六利用徽纆寘于丛棘三歳不得凶　汉书天文志曰有勾圜十五星属杓曰贱人之牢牢中星实则囚多虚则开出也　淮南子曰拘囹圄者以日为修当市死者以日为短　韩阳天文要集曰流星入昴贵人系囚也
　　囚二
　　原左传曰纣囚文王七年诸侯皆从之囚纣于是惧而归之　又曰庄公乗邱之役公以金仆姑射南宫长万公右遄孙生搏之宋人请之宋公靳之曰始吾敬子今子鲁囚也吾不敬子矣　又曰晋襄公缚秦囚使莱驹以戈斩之囚呼莱驹失戈狼曋【音审】取戈以斩囚　又曰郑公子归生受命于楚伐宋宋华元乐吕御之战于大棘宋师败绩囚华元获乐吕　汉书曰隽不疑为京兆尹每行县録囚徒不疑多有所平反母为喜笑饮食语言异于他时或无所出母怒为之不食故不疑为吏严而不残　又曰王章下廷尉狱妻子皆系小女年十二起号哭曰平常狱上夜呼囚数至九今八而止我君素刚先死者必君也果死　东观汉记曰马援为郡督邮送囚至府囚有重罪援哀而纵之亡命北地遇赦　后汉书曰陆续字智初太守尹兴辟为郡门下是时楚王英谋反事觉显宗得其録有尹兴名兴诣廷尉续与主簿梁宏及史五百余人诣洛阳诏狱续母逺至京师觇候无縁与续相闻但作馈食付门卒进之续对食悲泣不能自胜使者怪而问其故续曰母来不得相见故但悲泣耳使者大怒以为门吏通传意气将召案之续曰囚食饷羹诚母所自调和故知来耳非人告也母常截肉未尝不方断葱以寸为度是以知之　魏志曰贾逵字道宗太祖征刘备先遣贾逵至斜谷视形势道逢水衡载囚数十车逵以运急輙竟重者一人皆放其余太祖善之拜谏议大夫　晋书曰曹摅字顾逺为临淄令狱有死囚歳夕摅行狱愍之曰新歳人情所重岂欲暂见家耶众囚皆泣曰若得暂归死无恨也摅悉开狱出之克日令还吏固争咸谓不可摅曰此虽小人义不见自为诸君任之至日相率而还并无违者一县叹服　北史曰后魏元丽拜雍州刺史为政严酷吏人患之其妻崔氏诞一男丽遂出州狱囚死及徒流案未申台者一时放免　宋书曰王志累迁宣城内史清谨有恩惠郡人张倪吴庆争地因经年不决志到官倪庆因相携请罪所讼地遂成闲田后为东阳太守郡狱有罪重囚十余人至日悉遣还家过节皆反惟一人失期志曰此自太守事主者勿忧明日果至以妇孕吏人益叹服之　北史曰萧防入周为上州刺史为政以礼让为本尝至元日狱中囚系悉放归家听三日然后赴狱主者争之防曰昔王长虞延见称前史吾虽寡德切怀景行以之获罪亦所甘心诸囚荷恩依限而至吏人称其惠化　陈书曰张种以外戚赐无锡嘉兴县侯秩尝于无锡见有重囚在狱天寒呼囚曝日遂失之陈文帝闻之笑而不责　唐书曰韦仁寿隋大业末为蜀郡法司书佐狱无寃囚其有罪者临时就戮犹西向为仁寿礼佛而死　又曰太宗亲録囚徒多所原宥见死罪者悯之放归于家限至来秋即戮乃勅天下死囚皆放令入京并依期而集于是天下死罪囚三百九十人皆释禁自至不劳督领一无逃散太宗感其奉法尽赦之又曰髙宗遵贞观故事务在恤刑尝问大理卿唐临
　　在狱系囚之数对曰见囚五十余人惟二人合死上以囚数少甚喜　又曰吕元膺为蕲州刺史颇着恩信尝歳终阅郡囚囚有自告者曰某有父母在明日元正不得相见因泣下元膺悯焉尽脱其械纵之与为期守吏曰贼不可纵元膺曰吾以忠信待之及期无后到者由是羣盗贼相引而去
　　囚三
　　原籥动　杓虚【王充论衡曰赦令将至则系室籥动狱中人当出故其感应令籥动也　诗含神雾曰杓为天狱中星虚囚则开出】　夏台　羑里【夏桀为虐召汤囚之夏台　殷纣无道囚文王于羑里】　缧绁　琅当【公冶长在缧绁之中　王莽捕关东犯铸钱以铁琅当锁其项传诣钟官万数注琅当长锁也】　黑幪　赭衣【周礼司寇凡害人者寘之圜土弗使冠餙而加明刑注弗使冠餙着黑幪　史魏其衣赭衣】　攘狱　捕亡【周礼谓拒当狱者　捕亡律主守不觉失囚减囚罪二等若拒捍走者又减二等皆限百日内追捕限外他人捕得若囚已死及自首除其罪又曰徒流囚徒限内亡者一日笞四十三日加一等主守不觉减囚罪三等故纵者即与囚同罪也】　蒙幕　着械【左传晋人囚季孙意如以幕蒙之　晋棠邑丞刘荣坐事当死县有野火延及荣脱械救火毕还自着械】　抢地　仰天【汉书司马迁与任安书曰当此时也见狱吏则头抢地视徒隶则心惕息　史记李斯居囹圄仰天叹息详狱三】　夏挺　冬决【礼记曰仲夏门闾无闭关市无索挺重囚益其食郑元注挺寛也　谢承后汉书曰会稽盛吉为廷尉每至冬节罪囚当断垂泣而决其罪】　就格　促械【华峤后汉书曰范滂以党事下黄门北寺滂以同囚多婴病乃请先就格遂与同郡袁忠等争受楚毒　鱼豢魏畧曰贾逵为丞相主簿魏王欲征吴逵谏王怒付狱吏不即着械逵曰促着我械王且疑我在近职求缓于卿将遣人来察着械适讫果遣人视之】　至冬　休腊【上详冬决注　陈留耆旧传曰虞延除淄阳令每至歳时伏腊輙休遣囚徒详放囚】　要夺　导逾【魏臧霸父式为狱据法不听太守私杀太守霸父付狱霸将数人要夺与父亡命　魏孙礼私导马台令逾狱详狱四】　石室　金墉【吴越春秋曰吴王拘越王勾践与大夫范蠡于石室　晋杂事曰齐王冏举义兵囚赵王伦父子五人于金墉城】　竹囚　梧象【晏子春秋曰景公树竹令吏守之有斩竹者公以车逐之得而拘之晏子曰君人者寛惠慈众公令出所斩竹之囚　王充论衡曰李子长为政欲知囚情以梧桐为人象囚之刑详察狱】　内宫　永巷【孔衍春秋后语曰秦穆公将兄三人囚于内宫　汉书曰吕后为皇太后乃令永巷囚戚夫人】　笼鸟　槛猿系徽纆　拘囹圄【易曰系用徽纆详刑法三丛棘注　下淮南子详上囚二】　释箕子　出许杨【武王下车释箕子囚　许杨被譛下狱而械輙自解狱吏遽白邓晨惊曰果滥贤太守即出杨遣还】　囚轑阳　絷军府【左传曰越椒囚蔿贾于轑阳　又曰钟仪幽而楚奏详囚四楚囚钟仪注】　关三木　入五刑【魏其大将关三木详狱三　尚书曰两造具备师听五辞孔安国注曰两谓囚证造至也两至具备则众狱官共听其入五刑之罪】　解史慈出房广【吴志曰太史慈常为山越所执孙防躬自解缚捉其手曰宁识神亭时耶若卿下时得我如何慈曰未可量也策大笑曰今日之事与卿共之　虞预会稽典録曰钟离意为棠邑令县民房广系狱母死意乃出之广殡毕自还详狱四】　身为木石　职纳槖饘【司马迁书圜墙之中身为木石与法吏为伍　左传寗俞忠于衞侯以衞侯衣食为己职详狱四】
　　囚四
　　原又维【易曰拘系之又从维之】　脱桎【易曰用脱桎梏】　不拲【周礼中罪不拲详下】胥靡【史楚王胥靡申公注曰连系而相随服役之也】　颂系【汉景帝着令年八十以上十歳】
　　【以下及孕未乳产盲师侏儒当鞫系者颂系之注师乐师盲瞽也颂寛容不桎梏也】　逮系【淳于公下狱逮系长安注在道将送防御不絶若今传送囚也】　瘐死【汉宣帝诏系者掠苦饥寒瘐死狱中朕甚悯之其会郡国歳上系囚以掠苦瘐死者所坐名县爵里丞相御史课殿最以闻注瘐死囚徒病肂为瘐死或作瘉】　为械【朱安世曰斜谷之木不足为我械】　缧囚【幽絷】　入穽　摇尾荷校灭耳【易噬嗑卦上九爻辞曰荷担荷也校枷也受没刑之人为恶既积刑罚上重遂至灭】
　　【没耳也】　屦校灭趾【又曰屦校灭趾无咎足着于械又戕于足趾罪轻能自惩戒不复更行故无咎也】　囚者梏拲【周礼掌囚职曰凡囚者上罪梏拲而桎中桎梏下罪梏王之同族拲有爵者桎以待弊罪拲音居勇反拲者两手共一木桎梏两手各一木在手曰梏在足曰桎】　一年而舍【又曰任之以事而敎之能改者上罪三年而舍中罪二年而舍下罪一年而舍】　三年不齿【又曰其不能改而出圜土者杀虽出三年不齿】　拘者满圄【晏子春秋曰景公籍重而狱多拘者满圄怨者满朝】　楚囚钟仪【左传曰晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音】　秦囚孟尝【史记孟尝君传曰为秦相或说曰孟尝贤而父齐族今相秦必先齐而后秦昭王乃囚欲杀之献狐白裘得免】　囹圄以囚　桎梏以絷灌夫系居室【汉书灌夫传曰有诏劾灌夫骂坐不敬絷居室师古曰居室署名也属少府其后改名曰保宫】　囚之士弱氏【左传曰衞献公如晋晋人执而囚之于士弱氏案杜注士弱晋主狱大夫】　梏之疏属山【山海经曰贰负之臣杀窫窳帝乃梏之疏属之山梏其右足反缚两手】刘辅系秘狱【详狱四】　周勃受吏侵辱【汉书周勃为丞相十余月乃免】
　　【相就国后人有上书告勃欲反下廷尉逮捕勃治之勃恐不知置辞吏稍侵辱之】　韦曜因吏上辞【吴志韦曜传孙皓积前后嫌忿曜付狱曜因狱吏上辞】
　　囚五
　　原诗隋虞绰于婺州被囚诗曰穷通虽有命逋亡诚累背恩已偷生临危未能死待罪既不测法禁复无已厚顔羞朋友囚心愧妻子圣日始东扶徂年廹西泛方违盛明代永向幽泉里况当此春节物候惊田里桃蹊日影乱柳径秋风起动植皆顺性嗟余独沦耻投笔不重陈此情寄知己　增唐元稹慙问囚诗曰司马子微坛上头与君深结白云俦尚平邨落拟连卖王屋山泉为别游各待陆浑求一尉共资三径便同休那知今日蜀门路带月夜行縁问囚　宋唐庚讯囚诗曰参军坐防事据案嚼齿牙引囚到庭下囚口争喧哗参军气益振声厉语益切自古官中财一一民膏血为吏掌管籥反窃以自私人不汝谁何如摘颔下髭事老恶自张证佐日月明推穷见毛脉那可口舌争有囚奋然出请与参军辨参军心如眼有睫不自见参军在场屋薄薄有声称只今作参军几时得骞腾无功食国禄去窃能几何上官乃容隐曾不加谴诃囚今信有罪参军宜揣分等是为贫计何苦独相困参军噤无语反顾吏卒羞包裹琴与书明日吾归休
　　增制唐中宗虑囚制曰礼防君子自昔通规律禁小人由来共贯朕情存革务志在惩愆欲申作解之恩虑开徼幸之路非所以纳人物垂裕后昆既属阳和之辰宜敦耕稼之业三农啓候方陈敬爱之规百姓为心爰轸泣辜之念将申虑降再释狴牢庻无滞禁之寃仍示小惩之戒其都城之内见禁囚徒朕特亲虑仍令所司具为条例奏闻
　　增判唐失囚判曰圜土不严罪人其遁亡而由己诚曰慢官获则因人其何补过相彼维甲所谓攸司不念恪居儆于羑里旋闻失守逸乃楚囚虽非故纵所因曾是慢常而致徒称勿佚未可塞违得于他人自是疎网无漏失其所职岂可出柙不科无贪假手之功固合甘心于责
　　放囚
　　原两释【左传曰两释缧囚】　一重【详囚二贾逵】　乃逸【左传曰晋人令曰搜乗补卒明日复战乃逸楚囚注曰缓之令逸欲使楚人知其谋也】　而纵【详囚二马援】　防刑【汉书若今责保】　出系【月令出轻系】　至节輙遣【晋范广字仲将为棠邑令丞刘荣坐事当死郡以付县家有老母至节广輙遣还荣如期返】　刻期并来【详囚二曹摅】　伏腊皆归【后汉虞延字子大为淄阳令歳时伏腊放囚归皆克期返有一囚于家病自载诣县既至而死】寒病遂解【后汉钟离意字子阿辟司徒府送囚诣河内时河内寒徒病路过农意移属县使】
　　【作徒衣县不与而上书言状意亦具以闻世祖谓侯霸曰君所使何仁于用心诚良吏也意遂于道解徒桎梏恣所欲适与克期俱至无敢违者】　诵经脱械【晋苻丕左丞相徐义为慕容永所获杻械其手将杀之义诵观世音经至夜有为开械脱出若有导之者遂奔杨佺期佺期乃以为洛阳令】　殓母还狱【详狱四】　务以哀矜　示其仁信　无茍免之心待而怀惠　守自拘之限来不忍欺
　　恤囚
　　原给酒【汉赵广汉为京兆富人苏囘为郎二人劫执之求财广汉就晓之曰京兆职谢两卿无杀天子臣释质束手得善相遇二人即叩头送狱广令给酒至冬当出死豫为调棺敛葬具皆曰死无所恨】愍无子【详狱二乔智明】　问辞状【吴顾雍为丞相为吕壹所诬毁后壹系廷尉命雍鞫讯雍和顔色问其辞状临出又谓曰君得无欲有所道耶壹叩头无言】　增给衣薪【宋神宗诏天下系囚贫乏者冬月权给衣被薪炭及饭食仍委长吏提举】　具汤沐【宋绍兴元年有进呈疎决禁囚者上曰此事甚好朕方念之闻祖宗时常遣内侍持饼徧赐系囚仍具汤沐以示恩惠】
　　活囚
　　原伟张苍【史张苍坐法当斩解衣伏锧肥白如瓠王陵伟之言于沛公赦不斩】　壮王防【暴胜之欲斩王防防曰杀防不足増威不如时有所寛以明恩贷胜之壮其言而赦之】　崔篆出奸【汉书崔篆为建新大尹狱奸塡满出二千余人掾吏皆叩头曰将有悔篆曰邾文公不以一人易其身君子谓之知命如杀一大尹赎二千人盖所愿也遂称疾去详狱二】　邴吉拒使【详狱二】寒朗陈寃【详寃狱一】　袁安条奏【后汉汝南袁安迁为楚郡太守楚王英谋反连及数千人显宗怒甚治之廹急囚皆自诬安至案狱无证明者条上出之掾吏叩头争安曰如不合上意太守自坐不相及帝悟奏出四百余家】　增元吉辨寃【宝训曰石州判官冯元吉辨寃狱全活者二人特超一资赐绯章服以奬之】　多所全活【宋赵普为军事判官太祖与语奇之会获盗百余人将就死普意其有寃啓太祖更讯之所全活者十七八】　仲孙审狱【宋姚仲孙为许州司理时有王嗣宗知州事民有被盗杀者其妻诉里胥责贿不与而恶之曰此必盗也乃捕系狱将抵死仲孙疑之嗣宗怒曰若非盗耶然亦不敢遽决后数日果得眞盗嗣宗喜曰审狱当如是也改资州转运使檄往富顺监按疑狱全活者数十人】　张奎辨囚【宋张奎守婺州有滞囚法当死狱成三问輙不服转运使命奎覆按一视牍而辨之得不死人皆服其明】　唐肃白寃【宋唐肃为泰州司理有商人夜宿逆旅而同宿者杀人亡去旦视之血汚其衣为吏所执不能明遂自诬服肃为白其寃而知州马知节趣令具狱肃固持不可后数日果得眞杀人者】　访问非盗【宋孙观察亷权知沧州有劫盗狱成亷疑之谓其僚属曰我武人也狱非吾事试召其邻里而访问之皆曰非盗也既二日果得眞盗降诏奬谕之】　释囚得贼【厚德録曰宋靳宗说尝摄沧州盐务县里有系囚坐杀人法当死宗说疑之会犯者言其母年九十病甚愿一别母而死宗说悯然释囚缚令人与俱徃既而吏获所杀人者】
　　録囚
　　原口说【应奉为郡决曹吏行部四十二县録囚徒数千人太守问之奉口说罪系姓名坐状轻重一无遗脱】　面骂【吴吕壹以奸罪系廷尉尚书怀叙面骂辱壹丞相顾雍责叙云云】　多得情僞【后汉左雄为青州刺史每行部録囚徒察顔色多得情僞】　有所平反【详囚二隽不疑】
　　无囚
　　原黄霸【汉书黄霸为颍川太守百姓向化八年狱无重囚】　童恢【后汉书童恢为不其令狱连年无囚】　囹圄空虚　恩惠怀感【刘平为全椒令有恩惠百姓怀感刺史行县狱无系囚】　增三年无囚【何易于为益昌令狱三年无囚】　府县狱空【唐代宗性仁恕即位五年府县狱无重囚】　大理狱空【宋绍兴间大理司奏狱空上曰大理寺临安府在阙下虽未敢谓刑措然狱讼清简寃抑得申亦庻几焉】　三院狱空【宋神宗元丰五年四月知开封府王安礼言三院狱空安礼事至輙断庭无留讼于是以狱空揭诸府门辽使过见叹息称爲异事上曰安礼留意吏事能骇动外夷于古无愧矣】　本寺狱空【宋孝宗淳熈五年闰六月大理寺卿吴交如等奏本寺狱空欲依故事称贺诏免上表】　为狱代偿【宋孙莘老知福州时民欠市易钱系者甚众有富人出钱五百万葺佛殿请于莘老莘老曰所以施钱者何也曰愿得福耳曰佛殿未甚坏孰若为狱囚代偿官逋使数百人释桎梏之苦得福岂不多乎富人即日输钱囹圄为之一空】
　　御定渊鉴凾卷一百五十
　　钦定四库全书
　　御定渊鉴函卷一百五十一
　　政术部三十【法官　听讼　议谳　察狱　举按拷讯　款辩　鬬　伤　药人　诬人杀人　告人罪　从坐　相代罪　猜认　错误文字误　使吏供已　犯夜】法官
　　原典狱【主狱者】　坐狱【坐狱于王廷】　三世【吴雄子防孙恭三世廷尉为法名家】四人【汉宣帝诏曰今廷平任轻禄薄为立廷平秩六百石贠四人务公平之选】　増提刑
　　【宋职官志曰緫郡国之庶狱核责其实而覆以法督治奸盗申理寃滥则隶提刑司】　司寇【周礼有秋官司寇】　原听狱辞【史记孔子在位听讼辞有可与人共者不独有也】　傅古义【汉武帝方向文学张汤决大狱欲傅古义乃请博士弟子治春秋补廷尉史也】　李离伏劒【史李离晋文公理官也过听杀人自拘当死文公曰官有贵贱罚有轻重下吏有罪非子之过也离曰臣居官为长不与吏让受禄为多不与吏分过听杀人傅罪下狱非所闻伏劒而死】　孔号详平【汉孔光为廷尉法令号详平】　于求寛恕【汉于定国求明察寛恕以黄霸为廷平】　定国饮酒【于定国饮酒数石不乱为廷尉冬月请治谳饮酒益精明】　魏置理曹【理曹即法曹】晋置博士【晋衞觊奏刑法国家所重而私议所轻狱者人命所悬而选用者卑请置律博士相敎授遂施行】　倪寛不习事【汉倪寛射策补廷尉文学卒史为人温厚口不能言语发明张汤尽】
　　【用法律吏谓寛不习事不署从事】　陈矫不读律【陈矫不读律而得廷尉之称】　方知狱吏之尊【详狱三周勃】　尚存狱吏之失【汉路温舒曰秦有十失其一尚存治狱之吏是也】　王彪之比张释之【晋王彪之字叔武为廷尉有永嘉太守谢毅赦后杀同郡人周矫矫从兄球诣州诉寃扬州刺史殷浩毅付廷尉彪之以球为狱主身无王爵非廷尉所科不肯受与相反覆诏令受之彪之上疏引据时人比之张释之】増霍光用杜延年【辅之以寛详寛刑】
　　听讼一
　　増易讼卦曰天与水违行讼君子以作事谋始　又丰卦曰雷电皆至丰君子以折狱致刑　毛诗曰蔽芾甘棠勿翦勿伐召伯所茇【召伯听断之处也】　又曰行露召伯听讼也　尚书大传曰听讼之术大略有三治必寛寛之术归于察察之术归于义听而不寛是乱也寛而不察是慢也　春秋元命苞曰树棘槐听讼于下棘赤心有刺言洽人情者原其赤心不失实事所以刺人情令各归实槐之言归也情见归实也　礼记曰司寇正刑明辟以听狱讼必三刺【正在我之刑明在人之辟又必三刺以广询于众一曰讯羣臣二曰讯羣吏三曰讯万民】有防无简不听【简诚也有其意无其诚者不论以为罪】附从轻【附施刑也求出之使从轻】赦从重【虽是罪可重犹赦之】凡听五刑之讼必原父子之亲立君臣之义以权之【权平也】意论轻重之序愼测浅深之量以别之【意思念也浅深谓俱有罪本心有善恶】悉其聪明致其忠爱以尽之【尽其情也】
　　听讼二
　　増左传曰王叔陈生与伯舆争政王右伯舆【右助也】王叔陈生怒出奔晋侯使士匄平王室王叔与伯舆讼焉王叔之宰与伯舆之大夫瑕禽坐狱士匄于王庭听之风俗通曰颍川有富室兄弟同屋两妇俱怀孕大妇数月胎伤因闭匿不产期至弟妇生男夜因盗取争讼三年州县不能决丞相黄霸出殿前使卒抱儿去两妇各十余步叱妇自往取长妇抱持甚急儿大叫啼弟妇恐伤害之因乃放与而心甚自惨凄霸曰此弟妇子也责问大妇乃具服　后汉书曰王涣为洛阳令以平正居身得寛猛之宜其寃嫌久讼厯政所不断法理所难平莫不曲尽诈情厌塞羣疑又能以谲数摘发奸伏京师称叹以为涣有神算　宋书曰傅琰为山阴令有卖针卖糖妪争丝各言己者诣琰琰挂而轻鞭之有铁屑乃罚卖糖者又有二老争鸡问何食一云食粟一云食豆剖之见粟罚言豆者人畏如神明也　后魏书曰李崇为扬州刺史先是寿春县人荀泰有子三歳数年不知所在后见在同县人赵奉伯家泰以状告各言己子并有邻证郡县不能断崇曰此易知耳二父与儿各在别处经禁数旬然后遣人告之曰君儿偶患向已暴死荀泰闻即号咷悲不自胜奉伯咨嗟而已殊无痛意崇察知之乃以儿还泰　隋书曰辛公义为牟州刺史下车先至狱中亲自验问十数日间决断咸尽方还大防受领词讼皆不立文案遣当直佐寮二人侧坐讯问事若不尽应须禁者公义即宿防事终不还閤人或諌之答曰刺史无德令百姓系于囹圄岂有禁人在狱而心自安乎罪人闻之咸自款服后有欲争讼者其乡闾父老遽相晓曰此盖小事何忍勤劳使君讼者多两让而止
　　听讼三
　　原稽貌　察情【考其貌愼狱之至也　魏志吴质曰察其情色】　忠爱　钦恤【礼记曰悉其聪明致其忠爱以尽之谓听讼狱也　尚书曰钦哉钦哉惟刑之恤哉注曰敬之敬之惟刑之可忧也】　犹人　老吏【子曰听讼吾犹人也下详狱二张汤】　束矢　钧金【周礼大司寇以两造禁人讼入束矢于朝然后听注必以束矢者自表其直也不入则不听也　又以两剂禁人狱入钧金三日致于朝然后听之注狱相告罪也剂劵书也使各赍劵书又入钧金三日而听之重刑也不入金则自服不直不坚也钧三十斤】　留辞　速狱【谓一人之辞最难听也　诗曰何以速我狱】　増妾逐妻　仆告主【宋王罕知潭州有狂妇屡诉事出言无章却之则勃骂罕独引至前委曲徐问久之其言稍可晓本妇为人妻无子夫死妾有子遂逐妇而夺其家资屡诉不得直因愤恚发狂罕为治妾而反其资妇良愈郡人称为神明宋宋庠字公序知河南府有一仆告主举人行囊有漏税物庠曰举人行囊孰无货物未可深罪若仆告主此风不可长也乃治仆罪遣之】　穷诘书吏免坐贷人【三国魏胡质字文德为常山太守迁任东莞有士卢显为人所杀质曰闻此士无讐】
　　【而家有少妻所以死乎悉召见其比居年少有书吏李若闻之色动遂穷诘其状即首服　唐时有权梁山者谋逆敕河南尹王怡驰传往按久不能决乃命宋璟为京兆留守复按其狱一言而决初梁山诡称防集多假贷于人按狱吏欲并坐贷人璟曰防礼借索人情有之而狂谋卒然非所防意使知而不假是与为反贷者弗知何罪之有遂纵数百人】　治母告子　诘父称翁【国史异纂曰唐李杰为河南尹有寡妇告其子不孝杰察其非谓寡妇曰汝寡居惟有一子今告其罪至此得无悔乎寡妇曰子无頼不顺母宁复悔乎杰曰审如此可买棺木来取儿尸因使人觇其后寡妇既出谓一道士曰事了矣俄将棺至尚冀其悔再三谕之寡妇执意如初道士立于门外杰宻擒之一问遂承伏云某与妇私常为儿所制故欲除之杰放其子杖杀寡妇及道士同棺载之　宋程明道为泽州晋城令富民张氏子父死未几有老父至门曰我汝父也来就汝居且陈其由张氏子惊疑相与诣县辩理老父曰某业医逺出妻生一子贫不能养以与张氏某年月日某人抱去某人见之颢曰岁久矣汝何记之详也老父曰书于药法册后归而知之因命以其册进册中书云某年月日抱儿与张三翁颢问张氏子汝年几何曰三十六又问汝父年几何曰七十六遂谓老父曰是子之生其父才年四十人即谓之翁乎老父惊骇遂服罪】　原从情从辞　求生求杀【孔子曰听讼者或从其情或从其辞　又曰古之听人求所以生之今之听人求所以杀之】　情得　狱成　辞贵明徴　罪宜愼测　刑将不变　狱贵惟精　黄沙执宪　丹笔垂仁　既惭金矢之直何逭铁冠之劾　梧邱有雪寃之魂　棘林无夜哭之　刑期无刑经邦之茂范　杀以止杀有国之宏规泣辜流念无亏大禹之恩　丹笔哀矜有裕放勋之
　　惠　汉制九章设黎元之衔勒　汤存一面作黔首之隄防　干纪乱常必加诛于三族　反道败德终不舍于五刑　定国之司廷尉爰求明察　不疑之尹京师多所平反
　　听讼四
　　増辩处【杜祐补剡县丞常过润州刺史韦元甫以故人子待之不加礼他日元甫有疑狱不能决试询祐祐为辩处契要无不尽元甫奇之署司法参军】　原别约剂【凡以财狱讼者正之以传别约剂注传别手中别书约剂今之契劵】　举要契【左传王叔氏不能举其要注要契之辞】　必以情【左传小大之狱虽不能察必以情】　不失情【动不失情】　眚灾肆赦【尚书舜典】　察辞于差【吕刑察辞于参差也】　阅实其罪【吕刑罪与罚相当也】　惟良折狱　哀敬折狱　非从惟从　惟察惟法【并吕刑】协日以刑【周礼司寇要之旬而职听于朝羣士司刑皆在各丽其法以议狱狱成士师受中协日刑杀肆之三日】　旬日乃弊【小司寇以五刑听万民之狱讼附于刑用情讯之至于旬乃弊之注用情理之十日乃断冀有可出也】　棘木之下【礼记狱成告于大司宼听之棘木之下】申严仲秋【月令仲秋命有司申严百刑斩杀必当无留有罪】　明徴其辞【左传】断狱蔽讼【蔽亦断也】　知法省刑【汉书刑法志曰古之知法者能省刑】　以怒增刑【汉杂事篇曰博士申威也】　治狱如水【桓子新论】　令羊触之【论衡罪疑者令羊触之】　定公失席【礼记檀弓曰邾娄定公之时有弑其父者有司以告公瞿然失席曰是寡人之罪也】　文姜去氏【孔丛子曰梁人娶后妻后妻杀夫其子杀之梁相以此子当大逆论季彦曰昔文姜与弑鲁桓春秋去其姜氏絶不为亲礼也且手杀重于知情是子宜以非司寇而擅杀当之】穆公失敎【尸子曰秦穆公明于听狱断刑曰寡人不敏敎不至】　越王援刀【淮南】
　　【子曰越王决狱不当援刀自割】　决狱观璧【详疑狱一陶朱公】　不用三冬【后汉陈宠咸之曽孙明家业时肃宗诏絶鉆锧惨酷之科人俗和平屡有嘉瑞汉旧事断狱报重常尽三冬之月时帝始改用十月初冬而已元和年旱贾崇上言断狱不尽三冬故阴气微阳气发泄招致灾旱宠奏冬至阳气始萌月令曰诸生荡仲冬日身欲宁事欲静若降盛怒不可谓宁行大刑不可谓静帝纳之为廷尉每附轻典务从寛】　麦秋之时【汉和帝令麦秋案验薄刑司徒鲁防上疏谏盛夏召农人拘对上失天时下伤农业一夫吁嗟王道为亏后卒施行】　丙吉处度得所【风俗通曰陈留富公年九十无子娶田家女为妇一交接便絶气后生得男其女争财丙吉决之】　何武原情得理【风俗通曰沛郡富公家资二十余万少妇生子年才几岁顿失其母又无亲近其女不贤公恐争其财子必不全因呼族人为遗书悉以财属女但遗一劒儿年十五以还付之其后又不与儿诣郡自言求劒时太守大司空何武也省其书曰女性强梁畏贼害其儿又计小儿得此财不能全防故且俾与女实寄之耳劒者所以决断限年十五者智力足以自居度此女聓必不还其劒当问县官县问或能证察得以见伸何用虑强逺如是哉悉取财以与子曰弊女恶聓温饱十岁亦以幸矣论者乃服】　两造具备师听五辞五辞简孚正于五刑【五辞简核信有罪验则正之于五刑】　五刑不简正于五罚　五罚不服正于五过【俱吕刑】　意茍不恶释而无罪【董仲舒】　意恶功遂不免于诛【汉薛宣传】　陈宠平治无所不服【汉杂事曰陈宠为司徒掾天下之讼所平皆伏】　郭公所决退无怨情【后汉郭躬父习小杜律为决曹掾断狱至三十年为所决者退无怨情小杜律者杜周武帝时为廷尉御史大夫断狱深刻少子延年亦明法律宣帝时又为御史大夫对父故言小】　在家之女从父之刑既醮之妇从夫之戮【详总载晋何曾】
　　听讼五
　　増诗唐钱起县内水亭晨兴听讼诗曰晨光起宿露池上判黎甿借问秋泉色何如拙宦情磨辱利用策蹇愁前程昨夜明月满中心如鹊惊负恩时易失多病绩难成坐惜寒塘晚霜风吹杜蘅　崔国辅送韩十四被鲁王推递往济南府诗曰西候情何极南冠怨有余梁王虽好士不察狱中书
　　议谳一
　　増经济编曰安帝时河间人尹次颍川人史玉皆坐杀人当死次兄初及玉母军并诣官曹求代其命因缢而物故尚书陈忠以罪疑从轻议活次玉应劭后追驳之据正典刑有可存者其议曰杀人者死伤人者刑此百王之定制有法之成科今次玉公以清时释其私憾阻兵安忍僵尸道路朝恩在寛幸至冬狱而初军愚狷妄自投毙夫刑罚威狱以天之震燿杀戮也温慈和惠以效天之生殖长育也是故春一草枯则为灾秋一木华亦为异今杀无罪之初军而活当死之次玉其为枯华不亦然乎陈忠不详制刑之本而信一时之仁遂广引八议求生之端夫亲故贤能功贵勤宾岂有次玊当罪之科哉　又曰郭躬字仲孙颍川阳翟人也父习小杜律躬少传父业后为郡吏辟公府永平中奉车都尉窦固出击匈奴骑都尉秦彭为副彭在别屯而輙以法斩人固奏彭专擅请诛之显宗乃引公卿朝臣平其罪科躬以明法律召入议议者皆然固奏躬独曰于法彭当斩之帝曰军征校尉一统于督彭既无斧钺可得专杀人乎躬对曰一统于督谓在部曲也今彭专军别将有异于此兵事呼吸不容先关督帅且汉制棨防即为斧钺于法不合罪帝从躬议又有兄弟共杀人者而罪未有所归帝以兄不训弟故报兄重而减弟死中常侍孙章宣诏误言两报重尚书奏章矫制罪当腰斩帝后召躬问之躬对章应罚金帝曰章矫诏杀人何谓罚金躬曰法令有故误章传命之谬于事为误误者其文则轻帝曰章与囚同县疑其故也躬曰周道如砥其直如矢君子不逆诈君王法天刑不可以委曲生意帝曰善
　　议谳二
　　原犯跸　盗环【汉张释之为廷尉上行中渭桥有人从桥下走误惊乘舆释之奏犯跸罚金上怒其轻释之曰法者天下之所公共其时上诛则已既付廷尉廷尉天下之平用法一倾人安所措　又有盗髙庙坐前玉环奏弃市上怒令族之释之曰假如盗长陵一抔土又何以加于法乎】　増换金造印【剧谈录曰唐李汧公勉鎭凤翔有属邑编甿因耨田得马蹄金一瓮里民送于县县将送府庭邑宰欲以为殊绩虑公藏主守不严因使置私室信宿与官吏重开视之皆为土块矣莫不惊骇以状闻佥曰奸计换之邑宰莫能自白遂以易金伏罪系狱以案上闻汧公览之盛怒时袁相国滋字德深在公幕中曰甚疑此事请更详之汧公因使袁移狱于府中案问阅瓮间二百五十余块诘其初获者即本质存焉遂于列肆索金镕泻与块相等秤其半已三百斤矣询其负担之力乃二农夫以竹舁至县境计其金非二人以竹担可举其即路之时金已化为土矣于是羣疑大豁遂获清雪汧公叹服无已其后袁至德宗时为宰相　赵林为武安军推官有僞造印者吏皆以为当死公独曰造在赦前用在赦后赦前不用赦从不造法皆不死遂以疑谳谳之卒免死一府皆服】　原人心不厌　吏议难知【汉景帝诏曰疑狱虽文致于法而于人心不厌者輙谳之　朱博迁廷尉职当谳平天下狱恐为官属所诬谓掾吏曰本起武吏不通法律然三尺律人事出其中诸君试取吏议难知者为诸君覆之乃为平处十中八九吏大惊异】　误传当罚　争死乃谳【上详议谳一郭躬　张俭字元节亡投孔融兄褒褒不在融匿之事发并褒融争死问母曰家事当在长妾合当辜一门争死郡不能决乃上谳诏坐褒】
　　议谳三
　　原不当【详议谳四汉景帝诏】　再却【廷尉张汤有疑奏已再却矣倪寛为言其意因使寛为奏成读之皆伏寛所奏即得可上曰前奏非俗吏之所为也】　移谳【谳疑】　上谳　谳于公【礼狱成有司谳于公】　奏谳掾【张汤举倪寛云云】　増为天下公【唐戴胄清直为大理少卿长孙无忌被召不解佩刀入东上阁封德彞论监门校尉不觉罪当死无忌赎胄曰校尉与无忌罪均若罚无忌杀校尉不可谓刑帝曰法为天下公朕安得阿亲戚封德彞固执胄曰校尉由无忌致罪法当轻若皆误不得独死由是皆免】　法不应坐【唐张蕴古除大理丞初河内人李好德素有疯疾而语涉妖妄蕴古防其狱称好德疯疾有愆法不应坐御史权万纪劾蕴古狥情阿縦奏事不实太宗大怒令斩于东市寻悔因发制曰凡决死者命所司五奏覆盖自蕴古始也】　仆不去曹【唐李日知厯司刑丞时法令严吏争为酷日知独平寛无文致尝免一囚死少卿胡元礼执不可曰吾不去此曹囚无生理日知曰吾不去此曹囚无死法皆以状谳后卒用日知议】
　　议谳四
　　增诏汉景帝谳狱诏曰狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛
　　察狱一
　　増后汉书曰左雄为青州刺史界内肃清每行部録囚徒察顔色知情伪　晋书曰苻融仕苻坚为司隶校尉京兆人董丰游学三年而返宿妻家妻为贼所杀妻兄疑丰杀之送丰有司丰不堪楚掠自诬引杀妻融察而疑之问丰曰汝行往还颇有怪异及卜筮否丰曰初将发夜尝梦乗马南渡水返而北渡复自北囘南马停水中鞭策不去俯而视之见两日在于水下马左白而湿右黒而燥寤而心悸以为不祥问筮者筮者曰忧狱讼逺三枕避三沐既而妻为具沐夜授丰枕丰记筮者之言皆不从之妻乃自沐枕枕而寝融曰吾知之矣马左白而湿湿水也左水右马冯字两日昌字也其冯昌杀之乃获昌诘之昌到首服曰本与其妻谋杀董丰期以新沐者枕枕为验乃悮中妇人也　后魏书曰辛祥任司马失白璧兵乐道显被诬为贼官属推处咸以为然祥曰道显面有悲色察狱以色其此之谓乎竟出之月余别获眞贼　又曰司马恱字庆宗厯任豫州刺史时有汝南上蔡董毛奴者赍钱五千死于道路郡县疑邑人张堤为刼又于堤家得钱五千堤惧笞掠自诬言杀狱至州恱观色疑其不实引见毛奴兄灵之谓曰杀人取钱当时狼狈应有所遗此贼竟遗何物灵之曰唯得一刀鞘恱取视之曰此非里巷所为也召居州内刀匠视之属有郭门者前曰此刀鞘门手所作去歳卖与郭民董及祖恱及祖诘之及祖款引灵之又于及祖身上得毛奴所着皁襦及祖伏法恱察狱多此也　后周书曰柳庆为雍州别驾有贾人持金二十斤诣京师交易寄人停止每欲出行常自执管钥无何缄闭不谨而失之谓是主人所窃郡县讯问主人遂自诬服庆闻而叹之乃召问贾人曰卿钥恒置何处对曰恒自带之庆曰颇与人同宿并与人同饮乎曰日者曾与沙门再度酣宴醉而昼寝庆曰主人以痛自诬非盗也彼沙门乃眞盗耳即遣吏逮捕沙门方怀金逃匿后捕得之尽获所失之金　又曰柳庆有胡家被刼郡县按察莫知贼所邻近被囚系者甚多庆以贼徒既众似是乌合既非旧交必相疑阻可以诈求之作匿名书多牓官门曰我等共刼胡家徒侣混杂终恐泄露今欲首恐不免诛听先首免罪便欲来告庆乃复施免罪之牓居二日广阳王欣家奴面缚自告牓下因此推穷尽获党与　隋书曰韦鼎为光州刺史有人客游通主人之妾及其还去妾盗物于夜逃亡寻于草中为人所杀主家知与妾通因告客杀之县司鞫问具得奸状因断客辜狱成上于览之曰此客实奸而杀非也乃某寺僧诱妾盗物令奴杀之赃在某处即放此客遣擒僧并获赃物自是部内肃然咸称其神
　　察狱二
　　増交钱【魏书曰廷尉髙柔时防军营士窦礼近出不还营以为亡去表言逐捕没其妻盈及男女为官奴婢盈连至州府称寃自讼莫有省讼者乃辞诣廷尉柔问曰何以知夫不亡盈垂泣对曰夫少单弱养一老妪为母事甚恭谨又哀儿女抚视不离非是轻狡不顾室家者也柔重问曰汝夫不与人有怨仇乎对曰无柔曰与人交钱财乎对曰尝出钱与同营士焦子文久求不得时子文适坐小事系狱柔乃见子文问所坐言次曰颇曾举人钱否乎子文曰自以贫弱初不举人物也柔察子文色动遂曰汝昔举窦礼钱何言不也子文怪之知事露应对不次柔问曰汝已杀礼便宜早服子文于是叩头具首杀礼本末埋葬处所柔便遣吏卒承子文辞往掘得其尸诏书复盈母子为平人】　争绢【风俗通曰汉薛宣字贑君为临淮太守有一人持疋缣到市卖之道遇雨将缣披戴后一人求共庇廕因授一头与之雨霁当别因共争鬬各云我缣诣府自言薛宣劾责两人莫肯首服宣曰缣直数百钱耳何足纷纷呼吏断缣各与半使追听之后人喜曰君恩前之缣主称怨不已宣曰吾得当矣因诘责之具服悉俾还本主】　原察稻芒【后汉周纡为邵陵相廷欲损其威乃取死人断手足立寺门纡便往至死人边若与死人共笑语状阴察口眼中有稻芒乃宻问守者曰谁载稾入城对曰惟有廷掾尔又铃下云外惟廷掾疑君与死人语乃廷掾而拷问具服不杀人但取道边死人自后莫敢犯之】　中防屎【吴孙亮方食生梅使黄门以银碗并盖就中藏吏取黄门先恨藏吏以防屎投蜜中啓言不谨亮令破防屎防屎中干亮笑曰若先在蜜中当中外俱湿黄门伏罪】水中两日【详察狱一苻融】　一男与语【晋书曰陆云为浚仪令人有见杀者主名】
　　【不立云録其妻而无所问十许日遣出密令人随后谓曰不出十里当有男子候之与语便缚来既而果然问之具服云与此妻通共杀其夫闻其得出欲与语惮近县故逺相邀候于是一县称为神明】　増悉纵枉盗【唐钱徽字蔚章贬江州刺史初州有盗刼贡船捕吏取滨江恶少年二百人系狱徽按其枉悉縦去数日舒州得眞盗】　访释僧人【宋向敏中判西京有僧暮过邨舍求宿不许求寝于门外车箱中是夜有盗入其家携一妇并囊衣逾墙而出僧不寐窥见之自念不为主人所纳而强求宿明日必以此事疑我执诣县矣因亡去夜走荒草中怱坠眢井而逾墙妇人已为人所杀尸在井血染僧衣主人踪迹捕僧送官不堪掠治遂自诬服狱已成敏中独疑之诘问再四僧乃备言其故于是密遣吏访其贼吏食其村店有妪闻其自府来问曰僧某狱如何吏绐曰已笞死于市矣妪叹息曰彼妇人乃此村某甲所杀也吏往捕获并得其赃僧始得释】　原探情穷审　偏听生奸　公听不私増正大姓杀人【宋朱寿昌知阆州州大姓雍子良屡杀人挟财势得不死至是又杀人乃赂里民代出就吏狱具寿昌觉其奸引囚诘之曰闻子良与汝钱十万许纳汝女为妇且壻汝子欲汝代其命有之乎囚色动则又摘之曰汝且死彼券书抑汝女为婢指钱为雇直又不壻汝子将奈何囚悟涕泣覆面曰囚几误死遂以实对寿昌立取子良正诸法焉】　原推己以议物　舍状以探情诛一以振万　损少以戒多
　　举按一
　　増后汉书曰董宣为洛阳令湖阳公主苍头白日杀人因匿主家及主出行以奴骖乗宣于夏门亭候之驻车叩马以刀画地大言数主之失叱奴下车因格杀之主诉光武大怒召宣欲棰杀之宣以头击楹流血被面光武令小黄门持之使宣叩头谢主宣不从彊使顿之宣两手据地终不肯俯光武笑敕彊项令出赐钱三十万宣悉以班诸吏由是能搏击豪强京师莫不震悚号为卧虎歌之曰枹鼓不鸣董少平　又曰桓帝时李膺为司隶校尉时小黄门张让弟朔为野王令贪残无道至乃杀孕妇畏膺威严逃还京师匿兄家合柱中膺知其状率吏卒破柱取朔付洛阳狱受辞毕即杀之自此诸黄门常侍皆鞠躬屏气休沐不敢出省桓帝怪问其故并叩头泣曰畏李校尉时朝廷纲纪頽弛而膺独持风裁以声名自髙士有被其容接者名登龙门　唐书曰禁军暴横京兆尹张仲方不敢诘以薛元赏代之尝诣李石第闻石方坐听事与一人争辨甚喧元赏使觇之言有神策军将诉事元赏趋入责石曰相公纪纲四海不能制一军将使无礼如此何以鎭服四夷即命左右擒出仇士良召之元赏曰属有公事行当至矣乃杖杀之而囚服以见士良曰中尉宰相皆大臣也宰相之人若无礼于中尉如之何中尉之人无礼于宰相庸可恕乎中尉与国同体为国惜法元赏已囚服而来惟中尉死生之士良无如之何乃呼酒与元赏欢饮而罢　资治通鉴曰后梁时吴张崇在庐州贪暴不法庐江民讼县令受赇徐知诰遣侍御史知杂事杨廷式往按之欲以威崇廷式曰杂端推事其体至重职业不可不行知诰曰何如廷式曰械系张崇使吏如升州簿责都统知诰曰所按者县令耳何至于是廷式曰县令微官张崇使之取民财转献都统耳岂可舍大而诘小乎知诰谢之曰固知小事不足相烦以是益重之　续资治通鉴曰宋太宗时陈利用以幻术得幸骄恣不法居处服御僣拟乗舆赵普按其十罪既命配商州普复力请诛之帝曰岂有万乗之主不能庇一人乎普曰陛下不诛则乱天下法法可惜此一竪子何足惜哉帝不得已命诛之已而复遣使贷之使至新安马旋泞而踣及出泞易马至商州已磔于市矣闻者快之
　　举按二
　　原多劾权豪【汉范滂为太尉黄琼所辟诏三府掾属举謡言滂奏刺史二千石权豪二十余人】不避彊御【汉鲍永为司隶以鲍恢为从事俱抗直不避彊御世祖曰贵戚且敛手避二鲍】
　　方进搏击【汉翟方进为京兆搏击豪彊为丞相奏陈咸冒浊茍容云云咸遂废锢】　翁归发奸【汉尹翁归补河东卒吏按事发奸太守田延年重之】　正故人罪【后汉书苏章迁蓟州刺史有故人为清河太守将按其奸赃先设酒肴欢饮太守喜曰人皆有一天我独有二天章曰今日苏孺文与故人饮者私恩也明日刺史按事者公法也竟正其罪】　杀舍中儿【后汉祭遵为军市令世祖舍中儿犯法遵杀之】　即日考竟【魏志满宠为髙平令市人张包为郡督邮贪秽因来在传舍率吏卒之即日考竟遂弃官】　待旦奏劾【晋傅字休奕为司隶校尉天性峻急毎当奏劾或值日暮捧白简整簪带竦惧不寝坐而待旦】　突霍禹门【赵广汉将吏至霍禹第突入其门搜索私屠酤椎破垆罂斩关而去】　与谢尚饮【晋罗含字君章桓温使检劾谢尚舍至不问郡事与尚酣饮而还温问所劾含曰公以尚何如人温曰胜我含曰岂有胜公而行非耶温义之】　安问狐狸【后汉举八使巡行天下举按不法张纲为侍御史受命讫乃埋轮于洛阳都亭曰豺狼当道安问狐貍】有似怪鸟【晋孙盛为长沙太守颇营赀货从事至郡服髙名不劾盛与桓温牋辞旨放荡曰从】
　　【事进无威凤来仪之美退无鹰鹯搏击之用徘徊湘川有似怪鸟温怒遣按赃私槛车到州不坐】　鹰隼始击【汉孙宝为京兆尹立秋日辟侯文为东部督邮曰今日鹰隼始击当顺天气为严霜之诛】次公无所回避【盖寛饶字次公为司隶无所回避王生与书曰明主知君公正命君司察之位然既明且哲以保其身不纳竟自刎】　少君无所避【诸葛丰字少君为司隶刺举无所避】
　　拷讯
　　原歳上【汉宣诏系者或以掠辜瘐死狱中令郡国歳上系囚】　夜拷【后汉常林夜挝吏崔林嘲之曰君为廷尉耶常曰无崔曰何故夜拷囚常惭之】　榜数千【汉贯髙对狱吏榜笞数千刺爇身无完者】　拷连百【汉寒朗云拷一连十拷十连百】　増无肆掠【礼记月令仲春无肆掠掠谓捶拷肆暴尸】　榜舍人【汉武帝令倡监榜郭舍人不胜痛】　原何求不得【捶楚之下何求不得】　虽死无辞【吴陈表字文奥为翼正都尉士皆爱附之时有施明盗官物明壮悍拷极毒虽死无辞孙权以表得健儿心以明付表表破械与沭浴饮食劝诱之乃首服兼引支党权奇之遂舍明罪】　卒从吏讯【邹阳书曰左右不明卒从吏讯】　先就拷掠【汉范滂系狱以同系囚多婴病乃请先就拷掠】　五毒备惨【戴就防稽人仕郡曹仓扬州刺史奏太守成公浮赃从事薛安就笞掠五毒备惨】　増用威如狼【释名曰捶而死曰掠掠良也用威如狼】榜吏至死【唐同平章事韩滉自浙西入朝帝虚已待之奏事或日晏遂省中榜吏自若柳浑曰】
　　【省闼非刑人地而榜吏至死公家先相国以狷察不满歳輙罢之今公何蹈前非颛立威福岂尊主卑臣义耶滉悔悟】　原张仪以相璧笞【史楚相亡璧门下意疑张仪贫无行必盗相君璧共执仪掠笞数百不服乃释之】　陆续以母羹免【陆续字智伯为太守尹兴门下掾兴坐楚王英谋反事徴诣廷尉续与主簿梁宏等傅考诏狱掠毒备至辞气益壮一日对食涕泣曰母来不得见问何以知曰母所调和羮截肉必方断葱以寸为度今食饷羮是以知之使者以状闻赦还郷里】
　　款辩
　　原两辞【尚书曰无或私家于狱之两辞】　五辞【又曰师听五辞】　单辞【又曰明清于单辞】　书辞【无颇】　抵谰【汉大鸿胪持节移梁王傅相曰王阳病抵谰置辞注抵拒也谰讳也谰力亶切】　引证【后汉吴咏为马贤所辟又为太尉厐参掾参贤相诬罪应死各引为证理无两直自刎死二人惭悔和解凉州刺史张机祭其墓旌其子孙】　防狱　追对　不举其要【左传曰王叔氏不能举其要】　自伏其过【庄子曰置对自伏其过】　不知置辞【汉周勃下廷尉不知置辞吏稍侵辱之勃以千金与吏乃书牍背以公主为证注置立也不知对狱之辞牍木简也】　不足受辞【汉朱安世云南山之竹不足受我辞】　増各呼家属【唐通典大理丞诸狱结正徒以上各呼囚与其家属告以罪名问其状款不伏则听其自理】　乃诏推事【唐刑法志武后诏法司及推事使敢多作辩状而加语者以故入论】　引说为证【唐张易之诬魏元忠有不道语引张说为证将廷辨说惶遽宋璟谓说曰名义至重未可陷正人以求茍免縁此受责芬芳多矣说感其言以实对元忠免死】
　　鬭
　　原相搏【谷梁曰公子季友与莒挐屏左右而相搏公子友处下左右曰孟劳孟劳鲁之宝刀也公子取而杀莒挐】　交捽【赵简子曰孟献子有鬬臣五人叔向曰子不欲也若使肸侍交捽之可也】　搤吭【娄敬曰失人鬬不搤其吭拊其背未能全胜】　拔戟【左传曰頴考叔挟辀而走子都拔戟而逐之】　忘身【论语一朝之忿忘其身以及其亲】　思难【又曰忿思难】　成之【周礼曰鬬怒者成之】　繁矣【争鬬之狱繁矣】　禁嚣【司禁鬬嚣者嚣谑也音暴】　戒鬭【论语曰血气方刚戒之在鬬】　拗怒【而少息】　鬭力【鬬志不鬬力】　衅勇凭怒　用壮　争雄　血作　脉愤　力争　心竞鬭心　鬬志　张空拳【冒白刃】　饱毒手【石勒与李阳邻居争沤麻池相殴击及贵召阳与饮酣谑引阳臂笑曰孤往日厌卿老拳卿亦饱孤毒手】　下血成江【春秋考异曰龙门下血如江时人謡曰五侯之鬬血成江】　盬脑伏地【左传曰晋侯梦与楚子搏楚子伏已而盬其脑】　妻呼即还【春秋专诸与人鬬怒有万人气妻一呼即还子胥问之对曰屈于一人之下】　人笑而止【刘伶醉与人相忤其人攘臂奋拳伶曰鸡肋不足以胜尊拳其人笑而止】两虎私鬬【寇恂贾复两虎安得私鬬】　两虎相鬬【势不俱生谓蔺相如亷颇也】宋万批仇【宋万遇仇牧批而杀之】　髙凤劝鬬【髙凤敎授于西唐山中邻里有争财持兵而鬬凤往解之争者投刃而谢】　敎令者罪【刑法志殴人敎令者与同罪即令人殴其父母不可与行者同】　救鬬者伤【淮南子】　小人之性【衅于勇啬于祸】　彊暴之男　蚌鹬相持　兔犬俱毙　争为事末　鬭乃祸心　不忍小忿　终乱大谋　彊者弱　怒有战鬭
　　伤
　　原折齿【齐景公为孺子牛而折其齿】　败面【晋谢万字万石尝与蔡系争言系推万落牀冠帽倾脱万徐起谓系曰卿几败我面神意自若】　击齿【公羊曰宋万击仇牧齿着门阖】　折臂【晋羊祜字叔子折臂为三公】　抵罪【汉书伤人及盗抵罪】　去职【晋祖士约少典举妻无男而妬不敢违忤夜寝于外为人所伤约求去职诏不听司直刘隗劾之宜贬黜诏又不许】　不敢伤【孝经身体发肤受之父母不敢毁伤】　不重伤【左传君子不重伤】　折右肱【易折其右肱】　伤厥足【尚书厥足用伤】　折脇拉齿【范睢】　断鼻伤唇【汉博士申咸毁薛宣宣子况赂客杨明疻破咸于宫门外断鼻伤唇使不得为近侍中丞奏况及明皆大不敬弃市廷尉直议咸遇人以不义而疻者与疻人罪同况竟减死疻音侈以杖殴击肿起青黒而无疮瘢曰疻】死伤横道【邴吉字少卿为丞相尝出逢清道羣鬭死伤横道吉不问吏问之吉曰人相杀长安京兆尹所职宰相不亲小事人服其知大体也】　死伤积野【李陵书】　头璧俱碎【蔺相如】　冠帽倾脱　胥怨　相伤　肆其一怒　合则两伤　虽未及死　且莫能伤　既奋李阳之拳　乃折羊公之臂　凡过而杀伤者以民成之【周礼】
　　药人
　　原祭地【左传申生献胙公祭地地坟与犬犬毙】　毒泾【左传晋侯帅诸侯伐秦秦人毒泾上流师人多死】　寘堇【国语骊姬寘堇于注堇乌头也】　饮鸩【左传成季以公命命僖叔使鍼季鸩之曰饮此则有后于鲁国】　噬腊遇毒【易】　害人聚毒　害物之心　毒人之罪　包藏祸心　合聚毒药
　　诬人
　　原游辞【易曰诬善之人其辞游】　僞辩【行僻而坚言僞而辩】　心劳【尚书曰作僞心劳日拙】　情僞　厚诬【左传郑贾人曰吾小人不可厚诬君子】　矫诬【反坐】尔诈　予欺　饰虚　行诈　诈谋　奸计　如簧之舌【诗曰巧言如簧】　铄金之口【众口铄金】　不当受殃【月令枉挠不当反受其殃】非诬勿坐【汉宣帝诏年八十以上非诬告杀伤人皆勿坐】　辞为慿虚　罪
　　宜阅实　増女诬母【汉宣帝时陈留一老人年八十余家富无子只一女适人其妻卒翁复娶一妻生一子翁死其妻育数年前妻女欲夺其财物诬后母所生非我父子郡县不能断闻于台省时邴吉为廷尉乃曰吾闻老人之子不耐寒日中无影时八月中命取郡中同歳小儿均服单衣唯老人之子畏寒变色又令与诸儿同立日中唯老人之子无影遂夺其财物归后母之男前女服诬母之罪】　盗诬人【宋钱惟济知绛州民有条桑者盗强夺之不能得乃自斫其右臂诬以杀人官司莫能辨惟济引问面给以食而盗以左手举匕箸因语之曰他人行刃则上重下轻今下重上轻正汝自用左手伤右臂也诬者乃服】原兴无妄之辞　明巧诉之咎
　　杀人
　　原汉法【杀人者死】　贾制【后汉贾彪为新息令土人贫困多不养子严为刑制与杀人同罪城南有盗劫害人城北有妇人杀子彪出按验掾吏欲引南彪怒曰贼寇害人此常理母子相残背天违道遂北行按验】　人患【礼记争夺相杀谓之人患】　尸僵【文选曰睚眦虿介尸僵路隅言游侠之徒杀人】　莫大之罪【周礼】　无赦之刑【死刑】　杯酒相雠【古诗失意杯酒间白刃起相讐】　不忌为贼【左传杀人不忌为贼】　狂易得减【汉陈忠字伯始上言狂易杀人得减重论事遂施行也】　椎埋为奸【汉王温舒少时椎埋为奸注椎杀人而埋之】刘普不责【魏志刘晔字子阳父普母疾困临终年七歳兄涣年九歳母戒以普侍人有謟害】
　　【之性必乱汝家汝能除之则吾无恨晔年十三谓涣曰亡母之言可行矣即入室杀侍人出拜母墓普怒晔还拜谢曰亡母顾命之言敢受擅行之罪普异之不责也】　増以俎壶投【左传卢蒲癸自后刺子之王何以戈击之解其左肩犹援庙桷动于甍以俎壶投杀人而死】　严挺之子【唐书严武母裴氏不为父挺之所容独厚其妾英武始八歳以铁槌就英寝碎其首左右惊白曰郎戯杀英武曰安有大臣厚妾而薄妻者儿故杀之非戏也父奇之曰眞严挺之子也】　原秦舞阳十三杀人
　　告人罪【匿名并入】
　　原请名【魏典农刘龟窃于禁内射免其曹张京投书言之帝匿京名送龟付狱髙柔字文惠为廷尉请告者名帝怒曰吾岂妄龟耶柔曰廷尉天下之平不敢毁法帝乃下京名各当其罪】　请本【魏时有投书诽谤太祖欲得其主国渊字子尼请其本其书多引二京赋渊乃募读二京赋者果得罪人】　投匿名书【汉赵广汉为颍川太守恶相朋党乃许相讦或匿名相告罪者置缿筩令投书于其中缿筩乃瓦器也】　有敢告字【汉王嘉上疏故事尚书希下章为烦百姓徴验章文必有敢告字乃下】増断匿名告人【宋王安礼神宗时知开封府时逻者连得匿名书告人不轨所涉百余家】
　　【帝付安礼曰亟治之安礼验最后一书又加三人有姓薛者安礼喜曰吾得之矣呼问薛曰岂有素不快于若者耶曰有持笔求售者拒之怏怏去其意似见衔即命捕讯果其所为也即枭首于市】
　　从坐
　　原夏誓【夏书甘誓曰予则孥戮汝】　汉律【晁错曰罪人不孥文帝除孥律】　沦胥【诗曰沦胥以铺】　连坐【汉王温舒为河内连坐千余家】　巢毁【汉孔融被诛二子年八歳端坐不起人问之二子曰安有巢毁而不破卵者果并见杀】　荀氏女【魏荀芝为颍川太守刘子元妻坐死何曾使陈咸上议云一人之身内外受辜请在室之女从父母之诛既醮之妇从夫家之罚从之】王淩妹【魏郭淮字伯济妻王淩妹也淩诛妹当从罪见羌夷胡渠帅数千人叩头请淮表留妻淮不从妻上道五子泣血请淮淮不忍乃令追以书白司马宣王云云宣王宥之】　应侯席藁【史记应侯范睢任郑安平为将降赵应侯席槀请罪秦法任人所任不善以其罪罪之秦昭王恐伤应侯意乃下令有敢言郑安平事以其罪罪之】　义合不坐【汉淳于长封定陵侯坐大逆小妻及姑等六人事未发时已出或改嫁翟方进何武以犯时为论廷尉孔光曰夫妇义合云云诏从光议】　刘廙复位【魏太祖时刘廙弟与魏诩谋反当连坐陈羣字长文为言之太祖曰廙名臣也吾亦欲赦之乃使复位】兄弟不及【蜀志麋竺为安汉将军弟芳为南郡与关羽携贰叛归孙权羽兵败被杀竺请罪先主慰谕以兄弟不相及崇待如故也】　子妻应坐【魏母邱俭诛子妻荀氏应坐诏听离婚详刑法总载】増为三互法【汉灵帝以州郡相党为三互法】　原申商相坐法【刑法志韩】
　　【任申子秦用商鞅着相坐之法参夷之刑】　赵张连坐法【汉张汤赵禹条定法令作放纵所监临部连坐之法注云部内有罪并连坐也】
　　相代罪
　　原许代【后汉陈忠字伯始为尚书奏母子兄弟相代死听赦所代者皆施行】　请代【汉安帝时尹次史玉杀人次凡初玉母军请代命因缢而死尚书陈忠议活次玉应劭驳囘议曰召忽死子纠孔子曰如经于沟渎晁父非错刻峻遂自殒其命班固曰不如赵母指括全宗今杀无罪之初军活当死之次玉此谓求生非谓代死也详议谳一】　増一门争死【汉孔融匿张俭事发与母兄三人一门争死诏坐兄褒罪详议谳二】
　　猜认
  </div>
  <div class="pagination">
   <a href="御定渊鉴类函_page112.html">
    上一页
   </a>
   <span>
    ...
   </span>
   <a href="御定渊鉴类函_page108.html">
    108
   </a>
   <a href="御定渊鉴类函_page109.html">
    109
   </a>
   <a href="御定渊鉴类函_page110.html">
    110
   </a>
   <a href="御定渊鉴类函_page111.html">
    111
   </a>
   <a href="御定渊鉴类函_page112.html">
    112
   </a>
   <span class="current-page">
    113
   </span>
   <a href="御定渊鉴类函_page114.html">
    114
   </a>
   <a href="御定渊鉴类函_page115.html">
    115
   </a>
   <a href="御定渊鉴类函_page116.html">
    116
   </a>
   <a href="御定渊鉴类函_page117.html">
    117
   </a>
   <a href="御定渊鉴类函_page118.html">
    118
   </a>
   <span>
    ...
   </span>
   <a href="御定渊鉴类函_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
