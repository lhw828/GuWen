<!DOCTYPE html>
<html>
<head>
    <meta charset="UTF-8">
    <title>清稗类钞 - 第 212 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 212 页/共 432 页</h1>
    <div class="content">　　皇后车舆

　　干隆己巳，钦定皇后仪驾。凤舆，木质，髹以明黄。穹盖二重，上为八角，各饰金凤。下方四隅，饰亦如之。冠金圆顶，镂云文，衔以杂宝。明黄缎垂幨，上下皆销金龙凤。四柱皆绘金凤。棂四启，青紃网之，前为双扉，启扉则举棂悬之，内髹浅红。中置朱座，倚髹明黄，绘金凤。坐具明黄缎，绣彩凤。前加抚式，亦髹明黄，绘金凤。直辕二，大横杆二，中为鐡（金叜）金，双凤相向。小横杆四，肩杆八，皆髹明黄，横钻以铜，纵加铜（金叜）金凤首尾，舁以十六人，亲蚕御之。凤车，木质，髹以明黄。穹盖二重，上绘八宝，八角各饰金凤，下绘云文，四隅饰亦如之。冠金圆顶，镂云文，衔以杂宝。明黄缎垂幨，盖明黄络，四隅系明黄绒紃，属于轸。四柱左右及后，皆绘金凤。中各启棂，青紃网之。门上镂金凤相向。明黄缎帏，黄里。坐具明黄缎，绣彩凤。轮各十有八幅，辕二，两端钻以鐡（金叜）金，驾马一。仪舆，木质，髹以明黄。上为穹盖，冠银圆顶，涂金檐。四隅系黄绒紃，属于直辕。明黄缎垂幨，明黄缎门帏，红里。中置朱座，椅髹明黄，绘金凤。坐具明黄缎，绣彩凤。直辕二，横杆二，中为鐡（金叜）金双凤相向。肩杆四，两端钻以铜（金叜）金。舁以八人。仪车，木质。髹以明黄，穹盖上圆下方。冠银圆顶，涂金，檐四隅系明黄绒紃，属于轸。明黄缎垂幨。四柱不加绘饰，里髹浅红，明黄缎帏，黄里。坐具明黄缎，绣彩凤。轮各十有八幅，辕二，钻以鐡（金叜）金，驾马一。

　　贵妃妃嫔车舆

　　贵妃，妃嫔车舆之制，乃干隆己巳高宗所钦定。贵妃翟舆，木质，髹以金黄，盖幨坐具皆金黄缎，绘饰彩绣，皆金翟。横杆，中为鐡（金叜）银翟相向，翟首（金叜）金。凡杆皆纵加金翟首尾。肩杆四，舁以八人。余俱知皇贵妃翟舆之制。仪舆，木质，髹金黄。幨帏坐具皆金黄缎，绘饰彩绣，皆长翟。横杆中为鐡（金叜）银双翟相向，翟首（金叜）金。余俱知皇贵妃仪舆之制。仪车，木质，髹金黄。幨帏坐具皆金黄缎，绣彩翟，余俱知皇贵妃仪车之制。

　　妃，翟舆，木质，髹以金黄。冠铜圆顶，涂金。盖幨坐具皆金黄缎，绘饰彩绣，皆金翟。直杆加铜髹金翟首尾。肩杆镂翟首尾，髹以金。舁以八人，余俱如贵妃翟舆之制。仪舆，木质，髹以金黄。冠铜圆顶，涂金。肩杆二，舁以四人，余俱如贵妃仪舆之制。仪车，木质，髹以金黄。冠铜圆顶，涂金，余俱如贵妃仪车之制。

　　嫔，翟舆，仪舆、仪车均同妃。

　　皇贵妃车舆

　　干隆己巳，钦定皇贵妃车舆之制。翟舆，木质，髹明黄，缎绘饰彩绣，皆金翟。横杆中为鐡（金叜）银双翟相向，翟首（金叜）金。凡杆皆纵加铜（金叜）金翟首尾。肩杆四，舁以八人。余俱知皇后凤舆之制。翟车，木质，髹明黄。盖饰金翟，左右及后绘金翟，门上镂金翟相向。坐具绣彩翟。辕钻以铁金？叜银。余俱如皇后凤车之制。仪舆，木质，髹以明黄，椅绘金翟。坐具绣彩翟。横杆中为铁金？叜银双翟相向，翟首金？叜金。余俱如皇后仪舆之制。仪车，坐具绣彩翟，余俱如皇后仪车之制。

　　站口儿车

　　京师长街通衢，骡车林列，以待过客之赁坐者，曰站口儿车，盖在胡同之口也。一曰海车，言其跑海也。海，喻其广漠无边，不能有定所也。

　　跑快车

　　都人游南顶者，有跑快车之风，大抵在前门外天桥一带，其地空旷，车行至此，必长驱鬬捷，然往往有败辕脱辐之虞。

　　敞车

　　敞车者，无掩蔽，露行于城市郊野者也。其赁资，计当十钱五枚，可行五里，一车可容十余人。

　　黑车

　　京师有某某数处，为黑车停驻待客之所。黑车者，夜行无灯，密遮车窗，使乘客不知所经之途径，故谓之黑。某处有茶肆，欲乘此车者，往饮茶，并预习其一定之隐语，与茶博士言之。茶博士即以隐语为之招一车至，不议车价，来客亦不必与车夫交一言，径上车，车夫即为之送至一宅，推客下车。车夫又以隐语告宅中之人，匆匆竟去。即有婢女持灯，引客入一所，如巨家之绣闼者，凡所身历，无殊刘阮之入天台也。凌晨，车夫呼门，复匆匆送之原处，亦不索车值也。

　　楚北郎中章某，美丰仪，宦京师，尝为友招饮于酒楼。宵分剧醉，家中车不至，踯躅独行，过一委巷，有车辚辚然来。章以为家所遣也，招之，跨而上车行，纵横曲折，莫辨东西。久之，至朱门之侧，石级十重，危墙数丈。章甫下，御者遽以物幕其首，曳以行。章大骇，然不能支持，觉前后左右凡有数人，或推或挽，踰门阂甚多。俄至一所，众为解其幕，视左右，则美婢二三人，明眸巧睐，吹气如兰。视其处，则画堂明烛，珠帘半掩，地上五文鸳锦，着履皆柔。堂中兽炉一，香气徐熏，弥满一室。章仓皇无措，亟询婢，婢笑曰：「既甘心来此，何问为！」俄而屏后一丽人姗姗来，既至前，见章曰：「噫，此非某郎也？」顾长婢曰：「汝亦不审耶？」婢曰：「此皆某误事，今乃如此！」章木立不敢动，见长婢向丽人耳语久之。丽人面微赧，入屏风后，数婢推章入他室。章此时渐已了解，顾心尚微怯，即听婢所为。婢为易衣膏沐，历一时许，始葳事。时丽人已低鬟微笑，立堂前。婢持酒肴来，令章就丽人同坐。章不能多食，婢执壶力劝，章勉饮数杯，丽人亦微有酒意。婢撤肴馔送归寝，衾褥华洁。章中夜醒，酒渴思茶，视丽人睡已熟，床前一几，上有水果数枚，伸臂探取之。时灯已欲烬，手误触一物，坚且方，疑为印章，即纳枕畔，更攫果。食方半，闻叩门声，丽人惊醒，促章同起披衣，即潜纳印章于囊中，欲以为征。比出门，婢仍幂之如前。登车至家，天未明也。出印视之，象牙小方形，上刻某某启事，章大骇汗。盖某某者，满某部侍郎，章即其部之郎中也。越数年，某某没，始敢以告人。

　　姚仪覆徐干学车

　　姚制府启圣尝佐康亲王平闽，欲灭郑成功以绝民望。然与纳兰太傅明珠不睦，明嗾徐元文劾之。徐故为顾亭林甥，阴庇明裔，亦嗛其所为，遂周内其罪，露章弹劾。幸圣祖察知，不究其事。公子仪心衔之，侦知其兄干学自某省学政归，苞苴无算，伺于芦沟桥，俟其车数十乘至，仪固具兼人力，乃拽出车尾，尽掀于巨浪中，大言曰：「若辈所取赀财，皆不义，敢拉余鸣之官乎？」徐惧，强忍而已。日久，圣祖闻之，大笑曰：「姚仪此举，殊快人意。然有此勇力，不可使闲置。」遂改授武职，立功海上，洊至云南鹤丽镇总兵官，以善终。

　　拉车当差

　　平定寿阳里民无车，拉客车当差。华州则里民敛钱交官，官拉客车以当差。道光朝，富阳孙子丹刺史衔尝作诗咏之，诗曰：「拉车复拉车，舆夫气不舒。掀公于道货弃地，将军驱向县中去。有役狞然手执牌，谓是兰州饷使来。朝廷驿递岁支几百万，一鞘两夫驰以马。将军代夫事可行，如何劫夺行李赴邮程。山西寿阳平定州，陕西华州华阴县。两地相隔路五千，不图夺车暴政不相远。我昔曾权平定事，代庖两月事暂止。我今转饷皋兰来，夺车载鞘心徘徊。一言愿告有司良，厂夫工食费谁偿？治盗不能乃为盗，驿卒度支充宦囊。吁嗟乎！役卒度支充宦囊。」

　　某宗室御耍车

　　咸丰时，有某宗室者任诞自喜，或谓即肃顺，或谓乃其弟，或谓即端华。一日，值步军统领出巡，某御耍车，而以班中旦装蹻脚置车外，下车帘，伪饰妇女。及步军统领车行近，高呼其名曰：「我送你。」即将蹻脚直送入车中，步军统领亦无如之何。

　　刘梅轩御骡车

　　浮梁汪勉斋者，于光绪甲午应礼部试。一日，赁骡车至某处，车夫且策骠，且回顾，至中途，忽问勉斋曰：「老爷非姓汪乎？」曰：「然。」「非江西浮梁县人乎？」曰：「然，汝何以知之？」车夫又曰：「老爷非乙酉拔贡，以丙戌入都应朝考者乎？」勉斋答曰：「然，然。异哉，汝何以知之若此其悉？」车夫又曰：「然则小人曾尽地主之谊，设筵宴老爷一次也。」勉斋益愕然曰：「汝为谁？姓名职业可得闻乎？」车夫曰：「小人姓刘，字梅轩，琉璃厂清华斋瓷器店主人翁也。贵人善忘，不识我矣。虽然，我如此面目，即遇旧时同事，恐识者亦罕。」

　　勉斋至是始忆及丙戌廷试后，曾饮于清华斋，其主人实为刘梅轩也。然其店固无恙，疑车夫妄语，乃佯谢曰：「余实不能忆矣，请面我。」车夫反顾，勉斋审之信，惊曰：「果刘梅翁也。然则于何时改业，且奚为而改业？瓷器店尚在，今属谁？」刘乃叹曰：「是何必问，荡子之末路耳。」勉斋曰：「固也，盍详言之。」刘曰：「小人初设肆，生涯颇不恶，乃以饱暖思淫欲，日作冶游，置营业而不顾。曾几何时，渐就衰落，乃以店售于陈姓，因旧牌号已驰誉遐迩，故未更也。」勉斋曰：「君之车出自租赁，抑自有？」曰：「此我所自备。」勉斋曰：「置此资本，亦非微末，君既穷困，安得办？」刘曰：「我前者流连忘反时，固早知有今日，而先为之备，虽挥霍逾万，箧中犹储百金，不肯用。至是，则发金购骡及车，而之市载客焉。当余发轫之始，苦不识道路，往往误客事。后乃购街道图一幅，日夕展览，于驱车时亦携之，若指南针然。又尝驱空车往来各胡同以印证之，不数日，而九门内外，纵横曲直，信所之，无稍误，且知趋快捷方式矣。」勉斋曰：「一岁所获几何？」则曰：「约二百金，差足自给，不致饿死填沟壑而已。」勉斋闻之怅然。

　　包赶程之车

　　同治以前，行陆路来往京师者，有急事，则千里长途，驾骡车，戴星而行，数日可达，谓之包赶程。

　　（车磊）（车磊）车

　　黑龙江向无各项车辆，有达呼尔随意用柳条编造者。曰（车磊）（车磊）车，轮不甚圆，不求准直，轴径如椽，而载重致远，不资毂輠，且以山路崎岖，时防损折，动以斧凿随之。曳车者为牛。一人尝御三五辆，载粮谷柴草类。然富人乘车，亦用毡毳为盖，以蔽风雪。间亦有用桦皮，或如棺木者，别号桦皮车，东西布特哈多有之。

　　车围

　　嘉峪关外之西为伊犁、哈密，和阗，再西曰南八城。欲至其再西，必经瀚海，行旅必联合大车四辆，路宿则以之作围。翌晨起视，则四车中央之隙地，沙厚数尺，四围如壁，而中则积沙也。苟不如是，则入夜风烈，车必倾倒，人多埋于沙中，窒息而死。瀚海无路，车行需指南针。世传行必中道，否则掉入沙中者，误也。

　　台车

　　新疆有台车，「谚语谓驿站曰台。」创始于左文襄西征时，修筑马路，以运辎重，每台各备车数辆。其车如马车式，曳以二马，另备马若干匹，以待更易。新疆底定，遂为常法。行旅至，乘车以赴彼台，至彼台，又易车马以达他台，马不过劳，客不淹滞，其法自较驿传为善也。

　　柴车

　　柴车，出蒙古，取材于山，不加雕刻，略具轮辕，以牛驾之。行则鸦轧有声，如小舟之欸乃然。

　　驾竿车

　　驾竿车，蒙古察哈尔之布尔哈苏有之。车前横木长丈余，以绳贯于辕，辕外二马，木端置于鞍。二人跨马疾驰，一小时可行六十里。长轴安于车尾，绝无倾覆颠簸之苦。

　　上海之车

　　上海之有车，始于同治初，初惟江北人所推之羊角车而已。继乃有腕车，行旅便之。然士绅商贾之小有财者，每一出入，仍必肩舆。已而马车渐兴，肩舆渐废，五陵少年，硕腹巨贾，每出必锦鞯玉勒，驰骋康庄以为快。又有驾车往来于法租界之十六铺及三茅阁桥者，载人货以行，其制较陋，称野鸡马车。光绪戊申以还，公共租界及法租界皆行驶电车。旋又有黄包车出焉，其车之形式类腕车，惟稍低，且为橡皮轮。其后又有摩托车，则藉汽力以驶行，而以一人为之司机，捷于飞鸟，有公司专赁之，每租一小时，须银币四五圆。脚踏车，则必习其行驶之术，始可乘之。塌车以板为之，惟以载货。

　　电车为大众所附乘。摩托车有常年自蓄者，有临时租赁者。马车、腕车亦如之。羊角车，则除载物外，惟为细民所僦乘，非乡居，鲜自蓄者。电车以取值廉，乘之者不仅屠沽佣保，虽达官贵人，富商大贾，亦群趋之，漏网之外溢不计也。然若辈亦时乘摩托车与马车，以自示其豪。

　　金奇中侨沪十余年矣，时电车犹未通也，每出，惟乘人力车，尝语海盐朱赤萌明经元善曰：「腕车，贫民所恃以为生者也。既无工厂之建设，不能容纳若曹，自必有使其足以餬口者而后可，否则流为盗贼，吾辈不足论，而达官贵人、富商大贾亦将首受其祸，不得自保。其好乘电车也，为一己一时之撙节计则得矣，然亦何不为贫民计，不自为久远计乎？且又何解于乘摩托车、马车之糜费也？」赤萌乃曰：「以吾所见，世之达官贵人、富商大贾亦多矣。求其能稍知经济学者，千百中殆无一二焉。其用财也，无不略于大而详于小，有时掷之如泥沙，有时较之甚锱铢，俗所谓大拚小算者是也。若辈之乘摩托车、马车而又乘电车者，亦即大拚小算耳。其究也，虽以贪吝之所得，积至千万，亦惟倾覆于其子孙之手而已，且更有及身见之者，不亦可为长太息耶！」

　　上海公共租界街市之繁盛，以南京路之江西路转角处为最，自晨七时至晚七时，各车往来，不绝于道，约计其次数，则电车四百五十次，摩托车九百次，马车一千次，腕车一万八千次，羊角车一千次，有过之无不及也。

　　上海车夫之横狡

　　上海之车夫，以电车、摩托车、马车之御者为最桀惊不驯，横行于道。为其所撞者，辄被蹂躏，间与抗论，则即恃其为巡捕所庇之人，而殴詈随之矣。其可怜者，惟羊角车夫而已。然亦有可憎者。盖常于外埠各小汽船抵沪之时，手持工部局所给之照会，招揽生意，而客每苦行李之多，必须多车始装，惟因监视者少，及至逆旅，往往有缺少一二车者。其故在雇车时，车夫必将其照会尽交之于监视者之手，而监视者遂以为照会在手，可不畏其逃逸，即逃，亦已知其号数，可至捕房查缉也。以是监视疏忽而失事者，比比皆是。不知羊角车非腕车可比，腕车之照会，须详开车主姓名、住址及殷实商铺担保，方可领照，而羊角车则不然，故虽照会在手，不啻得一废物也。

　　电车

　　电车，以电力驶行之车也。特设发电所，用蒸气力转动发电机以生电流，由架空电线及车顶铁杆传达车底之电动机。电动机之轴，由齿轮与电车轴相衔接，故电动机旋转，电车亦动。车之前后端有半圆筒状之物，司机人转其把手，调节电力，可使车随宜以缓急进退。因供给电力之不同，分为三种。

　　一为单线架空式，用电柱架电线一条，地上铺铁轨，电流入车，车分为二，一燃电灯，一通发动机，复相合为一，循铁轨以还至发电所。二为复线架空式，上架二线，不设铁轨，电流由甲线而来，作用既终，由乙线还至发电所。亦有将电线埋于地下者，欧美大都会多用之。三为蓄电池式，不用发电所，藉车中所备蓄电池之电流以行车，与通常之摩托车同，光、宣间，天津、上海均有之。

　　上海电车，乃西人所经营，华人虽亦投资，而实权皆为彼所握。车位分两等，曰头等，曰三等。初开时，华人虑或触电，类多望而却步，头等座中则更绝无仅有。于是西人假优待妇女之名，以为招徕，于周行某处至某处之路，所号称圆路者，许妇女出三等车资而坐头等。殆亦揣摩华人心理，意谓车有妇女，则寻芳猎艳之男子自必相率偕来。自是不及一年，其营业果日益发达，而幽期密约之事，亦出之于车中矣。

　　徐新华尝曰：「沪上通行电车，始于光绪戊申，此为缩短里程宝贵光阴而设，繁盛之都会，诚不可少。且上海租界日辟，户口日增，欧人创之，宜哉！然吾国人之能知宝贵光阴者，百不一觏，乘客之众，亦惟利其赁价低廉耳。同学某嗜读，手不释卷，然出行，辄乘腕车，若不知电车之可节日力者。余尝请其故，某笑曰：「余不得已而侨居租界，日用所需，舶来品多矣，奚有于电车！然吾伏案终日，乘此腕车，徜徉片时，于光阴亦不为耗。况租界电车，率为外人资本，非衣食住各物之尚有国产也。且吾之乘坐腕车，亦尚有深意存于其间。吾固不知社会主义者，然当此时代，工艺不兴，游民日多，无所托足，尽人而乘电车，则车夫失业，皆将流为盗贼。吾乘腕车，亦均贫富之一端耳。乘电车者，亦未必皆有职业，皆好求学，于惜阴二字，又何言焉。」」新华，珂之女也。

</div>
    <div class="pagination">
<a href="清稗类钞_page211.html">上一页</a><span>...</span><a href="清稗类钞_page207.html">207</a><a href="清稗类钞_page208.html">208</a><a href="清稗类钞_page209.html">209</a><a href="清稗类钞_page210.html">210</a><a href="清稗类钞_page211.html">211</a><span class="current-page">212</span><a href="清稗类钞_page213.html">213</a><a href="清稗类钞_page214.html">214</a><a href="清稗类钞_page215.html">215</a><a href="清稗类钞_page216.html">216</a><a href="清稗类钞_page217.html">217</a><span>...</span><a href="清稗类钞_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
