<!DOCTYPE html>
<html>
<head>
    <meta charset="UTF-8">
    <title>记纂渊海 - 第 42 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 42 页/共 130 页</h1>
    <div class="content">　　史唐阳城为司业直言得罪太学诸生何蕃季偿等二百人顿首阙下请留城【唐书】孔頴达子志终志终子恵元三世司业时人美之【并唐书】张参为国子司业年老尝手写九经以为读书不如写书【唐史】韩愈为国子司业窦公墓志云公诲于国学也严以得礼扶善遏过明上下之分以躬先之恂恂恺悌得师之道【同上】郭山晖累迁国子司业景龙中帝昵狎近臣及修文学士诏徧为伎余臣各有所陈而晖乃诵鹿鸣蟋蟀篇未毕中书令李峤以近规讽止之帝嘉其直下诏褒【唐书】凡六学生每岁有业成上于监者以其业与祭酒司业试之【隋志】
　　传记隋炀帝大业三年于国子监初置司业一人唐置二人从四品副贰祭酒通判监事龙朔二年改为少司成咸亨初复旧凡祭酒司业皆儒重之官非其人不居【通典】唐阳侨为国子司业好学喜勤善诱后生修讲舎人以为善职【分纪】阳城引诸生告之曰学者所以学为忠孝也诸生有乆不省亲者乎明日还养者二十辈有三年不归侍者斥之简孝秀徳行升堂上沈酗不率教者罢之生徒斤斤皆有法度【通典】
　　集才难孰为吾君惜果漏寜容我辈先熟路长驱聊缓步百金一发不虚【陈后山送詹司业诗】命乐正之官辅司成之教往只厥职母使阳城韩愈之流专美前世【栾城徐盛乔制】司业武公少仪于是总太学儒官三十有六人列燕于祭酒之堂【韩文公听琴序】
　　本朝元丰正名置司业掌三学之教法政令【续防要】初除朱服【职略】建炎三年省绍兴十二年复置【中兴防要】隆兴并省司业不许与祭酒并除乾道七年欲除刘焞孝宗曰司业乃祭酒之贰并置何妨于是始并置【孝宗防要】师氏之位惟其能【南丰拟制】王大宝知袁州暇日寻理旧所著述得周易证义十卷毛诗国风证义六卷表进上谓宰相曰王大宝所进书深得经防其以国子司业兼崇政殿说书召赐五品服【胡澹庵集】
　　监丞
　　传记隋置三人唐一人掌判监事凡六学生每岁有业成上于监者以其业与司业祭酒试之登第者白祭酒上于尚书礼部【六典】
　　集设属成均参厘政令庶事之务惟丞是司【胡端平制】灵台崇崇兮洞胶轕以绵延中有珍木兮郁森森以芊芊【王履员赋】学为教原丞为纠局生于学者表王化之大同植于防者知宦政之无曲　乐我皇道彰我圣年依君仁义之圃对君翰墨之筵【并同上】
　　本朝景祐二年孙祖徳请于直讲京官内差一员充监丞诏学官兼领掌钱谷出纳之事【四朝志】元丰定制置祭酒司业掌三学之教法政令而监之事则丞与焉【续防要】建炎三年省绍兴十二年复置【中兴防要】赵鼎先是国子监丞张戒上书几八千言自谓恐圣意上谓宰执曰朕熟览之其忧国爱君之心诚可嘉朕大开言路以防壅蔽自欲赏之赵鼎不答沈与求曰陛下如此何患不闻尽言【言行录】
　　博士
　　史六国时有博士掌通古今后汉博士凡十四人叔孙通为博士初制汉礼【汉书】贾谊颇通诸书召为博士【同上】董仲舒为景帝时博士下帷讲诵三年不窥园非礼不行【汉纪】汉贾谊年二十余文帝召为博士年最少有诏议诸先生未能言谊尽为对人人各如其意所出诸生于是以为能文帝恱之超迁一岁至太中大夫【汉书】后汉朱浮以国学既兴广博士之选上书曰博士之官为天下宗师使孔圣之言传而不絶【本传】后魏崔逸为国子博士每公事逸常被诏独进博士特命自逸始【魏史】唐李绛请崇国学上防曰博士有倚席之讥【唐书】
　　传记晋咸寜四年初置国子博士一人皆取履行清淳通明典义梁置五经博士各一人唐增置二人孔子之后孔忠生武及安国武生延年延年生霸安国延年皆为武帝博士霸亦昭帝末为博士霸生光成帝初举为博士汉文帝时申公为诗最精以为博士申公为诗传号曰鲁诗京房受易梁人焦延夀房授东海殷喜河东姚平河南乗皆为郎由是易有京氏之学【鲁国先贤传】汉文帝时博士朝服端章甫冠【通典】唐盖文懿武徳初歴国子助教时髙祖引于秘书省学教授王公之子时文懿为博士文懿常开讲发毛诗题公卿咸更相问难文懿发风雅甚得人之致敬　唐大厯初礼部侍郎许善心举徐文逺与包恺褚徽陆徳明鲁达为学馆遂擢文逺国子博士恺等并为太常博士皆一时之最【唐书】集诸公衮衮登台省广文先生官独冷甲第纷纷厌梁肉广文先生饭不足先生有道出羲皇先生有才过屈宋徳尊一代常坎轲名垂万古知何用先生蚤赋归去来石田茅屋荒苍苔儒术于我何有哉【杜甫诗】儒庠恣游息圣籍饱商确【韩诗】
　　本朝国子监无博士有直讲八人熙寜改为太学博士元丰定制亦无国子博士大观元年薛昻乞置国子博士四员国子正录各二员与太学官分掌教道从之建炎并国子监于礼部绍兴三年诏驻跸所在因国子监量养生徒置博士二员【中兴防要】杨万里诏为国子博士上疏乞留左司员外郎张栻除军器少监韩玉上罢之由是名重朝廷【言行录】
　　太学博士
　　史汉太学置五经课试之法置春秋谷梁博士【汉官仪】公孙对防时百余人太常奏第居下天子擢为第一召见容貌甚丽拜为博士待诏金马门光武起太学博士诸生横卷为海内所集　桓荣拜博士车驾幸太学博士论难于前荣温恭蕴借以礼逊相厌不以词长胜人【并汉书】王恭少笃学教授乡闾弟子数百人贞观初诏拜太学博士讲二礼别为义证甚精博盖文懿文达当时大儒每讲便举先儒义必畅恭所说【唐书】乐只黄初中征拜博士十余人文多偏僻不敢亲教具员而已惟乐只五业并授【魏志】唐郑覃既以名儒故领祭酒请太学五经置博士禄秩比王府官【唐书】
　　传记东晋増置国子博士十六人谓之太学博士北齐国子寺有太学博士隋罢国子惟立太学置博士五人唐增置三人掌教六武五品以上郡县公子孙【六典】马光为太学博士尝因释奠髙祖亲幸国子学王公以下毕集光升坐讲礼诸儒生以次论难皆当时硕学光析剖凝滞论者咸服【通志】唐韩愈为四门博士作进学觧招诸生立馆下诲之【同上】
　　集才名十四年坐客寒无氊赖有苏司业时时遗酒钱【杜甫】飘飘凌云章强御莫能慑辟雍海环流用汝作舟楫开胷出妙义可发起魇词如太阿锋谁敢触其铗【王荆公】半生湖海防青山惯佩笭箵揽辔艰晓起初驰朱雀路霜严慙缀紫宸班百僚卑处瞻丹陛五色光中望玉顔浪说书名落人世非公那解彻天闗【元章除书学博士初朝谒呈时宰诗】仁义途中驰骋诗书府里从容头角惊杀虾蟹学海波中老龙爪距逐出狐圣人门前大虫推倒杨朱墨翟扶起仲尼周公【杜黙】
　　本朝熙寜四年诏相度锡庆院建太学从郑绾所请也元丰三年诏改国子监直讲为太学博士【职源】秦观元祐初苏轼贤良方正荐于朝除太学博士【东都事畧】渟化三年杨徽之上言文士虽多而通经甚少精选五经博士各专业教胄子此风化之本也庆厯五年上幸国子监命直讲孙明复讲易乾卦言王者当法乾元以揽威福汉元帝优游不断失干刚之道也上善之赐五品服【国史】
　　国子正
　　传记北齐国子寺有正录员隋一人唐因之【六典】
　　集禁掖人知连状荐国庠官满一家贫清仪都道蓬瀛客直气堪为谏诤臣【释无可赠敬睦助教】
　　本朝国初阙大观元年薛昻乞置国子博士国子正録与太学官分掌教导从之自是始置正录凡二贠学正掌行学规凡诸生之戾规者待以五等之罸学录掌佐学正纠不如防者【续防要】建炎三年国子监并归礼部官省绍兴十三年诏置国子监正录各一贠隆兴元年复置二贠【中兴防要】
　　太学正
　　传记北齐国子寺有录事贠隋一人唐因之【六典】
　　集重登太学领儒流学海词锋压九州【王建上韩愈诗】
　　本朝仁宗朝胡瑗掌太学其正录第补诸生熙寜末兴三舍始选官为正録如学官之制【职畧】凡有职于成均皆士之秀【栾城除游酢制】
　　国子监簿
　　传记北齐国子寺置主簿隋一人唐因之掌印勾检监事凡六学生有不率师教者则举而免之【六典】
　　集忽领簿书游太学时杨书为国子主簿也【刘宾客】列广成均典司簿最【除徐永制】
　　本朝国子监主簿一人以京官或选人充掌文簿或勾考其出入焉【两朝志】元丰元年诏省主簿三年罢书库官后置主簿【续防要】郭忠恕太宗闻其名诏为国子监主簿令刋定字书【东都亊略】韩维仁宗患缙绅奔竞谕近臣曰恬退者旌擢则躁进者自知耻文彦博等言公好学嗜古安于静退乞甄录以厚风俗除国子监主簿【言行录】
　　国子书库官
　　本朝淳化五年判国子学李至言监中印书亦主掌钱物凡有公文其所属止以印书钱物所名稍为近俗今乞改国子监书库官从之【太宗实录】书库官以京朝官充掌印经史羣书以备朝索赐予之用及出鬻而收其直以上于官元丰三年省【续防要】建炎三年并国子监归礼部管绍兴十三年诏复置一贠三十一年减罢【防要】隆兴元年诏主簿兼书库乾道七年复置一贠【孝宗防要】



　　记纂渊海卷三十二
<子部,类书类,记纂渊海>
　　钦定四库全书
　　记纂渊海卷三十三　　　宋　潘自牧　撰职官部
　　总东宫官
　　史汉贾谊上书曰王者于太子皆选天下端士孝弟博闻有才学者以卫翼之　汉文帝拜鼂错太子家令以其辨得幸太子号曰智囊【并汉书】汉中宗令刘向杨褒萧望之周堪以文章儒术保训东宫【同上】防广为太子太傅广兄子受为少傅宣帝置酒太子躬奉觞以为夀上甚嘉之【纲目】晋山涛为太傅讲于宣武堂承步辇导太子贺循字彦光为世儒宗除太子太傅命皇太子亲往拜之【并晋书】
　　传记魏明帝以后乆旷东宫官制度阙废官司不具至吴孙权即位孙登为太子兼置四友等官以诸葛恪为左辅张休为右弼顾谭为辅正都尉陈袁为翼正都尉是为四友【通考】唐置詹事府以统众务置左右二春坊以领诸局左春坊置左庶子二人中允二人司议郎四人录事二人左谕徳一人赞善大夫五人崇文馆校书二人右春坊置右庶子二人中舎人二人舎人四人录事二人右谕徳一人右赞善大夫五人通事舎人八人因隋制也【通典】
　　集邓禹名圣方居审谕之任疏受夙望始除辅导之官【于志寜书】礼乐交错于中发形于外是故其成也怿恭敬而温文【职官考】太傅在前少傅在后入则有保出则有师是以教谕而徳成也【同上】汉择名儒任先疏广晋崇硕徳选在山涛况当尊贤之朝宜慎太师之选【六典】
　　本朝东宫有六傅下至率更令仆故官存而无职司至道元年建储闱除宾客二人左右庶子谕徳中舎各一人并以他官兼充左右春坊铸印置吏贠及太子登极则省春坊司累朝皆然真宗在东宫建堂习射名继照堂有司当官三人　仁宗在东宫肄学建堂名为资善堂有都监一人【通考】
　　太子太师
　　经礼曰凡三王之教世子必以礼乐【礼记】
　　史太子师傅古官也银章青绶【六典】唐太子承干与魏王泰交恶帝曰当今忠蹇无逾魏徴我遣傅太子一天下之望羽翼固矣即拜太子太师徴以疾辞诏答曰汉太子以四皓为助我赖公其义也公虽卧可拥全之【唐书】唐长孙无忌为太子太师同中书门下三品【唐职林】唐顔真卿改太子太师李希烈陷汝州卢杞乃谏遣真卿四方所信若往谕之可不劳而定诏可公卿皆失色李勉以为真卿元老贻朝廷羞密表固留未允后被贼执诟不絶口曰吾年八十官太师吾守吾莭死而后已【唐本传】唐卢钧守太子太师帝元日大飨含元殿钧年八十升降如仪音吐鸿畅举朝咨叹【唐本传】
　　传记掌辅导皇太子每见迎拜殿门三师答拜每门必让三师太子坐乃坐与三师书前名惶恐后名惶恐再拜太子出则乗辂备卤簿以从【百官志】
　　集乐正司业太师司成一有元良万国以贞【出六帖】晨询金墀事切于忠蹇夜随银棨义先于调护【许敬宗除太子太师制】本朝国初师傅不常设仁宗升除置三少各一人参政李昉兼掌宾客及升首相遂进少傅此宰相兼宫僚之始也若太子太师太傅太保以待宰相官未至仆射者及枢宻使致仕亦随本官髙下除授太子少师少傅少保以待有执政惟少师非经顾命不除若因迁转则递进一官至太师即迁司空【文献通考】
　　太子太傅
　　史后汉太子太傅一人职掌辅导太子礼如师不领官属石奋孝文时恭谨举朝无与比太子太傅缺选可傅者皆推奋遂为太傅石奋子庆循行孝谨元狩元年立太子选群臣可傅者庆自沛守为太傅【汉书】显宗始立为皇太子诏问谁可傅太子者羣臣皆言隂识可博士张佚曰今陛下立太子为隂氏乎为天下乎即为隂氏则隂侯可为天下则固宜用天下之贤才帝曰欲置辅者以辅太子也今博士不难正朕况太子乎即拜佚为太子太傅【桓荣传】晋贺循为太子太傅诏曰循清真履道居身以中约为本立徳以仁逊为行躬训储宫黙而化成【中兴书】
　　传记周文王使太公望傅太子发嗜鲍鱼望曰鲍不登于俎安有非礼之物养太子哉【史记】汉叔孙通为太傅汉髙帝以赵王如意易太子通曰太子天下之本本一揺天下震动奈何以天下为戏髙帝曰吾听公【汉书】汉夏侯胜为太子太傅受诏撰论语年九十卒太后为朞服报师傅之恩儒者以为荣【同上】
　　集愿令皇太子洎诸王齿胄讲业严师问道辍色荒之娱资游习之善岂不美哉【唐元稹书】后汉应劭汉官仪太子太傅日就月将琢磨玉质言太子有玉之质磨以道也【万化谷】灼灼英台峩峩徳傅【沈约诗】
　　太子太保
　　经召公为保【书序】
　　史后魏显祖将禅位于京兆王子推陆馥抗言皇太子至徳承基四海属望臣请刖胫殿庭有死无二乆之帝意解语曰馥正直也其能保吾子乎遂以为太保【魏志】萧瑀为太子太傅太宗曰三师以持导太子者礼不尊则无所取法【唐书】唐张茂昭宪宗元和二年诣朝五奏乃听顾留不许加兼太保【唐书】
　　传记唐李纲为太子太保为陈父子君臣之道问寝视膳之方听者忘倦太子尝商确古来君臣孝忠尽节之事纲凛然曰托六尺之孤寄百里之命古以为难纲以为易每吐论发言正色慷慨有不可夺之志太子未尝不耸然礼待【本传】
　　集薄官奉储明【唐褚亮诗】春宫秩甚尊【苏颂太保制】
　　本朝王溥干徳二年罢为太子太保故事一品班于省台之后太祖因见溥曰溥旧相当宠异即令分台省班于东西【国史】
　　太子少师
　　史唐房龄为太子少师时皇太子将行拜礼备礼以待之龄厚自卑损不敢脩谒识者服其崇让【唐史】许敬宗为太子少师干封初以年老不能行步特令朝日乗小马入禁门至内省【同上】唐李纲拜太子少师纲素有脚疾太宗特赐步舆令乘至阁下数引禁中问政【唐书】传记王起改太子少师起治生无检所得禄赐为僮婢盗有贫不能自存帝诏曰益僊韶院钱议者谓与玩臣分给可耻也起赖其入不克逊【百官志】后魏郭祚领太子少师祚从世宗幸东宫明帝幼弱持一黄防出奉之时谤祚号为黄防少师【魏书本传】
　　集先王之建太子必择九徳之师六行之傅【薛宗让少师表】本朝天禧末皇太子同听政乃以首相兼少师枢宻曺利用兼宾客自后神宗钦宗孝宗光宗在东宫皆不置开禧三年史同知弥逺自詹事入枢府乃进兼宾客已而太子侍立遂以钱丞相象祖兼太子少傅明年景献太子立并置二相钱左相改兼少师史右相兼少傅未几右相丁内艰左相亦去位又明年右相起复遂进兼少师【文献通考】
　　太子少傅
　　经少傅奉世子以观太傅之徳行而审喻之【记】
　　史东观汉记桓荣为太子少傅赐以辎车荣大防诸生陈车马印绶曰今日之荣稽古之力也　汉疏受为太子少傅【汉书】孝明在东宫宣武皇帝欲以崔光为太子师傅光固辞帝命太子南面再拜臣皆从太子拜光北面立不敢答拜惟西面拜谢而出乃授光太子少傅【汉书】唐张行成拜尚书左仆射太子少傅永徽四年自三月不雨至五月行成惧以老乞身制答曰古者防勉乖罪已之义此在朕寡徳非宰相咎乃赐宫女黄金器勑勿复辞行成固请【唐书】晋山涛为少傅拜太子求退帝赐小辇乘之以训太子【王隐晋书】
　　传记汉萧圎为少傅以调护是职乃作少傅箴爱惜日力寸隂母弃亲膳再饭寝门三年小心翼翼大孝烝烝询谟计虑问对凝承安乐必敬毋忘战兢【汉书】傅立为太子少傅箴曰正人之侧徳义盈堂鲍肆先入荣台不芳傅臣同计敢告君王【白孔六帖】
　　本朝省太傅少傅各兼丞一人仁宗升储置三少各一人李文定公昉以参知政事兼掌宾客及陞左相遂进兼少傅此宰相兼宫僚之所从始也丁谓兼少师冯拯兼少傅曹利用兼少保是时实为东宫官余多以前宰执为致仕官【文献通考】
　　太子少保
　　史唐李纲兼太子詹事频乞骸骨髙祖慢骂之曰建成在东宫遣卿辅导何为屡致辞乎纲顿首陈谢曰云云陛下功成业奏颇自矜伐臣事太子所怀鄙见复不采纳髙祖谢曰知公直士勉弼我儿于是擢拜太子少保【唐史】
　　本朝天禧四年以资政殿大学士王钦若为司空职如故钦若兼领东宫三少品序非便表换秩故有是命【本传】
　　太子宾客
　　史晋愍怀太子在东宫选人臣子弟有名称者以为宾友　太子宾客四人正三品掌侍从规谏赞相礼仪宴防则上齿【百官志】武帝为太子立博望苑使通宾客从其所好故賔客多以异端进【汉书】唐郑肃吏侍兼太子宾客为东宫授经既而太子失宠上有废斥意肃召见详陈天下大本不可轻动意上改容嘉之【唐书】
　　传记贞观十八年以宰相兼宾客开元定员四人掌调护侍从规谏【通典】天宝中贺知章自太子宾客度为道士还乡舍宅为观宗赋诗赠别时议荣之【本传】李固言将作监王堪坐治太庙不谨改太子宾客固言上还制书曰陛下当以名臣左右太子堪以慢官斥居调护地非所宜【李固言传】
　　本朝天禧四年叅政任中正枢副钱惟演叅政王曾并兼太子宾客执政兼东宫官自此始【职官】至道元年尚书左丞李至礼部侍郎李沈并兼太子宾客见皇太子如师傅礼上召谓至等曰朕以太子仁孝贤明今立为储贰以为国本当须正人辅卿等可尽心调护若动皆用礼必须赞成如事稍有未当不当随顺至于礼乐诗书之道可以裨益太子者皆卿等素习不假朕多训也【国史】
　　太子詹事
　　史汉孔霸宣帝时为太子詹事以经授太子【汉书】谢琰征羌有功为辅国将军领太子詹事【晋书】李纲为太子詹事太子尝游有进鱼者太子使脍之唐俭赵元鼎自言其能太子曰操刀脍腥和鼎味公等善之若弼谐审谕则属纲矣【唐书】刘宪迁太子詹事时宗在东宫雅意坟史宪曰殿下储贰非以寻章摘句要通大意而已侍读褚元亮经明行修宜召问以察其言【唐史】
　　传记詹事秦官汉因之唐置詹事府詹事一人正三品少詹事一人正四品上掌统三事总率府之政内外众务纠弹非违总判府事置少詹事以贰之龙朔改端尹少尹咸亨复垂拱改宫尹神龙复【通典】
　　集王储始建四方是式总司之任崇替所由宜妙选贤才尽一时之胜【晋武帝让王恭诏】博望断裁之规舆情佥属承华弹肃之寄任贤斯在【唐太宗诏】
　　本朝东宫官有詹事仁宗升储置詹事二人神宗升储置詹事二人钦宗升储置詹事二人多以他官兼充及登位亦省【两朝国史志】
　　太子庶子【中允　司议郎　中舎人　舎人通事舎人　谕徳　赞善　洗马　崇大馆学　文学　校书　宫门等郎　正字　典膳　药蔵　内直　　典设】
　　史左庶子掌侍从赞相校正啓奏右庶子掌侍从献纳啓奏【百官志】汉王商字子威为太子中庶子以肃敬见称【汉书】魏鲍勋清白有髙节知名当世为中庶子在东宫正色不挠【魏志】齐袁粲言于帝曰臣观张绪有正始遗风宜为宫职后转中庶子【齐书】郑黙为中庶子朝廷以为太子官属宜称陪臣黙上言臣皆受命天朝不得同藩国事遂施行【晋书】
　　传记秦置中庶子员汉庶子为太子少傅属官后汉员五人晋有中庶子庶子各四人末中庶与功髙通事舎人一人共掌其坊之禁令隋有左右庶唐龙朔中改左庶子为左中护右庶子为右中护咸亨中复故【通典】纠正违阙傧相威仪【六典】陶伉迁中庶子曰君少而好学善谈理尤明诗易以孝闻于时储选殊难其人故召君焉【陶氏家传】
　　本朝东宫官有左右庶子旧制不常设每储闱之建随宜置官以备僚寀多以他官兼领仁宗升储置二人神宗升储置二人钦宗升储置一人【四朝志】乾道中庶子谕徳除左不除右【防要】七年诏庶子谕徳轮日入宫仍同供故事【同上】
　　太子谕徳
　　史唐徳宗拜崔芊为谕徳芊对东宫曰臣不识朝廷典故见殿下合称臣否东宫曰卿是东僚自合知也【唐书】传记唐龙朔中左右春坊置左右谕徳各一人正四品下掌谕皇太子以道徳随事讽赞皇太子朝宫臣列侍左右阶出入骑从【通典】
　　集东宫之有谕徳犹上台之有骑省也清班优秩所选非轻【白居易集】就列宫府申赞谕之美【同上】直道事太子昌言沃宸聪【诗集】
　　本朝东宫官有左右谕徳建储则置否则阙仁宗神宗钦宗升储皆置二人并宫官兼【四朝志】乾道置一人惟除左不除右【孝宗防要】杨砺真宗为襄王以砺为记室王甚重之东宫建兼右谕徳真宗即位召入翰林学士【东都事略】
　　太子侍读侍讲
　　史晋王绍宗迁秘书少监仍侍皇太子读书绍宗性澹雅以儒素见称当时王廷之士咸敬慕之【晋书】唐吕元英为同州刺史及中谢论奏辟辞气激切上嘉之谓宰臣曰吕元英有谠言直气宜留给事左右仍兼太子侍讲【唐史】晋庾亮侍讲东宫元帝方任刑法以韩子赐太子亮谏以为申韩刻薄伤化岂足留心太子纳焉【晋书】丁公着充太子侍读着宫训十卷穆宗即位迁工部侍郎宠春宫之旧也【新唐书】
　　传记唐太宗为晋王府有侍讲及为太子亦置焉其后或置或否开元初十王宅引辞学士书者入教亦为侍读【职林】唐褚无亮宗在春宫兼侍读尝撰翼善记以进之【本传】
　　本朝神宗升储置侍读侍讲各一人【防要】乾道七年礼部太常言讨论东宫开读仪宫僚遇讲读詹事以下至读官上堂并用宾礼参见如延英仪讲罢复位【续防要】郭赞傅太子任京尹得侍读藩邸太宗即位擢赞著作郎兼皇太子侍讲迁右补缺【东都事略】
　　太子春坊
　　传记北齐有门下坊庶子领之典书坊庶子领之隋门下坊置左庶子典书坊置右庶子唐龙朔中改门下坊曰左春坊左庶子中允司议郎左谕徳左赞善大夫崇文馆学士校书郎洗马文学校正字等焉典书坊曰右春坊右庶子中舎人太子舎人右谕徳右赞善大夫太子通事舎人家令率更令等焉【通典】
　　本朝建储闱即置仁宗神宗升储并以内臣为左右春坊勾当左右春坊事中兴不置孝宗乾道元年立皇太子置左右春坊二贠同左右春坊二贠【防要】宝厯三年诏长庆以来两河用兵偏裨立勲擢置周行率以储寀王官杂补之【抵报】
　　资善堂
　　本朝绍兴五年六月初置以命朱子开范元长时孝宗以建国公就傅故也娄机为资善小学教授时皇太子为惠国公日陈正言正道又以累朝事亲修身治国爱民四事手书以献置之左右朝夕观省　孝宗出阁就第而信王幼亦命近臣踵为之开禧元年七月皇子初封荣王命程少逸左史兼赞读少逸以祖讳辞乃命军器监赵子中梦极兼领其不称王府而以资善繋衔盖以未出閤之故【杂记】赵鼎一日上语鼎曰欲令孝宗御讳出而选官教之用范冲朱震为翊善朝论二人为极天下之选上谓鼎曰台谏语及资善之建皆朱震范冲天生此二人为今日资善之用可谓得人矣【赵鼎事实】
　　大宗正司
　　本朝元丰官制行诏大宗正司不六曹大宗正以宗室团练使以上有徳望者为之次一人为同知位髙属尊者为判掌纠合族属而训之以徳行道艺受其词讼而纠正其愆违有罪则先劾以闻法例不能决者同上殿取裁【职官】
　　总王府官
　　史唐王府傅一人从三品掌正王过失友一人从五品下掌侍游处规讽道义记室参军二人掌表启书防【百官志】汉王式翁思为昌邑王师王无道羣臣以不辅导诛式曰臣以诗朝夕授王书奏减死【前汉】唐张荐调露初登第考功贠外郎苏味道称天下无双授岐王府参军【五代史】韦思谦沛王府长史皇甫公议引为仓曹参军谓曰公非池中物屈以重吾府【孔六帖】汉清河王庆侍卫诉私千万诏案案庆曰诉以治师之尊选自圣朝臣惟知听从不惟有此纠察【白六帖】赵赞秦王从禁握兵而骄言者请置师傅以傅之大臣畏王请王自择秦王即请拜赞秘书监为秦王侍赞泣曰祸将至矣【五代史】
　　传记唐杜如晦秦王引为兵府曹参军龄曰如晦王佐才也大王欲经营四方舎如晦无共功者【白六帖】刘悼之拜相王府司马帝诏曰卿家忠孝吾子赖卿师矩冀蓬在麻不扶而挺也　唐苏良嗣髙宗时为周王府司马王年少不法良嗣数谏甚见尊严　吴张昭为长史侍宴升堂【并出白六帖】刘实以祭酒迁为广陵王师【白六帖】唐韦凑入为相王府属姚崇兼府长史曰韦子识逺文详吾恨晩得之【同上】
</div>
    <div class="pagination">
<a href="记纂渊海_page41.html">上一页</a><span>...</span><a href="记纂渊海_page37.html">37</a><a href="记纂渊海_page38.html">38</a><a href="记纂渊海_page39.html">39</a><a href="记纂渊海_page40.html">40</a><a href="记纂渊海_page41.html">41</a><span class="current-page">42</span><a href="记纂渊海_page43.html">43</a><a href="记纂渊海_page44.html">44</a><a href="记纂渊海_page45.html">45</a><a href="记纂渊海_page46.html">46</a><a href="记纂渊海_page47.html">47</a><span>...</span><a href="记纂渊海_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
