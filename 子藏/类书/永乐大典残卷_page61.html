<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 61 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 61 页/共 331 页</h1>
    <div class="content">　　《荀秀才送蜡梅十枝，奇甚，为赋此诗》：与梅同谱又同时，我为评香似更奇。痛饮便判千日醉，清狂顿减十年衰。色疑初割蜂脾蜜，影欲平欺鹤膝枝。插向宝壶犹未称，合将金屋贮幽姿。
　　【潘良贵默成居士集】
　　《蜡梅三绝》：孤芳移种自仙家，故着轻黄映日华。举世但知梅蕊白，不知还有蜡梅花。旦评人物尚雌黄，草木何妨定短长。试问清芳谁第一，蜡梅花冠百花香。枝头疏蕊吐檀心，借日娇黄色浅深。却倩江梅来作伴，要看明玉间良金。
　　【张广东窗集】
　　《次韵曾大卿用东坡先生韵赋蜡梅》：湘潭有客善种花，晓移根来君家。天公着意为刻蜡，幻出新苞亦尤物。至游老仙旧相知，少年惜花多赋诗。而今更挽金蕉叶，与花一处成三绝。夜阑宝帐攒远山，钗头余芬薰醉眠。明朝红紫麾不去，妖艳妨人觅佳句。始信清癯自可人，此语嘱谁当嘱君。请为百花作檀越，得意不妨时击钵。《再次前韵》：梅花声名降百花，蜡梅后出亦世家。真香不多护以蜡，玄官风流无长物。瀛洲阁老圣得知，不解藏锋屡作诗。君不见，大苏曾赋黄千叶，岁晚无胶续弦绝。君今颇陋饭颗山，枕上冥搜那得眠。想应不妨花归去，开处韩郎有新句。浅黄官样苦撩人，此事从来合付君。我亦评花太僭越，不问吞针与啮钵。《蜡梅近出，或谓药中一种不结子，非梅类戏作数语为解嘲云》：梅花孤高少辈行，蜡梅晚出辄争长。素妆落额岂不好，浅黄拂杀更官样。檀心半迎寒日吐，暗香坐待初月上。春风不是苦靳惜，未辨开花大如掌。君不见，桃李开花到结果，削梗钻核终奇祸。蜡梅沾蜡如幻成，渠要调羹身后名。
　　【朱晦庵集】
　　《蜡梅》：风雪催残腊，南枝一夜空。谁知荒草里，却有暗香同。资莹轻黄外，芳胜浅绛中。不遭岑寂似，何以媚芳丛。
　　【唐仲友说斋集】
　　《蜡梅十五绝和陈天予韵》：此花清绝似幽人，苦耐冰霜不爱春。蜡蕊轻明香万斛，黄姑端的是前身。点缀何曾待化人，密房琐琐暗藏春。定应昔与江梅友，惹得清香尚满身。袂剪黄罗亦可人，君诗觅小园春。最怜文室铜瓶里，独对维摩似病身。黄姑侍女两三人，散作名家不嫁春。仙桂飘零篱菊尽，香容付与雪中身。日暮天寒倚竹人，淡妆别有一般春。紫囊深贮香无限，金缕初裁稳称身。山麝时时暗袭人，蔷薇露湿满枝春。若教粉蝶知音耗，应怨韶华枉误身。的光明色照人，枝头已有十分春。我惊唤作菩提树，为是如来幻化身。不管江梅杀人，壶中日月已先春。恰如姑射神仙子，野服高闲物外身。长伴南枝带雪开，浑无蜂蝶去徘徊。可能熟识金仙面，只有诗人日日来。只恐幽花取次开，哦诗忍冻几徘徊。莫猜野服风情浅，解把天香暗里来。甚欲陪君酒瓮开，寒侵病骨却徘徊。不辞更琢金仙句，图得抛砖换玉来。为爱凌晨细细开，谁人伴我独徘徊。朝阳满树无尘滓，寒雀惊窥欲下来。一点轻明照雪开，六花惊亦徘徊。清香不在江梅后，底事全无驿使来。几岁岩扃独自开，何人立马为徘徊。只因坡谷传佳句，惹得寻春使少来。积雪愁阴久不开，为怜花冷故徘徊。凭君琢句留金蕊，待取霜风送月来。凌寒不独早梅芳，玉艳更为一样妆。懒着霓裳贪野服，自然仙骨有天香。轻明最是宜风日，冷淡从来傲雪霜。欲识清奇无尽处，中间深佩紫罗囊。
　　【张湖南集】
　　《问讯家林蜡梅》：蜡梅吾甚爱，园种未能多。旋去东南竹，新添二十窠。离家俄半月，放想盈柯。前日丁宁句，花神记得么。《蜡梅二首》：金谷园中夜罢炊，照花滴蜡上林枝。清芬更比寒梅耐，不是蜂房借蜜脾。家世凌风却月旁，别来衣变郁金光。神仙定遇容成子，教服三黄遍体香。《龙井山主送蜡梅》：风落松钗满桥，野蜂移蜜上枯条。道人参得山中语，不是涂黄一样娇。《次韵茂洪觅蜡梅》：世路崎费折枝，退耕非我更其谁。真花似假无心咏，只诵涪翁旧日诗。《种蜡梅喜成，时欲暂往梁溪》：出得荆扉喜欲颠，园夫撑到蜡梅船。包封山土根微脱，束缚溪藤叶尚鲜。般处侧从新迳里，种时围向旧台边。丁宁等待吾归看，切莫开花小至前。道旁方讶扑人香，金蓓花开满担装。尚有松钗挂枝抄，买归偏称插山堂。道中买蜡梅两束。僧庐草剑石崖根，惯见西湖不喜论。安得便如居士意，移为官舍读书轩。大佛庵僧窗月湖语。《病起见瓶中蜡梅偶书》：南湖地胜无凡木，只说寒梅夸不足。四般风韵两般高，黄如蜂蜡白如玉。余品缃红亦总嘉，早开最喜黄白花。去年树下看不厌，吟兴被压空长嗟。今冬一病恰半月，未暇寻梅踏残雪。数枝蜡蕊忽先来，吹香大慰经年别。道人不作群儿痴，三嗅唤醒胜良医。黄绢幼妇语难辨，一默自有无穷诗。此机亦似维摩老，何曾真难文殊倒。从兹不病是谈禅，命花却为金色仙。
　　【范石湖大全集】
　　《从巨济乞蜡梅》：寂寥人在晓鸡窗，苦忆花前续断肠。全树折来应不惜，君家真色自生香。《次韵汉卿舅蜡梅二首》：垂垂瘦萼泣微霜，剪剪纤英锁暗香。金雀钗头金蛱蝶，春风传得旧宫妆。湘袂朝天紫锦裳，光风微度绛霄香。寿阳信美无仙骨，空把心情学淡妆。
　　【史浩峰真隐漫录】
　　蜂房酿余滋，众香薰蜜脾。幻作应真面，行行排玉枝。相看紫檀色，风摇振金锡。天遣久住世，不畏高楼笛。
　　【赵蕃淳熙稿】
　　《和何叔信别种蜡梅韵》：不识梅当牖，唯知竹映墙。脱成元似蜡，染就却殊黄。自是风神秀，宁由肌骨香。木犀虽琐碎，品色庶同方。木犀亦有黄与白者，元不异耳。《以蜡梅分供堂头希卢首座，冲南首座，惠绝句，次韵并简堂头二首》：蜜黄初出一枝春，分似堂中得定人。各各闻香获三味，信知文字本非真。才尽年来怕及春，上人那说是诗人。残芋火宁余事，故欲撩公懒是真。《陈岩二君频送蜡梅，因以成咏》：缀蜡为花荆作枝，列为梅种自何时。诗多草木初无与，贤比兰荃又见遗。只道品题终不遇，岂期坡谷解相知。却怜二士空齐鲁。不及西都讲盛仪。
　　《次韵何叔信二月蜡梅犹盛之作》：江梅未醒如冻蝇，蜡梅先折能宁馨。江梅既开瘦欲绝，蜡梅吐香方未歇。几思觅句摅襟期，嫌如疏伤肝脾。君诗与花辱俱见，却悔临渊只痴羡。君因此花诗再题，过读快若垢得篦。从渠见者不著目，亦胜长安纷市鬻。《又咏蜡梅》：蜡梅初看十日前，黄深紫鲜香欲然。要充铜瓶顿几，欲折罢折还加怜。蜡梅重看十日后，黄淡紫蔫香欲覆。是当雪砌与霜檐，欲开未开咸未就。山叟山居山径荒，只有竹树参天长。浮花不省著老眼，此物未免搜枯肠。雪消霜熟冬行莫，凛日凝天应有数。蜡梅引破春风路，红洁缃繁看树树。
　　【许纶涉斋集】
　　司花工剪蜡，墨客巧抽脾。酝藉无梅操，生香认得知。《次木伯初蜡梅三绝》：格韵枰量故是梅，采薪丛里冻花开。蜂衙不逐飘零尽，真似天工蜡缀来。蜂薰脾蜜麝薰脐，香染蔷薇色栀。大似幽兰怀隐操，有心闻处得香迟。气禀中央色自庄，丹心展尽只输香。自知不结和羹实，盍作山家澹伯装。
　　【沈与求龟溪集】
　　《次韵刘希颜蜡梅二绝》：仙衣曳紫练裙黄，天遣清癯胜国香。月上小窗寒影动，不禁风味恼刚肠。剪成香蜜缀疏枝，度腊争春已恨迟。清夜无人花睡去，小园风露更相宜。
　　【杨诚斋荆溪集】
　　天向梅梢别出奇，国香未许世人知。殷勤滴蜡缄封却，偷被霜风折一枝。蜜蜂底物是生涯，花作粮蜡作家。几晚略无花可采，却将香蜡吐成花。眉间蜜酒发轻黄，对看诗人不惜香。金作仙衣元自冷，月中仍带一身霜。头元不是花房，融蜡熬酥戏滴将。忽见微舒金爪甲，不知中有紫香囊。江梅珍重雪衣掌，薄相红梅学杏装。渠独小参黄面老，额间艳艳发金光。栗玉圆蕾，金钟细着行。来从真蜡国，自号小黄香。夕吹撩寒馥，晨曦透暖光。南枝本同姓，唤我作他杨。《次东坡先生蜡梅韵》：梅花已自不是花，冰魂谪堕玉皇家。不餐烟火更餐蜡，化作黄姑瞒造物。后山朱觉坡先知，东坡勾引后山诗。金花劝饮金荷叶，两公醉吟许孤绝。人间姚魏漫如山，令人眼暗只欲眠。此花寒香来又去，恼损诗人难觅句。月兼花影恰三人，欠个文同作墨君。吾诗无复古清越，万水千山一瓶钵。《盱眙军无梅，郡圃止有蜡梅两株》：只道横枝春未回，又疑不肯犯寒开。逢人问讯花消息，不识江梅只蜡梅。腊里花开已是迟，西湖十月见琼肌。岭头犹说南枝暖，却向淮南觅北枝。《烛下瓶中江蜡二梅》：江梅蜡梅同日折，白昼看来两清绝。如何对立烛光中，只见江梅白于雪。
　　【韩涧泉集】
　　《武林买蜡梅栽在园》：移得西湖一种来，小园已是十年栽。输香浅色霜风晚，合与幽人子细开。《涧上蜡梅香甚》：照眼花枝是蜡梅，香传小树为谁开。弄阴欲雪山长暝，破晓终风水漫洄。鸟语春声喧复静，鸿飞寒影去还来。数间败屋浮桥外，何苦无吟不举杯。《又咏蜡梅》：家山蜡梅开，历历水边树。故园不可见，胡能写吟句。随风惜其姿，破雾得其趣。淋漓衔一杯，错莫展数步。不道缁尘中，恼我尚况痼。瓶簪良自佳，但恐失平素。香传疑麝煤，体弱岂金铸。我居小窗横，幽怀眇回互。
　　【项安世梅稿后编】
　　《蜡梅花》：香如江路晚风腾，色似蜂房晓露凝。姓蜡名梅俱是假，世间多少墨成蝇。《江梅蜡梅同赋》：淡白轻黄著绛跗，截肪蒸栗玉肌肤。品题道骨谁高下，着莫清香似有无。野服黄冠离世士，缟裙瑶佩列仙儒。春风底处无红紫，谁肯冲寒到玉湖。《咏蜡梅》：枯疏寒影变丰庞，的冰肌染沁黄。难免世人栀蜡议，赖凭天骨蕙兰香。情知不作和羹计，老去谁能弄粉妆。却笑南枝心未死，寿阳新额小红裳。
　　【蔡九峰集】
　　造物无穷巧，寒芳品更殊。花腴真类假，枝瘦懒犹枯。帝子明黄表，宫人隐绛襦。若论风韵别，桃李亦为奴。
　　【陈造江湖长翁集】
　　《次韵赵帅蜡梅》：窗底闲寻断续香，贴金谁此憩风裳。汉姬懒赴昭阳燕，宫额涂成却覆觞。
　　【周益公大全集】
　　黄织就费天机，付与园林晚出枝。诗老品题犹误在，红梅未是独开迟。
　　【曹彦约旦谷集】
　　《和三十郎蜡梅》：官黄新赐极恩荣，花不同梅与共名。颇谓寒中宜作伴，想因开早更为兄。世间何物疑真蜡，海上新来染碎琼。体得自香天分好，金涂铜切却峥嵘。
　　【袁洁斋集】
　　金相玉质旧同科，暗里清香万斛多。绝俗风流宁不似，调羹功用竟如何。
　　【杨冠卿客亭类稿】
　　《蜡梅四绝》：游蜂辛苦事芳菲，嚼蕊偷香酿蜜脾。还被东风巧收拾，又随春色上南枝。枝上编钟万颗垂，凌寒傲视雪霜姿。从今疏影暗香句，不数西湖处士诗。涂黄不学汉宫妆，一点檀心万斛香。嚼蜡我今忘世味，羞将花谱细平章。阿娇厌处黄金屋，洗尽铅华儿女妆。香魂夜寒伴幽独，书灯相对吟胡床。
　　【周益并阳蜡屐集】
　　蜡本花所作，作花应更香。自参无味禅，不作有色妆。未知香山白，何似江夏黄。坐令彼粲者，难擅春风场。
　　【王鲁斋甲寅集】
　　《和立斋蜡梅韵》：蜡花檀晕香如梅，撺兮入谱名京垓。立斋形容消息大，浓芳不受霜雪埋。疏影横枝虽未足，淡淡中色挽先开。薰然不待诗料理，诗人无奈清香催。诗清香韵两奇绝，诗香相感从何来。只缘人与花相似，心香洒洒俱无埃。坡公衣钵何敢睨，简斋香酒非吾裁。有时静听群儿读，绕树日走数百回。仰头生意已如此，俯视百草方枯。
　　【虞俦尊白堂集】
　　龙麝浓薰总不宜，幽香细细忽闻时。蜜脾悬磬无余味，鹤膝横陈有老枝。玉蕊檀心还得似，蜡言脂貌有谁欺。却疑不是人间物，三嗅殷勤与赋诗。《再和》：冰霜元不与花宜，颇怪梅花亦后时。庚岭别来无驿使，少林忽见有横枝。化工真幻知谁辨，诗老题评岂我欺。世味饱谙浑似蜡，对花不饮谩赓诗。《和万舍人折赠蜡梅韵》：问讯江梅意未回，少林横出不知裁。争先赖有园夫报，折赠空惊驿使来。疏影暗香宁是伴，蜡言栀貌未须媒。主人间说归朝近，且趁眉间喜色开。今日小报舍人落致仕云。《再和》：蜡缀枝头春未回，缃罗休用剪刀裁。直须浮蚁相携去，应有游蜂错认来。晕紫檀心真似假，娇黄妆额自能媒。年来世味浑如此，嚼蕊吹香一笑开。《再和》：步绕名园日几回，司花着意巧能裁。影疏雅称灯笼映，东坡诗有蜡纸灯笼香细疑从酒面来。酒有蜡面破白江梅羞月，粘红仙杏待春媒。何如新样龙山种，却在京都占早开。《夜读邵尧夫诗，戏效其礼再赋蜡梅》：纷纷蜂子竞生涯，每到花时辄放衙。悬室尽将花作去声蜡，何人翻以蜡为花。姑从凡卉论先后，若此江梅有等差。弄假像真真像假，小儿造物未须夸。
　　【周紫芝太仓米集】
　　《贾主簿家蜡梅》：腊月边城风雨沙，带香谁剪蜡梅花。寒灯枉作江南梦，春在墙东主簿家。《小壶贮江蜡二梅，幽绝俱可喜，作三绝》：遮眼梅花不要多，着人无复奈香何。月明羞看铜壶影，矮树斜枝忆短坡。吴娘解滴酥成蕊，天女能融蜡作花。付与诗人说妍丑，风流二士本同家。天上娥白玉肌，蕊珠宫女郁金衣。相逢月下浑无语，笑指蓬壶作伴归。《乞蜡梅》：老翁真是可怜人，却觅花医病眼昏。乞取疏枝更疏蕊，莫论桃叶又桃根。腊尽冰消未见时，春风应入近南枝。悬知老树开花早，苦恨幽人得句迟。《腊月二十三日，郡厅祷雪，夜宿斋房，赵尉灯下送蜡梅》：半昏灯火宿斋房，惊见梅稍破蜡黄。夜静月斜帘不卷，步虚声里得花香。《蜡梅六言三首》：剪蜡枝横陇月，酿花蜜满蜂房。谁遣凌寒枝上，中含百和花香。云佩风侵玉冷，仙裳雾卷罗黄。家在蕊珠宫里，衣熏鹊尾炉香。
　　桃花占上林簿，兰芷擅离骚经。欲吊花中遗逸，聊寻世外林。此花香韵俱绝，而二书俱不载，故有花中遗逸之句。《再赋三首》：孤根雅宜幽处，空明宛似僧房。我作薄团燕坐，时参鼻观清香。浅俗微嫌菊陋，粗疏不爱葵黄。花里谁方高韵，人中可比黄香。移种定从天上，世间那得此香。白发人应羞看，鹅儿酒可争尝。《蜡梅大有生意》：幽芳念初分，厚地冻始裂。耐寒怜孤根，忍苦度尺雪。谁持万金良，起死医寸蘖。伶俜初回姿，荏苒似着叶。灌木犹未成，已与凡草别。平生冰玉交，胜韵颇奇绝。微风折轻黄，香雾湿寒月。几著冰壶，余芬散清樾。只有满眼花，想像疑可折。感君分似意，老味倍欣悦。添我小窗春，芳意未衰歇。盛德不可忘，封殖宁敢阙。
　　《蜡梅一首》：
　　彼美青楼倡，颜色岂不好。春风桃李花，过雨堪一扫。粲粲星冠女，云宫在三岛。雾帔卷黄罗，披风出云表。焚香礼夜坛，香雾生杳眇。恨无脂粉颜，千金聘袅袅。刘郎竟不来，含弄清晓。谁怜傲霜枝，照眼自明了。永怀蕊宫姿，微黄淡飞标。清蟾耿寒枝，与月自相恼。真赏久未逢，残英惜空老。《吴几圣许分蜡梅栽二首》：林下幽姿恼杀人，书来分我月黄昏。杜陵老子堪怜许，枉乞桃栽一百根。越罗新学染宫黄，不着红蓝一点妆。移取采衣歌舞树，莫教晓梦怨余香。
　　《几圣以三诗寄蜡梅栽，次韵》：
　　寄将琢玉风前句，剪送和香雪后枝。要识此花真面目，细看无色画中诗。酿蜜成花比似难，移根深恨老来看。丰肌弱骨须调护，可怕寒稍白露团。惯见江边雪样梅，此根常恐自天来。悬知老去醉中眼，便是姚黄花懒开。
　　【李大隐先生集】
　　《和同院蜡梅》：曾笑江妃粉面光，化工端为拂娇黄。蜜脾旋滴明如剪，宫额新涂暗有香。应与革梅分气味，不同陶菊轻狂。捧心谁识西施病。临鉴深颦未试妆。岭梅开过已飘扬，独出奇姿浅淡黄。绛萼巧粘花蕊蜜，缃罗轻熨水沉香。光摇烛跋连宵赏，色映鹅儿酒狂。只恐寿阳公主怪，蛾眉画了不成妆。瘦骨纤肌出众芳，嘉名聊占蜜脾黄。秦酥乱点寒生粟，春酒初开冻发香。事异代薪矜屋润，巧同刻凤伴儿狂。十年不见春风面，依旧轻轻薄薄妆。《再赋蜡梅》：不杂寒枝冰雪光，蜜脾初点一分黄。栽时巧借韩湘手，到处浓薰荀令香。东阁佥欠藏羞太白，游蜂邂逅恍如狂。艳阳时节闲桃李，任学风流时世妆。
　　【洪炎西渡集】
　　《蜡梅》：见江楼下蜡梅花，香扑金樽醉落霞。独倚东风如梦觉，一枝春色别人家。
　　【谢翱诗】
　　冷艳清香受雪知，雨中谁记蜡为衣。蜜房做就花枝色，留得寒蜂宿不归。
　　【韩元吉南涧集】
　　《蜡梅二首》：白璧黄金取意裁，极知变态自江梅。风流一样香仍好，共趁春前蜡后开。未惬篱东染御黄，天香特地剪蜂房。应怜雪里昭君怨，洗尽铅华试佛妆。
　　【卫宗武秋声集】
　　《次韵赋腊梅》：将到穷冬寂寞乡，谁知花事未渠央。最怜剪蜡翻新样，却笔烧铅作素妆。能向早梅前独秀，何妨秋卉后才香。只嫌一种开何晚，直待东风为发扬。
　　【刘习之方是闲集】
　　色异政自贵，香清未堪嗟。灵蜂擅造化，幻作姚家花。丰姿轻明体，充实染透。蔷薇毓晴日，从称紫晕。黄檀心桃李，依然是凡质。《饮东屯庶侄家，赋蜡梅，和陈简斋韵》：释迦黄面禅可夸，色想熏渍霜中葩。不然安得白玉蕊，而乃幻此黄金花。信知造化真有法。花房丰不腴桃李，漫山焉可如繁枝。摘索灿栗玉吟叟，西郊信杖扶小须。夜窗疏影挂明月，是蜡是花君自别。
　　【崔敦诗舍人集】
　　《和唐致远蜡梅》：万木折冰雪，千葩谢华。谁约金童仙，冲寒下严风。恼人风味深，缕衣立隆冬。旁有玉京子，含香笑相逢。夜水吐玉龙，月窗影相重。诗情太牢落，聊以二友供。清体黄裳，素姿掩凡容。东君着意先，群英绝追踪。
　　【吴则礼北湖居士集】
　　《和蜡梅诗》：江边一树垂垂花，酒杯曾觅黄公家。谁教五出作黄蜡，六出休论属尤物。鼻端有窍侬自知，群儿空诵诗人诗。天公与花不与叶，要遣孤芳作超绝。缅怀南徐江上山，醉入梅花海中眠。梅花乱落青鸟去，大是天公送群句。天公定不辜吾人，蜡梅句法聊付君。禅床僧几梦吴越，煮菜从来满斋钵。
　　【姜特立梅山续稿】
　　百花结成蜡，花香蜡不香。如何此枝上，似蜡更芬芳。意彼百花魂，结聚无所发。英灵为此花，色香相假合。虞姬死为草，舞动应乐节。蜀主化杜鹃，啼染枝头血。轮回有化，亦闻金仙说。花月自有妖，未易以理察。乌知此花魂，为香不为蜡。
　　【张紫微先生集】
　　朔风吹同云，万木不敢芳。黄衣何许仙，窈窕来离房。终期赏心会，未恨冰雪乡。向来脂粉流，睨睥谁敢当。宜于风露晨，置在清净箱。更招能赋客，咏奇香。楚人意已疏，亡闻为操章。
　　【张孝祥于湖居士集】
　　满面宫妆淡淡黄，绛纱封蜡贮幽香。遥怜未识春消息，乞与一支教断肠。
　　【徐安国西窗集】
　　《次韵南涧先生蜡梅》：香销金缕喜新裁，非是江梅是蜡梅。不愤南枝出奇早，率先齐向雪中开。试将蝶粉较蜂黄，未易差殊定出房。几露春前好消息，宠恩微轧汉宫妆。《再用韵呈应祺》：玉立花班献所裁，风流谁复让官梅。挽先已露含香意，更作金莲小样开。
　　金仙酣饮泼鹅黄，睡起香魂远洞房。不待檀郎与吹粉，等闲融作道家妆。《谢诸葛元亮送蜡梅》：娇额涂黄自浅深，感时凝伫正关心。栖鸾恰似知人意，乞与钗头一寸金。《谢诸葛元佐送蜡梅》：多病维摩眼懒开，不知春去几时回。花神得自能修敬，故遣天香入寺来。见花知有蜡梅开，欲夫何欲速回。独恨溪亭葛夫子，不携诗酒与同来。
　　【喻良能香山集】
　　《次韵季野弟蜡梅》：媚色全胜柳，孤标半似梅。蕊寒金粉腻，香重麝脐开。徐笔那能画，并刀未易裁。扶头中酒味，安得一枝来。
　　【何澹小山杂著】
　　《和圣制蜡梅》：臣今月三日蒙恩赐对便殿，玉音宣示蜡梅新制，圣律高古，丽藻回春。臣一介愚陋，得诵宸章之妙，实千载之荣遇。谨昧死依韵和进二首，伏乞万机之暇，略赐乙览。臣无任皇惧战灼之至。庾岭天开一种芳，金枝先到殿中央。东皇为作阳春倡，压倒千花万卉香。
　　不容红白斗芬芳，色染蔷薇照水央。冷艳可供清燕赏，日融风软暗传香。
　　【曾协云庄集】
　　小树列仙质，然道家装。云帔挂浅绛，铢衣曳微黄。清风一披拂，芝兰让幽香。老子专鼻观，此花巧相当。就令困露雪，肯受泥涂伤。题评得名字，诗人借辉光。虽无调鼎实，不作时世妆。
　　【晁冲之具茨集】
　　《和王立之蜡梅二首》：茅檐竹坞两幽奇，岸碛碛，一作帻。寻花醉亦知。崖蜜已成峰去尽，夜寒惟有露房垂。老去攀翻兴益奇，招携风月作新知。但今春酿常如此，百罚深杯亦倒垂。《次韵江子我蜡梅》：步穿花醉晚风，翻枝摘叶兴何穷。他年上苑求佳种，越白江红扫地空。江城仍似锦城无，半额轻黄笑越姝。我亦少花如杜老，舍南为乞两三株。此花吴蜀所无。
　　【楼攻愧先生集】
　　《水仙蜡梅》：二株巧笑出兰房，玉质擅姿各自芳。品格雅称仙子态，精神宜着道家黄。宓妃谩姹凌波步，汉殿徒翻半额妆。一味真香清且绝，明窗相对古冠裳。
　　【杨巽斋诗】
　　香蜜裁葩分外工，疏枝数点缀雏蜂。娇黄染就宫妆样，香暖尤宜爱日烘。
　　【姚西岩诗】
　　花簇柔枝疑蜜窍，带含新蕊似蜂房。外无梅妆铅华饰，中有兰心紫晕香。
　　【韩子苍诗】
　　路入君家百步香，隔帘初试汉宫妆。只疑梦到昭阳殿，一簇轻红绕淡黄。
　　【吴泳诗】
　　若得西湖处士疑，如何颜色到鹅儿。清香全与江梅似，只欠横斜照水枝。
　　【江湖集】
　　曾由基《嘲蜡梅》：孤芳不被雪霜欺，占得南枝最崛奇。气骨不凡风韵少，吕医初见退之诗。施智言《蜡梅送东畎先生，并寓探梅之意》：泽国寒深未见梅，东风何日到南枝。玉堂应有新消息，恐是人间未得知。程炎子《题蜡梅》：画楼人醉烛高烧，滴在寒枝蜡未消。蕊撇打莺金弹滑，花悬驱雀彩铃摇。歌儿戏拍供檀板，妆女轻裁贴翠翘。酒揭黄封诗嚼淡，时勾乳蜜过山腰。周端臣《次韵勿斋蜡梅》：不与南枝斗粉光，品题应合让苏黄。融成蜂蜡千葩秀，散作龙涎几阵香。立悟瞿昙真面目，坐忘姑射旧梳妆。好风吹堕檀心句，白雪空惊寡和章。
　　【刘给事集】
</div>
    <div class="pagination">
<a href="永乐大典残卷_page60.html">上一页</a><span>...</span><a href="永乐大典残卷_page56.html">56</a><a href="永乐大典残卷_page57.html">57</a><a href="永乐大典残卷_page58.html">58</a><a href="永乐大典残卷_page59.html">59</a><a href="永乐大典残卷_page60.html">60</a><span class="current-page">61</span><a href="永乐大典残卷_page62.html">62</a><a href="永乐大典残卷_page63.html">63</a><a href="永乐大典残卷_page64.html">64</a><a href="永乐大典残卷_page65.html">65</a><a href="永乐大典残卷_page66.html">66</a><span>...</span><a href="永乐大典残卷_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
