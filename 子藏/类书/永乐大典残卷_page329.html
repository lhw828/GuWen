<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 329 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 329 页/共 331 页</h1>
    <div class="content">　　《濂溪集》七卷。
　　陈氏曰：广东提刑营道周敦颐茂叔撰。遗文才数篇为一卷，余皆附录也。本名敦实，避英宗旧名改焉。其仕以舅郑向任，晚年以疾，求知南康军，因家庐山，前有溪，取营道故居濂溪名之，二程所从学也。又本并太极图为一卷，遗事行状附焉。
　　【周濂溪集】
　　《度正书濂溪目录后》：正往在富沙，先生语及周子在吾乡时，遂宁传耆伯成从之游，其后尝以说同人寄之。先生乃属令寻访，后书又及之。正于是遍求周子之姻族，与夫当时从游于其门者之子孙，始得其与李才元漕江西时尉疏于才元之孙，又得其贺传伯成登第手谒于伯成之孙，其后又得所序彭推官诗文于重庆之温泉寺，最后又得其在吾乡时所与传伯成手书。于序，见其所以推尊前辈；于书，见其所以启发后学；于谒于疏，又见其所以荐于朋友庆吊之谊。故列之遗文之末。又得其同时人往还之书、唱和之诗、与夫送别之序、同游山水之记，亦可以想像其一时切磋琢磨之益，笑谈吟咏之乐，登临游赏之胜。故复收之附录之后。而他书有载其遗事者，亦复增之。如近世诸老先生崇尚其学，而祠之学校，且记其本末，推明其造入之序，以示后世者，今亦并述之焉。正窃惟周子之学，根极至理，在于太极一图，而充之以修身齐家治国平天下，则在通书，吾先生既已发明其不传之秘，不言之妙，无复余蕴矣。其余若非学者之所急，然洙泗门人记夫子微言奥义，皆具载于《论语》，而夫子平日出处粗迹，则亦见于《家语》、《孔丛子》等书而不废。正今之备录此篇，其意亦犹是尔。学者其亦谨择之哉！嘉定十四年六月二十有八日，后学山阳度正记。
　　程氏文集
　　【文献通考】
　　《程氏文集》十二卷
　　陈氏曰：二程共为一集，建宁所刻本《明道集》四卷，遗文一卷，监察御史河南程颢伯淳撰，三司使羽之后也。其父曰，颢之殁，文潞公题其墓曰：明道先生《伊川集》二十卷。
　　晁氏曰：崇政殿说书程颐正叔撰，之子也，少与其兄颢从汝南周茂叔学。元初，司马温公荐于朝自布衣擢说书，未几，罢。绍圣中，尝谪涪陵，专务读经明道，深斥辞章之学。从其游者，多知名于世。
　　【朱晦庵集】
　　《与张钦夫论程集改字》：伏蒙垂谕，向论程集之误，《定性书》《辞官表》两处，已蒙收录，其他亦多见纳。用此见高明择善而从，初无适莫，而小人向者妄发之过也。然所谓不必改，不当改者，反复求之，又似未能不感于心，辄复条陈，以丐指喻。夫所谓不必改者，岂以为文句之间小小同异，无所系于义理之得失，而不必改耶？熹所论出于己意，则用此说可也；今此乃是集诸本而证之，按其旧文，然后刊正，虽或不能一一尽同，亦是类会数说，而求其文势语脉所趋之便，除所谓疑当作某一例之外，未尝敢妄以意更定一点画也，此其合于先生当日本文无疑。今若有尊敬重正而不敢忽易之心，则当一循其旧，不容复有毫发苟且迁就于其间，乃为尽善。惟其不尔，故字义迂晦者，必承误强说而后通；如，‘遵’误作‘尊’，今便强说为‘尊其所闻’之类是也。语句阙者，须以意属读然后备。如尝食絮羹叱止之无皆字，则不成文之类是也。此等不惟于文字有害，反求诸心，则隐微之间，得无未免于自欺耶？且如吾辈，秉笔书事，唯务明白，其肯故舍所宜用之字，而更用他字，使人强说而后通耶？其肯故为阙之句，使人属读而后备耶？人情不大相远，有以知其必不然矣！改之不过印本字数密不匀，不为观美，而他无所害，然则胡为而不改也？卷子内如此处，已悉用朱圈其上，复以上呈，然所未圈者，似亦不无可取。方执笔时，不能不小有嫌避之私，故不能尽此心。今人又来督书，不容再阅矣。更乞详之可也。所谓不当改者，岂谓富谢书春秋序之属，而书中所喻沿沂犹子二说，又不当改之尤者耶？以熹观之，所谓尤不当改者，乃所以为尤当改也。大抵熹之愚意，止是不欲专辄改易前贤文字，稍存谦退敬让之心耳。若圣贤成书，稍有不惬己意处，便率情奋笔，恣行涂改，恐此气象，亦自不佳。盖虽所改尽善，犹启末流轻肆自大之弊，况未必尽善乎？伊川先生尝语学者，病其于己之言有所不合，则置不复思，所以终不能合。答杨迪及门人二书见集。今熹观此等改字处，窃恐先生之意，尚有不可不思者，而改者未之思也。盖非持己不之思，又使后人不复得见先生手笔之本文，虽欲思之，以达于先生之意，亦不可得！此其为害，岂不甚哉？夫以言乎己，则失其恭敬退让之心；以言乎人，则启其轻肆妄作之弊；以言乎先生之意，则恐犹有未尽者而绝人之思。姑无问其所改之得失，而以是三者论之，其不可已晓然矣！老兄试思，前圣人太庙，每事问，存饩羊，谨阙文，述而不作，信而好古，深戒不知而作，教人多闻阙疑之心，为如何？而视今日纷更专辄之意象，又为如何？审此，则于此宜亦无待乎熹之言而决！且知熹之所以再三冒渎贡其所不乐闻者，岂好己之说胜，得己而不已者哉？熹请复论沿犹子之说，以实前议。夫改‘沿’为‘’之说，熹亦窃闻之矣。如此晓破，不为无力。然所以不可改者，盖先生之言垂世已久，此字又无大害义理，若不以文辞害其指意，则只为沿字，而以因字寻字循字之属训之，于文似无所害，而意亦颇宽舒。必欲改为‘’字，虽不无一至之得，然其气象，却殊迫急，似有强探力取之弊。疑先生所以不用此字之意，或出于此。不然，夫岂不知‘沿’‘’之别而有此谬哉？盖古书沿字，亦不皆为顺流而下之字也。荀子云：反察之。注云：与沿同，循也。惜乎当时莫或疑而扣之，以祛后人之惑，后之疑者，又不能阙而遽改之。是以先生之意，终已不明，而举世之人，亦莫之思也。大抵古书有未安处，随事论著，使人知之可矣。若遽改之以没其实，则安知其果无未尽之意耶？汉儒释经，有欲改易处，但云某当作某，后世犹或非之，况遽改乎？且非特汉儒而已，孔子删书，血流漂杵之文，因而不改。孟子继之，亦曰：吾于武成取二三策而已，终不刊去此文，以从己意之便也。然熹又窃料改此字者，当时之意，亦但欲使人知有此意，未必不若孟子之于武成。但后人崇信太过，便凭此语涂改旧文，自为失耳。愚窃以为此字决当从旧，尤所当改，若老兄必欲存之，以见‘’字之有力，则请正文只作沿字，而注其下云某人云：‘沿’当作‘’；不则云胡本‘沿’作‘’；不则但云或人可也。如此两存，使读者知用力之方，改者无专辄之咎，而先生之微音余韵，后世尚有默而识之者，岂不两全其适而无所伤乎？‘犹子’之称，谓不当改，亦所未喻。盖来教但云侄，止是相沿称之，而未见其害义不可称之意云；称‘犹子’尚庶几焉，亦未见其所以庶几之说。是以愚曹未能卒晓。然以书传考之，则亦有所自来。盖《尔雅》：云：女子谓兄弟之子为侄。注引左氏侄其从姑以释之。而反复考寻，终不言男子谓兄弟之子为何也。以《汉书》考之二疏，乃今世所谓叔侄，而传以文子称之，则是古人直谓之子。虽汉人犹然也。盖古人淳质，不以为嫌。故如是称之，自以为安。降及后世，则心有以为不可不辨者，于是假其所以自名于姑者而称焉。虽非古制，然亦得别嫌明微之意，而伯父叔父与夫所谓姑者，又皆吾父之同气也，亦何害于亲亲之义哉？今若欲从古，则直称子而已，若且从俗，则伊川横渠二先生者皆尝称之，伊川尝言：礼从宜，使从俗，有大害于义理处，则须改之。夫以其言如此，而犹称侄云者，是必以为无大害于义理故也。故其遗文出于其家，而其子序之，以行于世。举无所谓犹子云者，而胡本特然称之，是必出于家庭之所笔削无疑也。若曰：何故他处不改？盖有不可改者。如祭文则有对偶之类，是也。若以称侄为非，而改之为是，亦当存其旧文，而附以新意。况本无害理，而可遽改之乎？今所改者，出于《檀弓》之文，而彼文止为丧服兄弟之子，与己子同，故曰：“兄弟之子，犹子也。”与下文“嫂叔之无服也，姑娣妹之薄也”之文同耳。岂以为亲属之定名哉？犹即如也，其义系于上文，不可殊绝明矣。若单称之，即与世俗歇后之语无异。若平居假借称之，犹之可也，岂可指为亲属之定名乎？若必以为是，则自我作古，别为一家之俗，夫亦孰能止之？似不必强挽前达使之同己，以起后世之惑也。故愚于此，亦以为尤所当改，以从其旧者。若必欲存之，则请亦用前例，正文作侄，注云：胡本作犹子，则亦可矣。《春秋序》《富谢书》其说略具卷中，不知是否，更欲细论以求可否。此人行速，屡来督书，不暇及矣。若犹以为疑，则亦且注其下云：元本有某某若干字。庶几读者既见当时言意之实，又不掩后贤删削之功。其他亦多类此，幸赐详观，既见区区非有偏主必胜之私，但欲此集早成完书，不误后学耳。计老兄之意，岂异于此？但恐见理太明，故于文意琐细之间，不无阔略之处，用心太刚，故于一时意见所安，必欲主张到底。所以纷纷未能卒定。如熹则浅暗迟钝，一生在文义上做窠窟，苟所见未明，实不敢妄为主宰；农马智专，所以于此等处不敢便承诲谕。而不自知其易也。伏惟少赐宽假，使得尽愚。将来改定新本，便中幸白共父寄两本来，容更参定笺注求教。所以欲两本者，盖欲留得一本作底，以备后复有所稽考也。傥蒙矜恕，不录其过而留听焉，不胜幸甚，幸甚。
　　【胡宿诗】
　　《览海东相公伊川集》：将相文章主签臣，风浪鲁冠玉堂人。梦回方丈停批凤，句就伊川止获麟。洛下胜游空绿野，郢中高调绝阳春。犹欣正始遗音在，三复能还旧观神。
　　张横渠崇文集
　　【文献通考】
　　《张横渠崇文集》十卷。
　　晁氏曰：张载，字厚之。京师人，后居凤翔之横渠镇。学者称曰横渠先生。吕晦叔荐之于朝，命校书崇文，未几，诏按狱浙东，既归，卒。
　　王直讲集
　　【文献通考】
　　《王直讲集序》十五卷。
　　陈氏曰：天台县令南城王无咎补之撰。无咎嘉二年进，曾巩之妹夫，从王安石游最久。将用为国子学官，未及而卒。为之志墓。曾肇序其集云二十卷，今惟十五卷。
　　【王直讲集】
　　《南丰曾肇序》：补之殁二十有八年，二子既壮，乃克辑其遗文，以授其舅南丰曾肇，且泣而请曰：“先君不幸蚤世，文字散逸，今其存者，才若干篇，离为二十卷，愿有以发明先世于其篇首。”予不得辞。盖宋兴百年，文章始盛于天下。自庐陵欧阳文忠公、临川王文公、长乐王公深父及我伯氏中书公，同时并出，其所矢言，皆以尊皇极、斥异端、阐明先王道德之意，为海内宗之。于时学者能自力以追数公之后卒成其名者相望。补之其一也。补之始起穷约之中，未有知者。我伯氏一见异之，归以其妹。其后历抵数公，而从王文公游最久。至弃官，积年不去，以迨于卒。今其见于集者，质疑问辨，于数公为多。改其言，可以知其学也。补之之于斯文，非苟然而已。盖其于书无所不读，读无不记。于圣人微言奥旨，精思力索，必极其至。于诸子百家、历代史记，是非得失之理，必详稽而谨择之。本茂革，源深流。故其为文，贯穿古今，反复辨，而卒归于典要，非特驰骋虚词而已。充补之之志，盖将著书立言，以羽翼六经。而不幸死矣，独尝解论语十卷行于世。补之，南城人，姓王氏，讳无咎。补之，字也。平生喜饮，遇酒辄醉，稍醒，虽暮夜众人孰寝，必自起吹灯，读书达旦。终身常然，不为寒暑辍也。盖其勤苦自奋，故能成就如此。二子能世其学者也。补之之葬，王文公为之志云。《宋汪应辰跋》：南城王补之，世指其为王荆公之学者也。其乡人传次道，又掇取补之之言所以与荆公异者，表而出之，以明其和而不同。余谓荆公所学者仁义，所尊者孔孟，而文章议论，又足以润饰而发扬之。贫富贵贱，不以动其心；进退取舍，必欲行其志。天下之士，其慕望爱说之者，岂特补之哉！及其得志行政，急功利，崇管商，人心，愎公论，于是其素所厚善如吕晦叔、韩持国、孙萃老、李公择，相继不合，或以得罪。其所慕而友之，以为同学。如曾子固、孙正之，虽不闻显有所忤，然亦不用也。补之没于熙宁二年，使其少须暇之，尽见荆公之所为，未必相与如初也！补之之孙衺，持其家集之仅存者以示余。即其书以推其心，盖切切然以圣人为准，以谋道为务，忘其位之卑、身之穷也。则其于荆公，岂苟然者哉？隆兴二年五月日玉山汪书。按：初稿与此不同。其略云：荆公平日以尊孔孟、学六经自任。士亦往往尊之，以为孔孟之徒。然而仁人者，正其义、不谋其利。以微子为利而不正，则三仁之评可改矣；人无有不善，水无有不下，以性为有善有恶，则性善之训可废矣；诚者天之道，以诚为可以为善为恶，则中庸之学诎矣。有欲明乎善以诚其身，则将安所去取于此哉？然则补之名为从荆公游者也，而荆公名为尊孔孟者也。次道视补之为乡先生，固不可不为之辨。孔孟万世师也，则有蒙其声而实背之者。门生弟子既不能辨，又从而尊之，是独何哉？
永乐大典
卷之二万二千五百三十七
卷之二万二千五百三十七
　　九缉集
　　文集名十四
　　南阳集
　　【文献通考】
　　《南阳集》：二十卷。
　　陈氏曰：门下侍郎颖昌韩维持国撰。封南阳郡公，故以名集。沈晦元用其外孙也。卷首载鲜于绰所述行状，而晦跋其后。南涧元吉无咎，其四世孙。
　　【南阳集】
　　《颖川韩元吉题》：高祖宫师文编仅三十卷，皆兵火后所辑，非旧本也。公自少喜为诗，然见子弟传录，辙毁去。曰：士大夫当以行义为先，是何足成名！吾以自适尔。绍圣中，党议既兴，公谪均州，归，未终岁而薨。其治命则曰：吾平生行事，人自知之，他日母请谥，母志吾墓也。故自建中靖国以来，公虽追复元官，诸子不敢议铭事。中兴四十年，元佑大臣往往得谥，子孙亦莫敢请也。独鲜于大受所为行状，犹在用列于篇首。某逮事曾叔祖留司御史，讳宗质时王蔡方张，有所畏避。凡家集，手自之，无得观者。故公之论新法触时禁之言，皆不传于外。而所传奏议，十不四五也。南渡流离，集藁遂逸，访于四方，莫克尽获。唯诗尚多，而内制特少。至其他文，如《与苏子美书》《志程伯淳墓》，士大夫虽知有之，无复见也。呜呼！公固不以文自名者，其在家庭诲子弟，每以西汉为宗。故其笔力雄健，尤为南丰曾公兄弟所推。鲁舍人既葬，必得公之文碑于道；而豫章黄太史，自言因公诗得用事法，岂道德之蕴于内者深，其发于文词者皆馀事哉？小子不佞，无以绍君子之泽，独其文编负笈而藏，欲俟备而传焉。惧有河清之叹，因裒而刊之东阳郡斋。夫自涯而观于澜，历阶而望于奥，亦足以知其大略矣！异日求于好事之家，继有得者，尚将附益云。淳熙元年十月，元孙具位某谨书。
　　无为集
　　【文献通考】
　　《无为集》十五卷，《别集》十卷。
　　陈氏曰：礼部郎濡须杨杰次公撰。嘉佑四年进士，元佑中为郎。杰善谈禅，别集皆为释老，而释又十之九。
　　【无为集】
　　《宋赵士粲序》：国家以文教作成海内近二百年，主上绍开中兴，息马论道者，一纪于兹。比诏有司修建太学，盖以儒述纷饰治具，渐磨士类，未始须更置也。无为在淮右为小垒，而多名士。侍讲杨先生名杰，字次公，道号无为子，实一时文人。公自妙龄擢巍科，以雄文妙赋、醇德懿行得名于时。中间立朝议礼乐因革，人尤多之。晚年尝奉使过泰山，观日出于绝顶之上；重九日赋诗，举酒于华山莲花之峰；继被诏从高丽僧统义天游。前辈以谓皆以王事而得方外之乐。故于瞿昙，尤造理窟。当时如大丞相王公、内翰苏公，悉印可之。年七十而终。生平所著文集，湮没未传于世。吁！可惜也！岁在重光作噩之冬，士粲误恩假守是邦，服膺侍讲公之名旧矣。视事之初，首询公文于缙绅间，岁馀搜获不一。公遣辞典丽，立意奥妙，因删除其芜类，取其有补于教化者，编次成集，将以为学者标准，上佐吾君偃武修文之意，不其韪欤！其诗赋碑记杂文表启，共分为一十五卷。若释道二家诗文，则见诸别渠云。绍兴癸亥岁夏四月，左朝请大夫知无为军兼管内劝农营田事赵士粲谨序。《宋王之道序》：大梁赵侯端质守无为之明年，距始至才数月，民安清静，宽厚之政，如热者之得濯，病者之得药，饥渴者之得饮食。疲弊以苏，流亡以还，境内翕然称治。游刃恢恢，所向辄解。视一郡若无足为者。因顾其僚属曰：文翁之于巴蜀，常衮之于闽越，皆汲汲乎庠序之教是修。今正复未暇，必欲厚士俗而助王化，盍亦风以动之乎？吾闻无为先生杨次公，淮海之望也。以道义文章，知名当世。至今学士大夫咸推尊之。其博物洽闻，则有若刘更生；应谐不穷，则有若东方朔。探礼乐之本，而妙于制作；究韬略之微，而达权变。旁通道藏；妙解佛理，殆古人所谓通于一而万事毕者！孟子不云：闻伯夷之风者，顽夫廉，懦夫有立志；闻柳下惠之风者，鄙夫宽，薄夫敦。今其文集具在，目之曰无为，吾将使无为之人，诵公之文，仰公之名，化公之风，而知所自勉。夫然后修庠序之教，庶几其不肃而成。则斯集之传，为不可缓也！侯以之道于先生为乡里后进，以序见托，义不可辞。敢述侯之所以语僚属者，而系之于篇末。又《别集序》万物莫不由之之谓道，而道非圣人不行，故自伏羲神农黄帝以至尧舜禹汤文武周公孔子，咸以此道，维纲四方，扶持万世，载在方册，命之曰儒；其后老聃氏得此道，而一于清净无为，是为道教；释迦氏得此道，而一于慈悲方便，是为释教。二家虽建立不同，语言有异，而其诱掖警动吾民，使恶者化而为善良，邪者化而为正直，阴有辅于吾教亦多矣。兹其所以更历代之废绌，经诸儒之排诋，而终不能以绝也。后之君子以浮虚长而晋乱，斋戒修而梁亡，遂并罪其教，至耻言而恶闻之。不知当时君臣之所崇信，诚得夫清净慈悲之本，晋虽至今治可也，梁虽至今存可也。悲夫！故侍讲杨公讳杰，字次公，无为人。少以文学致身兰省，而尤深于释迦老聃之教。元丰中，尝诏对便殿，问以佛法。继被旨修道门科仪。平生所著二家诗文最多。得大辨才，通达无碍。当时好谈性理之学，如临川王介甫，眉山苏子瞻，犹或避路放一头地，而况馀人乎？今《无为集》外有《别集》若干卷，载二家之诗文云。
　　清江三孔集
　　【文献通考】
　　《清江三孔集序》四十卷。
　　陈氏曰：中书舍人新淦孔文仲经父，礼部侍郎武仲常父，户部郎中平仲毅父撰。实先圣四十八世孙。嘉佑六年、八年、治平二年，连三科兄弟以次登第。文仲举贤良，对策切直忤时，罢，举官范镇景仁，因求致仕，而制科亦自此废。武仲为礼部第一人，中甲科；平仲亦尝举制科。其著述各数十篇，多散逸弗传。今其存者，文仲才二卷，武仲十七卷，平仲二十一卷而已。庆元中，濡须王肃少愚守临江，裒辑刊行。
　　【清江三孔集】
　　《周必大序》：行有馀力，则以学文。圣人之言，万世是程。或疑文行忠信之序，是不然，四科有先后，四教非先后，特因其材而进德焉，绘事后素，不容紊也。本朝人物，至元佑而盛，其兄弟杰然则有临江之孔氏，曰文仲，字经父；曰武仲，字常父；曰平仲，字毅父。先圣四十八代孙也。居家孝悌，行已谨信。淮官敬，事上忠，其行美矣！冠礼部，冠国学，登高第，应制举经，自谏垣入词掖，常历师儒，掌内外制，毅尤精史学。更践中外，天下共称其文。号曰“三孔”今才百馀年，而集藁散逸罕传，诚故郡之阙典也。庆元四年太守濡须王违实来，政教明，瞻乔木而慕先贤。既奠谒其像于学官，又博访遗文而刻之。虽曰存一二于千百，然读之者，知为有德之言，而非雕篆之习也。总成若干卷，属必大以序。昔太史黄鲁直颂当时之人才，有曰二苏联璧，三孔分鼎。张丞相天觉在元符中，诋元佑词臣，极其荒唐，谓两苏为狂率，则刚直也；谓公兄弟为阔竦，则高古也。夫鲁直于苏氏，分兼师友，天觉于眉山，心伏其能，皆以公兄弟配之，文行何如哉！若其出处载国史，博雅具别著，此不备书。五年四月甲戌，少传观文殿大学士致仕益国公周必大序。《王炎序》：士生而有才，与有才而获用，用而获尽其所蕴，皆天也。贾谊洛阳一年少耳，而论事汉庭，诸老先生尽出其下。今观痛哭流涕一书，终西京二百年，其文章议论，未有及之者。谊之才高矣！绛灌辈非其比也！东京之末，士方驰骛于功名，而诸葛孔明、庞士元隐约襄汉之间，不轻以身从人。司马德操曰：孔明卧龙，士元雏凤也。先主用之，俱以为军师。则其才有以先人，未有以相先。而谊之爵位，不及绛灌；士元之功业，不及孔明，何哉？其才富，其年啬也。谊之死，仅三十有三，士元三十有六耳。然则生而有才，才而获用，用而不尽其蕴，人欤？其天欤？使谊不遽死，汉之制度礼文，不应尽袭秦陋；士元尚存，则先主兼据荆益，可以北争中原。二君短命，非特其身不幸也。清江朱元成，其同年生也，其为人工属文书论事，而年止四十，遂赍其志以没。其来丞郡，元成没已二十年矣。从其子达得君文一编读之，笔力驱驰，意旨开阖，可以高视辈流，谢良斋为序，其文曰：元成智足以决大疑，气足以任大事，势足以驰大名。良斋许与不甚严，而评论元成，斯言不浮也！元成官爵不显于时，事业不著于天下，而徒见于文。如玉有白虹，珠有五色，虽掩于瓦砾，汨于泥沙，终不可夺其光彩！使天假以年，阅义理益精，更世故益多，而策天下事益熟，可以不朽者，讵止于是哉！方今人物眇然，士大夫劲特自立者盖少，故某读元成之文，叹息以悲。《王迈跋》：三孔先生，曰文仲经父，曰武仲常父，曰平仲毅父。元佑间，是与二苏齐名。当时黄太史有“二苏上连璧，三孔立分鼎”之句。其居乡，则与原父贡父相后先。今虽庸人孺子，皆知其有“二刘”“三孔”也。兄弟俱进士高第，经父举贤良方正，对策，极陈新法之害，直声尤凛然。至厉名节，博学工词章，则有未易伯仲者。若历官出处，大概实录载之许独其文世所见者，惟毅父《续世说》《珩璜论诗戏》凡三集。旧所称经文集五十卷，诗书论语说，金华讲义，内外制杂文百馀卷，与毅父他文，今皆不复传。迈来清江，敬拜祠像，亟访其后。既寥落无闻，家集又往往散逸。宜搜旁索，日缉月缀，始得一千八是馀篇，属教授许成之新蕲春知监徐得之编次，且属新广东帅幕刘性之新、分宁知县徐筠、清江主簿鲁焕校定。迈亦时自寓目于其间，既成，厘为上中下三帙，合四十卷。少传大丞相益国周公冠之以序。于是一家遗文，一郡阙事，得以粗举。夫士君子之立言，其传与不传，盖有幸不幸，未遽以存亡显晦为能否工拙也！况三先生名声卓卓，自不保掩。奚待文而后见？而迈窃有意于此，盖亦徒好其文，欲因是以取重于时哉！前辈之风流酝藉，日以泯没，凡可按以窥寻想像其万一者，幸未百年，尚可访求，而卒置之，则未免慊然于中。此迈之所以拳拳也。卷数比旧所称殊不类，度多阙遗，且虽参订，终不无舛误。惧复散亡。乃锓诸梓。有志于是者，幸竟成之。庆元五年四月望，朝奉大夫权发遣临江军兼管内劝农营田事濡须王迈谨识。
　　【黄文献公集】
　　《读清江集》：元佑儒臣焕星斗，后有作者非其偶。二龙三凤何缤绘，况乃渊源鲁中叟。适从尘编识英爽，想见世泽遗忠厚。长公平生二三策，太庭披腹惊群后。风流班班仲与季，茅茨来椽绝丹黝。独追古昔寓阳秋，稍抉庇瘕到琼玖。却蟠馀力归赋味，古硬清圆无不有。爰初人文启河洛，下逮百氏分户牖。空言可托匪末艺，巨笔待援须好手。典刑木坠乃至今，吾生已幸何云后。青灯照夜雨夜线，奥论微辞烦击剖。追慕政复惭捧心，赞美胡能付钳口。从游起死不敢期，党挹残膏注空朽。
　　西溪集
　　【文献通考】
　　《西溪集》：沈进十卷，姚令威二百卷。
　　陈氏曰：翰林学士钱塘沈进文通撰。初以郊社斋郎举进士第一。执政谓已宦者不应先多士，遂居其次。实皇佑元年，自是为故事。文通吏事精明强敏，为杭州、开封府，皆有能名。从容闲暇，夙兴治事，及午而毕。卒时年四十馀。其孙晦元用，宣和中，亦魁天下。
　　【叶水心集】
　　《西溪集序》初，完颜亮来寇。举朝上下，无不丧胆。直云虏百万何可当？惟有退走尔！独姚公令威，抗论沮止。谓：今八月岁入翼，明年七月入轸。又其行在已巳者，东南屏蔽也。又推算太乙荧或所次，皆贼必灭之兆。未几，亮果自毙，江淮复安。余尝叹国不可无智士，不智于人，当智于天。方是时，姚公策我能必胜者，智于天也。公著书二百卷。古今同异，无不该括，岂独智于天哉！惜其盛壮不预采录，晚始召对殿中，忽感风眩而死。悲夫！予不及识公，而与其子仅从同僚，从孙以公《西溪集丛语》遗余。其古乐府流丽哀思，颇杂近体，诗长短皆绝去尖巧，乃全造古律，盖加于作者一等矣。至以易“肥逐”为“飞遁”，引注说文不若是心介，以辨孟子不若恝，尤非予寡见浅闻所能到也。夫欲折衷天下之义理，必尽改详天下之事物，而后不谬。予既不学，又不得见如公者而师之，徒掩卷追想于百年之外尔。
　　长兴集
　　【文献通考】
　　《长典集》四十一卷。
　　陈氏曰：翰林学士沈括存中撰。括于文通为叔，而年少于文通。世传文通常称括叔。今四朝史本传以为从弟者，非也。文通之父扶，扶之父同。括之父曰周，皆以进士起家，官皆至太常少卿。王荆公志周与文通墓，及辽志其伯父振之墓，可改。括坐永乐事贬，晚居京口，自号梦溪翁。自叙甚详云。山谷黄氏曰：沈存中博极群书，至于《左氏春秋传》班固《汉书》，取之，左右逢其原。贞笃学之士也。
　　云巢集
　　【文献通考】
　　《云巢集》：陈氏曰：审官西院主簿沈辽睿达撰。进亲弟也。以兄，任为京官。坐法流贬。事见《挥尘录》。自永徙池，筑室齐山，号云巢，竟不复起。以文三集刊于括苍，号三沈集。其次序如此。
　　【云巢集】
　　《杨冠乡序》：右真应先生赵应之文。公衢人，云谷之适孙，操履文章，俱有前人典刑。酝藉风流，盖今奇士也。平时重然诺，宾客从游，未始轻许可。惟某辱公知为最深。年未冠，登公之门，公即许为文字交。终始十年，一饭不相舍。探禹冗、浮沅湘、方舟顺流，历江淮而遍吴楚，寻幽吊古。一觞一咏，无不与之俱。以是得公诗文为多。乾道初，别公游淮，文字散逸兵间。既归，未暖席，公赴玉楼召。遗藁为好事者取去。求之了不可得。后八年，于公经行之地，得其诗文若干，厘为十卷，授其子季皋。季皋念其得之之艰，重加编次，以广其传，俾后世知有所谓真应先生者，庶不辜所期。云巢，公故隐，因以名集云。淳熙改元莫春二十有四日。
　　苏魏公集
　　【文献通考】
　　《苏魏公集》：七十二卷。
　　陈氏曰：丞相魏国公温陵苏颂子容撰。绅之子也。绅在两禁，人称其险波，而颂器局阔厚，未尝与人较短长。其为相，在元佑末。大臣奏事多禀宣仁，独颂必以白哲庙，其后免于迁谪，盖上以为识君臣之礼故也。年逾八十，薨于建中靖国之初。自草遗表，却医屏药，死生之际了然。集前后序，汪藻、周必大撰。
　　【苏魏公集】
　　《汪藻序》：所贵于文者，以能明当世之务，达群伦之情，使千载之下读之者如出乎其时，如见其人也。若夫善立言者不然，文虽同乎人，而其所以为文，有非人之所得而同者。《孟子》七篇之书，叙战国诸侯之事，与夫梁齐君臣之语，其辞极于辨博，若无以异乎战国之文也；杨子之书数万言，言秦汉之际为最详，简雅而闳深，若无以异乎西汉之文也。至其推性命之隐，发天人之微，粹然一归于正，使学者师用，比之六经，则当时所谓仪秦犀首谷永杜钦辈，岂惟无以望其门墙，殆冠屡之不侔也！宋兴百馀年，文章之变，屡矣！杨文公倡之于前，欧阳文忠公继之于后，至元丰元佑间，斯文几于古而无遗恨矣！盖吾宋极盛之时也。于是大丞相魏国苏公出焉，以博学洽闻，名重天下者五十馀年。卒用儒宗位宰相，一时高文犬册，悉出其手。故自熙宁以来，国家大号令、朝廷大议论，莫不于公文见之。然公事四帝，以名节始终，其见于文者，岂空言哉！论政之得失，则开陈反复，而极于忠；论民之利病，则援据该详，而本于恕。有所不言则已，既言于上矣，举天下荣辱是非，莫能移其所守。可谓大臣以道事君者也！若其讲明经术之要，练达朝廷之仪，下至百家九流律历方技之书，无不探其源，综其妙者，在公特馀事耳。此所以一话言、一章句、皆足以垂世立教，革浇浮而已偷薄，与轲雄之书百世相望，而非当时翰墨名家者所能仿佛也！公元丰中，受诏为《华夷鲁卫录》，书成，序之以献。神宗读之曰：序卦文也。今改其书，信然！则公之他文可知矣。公殁四十年。公之子携始克集公遗文，得诗若干，内外制若干，表奏章疏志铭杂说若干，使藻与观焉。藻少习公文，以不获拜公为恨者也。今乃尽得其书读之，可谓幸矣！故谨识其端，而归其书苏氏。绍兴九年三月十五日，显谟阁学士左中大夫提举江州太平观汪藻序。
　　【周必大序】
　　至和嘉佑中，文章尔雅，议论正平，本朝盛极时也；一变而至熙宁、元丰，以经术相高，以才能相尚，回视前日，不无醇疵之辨焉；再变而至元佑，虽辟专门之学，开众正之路，然议不齐，由兹而起；又一变为绍圣、元符，则势有所激矣。盖五十六年之间，士风学术，无虑四变。得于此，必失于彼；用于前，必黜于后。一时豪杰之士有不能免，况馀人乎！若乃上为人主所信，中不为用事者所疑，下常见重于正论，惟丞相苏公为然。方仁宗右文，公在馆阁者九年；英宗责实，公首预监司省府之选；神宗励精，公则掌制尹京，出藩入从，眷奖尤渥；厥后大用于宣仁垂帘之际，荣归于泰陵亲政之日。历事四朝，始终全德，独为儒学之宗。呜呼！盛哉！平生著述凡若干卷，翰林汪公彦章为之序。某尝得善本于丞相曾孙，适显谟阁直学士张侯几仲出守当涂，欣慕前哲，欲刻之学官，布之四方，使来者有所矜式，其用心可谓广矣！故以遗之而纪于后。淳熙十二年十月一日，东里周必大谨记。
　　辋川集
　　【文献通考】
　　《辋川集》五卷。
　　晁氏曰：皇朝吕大忠，字晋伯，蓝田人。汲公之兄。皇佑中进士，除检详枢密院吏房文字，为河北转运判官，累迁宝文阁直学士，三帅秦凤。晋伯博极群书，为文尚理致，有益于用，章奏皆亲为文。
　　诚德集
　　【文献通考】
　　《诚德集》三十卷。
　　晁氏曰：皇朝吕大钧，字和叔，嘉佑二年中进士第。大防仲弟也。终于宣义郎延路漕司属官，师张厚之，赡学博文，无所不该。其文非义理不发。
　　玉溪集
　　【文献通考】
　　《玉溪集》二十五卷。《玉溪别集》十卷。
　　晁氏曰：皇朝吕大临，字与叔，汲公季弟也。登进士第。尝历太学博士、秘书省正字。从程正叔、张厚之学。通六经，尤精于《礼》。解《中庸》《大学》等篇行于世。尝赋诗云：学如元凯方成癖，辞类相如始近俳。独倚圣门无一事，愿同回也日心斋。正叔可之。《朱子语录》曰：吕与叔文集，煞有好处。他文字极是实，说得好处，如千兵万马，饱满伉壮。
　　傅献简集
　　【文献通考】
　　《傅献简集》七卷。
　　陈氏曰：中书侍郎献简公河阳传尧俞钦之撰。
　　赤城集
　　【文献通考】
　　《赤城集》十卷。
　　陈氏曰：两浙提刑宁海罗适正之撰。治平二年进士，学于四明楼郁。为吏健敏，颇为苏子瞻、刘贡父诸公所知。台士有闻于世，自适始也。
　　西塘集
　　【文献通考】
　　《西塘集》二十卷。
　　陈氏曰：监安上门三山郑侠介夫撰。治平四年中甲科，小臣上言人所不敢言，上为之感动，略施行其言，不惟不怒而已。既而竟堕深谴，良田吕惠卿欲倾王安石，而侠与安国游从厚善，遂起狱并陷之。侠既得罪，新法遂不罢，而本朝之祸本成矣。小人勿用之戒，可不畏哉！安石亲惠卿而疏侠，岂惟误国，亦以危身。后之君子可以监之。
　　【西塘集】
　　《黄祖舜序》：祖舜为儿童时，已闻邑有郑先生之贤，而未识也。既冠预乡贡，始获谒公而谢之，亲承诱诲，因目前辈老成之风，实政和丙申岁也。其年如京师，又八年窃第东还，则公亡矣。已而从陈直讲国材游，乃闻公出处之详，且得公所为《大度居士自叙》而读之，有曰：幽暗阒寂，此正祗鬼着眼处，是以不自欺于方寸。由是知公平居克己，不愧屋漏，其学一本于诚而已。抑尝验公之所言所行，与夫居乡党，处患难，无一不合于道也。盖有所本而然。初，公在金陵以《咏雪》诗见赏王荆公，遂游其门。及言新法不便于民，始获谴怒。公终不肯诡随，持论益坚。其笃道有守如此；与王安国议论素合。公坐封事狱，株连及之。独能慷慨发言，使友人不敢匿其亲而有隐。其信义服人如此。自为小官，极口论大利害，虽死不顾。两遭窜贬，颠跌艰厄，初无惨沮之容。卜筑岭外，若将终身焉，则其在困穷，不改其操矣；晚岁逢恩南还，徜徉里，意趣超然，至于疾病易箦，了无遗恨，尚能哦诗，有“身如过鸟在云边”之句，则又不惑于死生之际矣。公之始末，既见于此。声名虽暴于一时，道业不显于当世，君子惜之。若乃发为词章，虽数千万言，特公之馀事耳。公之生平著述，类多散逸。公之孙嘉正毫联缕缉，仅得十之三四，其孜孜孝诚，不忍遗坠之意可尚也。学者傥能由斯文以究先生之学之守，诚可为末俗无特操者之戒云。先生讳侠，字介夫。西塘，盖其所居之地名也。隆典二年十月朔日，檗山黄祖舜序。《元孙郑元清跋》先大父隆兴甲申守盱江，以行藏高大父教授朝奉西塘遗文叙缉成编，蒙乡枢大资黄公为之序，遂刊置公府。今四十七年矣。乾道丁亥，简肃侍郎林公出镇九江，就集中删其代人作者，又录高大父之言行附于末，锓板郡斋。淳熙改元，太师左丞相史公出帅乡邦，复取斯集，亲为题跋而刊之，皆以大资黄公所为序冠之篇首。嘉定庚午，元清备数金陵酒掾，因思盱江所刊之本，欲见之而未能致。一日，会同官府判郑秘阁忽谓于郡侯张寺簿有畴昔之好，特为贻书及之。未几，果得旧本。开卷敬诵，其他篇秩不紊颠末，但其序已不复存，得非岁久而遂亡之耶？元清敬取箧中所藏副本缮写，命工镂之，亟附便邮，还置盱江书库，以补集中之脱简云。三月二十一日，元孙承议郎充提领建康府户部瞻军酒库所主管文字赐绯鱼袋元清拜手谨书。《涪父及翁跋》：士自一命以直，官无高卑，皆有天下国家之责，策名委质，臣后归田乞骸。臣肯此身本是报国之物，王臣蹇蹇，匪躬之故。若自有区区之躬，则必无蹇蹇之节。知乎此，则杀身成仁，舍生取义，闻道夕死，致命遂志，皆职分之当然尔。介公哉，郑介公之节也！熙宁大臣，知公于未仕之时浓雪寒斋之诗，击节称赏；及兴已仕，曰：吾縻尔好爵，公眠如鸱得腐鼠，而吓鸾也！低簪抱关，监安直门，会流民图交亲法疏，擅发马通银台司，裕陵览奏，惕然感悟，夜不安枕。翌日，敕罢不便于民者十有八事。公之摈斥至死，岂裕陵之心哉！群忄佥笑啸呼，必欲置公死地。噫嘻！公岂畏死者？每直书不曰：“乞斩臣宣德门外。”则曰：“乞斩臣众人之前。”所谓蹇蹇匪躬之故，非公，吾谁与归！公冠而字曰介，殁而谥曰介，知死必往曰介，非公吾谁与归，前太学博士林伯常甫生郑公坊，慕介公节义，兴贰郡亏漳也，以公常侍亲宦游，援引古谊，列祠学宫，刻公父集，昭示不朽。使漳士闻风兴起，知势利鸿毛之轻，道义泰山之重，关击岂小补哉泊常甫俾予为之跋不谢不敏又念诵兴诗读兴书不知兴人可乎迁述介公之所以为介书者告望古涪父及翁谨跋。《廖挺识》：先生忠于君、孝于亲、仁于民，知为国而不顾其家，知为民而不顾其身。独立有守，不以贫富贵贱死生动其心。刚大之气，充塞天地；切直之言，为时蓍龟。北斗以南，一人而已。挺晚出，稔闻先生之风，而恨未见其文也。隆兴甲申，先生之孙出守盱江，挺承泛泮宫。一日辱宠示家集，挺伏读至《望阙台记》，乃知先生于流离困踬之馀，而忧国爱君之心有加无已。其视遗佚则怨，厄穷则悯者，贤否何如也？既而贰车龚侯览之，谓先生之文，浑全博雅，片言单辞，悉存教诫。乃白使君，请镂版以垂不朽。公从之，属挺参订舛讹，仍输赀鸠工。越三月告成，命以所刊版置之学，俾诸生获观前辈之言，知典刑之大略，而有所矜式。岂曰小补之哉！十一月朔日，延平廖挺谨识。
　　范忠宣公集
　　【文献通考】
　　《范忠宣集》二十卷。
</div>
    <div class="pagination">
<a href="永乐大典残卷_page328.html">上一页</a><span>...</span><a href="永乐大典残卷_page324.html">324</a><a href="永乐大典残卷_page325.html">325</a><a href="永乐大典残卷_page326.html">326</a><a href="永乐大典残卷_page327.html">327</a><a href="永乐大典残卷_page328.html">328</a><span class="current-page">329</span><a href="永乐大典残卷_page330.html">330</a><a href="永乐大典残卷_page331.html">331</a><a href="永乐大典残卷_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
