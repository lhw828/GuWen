<!DOCTYPE html>
<html>
 <head>
  <meta charset="utf-8"/>
  <title>
   图书编 - 第 217 页/共 220 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   图书编 - 第 217 页/共 220 页
  </h1>
  <div class="content">
   河南本有水利可以兴水田古之人盖尝为之矣如太阳三渠去府城南十里而近分洛水以溉田者宣利渠去永宁县南三里而近又有新典万箱等渠皆亦分洛水以溉田者伊阳渠去嵩县东十里而近永宁渠去嵩县南六里而近又有鸣臯顺阳济民等渠皆分伊水以溉田者而卢氏县之东涧水则尝析而为渠流入于城中以灌蔬圃者也可以灌蔬圃则亦可以灌田兴水田之利也至于伊洛瀍涧载在经史流经府城外夏秋间每泛溢而东者宁不可以隄障之车戽而耕种为水田乎予尝举其説以告东濲孙公公言不可盖其人习于种旱谷惮于胼手胝足之劳而又不谙埂塍之制不惯于裁挿耘耔之方术也闻永宁嵩县亦已有水田其民颇称饶裕予方欲募召能作水田之人于我苏松及永宁嵩县之已有成效者以分教乎凢伊洛三川之民兴秔稻之利于此一方而惜乎不久即迁官去入闽矣洛民每苦粮重疏欲与汝南道丈地而均粮格不行予尝为之请轻折而方伯公靳不许每叹之倘水田之利成每畆可收谷三四种其每畆所上粮一斗比之我苏松犹为轻则尔即不尽水田也以水田与不水田相参错为轻重数年以后岁稍多收民间亦或稍致饶裕如永宁嵩县也粮则稍重于输将不为难亦何至强聒于人前仰人鼻息而不一许可也欤予请轻折而不得欲兴水田以利氓民而以转官去不获遂予心又以为大夫士亦安于故常而不乐为此也每每嗟叹之且着议以告后来者
　　淮凤垦田记
　　臣愚伏见皇上留心吏治加志穷民奬赏来朝官员则亲发玉音谕以爱养百姓虑有司催科稍急则勅下户部蠲免闾阎宿逋孜孜讲求惟欲康阜兆民永固国本甚盛心也臣智识浅陋不能仰赞万分之一思得徃年出守庐阳尝廵行阡陌劝民开塘蓄水招集流移开垦荒芜颇觉有益又尝徃来邻境凤淮两府之间习见地广人稀一望数十里皆红蓼黄茅大抵多不耕之田间有耕者又苦天泽不时非旱则涝盖雨多则横潦弥漫无处归束无雨则任其焦萎救济无所取资以是饥馑频仍窘迫逃亡人烟日稀旷土益广此地界连萧砀汝颍皆多盗之区逋逃之薮积乆不无隐忧宜得専官教民稼穑招抚流移在世庙中业曽専设都御史王玑时值大水浸滛功不及施輙复报罢臣为督抚时因颍州佥事陞任具本奏荐原任知州姚筐或注原缺或另添设専理开荒议亦未行然臣窃以关系地方安危时时念之不置近复有以此白臣者臣谨以昔时之见参以今日所闻窃意必设専官以重责成盖颍州佥事淮阳副使两道各有兵饷钱粮问理词讼之责势不能兼各该有司非得监司督责人无畏惮合于淮凤二府特设一佥事择实心干济者畀之専勅给以关防住劄适中州县抚按同心重其事各道不得侵其权有司势豪不得挠其法假以岁月不责近功开一顷即一顷之利招一民即一民之安三年果有成绩进秩而不迁再考再进秩久且超迁之其所辖有司即以开垦土地招来人民多寡为殿最亦务各久任超迁如是十年不臻庶富之效无是理也専官之责其效在广开沟洫夫水土不平耕作无以施力必先度量地势高下跟寻水所归宿濬河以受沟渠之水开沟渠以受横潦之水官道之冲设大堤以通行褊小之村亦増卑以成径惟欲于道旁多开沟洫使接续通流水由地中行不占平地又度低洼处所多开塘堰以潴水之夏潦之时水归沟塘亢旱之日可资灌溉高者麦低者稻平衍地多则木绵桑枲皆得随时树艺土本膏腴地无遗利遍野皆衣食之资矣其次招恤流移夫良民忍弃乡土止为无食耕种多荒年宿逋苦追并其势必不能安其居也今地既开辟夏秋有收不愁无食鼓动其懐归之心将受防为氓之恐后各该有司寛慰而安抚之量拨地土处给牛种不得责其逋负量寛二三年俟其志定业熟然后起科又或招致江南客日或劝谕本土地邻或审拟徒夫无力者令供役开濬有力者出资给食皆佥事可得专行其余未尽事宜悉聴其酌量区画或者有窒碍难行事干题奏者议拟停当径自请防施行既无掣肘之虞民心莫不归向而展布无难矣臣芹曝微忱冐昧渎闻伏乞勅下该部再加详议见诸施行庶几酿无穷之利于根本之地消意外之虞于未萌之先皇上厚生育物至仁诞敷于穷檐旷土鼓动四方务本力田之风实化导民生之一机也
　　议兴西北水利
　　客曰子谓经国訏谟其大且急莫有过于西北水利则予之所未解也曰禹功茂矣而濬畎距川廼其尽力而终身者驺孟谈王道教树蓄厥惟先务客恶得以水利而左之予将为客悉其利夫雨旸在天而时其蓄泄以待旱潦者人也廼西北之地旱则赤地千里潦则洪流万顷惟寄命于天以幸其雨旸时若庶几乐岁无饥耳此岂可以常恃哉惟水利兴而后旱潦有备其利一也神京北巩财赋取给于东南忠于谋国者镜胜国之徃事懐和人之隠忧尚有出于河流外者惟兴水利而西北储蓄近取常裕视东南为外府可也中人之治生必有附居常稔之田始可以安土而无饥廼国家全盛之势据上游以控六合独待哺之东南近废可耕之田逺资难继之饷岂计之全哉今运蚤而积久储蓄信有頼矣然运蚤而收之其熟有浥损之患久积而散之恒过其期有红腐之忧水利既兴则田畴之间要皆仓庾之积其利二也东南转输每以数石而致一石民力竭矣而国计所頼欲暂纾之而未能也惟西北有一石之入则东南省数石之输所入渐富则所省渐多先则改折之法可行久则蠲租之诏可下东南民力庶几获苏其利三也昔禹导河入海而沟洫之修尤尽力焉固以利民亦以分杀支流而不以助河之虐河之无患沟洫其本也周定王以后沟洫渐废而河患种种矣今河自关中以入中原合泾渭漆沮汾泌伊洛涧及丹沁诸川数千里之水当夏秋霖潦之时诸川所经无一沟一浍可以停住旷野洪流尽入诸川其势既盛而诸川又防入于河流则河流安得不盛流盛则其性自悍急性悍则迁徙自不常固势所不至也今诚自沿河诸郡邑访求古人故渠废堰师其意不泥其迹疏为沟浍引纳支流使霖潦不致泛溢于诸川则并河居民利水成田而河流渐杀河患可弥矣其利四也古人之画地而田也曰我疆我理南东其畆既顺土而宜民亦设险而御侮也晋之邀齐也必曰尽东其畆以为戎车之利晋之利齐之害也今西北之地平原千里冦骑得以长骑若使沟浍尽举则田野之间皆金汤之险而田间植以榆栁枣栗既资民用又可以设伏而避敌其利五也徃者刘六刘七之乱持竿一呼从者数万则游惰归之也盖业农者縻其田里惟游惰之民轻去乡土而易于为乱今西北之境土旷而民游识者常惴惴焉诚使水利兴则旷土可垦而游民有所归消衅弥乱深且逺矣其利六也东南之境生齿日繁地苦不胜其民皆不安其土廼西北蓬蒿之野常疾耕而不能徧苏子谓聚则争于不足之中散则弃于有余之外其不均固如此也今若招抚南人修水利以耕西北之田则民均而田亦均矣其利七也东南多漏役之民而西北罹重徭之苦则以南之赋繁而役减北之赋省而繇重也使田垦而民聚民聚则赋増而北繇可轻其利八也沿边诸境有转输不能至者招商以代输盖有数顷之田困于一商遂弃业以他徙其有曲避转输之苦者则私以折色兑军商得茍安军无宿储即承平勿论设有烽警何以待之惟近边田垦转输不烦其利九也屯田之成熟者多属隠占久则难稽矣然亦不必稽也西北非无田之为患而不垦之患彼既垦而熟矣何必归官始为国家之利哉惟自其荒芜不理者召募垦之则新屯固种种也兵之壮悍者既心耻于负锄而其羸弱者又力疲于荷戈驱兵为农势固难行惟募之农而简之为兵则心安而力奋屯政无不举矣今天下浮户依富家以为佃客者何限募而集之可立致也募农以修水利修水利以举屯政其利十也塞上之卒土著者少不得已而有募军则居行给饷为费不赀又不得已而有班军则春秋逓徃疲于奔命又不得已而按籍勾补解檄方登逃亡旋报闾阎重困行伍又虚若近塞水利既修屯政大举田垦而人聚人聚而兵足可以省逺募之费可以苏班戌之劳可以停勾补之苦其利十有一也宗禄势将难继咸切忧之而莫肯任其议将以难遗后人而后之难更有甚于今日此不可不亟为之图也世有勇于建议者则曰裁其禄弛其禁而已夫不资之以谋生而徒曰裁其禄则饥寒者孰恤不定之以安居而徒曰弛其禁则流离者孰依我圣天子睦族展亲之仁必不忍其至是也昔范文正以两府禄入尚能广义田以廪族人矧以国家之大而不能使天潢之皆饱食而安居乎今西北之地旷土弥望于其间择人所弃者官为垦辟分井而田如中尉以下量岁禄之入授田若干使得安居而食其土其后支庶渐繁田不再授盖既授之以田开其治生之端彼知田不再授则皆及其始授之时勤俭明农于其间以岁食之余渐垦田而扩产为长子孙之计其雄桀者不失为富家翁即庸拙者亦可以依田力穑其与坐食多馁散处失所者相去逺矣其利十有二也昔之有志者尝欲仿井田之遗制授民之产而惜其时之不可痛豪强之兼并限民之田而限其势之难行今若于西北空闲之地修举水利则仿古井田亦可也限民名田亦可也古昔养民之故以渐可举其利十有三也古者以井画地度地居民比闾族党井自为界民不可多得尺寸之地而地亦不可多得一介之民民与地适相均也今通都大邑之民踵接肩摩而争繁习靡多梗化而败俗其争少习村者惟寥廓之乡为然今若画井居民裒益其多寡使民与地均如古比闾族党之意则教化可兴而俗尚自美其利十有四也客曰信如子言水之利溥矣西北皆可行独先于京东者何居曰京东辅郡而蓟又重镇固股肱神京缓急所必须者矧其地负山控海负山则泉深而土泽控海则潮淤而壤沃利水尤易易也予所属二三解事者盖遍厯山海之境阅两月而返披图出示如指诸掌也为言诸州邑泉从地涌一决而通水与田平一引而至比比皆然姑摘其土膏腴而人旷弃即可修举以兆其端者自西厯东如密云县之燕乐庒平峪县之水峪寺及龙家务庒三河县之唐防庒顺庆屯地皆共著者蓟州城北则有黄厓营城西则有白马泉镇国庒城东则有马伸桥夹林河而下城南则有别山铺及夹隂流河而下至于隂流淀疏渠皆田也遵化西南平安城夹运河而下及沙河铺地方又鉄厰涌珠湖下至韭菜沟上素河下素河百余里夹河皆可成田迁安县北徐流营山下涌出五泉合流入桃林河又三里桥涌泉流出滦河又蚕姑庙涌泉成河与滦河相接夹河皆可田之地卢龙县燕河营涌泉成河及营东五泉涌漫四出至张家庄抚宁县西台头营河流亦自燕河营涌泉而来皆可田自西以东如丰润县南则大寨及刺榆坨史家河大王庒之地东则榛子镇西则鸦洪桥夹河五十余里皆可田玉田县清庒坞导河可田后湖庒疏湖可田二里屯及大泉小泉引泉可田其间有民所不业之地有屯地有牧马草地屯草之地属于官官为辟其芜而收其利不难也至于民不业者召民业之官为助其力何至连阡陌弃鞠为茂草乎至于濒海可田则自水道沽关黒崖子墩起至开平卫南宋家营之地东西度之百余里南北度之百捌拾里皆丰润其地与吴越濒海之沃区相等今萑苇弥懋而系名于势族然苇之利微即势族亦无厚入于其间也若如吴越人田而耕之则利十倍于苇即捐其一以与势族使不失其旧入势家亦无憾焉昔虞文靖公之议东极辽海南濵青徐濒海皆可田之地今丰润实其中境欲举其议而行之滋非其先当致力者乎盖先之京东数处以兆其端而京东之地皆可渐而行也先之京东以兆其端而畿内列郡皆可渐而行也先之畿内列郡而西北之地皆可渐而行也在边陲则先之蓟镇而诸镇皆可渐而行也至于濒海则先之丰润而辽海以东青徐以南皆可渐而行也夫事有小用则宜大则局而不通大用则宜小则窘而难布兹其试之一井究之天下无不利者事有旦夕计功而逺猷不存积久考成而近效难覩兹其暂之岁收久之永頼无不利者特端之于京东数处因而推之西北一岁开其始十年究其成而万世席其利矣客曰西北之人岁苦水害奈何利之且彼宿苦其害而子骤言其利其不信亦何异乎曰嗟乎水在天壤间本以利人非以害之也惟不利斯为害矣人实贻之而咎水可乎盖聚之则害而散之则利弃之则害而用之则利如血之在人身流贯于肢节而润泽其肌肤一有壅注则上而为痈下而为痔又或溢出于口鼻而因以戕其躯遂曰血之为人害也亦舛矣今之咎水害者即山川之委原未悉胡不引人身观之也古昔盛时列国分布画井而田甽达于沟沟达于洫洫达于浍浍达于川纵横因其地势以取利于水今西北皆其故疆也岂古以为利今以为害乎且东南之民争涓流于尺寸之间何者彼固利之也谓水利于南而独为北害此必无之理也客曰南北均利水矣而北之视南亦有难易乎徐子曰北易客廼咤曰子固好竒甚言北之利于水耳乌得而称北易也曰客何异予言哉南方之民披簑而耕抱湿而获盖恒与雨相值也长夏苖将立稿则讼风伯而祝雨师盻盻焉以一沾濡为快廼西北之雨多于长夏而耕获之时少雨其易于南天时则然也西北地旷而水夷稍一疏引水即为利东南之地高下相悬有转水于数仭之深者再日不雨则桔橰之声彻于郊原竭人力以资灌溉苦且难地势使然也考之古昔甽深尺许遂深二尺沟深四尺洫深八尺浍深二仞而已未有如东南转水于数仞之深者至于京东山之涌泉溢地而出河之支等地而平其于西北尤为易易也东南濒海岁多潮患盖海之势趋于东南也辽海以及青徐有海之饶而鲜潮之患其难易又彰彰矣奈何目为萑苇之塲而弃之不田乎予谓北易盖亦有据而言之也客曰南北水利修废顿殊亦有由乎曰水利修废由于人之聚散而旋转之机上实握之西北在三代盛时沟洫时修农功毕举厥后魏史起引漳水溉邺以富秦开郑国渠溉舄卤之地四万余顷关中为沃野秦以富强至汉文翁溉灌繁田千七百顷而蜀饶白公穿渠引泾水溉田四千五百余顷而民以饶富马援引洮水种秔稻而狄道并塞之民得以乐业虞诩复三郡激河浚渠为屯田而省内郡之费盖三代之时沟洫遍于列国水之为利也宏魏秦各擅其利文翁以下诸子人兴其利水之为利也専然皆在西北之境若东南称水利者在汉以前惟马臻开鉴湖而已他未有闻也及西晋之乱中原生齿渐耗从晋室而东徙者谓之侨人久则安其土而乐其生西北民散而东南利兴非细故也即如东南之饶三吴称最在禹贡州之域厥土涂泥厥田下下而已汉之时亦一泽国耳惟晋室既东民日聚而利渐兴然其财赋亦未至于今日之盛也至五代时钱镠窃据以称饶及南宋偏安以致富则民益聚利益兴而财赋遂甲于天下矣尝考宋绍兴五年屯田郎中樊賔言荆湖江南与两浙膏腴之田弥亘数千里无人可耕则地有遗利中原士民扶携南渡几千万人则人有余力若使流寓失业之人尽垦荒闲不耕之田则地无遗利人无遗力以资中兴由此观之则宋室方南之时东南尚有旷弃之田及其季年人多而田少豪右擅陂湖以自殖地利尽而民不聊生者聚故也东南地利尽而西北旷废厥有由哉今国家当全盛之时兵戈不试者二百余年南北生齿日渐繁伙而东南之民争附于辇毂之下诚劳来安集于其间则民聚而利无不兴矣即画井而沟洫之亦不难也矧秦汉以下其兴利而足民者独不能寻其迹师其意而行之乎何至待哺于江南也彼其窃据称饶偏安致富者亦不得已耳廼今国家奚頼焉其机固在一旋转间也客曰西北利水吾固知其旧矣然吾闻懐庆纪守尝因丹沁支流疏渠成田民颇利之纪去而田随废又如真定杨中丞之家居也亦尝募南人縁水垦田岁入甚饶及滹沱旁决桑田之变秪瞬息间耳岂久废之余固难卒举者乎是所谓废食于噎非通论也夫利水之法高则开渠卑则筑围急则激散缓则疏引其最下者遂以为受水之区因其势不可强也然其致力当先于水之源源深则流微而易御田渐成则水渐杀水无泛溢之虞田无冲激之患彼懐庆当丹心之下流而真定尤滹沱所必冲者也安能乆而无患哉盖不先于其源之故也尝考桑干水发于浑源州经保安之境则自懐来夹山而下至卢沟桥狼窝地方冲溢为患漫至彰义门先朝屡经修筑为费不赀今保安境上闻有用土牛逼水成田者恐亦不能久而无患也若督责有人多方招募使桑干上流皆引水成田则岂惟保安之田恃以无患而懐来以下水患亦杀矣予又尝物色瀛海之间如元城洼罗家湾洼郝家庒洼高桥铺洼章家桥洼皆连阡黒壤废为水区非不可田顾以下流受黒洋等九河之水非先致力于水源未可徼利旦夕而终贻水患也客曰子论甚悉然世之疑而不遽行者亦有説焉一难于得人二惮于费财三畏于劳民四忌于任怨五狃于变习子亦不可不察也曰微子言予亦筹之夫畏事者既因循而不理喜事者又轻率而罔功固矣得人之难也是必有经畧之功而无纷更之扰使利兴而民不知则善矣世固有能任之者亦不如宋人専以劝农之名亦不如今制责以水利之职盖劝农而兴水利牧养斯民之首务也今若另设劝农而水利又有専职则若于牧养斯民之外増劝农水利一事被之号为牧养斯民者又将何为耶今之开府持节与藩臬守令皆以牧养斯民也劝农水利责将谁诿惟于开府持节者得人以择藩臬以择守令久任而责成之殿最系焉利兴而民不知者可坐而致也世之言费者吾惑焉夫捐数万金之费于春而收数万石之获于秋费于帑而偿于田此庸人操十一之利者尚甘心焉曽谓善于谋国者而顾以费为惮乎且始为而获继是有兴即以所获者为资渐而广焉不烦再费也畏于劳民虽文忠公尝有是论文忠公之言曰天下久平民物滋息四方遗利皆畧尽矣今欲凿空寻访水利所谓即鹿无虞岂惟徒劳必大烦扰所在追集老少相视可否吏卒所过鸡犬一空审如文忠之言民信劳矣子谓不必于牧养斯民之外而専设劝农水利者亦恐其喜事劳民如文忠公之言也诚得牧养斯民者择其势顺而功省之处暂出官帑募愿就之民经畧其端以示倡率之机使民灼然知水利可兴则必有竞劝而争先者庶令不烦而事自集若槩以水利役民使贫民苦于追呼妨其生业而富家反擅其利予尝见水利使者檄下诸邑阅治水利輙饱吏胥之槖而害及闾左此文忠公所以极论而深叹也怨生有二妨小民之业怨隠而害深夺豪右之利怨显而谤速既不槩以水利役民民无追呼之扰怨不丛于小民矣而豪右之利亦国家之利也何必夺之周礼使世禄地主之有力者与其广潴钜野之可以利民者曰主以利得民曰薮以富得民彼小民欲自利而力有所不逮官为倡率豪右从而竞劝于其间则借豪右之利以广小民之利固主与薮之遗意也方欲籍之矧曰夺乎此何以任怨为也北之治田也逸南之治田也劳彼其以惰心而乘之以逸习卒而驱之宜有未从者然彼之卤莽而耕亦卤莽而获所入固微也以南之劳治北之田则一畆之入倍于数畆而旱潦可以无忧试一驱之其嗜利之心必潜易其好逸之习且相率而为逸者以其习之故然比闾族党皆然也官为倡率有能争先力田者稍优异之则皆耻于逸而趋于劳矣昔张全义起于羣盗其尹河南也当防乱之后白骨蔽地荆棘弥望居民不满百户全义择人以修屯政招徕农户流民渐归逺近趋之如市全义为政寛简出见田畴美者輙下马与僚佐共观之召主劳以酒食有蚕麦善收者或亲至其家悉呼出老幼赐以茶防衣物民间言张公不喜声伎见之未尝笑独见佳麦良蚕则笑耳有田荒芜者则集众杖之或诉以乏人牛则召邻里责之曰彼乏人牛何不助之由是邻里相助比户有积蓄在洛四十年遂成富庶盖其劝农力本生聚教诲变荒墟为富壤非偶然也诚使西北牧养斯民者能以全义之心为心未有狃于故习而不变者不一日倡率而遂曰习之难变可乎夫得人而任捐公帑以募就役之民宜怨讟不生惰习可变而田功毕举矣廼若不费公帑不烦募民而田功自举者予又得而熟筹焉边地屯田以饷军也其道有三倡力耕之机定赏功之典广世职之法而已内地垦田以阜民也其道有三优复业之人立力田之科开赎罪之条而已盖大将固偏禆卒伍所望而趋也今诸边沃土多大将养亷之地使大将肯以其地画井而田以率偏禆卒伍无不响应而竞耕者昔郭子仪因河中军乏食廼自耕一畆将校以是为差于是士卒皆不劝而耕是岁河中野无旷土军有余粮昔宋廖给事中刚亦尝首陈是説也将卒捐生而赴敌者冀以功而获赏也今若计田行赏又如廖给事所谓劳来之安定之操戈之危岂不特易此赏一行万顷不难得者信然矣今富民得纳货以列武弁职冗而军政无禆也若仿虞文靖公之意聴富民欲得官者能以万夫耕则为万夫之长千夫百夫亦如之先试以虚衔缓其征科俟其田入既饶积蓄渐充则命以官而量征其税就所征者得给以禄佩之印绶得世其官练集其耕夫以寓兵于其间真良法也民之流离弃其业而畏不敢复盖疮痍未起科督又严甚则举其宿负者而取盈焉此宜上有以招徕之蠲其负寛其征时其赈贷则离流竞复荒芜渐垦矣汉之盛时孝悌力田同科盖务本重农以寓劝率之微权也今若定为之制有能于荒芜之乡垦田而井者田得自业而输其税于官官因税而定等上者如纳粟待铨次者遥授散职又其次者补胥吏而役于官则力田者竞起矣赎罪有条借贪墨以行私者何限也使令罪而有力者捐赀垦田官课其垦田之费与赎罪相当则归其田而收其税即无力宜逺配者亦得近属于田畆之间以力垦田而赎其罪此固法行而人亦乐从也倘举数者而行之屯田可兴垦田可多又何必费出公帑而役烦募民哉客曰就子数説尚有可宜者捐生而获边赏积汗马之勲而获世职欲以田畆之劳并可乎力田赎罪田固彼之田也税入几何恐无以足经费而佐司农之急谈何容易子更筹之曰审时度势各有攸当也敌刄既接军功为先边烽稍宁屯政是急倘屯政举而边地垦食足兵强敌来而应之有胜算敌去而守之有长策又何军功之足羡乎若徒尚军功则忽内修而啓外衅非国家之福也且边人之剽悍者勇于赴敌其椎鲁者乐于力田各以其长邀上之赏又何妨焉今边地久芜师不宿饱非悬殊格亦何望屯政之修乎即兵兴之时转饷勤劳亦得与对垒者论功客何疑之至于世职之法所系于今日之边务者尤非小也今之武弁能因世阀以树功名者固亦有之然其间困乏孱弱仅存者种种矣惟其先世汗马之劳不忍遽废则可耳欲借以练卒而应敌必不能也彼富民欲得官者能以万夫耕则其财力智识已出于万人之上能以千百人耕者亦出于千百人之上其财力智识既足以为主帅之倚用使之部耕夫以为胜卒又皆其衣食安养者心附而力倍其与今之武弁困乏孱弱剥羸卒以自肥固天壤悬也子孙席其世业亦不至于遽替即有替者又必有财力智识之人代其业而继其官边圉之间转弱为强兹其大端矣濒海之地国初皆设墩台分戍了守以备南倭今草头沽关及水道沽关以至于新桥海口赤洋海口等处遗址尚存日渐圮废国初设墩分戍固将备倭亦以南北势悬使濒海墩戍连络于其间则内地有梗此路可通又防微虑逺之深意也惟其初设墩戍稀少冀后渐増然无田可耕则墩戍渐废势必至也今若于濒海辟田以世职之法屯驻于其间久之田益辟而人益聚则海上为乐土濒海有通道即内地有梗南北不至悬隔于国初设墩分戍之意固相成也国家分兵而屯授之以田统于卫所之官法非不详然乆则田隠占而屯亦渐废盖田授于官兵非己业也惟富民得官屯驻则其田固己业子孙相承稽覈自详无隠占之患盖井田而寓封建之意也夫富民捐己之货辟荒区以输税养耕夫以寓兵其利于国者多矣就其所入给以禄朝廷御之以虚名使之世其职而守其业有増课之饶无养兵之费又何靳而不与乎彼积汗马之勲者禄入兵费皆仰给于县官岁縻而无补安可以此例论也今民间子弟入胄监者例得输三百五十金若使力田者于荒芜之野垦田三百五十畆得比输三百五十金者而同科则国家一时虽未得三百五十金之入而岁收三百五十畆之税岁岁积之其得更倍谚谓千镪而家藏不若铢两而时入此尤易晓也田少而杀与赎罪而入者即是可推也若恐力田可同于输金则必有伪増田畆以欺上或始而垦旋而废难以一一稽之则又不然夫民间始系名于胄监距其入铨得官之时多者三十年少亦不下二十年所垦之田入官税总而计之当不止于三百五十金彼既垦田歳以其田之入而输官不难也亦何乐于伪田増税岁以厉已乎即有田伪而税负者有司将时稽而除其名彼亦何利焉若谓国用方诎经费之内岁少三之一必頼开纳以纾其急不能徐徐以待岁税之入则亦思之未详也盖经费之广由于各边主客兵饷所费为多若各边屯政渐举则经费自省况力田者得以田自利而岁税又取足于田之所入其从之固易则以力田而应者比令输金之人必且数倍其愿输金者仍输金不因此而废彼二者并行国用又何患焉行之积久田辟而税广费省而用足则力田之科与输金者皆可渐罢又不必商盈诎于财贿酌多寡于开纳也客曰胜国都燕且百年虞文靖公之议格焉未行我国家定鼎于兹又二百年矣通漕理财纷然建议而西北水利未闻举其议而行者子何惓惓于今日也曰胜国徃事已无足论虞文靖公之言既不获售于泰定可为之时及季年东南有梗思其言仿其意设海口万户已无救于元事矣可胜慨哉国家承平既久竭东南之力尚不足以裕西北之储幸外国之欵贡修内地之水利千载一时不可失也若急而图之其将及乎此予之所以惓惓也京北水利兴则敌骑不能驰驱敌必不敢复窥燕蓟而兵不必调食可自足秦晋中州水利兴则防流黄河诸水皆有渚蓄而河无溢流漕渠自利江以北水利俱兴则北地所出可足京师之用而南粮可省即宗禄亦自可取给世以北敌漕河宗藩为三大患吾只以兴水利一事并治之能使不为患今之筹国者孰不以财用之不给为忧又孰不以漕渠之不可恃为虑然而西北之境沃衍千里昔人所以坐致富强者其成迹具在若虞文靖丘文庄之论亦既详且确矣而卒莫有肯任其事见之施行者何也岂非以积敝之余骤振为难利未及兴而或以滋害欤兹固老成谋国者之所宜慎也然审如徐子所云先之京东以次推广责之守令不设専官多方劝募不烦公帑不强民之所不欲不夺豪右已成之产不为官司收种之扰若是则所谓法行以渐而不骤有万全之利而一无其害者复何疑焉盖是书也集古今之议而酌其宜析利之源而殚其画视虞丘二公之论益详且确矣筹国者果采而行之即使萑苇之塲尽为庾廪殆非虚语也财用之不给漕渠之不可恃又岂足忧乎
　　论治水莫先于京东
　　当今经国訏谟其大且急孰有过于西北水利者乎虽然槩而行之则效逺而难臻骤而行之则事骇而未信盖西北皆可行也盍先之于畿辅诸郡皆可行也盍先之于京东永平之地皆可行也盍先之于近山濒海之地近山濒海之地皆可行也盍先之数井以示可行之端则效近而易臻事狎而人信又恐其难于遥度也则又裹粮为二三解事者走沿濒海近山之境相度而经畧之既得其水土之宜疆理之详始信其事之必可行也
　　宋朝屯田水利
　　东自沧洲界去海西岸黒龙港口如干宁军信安军霸州保定雄州顺安壹带皆有塘水防灌稻田塘水之北画河为界所以限南北谨障塞也初淳化中雄州何承矩制置縁边屯田以大理丞黄懋充判官懋于河北大兴作水田縁山导泉倍省工力以陂塘甚多引水溉田公私获利因诏承矩领防之发戍兵万八千人给其役承矩于顺安军西开易河蒲口引水东注至海东西三百余里南北五十七里滋其陂泽筑堤贮水为屯田以助要害捍蕃骑侵轶时多为将帅所沮云甲马雄盛不宜示弱殊不知地利者兵之助也又顺安至西山地跨数军不遥百里纵有丘陵冈阜而多泉渎因而广之审地势而制塘埭令沧州干宁军常督壕寨吏转视防门水口旦夕俟海潮至放水入御河东置塘以益塘水由是顺安军东濒于海广袤数百里悉为稻田萑蒲蚌蛤民頼其利太宗以为渠田之设制戎马之长策又以安抚司専制置縁边浚陂塘筑堤道具为条式画图以付边郡屯田司东自泥姑海口凡一百六十里西尽边吴泊凢厯七州军近复据枢密使夏竦上言防边塘泊自海而西至边吴淀及安肃军保州而西接西山路濶一百余里其间有纪河曹河徐河呌喉泉尚泉方顺河安阳河唐河尽可堰截引水灌注以为塘淀遂诏修保州广信安肃顺安永宁五州筑堤道作汇水之备惟跳山以西有壅水不可到处第密种所宜树木【祥符中沿边官地榆栁三百万】
　　宋朝所论形胜
　　论曰今北边控扼之方中国形胜之地西自黑芦口东距沧海其间三百余里中国得地者多匈奴得地者寡何哉且自顺安军东至莫州二十里皆是川壍沟渎葭苇蔽茀泉水纵横此乃匈奴天牢之地也彼自不能驰骋又东北至雄州三十里又东至霸州七十里又东至海水口皆是营田堤岸泉水渐洳此乃匈奴天防之地也彼自不能骑射又自顺安军西至安肃军约五十里夹两河之间草木茂盛乃匈奴天罗之地也彼自不能骑战又西至广武军二十里夹贰军之间地多硗确此匈奴天隆之地也彼自不能奔冲此中国得地形之多也夫引弓之民恃其劲骑利在平地中国多步兵利于险阻赵魏之北燕蓟之南千里之间地平如砥兵法谓走不逐飞步不逐骑较然可知矣今北边要害阻塘水之外自保州边吴泊西距长城口广袤五十里可以长驱深入乃中国与匈奴必争之地
　　开西北水田纾东南漕运
　　善医者治未病不治己病盖未病而治之则元气固百邪不能为之侵矣茍不得已而治己病焉邪气已深非急攻之不能起死回生故凢乌附砒霜惟其所用虽病者亦急于求痊聴其所用而莫之禁也急则治标缓则治本理固然也及病势稍愈虽参苓归术之投且慎之至再若见效稍迟议者羣起而非之不特医以目前愈病为功索谢为念而病者亦忘其危迫之苦不求完养元气以免将来之患矣曽谓善医与善摄生者顾如是乎急则妄以身命付之庸医缓则道谋巷议泄泄然莫为后患虑者滔滔皆是也今之医国手何以异此是故我朝定鼎燕京百费皆仰给东南而漕河为最要也是漕河为国家咽喉漕河病则咽喉塞矣可不惧哉盖漕河之水黄河据其上流黄水一不循其故道则徐沛诸水泛滥相继频年河病亦亟矣当事者百计撑持不过卷箒捞沙筑堰建闸濬海口挑月河大槩仅以不失运为上策迩者谓海无可濬之理惟当导河以归之海则以水治水即所以为濬海也然河岂可以人力导之哉欲顺其性先惧其溢惟当缮治堤防俾无旁决则水由地中沙随水刷即导河之策也于是筑河堤以东上流造减水闸坝泄水函洞以导下流塞崔镇之决使全河不分塞高堰黄浦八浅使全淮堵截且修通济清江福兴各闸复礼智各坝今幸诸决尽塞两河复合而漕无转挽之艰其实所费不赀特免目前之急耳虽急则治标重病稍愈而善医国者恐不止如是而已盖元气不固难保旧病不复作也缓则治本岂容泄泄然哉以愚度之西北旷地不于此时垦而辟之以为固本之图则东西漕运更有难为力者即如畿辅郡县一望千里萑苇极目瀛深诸郊一遇滛潦溟渤为区而濵河濒海之地本皆古人稼穑之塲也使得贤守令悉心讲画用南人水耕法募人田之开垦既多收入必富由是西北各郡邑粟多而价贱则民富国不独贫东南之困不可以少纾耶若曰召募游兵垦田立室与夫牛种之需皆无所助独不思每岁治河之费何啻百十万金与其付诸波浪中止为目前之计曷若用以开其沟洫畆浍而获岁岁无穷之利哉茍释此不为无异病急则请祷神百费不惜病愈则肉食是吝而或有告之治未病者反从而笑之矣抱人之忧者何能以自解耶噫古人穷则愿为良医达则愿为良相同此心也同此道也安得尽国人语之以固本飬元之道而勿药有喜哉
　　古今水利总论
　　论古今水利之制莫善于周莫不善于汉夫水利之在天下犹人之血气然一息之不通则四体非复为有大而江河川泽微而沟洫畎浍其小大虽不同而其疏通导达不可使一国之壅害则一也成周之尽力于沟洫西汉之用功于河渠不贪小利以害大谋不急近功以遗逺害田畆有灌溉之益川泽无壅塞之忧此周礼通沟洫迁史书河渠之利欤且成周匠人之职方井之地广四尺者谓之沟十里之成广八尺者谓之洫百里之同广二寻者谓之浍夫自四尺之沟积而至于二寻之浍一同之间其捐膏腴之地以为沟洫之制者凡几畆也【礼冬官匠人为沟九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍】小司徒之经土地而井牧其田野説者论田税之所出则百井之地出田税者六十有四而三十六井则治洫也万井之地出田税者四千九十有六井而五千有竒则治沟与浍也夫自一成之地积而至于一同万夫之众其捐赋税之入以治沟洫畎浍之利者几人也【地官小司徒注】成周之君岂不爱膏腴之地赋敛之入而弃以为无用之沟洫哉诚以所弃者小而所利者大所捐于公上者不能毫髪而所以福斯民而泽天下者无穷已也自经界不明而先王沟洫之制漫无可考以九河之地犹失其八支而莫得其迹【东坡辨九河云以汉许商之言考之徒骇最北鬲津最南盖徒骇是河之本道东出分为八齐小白塞之今河间弓髙以东至平原鬲津之地徃徃有其遗处盖其八支并归徒骇也】则细而沟洫之属可知矣天下所谓有才之士始出而以私智经营虽其利泽不博未及古人徧利天下之意不犹愈于后世与水争地贪尺寸之利而遗无穷之之害哉自春秋战国浚其源西汉导其流而河渠之水利详矣孙叔敖起芍陂楚受其恵文翁穿防口蜀以富饶【史记】凿漳水于魏者邺旁有稻梁之咏【魏襄王时史起为邺令曰魏氏行田以百畆邺独二百畆是田患也漳水在其旁西门豹不用是不智也于是引漳水灌田邺以富民歌之曰邺有贤令兮为史公决漳水兮灌邺旁终古写卤兮生稻粱】导泾水于秦者泾阳有禾黍之謡【班固西都赋又前沟洫志自秦用郑国穿泾阳渠又名郑国渠至武帝中大夫白公复奏穿引泾水首起谷口以灌池阳因名曰白渠民歌之曰郑国在前白公在后云云且灌且溉长我禾黍】此建于春秋战国之时自汉以来讲明尤备内而京师外而列郡又逺而边地源流分原隰碁布厯厯可见矣严熊穿龙首渠于冯翊之地【注见前】倪寛穿六辅渠于左内史之治【武帝元鼎间倪寛为左内史奏请穿六辅渠】白公引泾水于池阳之区【见上】决渠降雨荷挿成云衣食京师亿万之口岂非京师之利乎【西都赋】其他郡县泰山则引汶东海则引钜定海南九江则引淮朔方西河酒泉诸郡则皆引河及川谷以溉田【沟洫之用事者争言水利朔方西河河西酒泉皆引河及山谷以溉田而关中辅渠灵轵引诸水汝南九江引淮东海引钜定泰山下引汶水皆穿渠溉田各万余顷他小渠及陂山通道者不可胜言也】陂山通道在在相望岂非诸郡之利乎轮台之东有渠溉田五千顷【桑羊奏故轮台以东枝渠黎皆欲国地广饶水草有溉田五十顷以上温和田益可益通沟渠而种五谷】而鲜水左右亦有桥七十所【赵充国屯田奏云愿留万二千人屯要害处缮乡亭浚沟渠治隍陿以西道桥七十所令可至鲜水】是虽极边之地水道源流无不加意又岂非边地之利乎西汉之君不计地利之广狭不论费役之多寡不一劳者不永逸不暂费者不永宁此汉人得享溉灌之利也然周汉所以得水利者治之者非一官领之者非一人得以尽心于沟洫河渠之间是故周官营沟行水之制则职之匠人俾任浚导之功也匠人为沟洫凡沟必因水势防必因地势止水蓄水之令则领之稻人俾専储蓄之利也【地官稻人以潴蓄水以防止水以沟潴水以遂均水以列舍水以浍防水】夫惟浚之于其始积之于其中又安有旱涝之患哉汉之京师则少府摠禁池之事其属则有池监【百官表少府掌山海陂泽之税其属有上林上池监有都水长丞】有都水【见上】水衡掌林苑之事其属则有水司空【百官表水衡都尉水司空长丞属焉】有都水【前百官表奉常注如淳曰都水治渠隄水门又按大常少府水衡署有都水长丞】三辅以行京师之职太常以领巴陵之渠【并百官表】郡国则九江有陂湖官南海则有淮浦官南郡江夏则有云梦官夫惟既任于其内又分于其外又安有壅阏之忧哉【地理志九江郡有陂官湖官南海郡中有淮浦官南郡江夏郡有云梦官】宋朝恵养元元留心水利三司则有都水监【宋朝官制都水监属三司员无常职典役则差】诸路则有提举【淳熙七年臣僚乞委提举常平筑陂塘于海门潴水为备】州有倅贰邑有丞佐【淳熙七年又臣僚劄子乞委诸路常平司籍定所郡县公私陂塘川泽之数専责县丞因民暇日劝率疏导圣防依令専责县丞于农隙日浚治疏导广行储蓄】而又郡有守邑有令皆得以行其浚导储蓄之利故修萧何之故堰则若许景山而废壊之地复大利【真宗朝知兴元府许景山常修汉萧何所为故堰号其属曰酂侯方定天下乃暇为此以灌农田今吾岂惮一时之劳而费万世之利于是因其壊堰大修之】正郑公在前白公在后之意也【见上】修召信臣之旧渠则若赵尚寛而荒废之场变为沃壤【仁宗朝有唐州太守赵尚寛者复修召信臣渠与境内陂堰向为荒瘠之地变为沃壤三司使包拯上其事以嘉其能命留再任且有擢旌之谕】正前有召父后有杜母之意也【后汉杜诗复修召信臣南阳渠人歌之曰前有召父后有杜母】筑海堤以卫田而民享其利则如范文正【范仲淹监西溪税建白于朝请筑海堤于通泰海州之境长数百里以卫民田以文正为兴化令専掌役事发通泰楚海四州民夫治之既而民享其利兴化以范为姓】兴水利有功而治累得声则如刘彛【安定胡先生有治事斋如治兵水利之类常言刘彛善治水后累为政皆兴水利】得人如是则其利可胜计耶今日闻有论水利之事矣而不其利闻有任水利之官矣而不行其劳太湖薮陂泽水之所潴而河渠畎遂水之所泄豪民垦之以获丰殖之资官私仰之以享租输之入及其日増岁衍而水利之故地皆为创置之良田曩之仰其水利以耕者今不胜旱溢之害是故不可以悉举也姑以越之鉴湖言之自汉永和中始辟其广二百余里而灌溉之利及于民者为田八千余顷及熙宁中盗耕其中者九百顷至近岁又甚矣至取其田以归之公上此未害也而不知所剰者仅数百畆而利之所以复未必尽归之官所言者凡数千顷而骎骎不已则越三郡将受其矣倘今日公上不利丝毫之赋守令不恤豪右之民毋惑于纷纷之议毋付于悠悠之事则何患乎利不具害不除而使周汉専其利哉虽然有利固当举也亦未易轻举也才不辨者不足任心不尽者不足任茍且顺从者不足任上縻帑库下夺农田隄防一开水失故道间有指邻国以为壑説禹贡而行河者益以滋其谬耳不然闻之苕溪入太湖东坡何托此以讽熙宁兴水利者哉漕运各总船数
　　南京卫分浅船原共一千七百四十只今増至二千一百三十只每年该造船二百一十三只
　　江北直各卫所浅船原共二千六百九十六只増减不同今共船二千五百四十二只每年该造船二百五十四只二分
　　中都留守司浅船共八百八十七只每年该造船八十八只七分
　　山东都司浅船共七百七十六只五分每年该造船七十七只六分
　　遮洋总海船原共五百一十二只一分今増至五百四十八只一分每年该造船五十四只八分【以上浅船海船原造于卫河提举司今并入清河厰团造】
　　附録
　　浙江都司浅船共二千四十六只
　　江西都司浅船共八百九十九只
　　湖广都司浅船共七百五十九只
　　江南直浅船共一千二百五十八只【以上造于各原卫所】运船料额
　　国初漕船造于诸省及各提举司其料价例为军三民七天顺六年以后诸省罢造止解料赴二司厰江南漕船归造原卫者照例料故军无补贷天顺间料价倚辨于各省者征解如期照数给造故军所补尚未多也成化元年以后各处灾伤料价日缩军士始有赔补之患矣成化十五年停止各处料议取抽分水价以充造船之需成化十六年取荆杭木价银各四千两成化十七年取荆州木价银四千两杭州木价银五千五百两成化十八年议取荆州木价银六千两杭州木价银七千两成化二十年荆杭银数如故取芜湖木价银一千五百两成化二十二年芜湖木价银九千五百两荆州木价银七千三百两治二年议増取杭州木价银一万八百七十两荆州木价银八千三百两芜湖银数如故治三年防议每船一只艘官给木价银五十两军办银五十两旧船准银五十两通计银一百二十两治四年以后银有定数船日加多官军每有借贷之患矣治十四年防议每船一艘増木价银五两及移荆州木价悉于芜湖取用治十六年防议每船一艘増木价银十两军办小料银三十五两嘉靖三年议将南河提举司原额芜杭木价及人匠班银悉归清江厰以供造船之需
　　古今漕船总畧
　　论曰三代而上漕法未备无论已【古者封建井田各有定制天子食于国中禹贡所称四百里栗五百里未是己其卿大夫各有采地而兵赋寓于农无后世飬官养兵之费也】春秋秦输粟于晋自雍及绛相继命之曰泛舟之役【漕运之舟始此】秦欲攻匈奴使琅琊负海之郡转输北河【海运之舟始此】汉用张良议河南以东造舟五百艘岁漕东方之粟于关中【岁不过数十万石武帝时用粟多岁漕至四百万石】耿夀昌籴关内之粟筑仓理船费至百万有余【当时船数之多可知萧望之议其事不便帝卒用耿议漕事果便】唐刘晏领漕事乃于子置十塲造船每艘计钱千缗【或言虚费太多晏曰不然论大计者不计小费凢事必为可乆之虑云】即盐利顾佣分吏督之随江汴河渭所宜造歇艎支江船上千艘受粟千斛【唐漕法江船不入汴汴船不入河河船不入渭江南之运积扬州汴河之运积河隂河船之运积渭口渭船之运入大仓歳转粟百一十万石无升斗溺者】宋初命温台婺楚诸州设塲岁造运舟分纲而运【共三千三百余艘处州六百五吉州五百二十五明州一百七十七婺州一百三十温州一百二十五台州一百二十六楚州八十七潭州二百八十鼎州二百四十一凤翔斜谷六百嘉州四十五天禧末议于各州岁减造四百二十一】皇祐中漕纲法壊用发运使许元议诸路増置漕船然劳费甚钜久之寖也【宋漕法分为四路江南淮南浙东西荆河南北六路之粟自淮入汴陜西之粟自三门白波转黄河入汴陈蔡之粟自闵河蔡河入汴京东之粟自十五丈河厯陈济及郡皆至京师初于各州置仓行转搬法岁漕粟七百万石一变直达久涉岁月奸互生所积发运名浮于实漕政日壊至是用元议増舟输米充岁计如故事既而诸路纲亦不集汴纲既不得至江江船亦不至京师船愈壊而漕愈减耗矣】至我朝洪武元年诏中书省议漕粟于京师三十年议海运辽东以给军饷此漕政伊始也【是时河海运船俱改造川湖诸省及龙江提举司以诸省产未近水州县军民相兼成造亦有造于龙江关者】永乐初议于淮安临清建清江卫河二厰令各卫属督造运船六年令遮洋海船运粮八十万石于京师【防通河卫河以浅船转送】嗣后罢海运遮洋船外増设浅船【共三十余艘南京直江西湖广浙江各总里河浅船俱造于清江遮洋海船并山东北直三总浅船俱造于卫河大约造于清江者多卫河十之七浅船从仪真徐淮临得运至通州遮洋海船由山东北直从直沽入海转白沙河运至蓟州先年遮洋船多直清江厰造寻改卫河】十三年开清江浦里河运船径达清口南北始通【宋雍熙中转运使刘璠议开沙河以避淮水之险乔维岳继之开河自淮安至清口凢六十里舟行便之是歳平江伯陈公瑄访询故老寻乔维岳故道建四闸以通漕自是舟无车坝之危淮波之险矣】漕政殊大备焉宣徳间议造浅船或归原卫或清江【南京镇江江北直诸卫于清江其江西湖广浙江江南直各总以各诸水次兑军不専在淮安常盈仓攴运故归原卫造船以便物料至后各船虽归原卫计料修造仍从清江凡各船回至清江本厰委提举司官匠估计应该修理或改造合用料物填注票帖给官军回至原卫照数支给买料修造后因各船守候日乆本司方行估计稽悮回程成化十年以后议令各司府自行估计修理】正统间令造船旗军不与城守操练【从总兵官武公兴等题】景泰间定匠役班期【令清江卫河二提举司匠役二年一班先年原拨蓟淮二府各色人匠共四千名二年一进毎年二千名在厰上工造船近因新编勘合该四年一班班稀匠少造船不敷总兵官徐公恭奏照正统年间例二年一班户部防议依拟】天顺间额天下船数【先洪武永乐间河海运船未有定式亦无定数毎年防议合用船只临时造以为増减至是定为一万一千七百七十五艘合用官军十二万一千五百余员名领驾】成化间木价告匮更置抽分【先景泰间设淮安抽分厰至是増设芜杭二处详见奏议】其诸议改造大都因时注措【成化二十一年议得卫河总遮洋海船山东北直浅船聴官军领价从便成造官军仍如仪真自造虽有卫河主事管辖縁隔逺不能遥制徃徃侵费以至船只盗卖而潜迯者成化二十三年御史谢文郎中洪汉奏将镇江卫浅船比照苏松事例归本处成造及将通秦盐城三所分拨军民一体出办料银伍两】治间定立江南造船料价限期【先是湖广江西浙江南直四总运船俱军三民七出料打造各司府卫所不依时给领官旗负累都御史季公蕙总兵官郭公宏防题从之详见奏议】正徳间查处十总经燬补造船料【从总兵官顾公仕隆奏也详见奏议】嘉靖初罢卫河船厰总清江【正徳十六年刑科给事中田公赋建议嘉靖三年该本部尚书赵公璜题准卫河厰衙门未几裁革详见奏议】隆庆间漕司奏革各厰武弁胥以文职理之【从都御史王公之请也详见奏议】漕政益画一可循矣
　　舟车总题【兵车兵船见兵漕】
　　舟车之利天下所必资也然船之用莫大于漕兵船之用莫大于防海兵车之用莫大于防边前各以类附而造舟车则职掌于工曹故于此记其式与数焉车制
　　按车之制方而任载曰轸曰箱四面皆广六尺六寸大车深八尺兵车深四尺四寸小戎所谓俴收乗车皆然便坐立也轸之下木午贯而衡于车者横曰轴以受轮从曰辀以施行合于轴而外行者曰轮以轨之八尺记之除车之广则轮厚七寸其轮之大兵车六尺六寸田车六尺三寸大速小迟也支轮者曰辐辐三寸外持辐内受轴者曰毂曰軧径八尺中空有三四寸圆孔以受轴长一尺五寸出于轴外八寸兵车长三尺二寸故曰畅毂盖古者行军以车为营毂出轮二尺五寸使之比次齐整不相磨击与离次也轴贯毂而出与毂齐端曰范范上之板曰隂所以约毂使轮不外脱也毂轴之交运动易败故各施金毂内之金曰輨轴头金曰辖辀车从车后至前长丈四尺四寸亦曰辕辀之端高曲而施横木以驾马者曰衡又曰輗平直而施横木以驾牛者曰轭又曰軏马高牛卑也辀弯曲处有皮束之凡五故曰五楘梁辀驾于衡之两马曰服外两马曰骖皮系于隂板而骖引于胸者曰靷亦谓之靳隂板有环以系者曰续皮前系于衡后系于轸之两端驱两骖使不得内入者曰胁驱马之缰曰辔亦曰手执之而垂者曰革骖马之内辔系于轼前谓之軜系軜之环谓之觼执两服之四辔及两骖之外辔而御之者曰六辔以皮为环总约六辔而游移不定者曰游环马衔曰镳镂额有钩当胸带曰膺而在膺有樊缨樊马大带缨駚也铃在镳曰銮在轼曰和或曰乗车之銮在衡轸上横木当隂曰轼却暑雨曰盖亦曰轑空用朱鞹蔽旁曰簟茀析竹所为并见齐诗载驱藏用不常故经传或有或无加木于车旁以防倾侧曰辅诗无弃尔辅木止车将行则发之曰轫亦曰柅挽以上车之索曰绥尊者别有器如短梯者曰凡兵车曰軘輣取其屯卫朋屯又曰輶车取其轻疾如犹如巢其上而望敌者曰轈攻城曰临冲轒防妇人车及载衣物者曰辎軿盖即施簟茀者以其漆而黒者故曰辎可以蔽屏故曰軿又曰輼辌取其如窗牖可开闭也器车及柅行载物者曰輀防辁三者名殊义同四轮而卑取其安而不倾覆也又有大车曰輂取其载之多小车曰轺人助挽者曰辇今之大车其輂之类小车其轺之类与此其大畧耳仰观乾象若五车轸辐车府车肆甚详故圣王经畧中原车制与经界相表里实制戎马之精意而平居则以之辨等威学者则以之观材艺其用为不小矣后世率从简便平居则车肩舆名存实亡识者谓以人代畜而深非之至于车战之法遂不可复一有戎骑充斥更不可制卒有防刘边陲之祸今平国之人一议及此遂谓必不可复然则古先哲王岂故为此迟顿之器而费无益之财上天抑岂设此无用之象耶殊不知步骑今虽易辨而其败莫能支车法始虽未易卒办而其功则甚博今人徒计其始之难易而不要其终之利害譬之作室者北人多以甄土为壁每遇火灾不过数十家止矣南人皆芦竹为壁每延烧数千家及其重建则复如之徒取其始之易而不顾其后之害何以异此昔魏胜造如意车用之輙效惜乎其法不传方今岁有甲兵之祸盍召诸色人等有巧思者仿此意而斟酌之成造演习务欲脱驾轻易转折便利纵送击刺铳炮火器靡不如意行则为竒兵突击止则为营在外庶可以遏奔突之势亦制胜之一事也
　　论车制
　　夹漈郑氏车説曰圣人作车圜而为轮方而为舆曲而为辀皆有制度运而无穷无作则止者轮也掬之乎上拱之乎下者舆也载欲凖行欲利以需为病以覆为戒者辀也轮以运舆以载辀以服三者备然后行故兵车乗车之轮各六尺有六寸田车之轮六尺有三寸毂以利转辐以直指牙以固抱毂之材中以虚受轴大穿为贒小穿为轵外以实受轴故二分在外一分在内毂末则轵是也毂之约则篆是也轴之近毂则谓之股近牙则谓之骰骰入毂中谓之菑骰入牙中谓之蚤夫牙之材或谓之渠其大足以包辐故也或谓之揉揉木以为之故也毂又有革以之辐有绠以固之牙又有漆以饰之此轮之制也即舆以考之两骑上出式者较也较下横一木者式也轵则骑之植者以其旁止于此故曰轵轛则式之植者对人而言故曰轛舆后横木则曰轸式前横木则曰轨此舆之制也即辀以考之国马之辀深四尺有七寸田马之辀深四尺驽马之辀深三尺适当伏免围在前持衡则为颈围在后承轸则为踵围此辀之制也且轮之中有轴所谓轴有三理也舆之下有轐所谓加轸与轐是也辀之前有衡所谓衡任是也轴末则有轊助辐则曰辅舆间横木则曰轸系木横舆则曰輹大车舟端则曰輗小车辀端则曰軏其制虽考工记无所见要其材皆相资以致用缺一不可故轸可以名舆可以名车达常可以名部轸前横木可以名辂此又因一材而通名之也其为车也有长毂者有短毂者有杼轮者有侔轮者有反揉者有仄揉者有两轮者有四轮者有辐者有无辐者有曲辕者有直辕者有一辕者有两辕者有直舆者有曲舆者【钩舆曲舆】有广箱者有方箱者有重较者百单较者或驾于马或驾于牛或挽以人或饰以物或饰以漆或朴以素皆因宜以为制称事以为之文也










　　图书编卷一百二十五
&lt;子部,类书类,图书编&gt;
　　钦定四库全书
　　图书编卷一百二十六
　　明　章潢　撰
　　易象类编
　　易之为书也广大悉备其为道也屡迁不可为典要非斋戒以神明其徳者固不足以防其无方无体之真然圣人立象尽意其于卦画之竒耦乃即天地人物拟诸其形容而观象系辞是居观动玩茍不得其象又何有于辞与变与占也因即其象羣分类聚而辑之庶引伸触类不徒得其取象之意而文周孔子于卦彖爻象所谓小大往来刚柔中正干初阳在下坤初隂始凝皆可防而通焉则其属辞之防亦炳然具陈矣象类云乎哉
　　易象总类
　　易【繋辞易与天地凖　生生之谓易　夫易开物成务冒天下之道如斯而已者也乾坤其易之蕴耶乾坤成列而易行乎其中矣　易之兴也其于中古乎作易者其有忧患乎　易之为书也不可逺为道也屡迁变动不居周流六虚上下无常刚柔相易不可为典要惟变所适】天地人物【仰则观象于天俯则观法于地观鸟兽之文近取诸身逺取诸物于是始作八卦以通神明之徳以类万物之情天地絪緼万物化醇男女构精万物化生天地设位圣人成能人谋鬼谋百姓与能】　天地人【易之为书也广大悉备有天道焉有地道焉有人道焉兼三才而两之故六六者非他也三才之道也昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章】天地【干五与天地合其徳　坤四天地变化草木蕃天地闭贤人隠　坤上夫黄者天地之杂也天而地黄　防天地交否天地不交　豫天地以顺动　颐彖天地养万物　咸彖天地感而万物化生　恒天地之道恒久而不已也大壮彖正大而天地之情可见　暌彖天地暌而其事同也　解彖天地解而雷雨作　益彖天施地生姤彖天地相遇品物咸章　革彖天地革而四时成家人归妹彖天地之大义　节彖天地节而四时成　繋辞天尊地卑　在天成象在地成形　易与天地凖故能弥纶天地之道　与天地相似　广大配天地　天地设位而易行其中　天地之数五十有五　法象莫大乎天地　天地变化圣人效之天地之道贞观者也天地之大徳曰生　天地絪緼天地设位　天地定位　序卦有天地然后有万物】隂阳刚柔【乾坤其易之门耶干阳物也坤隂物也隂阳合徳刚柔有体以体天地之撰以通神明之徳观变于隂阳而立卦发挥于刚柔而生爻】隂阳【泰彖曰内阳而外隂　否彖曰内隂而外阳　干初象曰阳在下也　坤初象曰隂始凝也阳卦多隂隂卦多阳其故何也阳卦竒隂卦耦】刚柔【干刚健中正　坤柔顺利贞　屯刚柔始交需刚健而不陷　师刚中而应　比刚中　小畜柔得位　履柔履刚　否内柔外刚　同人柔得位得中而应乎干　大有柔得尊位大中　豫刚应而志行　随刚来而下柔　蛊刚上而柔下　临刚浸而长　噬嗑刚柔分　贲柔来而文刚　剥柔变刚　复刚反　无妄刚自外来而为主于内　大畜刚健笃实辉光　大过刚过而中　离柔丽乎中正咸柔上而刚下　恒刚上而柔下　遯刚当位而应　大壮刚以动　晋柔进而上行　明夷内文明】
　　【而外柔顺暌柔进而上行得中而应乎刚　损损刚益柔　夬刚决柔　姤柔遇刚　萃刚而应　升柔以时升　鼎柔进而上行得中而应刚　渐刚得中旅得中乎外而顺乎刚　巽柔皆巽乎刚　兑刚中而柔外　涣刚来而不穷柔得位乎外而上同　节刚柔分而刚得中　中孚柔在内而刚得中　小过刚失位而不中　既济刚柔正而位当　未济虽不当位刚柔应也　爻象屯二豫五噬嗑二困二震二皆曰乗刚　履三志刚　同人三敌刚大过初柔在下　姤初柔道牵　防二刚柔接　坎四刚柔际鼎上刚柔节】
　　六十四大象
　　干天行健　坤地势坤　云雷屯　山下出泉雷上于天需　天与水违行讼　地中有水师　地上有水比　风行天上小畜　上天下泽履　天地交泰　天地不交否　天与火同人　火在天上大有地中有山谦　雷出地奋豫　泽中有雷随　山
　　下有风蛊　泽上有地临　风行地上观　雷电噬嗑　山下有火贲　山附于地剥　雷在地中复天下雷行物与无妄　天在山中大畜　山下有雷颐　泽灭木大过　水洊至习坎　明两作离　山上有泽咸　雷风恒　天下有山遯　雷在天上大壮　明出地上晋　明入地中明夷　风自火出家人　上火下泽暌　山上有水蹇　雷雨作解　山下有泽损　风雷益　泽上于天夬　天下有风姤泽上于地萃　地中生木升　泽无水困　木上
　　有水井　泽中有火革　木上有火鼎　洊雷震　兼山艮　山上有木渐　泽中有雷归妹　雷电皆至丰　山上有火旅　随风巽　丽泽兑　风行水上涣　泽上有水节　泽上有风中孚　山上有雷小过　水在火上既济　火在水中未济
　　天道类
　　天【干彖乃统天　坤彖乃顺承天　干三四上不在天五飞龙在天　本乎天者亲上　天且弗违大象天行健　明夷上初登于天　姤五有陨自天中孚上翰音登于天　天之所助者顺也　干天也　干为天】天道【谦天道下济而光明　天道亏盈而益谦　临大亨以正天之道也】天命【无妄大亨以正天之命也　天命不佑行矣哉】天行【蛊终则有始天行也剥君子尚消息盈虚天行也　复七日来复天行也】天徳【干五乃位乎天徳　用九天徳不可为首也】天位【需彖位乎天位】天则【乾元用九乃见天则】天时【干五奉天时】天造【屯天造草昩】天文【贲彖观乎天文以察时变】天祐【大有上自天祐之】天衢【大畜上何天之衢】天险【坎天险不可升也】御天【干彖乗六龙以御天】先天【干五先天而天不违】后天【干五后天而奉天时】承天【坤文言承天而时行】应天【大有彖应乎天而时行中孚以利贞乃应乎天也】日【干三终日干干晋昼日三接丰宜日中丰日中则昃日中见斗离三日昃之离　説卦日以暝之离为日】日月【干五与日月合其明离日月丽乎天　恒日月得天而能久照　系辞隂阳之义配日月　日月之道贞明者也】日新【大畜彖日新其徳】日进【益彖日进无疆】月【小畜上月几望　归妹五月几望　中孚四月几望丰月盈则食　説卦坎为月】明【干彖大明终始离彖重明以丽乎正　晋彖明出地上而丽乎大明　明入地中明夷晦其明也　明两作离大人以继明照于四方　晋自昭明徳　明夷用晦而明着明莫大乎日月　日月相推而明生】光【未济五君子之光】云雨【干云行雨施天下平也　小畜宻云不两】雷雨【屯雷雨之动满盈　解彖天地解而雷雨作】雷霆【系辞鼔之以雷霆】风雨【繋辞润之以风雨】云【小畜密云不雨】雨【小畜上既雨既处暌上遇雨则吉　夫三独行遇雨若濡鼎三方雨亏盈　説卦雨以润之】雷【説卦雷以动之　动万物者莫疾乎雷震为雷】雷风【説卦雷风相薄雷风不相悖】雷电【噬嗑雷电合而章】电【説卦离为电】霜【坤初履霜】斗【丰二四见斗】沬【丰三见沬】沛【丰其沛】寒暑【系辞日月运行一寒一暑】
　　地道类
　　地【干五本乎地者亲下坤地势坤　明夷后入于地繋辞俯则观法于地与地之宜　説卦坤为地坤也者地也】地道【坤三地道无成而代有终也】地理【繋辞俯以察于地理】土【离百谷草】
　　【木丽乎土繋辞安土敦乎仁】东【説卦震东方也】西【小畜自我西郊小过五】南【巽南征吉　离南方之卦也】北【坎正北方之卦也】东南【巽东南也】东北【坤东北丧朋蹇不利东北艮东北之卦也】西南【坤西南得朋　蹇利西南　解利西南】西北【干西北之卦也】水【干文言五水流湿　坎者水也润万物者莫润乎水　坎为水】火【干五文言火就燥燥万物者莫熯乎火离为火】水火【水火不相射水火相逮】山【艮为山】西山【随上用享于西山】岐山
　　【升四用享于岐山】泽【説万物者莫説乎泽兑为泽】山泽【山泽通气】野【坤上龙战于野同人于野】田【干二见龙在田三四下不在田】郊【需初需于郊　同人上同人于郊】隂【中孚鸣鹤在隂】大川【需利涉大川　讼不利渉大川　同人　蛊大畜　益　涣　中孚俱利涉大川　谦初颐上　未济三俱利涉大　川颐五不利涉　大川彖需徃　有功讼入　于渊同人　干行蛊往有事大畜　应乎天益木　道乃行涣　乘木有功中】濡【孚乗木舟　虚夬三若濡既未济】浚【初濡尾上】丘【濡首恒初浚恒涣四】林【涣有丘颐三丘】陵【颐屯三入于林中同人三奔　其髙陵震二跻　于九陵】石【渐五鸿渐　于陵艮为陵豫　二介于石】谷【系辞介如石焉困三困于】磐【石困初入于幽】陆【谷井二井谷渐二】遐【鸿渐于磐渐】道【三上鸿渐于陆】沙【泰二不遐遗】泥【履二履道坦坦需二】涂【需于沙需三需】穴【于泥井初井有泥睽】窞【上见豕负涂需四出】干【自穴上入于穴】河洛【坎初三俱入于坎窞】河【鸿渐于干渐】渊【初系辞河出图洛出书泰】泉【二用冯河】氷【干四或跃于渊讼】荒【彖入于渊】小石【也井冽寒】方【泉坤初履霜坚氷至泰　二包荒艮】四方【为小石坤二直方大　大象观省方】百里【复后不省】山川丘陵【方离】刚卤【大象继明】沟渎【照于四方】鬼方【姤大象诰四方震惊百】
　　时日类
　　嵗【里坎彖兑为刚卤坎】三嵗【为沟渎既济　三未济四伐鬼方繋辞寒　暑相推而嵗成同人三嵗不兴】三年【坎上三嵗不　得困初三嵗不觌渐五】十年【三嵗不孕丰上　三嵗不觌既济三年克之未】期【济四三年有赏于大国屯】閠【二十年乃字复上十年不克征颐三十】四时【年勿用系辞　凡三百有六　十当期之日归竒于扐　以象闰五而四时成　节彖天地节四时成】厯【革大象治厯】八月【临至于八月有凶】月望【小畜上　归妹五　中孚四俱云月几望】至日【复大象先王以至日闭关】终日【干三终日干干　豫二不终日　既济四终日戒】三日【蛊先甲三日后甲三日　明夷三日不食巽五先庚三日后庚三日】七日【复七日来复　震二七日得　既济二七日得】甲日【蛊先甲三日后甲三日】己日【革己日乃孚　革二己日乃革之】庚日【巽五先庚三日后庚三日】旬【丰虽旬无咎象过旬灾也】昼日【晋昼日三接】终朝【讼上终朝三禠之】夕【干三夕惕】昼夜【系辞通乎昼夜而知】暮夜【夬三暮夜有戎】向晦【随大象君子以向晦宴息】时【干彖六位时成时乗六龙损益与时时中　大有应天时行　贲察时变升柔以时升　艮动静不失其时　丰与时消息　小过与时行　豫随遯姤旅皆言时义　坎暌蹇皆言时用颐　大过解革皆言时皆以大哉赞之　无妄大象对时　革大象明时节失时　干二时舎三时惕上时极　坤三时发　既济五东邻杀牛不如西邻之时也之类】
　　人道类
　　人【干彖体仁足以长人　干四中不在人　同人于野艮不见其人　谦彖人道恶盈而益谦　革兊应乎人　归妹人之终始　需上三人来　损三人行一人行　丰上无人　系辞何以守位曰人　神而明之存乎其人　茍非其人道不虚行】大人【干二五利见大人　文言曰大人者与天地合其徳与日月合其明与四时合其序与鬼神合其吉凶否五大人吉　蹇上利见大人　革五大人虎变卦自讼蹇萃困巽俱利见大人　升用见大人　离大象大人以继明照于四方】圣人【干五文言圣人作万物覩　干上文言其惟圣人乎　豫彖圣人以顺动　观彖圣人以神道设教　颐彖圣人养贤以及万民　咸彖圣人感人心而天下和平　恒彖圣人久于其道而天下化成　鼎彖圣人亨以享上帝大烹以养圣贤】王【坤三或从王事　讼三或从王事　师彖可以王矣　师三王三锡命　比五王用三驱　随王用享于西山　观四利用宾于王离上王用出征　家人五王假有家　益二王用享于帝　夬扬于王庭　升四王用享于岐山　井四王明萃王假有庙　丰王假之　涣王假有庙涣涣王居】帝位【履彖履帝位而不疚】天子【大有三公用享于天子】君【否初象志在君也小过不及其君　説卦干以君之】君徳【干二文言】君道【复上象反君道也】大君【师大君有命　履三为于大君临五知临大君之宜】　王母【晋二受兹介福于王母】国君【复上以其国君凶】后【泰大象后以裁成辅相左右　复大象后不省方　姤大象后施命诰】上【剥大象上以厚下安宅】先王【大象称光王者七比豫观噬嗑复无妄涣】主【暌二遇主于巷丰初遇其配主　四遇其夷主】王公【坎彖王公设险以守其国】公【大有三公用享　解上公用射隼益三四告公鼎四覆公餗小过五公弋】王侯【蛊上不事王侯】侯【屯利建侯屯初豫利建侯　晋康侯】王臣【蹇二王臣蹇蹇】臣【坤三臣道也　遯三畜臣妾　小过二遇其臣】君臣【小过二不及其君臣不可过也　节初系君不密则失臣臣不密则失身几事不密则害成】诸侯【比大象亲诸侯】官【随初官有渝】祖【小过过其祖】父【蛊初三五干父之蛊四裕父之蛊　干天也故称父干为天】考【蛊初考无咎】母【蛊二干母之蛊坤地也故称母】妣【小过遇其妣】子【二子克家　蛊初有子鼎初以其子】长子【师五长子帅师震为长子】弟子【师五弟子舆师】小子【随二系小子三失小子渐初小子有言】童【匪求防童童求我彖以养正五童吉观初童观】士【归妹上士刲羊无血】夫【三见金夫渐三夫征不复】妇【二纳妇吉小畜上妇贞厉　渐三妇孕不育　既济二妇丧其茀】丈夫【随二失丈夫三系丈夫】夫子【恒五夫子凶】士夫【大过五】元夫【暌遇元夫】老夫【大过二老夫得其女妻】后夫【比后夫凶】男女【家人彖男女正　暌彖男女暌　系辞乾道成男坤道成女　男女构精】男【家人彖男正位乎外】女【观二利女贞　家人利女贞　彖女正位乎内渐女归吉　归妹上女承筐无实】长男【震一索而得男谓之长男】中男【坎再索而得男故谓之中男】少男【艮三索而得男故谓之少男】长女【巽一索而得女故谓之长女】中女【离再索而得女故谓之中女】少女【兑三索而得女故谓之少女】夫妻【小畜三夫妻反目】妇孕【渐三妇孕不育五妇三嵗不孕】妇人【恒五妇人贞吉】老妇【大过五】妻【小畜三夫妻反目困三不见其妻】女妻【大过得其女妻】妹【泰五帝乙归妹归妹五】娣【归妹三以娣三反归以娣五不如其娣之袂良】须【归妹三归妹以须】妾【遯三畜臣妾　鼎初得妾　兑为妾】二女【暌二女同居其志不同行革彖二女同居其志不相得】女子【屯二女子贞不字】妇子【家人三妇子嘻嘻】宫人【剥三以宫人宠】婚媾【屯二婚媾四求婚媾贲四暌上俱婚媾　震上婚媾有言】取女【防三勿用取女　咸取女吉　姤勿用取女】严君【家人有严君焉】父母【系辞如临父母】父子兄弟夫妇【家人彖父父子子兄兄弟弟夫夫妇妇而家道正】宗【同人二于宗暌厥宗噬肤】族【同人大象类族辨物】师保【系辞无有师保】朋友【兑大象君子以朋友讲习】朋【坤西南得朋东北丧朋泰三朋亡　豫四朋盍簪复朋来　咸四朋从解四朋至　五大蹇朋来】　友【损三得其友】宾【观四用宾于王姤二不利宾】客【需上有不速之客】君臣父子【坤初文言臣弑其君子弑其父非一朝一夕之故其所由来者渐矣】圣贤【鼎彖大烹以养圣贤】贤【大畜彖刚上而尚贤又家食吉养贤　颐圣人养贤以及万民】贤人【干上文言贤人在下位而无辅】商旅【复大象商旅不行】旅【旅小亨旅贞吉旅初琐琐】君子【干彖君子行四徳　坤卦君子有攸往否不利君子贞　谦亨君子有终干三君子终日干干　屯三君子几不如舎　小畜上君子贞凶　谦初谦谦君子三君子有终吉　观五上君子无咎　剥上君子得舆　遯四君子吉壮三君子用罔　明夷君子于行　解五君子维有解　夬三君子夬夬　革上君子豹变　未济五君子之光　大象称君子者五十三卦】主人【明夷初主人有言】丈人【师二丈人贞吉】人文【贲彖文明以止人文也观乎人文以化成天下】武人【履三武人为于大君巽初利武人之贞】幽人【履二幽人贞吉归妹二幽人】小人【泰彖外小人否内小人　遯大象逺小人　师上小人勿用　否二小人吉　大有三小人弗克　观初小人无咎　剥上小人剥庐　遯四小人否　大壮四小人用壮　解五有孚于小人　革上小人革面既济小人勿用】匪人【否之匪人　比三比之匪人】恶人【暌初见恶人】吉人躁
　　人【繋辞吉人之辞寡躁人之辞多】众【师众也能以众正　大象畜众晋三众允　解彖得众　明夷涖众坤为众】　民【师彖民从　豫民服　颐及万民　益民説　兑民劝　节不害民　师大象以容民　履定民志　泰左右民　蛊振民　师保民　观观民　井劳民　屯初得民　谦初万民服剥上民载姤四逺民】羣【涣四涣其羣　系辞物以羣分】虞【屯三即鹿无虞】巫【兑为巫】工
　　【巽为工】史巫【巽二用史巫纷若吉】仇【鼎三我仇有疾不我能即】冦【屯三匪冦防上不利为冦利御冦　需三致冦至贲四匪冦　暌上匪冦　解三致冦至　渐三利御冦】俗【渐大象居贤徳善俗】童仆【旅二得童仆三丧其童仆】百姓【系辞百姓日用而不知】盗【坎为盗小人而乗君子之器盗思夺之矣上慢下暴盗思伐之矣慢蔵诲盗】射【解上射隼　旅五射雉　系辞射之者人也】弋【小过五弋彼在穴】耕获菑畬【无妄二不耕获不菑畬】佃渔【系辞作结防而为网罟以佃以渔】交易【系辞交易而退各得其所】负乗【解三负且乗　系辞负也者小人之事也乗也者君子之器也小人而乗君子之器】
　　身心类
　　心【习坎有孚维心亨彖心亨乃以刚中也　复彖复其见天地之心乎　咸彖感人心而天下和平防四象中心愿也　谦二象中心得也　益五有孚惠心上立心勿恒凶　明夷四获明夷之心　井三为我心恻　艮二其心不快三薰心　旅四我心不快　系辞以此洗心退蔵于密】人心【圣人感人心而天下和平咸彖】心病【坎为心病】身【艮不获其身　四艮其身复初以脩身也　家人上反身之谓也　蹇大象以反身脩徳　系辞龙蛇之蛰以存身也】躬【三不有躬　震上不于其躬　艮四象曰止诸躬涣三涣其躬】首【干彖首出庶物用九见羣龙无首比上六比之无首离上折首既未济濡其首説卦干为首】顶【大过上过渉灭顶】髪【巽其于人也为寡髪】颡【巽为广颡】面【革上小人革面　説卦圣人南面而聼天下】鼻【噬嗑二灭鼻】耳【噬嗑上灭耳鼎三耳革五黄耳　坎为耳为耳痛】目【小畜三反目离为目】頄【夬三壮于頄】口【颐自求口实困彖尚口乃穷】耳目【鼎彖巽而耳目聪明】眼【巽为多白眼】颐【颐初观我朶颐序卦颐者养也】辅【感上咸其辅颊舌　艮五艮其辅】颊【咸上】舌【见上】口舌【兑为口舌】背【艮其背】脢【咸五咸其脢无悔象曰志未也】腹【説卦坤为腹】左腹【明夷四入于左腹】大腹【离为大腹】四支【坤五文言畅于四支】手【説卦艮为手】指【艮为指】右肱【丰三折其右肱】限【艮三艮其限】夤【列其夤】臀【夬四姤三臀无肤困初臀困于株木】股【咸三咸其股巽为股】左股【明夷二夷于左股】腓【咸二咸其腓艮二艮其腓】足【剥初剥牀以足　鼎四折足　震为足】拇【咸初咸其拇解四解而拇】趾【噬嗑初灭趾　贲初贲其趾　大壮初壮于趾　夬初壮于前趾　鼎初颠趾　艮初艮其趾】肤【噬嗑二噬肤　剥四剥牀以肤暌五噬肤　夬四　姤三无肤】　血【坤上其血黄　犹未离其类也故称血焉　需四需于血　小畜四血去　归妹上无血　涣上涣其血坎为血】汗【涣汗其大号】膏【屯五屯其膏鼎三雉膏】思虑【系辞咸四天下何思何虑】思【咸四朋从尔思涣四匪夷所思艮大象思不出其位】意【蛊初意承考　明夷四象获心意也】忧【乐天知命故不忧　坎为加忧】疑【豫四勿疑　丰三往得疑疾　系辞以断天下之疑】愁【晋二晋如愁如】愠【夬三有愠】怨【困以寡怨】乐【干初乐则行之】闷【干遯世无闷不见是而无闷　大过大象】喜【否上后喜无妄五勿药冇喜　损四使遄有喜兑四介疾有喜】惕【干三夕惕　小畜四惕出　夬二惕号】勿恤【泰三勿恤其孚　晋五失得勿恤　家人五勿恤吉　夬二有戎勿恤　萃初勿恤往无咎　升用见大人勿恤】恐惧　脩省【震大象】惩忿窒欲【损大象】迁善改过【益大象】见【干二　利见大人　三见金夫　暌初见恶人三见舆曳　上见豕负涂　蹇利见大人上同姤初见凶　萃利见大人　升困见大人困三不见其妻　丰二四见斗　三见沫】觌【困初丰上】
　　【俱三嵗不觌】视【履三能视上视履　震上视矍矍归妹二能视】盱【豫三盱豫】闚【观二闚观丰上闚其户】闻【夬四闻言不信　旅上终莫之间也】【履三归妹二】涕【离五出涕沱若萃上】
　　洟【萃上赍咨涕洟】泣【屯上泣血涟如中孚三或泣】言语【颐大象慎言语】言【需二小有言讼初小有言　明夷初主人有言　夬四闻言不信革三革言三就　震初笑言　艮五言有序　渐初小子厉有言　困彖有言不信　系辞以言者尚其词　系辞以尽其言　其言曲而中　言出乎身加乎民】告【益三告公用圭四告公从】问【益五勿问元吉　系辞问焉而以言】号【萃初若号】鸣【谦二上鸣谦豫初鸣豫】笑言【震彖笑言哑哑】号咷【同人五先号咷旅上后号咷】笑【萃初一握为笑　震初笑言哑哑同人五后笑　旅上先笑】嗟【离三大耋之嗟　萃三嗟如　节三则嗟若】歌【离三不鼔缶而歌中孚三或歌】戚嗟【离五戚嗟若】赍咨【萃上】宴息【随大象向晦入宴息】独立【大过大象独立不惧恒大象立不易方】【观而不荐】执【师五利执言咸二执其随遯二执之用黄牛之革】击【上击　益上或击之】御【上利御冦】系【否五系于包桑　无妄三或系之牛　姤初系于金柅随二系小子　三系丈夫上拘系之　坎上系用徽纆　遯三系遯】握【萃初一握为笑】履【履初素履二履道三跛能履四履虎尾愬愬五夬履上视履】往【坤君子有攸往　屯勿用有攸往　贲小利有攸往　剥不利有攸往　无妄匪正有不利有攸往　复　大过　恒　解　损　益　夬萃巽俱利有攸往　屯三往吝四往吉　初往吝　履初往无咎　大有二有攸往无咎　蛊四往无咎　无妄初往吉二利有攸往　咸三往吝　遯初勿用有攸往　晋五往吉　明夷初有攸往　暌五往何咎上往遇雨则吉　蹇初三四上皆往蹇　损初遄往无咎上利有攸往　夬初往不胜为咎　姤初有攸往见凶萃初三往无咎　丰初往有尚　大畜三利有攸往】征【升南征吉　归妺征吉　小畜上君子征凶泰初以其彚征吉　颐二征凶　大壮初征凶困二征凶上征吉　革三征凶贞厉上征凶居贞吉　震上征凶　渐三夫征不复　归妹初征吉未】
　　【济初征凶】行【干彖君子行此四徳者　坤彖君子攸行彖以亨行时中也　小畜彖刚中而志行同人彖干行　大有彖应乎大而时行　豫彖刚应而志行　蛊彖终则始天行　颐彖柔得中而上】
　　【行　剥彖君子尚消息盈虚天行也　复彖七日来复天行也　无妄彖天命不祐行矣哉　大过彖巽而説行　坎行有尚彖行险而不失其信　遯彖与时行也　晋彖柔进而上行　暌彖二女同居其志不同行　损彖其道上行损益盈虚与时偕行　益彖木道乃行凡益之道与时偕行　鼎彖柔进而上行　艮彖时行则行　巽彖巽乎中正而志行　节彖説以行险　小过彖过以利贞与时行也　履四中行独复　无妄三行人之得上行有　损三三人行则损一人　夬三独行遇雨　益三四中行夬四其行次且　夬五中行无咎　姤三其行次且　鼎三其行塞　震三行无】徒【贲初舎车而徒】跛【履三归妹初】患【讼二象患至掇也　既济大象思患预防　吉凶与民同患】疾【复出入无疾　豫五贞疾　无妄五无妄之疾　遯三有疾厉损四损其疾　丰二疑疾　鼎二我仇有疾　兑四介疾有喜】耋【离三大耋】死【离四焚如死如弃如　豫五恒不死　系辞困三既辱且危死期将至】丧【小过大象丧过乎哀】
　　古人类
　　伏羲【系辞包羲氏始作八卦作网罟】神农【系辞神农氏教耒耜】黄帝【黄帝尧舜氏变通宜民】尧舜【黄帝尧舜垂衣裳而天下治】文王【明夷彖内文明而外柔顺以大难文王以之系辞易之兴也其当殷之末世周之盛徳耶当文王与纣之事耶】汤武【革彖汤武革命顺乎】
　　【天而应乎人】髙宗【既济三髙宗伐鬼方三年克之】帝乙【泰五归妺五帝乙归妹】纣【系辞下见上】箕子【明夷彖内难而能正其志箕子以之五箕子之明夷利贞】
　　宗庙邑国类
　　宗庙【震彖出可以为宗庙社稷主】社稷【见上】庙【萃涣王假有庙】立庙【涣大象立庙】邑国【谦上征邑国】邑【夬告自邑　井改邑　泰上自邑告命　晋上维用伐邑　升三升虚邑】邑人【讼二邑人三百户　比五邑人不戒　无妄三邑人之灾】国【师上开国观四观国之光有赏于大国　益四利用为依迁国】万国【干彖万国咸宁比大象建万国】四国【明夷上象曰照四国也】守国【坎彖设险以守其国】邦【否彖天下无邦】万邦【师二王三锡命懐万邦也】正邦【蹇彖当位贞吉以正邦也渐彖进以正可以正邦也】乱邦【师上象小人勿用必乱邦也】宫室栋宇【上古穴居而野处后世圣人易之以宫室上栋下宇以待风雨葢取诸大壮】家【二子克家　师上承家　家人四富家五王假有家　丰上蔀其家　损上得臣无家】宅【剥大象厚下安宅】庭【艮行其庭夬扬于王庭】屋【丰上丰其屋】庐【剥上小人剥庐】宫【困三入于其宫】户庭【节初不出户庭】门庭【明夷于出门庭节二不出门庭】　栋【大过栋桡三栋桡四栋隆】桷【渐四得其桷】牖【坎四纳约自牖】户【丰上窥其户　系辞阖户之谓坤辟户之谓干】门【同人初同人于门　随初出门交有功　系辞易之门　又道义之门】堦【升五升堦　系辞节初乱之所由生也则言语以为堦】墉【同人四乗其墉解上髙墉】藩【大壮三上触藩四藩决】邻【小畜五富其邻泰四谦五不富以其邻　既济五东邻西邻　震上于其邻】市【日中为市　説卦巽为近利市三倍】
　　关【复大象至日闭关】门阙阍寺【説卦艮为门阙为阍寺】重门击柝【重门击柝以待暴客葢取诸豫】巷【睽二遇主于巷】井【井卦不改井彖井养而不穷也初井泥二井谷三井渫四井甃五井冽上井收】城隍【防上城复于隍】即次【旅二即次三旅焚其次】丘园【贲五贲于丘园】大涂【震为大涂】径路【艮为径路】
　　鬼神享祀类
　　帝【益二王用享于帝吉】上帝【鼎烹以享上帝】荐上帝【豫大象殷荐之上帝】祖考【豫大象以配祖考】假庙【萃王假有庙涣王假有庙】神道【观天之神道】鬼神【干文言大人者与鬼神合其吉凶　谦彖鬼神害盈而福谦丰彖而况于鬼神乎　系辞知鬼神之情状】　神【系辞隂阳不测之谓神知变化之道知神之所为酬酢祐神　説卦神也者妙万物而为言】鬼【暌上载鬼一车系辞人谋鬼谋】精气【精气为物】游魂【游魂为变】祭主【震彖】盥荐【观盥而不荐有孚颙若】享【随上益俱用享损二簋可用享】禴【萃二升二皆利用禴】禴祭【既济五不如西邻之禴祭】享祀【困三利用享祀】祭祀【困五利用祭祀】孝享【萃彖王假有庙致孝享也】匕鬯【震五丧匕鬯】大牲【萃用大牲吉】
　　爵命类
　　天命【无妄彖大亨以正天之命也天命不祐行矣哉】休命【大有大象以顺天休命】命【师上大君有命】有命【否四有命无咎】天祐【大有上自天祐之】锡命【师二王三锡命】凝命【鼎大象正位凝命】改命【革四有孚改命】誉命【旅五终以誉命】申命【巽大象申命行事】命诰【姤大象后以施命诰四方】告命【泰上自邑告命】命乱【泰上象其命乱也】祉【泰五以祉元吉　否四畴离祉】庆【坤彖乃终有庆大畜五象有庆益彖中正有庆　晋五往有庆也　丰五兑四庆也　颐上大有庆也困二中有庆也丰有庆也】誉【坤四无誉　蛊五用誉丰五有誉　二多誉】嘉【随五孚于嘉　遯五嘉遯离上有嘉】章【坤三含章　噬嗑彖雷电合而章　姤五含章　丰五来章】大号【涣五涣汗大号】号【夬孚号四惕号上无号】诫【比五邑人不诫系辞小惩而大诫】祥【困三不祥也吉事有祥】美【干始能以美利利天下　坤三隂虽有美含之　五美在其中】天位【需彖位乎天位】尊位【大有彖柔得尊位】位【系辞卑髙以陈贵贱位矣　列贵贱者存乎位　天地设位而易行乎其中矣　圣人之大宝曰位　艮大象君子以思不出其位　干三文言居上位而不骄在下位而不忧　干彖六位时成　小畜同人柔得位　遯刚当位　家人正位　蹇当位渐进得位其位刚得中　节当位以节小过刚失位而不中　既济正而位当　未济虽不当位刚柔】
　　【应也爻象　需上虽不当位未大失也　比五孚五巽五俱位正中　涣五正位　节五居位正　履五兑五中孚五俱位正当　临三位当　否三豫三噬嗑三大壮五明夷四暌三解四夬五萃四震三丰三兑三中孚小过四未济三俱位不当　家人四顺在位　蹇四当位实　旅四未得位　困四虽不当位有与也】名【干初文言不易乎世不成乎名系辞困三非所困而困焉名必辱　善不积不足以成名】富【小畜五富以其邻象曰不独富也　家人四富家大吉】贵【干上贵而无位颐初亦不足贵也蹇上以从贵也鼎上以从贵也　归妹五以贵行也】福【困五象受福也井三受福也　震初恐致福也既济五实受其福】爵【中孚二我有好爵】禄【否大象不可荣以禄夬大象施禄及下】介福
　　【晋二受兹介福】荣辱【系辞枢机之发荣辱之主也】赏【未济四三年有赏】锡【晋用锡马蕃庶】禠【讼上终朝三禠之】休【否五复二】倾【否上倾否】威【大有五威如吉　家人上威如终吉】悖【颐三道大悖也解上以解悖也】治【干五上治　系辞黄帝尧舜垂衣裳而天下治　説卦圣人南面而听天下向明而治】乱【既济初吉终乱　彖中止则乱　萃初乃乱乃萃其志乱也　系辞乱之所由生也则言语以为阶】劝惩【系辞噬嗑初不见利不劝不威不惩】建国亲侯【比大象】遏恶善【大冇大象】劳民劝相【井大象】观民设教【观大象】振民育徳【蛊大象】教思容保【临大象】裁成辅相左右【泰大象】
　　兵刑类
　　讼【讼彖险而健讼终凶讼不可成也二四不克讼五讼元吉初象曰不永所事讼不可长也上象曰以讼受服亦不足敬也】狱【噬嗑利用狱】刑罚【豫彖刑罚清而万民服】刑人【蒙初利用刑人】桎梏【初用説桎梏】校【噬嗑初屦校上何校】劓【暌四其人天且劓】刖【困五劓刖】徽纒【坎上系用徽纆】正法【初象曰利用刑人以正法也】明罚勅法【噬嗑大象】庶政无敢折狱【贲大象】赦过宥罪【解大象】折狱致刑【丰大象】明慎用刑而不留狱【旅大象】议狱缓死【中孚大象】师【师贞吉彖师众也　师二在师中吉　三师或舆尸凶　五长子帅师弟子舆尸凶　豫行师】戎【同人伏戎于莽夬不利即戎　二暮夜有戎】师律【师出以律否臧凶】失律【师初象曰师出以律失律凶也】左次【师四师左次】大师【同人五大师克相遇】行师【谦上利用行师】用师【泰上勿用师】战【坤上文言隂疑于阳必战説卦战乎干】征【谦上征邑国　复上十年不克征】伐【晋上维用伐邑　既济三未济四伐鬼方】侵伐【谦五利用侵伐】狩【明夷三明夷于南狩】田【师五田有禽恒四田无禽解二田获三狐巽四田获三品】　三驱【比五王用三驱失前禽】容民畜众【师大象】除戎器戒不虞【萃大象】
　　饮食类
　　饮食【需大象君子以饮食宴乐　颐大象节饮食　渐二饮食衎衎序卦需者饮食之道】酒食【需五需于酒食困二困于酒食】　饮酒【未济上饮酒濡首】食【讼三食旧徳防三于食有福井五寒泉食杂卦噬嗑食也】　家食【大畜五家食吉】不食【剥上硕果不食明夷初三日】
　　【不食　井　井泥不食　三井渫不食　鼎三雉膏不食】樽酒簋【坎四樽酒簋二】馈【家人二在中馈】餗【鼎四覆公餗】烹饪【鼎彖以木巽火烹饪】腊肉【噬嗑三噬腊肉遇毒】干胏【噬嗑四噬干胏】干肉【噬嗑五噬干肉】噬嗑【卦象颐中有物曰噬嗑】
　　车服金宝类
　　车【贲初舎车而徒暌上载鬼一车】金车【困四困于金车】大车【大有二大车以载】舆【剥上君子得舆　暌三见舆曳】轮【既济初　未二俱曵其轮】　辐【小畜舆脱辐】輹【大壮四壮于大舆之輹　大畜三舆脱輹】卫【大畜三日闲舆卫】金泥【姤初系于金柅】茀【既济妇丧其茀】簪【豫四朋盍簪】衣裳【系辞尧舜垂衣裳而天下治葢取诸乾坤】黄裳【坤五黄裳元吉】繻有衣袽【既济四繻有衣袽】朱绂【困二困于朱绂】赤绂【困五困于赤绂】袂【归妹五不如其娣之袂良】鞶带【讼上或锡之鞶带】屦【噬嗑初屦校灭趾】囊【坤四括囊】束帛【贲五束帛戋戋】布【坤为布】经纶【屯大象】乗【干彖时乗六龙以御天　屯三乗刚】载【小畜上徳积载大有二大车以载】金【三见金夫　噬嗑四金矢　五黄金姤初金柅　鼎五金铉　困四金车系辞同人五二人同心其利防金　説卦干为金】玉【説卦干为玉】圭【益三告公用圭】贝【震二】
　　【亿丧贝】资【旅二懐其资　四得其资　巽五丧其资】财【节彖不伤财　系辞何以聚人曰财】货【聚天下之货】
　　书契器用类
　　书契【上古结绳而治后世圣人易之以书契百官以治万民以察葢取诸夬】图书【系辞河出图洛出书圣人则之】书【繋辞易之为书也广大悉备　书不尽言】文【系辞物相杂故曰文　説卦坤为文】数度【节大象制数度】鼎【鼎彖鼎象也】【震匕鬯】簋【损二簋可用享】樽【坎四樽酒】金【鼎五鼎黄耳金】玉【鼎上鼎玉】釡【説卦坤为釡】牀【剥初剥牀以足二剥牀以辨四剥牀以肤巽二上巽在牀下】枕【坎二险且枕】筐【归妹上女承筐】缶【比初有孚盈缶　坎用缶　离三不鼔缶而歌】瓮【井二瓮敝漏】瓶【井羸其瓶】繘【井亦未繘井】幕【井上井收勿幕】鼓【中孚三或鼔或罢】绳【説卦巽为绳直】弧【暌上先张之弧后説之弧】矢【噬嗑四得金矢　解二得黄矢　旅五一矢亡】弧矢【木为弧剡木为矢弧矢之之利以威天下盖取诸暌解上系辞弓矢者器也】斧【旅四得资斧巽上丧资斧】　网罟【系辞包羲氏作结绳而为网罟以佃以渔葢取诸离】耜耒【神农氏斵木为耜揉木为耒耒耨之利以教天下葢取诸益】舟楫【刳木为舟剡木为楫舟楫之利以济不通葢取诸涣】舟【中孚彖利涉大川乗木舟虚也】杵臼【断木为杵掘地为臼臼杵之利万民以济葢取诸小过】枢机【言行君子之枢机】权【巽以行权】柄【谦徳之柄也坤为柄】均【説卦坤为均】柝【击柝】甲胄戈兵【説卦离为甲胄为戈兵】棺椁【古之塟者厚衣之以薪葬之中野不封不树丧期无数后世圣人易之以棺椁葢取诸大过】禽兽鳞介类
　　禽【师五田有禽　比五失前禽　井初旧井无禽　系辞解上隼者禽也】飞鸟【小过飞鸟彖有飞鸟之象焉初飞鸟以凶上飞鸟离之】鸟【旅上鸟焚其巢】鹤【中孚二鸣鹤在隂其子和之】鹤鸣子和【见上】翰音【中孚上翰音登于天】雉【鼎三雉膏不食　旅五射雉　説卦离为雉】鸿【渐初鸿渐于干二于磐三于陆四于木五于陵上于陆】隼【解上公用射隼】鸡【説卦巽为鸡】羽【渐上其羽可用为仪】翼【明夷初明夷于飞垂其翼】黔喙【艮为黔喙之属】马【晋锡马蕃庶屯二四上乗马班如贲四白马翰如　大畜良马逐明夷用拯马壮　暌初丧马勿逐　涣初用拯马壮　中孚四马匹亡】牝马【坤利牝马之贞坤彖牝马地类】良马老马瘠马驳马【説卦俱乾象】牛【无妄或系之牛　暌三其牛掣　旅上丧牛于易　既济五东邻杀牛】子母牛【説卦坤象】黄牛【遯二执之用黄牛之革革初巩用黄牛之革】牝牛【离畜牝牛】童牛【大畜四童牛之牿】羊【大壮五丧羊于易　归妹上刲羊　夬四牵羊悔亡　兑为羊】羝羊【大壮三上羝羊触藩】虎【履虎尾不咥人颐四虎视眈眈　革五大人虎变】豹【革上君子豹变】鹿【屯三即鹿无虞】豕【暌上见豕负涂　姤初嬴豕孚蹢躅　坎为豕】豕牙【大畜五豮豕之牙】狗【説卦艮为狗】马善鸣馵足作足的颡【説卦震象】马美脊亟心下首薄蹄【説卦坎象】狐【解三田获三狐】小狐【未济小狐汔济濡其首】角【壮三羸其角　晋上晋其角　姤上姤其角】尾【履三四履虎尾　遯初遯尾既济初未济初濡其尾】革【遯二执之用黄牛之革】龙【干初潜龙二见龙四跃龙五飞龙上亢龙　坤上龙战于野　説卦震为龙】【颐初舎尔灵　损五益二或益之十朋之】豚鱼【中孚豚鱼吉彖信及豚鱼】鱼【剥五贯鱼　姤二包有鱼四无鱼】鲋【井二井谷射鲋】鼠【艮为鼠】鼫鼠【晋四晋如鼫鼠】龙蛇【系辞龙蛇之蛰以存身也】尺蠖【系辞尺蠖之屈以求伸也】鼈蠏蠃蚌【説卦离象】服牛乗马【系辞服牛乗马引重致逺以利天下葢取诸随】云龙风虎【干五文言云从龙风从虎】虎变豹变　文炳文蔚【革五象大人虎变其文炳也上象君子豹变其文蔚也】草木类
　　草木【坤文言曰天地变化草木蕃　离彖　解彖】木【益彖木道乃行渐四鸿渐于木】兰【系辞同人五同心之言其臭如兰】包桑【否五系于包桑】茅【泰初防茅茹以其彚否初防茅茹以其彚　大过初借用白茅】茹彚【见上】苋陆【夬五苋陆】药【无妄五勿药有喜】蔀【丰二四丰其蔀上蔀其家】枯杨【大过二枯杨生梯五枯杨生华】【姤五以包】株木【困初臀困于株木】杌【涣二奔其机】苍筤竹【震为苍筤竹】蒺藜【困三据于蒺藜】葛藟【困上困于葛藟】丛棘【坎上寘于丛棘】萑苇【震为萑苇】薪【系辞厚衣之以薪】硕果【剥上硕果不食】【姤五以杞包】果蓏【艮为果蓏】木果【干为木果】稼【震其于稼也为反生】百谷【离彖百谷草木丽乎土】百果【百果草木皆甲拆解彖】甲拆【俱同上】坚多心【坎其于木也为坚多心】科上稿【离其于木也为科上稿】节【艮其于木也为坚多节】
　　数目类
  </div>
  <div class="pagination">
   <a href="图书编_page216.html">
    上一页
   </a>
   <span>
    ...
   </span>
   <a href="图书编_page212.html">
    212
   </a>
   <a href="图书编_page213.html">
    213
   </a>
   <a href="图书编_page214.html">
    214
   </a>
   <a href="图书编_page215.html">
    215
   </a>
   <a href="图书编_page216.html">
    216
   </a>
   <span class="current-page">
    217
   </span>
   <a href="图书编_page218.html">
    218
   </a>
   <a href="图书编_page219.html">
    219
   </a>
   <a href="图书编_page220.html">
    220
   </a>
   <a href="图书编_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
