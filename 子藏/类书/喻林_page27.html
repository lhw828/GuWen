<!DOCTYPE html>
<html>
<head>
    <meta charset="UTF-8">
    <title>喻林 - 第 27 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 27 页/共 195 页</h1>
    <div class="content">　　或问孔子知其道之不用也则载而恶乎之曰之后世君子曰贾如是不亦钝乎曰众人愈利而后钝圣人愈钝而后利【扬子五百】
　　鹑鷃羣游终日不休乱举聚跱不离蒿茆鸿鹄髙飞双别乖离通千达万志在陂池鸾鳯翶翔黄歴之上徘徊太虚之中随景风而飘飖时抑扬以从容意犹未得喈喈然长鸣蹷号振翼陵朱云薄升极呼吸阳露旷旬不食其意尚犹嗛嗛如也三者殊务各安所为是以伯夷采薇而不恨巢父木栖而自愿由斯观诸士之志量固难测度【濳夫论相列】
　　夫圣人以仁义为机贤者以礼信为机谋士以术数为机辩士以纵横为机此机者皆利于诸侯而显名者也吾子其握圣人之机以游説诸侯则汉室可举矣当今之时得机者显得圣贤之机者贵不可限子翕而不张亦何取于机也盍奋而张之噫仁义之气而解众庶之郁哉【天禄阁外史机论】
　　夫操尚不同犹金沈羽浮也志好之乖次犹火升而水降也茍不可同虽造化之灵大块之匠不可使同也何可强哉【抱朴子外篇交际】
　　出处有氷炭之殊躁静有飞沈之异是以墨翟以重茧怡顔庄叟以遗世得意【抱朴子外篇博喻】
　　方圆舛状逝止异归故浑象尊于行健坤后贵于安贞七政四气以周流成功五岳六柱以峙静作镇是以宋墨楚申以载驰存国干木胡明以无为折冲【抱朴子外篇博喻】且夫洪陶范物大象流形躁静异尚翔沈舛情金寳其重羽矜其轻笃隘者执束于滓湼达妙者逍遥于清潢洿纳行潦而潘噎渤澥吞百川而不盈鲉鰕踊悦于泥泞赤螭凌厉乎髙冥嚼香饵者快嗜欲而赴死味虚淡者含天和而趋生识机神者瞻无兆而弗惑闇休咎者触强弩而不惊各附攸好安肯改营【抱朴子外篇任命】乐生者畏牺而辞聘髑髅闻生而矉蹙此死生之情异而各自当也【郭子注庄列御冦】
　　物各重其所主而桀纣之狗可以吠尧故盗蹠之徒贤盗蹠而鄙仲尼【刘子言苑】
　　夫以防试而后学者为官也得不防试而好学者为己也为己之学也内为官之学也外外之与内由南之与北相去甚逺【扬子法言注寡见篇】
　　圣人以行道为务凡人以禄殖为先【扬子法言注五百篇】
　　孙绰子曰或问雅俗曰泾渭殊流雅郑异调【李善注文选王仲寳褚渊碑文】
　　宁昻昻若千里之驹乎将泛泛若水中之鳬乎与波上下偷以全吾躯乎宁与骐骥抗轭乎将随驽马之迹乎宁与黄鹄比翼乎将与鸡鹜争食乎【文选屈原卜居】
　　众以亏形为辱君子以亏义为辱【文选江文通诣建平王上书注】董生不云乎明明求仁义常恐不能化民者卿大夫之意也明明求财利常恐困乏者庶人之事也故道不同不相为谋【文选杨恽报孙会宗书】
　　人固有一死死或重于太山或轻于鸿毛用之所趣异也【文选司马迁报任少卿书】
　　君子以心导耳目小人以耳目导心【意林子思子】
　　农夫比粟商贾比财烈士比义【意林尸子】
　　小人食于力君子食于道【意林慎子】
　　匹夫好仁义在磨踵君子得道达斯兼济【艺文类聚帝王部梁武帝令】
　　如垅生木木有异心如林鸣鸟鸟有殊音如江游鱼鱼有浮沈【艺文类聚人部隐逸上诗】
　　夫鸟居山上曽巢木末鱼濳川下窟穴沙泥岂好异哉盖性然也故有忽白璧而乐垂纶负玉鼎而要卿相行藏纷纠显晦蹐駮无异火炎水流圆动方息斯则庙堂之与江海蓬戸之与金阖并然其所然悦其所悦【艺文类聚人部隐逸上志】
　　有虞之君天下也使天下贡善商周之君天下也使天下贡财【太平御览皇王部帝舜有虞氏】
　　伯夷叔齐饥死首阳无地故也桀放于歴山纣杀于鄗宫无道故也有道无地则饿有地无道则亡【太平御览皇王部帝桀】
　　巢许蔑四海商贾争一钱【太平御览资产部钱下】
　　干木盖贤人也干木富乎义贾人富乎财【初学记人部贤注】夫披翠云以为衣戴北斗以为冠带虹霓以为绅连日月以为佩此服非不美也然而帝王不服者望殊于天志絶于心矣【事类赋服用部冠注】
　　马首欲东谁其能御【何氏语林文学魏书】
　　鸟兽并兴各有所趣羣士经世各有所归【道德经指归卷七】上士贪善下士贪财【虚皇四十九章】
　　善恶二种元同一道亦犹行人一者向道二者背道背道之人迷入防山转向幽谷又多恶兽荆棘毒刺衣粮穷尽为苦所逼百种烦恼故卒而致死【玉清经通济幽冥品】若有人取狗野狐猕猴鳣鱼蛇飞鸟皆悉防之共系一处而放之尔时六种之虫各有性行尔时狗意中欲起趣村中野狐意中欲起趣塜间鳣鱼意中欲趣水中猕猴意中欲向山林之间毒蛇意中欲入穴中飞鸟意中欲飞在空【增壹阿含经卷三十三】
　　伊兰栴檀生有四軰何谓为四一曰有栴檀树伊兰绕之二曰有伊兰树栴檀围之三曰有栴檀栴檀自为丛林四曰有伊兰伊兰以相围绕何谓栴檀伊兰绕之有家长者直信为道妻子儿妇室内不从其教是谓栴檀为主伊兰绕之者也何谓伊兰栴檀围之有家长者信邪倒见妻子儿妇室内不从其教是谓伊兰为主栴檀围之者也何谓栴檀栴檀自为丛林有家长者为道家室眷属皆随其教不相违戾是谓栴檀栴檀自为丛林者也何谓伊兰伊兰自相围绕有家长者信邪倒见阖门烹杀意同欢喜是谓伊兰伊兰自相围绕者也【佛説五苦章句经尺七】
　　譬如鸟栖暮集一树晨则随缘各自飞去【三昧法门经卷上】吾未闻仲尼追盗跖汤武法桀纣者矣【明集牟子理惑论】吾见道士与道人战儒墨道人与道士狱是非昔有鸿飞天道积逺难亮越人以为鳬楚人以为乙人自楚越耳鸿常一鸿尔夫澄本虽一吾自俱宗其本鸿迹既分吾已翔其所集【弘明集张融门论】
　　有三人俱行绕塔一为念佛功德二为盗窃三为清凉虽复身业同行而有善恶【法苑珠林卷七十三】
　　羣生之疾痴爱为本菩萨之疾大悲为源【僧肇注维摩诘经问疾品】秽食充饥小乘法也盛无上宝大乘器也【僧肇注维摩诘经弟子品】
　　同归
　　地之相去也千有余里世之相后也千有余嵗得志行乎中国若合符节【孟子离娄下】
　　此其分波而共源百虑而一致者也【后汉书仲长统传论】
　　夫千仞之木既摧于斧斤一寸之草亦瘁于践蹋髙涯之脩榦与深谷之浅条存亡之要巨细一揆耳【宋书王景文传】犹马殊毛而齐逸玉异色而均美是以晋棘荆和等价连城骅骝盗骊俱致千里【梁书范缜传】
　　圣人之从事也所由异路而同归存亡定倾若一志不忘乎欲利人也故秦楚燕魏之歌异声而皆乐九夷八狄之哭异声而皆哀夫歌者乐之征哭者哀之效也【文子精神】
　　行虽至卓不离髙下言虽至公不离是非能虽至神不离巧拙貌虽至殊不离妍丑【闗尹子三极篇】
　　东西南北之道踹然其为分等也隂阳不同气然其为和同也酸醎甘苦之味相反然其为善均也五色不同采然其为好齐也五声不同均然其可喜一也【鹖冠子环流】好者不必同色而皆美丑者不必同状而皆恶【陆子思务】歌而不比于律者其清浊一也绳之外与绳之内皆失直者也【淮南子缪称训】
　　夫织者日以进耕者日以却事相反成功一也【淮南子缪称训】夫玉璞不厌厚角防不厌薄漆不厌黑粉不厌白此四者相反也所急则均其用一也【淮南子齐俗训】
　　公西华之养亲也若与朋友处曽参之养亲也若事严主烈君其于养一也故胡人弹骨越人契臂中国防血也所由各异其于信一也三苖髽首羌人括领中国冠笄越人劗髪其于服一也【淮南子齐俗训】
　　蘧伯玉以德化公孙鞅以刑罪所极一也病者寝席医之用针石巫之用糈借所救钧也【淮南子説山训】
　　江出岷山河出昆仑济出王屋颍出少室汉出嶓冡分流舛驰注于东海所行则异所归则一【淮南子説山训】
　　满堂之坐视钩各异于环带一也【淮南子説林训】
　　钓者静之者扣舟罩者抑之罣者举之为之异得鱼一也【淮南子説林训】
　　西施毛嫱状貌不可同世称其好美钧也尧舜禹汤法籍殊类得民心一也【淮南子説林训】
　　蹠越者或以舟或以车虽异路所极一也【淮南子説林训】夫墨子跌蹏而趋千里以存楚宋叚干木阖门不出以安秦魏夫行与止也其势相反而皆可以存国此所谓异路而同归者也今夫救火者汲水而趋之或以瓮缻或以盆盂其方员鋭椭不同盛水各异其于灭火均也故秦楚燕魏之謌也异转而皆乐九夷八狄之哭也殊声而皆悲一也【淮南子脩务训】
　　天不一时地不一利人不一事是以绪业不得不多端趍行不得不殊方五行异气而皆适调六艺异科而皆同道【淮南子泰族训】
　　自周室以来千有余嵗独有文武成康如言必参一焉取所不能及而称之犹躄者能言逺不能行也圣人异途同归或行或止其趣一也【盐铁论论儒】
　　周以顺赧以成周而西倾秦之惠文昭襄以西山而东并孰愈曰周也羊秦也狼然则狼愈欤曰羊狼一也【扬子渊骞篇】
　　美色不同面皆佳于目悲音不共声皆快于耳酒醴异气饮之皆醉百谷殊味食之皆饱【王充论衡自纪篇】
　　总其所以乖皷之于一响成其所以变混之于一象【山海经序】
　　妍姿媚貌形色不齐而悦情可均丝竹金石五声诡韵而快耳不异缴飞钩沈罾举抑而有获同功树勲立言出处殊涂而所贵一致【抱朴子外篇博喻】
　　四渎辩源五河分流赴卑注海殊涂同归色不均而皆艳音不同而咸悲香非一而并芳味不等而悉美【抱朴子外篇广譬】
　　区畛相异而衢路交通矣【文心雕龙章句】
　　迹虽有殊归趣无异犹五行相灭亦还相生四气相反而共成嵗淄渑殊源同归于海宫商异声俱防于乐【刘子九流】
　　昭景甲三姓虽异论本则同也【庄子音义庚桑楚】
　　虽非一姓同出公族喻死生同也【庄子音义庚桑楚】
　　虽百材异所同以大泽为居虽木石异端同以大山为坛【庄子音义则阳】
　　人之操行所尚不同立德立言期于不朽亦犹兰蕙松栢各有本性馨烈材干并擅贞芳【前汉书注叙传】
　　圣人与圣也犹规之相周矩之相袭【李善注文选顔延年皇太子释奠防诗】
　　物虽贵贱殊流髙卑异级至其极也殊涂共归虽方诸禀水于月不加于水之凉阳燧取火于日不加于火之辉也【李善注文选陆士衡演连珠】
　　髙术而共迳岂异袖而同襟【广文选江文通伤友人赋】
　　水防于海云翔于天道之所混孰后孰先【广文选陆士衡赠潘岳诗】夫食辛之与甚噱薰目之与哀泣同用出泪使狄牙尝之必不言乐泪甜而哀泪苦斯可知矣何者肌液肉汗踧笮便出无主于哀乐犹簁酒之囊漉虽笮具不同而酒味不变也【广文选嵇叔夜声无哀乐论】
　　四节异气以成嵗君子殊道以成名故微子奔走而显比干剖心而荣【广文选魏文帝连珠】
　　面岐路者有行迷之虑仰髙山者有飞天之志或乘马乘车而俱至秦者所谓形异而实同也【意林物理论】
　　在天成象羣星仰于北辰在地成形百川赴于东海是知璿玑盈缩并运天枢江汉所宗争环地轴【艺文类聚内典部内典墓志】
　　昔有鸿飞天道积逺难亮越人以为鳬楚人以为乙人自楚越鸿常一尔【何氏语林文学】
　　芝兰萧艾之秋形殊而共【一作并】瘁羽毛鳞介之怨声异而俱哀【文苑英华庾信思旧铭】
　　四河入海无复河名四姓为沙门皆称释种【初学记道释部僧】木之生也末因于条条因于枝枝因于茎茎因于本本因于根根因于天地【道德经指归卷十一】
　　万派枝流同归于海万法纷纭同归于道【虚皇四十九章】如木中之火竹中之火二俱相烧无有异也【元阳妙经卷七】如赡部洲东方诸水无不皆趣殑伽大河与殑伽河俱入大海【波罗蜜多经卷三百五十一】
　　譬如重流若大若小皆入大海同一咸味【波罗蜜多经卷三百五十一】
　　如赡部洲所有诸树枝条茎干华叶果实虽有种种形类不同而其防影都无差别【波罗蜜多经卷五百四十一】
　　譬如大海中水同一咸味佛法海中亦复如是同一法味【大方等大集经十六】
　　如然灯器金则黄光铜则赤光其色虽异灯无差别【大方等大集经十八】
　　譬如一市开四大门是四门中皆归一市【金刚三昧经卷下】天下大雨水水流入水沟水沟流入溪涧溪涧流入江江流入海中海水不増不减【佛説四谛经积八】
　　天下有五江东流一江字沙禄南流一江字阿夷西流一江字恒北流一江字黙徘徊中流名字为江转流入海皆弃本名字当为海水【佛説四谛经积八】
　　波陀类便取青黄白黑四种之缯悬着空中问于四王四色在空各自异不四王曰异色灼然矣臣曰缯影在地为异无荅曰不异也臣言今四种受形各异譬如缯色质不同也今之法斋志趣一味譬如地影无若干也【杂譬喻经下】
　　若有一双飞鸟一鸟于大树上止一鸟于小卑树上止两鸟俱止谁影先在地者王言其影俱到地耳【那先比丘经卷下】
　　譬如城有多门入处各各至处不异【大智度论卷七】
　　譬如美食杂毒恶食杂毒美恶虽殊杂毒不异亦如盲闇蹈火昼夜虽异烧足一也【大智度论卷十三】
　　如人入海有始入者有尽其源底者深浅虽异俱名为入【大智度论卷十八】
　　譬如一盲无见则千盲俱尔【大智度论卷三十六】
　　譬如乳中着毒乳变为酪酪变为酥乳非酪酪非酥酥非乳乳酪虽变而皆有毒【大智度论卷三十八】
　　如栴檀火灭粪草木火灭灭法无异取未灭时相于灭时説故有别异于灭中则无异【大智度论卷五十四】
　　譬如除宫殿及诸陋庐如烧栴檀及杂木其处虚空无有异色【大智度论卷七十三】
　　譬如大水有人入深者入浅者皆名入水不得言入浅者不入水【大智度论卷八十三】
　　譬如煮石蜜欲熟时虽异物和合皆为石蜜又如大海百川归之皆为一味【大智度论卷一百】
　　犹如伊兰及栴檀木俱能出火热与光明无有别异【大庄严经论卷七】
　　譬犹灵晖朝觏称物纳照时风夕洒程形赋音故形殊则音异物异则照殊日不为异物而殊照风不为殊形而异音将知其日一也其风一也禀之者不同耳【明集駮夷夏论】
　　犹清济浊河归沧海而同味绿膺绛颡集须弥而共色【辩正论卷六】
　　好名
　　好名之人能让千乘之国茍非其人箪食豆羹见于色【孟子尽心下】
　　斯盖好名之士欲以身为珪璋皦皦然使尘玷之累不能加也【宋书王微传史臣】
　　实无名名无实名者伪而已矣昔者尧舜伪以天下让许由善卷而不失天下享祚百年伯夷叔齐实以孤竹君让而终亡其国饿死于首阳之山实伪之辩如此其省也【列子杨朱】
　　演门有亲死者以善毁爵为官师其党人毁而死者半尧与许由天下许由逃之汤与务光务光怒之纪他闻之帅弟子而踆于水诸侯吊之三年申徒狄因以踣河【庄子外物】
　　故其就义若渴者其去义若热【庄子列御冦】
　　是奸人将以盗名于晻世者也险莫大焉故曰盗名不如盗货田仲史防不如盗也【荀子不茍】
　　赵主父令工施钩梯而缘潘吾刻疎人迹其上广三尺长五尺而勒之曰主父常游于此秦昭王令工施钩梯而上华山以松柏之心为博箭长八尺棊长八寸而勒之曰昭王常与天神博于此矣【韩非子外储説左上】
　　为客治饭而自藜藿名尊于实也【淮南子説林训】
　　水激则悍矢激则逺人激于名不毁为声【説苑谈丛】
　　次四大其门郊不得其刀鸣虚测曰大其门郊实去名来也【太经第四太】
</div>
    <div class="pagination">
<a href="喻林_page26.html">上一页</a><span>...</span><a href="喻林_page22.html">22</a><a href="喻林_page23.html">23</a><a href="喻林_page24.html">24</a><a href="喻林_page25.html">25</a><a href="喻林_page26.html">26</a><span class="current-page">27</span><a href="喻林_page28.html">28</a><a href="喻林_page29.html">29</a><a href="喻林_page30.html">30</a><a href="喻林_page31.html">31</a><a href="喻林_page32.html">32</a><span>...</span><a href="喻林_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
