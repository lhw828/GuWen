<!DOCTYPE html>
<html>
<head>
    <meta charset="UTF-8">
    <title>太平御览 - 第 202 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 202 页/共 737 页</h1>
    <div class="content">《宋起居注》曰：元嘉中，以散骑常侍荀伯子为太子仆。
《隋书》曰：柳肃迁太子仆。太子废，坐除名为民。大业中，帝与段达语及庶人罪恶之状，达云：“柳肃在官，大见疏斥。”帝问其故，答曰：“学士刘臻，尝进章仇太翼於宫中，为巫蛊事。肃知而谏曰：‘殿下帝之冢子，位当储二，诫在不孝，无患见疑。刘臻书生，鼓摇唇舌，适足以相诳误，愿陛下勿纳之。’庶人不怿，他日谓臻曰：‘汝何故漏泄，使柳肃知之，令面折我。’”
《唐书□官品志》曰：仆掌宗族亲疏、车舆骑乘也。
太子典膳丞
《六典》曰：典膳郎掌进膳、尝食之事；丞为之贰。每夕，局官於厨更直。
《北齐书》曰：门下妨始别置典膳局，有监、丞各二人。
《唐书》曰：邢文伟，滁州全椒人也。迁太子典膳丞。时孝敬在东宫，罕与宫臣接见，文伟辄减膳，上书曰：“臣窃见《礼戴记》曰：‘太子既冠成人，免於保傅之严，则有司过之史，彻膳之宰。史之义，不得不司过；宰之义，不得不彻膳。’今皇帝式稽前典，妙简英俊，自庶子已下，至咨议、舍人及学士、侍读等，使翼佐殿下，以成圣德。近者以来，未甚延纳，谈议不狎，谒见尚稀，三朝之後，但与内人独居，何由发挥圣智，使睿哲文明者乎？今史虽缺官，宰当奉职，忝备所司，不敢逃死，谨守礼经，辄申减膳。”太子答书曰：“顾以庸虚，早尚坟典，每欲研精政术，极意书林。但往在幼年，未闲将卫，谒诚耽诵，因即损心。比日以来，风虚更积，中奉恩旨，不许重劳。加以趋侍含元，温清朝夕，承亲无自专之道，遵礼以色养为先。所以屡阙坐朝，时乖学绪。公潜申雅勖，式荐忠规，敬寻来请，良符宿志。自非情思审谕，义均弼谐，岂能进此药言，形於简墨！抚躬三省，感愧兼深。”文伟自此益知名。
太子侍读
《唐书》曰：玄宗在东宫，张说与国子司业褚无量俱为侍读，深见亲敬。
又曰：元和十二年，谏议大夫韦绶罢皇太子侍读。绶好谐戏，兼通小说，太子因侍上，或以绶所能言之，上谓宰臣曰：“侍读者，当以经术辅导太子，使深知君臣、父子之教令，或闻绶之谈论有异於是，岂所以导太子者！”因命罢其职。
又曰：吕元膺为同州刺史，及中谢，上问时政得失；元膺论奏，辞气激切，上嘉之。翌日，谓宰臣曰：“吕元膺有谠言直气，宜留在右，使言得失，卿等以为何如？”李藩、裴贺曰：“陛下纳谏，超冠百王，乃宗社无疆之休。臣等不能广求端士，又不能数进忠言，孤负圣心，合当罪戾，请留元膺给事左右。”寻兼皇太子侍读。
《五代史□後唐书》曰：仓部郎中何泽上疏请置太子侍读，敕旨：“何泽早处班行，深明典制，固根本而别彰忧国，上封章而足表匡君，其所敷陈，实为允当，特议施行。”
太子门大夫
《六典》曰：宫门郎掌内外宫门管之事。凡宫殿门，夜漏尽，击漏鼓，开；夜漏上水一刻，击漏鼓，闭。每岁终行傩，应经所由门，并先一刻早开。若皇太子不在，则闭东宫正门，其宫城门使、宿卫人应入宫殿者，各於左、右厢便门出入。至皇太子还仗，乃开。
《续汉书□百官志》曰：门大夫，员二人，秩六百石，职比郎将。
《汉书》曰：文帝以晁错为太子舍人，转太子门大夫。
《晋书》曰：太子门大夫局准公车令，班同中书舍人。主通远近笺表，宫门禁防。
《唐书》曰：龙朔二年，改门大夫为宫门郎，职比城门郎。
《三辅决录》曰：桓帝以平陵鲁宽为太子门大夫。
太子左卫率
《六典》曰：左、右卫率，掌东宫兵仗羽卫之政令，总诸曹之事。凡亲勋、翊府及广济等五府属焉。副率为之贰。凡元正、冬至，皇太子朝宫臣及诸方使，则率卫府之属以仪仗为左、右厢以卫之。若皇太子备礼出入，则如卤簿之法以从。
《续汉书□百官志》曰：卫率秩四百石，主门卫。
《晋志》曰：凡太子出，前卫率导，在前广麾外；左右二率从，夹导舆车；後卫率从，在乌皮外；并带戟执刀。其服并视左、右卫将军。
《晋书》曰：刘卞为愍怀太子左率，知贾后必害太子，乃问张华，华曰：“君欲如何？”卞曰：“东宫俊如林，四率精兵万人。公居阿衡之任，若得公命，皇太子因朝使录尚书事，废贾后于金墉，两黄门力耳！”华曰：“废立大事，又非所能。”贾后微闻，迁卞为雍州刺史。卞恐终露，乃服药卒。
《晋中兴书》曰：褚翼，字谋远。少失父，以才艺堪干立名。肃祖即位，徵拜屯骑校尉，迁太子左卫率。
《隋书》曰：宇文述每与晋王谋事。及晋王为皇太子，以述为左卫率。旧令，率官第四品，上以述素贵，遂进率品为第三，其见重如此。
《唐书□官品志》曰：左右卫率各一人，位视御史中丞，各有丞。左率领果毅、统远、立忠、建宁、凌锋、夷冠、祚德等七营，右率领崇荣、永吉、崇和、细射等四营。二率各置尉。
《山公启事》曰：太子左率缺。待威重，宜得其才，无疾患者。城阳太守石崇忠谠有文武，河东太守焦胜清贞有信义，皆其选也。
右卫率
《晋中兴书》曰：郄恢，字道，为太子右卫率。恢八尺，美须髯，风神魁梧，烈宗异之。
又曰：吴隐，字处默。太元中以国子博士为太子右卫率。
沈约《宋书》曰：元嘉中以王琳、谢弘征，并为太子右卫率。
《隋书》曰：高祖以太子勇知时政，欲重宫官之资，故以大臣领其职。苏孝慈自兵部尚书拜右卫率，尚书如故。上将废太子，惮其在东宫，乃出为浙州刺史。
荀绰《冀州记》曰：裴康，字仲预。与弟楷为名士，仕至太子右卫率。
《荀氏家传》曰：车骑将军悝，字茂中，山涛举之为太子右卫率，称君清和理正，从容顾问，动可观采，真侍卫之美者。
前卫率
《晋中兴书》曰：徐邈，字仙民。建元中为太子前卫率。
後卫率
《晋起居注》曰：建元十四年，以太子中舍人郄俭为太子後卫率。
《宋起居注》曰：永初元年，以徐佩为太子後卫率。
左右内率府长史
《六典》曰：左右内率府长史，掌判诸曹官吏及千牛备身之二。
《唐书》曰：永淳中，以雍人元让为太子右内率府长史，旌孝行也。让弱冠明经擢第，以母疾，遂不求仕。躬亲药膳，致养，不出闾里十馀年。及母终，庐於墓侧，蓬不栉沐，菜食饮水而已。咸亨中，孝敬监国，下令表其门闾。至是巡察使奏让孝悌殊异，由是拜职。
卷二百四十八　职官部四十六
王师
《汉书》曰：王式，字翁思，东平人。为昌邑王师。昭帝崩，昌邑王嗣立，以行淫乱废，昌邑群臣皆下狱。治事使者责问曰：“师何以无谏书？”式对曰：“臣以《诗》三百五篇朝夕授王，至於忠臣孝子之篇，未尝不为王反复诵之。臣以三百五篇谏，是以无谏书。”使者以闻，亦得减死论。
王傅
《後汉书》曰：皇太子强求乞自退，封东海王，故重选官属，以杜林为王傅，从驾南巡狩。时诸王傅数被引命，或多交游，不得应诏，惟林守慎，有召必至。馀人虽不见谴，而林特受赏赐；又辞不敢受，帝益重之。
《吴志》：是仪字子羽，北海营陵人也。南、鲁二宫初立，仪以本职领鲁王傅。仪嫌二宫相近切，乃上疏曰：“臣窃以鲁王天挺懿德，兼资文武，当今之宜，宜镇四方，为国藩辅。宣扬德美，广耀威灵，乃国家之良规，海内所瞻望。但臣言辞鄙野，不能究尽其意。愚以二宫宜有降杀，正上下之序，明教化之本。”书三四上。为傅尽忠，动辄规谏；事上勤，与人恭；不治产业，不受施惠，为屋舍才足自容。邻家有起大宅者，权出望见，问起大室者谁，左右对曰：“似是仪家也”。权曰：“仪俭，必非。”问果他家。其见知信如此。
《唐书》曰：丘悦，河南陆浑人，亦有学业。景龙中为相王府掾，与文学韦利器、典签裴耀卿俱为王府直学士。睿宗在藩，甚重之，官至岐王傅。开元初卒。撰《三国典略》三十卷行於时。
王友
《晋中兴书》曰：谢尚，字仁祖，司徒左西属，为会稽王友。
《北史》曰：萧大圜除滕王友，尝问大圜曰：“吾闻湘东王作《梁史》，有之乎？馀传乃可抑扬，帝纪奚若隐则非实，记则攘羊？”对曰：“言之者妄耳！如使有之，亦不足怪。昔汉明为世祖纪，章帝为显宗纪，殷鉴不远，足为成例。且君子过如日月之蚀，彰於四海，安得而隐之？如有不彰，亦安得不隐？盖子为父隐，直在其中；讳国之恶，抑又礼也。”乃大笑。
《殷浩别传》曰：会稽王少著名誉，友学之奉，必极有德，以浩为友。
《山公启事》曰：近启修武令刘讷补南阳王友。诏曰：“友诚宜得有益者，然以长吏治民，不宜屡易为疑，令散人无依仰。”又启：“今者职散中诚自有人，然刘讷才志外内非称，臣以为宜蒙此者，是以启及，不审固可用不？”诏：“可尔所启。”
王侍读
《隋书》曰：杨汪，字元度。勤学，专精《左氏传》，通《三礼解》，补周冀王侍读。王甚重之，每曰：“王侍读德业优深，孤之穆生也。”
《唐书》曰：姚思廉初为代王侍读。属义师入京城，时府寮骇散，惟思廉侍王，不离其侧。义师入殿门，思廉谓之曰：“唐公举兵，本匡王室，卿等不宜无礼于王！”众服其言，于是布列阶下。须臾太宗至，闻而义之，许其扶王至顺阳阁下，泣拜而去。观者咸叹曰：“忠烈之士也。仁者有勇，此之谓也！”太宗居藩，引为文学。及亲征徐圆朗，思廉时在洛阳，太宗尝从容言及隋亡之事，慨然叹曰：“姚思廉不惧兵刃，以明大节，求诸古人，亦何以加也！”因寄物百段，遗其书曰：“想卿节义之风，故有斯赠。”
王文学
《魏志》曰：中山恭王褒，每读书，文学左右常恐以精力为病，数谏止之，不能废也。文学阮辅相与言曰：“受诏察王举措，有过当奏；及有善，亦宜以闻。”遂共表陈褒美。褒闻之大惊，责让文学曰：“修身自守，常人之行耳，而诸君以上闻，适增其负累也。”
《晋书》曰：郑袤。魏武帝初封诸子为侯，精选宾友，袤与徐俱为临淄文学。
《晋诸公赞》曰：扶风王，年八岁，聪明善诗赋，中表奇之，魏烈祖以为齐王芳文学。
《长沙耆旧传》曰：太尉李公，时为荆州刺史，下辟书：“夫采名珠求之於蚌，欲得名士求之文学。或割百蚌不得一珠，不可舍蚌求之於鱼；或百文学不出奇士，不可舍文学求之於斗筲也。由是言之，蚌乃珠之所藏，文学亦士之场矣。”
郡国相
《东观汉记》曰：吴，字季英，陈留人。迁胶东相，政惟仁简，以身率物，民有相争诉者，辄闭阁自责，然後科其所讼，以道譬之。或身到闾里，重相和解。自是之後，争隙省息，吏民不欺。
又曰：鲁平，字叔陵，拜赵相。为政尚宽惠礼让，虽有官，不废教授，门人常有数百。关东号曰：“五经复兴鲁叔陵。”
《後汉书》曰：“张禹迁下邳相。徐县北界有蒲阳坡，（《东观记》曰：坡水广二十里，径直百里，在道西。其东有田可万顷。坡与陂同。）傍多良田，而湮废莫修。禹为开水门，通引灌溉，遂成熟田数百顷。劝率吏人，假与种粮，亲自勉劳，遂大收谷实。邻郡贫者归之千馀户，室庐相属，其下成市。後岁至垦千馀顷，人用温给。
又曰：赵咨应召，复拜东海相。之官，道经荥阳。令敦煌曹，咨之故孝廉也，（咨为敦煌太守时，荐为孝廉。）迎路谒候，咨不为留。送至亭水次，望尘不及，谓主簿曰：“赵君名重，今过界不见，必为天下笑！”即弃印绶，追至东海。谒咨毕，辞归家。其为时人所贵若此。
谢承《後汉书》曰：东郡赵咨为东海相，人遗其双枯鱼啖之，二岁不尽，以俭化俗。
《魏志》曰：初，曹公为兖州，以东平毕谌为别驾。张邈之叛也，邈劫谌父母弟妻子；公谢遣之，曰：“卿老母在彼，可去！”谌顿首无二心，公嘉之，为之流涕。既出，遂亡归。及邈败，生得谌，众为谌惧，公曰：“夫人孝於其亲者，岂不亦忠於君乎！吾所求也。”以为鲁相。
又曰：太祖，光和末，黄巾起，拜骑都尉，讨颍川贼，迁为济南相。国有十馀长吏，多阿附贵戚，赃污狼籍，於是奏免其八，禁断淫祀，奸宄逃窜，郡界肃然。
《蜀志》：刘备领平原相。郡民刘平素轻先主，耻为之下，使客刺之。客不忍刺，语之而去，其得人心如此。
《晋书》曰：文帝辅政，阮籍常从容言於帝曰：“平生曾游东平县，乐其风土。”帝大悦，即拜东平相。籍乘驴到郡，坏府舍屏障，使内外相望，法令清简，旬日而还。
又曰：阮神迁平原相。时襄邑卫京自南阳太守迁於河内，与神俱拜，帝望而叹曰：“二千石皆若此，朕何忧乎？”
《九州春秋》曰：孔融为北海相，一朝杀五部督邮。
《会稽典录》曰：骆俊，字孝远，乌伤人。孝灵皇帝擢拜陈相。汝南葛陂盗贼并起，陈与接境，四面受敌。俊厉吏民为之保障，出仓见以赡贫民，邻郡士庶咸往归之，身捐俸禄给其衣食。民有产子，常敕主者厚致米肉，生男女者辄以骆为名。
国郎中令
《汉书》曰：龚遂，字少卿，山阳人。以明经为官，至昌邑郎中令，事王贺。贺动作多不正，遂为人忠厚，刚毅有大节，内谏诤于王，外责傅相，引经义，陈祸福，至於涕泣，謇謇无已。面刺王过，王至掩耳起走，曰：“郎中令善愧人。”及国中皆畏惮之。王又与驺奴宰人游戏饮食，赏赐无度，遂入见王，涕泣膝行，左右侍御者皆出涕。王曰：“郎中令何为哭？”遂曰：“臣痛社稷之危也！”
又曰：周勃等共诛诸吕，迎代王。郎中令张武等议皆曰：“不可信，愿称疾无往，以观其变。”中尉宋昌进曰：“群臣之议皆非，愿大王勿疑也。”代王遣后薄昭见勃，勃等俱言所以迎立王者，昭还报信矣。王笑谓宋昌曰：“果如公言。”乃令宋昌骖乘，张武等乘传诣长安，群臣奉法驾代邸。皇帝即日夕入未央宫，夜拜宋昌为卫将军，领南北军，张武为郎中令，行殿中。
《续汉书》曰：皇子封王，其郡为国。每国置郎中令一人，秩千石，掌王大夫、郎中、宿卫官也。
《魏志》曰：袁涣为魏国郎中令。及卒，太祖为之流涕，赐二千斛，一教“以太仓千斛赐郎中令家”，一教“以垣下千斛与卿家”，外不解其意。教曰：“以太仓者，官法也；以垣下者，亲旧也。”
《晋中兴书》曰：顾荣。时在洛者，惟陆机、陆□及荣，惟三人而已。机、□虽有才藻，不及荣也。以南土秀望，补吴王郎中令。
沈约《宋书》曰：宋国初建，当置郎中令。高祖难其人，谓傅亮曰：“今用郎中令，不可减袁曜卿也。”既而曰：“吾得其人矣。”乃以王惠居之。
《续搜神记》曰：会稽朱弼为王国郎中令，营立第舍，未成而卒。同郡谢子木代其事，以弼死亡，乃定簿书，多张功费，长百馀万，以其赃诬弼，而实入子木。子木夜寝，忽闻有人道弼姓字者，俄顷而到子木堂前，立谓之曰：“卿以枯骨腐肉专可得诬！当以某日夜更相书。”言终，忽然不见。
陆机《诣吴王表》曰：臣本吴人，靖居海隅。朝廷欲抽引远人，绥慰遐外，故太傅所辟，殿下东到淮南，发诏以臣为郎中令。
国中尉
《史记》曰：鲁申公弟子为博士十馀人。孔安国至临淮太守，徐偃为胶西中尉，其治官皆有廉节，称其好学。
《汉书》曰：郑当时，字庄，陈人也。稍迁为鲁中尉。
又曰：梁孝王招延四方豪杰。齐人公孙诡多奇计，初见日：“王赐千金。”官至中尉，号曰“公孙将军。”
《续汉书》曰：清河王小心恭孝，特见亲爱。後诸王就国，邓太后诏特清河国置中尉内史，赐乘上御物焉。
《汉旧仪》曰：帝子为王，王国置太傅、相公、尉各一人，秩二千石，以辅王。
《三辅决录》曰：淮阳宪王，宣帝爱子，器异其才，欲以为嗣。王恃宠自骄，天子乃用韦玄成为中尉，以辅导之。受诏，与萧望之等论五经同异於石渠阁。
《邵氏家传》曰：邵弘，字德裕。时景帝为琅琊王，诏书高选官属，请君为中尉。君为人体素方严，仪容甚伟，虽私门接对，僮仆俨然，不厉而威，王甚惮焉。王常侯君昼息，身随使者潜至君舍，令使者进曰：“王有令。”君徐理鬓冠履，俯伏尽礼，然後读之。王与使者群立瞻听，为之叹息曰：“古人称不愧于屋漏，其邵中尉乎？吾反逆诈以试长者，岂不陋哉！”王虚心受纳，欣宴言话，昼夜无休。君乃上书谏王，王读三四，瞿然失色，後谓左右曰：“思邵中尉之言，使人于今毛竖。”
国常侍
《汉书》曰：龚舍，字君倩，少好学，明经。楚王入朝，闻舍高名，聘为常侍。不得已，随王归国。
《晋春书》曰：甘卓，字季思。察孝廉，为吴王宴常侍。
国侍郎
王隐《晋书》曰：孙秀，琅琊国书佐，为赵王伦国侍郎。
桓谭《新论》曰：宣帝元康、神爵之间，丞相奏能鼓雅瑟者，渤海赵定、梁国龙德，召见温室，拜为侍郎。
府长史
</div>
    <div class="pagination">
<a href="太平御览_page201.html">上一页</a><span>...</span><a href="太平御览_page197.html">197</a><a href="太平御览_page198.html">198</a><a href="太平御览_page199.html">199</a><a href="太平御览_page200.html">200</a><a href="太平御览_page201.html">201</a><span class="current-page">202</span><a href="太平御览_page203.html">203</a><a href="太平御览_page204.html">204</a><a href="太平御览_page205.html">205</a><a href="太平御览_page206.html">206</a><a href="太平御览_page207.html">207</a><span>...</span><a href="太平御览_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
