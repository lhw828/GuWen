<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 22 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 22 页/共 320 页</h1>
    <div class="content">　　露之异者有朱露丹露元露青露黄露　増又曰甘露者美露也神灵之精仁瑞之泽其凝如脂其甘如饴一名膏露一名天酒　又曰王者德至于天和气感则甘露降于松栢　原白虎通曰甘露美露也降则物无不盛　又曰露者霜之始寒则变为霜　论衡曰儒者论甘露言其味甘必然也若甘雨霁而物翳者谓之甘雨则水味之甘也　増又曰甘露味如饴王者太平之应则降　地镜图曰视山川多露无霜其下有美玉　楚辞曰朝饮木兰之坠露夕餐秋菊之落英　张衡奏事曰飞尘増山雾露助海　束晳集曰薄冰凝池非宗庙之寳零露垂林非缀冕之饰　张载羽扇赋曰濯以芝露
　　露二
　　増古史考曰太古之初民吮露精食草木实　拾遗记曰髙辛时丹丘之国献玛瑙瓮以盛甘露瓮至尧时犹存甘露在其中盈而不竭谓之寳露以颁赐羣臣至舜时露已渐减舜迁寳瓮于衡山之上故衡山之岳有寳露坛舜于坛下起月馆以望夕月舜南廵至衡山百辟羣后皆得露泉之赐时有云气生于甘露坛又迁寳瓮于零陵之上　神异经曰黄父以雾露为浆　原汉书曰元康元年甘露降未央宫大赦以甘露连降改年为甘露　増又曰平帝永平十七年自春迄夏多甘露降谒元陵太常丞上言陵树叶上有甘露令百官采之又曰成帝河东祠后土甘露降京师　原汉武故事曰承露盘仙人掌擎玉盘为取云表之露　三辅故事曰汉武帝以铜作承露盘髙二十丈大十围上有仙人掌承露和玉屑饮以求仙也　洞防记曰东方朔游吉云之地汉武帝问朔曰何名吉云曰其国俗常以云气占吉凶若吉乐之事则满室云起五色照着于草树皆成五色露露味甘帝曰吉云五色露可以得否朔乃东走至夕而还得元黄青露盛之琉璃器以授武帝帝徧赐羣臣得露尝者老者皆少疾病皆愈　古今注曰光武建武十二年甘露下日南朱提积四十五日　东观汉记曰明帝夜夣见先帝太后觉悲不能寐明旦上陵树叶有甘露上令百官采之　谢承后汉书曰呉郡陆闳为颍川太守致鳯皇甘露之瑞　又曰呉郡沈丰为零陵太守到官一年甘露降泉陵洮阳五县流被山林膏润草木　又曰山阳百里嵩为济南相甘露降于郡安帝嘉之徴拜大鸿胪　又曰百里嵩为徐州刺史甘露再降厅事前树　増汝南先贤传曰新蔡郑敬都尉髙懿厅前槐树有白露甘露懿问掾属皆言是甘露敬曰明府徳政未致甘露但树汁耳懿不恱称疾而去原魏略曰文帝欲受禅郡国奏甘露二十七降　増
　　述异记曰呉猛将子弟登庐山过石梁见一老坐桂树下以玊杯承甘露与猛　宋书曰孝武元嘉中甘露频降状如细雪　又符瑞志曰江夏王义恭上嘉禾甘露颂云兰林甫树嘉露频流　又曰元嘉二十七年四月豫章南昌戊午午时天气晴明有彩雾映覆郡邑甘露又自云降太守刘思考以上闻　后魏书曰崔鸿字彦鸾光子也领郎中以父忧解任甘露降其庐前树世宗以本官徴鸿四年复有甘露降于京兆宅之庭树　北史曰武定六年甘露降宫阙文武同贺魏帝令羣臣各言德绩感致所由崔昂曰吉凶两门不由符瑞故桑雉之戒实启中兴小鸟孕大未闻福感所愿虽休勿休允答天意帝为敛容　隋书曰李德饶赵郡柏乡人也性至孝丁父忧单缞徒跣甘露降其树白鸠巢其庐　唐书曰柳宗元得韩愈所寄诗先以蔷薇露盥手然后读又曰李悬为贝州刺史甘露遍庭树其邑人曰美政
　　所致　又曰林攒贞元初为福唐尉闻母病弃官还母亡自埏甓作塜庐其右有白鸟来甘露降观察使李若初遣官属騐实防露晞里人失色攒哭曰天所降露祸我耶俄而露复集鸟亦廻翔诏作二阙于墓前时号阙下林家　明兴杂记曰洪武八年乙卯十一月甘露降于圆丘松上悬垂上下莹若凝脂采而食之其甘如饴上诣斋宫省视之语从臣共采食之先是四年降于钟山沾润草木五年六月仍降如前刘基因作颂以献至是复降皆帝德之黙兆也　原山海经曰轩丘鳯卵民食之甘露民饮之　增又曰诸沃之野摇山之民甘露是饮不寿者八百岁　神异经曰西北海外有人日饮天酒五斗张华注云天酒甘露也　洞冥记曰勒毕国人长三寸有翼善言语戏笑因名语国饮丹露为浆丹露者日初出有露汁如珠也　列星图曰天乳一星在氐北主甘露占明润则甘露降不然则否也　湘潭记曰庶潭露皆染红　拾遗记曰昆仑山有甘露蒙蒙似雾着草木则滴沥如珠亦有朱露望之色如丹着木石赭然如朱雪洒焉以瑶器承之如粘人君有盛德则下焉
　　露三
　　原玉杯　琼爵【上详露二　曹植魏德论曰元德洞幽飞化上承甘露以降蜜淳冰凝观阳弗晞琼爵是承献之帝朝以明圣徴】　晨降　宵零【楚辞曰凿山楹而为室兮下被衣于水渚雾露蒙蒙其晨降兮云依扉而承宇　班固典引曰甘露宵零于丰草三足轩翥于茂树】　润草垂木【春秋元命苞曰霜以杀木露以润草　续晋阳秋曰隋郡上甘露降摄阳县垂木露凝十余里】在棘　被兰【毛诗曰湛湛露斯在彼杞棘显允君子莫不令德　阮籍咏懐诗曰清露被兰臯】三危　五色【上详色紫注　下详洞冥记东方朔游吉云注】　脂凝　蜜淳
　　【何法盛晋中兴书曰甘露者仁泽也其凝如脂其美如饴　下详琼爵注】　蛇游　饮【说苑曰腾蛇游于雾露乘于风行非千里不止　洞冥记曰元封二年数遏国献能言一颈长尺二寸东方朔曰唯承桂露以饮之】　鹤警　蝉鸣【周处风土记曰白鹤性警至八月白露降流于草叶上滴滴有声即鸣　刘向说苑曰呉王欲伐荆敢有谏者死舎人有少孺子者欲谏懐丸操弹于后园露霑其衣如是三朝呉王曰子来何露霑其衣如此对曰园中有树其上有蝉蝉居髙悲鸣饮露不知螳螂在其后云云详蝉】　金掌　铜盘【后汉班固西都赋曰抗仙掌以承露擢防立之金茎　曹植承露盘铭曰大形见者莫如髙物不朽者莫如金气之清者莫如露盛之安者莫如盘乃诏有司铸铜建承露盘于芳林园】　汉宫　魏殿【汉书宣帝诏曰乃者鳯皇集太山陈留甘露降未央宫其赦天下　下见魏明帝诏】　助海　濬江【上详张衡奏事　传咸诗曰零露濬江海飞尘崇山岳】　托桐　晞薤【蘓子曰夫人生一世若朝露之托桐叶耳其与几何　古今注曰薤露哀歌也言人命如薤上之露易晞露晞明朝更复落人死一去何时归】　阴液　阳晞【蔡邕月令章句云露者阴液也释为露结为霜　诗云湛湛露斯匪阳不晞】　成池　取月【拾遗记云香露滴沥下流成池　淮南子云方诸取露于月注云方诸月燧也】　增天酒　神浆【上详露二隋卢思道贺表云神浆可挹】　缀冕　腾文【上详露一束晳集云　江淹别赋曰日出天而耀景露下地而腾文】　授帝　赐臣【上详露二洞冥记　陈纪云大元七年甘露降于乐游苑驾幸苑采甘露以赐羣臣焉】　聚荷　缀柳【唐李义山诗云聚荷凝翠玉缀柳讶垂旒】　一滴三霄【韦蘓州诗云秋荷一滴露清夜坠元天　李义山诗云仙人掌冷三霄露玉女虚五夜风】萦兰　缀菊【王介甫诗云纡萦兰叶小防缀菊丛轻】　凝花　缀叶【唐温】
　　【峤诗云凝花珠错落缀叶碧玲珑】
　　露四
　　原春为【徐整长歴云北斗当昆仑气运春夏为露】朝饮【楚词详露一】　垂林【详露一束晳集】下地【详露三腾文】　沾衣【呉越春秋云子胥谏呉王王怒暮归举衣出宫宫中羣臣皆曰天无霖雨宫中无泥露相君举衣行髙何为子胥曰吾以越谏王王心迷不听吾言宫中生草棘雾露沾我衣羣臣闻之莫不悲伤】承囊【齐谐记云农邓绍入华山采药见一童子执五防囊承栢叶上露皆如珠满囊问之曰赤松先生取以明目言终便失所在】　明目【述征记云八月一日作五明囊盛取百草头露洗目目明】润形【应防车渠盌铭云浸琼露以润形】　膏露【天不爱其道故天降膏露】寒露【陆机诗云寒露垂鲜泽明月耀其辉】　立秋降【范子云立夏九十一日立秋凉风行白露降万物结实】夙夜行【诗云厌浥行露岂不夙夜谓行多露】　增蕃使献【五代史云蕃使蒲阿散以蔷薇露十五瓶献】皇甫尝【晋史云皇甫谧幼时有甘露降柳上谧每食之谓蜜也】　原天地相合【老子云天地相合以降甘露人莫之令而自均】雨露既濡【礼曰春雨露既濡君子履之必有怵惕之心】　降于五日【月令云后五日白露降】滋彼三秋【中秋乃露滋】霑彼菅茅【诗英英白露霑彼菅茅按今经文英英白云露彼菅茅】托于桐叶【蘓子】色紫色丹【吕氏春秋伊尹说汤曰水之美者三危之露和之美者揭雩之露其色紫拾遗记曰】
　　【昆仑山有甘露望之色如丹着木石则皎然如霜雪寳器承之如饴人君有圣德则下】降陵降郡【范后汉书曰明帝永平十七年甘露降于原陵又曰桓帝永康元年秋八月魏郡言嘉禾生甘露降】增炎帝香露【拾遗记曰炎帝始百谷滋阜神芝发其异色灵苖擢其嘉颖陆地丹蕖骈生如盖香露滴沥下流成池】卿云玉露【南史曰齐武帝纪云卿云玉露】　赤松眀目【详上承囊注】太眞润肺【杨太眞吸花露以润肺】　夜侵罗袜【李白诗云玉堦生白露夜乆侵罗袜】　露白如玉【又云秋露白如玉团团下庭绿】　降未央宫【详露二】　降仁寿殿【详露五】　降乐逰园【详露二】　行露听讼【详上夙夜行注】湛露燕侯【详露三阳晞注】　侯中露【说苑云侯失国乆寓于卫卫不救其臣劝之归而作中露也】　饮上池水【说苑曰桑君出懐中药与扁鹊饮以上池之水未至地承取竹木上露水】　南海菵露【王氏彚苑云南海郡有菵毒草其草上露人触之肉即烂】　武则露布　文则露沈【春秋佐助期云云宋均注曰甘露降其国布散者人尚武沈重者人尚文】祥符赐歌【天中记曰祥符九年十一月五日赐玉清昭应宫甘露歌曰名神浆称天酒考祥图兮嘉应之首降仁寿兮零未央观旧史兮太平之祥】　原润玉　垂珠　若脂之洁如醴之甘　散而为露　结以成霜　德动皇天
　　瑞呈甘露　诗人夙行兴厌浥之咏　君子春履有怵惕之心　表至德之馨且因宵降　含孔甘之味不待秋凝
　　露五
　　原诗北齐邢子才应诏甘露诗曰膏露且渐洽凝液汭旍旗草木尽霑被玉散复珠霏谁谓穹昊逺道合若应机　梁刘憺惊早露诗曰九畹凝芳叶百草莹新珠盈荷虽不润拂竹竟难枯　梁顾煊赋得露诗曰飞空犹蕴状集物始呈华委黄病秋笋厌浥长春芽非唯溥蔓草颇亦变蒹葭仍増江海浪木兰花　隋江总咏采甘露应诏诗曰祥露晓氤氲上林朝晃朗千秋珠树出万叶琼珠长徐轮动仙驾清宴留神赏丹水波涛泛黄山烟雾上风亭翠斾开云殿朱响徒知恩礼洽自怜名实爽　唐骆賔王秋露诗曰玉关寒气早金塘秋色归泛掌光逾净添河滴尚微变霜凝晓液承月委圆辉别有呉台上应湿楚臣衣　董思恭咏露诗曰夜色凝仙掌晨甘下帝庭不觉九秋至逺向三危零芦渚花虽白葵园叶尚青晞阳一洒惠方愿益沧溟　増李峤咏露诗曰滴沥明花苑葳蕤竹丛玉垂丹棘上珠湛绿荷中夜警千年鹤朝零七月风愿凝仙掌内长奉未央宫　李正封咏露诗曰霏霏灵液重云表无声落沾树急蝉洒池凄皓鹤流尘清逺陌飞月澄髙阁宵润玉堂帘曙贯金井索佳人比珠泪坐感红绡薄　雍陶秋露诗曰白露暧秋色月明清漏中痕沾珠箔重落玉盘空竹动时惊鸟莎寒暗滴满园生永夜渐欲与霜同　韩琮咏露诗曰长随圣泽堕尧天濯遍幽兰叶叶鲜才喜轻尘销陌上已愁新月到堦前文腾要地成非乆珠缀秋荷偶得圆几处花枝抱离恨晓风残月正澘然
　　原颂北齐邢子才甘露颂曰歴选列辟逖听前闻三才易统五运相君皇极攸序庶以分乃中乃敬或质或文【其一】赫矣景命蒸哉上圣大德莫名至道无竞川停岳路云临水镜望月齐明瞻天比映【其二】功深微禹业隆作周英华内积文教外修广轮四海提封十洲紫川北注赤水南流【其三】宸居两楹恭已万国圣敬日跻王猷允塞礼有大成乐无慙德用天之道顺地之则【其四】政平民豫岁稔时和九功惟叙九叙惟歌风轮蹍汉毛舟沈河玉出沼鸣鳯在阿【其五】休徴屡动感极廻天流甘委素玉润氷鲜蜜房下结珠琲上悬布濩林野洒散旌旃【其六】日月已明宇宙已廓鼓缶成咏挹水为乐以为黄犹参沃若取慰天壤用忘沟壑【其七】　梁褚洊芳林园甘露颂曰福以德彰庆沿业皎矧兹嘉露因祥特表翻润星夕流甘月晓竒越雕氛珍逾素鸟至道伊融大化期肇惟此大化实感天眷降液丹墀飞津绮殿九服依风八荒改面敢述蒙词式旌舞抃
　　原诏魏明帝与东阿王诏曰昔先帝时甘露屡降于仁寿殿前灵芝生芳林园中自吾建承露盘以来甘露仍降芳林园仁寿殿前
　　原颂魏曹植承露盘颂序曰明帝铸承露盘茎长十二丈大十围上盘径四尺下盘径五尺铜龙绕其根龙身长一丈背两子自立于芳林园甘露仍降使王为颂原表晋范汪在东阳郡表曰瑞日所统长山诸县林中木叶上朝有凝露其味如蜜夕仍溜地耆老咸谓甘露隋卢思道在齐为百官贺甘露表曰窃以河荣洛变
　　授祉于勲华玉素鳞降灵于汤武其间微禽弱草改状移形夜宿朝云呈光动色皆以照临下土发挥帝载千纪一致隔代同符伏惟陛下上总天维傍握河纪持钦翼之小心纂升平之大业万灵翘首应三古以西廵两仪贞观乘六气而东指云卿既出还闻百辟之歌河清可俟实得万人之叹而上乃顾神物洊委飞甘洒润玉散珠连昔魏明仙掌竟无灵液汉武金盘空望云表岂若神浆可挹流珠九戸之前天酒自零凝照三阶之下斯实旷代祥符前王罕遇休矣美矣皇哉唐哉臣等并邀昌运俱沐元造骤闻秘祉亟覩冥贶振鳞抚翼空驰鱼鸟之心瘗玉编金方待云亭之后
　　原议蔡谟答兰台议曰被符宣令贺甘露至不朝者天雨不朝礼也今不朝则不应贺
　　原启晋翟铿啓庾翼述甘露曰甘露降学堂柳树与干吏共尝味极甜宜表贺翼答曰甘露自古佳祥而顷天下多故何以致此且其味尚薄未知瑞应否而近得一白兎尚羸小且养之并上赐梁沈约谢赐甘露啓曰纳言左右徐俨宣勅垂赐法音寺松叶上甘露臣徃年经见不过霑条而已时或凝结才若轻雾未有玉聚珠聨光灿若是实由积仁上通冥德下降故能委华宵极雰被后凋慈防曲洽颁此祥赉不任欣荷谨以啓事谢以闻　后梁萧欣谢赐甘露啓曰臣欣啓某奉宣勅防赉便殿桃叶甘露拜受雀跃载懐鸟忭伏以圣德至大和气茂远是以神液甘流灵滋膏被求之前代镜诸中古或降邑都尚君臣动色遐迩趋庆未有发瑞殿庭呈祥翫瞩视听罕闻祥符絶代臣与奉休明曲兹赐独深抃舞实百常品不任下情谨以啓事以闻
　　増赋唐白行简五色露赋曰惟上天之阴隲至诚感通灵液肇吉能分五色之异以一时之出祥风烁乎茂草瑞景晞乎朝日黄杂错缀玉树以相鲜丹绀交辉映金盘而乍失既能偶圣以呈贶宁有普天之不率飞液花坞流光蕙圃青荧玉缀灿烂珠吐露药讶仙童捧来润石疑女娲欲补花禽拂着宛如陈寳之鸡平野染成焕若徐方之土当其金乌戢耀玉兎腾光夜寂空知警鹤寒轻犹未为霜徒想状天酒神浆岂辨彰施而披棘尤分杂错以沾裳满林岭而霞駮遍莓苔而锦章自然郁为天祚庆我皇唐何必徴勒毕之言以为国泰騐吉云之说乃辨时康嘉其风中煜爚空际浮烁缀瑶草以纷敷庭柯而照灼　又贾餗赋曰露彩呈祥厥状非一表四方之具庆故五色而俱出间朱青以腾文杂黄而成质则沐圣泽者畴敢不祗被湛恩者罔有不率大化式孚瑞物斯覩防其源兮则一分其色兮惟五暧空之际若丽非烟之祥润块之时如啓建侯之土神化无方至精宣光且见凝夫渥彩孰云晞以朝阳虽有本于三危三危不得而比谅无当于五色五色不得不彰岂直超绛雪掩霜空挹瀼瀼之灵气酌湑湑之神浆始也结以成形自东方而转色今也出于恊庆犹上天而降康则知时在中和何物不乐超飞走而为瑞与风而咸若不资结以金茎宁假承于琼爵链石初染状娲皇之补天鸳瓦才霑彩鳯之巢阁在汉武时方朔陈词渉吉云之异境得五露之灵滋曷若我后綂寰海之有节应天地之无私包众瑞之备矣列辟而观之自然阴阳降祉天人合应吸沆瀣延楚客之情咏厌浥动诗人之兴若以彼而方此曽不得侔色而揣称唐师贞秋露如珠赋曰风入秋而方劲露如珠而正
　　团映蟾辉而廻列疑蚌剖而俱攒缀别叶之中时翻的的转衰荷之上微振虚静内莹圆明外寒且騐目前之美何殊掌上而观懿夫寓物成规効微应节合绿葵而结绿方丽耀黄菊而中黄转澈落蒹葭之浦诚媚川而可移庭宇之间杂照庑而何别所以未逢朝溘还着夜光当助海而为深功虽至薄沈泉之是弃德且非凉比蝉饮之为状与衔而允藏发泽之道素昭结霜之仪渐露咸欣遐被之德宁起暗投之怒遥莹空际思缥缈之金茎散照林中谓璀璨之琼树宛转无穷精明有融乍见红兰之内如寻赤水之中稍迷径蔓偏入园丛每秘彩于昼景何流形于夜风
　　霜一
　　原释名曰霜防也其气惨毒物皆丧也　说文曰【竹入反】早霜也皑霜之白者也霜有霜绀碧霜甘霜　易曰履霜坚氷阴始凝也　増礼记曰孟春行冬令则雪霜大摰　又曰孟冬行秋令则雪霜不时　又曰天子大社必受霜露以达天地之气也　原大戴礼曰霜阴阳之气也阴气胜则凝而为霜　京房易传曰诛不原情其霜附木不下地不教而诛其霜反在草下　春秋感精符曰霜杀伐之表季秋霜始降鹰隼撃王者顺天行诛以成肃杀之威若政令苛则夏下霜诛伐不行则冬霜不杀草　増春秋考异邮曰四时代谢以霜杀霜之为言亡也物以终也　诗含神雾曰阳气终白露为霜　原淮南子曰霜神名青女　又曰青女出以降霜髙诱注云青女天神主霜雪也　増又曰芝兰以芳未尝见霜　蔡邕月令章句曰露凝为霜　地镜圗曰视屋上瓦独无霜其下有寳　辨命论曰严霜夜零萧艾与芝兰并尽　山居记曰无养惨霜以杀根荄　古艳歌辞曰秋霜白露下桑莱郁为黄　曹植云凝霜依玉除　王僧达云仲秋边风起孤蓬卷霜垠　何瑾悲秋夜辞曰霜凝条兮漼漼露霑叶兮泠泠　李长吉诗云呉霜防归　白居易诗曰鸳鸯瓦冷霜华重　李商隐诗云青女素娥俱耐冷月中霜里鬭婵娟　李白诗云燕臣昔痛哭五月飞秋霜
　　霜二
　　増春秋考异邮曰鲁僖公即位陨霜不杀草梅李实又曰定公即位陨霜杀菽　汉书曰武帝元光四年陨霜杀草木自是征伐四夷师出三十余年　汉武内传曰仙家上药有霜绛雪　唐书曰证圣元年六月睦州陨霜杀草呉越地燠而盛夏陨霜昔所未有　又曰元和十四年四月淄青陨霜杀恶草及荆棘而不害嘉谷　又曰李白游慈恩寺寺僧捧牌乞诗白题诗曰曽献紫琼霜　朝野佥载曰周则天时春雷始鸣记其日记其数满一百八十日霜必降鴈从北来记其日后十八日霜降　春明退朝録曰宋天圣中盛冬浓霜屋瓦皆成百花之状以纸摹之如画　原王子年拾遗记曰广延国常雨青雪氷霜之色皆如绀碧　又曰嵰州霜甘也　増传竒曰裴航遇仙女樊夫人诗曰一饮琼浆百感生霜捣尽见云英
　　霜三
　　原钟鸣　驷见【山海经曰丰山有九钟是知霜鸣郭璞注曰霜降则钟鸣故言知也　国语曰驷见而霣霜霣霜而冬裘具贾逵曰驷房星也】　阴凝　地升【上详霜一　五经通义曰寒气凝以为霜霜从地升也】　挫物　休工【孝经援神曰霜以挫物礼记曰季秋之月霜始降则百工休】　封条　杀木【张衡七命曰晞三春之溢露遡九秋之鸣飇零雪冩其根霏霜封其条　春秋元命苞曰霜以杀木露以润草】　仙药　神鑪【上详霜二　抱朴子云凝霜雪于神鑪采灵芝于嵩岳】　鹰撃　豺祭【上详霜一　周书曰霜降之日豺乃祭兽】　増杀草　成花【上详霜二汉武纪下详霜二退朝録】　覆蚕　驱鴈【王子年拾遗记曰员峤之山名环邱有氷蚕以霜雪覆之然后作茧其色五彩织为文锦入水不濡以之投火经宿不燎唐尧之代海人献以为黼黻　鲍照诗云秋霜驱晚鴈春雨暗成虹】　折绵　着瓦【潘子眞诗话云余以黄山谷霜威朝折绵风力夜冰酒之句问所从出山谷曰劲气方凝酒清威正折绵庾肩吾诗也后余读阮籍歌略曰阳和微弱阴气竭海冻不流绵絮折乃知折绵事始于阮籍岂山谷偶忘之耶　乐天诗一夜新霜着瓦轻】　缀条　压叶【唐诗云缀条疑屑玉压叶讶堆塩】　叠银　结玊【郑谷诗云瓦冻银成叠林凝玉作团李白诗云霜结梅梢玉阴凝竹干寒】　原白露为　坚冰至【毛诗云蒹葭苍苍白露为霜毛苌注曰蒹葭芦也苍苍盛也白露降凝结为霜　易曰履霜坚冰至王弼注曰始于履霜至于坚冰】　君子履　妇功成【礼记曰霜露既降君子履之必有凄怆之心非其寒之谓也郑注云以感时念亲也　家语曰霜降而妇功成嫁娶行焉王肃注曰季秋霜降嫁娶者始此也】　鹧鸪畏　鸿鴈飞【崔豹古今注曰鹧鸪常向日而飞畏霜露夜栖则以树叶覆其背上　五经钩沈曰天霜树落叶而鸿鴈南飞】　魏葛履　齐纨扇【毛诗曰纠纠葛屦可以履霜掺掺女手可以缝裳毛苌注曰夏葛屦冬皮屦葛屦非可履霜也郑元云魏俗至俭犹谓葛屦可用履霜利其贱也　斑婕妤怨歌行曰新制齐纨素皎洁如霜雪】　践马蹄　覆蚕茧【庄子曰马蹄可以践霜雪毛可以御风寒　下详上覆蚕注】　尹逐伯竒　燕系邹衍【琴操曰履霜操者伯竒之所作也伯竒者尹吉甫之子也甫听后妻之言疑其孝子伯竒遂逐之伯竒编水荷而衣之采苹花而食之清朝履霜而自伤无罪见放逐乃援琴而鼔之作履霜操　淮南子曰邹衍事燕恵王尽忠左右之王系之衍仰天而哭夏五月天为之下霜】
　　霜四
　　原冬令【春秋考异邮云霜者阴精冬令也】隂凝【春秋元命苞云阴气凝为霜】　夕结【傅元正声赋云凝霜夕结】冬严【楚辞云秋既戒之以白露冬又申之以严霜】　余酸【北齐邢子才冬夜直史舘诗云况乃冬之夜霜气有余酸】大摰【月令云雪霜大摰详雪】　杀菽【左传云霣霜杀菽周十月今之八月也书失时也】雪寃【邹衍事】　浓霜【陆机感时赋云结浓霜于寒空凝行雨于云根】雕霜【顾恺之湘川赋云宵露润泽雕霜夜凝】　増流霜【文选云飞霜也西北地寒常多流霜】　霜旻【初学记云悲夜猿于霜旻】　霜信【详霜三鴈来注】　染紫【常奉真湘潭记云鵞管山霜可染紫为天下冠恨无人知者】　霜霭【许洞早朝诗云霜霭清九衢霞光照防阙】　横夜【王宏诗云青女横霜夜神罏盛冻天】　原正月繁【诗云正月繁霜我心忧伤】九月肃【诗曰九月肃霜注云肃缩也霜降而缩万物也】　成万物【京房气云成就万物】殄异【陶濳诗云青松在东园众草混其竒晨霜殄异类卓然见髙枝】　昆仑之气【徐整长厯云北斗当昆仑之气运注云春夏为露秋冬为霜】杀伐之表【详霜一】　増鲁公可畏【唐史本传曰段太尉顔鲁公虽千五百岁其英烈岩岩如严霜烈日可畏而仰哉】阳城争严【卓行传曰元德秀以德阳城以鲠峭司空圗知命其志凛凛与秋霜争严真丈夫哉】　原令苛而夏降　气胜而秋零
　　霜五
　　原诗梁张率咏霜诗曰驷见视干度钟鸣测地机秋冬交代序朝霜白绥绥原野生暮霭阶墀散夕霏徘徊总严气怅望沦清辉平防寒月色池水怆风威凝阴同徂夜遰鴈独归飞萦丛乱芜絶繁林纷已稀贞松非受令芳草徒具腓　唐苏味道咏霜诗曰金祗暮律尽玉女暝气归孕冷随钟彻飘华逐劒飞滞日浮寒景乘风进晓威自有贞筠质宁将庶草腓　増宋杨万里霜晓诗曰荒荒痩日作秋晖稍稍微暄破晓霏只有江枫偏得意夜挼霜水染红衣　元陈子微答霜晴诗曰旭日照萧晨凄清不受尘冷光明似雪冬暖胜如春红叶辉相照黄花色愈新南差可爱曝背豁天真　又诗曰朝暾上髙树雾卷海天遥劲气乘寒凝严威见日销钟清出逺寺马滑恐危桥稍逼南枝暖疎花破寂寥　马臻飞霜歌曰飞霜悴百草芳兰亦委柯纵欲努旧力奈此寒风何在昔结花初岂不受春多耻随桃李场托迹空山阿四时有代谢阳艳忽已过薫莸苦不辨一体同消磨不如牡丹根密幄相遮罗
　　增赋唐崔损霜降赋曰天地之气严凝为霜髙秋于玉琯体正色于金方布肃杀而顺时戒节恊变化而开阴阖阳激清风而增厉净皓月而浮光惊鸿鴈之嗷嗷落蒹葭之苍苍所以从地而升应律而降咏团扇而见托班姬岂恨于长门履坚冰以是阶袁安欲惊于陋巷原夫日次于氐月穷于戍当青女以纪候从白露以受质洞庭之叶惊波丰山之钟应律诗人可比庶欲彻于玉壶大国是资亦将慙于凌室凝于地也似和光以同尘凋于木也去华而取实其进也则有俟于清宵其退也则见晞于旭日若乃林有击隼野有祭豺翻缤纷之稿叶宿莾苍之枯荄烈女覩之而壮志羁人对此而感懐皑皑其姿皎皎其彩既无恶于菅蒯亦何情于兰佐昊天之有成参神功而不宰笳声乍拂怨杨柳之凄其劒锷可封发芙蓉之厉乃国家顺乾坤之德法天地之制布泽和春肃物成岁申其令以敦乎风俗宣其威以殄厥灾沴服用有度修典礼而罔差稻熟可羞先寝庙而攸祭名籍籍于宪府法棱棱于司防却炎蒸而克叙四节凄金石而率舞百兽　又秋霜赋目长空以流思伟繁霜之独异虽变露而成形不慿云以自致向朝阳而既灭逢夜晴而又坠候暖而止乘寒则飞当鹰隼之始撃值鸿鴈之初归棱棱作气凛凛生威比齐纨之顔色夺楚劒之光辉及其降池塘被原陆衰众草落羣木萎南涧之白苹碎东篱之紫菊梧桐为之失影蕖荷为之销馥岂直若斯而已徒羙其威不妄作动随物情雕芝兰而无怨色拂松竹而不伤荣譬大圣行刑必顺于时序通贤用法不害于坚贞至若蒲海之居桑河之汭侵战士之马蹄封将军之狐毳沾翠幕而生冷冻朱旗而自脆助阳气之肃杀壮坚冰之体势三冬闺阁兮贮相思万里关山兮苦留滞不私与已触物而止疑薄雾之初覆似轻尘之未起陵厉自然严凝莫拟故能发挥司防光扬御史明忠臣之无事承君子之所履
　　雾一
　　原释名曰雾冒也气冒覆地物也　増又曰昏暗之时则为妖灾明王圣主则为祥瑞　礼记曰仲冬行夏令则其国乃旱氛雾防防　原尔雅曰地气发天不应曰雾雾谓之晦　増京房易占曰云雾四起则时多隠士　原春秋元命苞曰雾阴阳之气阴阳怒而为风乱而为雾　増汉书曰三精雾塞　又曰雾者百邪之气为阴冐阳本于地而行于天　原曽子曰隂阳之气乱则雾　庄子曰腾水上溢故为雾　増抱朴子曰与善人游如行雾中虽不濡湿濳自有润　又曰通天犀角有白理如线自本彻末者以此角大雾重云之夜置庭中终不沾濡　原吕氏春秋曰冬行夏令则氛雾冥冥西京杂记曰太平之代雾不塞望浸淫被泊而已
　　帝王世纪曰凡重雾三日必大雨雨未降其雾不可冒行也雾有赤雾青雾白雾黄雾之异　地镜圗曰古之王者行游诸侯其所居国国必有三日浸变而为日中之雾　望气经曰六月三日有雾岁熟　又曰十月癸巳雾赤为兵青为殃　増龙鱼河圗曰山有大雾十日已上不除者山崩之也　陶濳诗曰朝霞开宿雾谢元晖诗曰拂雾朝青阁
　　雾二
　　原帝王世纪曰黄帝时天大雾三日帝游洛川之上见大鱼杀三牲以醮之天乃甚雨七日七夜鱼流始得圗书　黄帝女战法曰黄帝与尤对力战乆不胜黄帝归于泰山三日三夜天雾冥冥有一妇人人首鸟形黄帝稽首再拜伏不敢起妇人曰吾所谓女者子欲何问黄帝曰小子欲万战万胜万隐万匿首当从何起増志林曰黄帝与尤战于涿鹿之野尤作大雾
　　弥三日军人皆惑黄帝乃令风后法斗机作指南车以别四方遂擒尤焉　拾遗记曰燕昭王七年沐胥国来朝有道术人名尸罗喷水为雰雾暗数里间俄复吹为疾风雰雾皆止　汉书曰袁盎谏文帝勿迁淮南王恐其逢雾露病死　原又曰汉成帝五舅同日俱封五侯其日黄雾四塞　増神仙传曰淮南王闻有道术之士必卑辞厚币以致之于是八公乃徃一人能坐致风雨立起云雾　原又曰栾巴为尚书忽一日天大雾对坐不相见失巴所在寻问之云其日还成都亲故别时亦风雨晦冥　汉武内传曰东方朔乘云飞去仰望大雾覆之不知所在　増西京杂记曰东海人黄公立兴云雾坐成山海　原东观汉记马援谓官属曰吾在浪泊西里间贼未灭之时下潦上雾毒气薫蒸仰视乌鸢跕跕堕水中　谢承后汉书曰河南张楷字公超性好道术能作五里雾时关西人裴优亦能作三里雾自以不如楷徃从学之楷避不肯见　増伏古今注曰汉元帝竟宁元年大雾树皆白　原英雄记曰曹公赤壁之役行至云梦大泽中遇大雾迷失道　魏略曰刘雄鸣每出行云雾中失道不迷惑时人因谓能为云雾王隐晋书曰乐广为尚书郎尚书令卫瓘见竒之命诸子造焉曰此人之水镜每见令人莹然若披云雾覩青天　増又曰大宁元年黄雾四塞王敦之应也　原博物志曰王肃张衡马均昔俱冐雾行一人无恙一人病一人死问其故无恙者云我饮酒病者饱食死者空腹増燕书烈祖后记曰遣侍中缪髙太子詹事刘猗赍
　　传国玺诣晋求救猗引行数百里黄雾四塞迷荒不得进乃还易取行玺始得去　唐书曰天寳间雾昏暗十歩外不见人是谓昼昏　又曰大厯二年十一月纷雾如雪　酉阳杂爼曰韩佽在桂州有妖贼封盈能为数里雾声言某日将攻桂州有紫气者我必胜至日果紫气如疋帛自山亘于州城白气直冲之紫气遂散天忽大雾至午始开散　原陈留风俗传曰雍丘县有祠名曰夏后公祠神井能致雾　袁山松宜都山川记曰郡西北有丹山天晴山岭忽有雾起廻转如烟不过再朝雨必降　抱朴子曰白雾四面围城不出百日大兵必至　増拾遗记云蓬莱山东有郁国时有金雾安城记云新山周围十里樵人常闻雷声在山下俯看初雾大如扇须臾震霆弥漫敷数百里　三水小牍云汝南临汝县广城坡西有小山曰崆峒耆老曰若春秋天景晴丽必有素雾自岩起须臾见粉蝶翔凑楼殿花木数息中势映漫不复见矣　博学记云髙丽国人呼雾迷为空歩障
　　雾三
　　原三日　五里【帝王世纪曰帝沃丁八年伊尹卒年百有余岁大雾三日沃丁葬以天子之礼祀以太牢亲自临丧三年以报大德焉　下详雾二】　蛇游　豹隐【韩子曰飞龙乘云腾蛇游雾云罢雾散与螾蚁同矣　刘向列女传曰陶荅子妻者陶荅子大夫之妻也荅子化陶三年名誉不兴家富三倍其妻数谏曰夫子能薄而官大是谓婴害无功而家昌是谓积殃昔楚令尹子文之化家贫而国富福结于子孙名垂于后代今夫子贪富务大不顾后害妾闻南山有豹雾七日不下食者何也欲以泽其衣毛而成其文章故藏以逺害今者若此皆不免后患按藏隐也故谢朓诗云虽无豹姿终隐南山雾】　围城　绕军【上详雾二　抱朴子曰大雾绕军雾之所在者其下有塞将军之令】　烟廻水溢【上详雾二下详雾一】　潄水　吹沙【沈约宋书曰后汉正朝天子临德阳殿受朝贺舍利从南方来戏于殿前激水化成比目鱼跳跃漱水作雾翳日　拾遗记曰平沙千里色如金细如粉风沙起如雾亦曰金雾】　涿野　梦泽【俱详雾二】　夏井　汉坟【上详雾二　汉武故事曰武帝葬茂陵芳香之气异常积于坟埏之间如大雾】　银山　丹岭【湘州记曰曲江县有银山常多素雾　下详雾二】　乘　鹿【王烈之安城记曰县人有谢廪者行田归路中忽遇云雾雾中有一人乘而行廪知神人也拜请求随去父曰汝无仙骨不得去也　楚辞曰使枭扬先道兮白虎为之前后浮云雾而入兮白鹿而容与】　助海　垂天【张衡奏事云露雾助海　潘岳登山赋云天霏霏以雾水蒙蒙而兴气】　増带楼　含盖【王褒诗云带楼凝海气含雾似浮云】　原起半天　围三日【李先生传云先生名旷南阳人刘备遣军取先生先生起雾半天备自相杀先生乃入呉　髙祖于平城之围大雾三日】　邓公呼吸猛兽吐潄【苏子曰蜀邓公呼吸成雾　东方朔十洲记曰汉武帝天汉中回胡国献猛兽使者曰猛兽之出生昆仑或出圃食气饮雾解人语当其神也立起风云吐潄雾露百邪迸走因名猛兽】　青山青天　四塞四起【徐干中论曰文王遇姜公于渭阳执竿而钓文王得之灼若披云而见白日霍若开雾而覩青山青天详雾二晋书　四塞详雾二汉书　京房妖占曰大雾君迷惑云雾四起则时多隐士】　増张女得仙　韩公祷庙【清异録曰雾者金石之盈气也女眞张微子服雾得仙　韩退之尝谒衡山南岳庙其山陵有阴云障雾累结不散民多受害公濳心黙祷云雾顿开民人感之】　刘猗玺　张女浣衣【上详雾二　张鲁之女浣衣于山下有白雾蒙身因而孕焉耻之自杀将死谓其婢曰我死可破腹视之婢如其言得龙子一防送之汉水既而女葬于山顶后有龙数至墓前其墓今在褒城县】　栾巴还蜀　李旷入呉【上详雾二下详起半天注】
　　雾四
　　原如扇【详雾二】如烟【详雾二宜都记】　小雾【周易杂占云土为小雾】大雾【淮南子曰困敦之岁岁大雾起大水出蚕稻麦昌民食三年案困混也敦沌也言阳气皆混沌万物芽蘖也尔雅太岁在子曰困敦】　増苦雾【鲍照诗云严严苦雾寒注杀物曰苦又匡山苦雾中】　山巾【包贺诗曰雾是山巾子舩为水靸鞵】　昏雾【援神契曰景龙三年十一月甲寅日入后昏雾四塞不解经二日乃止】　原从地升【五经通义云阴乱则为雾从地升也】侵阳气【汉书云正始中黄雾四塞上问杨兴等对曰阴盛侵阳之气也】　増乗雾行【苏烈贞劝初从李靖袭突厥颉利于碛口为前锋乘雾去贼一里许雾霁】　原号天而消【宋元嘉起居注曰盱眙王彭兄弟三人欲葬二亲值天气旱穿井无水彭号天无计一旦天雾消散后于灶前忽然生水】行道不惑【刘雄鸣】増雾昏十歩【见雾二】　雾雨如泣【六帖五代郭允明谋杀杨邠等是日雾雨如泣】原昏　隐翳　如晦　髙褰【褰开也】
　　雾五
　　原诗梁孝元帝咏雾诗曰三晨生逺雾五里暗城闉从风疑细雨映日似游尘乍若轻烟散时如佳气新不妨鸣树鸟时蔽摘花人　又诗曰晓雾晦阶前垂珠带叶邉五里浮长隰三辰晦逺天傍通似佳气却望若飞烟疎帘还复密断岫更疑连还思逢乐广能令云雾褰梁伏挺行舟遇早雾诗曰水雾杂山烟防冥不见天听猿方忖岫闻瀬始知川渔人惑澳浦行舟迷泝沿日中氛霭尽空水共澄鲜　梁沈趋赋得雾诗曰窈郁蔽园林依霏被轩牖睇有始疑空瞻空复如有游蛇隐遥汉文豹栖南阜既殊三五辉逺望徒延首　周王褒咏雾应诏诗曰七条开早陌五里闇朝氛带楼凝海气含盖似浮云方从河水上预奉緑圗文　唐太宗赋得花庭雾诗曰兰气已薫宫新橤半妆丛色含轻重雾香引去来风拂树浓舒碧萦花薄蔽红还当杂行雨髣髴隐遥空　又逺山澄碧雾诗曰残云翠岭夕雾结长空带岫凝全碧障霞隐半红髣髴分初月飘飖度晓风还因三里处冠盖逺相通　董思恭咏雾诗曰苍山寂已暮翠观黯将沈终南晨豹隐巫峡夜猿吟天寒气不歇景晦色方深待访公超市将予赴华阴　苏味道咏雾诗曰氤氲起洞壑遥裔匝平畴乍似含龙劒还疑隐蜃楼拂林随雨密度坰带烟浮方谢公超歩终从彦辅游李峤咏雾诗曰曹公迷楚泽汉帝出平城涿野妖氛
　　静丹山霁色明烟飞稍重方雨散还轻倘入非熊夣宁思豹情　韦应物凌雾行曰秋城海雾重职事凌晨出浩浩合元天溶溶迷朗日才看含白稍视霑衣密道骑全不分郊树都如失霏微误嘘吸肤腠生寒栗归当饮一杯庶用蠲斯疾　明邹智元日雾诗曰元日昏昏雾塞空出门咫尺误西东人多失足投坑堑我亦停车泣路穷欲斩尤开白日还排阊阖拜重瞳小臣漫有澄清志安得扶摇万里风　杨愼晨雾诗曰防当凛节白雾翳晨朝明月朦胧阁清霜暧防桥冰澌工织水花淞惯封条岚市天褰幕烟埛陆涌潮鳬亹迷独钓鹿径滑归樵文彩南山豹威淩北塞貂驷星收闪闪曦景焕昭昭梅信悬知近凭他酒斾招　又咏雾淞诗曰怪得天鸡误晓光青腰玉女试银妆琼敷缀叶齐如剪瑞树开花冷不香月白讵迷三里雾云黄先兆万家箱贫儿饭瓮歌声好六出何须贺谢庄
　　増赋唐谢良辅秋雾赋曰有物混成阴阳之精腾而为质晦而为名游尘未足方其细纎縠不能揣其轻度水陵乱从风半散表银山之羙素色増鲜沐豹之姿竒文独焕若乃暑退朱方时维白藏空蒙大泽郁郁崇冈始经夫少昊之野终遍于无何之乡含草木而功大混山川而气长浮我极浦霭我层穹如雨如霰自西自东倐而来比君子之道广忽而逝侔至人之性空奚水土之同致俾阴阳之异观秋何雾而不起雾何秋而不寒至德发祥杂非烟于北极皇居瑞圣伴佳气于南端

　　御定渊鉴函卷十
<子部,类书类,御定渊鉴类函>
　　钦定四库全书
　　御定渊鉴函卷十一
　　天部十一【虹霓　霞　霁气　霄】
　　虹霓一
　　原释名曰虹阳气之动虹攻也纯阳攻隂气也　増又曰霓齧也其体见絶于非时此灾气伤害物有所食齧也　原说文曰霓屈虹青赤或白色隂气也　毛诗曰防蝀在东莫之敢指　月令曰季春之月虹始见孟冬之月虹藏不见　尔雅曰蜺雌虹也一名挈【口结反】贰凡虹双出色鲜盛者为雄雄曰虹闇者为雌雌曰蜺　京房易传曰蜺日旁气也其占云妻乗夫则见之隂胜阳之表也　尚书考灵曜郑元注曰日旁气白者为虹又曰日旁青赤者为霓　春秋运斗枢曰枢星散为虹霓　増春秋元命苞曰虹霓者隂阳之精也　原庄子曰阳炙隂为虹　増尸子曰虹霓为析翳　淮南子曰虹霓者天之忌也　文子曰虹霓不见盗贼不行令徳
　　之所致也　原黄帝占军诀曰攻城有虹从外南方入饮城中者从虹攻之胜白虹绕城不帀从虹所在乃击河图稽曜钩曰鎭星散为虹霓虹霓主内淫霓者气
　　也起在日侧其色青赤白黄　蔡邕月令章句曰虹防蝀也隂阳交接之气着于形色者也雄曰虹雌曰蜺蜺常依隂云而昼见于日冲无云不见大隂亦不见见都与日相互率以日西见于东方故诗云防蝀在东蜺常在于旁四时常有之唯雄虹见藏有时　増又曰夫隂阳不和防姻失序即生此气　宋务光曰虹霓纷错隂阳之沴也　原楚辞天问曰白蜺婴茀胡为此堂【蜺云之有色似龙茀白云萎蛇者也】　又曰虹蜺纷其朝覆兮夕淫淫而霖雨増又曰青云衣兮白霓裳　扬雄甘泉赋曰曵虹采
　　之流离　潘尼雨赋曰收绛霓于汉隂　杨文云赋曰浮素霓之逶迤　沈约郊居赋曰雌霓连蜷　杜甫诗云江虹明逺饮　又曰川霓引练光
　　虹霓二
　　増宋符瑞志曰帝挚少昊氏母曰女节见星如虹下流华渚旣而梦接意感生少昊　淮南子曰太古二皇得道之柄立于中央【二皇伏羲神农也】神与化游以抚四方是故虹霓不出贼星不行【贼星妖星也】含徳之所致也【含怀也】　又曰昔者冯夷大丙之御也乘雷车驾云虹　瑞应图曰大虹竟天握登见之意感生帝舜于姚墟　纪年曰晋定公十八年青虹见　原战国防曰唐睢谓秦王曰聂政刺韩傫白虹贯日　列士传曰荆轲为燕太子谋刺秦王白虹贯日　増载记曰刘聪麟嘉元年东西赤虹经天南有一岐太史令康相曰虹达东西许洛以南不可图也一岐南彻者李氏当仍跨巴蜀司马叡终据全呉之象天下其三分乎　前凉录曰张骏六年有彩虹五重隆隆如钟鼔之声　原异苑曰晋陵薛愿义熈初有虹饮其釜澳噏响便竭愿辇酒灌之随投随涸便吐金满器于是而丰富嵗臻　増独异志曰刘义庆在广陵卧疾食粥忽白虹入室就饮其粥义庆掷器于阶遂作风雨声振于户庭　祥验集曰韦臯鎭蜀尝宴客郡西亭暴风雨俄顷而霁忽虹霓自空而下直入庭垂首于筵上吸食饮且尽红碧相映韦曰吾闻虹霓者妖沴之气吾为此惧豆卢署曰夫虹霓天使也降于邪则为沴降于正则为祥公正人是宜为庆后旬日有诏就拜中书令　鉴戒录曰侯实蒲坂人年方十三四尝寐于檐下天将大雨有虹自河饮水俄贯于实之口其母见不敢惊焉良久虹自天没于实之口不复出及觉母问有梦否对曰适梦入河饮水饱足而归母黙喜其必贵后数月有蜀僧诣门相之谓其母曰此霓龙也但离去乡井近江海宦官方有显荣实后为将领同光三年从兴圣太子収蜀为睂州刺史节制防州复自江宁迁于黔府二府二鎭皆近大江　皇明政要曰洪武初彭友信遇圣祖微行上口占虹蜺诗云谁把青红线两条和云和雨系天腰命信续应声曰玉皇昨夜銮舆出万里长空驾玉桥上大恱明日召为布政司
　　虹霓三
　　原吐金　化玊【上详虹霓二　干寳搜神记曰孔子作春秋制孝经既成斋戒向北辰而拜告备于天乃泱郁起白雾摩地赤虹自上而下化为黄玉长三尺上有刻文孔子跪受而读之】　美人丈夫【异苑曰古者有夫妻荒年菜食而死俱化成青虹故俗呼为美人虹　续搜神记曰庐陵巴丘】
　　【人陈济者作州吏其妻独在家常有一丈夫长大仪貌端正着绛碧袍采色燿相期于一山涧间至于寝处不觉有人道相感接比邻人观其所至輙有虹见】　拖轩　廻舘【上林赋曰頫杳渺而无见仰攀橑而扪天奔星更于闺闼宛虹拖于楯轩　左思呉都赋云宪紫宫以营室朗庙庭之漫漫寒暑隔阂于宇虹霓廻带于云舘】　二气　五色【文子曰天二气即成虹地二气即泄藏人二气即生病　春秋潜潭巴曰虹出后妃阴胁主五色迭至照于宫殿有兵革之事】　贯日　出晕【史记云荆轲慕燕丹之义白虹贯日太子畏之应劭曰燕太子养荆轲令刺秦王精诚感天白虹贯日　杂兵书曰日晕有白虹贯内在外者从所止战胜】　属宫　贯城【汉书曰上官桀谋废昭帝迎立燕王令羣臣皆装是时天雨虹下属宫中饮井井水竭　沈约宋书曰刘义庆在广陵夜而白虹贯城野麕入府心甚恶之因自陈乞还】　昼见　夜出【薛莹后汉书曰灵帝光和元年虹昼见御所居崇徳后殿前庭中色青赤　王绍之晋安纪曰义熙二年七月夜彩虹出西方蔽月】　赤色　紫形【诗义问曰夫妇失礼则虹气盛有赤色在上者阴乘阳气也异苑云太原温湛婢见一妪向婢流涕无孔窍婢骇怖湛遂抽刀逐之化成一物如紫虹形宛然长舒上没霄汉】　围日　竟天【太元经云紫霓围日其疾不割　文选云文虹竟天】　下营　绕车【述异记云张骏薨子重华嗣立石虎遣将军王擢攻广武重华遣宋辑率众拒之济河次于金城将决大战乃有黒虹下于营中　呉志云诸葛恪围新城不克还府白虹绕其车】　玉气　劒彩【礼曰玉气如白虹　典论曰魏太子造劒名虹彩色似彩玉】　増斗精　天弓【春秋孔演圗曰霓者斗之乱精也　白虎通曰虹天弓也又谓之帝弓】　饮溪　入井【笔谈云世传虹能入涧溪饮水信然尝见夕虹下涧中饮者两头皆埀涧中使人过涧隔虹对立相去数丈之间如隔绡縠自西望东则见立涧之东向西则为日光所烁　南部新书云永正二年三月有彩虹入润州大将军张子良宅初入浆瓮饮水尽复入井饮之后子良拜金吾寻厯方镇】　廻馆　架桥【上详前注　李白诗云安得五彩虹架天作长桥】　原太子畏　小人祥【上见贯日注史记如淳注曰虹臣气日为君又烈士传曰荆轲发后太子见虹贯日不彻曰吾事不成矣　张璠汉记曰灵帝时虹昼见庭中引议郎蔡邕诣金商门问对曰虹霓小人女子之祥也】　阴阳交　枢鎭散【春秋元命苞曰阴阳交为虹霓　下详虹霓一】　若鸟飞　似龙降【汉书曰武帝东游东莱临大海是岁如虹气苍黄若飞鸟集棫阳宫上　汉名臣蔡邕奏曰奉诏云五月二十九日有黑气堕温德殿东庭中黒如车葢腾起奋迅五色有头体长十余丈形完似龙占者以虹蜺对虹着于天而降于庭以臣所闻则天所投虹也】　増星贯月　天投虹【诗含神雾曰瑶光如霓贯月正白感女枢生颛顼　下详龙降注】　原贯月生顼升天姙雄【上详星贯月注　常据华阳国志曰李特长子荡字仲平少子雄字仲隽初特妻罗姙雄梦防虹自地升天一虹中断罗曰吾二儿若有先亡者必有贵者后雄遂王蜀】　清明始见小雪后藏【周书曰清明后十日虹霓始见　又云小雪之后虹藏不见虹不藏妇不専一】増主风主雨　为沴为祥【水虹屈蜺也主雨风虹月晕也主风　下详虹霓二韦臯事】
　　虹霓四
　　増烟虹【东武诗云君王赐顔色声价凌烟虹】　贯营【沙陀传云李嗣昭周徳威进屯河中汴将朱友宁以兵十万壁其南全忠自屯进人皆失色时有虹贯徳威营薄垒疾鬭晋兵大败去】　垂江【唐郑谷诗云涨江垂蝶蝀】　日雨交【诗防蝀在东注云日与雨交倐然成质阴阳之气不当交而交者葢天地之滛气随日所映故朝西而暮东也雨气成虹朝阳射之则在西夕阳射之则在东】　原阳之动气【史记云虹者阳气之动】　斗之乱精【详斗精注斗失度则虹霓见】　垂象成文　大星如虹【详虹霓二符瑞志】　大蚓如虹【瑞圗】
　　虹霓五
　　原诗董思恭咏虹诗曰春暮萍生早日落雨飞余积彩分长汉倒色媚清渠梁前朝影出桥上晩光舒愿逐旌旗转飘飘侍直庐　苏味道咏虹诗曰纡余带星渚窈窕戾天浔空因壮士见还共美人沈逸势含良玉神光藻瑞金独留长劒彩终昔贤心
　　原赋梁江淹赤虹赋曰东南峤外爰有九石之山乃红壁十里青防百仞苔滑临水石险带谿自非巫咸采药羣帝上下者皆敛意焉于时夏莲始舒春荪未歇肃舲波渚缓栧汀潭正逢岩崖相照雨云烂色俄而雄虹赫然晕光曜水偃蹇山顶舄奕江廹而察之实雨日隂阳之气信可观也又忆昔登香鑪峰上手接白云今行九石下亲弄绛蜺二竒难并感而赋曰迤逦碕礒兮太极之连山鰅鳙虎豹兮玉虺腾轩孟夏氤氲兮荷叶承莲怅何意之容与兮冀暂缓此忧年失世上之异人迟山中之虚迹掇仙草于危峰镌神丹于崩石视鳣岫之吐噏养鼋梁之交积于是紫雾上河绛氛下汉白日照余碧云卷半残雨萧索光烟艳烂水学金波石似琼岸错鳞之崚崚绕蛟色之漫漫俄而赤霓电出蚴蚪神骧暧昧以变依稀不常非虚非实乍隂乍光赩赫山顶照燎水阳虽圗纬之有载旷代弥识而未逢既咨嗟而踯躅聊周流而从容想畨禺之广泽【一作野】忆丹山之乔峰【一作禀】说之一星乘夏后之两龙彼灵物之讵几象火灭而山红余形可览残色未去曜葳而在草映青葱而结树昏青苔于丹渚暧朱草于石路霞晃朗而下飞日通昽而上度俯形命之窘局哀时俗之不固定赤舄之易遗乃鼎湖之可慕既以为骍【一作朱】鬐四毳之驾方瞳一角之人帝台北荒之际弇山西海之濵流沙之野析木之津云或怪彩烟或异鳞必杂虹霓之气阴阳之神焉　増唐阎朝隐晴虹赋曰一阴一阳备藻缋以成文章载清载浊挂天涯而临地角生于气立于空宛宛转转曈曈昽昽上下明媚表里冲融洗竒光于暴雨留艳彩于飘风隐显之情奚尔造化之理何穷若乃碧嶂无云清江息浪曲折异体低昂殊状半出髙岊疑蟾魄之孤生全入澄澜若蛾眉之相向又乃绮逺辟锦帐斜褰髣髴天上依稀目前暐兮耀兮既丹山碧树之重叠断兮连兮又似美人防女之婵娟察之无涯防之无实光天地之大造保云霄之元吉　李处仁虹藏不见赋曰虹在东方小雪而藏贯日之形莫覩弥天之象难详居暧昧之中光而不耀入混茫之里闇然而彰表天时而无失其顺寒暑而不于阳眇望辽夐穷览洲渚邈不察其形容何以知其处所见飞梁之跨水髣髴犹疑望庆云之在天依稀延竚岂不以晦明有日隐见有期寒节方来斯则潜虽伏矣清明如到终当出而见之閟乎渥彩蓄以雄姿成文隐雾之日同衣锦褧裳之时眇眇天末悠悠云路御座之祥不逢美人之号难遇冥向晦徒欲想其烂然杳霭藏晖孰能知其去故
　　霞一
　　原河圗曰昆仑山有五色水赤水之气上蒸为霞阴而赫然　増十洲记曰日者霞之实霞者日之精餐霞之道甚秘致霞之道甚易　楚辞曰潄正阳而含朝霞扬雄甘泉赋曰吸青霄之流霞兮饮若木之露英　王延寿鲁灵光殿赋曰霞駮云蔚若阴若阳　曹子建洛神赋曰逺而望之皎若太阳升朝霞　左思蜀都赋曰舒丹气而为霞　陆机列仙赋曰即绛阙于朝霞　郭璞游仙诗曰朝霞升东山朝日何晃朗　嵇含恱晴诗曰朝霞炙琼林夕影映灵芝　谢混诗曰云霞冠秋岭谢灵运诗曰桐林带晨霞　杜甫诗云晨霞朝可餐李白诗云青轩秘晩霞　白乐天诗云望海楼明照
　　晓霞防江隄白平沙　韦应物诗云残霞照髙阁张均诗云水光浮日出霞彩映江飞
　　霞二
　　増拾遗记曰燕昭王二年海人乗霞献龙膏　世说曰海西时诸公每朝犹暗惟防稽王来轩轩如朝霞举酉阳杂爼曰明皇召见李白于便殿神气髙朗轩轩若霞举　唐书曰帝因郑注言即诏神策治曲江作采霞亭　六帖云帝亲至田游岩门谓曰先生比佳否答曰臣所谓泉石膏肓烟霞痼疾者也　杜阳编曰大中年日本国王子来朝云国东三万里有集真岛岛上有凝霞台　拾遗记曰昆仑山第八层有五色霞
　　霞三
　　原上蒸　外聚【上详霞一　陆机云赋有云外聚紫霞】　饮杯　登室【论衡云河东蒲坂项曼都好道学仙去三年而返家人问其状都曰欲饮食仙人輙饮我以流霞每饮一杯数日不饥　汉武内传云上元夫人谓西王母曰阿琼有六甲之术用之可以游景云之宫登流霞之室】　流光　咀气【十洲记云昆仑之山上有琼华之室紫翠丹房景云烛日朱霞流光　抱朴子云咀六气于丹霞】　为裳　成绮【阮籍清思赋曰厌白玉以为面霏丹霞以为裳　谢眺诗云余霞散成绮】　増水蒸　风断【上详霞一　唐人晩望诗云海风吹断暮天霞】　夹月照天【文选云丹霞夹明月烱杨炯少室庙碑云青霞起而照天】　九光　五色【眞诰云万里洞中朝玉帝九光霞内宿仙坛　内景注云五色流霞来接一身谓日景也】　明川　照海【韦应物诗云余霞明逺川　元杰词云霞照海兮锦绣开】　梦吞　仰潄【李老君之母玉女尝昼寝梦五色霞光入戸结如弹丸流入玉女口中吞之遂有孕后生老君　曹植诗云仰首潄朝霞】　沉緑绮　散朱晖【杜甫诗云落霞沈緑绮　李峤诗云晩霞飞处散朱晖】
　　霞四
　　原建标【孙绰天台赋云赤城霞起以建标】　散文【海赋云霞锦散文于沙汭之际】　吸翠【郭璞江赋云抚凌波而鳬跃吸翠霞而夭矫】　乗紫【陆机乐府云献酬既已周轻举乘紫霞总辔扶桑枝濯足汤谷波】　忽起【袁山松宜都记云郡西北有丹山天清山岭忽有霞起】　难挹【恨朝霞之难挹酒也】　九光【十洲记云朱霞九光】　孤晖【钟山隐士云使我髙霞孤晖】迎日【张孟阳诗朝霞迎白日丹气临汤谷】　启晖【赵景贞曰晨霞启晖则身疲于遄征】
　　蔽日【魏文帝辞云丹霞蔽日彩虹垂天】　増金霞【海赋云金霞晕于海壖】　飞霞【又云或琼室以飞霞】　红绡【古诗云楼角红绡一缕霞】　金光【李白诗云赤霞动金光】
　　霞五
　　増赋唐韦充余霞散成绮赋曰试一望兮云晩而山晴白日欲没兮红霞始生含江天之霁润笼烟景之虚明发光华而不定若组织之相成阳文阴漫乍合乍散离披晃朗错杂陵乱丽云日之几重铺绮绣之千段翻光倒景擢菡蓞于湖中舒艳腾辉攒防蝀于天畔照万象于晴初散寥天于日余吐丹气于青嶂为金光于碧虚越女浣纱耻鲜明之莫及巴姬濯锦慙光彩之不如攒红散紫参差逦迤状羣飞之鸾鳯丛生之花蘤始一变而舒霞终一变而成绮
　　霁一
　　原说文曰霁雨止也霋雨霁也霩【火郭反】雨止云罢貌尚书曰乂时旸若【旸以干物霁景也乂治也若顺也孔安国注云君政治则时旸顺】僭恒旸若【恒常也注云君行僭差则常旸逆】白虎通曰太平之时时雨时霁不以恒而以时旸天地之气宣也
　　霁二
　　増天中记曰周穆王时天下连雨三月穆王乃吹笛其雨遂止　原初学记曰后汉应玚魏文帝缪袭晋傅元陆云并有喜霁赋晋湛方生有天晴诗嵇含有恱晴诗近代词人作者甚众以苦阴霖而喜恱晴霁也　魏略曰延康元年大霖雨五十余日魏有天下乃霁将受大禅之应也　晋中兴书曰咸和四年阴霖五十余日苏峻灭后乃霁　长沙耆旧传曰文防字仲孺为郡功曹吏时霖雨废民业太守忧悒召防补户曹掾奉教斋戒在社三日夜梦见白头翁谓曰尔何来迟防具白所梦太守曰昔禹梦绣衣男子称苍水使者禹知水脉当通若掾此梦将可比也明日果大霁　増旧唐书曰道士刘道合隐于嵩山髙宗召入禁中深尊礼之及将封泰山属乆雨令于仪鸾殿作止雨之术俄而霁朗帝大恱新唐书曰张柬之既迁则天于上阳宫中宗犹以太
　　子监国告武氏之庙时累日阴翳御史崔浑奏宜正唐徽号毁武氏庙以顺天下之心中宗深纳之制命既行阴云四除万里澄廓以为天人之应　又曰温造初赴鎭汉中遇大雨平地水深尺余乃祷鸡翁山祈晴俄而疾风驱云即时开霁文宗尝闻其事防造入对言之乃诏封鸡翁山为侯　眞陵十七事曰大中初京师尝淫雨渉月将害粢盛分命祷告百无一应宣宗一日在内殿顾左右执鑪降阶践泥焚香仰视若自责者乆之御眼沾湿感动左右旋踵而急雨止翼日而凝阴开比秋而大有年　唐阙史曰崔碣元晖裔孙也为河南尹邑有大贾王可乆转货江湖间值厐勋乱尽亡其资不得归妻诣卜者杨干夫咨存亡干夫夙名善数而内恱妻色且利其富也既占而阳惊曰乃夫殆不还矣即阴以百金谢媒者诱为聘之妻乃嫁干夫遂为富人他年徐州平可乆困甚丏衣食归闾里乃徃见妻干夫大怒诟逐之妻即诣吏自言干夫乃厚纳贿可乆反得罪再诉复坐诬可乆恨叹遂为之失明迨碣之来也可乆陈寃碣得其情即敕吏掩干夫并前狱吏下狱悉发赇奸一日杀之以妻产还可乆时淫潦日乆此狱一决而天遂开霁都民相语歌舞于道　原扶南传曰金障国入四月便雨六月乃止少有晴日
　　霁三
　　原禜门　斋社【礼记曰雩禜祭水旱也三社义宗云雩祈雨之祭禜止雨之祭也每禜于城门下详霁二长沙耆旧传】　收霓　暅阳【上详虹霓又潘尼赋曰绛虹于汉阴　卢谌朝华】
　　【赋曰当于重阴始袪微雨新晴抑以泥液暅以阳精暅音火光反玉篇云日气也】　嵇诗　陆赋【嵇含有恱晴诗　陆云喜霁赋序曰永宁二年邺都大霖因作秋霖赋赋成天雨已霁故又作喜霁赋】纵阳门　鞭阴石【汉书曰董仲舒为江都相理国以春秋灾异之变推阴阳所错行故】
　　【求雨闭诸阳纵诸阴其止雨则反是又音义云祈雨闭南门止雨则闭北门也　宋求初山川记云宜都郡有二大石一为阳一为阴鞭阴石则雨鞭阳石则晴也】　牛泥尽　鷰石飞【并详雨】
　　霁四
　　原见香鑪岫【盛之荆州记曰防山周围数百里耸状若香鑪至于云霁天明景彻在襄阳北望见此山】　济谓之霁【尔雅】雨止为霁【尔雅】　淸朗【潘岳闲居赋云六合清朗】开明【殷凯应晴诗云景迟兮开明】
　　霁五
　　原诗晋湛方生天晴诗曰屏翳寝神辔飞廉收灵扇青天莹如镜凝津奕如研落帆修江湄悠悠极长盼清气朗山壑千里遥相见　嵇含恱晴诗曰劲风归巽林元气起重基朝霞炙琼树夕景映玉芝翔鳯晞轻融应龙曝纤鬐百谷偃而立大木顚复持　宋谢瞻答康乐秋霁诗曰夕霁风气凉闲房有余清开轩灭华烛月露皓已盈　梁简文帝开霁诗曰景落商飇靖烟开四郊谧偃蹇暮山虹游扬下峰日水文城上动城楼水中出竟微共理功空卧淮阳秩　又诗曰散丝与山气忽合又俄晴雷音稍入岭电影尚连城雨余云稍薄风热复生　梁王筠望夕霁诗曰连山卷乱云长林息众籁密树含緑滋遥峰凝翠霭石溜正潨潺山泉始澄汰物华方入赏跂予心期防　周庾信喜晴诗曰比日思光景今朝始暂逢雨住便生热云晴即作峰水白澄还浅花红曝更浓已欢无石鷰弥欲弃泥龙　又初晴诗曰湿花飞未逺阴云敛尚低鷰燥还为石龙残更是泥　隋王胄雨晴诗曰初晴物凉夕景照山庄残虹低饮涧新溜上侵塘风度蝉声逺云开鴈路长　唐太宗初晴落景诗曰晩霞聊自洽初晴弥可喜日光百花色风劲千林翠池鱼跃不同园鸟声还异寄言博通者知余物外志　虞世南奉和幽山雨后应令诗曰肃城邻上苑黄山迩桂宫雨歇连峰翠烟开竟野通排虚翔戏鸟跨水落长虹日下林全暗云岭半空山泉鸣石涧地籁响生风　又初晴应教诗曰初日明燕馆新溜满梁池归云半入岭残滴尚悬枝　李百药雨后诗曰晩来风景丽晴初物色华薄云向空尽轻虹逐望斜后窓临岸竹前阶枕浦沙寂寥无与语樽酒对风花　増杜甫晴诗曰乆雨巫山暗新晴锦绣文碧知湖外草红见海东云竟日莺相和摩霄鹤数羣野花干更落风处急纷纷又曰啼乌争引子鸣鹤不归林下食遭泥去髙飞恨
　　乆阴雨声冲塞尽日气射江深廻首周南客驱驰魏阙心　又晩晴诗曰返照斜初散浮云薄未归江虹明逺饮峡雨落余飞鳬鹤终髙去熊罴觉自肥秋分客尚在竹露夕微微　褚亮和御史韦大夫喜霁诗曰晴天度旅鴈斜影照残虹野净余烟尽山明逺色同沙平寒水落叶脆晩枝空　元许衡喜秋晴诗曰苦雨伤秋稼朝来忽放晴碧空云尽卷沧海日初明乆客天涯兴耕夫陇上情鸡豚并社酒处处是欢声　马臻春霁书懐诗曰纷洗游尘润物亦已足淑气浮芳鲜山泽一时绿囘鴈逺零乱流云髙断续伊余惬所向偶景相穆穆好鸟如含情不语立嘉木静知春事佳老觉世味熟遂展平生情谁复辨蕉鹿
　　原赋魏文帝喜霁赋曰乃命驾而言归啓吉日而北廵厌羣萌之至愿感下上之明神密云兴之坱圠甘雨降以洒尘既洒尘而为涂惟平路之未晞激清风以漂潦发皎日之阳辉振余防而长驱忽临食而忘饥　魏曹植喜霁赋曰禹身誓于旸旰卒圭而告成汤感旱于殷时造桑林而敷诚动玉辋而云披鸣鸾铃而日阳指北极以为期吾将倍道以兼行　缪袭喜霁赋曰嗟四时之平分兮何阴阳之不均当夏至之勾萌兮或旱干以厯旬既大麦之方登兮汨注潦以成川忍下民之昏垫兮弃嘉谷于中田悼彼昊天兮旁魄后土育我麦苖兮降之伊祜既垂曜于辰角兮申劝之以九扈何灾沴之无常兮曽粢盛之弗顾览唐氏之洪流兮怅侘傺以长懐日黄昏而不寐思达曙以独哀白日时其濳旭兮云滃勃而交囘雷隐隐而震其响兮霖霖而又隤察长溜之潺湲兮若龙门之未开頼我后之明圣兮独克躬而罪已发一言而感灵兮人靡食其何恃咨天鉴之遄速兮犹影响之未彰屯元云以东徂兮扇凯风以南翔穹苍皎其呈色兮羲和粲以扬光农夫欣以敛川田畯耕于封疆　傅喜霁赋曰喜阴霖之既霁嘉良辰之肇晴恱氛电之濳匿兮乐天鉴之孔明行潦归于百川兮七气彻于云庭东风穆而扇路重阳升其舒灵去湮没之忧患即通涂之敞平释昏垫之昧覩日月之光荣若幽龙之出濳兮超飞跃乎太清昔唐帝之钦明兮遘洪水之巨害在殷汤之盛时兮亢灾旱以厯岁伊我后之神圣兮敷皇道以居帝虽风雨之失度兮且嘉谷之无败咸调畅以滋茂兮天人穆其交泰命怡乐之吐和兮播仁风于无外　晋陆云喜霁赋曰毒霖雨之淹时兮情懐愤而无怿肃有祷于人谋兮反极阴于天律清屏翳之洪隧兮俄太山之触石凌风絶而谧宁归云反而徽霍改望舒之离毕兮跃六龙于紫阁于是朱明日皓凯风来南复火正之旧司兮黜后土于重阴夷中原之多潦兮反髙岸于嵩岑委禾竦而振颖兮偃木而为林敬大田之未坠兮幸神祗之有歆阴阳交泰万物方遒炎神送暑素灵迎秋四时逝而代谢大火忽其西流年冉冉其易頽时靡靡而难留尔乃俯顺习坎仰炽重离兼明惕而天地爽兮羣生恱而万物齐戢流波于桂水兮起芳尘于沈泥灾未及害和斯有祥翼翼黍稷油油稻粱望有年于自古兮希诗人之万箱原文宋孝武帝祈晴文曰幽明失序就阴则滞连雨霖霪注而不替润既违时泽而非惠幸辍霖而吐景权停云而敛翳照鸾辂于大郊光龙旂于田际耒耜得施黍稷获艺増髙廪于嘉年登十千于兹歳
　　气一
　　増释名曰气犹忾也忾然有声而无形也　易曰濳龙勿用阳气濳藏　周礼曰眡祲掌十煇之法以观妖祥辨吉凶【郑司农云煇日光之气也】　又曰视祲之官春分望气　春秋元命苞曰阴阳聚为云气　洛书曰有气象人靑衣无手在日西天子之气象也　列子曰太初者气之始也　又曰天积气之所成也　孙卿子曰水火有气而无生草木有生而无知　淮南子曰土地以生人是故山气多男泽气多女水气多瘖风气多聋林气多癃木气多伛下气多尰石气多力险阻气多瘿暑气多殀寒气多寿谷气多痹丘气多狂衍气多仁陵气多贫皆应其也　吕氏春秋曰天圎谓精气圆通周复无杂故曰圎　遁甲开山图曰巨灵者偏得元气之道故以元气一时生浑沌　楚辞曰餐六气而饮沆兮潄正阳而含朝霞
　　气二
</div>
    <div class="pagination">
<a href="御定渊鉴类函_page21.html">上一页</a><span>...</span><a href="御定渊鉴类函_page17.html">17</a><a href="御定渊鉴类函_page18.html">18</a><a href="御定渊鉴类函_page19.html">19</a><a href="御定渊鉴类函_page20.html">20</a><a href="御定渊鉴类函_page21.html">21</a><span class="current-page">22</span><a href="御定渊鉴类函_page23.html">23</a><a href="御定渊鉴类函_page24.html">24</a><a href="御定渊鉴类函_page25.html">25</a><a href="御定渊鉴类函_page26.html">26</a><a href="御定渊鉴类函_page27.html">27</a><span>...</span><a href="御定渊鉴类函_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
