<!DOCTYPE html>
<html>
<head>
    <meta charset="UTF-8">
    <title>清稗类钞 - 第 300 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 300 页/共 432 页</h1>
    <div class="content">
　　夏老五以银赠人光绪戊申季冬，浙江石门湾有盗劫小汽船，鎗毙多人。当肆劫时，一为首者曰：「我夏老五，盐枭也。以缉私严，改而从事于博，又不如我意，乃不得已而为盗.且亦非欲杀人，以欲令船停之故，聊示威耳。若欲捕盗，捕我可也。」有船客中鎗死，其母在旁自请死，曰：「吾子死，吾无所得食，亦必死，不如并杀我。」夏乃以他所刼银币五十圆畀之。

　　叶钧葬杨卓林杨卓林，民党也。居沪，筹运军械，欲起事，以仓卒谋泄而败，乃大呼曰：「吾得死所矣。」扬州某镇者，故会党丛集地，卓林密结其渠魁，欲谋响应，先刺杀江督端忠愍公方以举事，部署既定，挟炸弹及二友以行。事为湘人刘复权、萧子翼所闻，中途遣人告忠愍，遂被逮。忠愍以卓林大侠，又为党中魁杰也，檄道员朱恩黻鞫其狱.恩黻反报，谓卓林罪涉疑似，不可杀，必欲强我诬杀者，宁免职，不为也，狱用是久不决.而警监何黻章欲要首功，力言卓林有罪，并及同逮者二人。忠愍乃故遣恩黻之沪，亲鞫卓林，兼讯二人。卓林知祸已迫，二人且不免，乃一以自任，且骂且起，前掀案，案折，曰：「事与彼二人者无涉，我志不遂，死耳。天下岂有畏死之杨卓林耶？速杀我，毋及无辜。」遂以光绪丁未二月七日死东市，而二人卒得脱。卓林既死，人无敢视者，萍乡叶钧收葬之于金陵。

　　徐晓秋欲救秋瑾上海徐晓秋，名彭龄，官钱清场盐大使。光绪丁未六月初某夕三鼓，阍人报客至，谓客不自道姓名。时徐已睡，披衣出见，则绍兴知府贵福也，神色仓皇。徐惊问曰：「公何来？」贵曰：「扰君睡，至歉。请为我备一舟，将他往。」徐曰：「某向不办上司差使，亦不迎送，实不敢破成例。」辞未毕，贵曰：「否否，我自出资，烦代雇耳。」徐曰：「公从何处来？」曰：「来自省。」曰：「然则原舟何往？」曰：「西兴雇舟时，言明仅至钱清也。」徐曰：「公自有坐船，何必雇？既雇矣，何又中途易舟？某实不解，非详告，不敢奉命。」贵乃以欲尽杀大通学堂员生告之，且云已奉中丞令矣。徐惊曰：「徐伯荪亦素识，其人温雅若处子，安庆之事，必有激之使然者。 「 徐伯荪名锡麟，山阴人。时在安庆起事，枪杀皖抚恩铭被戮。大通学堂即徐所办，秋瑾为校长.」 秋瑾为女子，更何能为？且学生无辜，安可以「莫须有」三字杀数百人，此于学界前途极有影响。某在此创办大小学校七，深知绍兴办学不难于筹款，难于招生。大通学生若见杀，则人将视学堂为贾祸之媒介，避之若蛇蝎，谁愿入校求学？今愿以全家保大通学生之不通谋.」贵不省。徐曰：「此间荒僻，深夜无由雇船，请在此度夜，辨明，即送公返郡可也。」贵不得已，乃留宿焉。

　　是时，徐即飞书至郡，托山阴令李锺岳为之设法，略云：「顷太尊来署，急迫慌张，现于词色。再三探询，知以皖事将兴大狱，欲尽杀大通全校教员学生，此事关系学界前途至大。余与彼中办事人无一面之交，祇以余在此沥心血，售私产，办七校，若实行杀戮政策，则此七校必皆堕地。万恳尽力主持，密告秋，令全校人远避，勿入虎口。太尊阻留在此，余函到时，屈指必在黎明，太尊午时始能回署，君尽可从容布置也。」

　　李得书，更衣，自至校，以徐原函示之，促令速离，并将原函焚化以灭迹.盖李为畿辅进士，以即用知县分浙江，家贫性介，时患不给，徐每周济之。曾榷厘金，与商民冲突，及令山阴，又与士绅龃龉，皆徐为之解释，故李感之次骨，徐所言，无不奉令维谨也。秋得讯，即告全校职员学生遣令归，毁学生名册，自策马出城，行至西郭门外，忽忆所遗皮箧中储要件，乃令圉人归取。圉人年幼，嬉于市，秋俟久不至，返校自取，且毁要件。忽见十余学生仍在，乃以事约略告之，促令急行，而诸生不忍弃行箧，秋亦监视学生出后再行。正料理间，而兵役蠭至，李犹密谕差役捕男释女。孰知秋已易男装矣，乃遂遭捕。至山阴县署，令自报姓名，李目秋曰：「尔乃校役张八斤也。」秋曰：「否，我实秋瑾。」李顾书吏曰：「速列册，彼乃学生周敬耳。」秋曰：「否否，我非学生，乃校长秋瑾。」李顿足气塞。盖李受徐委托，意欲为秋地，而秋矢口直陈，及悔悟，已以真名入册，无可解脱矣。

　　秋既入狱，徐闻之，飞棹至郡，诣贵，力请承审是案，贵不许.李又请贵札委徐承审，贵以恶声报之。徐知贵将杀戮邀功，不足与言，乃挈其子蔚伯同至杭州，见提学司某。某性懦，谓徐曰：「此案固冤，然中丞与贵守皆无一字来司，无可言之于中丞者。且贵为旗人，奥援至广，不可撄其锋，君宜慎之。」徐怫然曰：「教育为公专职，学生托公荫庇，不知其冤，犹可言也；知而不言，人其谓公何？言而不用，心亦可安？公以无公牍不易措词，某愿以单衔具牍，禀求主持，公即袖某禀向中丞力陈，若以贵为旗人，畏其多奥援，公厚爱我，戒勿撄其锋，然此案关系全省学务，影响及于全国，某即以此褫职定罪，亦甘之如饴也。」某无言，许俟牍到详抚。

　　徐归寓，命蔚伯缮稿，辞约万言，黎明缮正印发.辰刻，徐往见，某曰：「事不及矣，顷从抚辕来，今日偕臬司同见中丞，谓秋案已电京，请就地正法。我即言徐某来省，力陈此案之冤，禀请本司转详两院。抚军拍案大怒，谓：「徐某胆敢为大逆不道谋反叛逆之人说项，脱不念其居官声名好，办学热心，必登白简。令其速归，勿越俎代谋，有干令甲也。」」徐闻之，气沮而出，即渡江，再至郡。会秋将受刑，方自狱提出上缚，两目突出二三寸，有红丝牵系，摇动如转球。与刑幕诸人讨论，或谓惊恐所致，或谓预已服毒，究不知其何故也。秋既死，徐嘱李保全他人，是以贵命李查抄秋氏母族家属，李先令人教以口供，狱中诸生亦均一一教之，终李之任，未尝刑责一人。贵以李孱弱，详请撤任，易以恶名素着之某酷吏。徐宦越久，从游者数百人，潜令门下士主清议，故某亦不敢淫刑以逞。李以无罪去官，愤当道之暴，气急成痫，悬梁自尽.曹再韩津贴栗某栗恭勤公毓美治河有声，薨后，敕封诚孚大王，立庙祀之，例定岁给津贴一百四十金，由河南河工八厅支付。光绪戊申秋，恭勤之孙候补巡检曰养泉者病故，署藩曹再韩方伯悯其贫，自捐三年津贴银六十两，复令八厅支给三年津贴银四百二十两，存庄生息，为其遗族赡养费.王玉峯卖伎助公费汉军王玉峯以三弦鸣于时，光绪戊申，京师自治会、阅报社、戒烟公所等皆欲延之售技以助公费，玉峯乐其有益于人而不费也，则竭精敝神以应之，先后助义举者不可胜计，或累日不息，手指尽肿.其师治平闻之，叹曰：「可以止矣！」玉峯事师谨，所言必听，至是为之少休。玉峯虽以技称，而喜书史，又留心时务，暇则令人诵书说报以为乐，闻及国事，辄太息。

　　玉峯为人谨小节，审礼义，凡寡妇之家及以不孝不廉闻者，皆不往，人以是咸重之。性好音律，筝琵箫管之属，无不精妙，而三弦尤工，故世称三弦者，必曰王玉峯.锡嘏让洋货店京都大栅栏福寿全洋货店，光绪某岁，以多占股本之某死，逋欠多而倒闭，商会禀官，以存货及店屋器具出售彩票，其票数及得彩之号数悉依湖北签捐票。有满洲锡嘏者，陆军部司员，亦股东之一。商会如其股分之数以票与之，及签捐票号码出，头彩为锡得。乃该店全基估值银十万元，是夕，有人愿以十万两转购之，锡不允。次日，言于商会曰：「吾与某，友也。人死店闭，家无以为养，吾不忍坐视，愿举头彩所得悉与之。」此事一传，锡之义声震京师。时山西提学使亦名锡嘏，适于是时死，年已七十矣。或为之语曰：「锡嘏福寿全归，福寿全归锡嘏。」以命对，莫有能对者。

　　梨涡救人梨涡，某之爱姬也，曰梨涡者，状其态也。

　　有某抚者，习于声色，某局长尝出重金求艳姬以进.于苏，于沪，于扬州，得美妓三，欲更求其一以合四美。最后，乃得雏鬟于无锡，饼师女也，年十五，天足，着布衣，系犊鼻裈，与家人杂作，而修蛾曼绿，云鬓天然，不以操作故，稍损其媚，膏沐既加，神采顿发.入门时，抚已老，而姬侍皆盛年，间有外遇，独姬年幼，而谨慎自持，内外无间，以是得主人怜.某以文学名于时，司文牍，尝以事入白，值姬侍侧，猝不及避，抚曰：「此某先生，非他人比，不必避也。」于是中坐，某与姬东西列坐。某慑于珠光玉泽，不敢仰视，抚笑曰：「君朴愿乃尔耶！」越日再见，则命姬再拜执贽，从习文字。姬慧甚，不及一年，已能阅小说，作短简，久之，亦能为小诗矣。

　　既而某投身秘密社会，为其谍，抚不知也。一夕，某方寝，闻窗下弹指声，问之，则姬也。某隔窗小语曰：「感卿厚意，然苟且之局，非可以终，一旦败露，彼此俱失，愿卿察之。」窗外应曰：「君误矣！此来为君及一干人命，宁有他耶？」即从窗隙塞一纸卷进.取阅之，秘密党人名册也，己名乃在第十五，知有告密者，大骇。姬隔窗嘱曰：「君速去，主人已阅此册一过，明晨当有达官过境，主人往迓，日中必返，返将穷究，宜速行。」语既，卸臂上金钏置窗棂间，曰：「速去，即以此为赀斧，勿迟.」某方欲再有言，而已远去，某遂行。已而某客青岛，以卖文自给，犹念美人之贻，时时出金钏把玩，不忍售。又三年，闻抚死，婢侍皆星散，颇时时念姬。一夕，有美少年来谒，不俟请，直入内室，夫人大惊，少年自脱帽，则云鬟犹昔也。询知自抚去世，落泊无依，于报见某文，因辗转寻访至此。夫人素妬，然见姬委婉，又念昔年拯救之谊，乃善待之。

　　朱芸姑出主于火和州有葛曼卿者，好施与，三十年如一日。宣统庚戌，皖省患水，有朱某者，无为产也，家八口逃难至和，死者过半，仅祖一孙一，又濒死。旁有十余龄一弱女，哀号竟日，所得钱不足购一棺，而女且饿死。葛怜之，命仆买薄榇，殓叟及童，葬之于义冢，舁女归，灌以汤，三日而兴.问其姓名，曰：「朱芸姑。」感葛不已，愿卖身为婢以自赎.葛曰：「老夫岂望报耶？汝可为孙辈司针黹。」芸姑许之。辛亥春，某日薄暮，葛卧室不戒于火，无力自脱，须臾，火焰中忽有一人负葛出，则芸姑也。又月余，葛病，芸姑侍奉汤药，不解带不交睫者兼旬。葛死，芸姑欲以身殉，后经他人以勉事少主为言，始寝。

　　钻天燕子拯武官东三省胡匪钻天燕子，颇有声势，出没于营口、牛庄、海城、盖平一带，其人工诗善书，江南文人也，故亦曰江南燕子。武官某素不识燕子，辛亥春，以为人诬陷，将处死刑，燕子重其为人，独力援救得免，复资助之，使往俄京留学焉。

　　李&#62556；子杀人而赙之李&#62556；子者，川西大盗也。一日迫于追骑，三昼夜不得脱，众罢甚，将弃所得以逃，李咄之曰：「弃则心散各自顾，复能相救耶？且四面合围，逃将安之？是皆死矣！前有古剎，趋之，吾自有脱险计。」众如命，趋剎中，阖扉而加石焉。追者至，围之数匝，李命从者出糇粮，焚败扉乱草以为食。捕有乘垣者，李出手枪击之，堕二人，乃从容团坐而食。食已，疾呼装炮，则各向腰际出铁圈一，圈有螺旋，逐节联合之，顷刻间成一巨炮.入药数升，碎破斧为弹，数人肩之，一人执火立其后。料量已，自辟其门，门辟，炮发，仆捕数十人，即冒烟冲出，继以排枪，捕惊溃，无敢再追者。李命遗银二筩以赙死者，曰：「吾侪杀人，非得已也。」

　　刘翁救王丽姐山西盂县王某家小康，夫妇年皆五十余，有女丽姐慧而美，嫁于柳树屯。屯距城四十里，往返皆以车，马为王所自畜。丽时归宁，一日，将返家，王命老仆驾车送之。至中途，突有羣兔跃车前，马惊奔而车颠，丽仆路侧，老仆逐马去，女幸无恙，坐地以俟之。是路也，不通大镇市，鲜行人，夕阳西下，丽起立四顾，不见人迹，乃伏地大泣。既而一老翁至，见而问之，丽为之详述始末。翁悯其将露宿也，告之曰：「余刘姓，家白草村，离此仅里许，且止吾家。今已晚，翼朝当送归也。汝本弱质，留此殊险.」丽甚感之，遂偕翁至其家。

　　翁年已六十余，卖菜度日，家惟其妻而已。翁携丽归，妻问之，翁备述其事，且以己意告之。妪曰：「奈无余屋何？汝固老耄，然百岁，亦男也，男女之嫌，可不避乎？俟吾熟筹之。」已而曰：「隔壁王娘家仅母女，曷寄之于其家，姑往商之。」妪归曰：「大娘雅不愿，求之再，今首肯矣。」遂导丽去，且嘱大娘善视焉。翌晨，往视之，无迹，询之王，王曰：「汝梦魔耶？女郎何自至吾家，而汝家又何有女郎耶？」互有辨驳，风闻于外，翁亦至，观者更不辨其真伪。大娘辩给，妪非其敌，翁谓妪曰：「汝且归，予往告其父母。」言已，匆匆去。翁喘奔至城，时已亭午，丽之父母方望其仆之回也，忽闻警耗，遂讼之官。

　　官传案详诘，大娘哭诉曰：「刘叟与亡夫素有隙，今将借此陷害，幸详察之。」翁忿甚，几不成语.官因之直大娘而责翁，且收押焉。翁缘救人而得罪，忿而病，遂死。妪闻翁死，抚尸痛哭，自刃于堂上。官骇，再传大娘讯之，供如前，施以刑，乃始供曰：「吾有女，将嫁矣，贫不能办奁.某夜，适刘妪携女郎至，且请借宿。女郎饰甚眩，衣亦丽都，所值甚巨，遂与女谋而勒之死，置尸于村北关帝庙，倒之井中。」官遣役往搜之，果得井，命起尸出，则非女郎尸，为白发老僧也，众更骇。有识之者，则谓为关帝庙之住持。官于是诣庙，甫入门，闻呼冤声，二僧年皆二十余，形甚惶恐，役即捕之。俄而一女郎出，伏地称冤，官详询之，始知此女郎即丽也。

　　先是，关帝庙老僧于是夜闻有人投井声，呼二徒往救之，徒皆不允，老僧遂入井。先以绳系女上，二徒见女美，且气尚未绝，谋畜于庙，又恐师败其事，徉为导之上，遂断绳而毙其师于井中。官既得情，判二徒抵其师，王家母女以罪坐死。丽以身被奸，初不欲生，判既下，因亦自缢.而送丽之车夫以失丽故，亦缢于某村之树间.贝如笙代人报仇贝如笙者，武弁子，冲龄失怙，习饮博，母禁之，辄踰垣作永夜游，黎明，复踰垣入寝，如是以为常，母弗觉也。不数载，家渐落，而犹足自给.及母以天年终，酣饮肆博，益无忌，坐是贫如洗。然性豪爽，疾恶如仇，遇不平事，往往代人报仇，济人之急，未尝自为德，受人之施，亦视为无足重轻，绝不一言谢也。

　　一日，贝入市，值某甲捽一乡人，几殆，乡人乞饶，甲骂益厉。贝遂拨众而入，问其故，则乡人负柴入市，荆棘刺甲衣，裂一小缝，乡人释担谢过，甲坚责其赔新衣，故被殴而乞怜也。贝闻而笑曰：「此事易易，尔可释樵，衣之值，我偿之可也。」旁观者亦为缓颊.甲本恶少，谓贝意在袒樵，迁怒及之，复击樵无算以辱之。贝以排解为波及，怒甚，俯拾巨石，力贯甲首，甲未及防，额破脑出，毙于市。观者多恐株连，哄然去，贝从容自言曰：「杀人偿命，罪有攸归，贝如笙岂嫁祸他人者？」遂赴县自首。樵者随至，争认杀人状，令以一命不二抵，严刑鞫首从，屡讯无异词.后访知缘由，义贝，乃以樵论抵，监禁待决.至是，贝亦以从凶应充军云南。起解日，邻里多有资助，以是行路得不苦。既达戍所，派令饲马，得乘间逸归.甲无亲属，其事遂寝。时樵者已迭遇恩赦，得释出，自是二人遂结为刎颈交。

　　邑有恶绅，欺压良懦，为害一方，贝每觌绅面，辄言其家庭秽史，故使闻之，甚则拾瓦砾击其臀，掬污泥傅其衣，绅送之于官。令以案无实证，终难置之死，笞数十，枷数月而已。即置之囹圄，释则骂如故，绅无如何也。尝语绅曰：「尔之技止此，不能死我，我之骂固自若也，吾何畏哉！」一夕，绅宴客酒楼，主宾兴正酣，贝潜入，蛇行至桌底，力持桌足掀翻之，杯盘匙箸，窣窸齐鸣，残羹冷炙，污客衣殆徧，菜汁滴沥自身下。贝乃起立，笑揖众客曰：「此误也，非故也，诸君勿苛责也。」众一哄而散。绅毁冠裂裳，诣县自陈，令拘贝至，杖之，置于狱，仍不悛。奸盗之犯，率遭其詈，狱中为之语曰：「宁吃黄连汤三斗，莫教贝公一开口。」后逸去，为绅侦知，闻之令，令以逸犯上详，而其时已在赦后，置不究。

　　朱太君乐善好施诸暨朱太君为蒋观云大令智由之妇，伯器协统尊簋之母也。相夫教子，有贤声于时.其治己以勤朴闻，而乐善好施，亲党之急，有求而予者，则令书券，而率燔之以为常，曰：「不取其券，则彼有易财之心，将轻用之。然吾以周之也，非以质之。」每岁冬，辄以棉衣惠窭人，必自料检，或手纫紩之，曰：「人作，则以为施衣也，率易绽，且减料而絮恶，贫者不得实其用，徒施舍之名何！」


　　《清稗类钞》艺术类

　　清稗类钞艺术类八大山人善书画驴汉，即八大山人。山人有仙才，善书画，题跋多奇致，不甚可解，书法有晋、唐风格。画之所长者，擅山水、花鸟、竹木，笔情纵恣，不泥成法，而时有逸气，所谓拙规矩于方圆，鄙精妍于采绘者也。襟怀落落，慷慨啸歌，世目以狂。既逢知己，十日五日，尽其技。山人，江西人，朱姓，名耷，明宗室也。

　　陈老莲善书画陈洪绶，号老莲，诸暨人。明崇祯时召入供奉，不拜。明亡，名益高，技亦益进.书法遒逸，善画山水，尤工人物，得李公麟法，衣纹圆劲，设色奇古，论者谓笔意在仇、唐之上。与北平崔青蚓子忠齐名，称南陈北崔。

　　傅青主善书画傅青主征君山以书画着，不轻为人作。尝有友求画，傅谓画虽末艺，然必须笔补造化，我每作画，先择其时，非遇良辰不下笔.今重违君意，约以中秋夕为期，如天气晴爽，风定月明，当准备纸笔.至日，果晴爽，友大喜，知其嗜酒，乃与痛饮，自哺至昳，始罢席。乃命侍者为研浓墨，骈两几，铺丈长玉版纸于上，又取铁界尺镇纸四角，谓俟月上东向，秉烛为之。少焉，月出，乐甚，命侍者取所研浓墨一巨钵，置旁几，屏退诸人，独自命笔.友远立窃窥，但见舞蹈踊跃，其状若狂。友径趋至背后，力抱其腰。傅狂叫，叹曰：「孺子败吾清兴，奈何！」遂掷笔搓纸而辍.友见其满头皆墨，汗下如雨，急取水为之浣濯，遣人送归.京师打钟庵落成，僧慕傅名，丐书庵额.以僧无行，不许.僧谂某与傅善，啖以重金，令转乞。甲不敢遽达，又虑无以报僧，既思得一法，乃沽佳酝招饮，又预作五绝诗一首，以打钟庵三字嵌诗中，乘微醺，自握笔书此诗，屡书，屡自拉弃之。傅睨之而笑，甲曰：「家有屏，欲书此诗刻其上，顾不善涂鸦.」时傅醉矣，曰：「我为汝代笔如何？」甲喜曰：「幸甚。」遽索纸，纵笔为之。甲请曰：「既赐书，即求署款。」傅笑而许之。甲刓此三字授僧，榜于门.一日，傅偶过庵前，讶额署己款，笔意确是，注视之，沈思良久，忽忆前为甲书屏中有此三字，始悟为甲所卖，遂与绝交。

　　金少章善书画吴县金俊明，字少章。幼以善书着声吴中，小楷师《曹娥碑》，行草师《圣教序》，悉有法度，晚益自名一家。里中窭人子手不持一钱，亦日夕踵门乞书，欣然应之，以是三吴碑版旁及僧寺、酒肆，率多其笔.闲喜画树石，皆萧疏有效，墨梅尤工，吴人宝之。

　　少章既善书，平居缮录经籍秘本，以及交游文稿，凡数百种，无不装演成帙，縢鐍惟谨。汪琬尝访之，见其老屋数间，尘埃满案，与客清坐相对，久之自起，焚香瀹茗，稍出其书画与所录者，娱汪而已。

　　查伊璜善书画海宁查伊璜孝廉多艺，书本颜鲁公，画从黄一峯入手。尝谓画家不善画空，千古缺处。画是醒时作梦，梦或无理，却有情，画不可无理，正妙有情，非多读书负上慧，能作奇梦者，莫望其涯涘也。

　　陈遐伯书画用左腕陈延，字遐伯，潜山人。技之善者，见即摹仿之，尤精篆刻。折右手，一切书画皆用左腕。迁鸠兹，与萧尺木称画苑二妙。

　　王玉日&#63140；英善书画王玉日&#63140；英，名端淑，山阴王季重次女也。适钱唐贡士丁肇圣，偕隐于徐文长之青藤书屋。善书画，长于花草，疏落苍秀，作诗文亦有高致。顺治时，尝欲援曹大家故事，延入禁中，教诸妃主，玉日&#63140；英力辞，乃止。卒年八十余.着有《吟红集》。

　　文与也卖书画文与也，名点，长洲人。素无恒产，暇尝舍莲经慧庆寺，卖书画自给.有富人子具兼金求画，期以三日走取，恚曰：「仆非画工，何得以此促迫我！」掷金于地。其人再请，不顾。至常熟，画家请观笥中画，则曰：「若以卖画者目我邪？何观为！」倒内箱示之，无尺幅也。

　　与也画山水，用笔细秀，多点染，晕润迷离，盖以墨胜也。兼善人物，尤善松竹小品，极雅。松身好点苔，故时人戏之曰：「文点松文也，文点也点.」

　　查二瞻专事书画查士标，字二瞻，号梅壑散人，海阳人，明诸生。寻弃举子业，专事书画。家故饶裕，多鼎彝及宋、元人真迹，遂精鉴别.画初学倪高士，后参以梅华道人、董文敏笔法。用笔不多，惜墨如金，风神懒散，气韵荒寒，逸品也。见王石谷画，爱之，延至家，乞其泼墨，作云西、云林、大痴、仲圭四家笔法，盖有所资取也。晚年技益超，直窥元人之奥.尝作师子林册，宋牧仲得之以为快。

　　高凤翰左手作书画胶州高凤翰，自号南阜老人。品高洁，擅书、画、诗三绝.晚年病右臂，以左手作书画，奇气坌涌，尤为世所宝贵.武陵赵文恪公慎畛尝于周研山成邑处见一画册，题雍正戊申作，即其手笔也。

　　程水南善书画程水南，名嗣立，歙人，以业鹾于淮，籍安东.善书法，好作画。或求其书，则以画应；求画，则以书应，求书画诗，则与庄坐讲《毛诗》、《庄子》数则.其率意不可拘若是。

　　郑板桥书画要现银兴化郑板桥大令燮，尝鬻书画以自给，其润格云：「大幅六两，中幅四两，小幅二两，书条对联一两，扇子、斗方五钱.凡送礼物食物，不如白银为妙。盖公之所送，未必即弟之所好也。若送现银，则中心喜悦，书画皆佳。礼物既属纠缠，赊欠尤恐赖帐，年老神倦，不能陪诸君子作无益语言也。」又诗云：「画竹多于卖竹钱，纸高六尺价三千。任渠话旧论交接，只当春风过耳边。」

　　瑛梦禅善书画梦禅居士瑛宝，相门子也，又为巡抚伊江阿之弟。隐居不仕。其书法极似刘文清公墉，或见其致亲家母竹轩夫人手札十九通，甚佳。又善绘事，似倪云林。尤善指头画，识者以比高且园侍郎。

　　奚铁生善书画奚铁生布衣冈，善书画。少年书法，出入欧、赵之间，晚岁专精绘事，书名遂为所掩。乾隆时，琉球　人尝以饼金购之。

　　金寿门卖书画钱塘布衣金寿门，名农，号冬心。性逋峭，工诗，有《冬心先生集》。中岁为汗漫游，徧走齐、鲁、燕、赵、秦、晋、楚、粤，卒无所遇而归.晚客扬州，卖书画以自给.其书出入楷隶，本之《天发神谶碑》。画梅尤工，尝以十六幅赠青浦王述庵侍郎昶，为仁和陈给事宝所见而赏之，携去，累月不返。述庵索之，陈笑曰：「我以是为性命矣，而可还乎？」

　　何子贞善书画道州何子贞太史绍基工书，早年仿北魏，得《玄女碑》，宝之，故以名其室。通籍后，始学鲁公，悬腕作藏锋书，日课五百字，大如碗。横及篆隶，晚更好摹率更。故其书沈雄而峭拔，行体尤于恣肆中见逸气，往往一行之中，忽而似壮士鬬力，筋骨涌现，忽又如衔杯勒马，意态超然，非精究四体，熟谙八法，无以领其妙也。尤所难者，先后为人书楹帖，以数千计，句无雷同。于临池时触兴口占，靡不新隽工切，语妙天下。且其构句，或寄宦迹，或言名胜，或按合时序，或对晤琴书，读之可见其作书时身心之所在，及身世之所当。故不徒其书有中晚之别，即联语亦有壮老之分，此不为艺林诸前辈所罕见者耶？自蜀归，再返道州，虽农野妇孺，亦踵门求书，僻邑无良纸，悉书之，不拒也。某常困于酒，为书联语，则云：「爱书不厌如平壑，戒酒新严似筑堤。」勖其业，亦止其饮也。邑有老监生某，为同学友，晚而失明，来索书，则云：「老来尚读华林略，闇里能摹有道碑。」盖以祖珽嘲其目，以中郎喻其勤也。

　　子贞至永州，访杨翰，距城数里，忽饥疲，因憩食村店。食已，主人索值，时资装已先入城，乏腰缠，无以应，请作书为偿，主人勿许，竟典衣而后行。杨闻之，笑曰：「何先生法书，亦有时不博一饱耶？」杨字息柯，书法酷似子贞，不观其署名，辄疑为子贞也。

　　子贞平生轻武夫，虽巨金求之，不与.相传郭子美军门松林再奉千金为寿，并胁以刃，子贞不得已，乃书一联与之云：「古今双子美，前后两汾阳。」则誉过其实矣。

　　晚年以省墓回里，里人有问以字学极于右军，奚为弃晋法而重唐帖？子贞曰：「晋世已遥，右军神品，真迹难觅，存者模糊，于斑剥残石中求右军神妙，是何可得。颜书虽天分逊右军一筹，而真力弥满，浑然天全，去今尚近，完好宜摹。且鲁公为人刚劲不阿，观其书如覩其人，吾爱其书格之高，实仪其立身之峻。右军人品非不高，然不善学之，必遗其神而得其粗，是为妍皮裹痴骨，赵、董诸人皆是。观一时人士书法，足见其风尚之柔靡，岂得谓六艺之末不关挽回风会耶？」其论书陈义之高，足以起衰砭俗有如此。

　　子贞亦善画，法恽南田。尝作画一幅，无远山，约略江树，中涌大小二洲，一野老伛偻田间.但不常作，兴至偶为之，题以赠人则可，非如书之求无不应也。

　　戴文节善书画钱塘戴文节公熙夙工书画，道光辛丑，为乡人沈文忠公兆霖画双桂，题南宋词曰：「占断花中声誉，香和韵，两奇绝.」盖文忠方应举，写此作利市也。是岁榜发，文忠名在第二，同人以为画谶，文节贺诗遂有「桂林声誉原无比，悔写蟾宫第二枝」之句。后十年，文忠已迭秉使节，文节为人画月桂图，述及前事，谓画不足传，藉人以传。比同治初元，文忠奉命剿抚叛回，值秦中山水暴涨，没于王事，而前三年庚申，文节已殉难杭州矣。

　　吴让之善书画吴让之多艺，刻印第一，次画花卉，次画山水，次篆书，次分书，次行楷。画多赝本，佳者几于乱真，且世亦鲜知其善画者。偶见所绘墨笔荷花，澹雅得宋人意，乃真迹也。盖惟书卷清气，不可伪为，亳厘千里，识者亦不易。让之，名熙载，仪征人。

　　侯青甫善书画江宁侯云松，字青甫，善书画。求者麕集，户限为穿，乃作《金缕曲》词二阕以牓其门，其一曰：「对客频撝手，愿诸君收回绢素，那容分剖。书画词章三绝技，此语最难消受。况八十龙钟衰朽，终日涂鸦涂不了，惯直从辰巳交申酉。问所得，几曾有？尤多亲友之亲友，贴签条某翁某老，不知谁某。积压纵横旋散失，寻觅几番搔首。媿爽约又将谁咎？要不食言原有术，或先将润笔从丰厚。问破钞，可能否？」其二曰：「润笔由来久，古之人一丝一缣，不嫌情厚。翰墨生涯论价值，不出板桥窠臼，于廉惠何伤之有！风雅钱仍风雅用，向荒园老屋添花柳。五簋约，燕良友，漫嗤自享千金帚。算老来祇余拙笔，尚夸人口。便类碔砆同瓦砾，索报却须琼玖。书数目牓之门右，博得道涂闻者笑，谓是翁罔顾言之丑.掩两耳，掉头走。」

　　孝钦后善书画孝钦后喜作擘窠大字，亦临摹法帖，作小楷。尤喜绘古松，笔颇苍老，每画一幅，辄为近侍乞取。李文忠公鸿章七旬赐寿，所赐画松，亦亲笔也，是为生平最得意者。

　　孝钦每作书画赐羣臣，一落笔，辄曰坏了坏了，众太监必交口称颂，后喜，始成篇幅，否则手碎之矣。绮华馆所织绸缎花样，皆如意馆拟稿进呈，后有时手改之，然后发交工匠。

</div>
    <div class="pagination">
<a href="清稗类钞_page299.html">上一页</a><span>...</span><a href="清稗类钞_page295.html">295</a><a href="清稗类钞_page296.html">296</a><a href="清稗类钞_page297.html">297</a><a href="清稗类钞_page298.html">298</a><a href="清稗类钞_page299.html">299</a><span class="current-page">300</span><a href="清稗类钞_page301.html">301</a><a href="清稗类钞_page302.html">302</a><a href="清稗类钞_page303.html">303</a><a href="清稗类钞_page304.html">304</a><a href="清稗类钞_page305.html">305</a><span>...</span><a href="清稗类钞_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
