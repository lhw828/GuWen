<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 198 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 198 页/共 331 页</h1>
    <div class="content">　　《次韵乐著作送酒》：少年多病怯杯觞，老去方知此味长。万斛羁愁都似雪，次公，庾子山赋云：唯将一寸心，贮此万斛愁。一壶春酒若为汤。次公，后汉阎忠千说皇甫嵩曰：摧强易于折枯，消坚甚于汤雪。
　　【郑侠西塘集】
　　《江亭与程瞿二君邂逅小饮，太守送酒因成》：苍翠擎天江上山，淙写玉亭前水。邂逅相逢坐上人，倾盖论心何俊伟。凉风飒飒来几筵，似与清谈相表里。程瞿轩轩古遗义，悯我羁穷见辞气。以为此时无一杯，直恐江山解相鄙。旋呼妓僮涤铛勺，豆肉盘蔬随所峙。三杯五杯过七酌，清兴悠悠殊未已。复向行舟寻果饵，鱼台拟欲求诸市。有丰佳馔来使庖，巨长鱼肃间珍脆。纷然罗列乃巨筵，笑语云云良有以。逡巡长呵下云际，传以报谒迂千骑。薄闻江浒清饮欢，归去琼浆遽来赐。大哉何公古循吏，易欲移风有深致。人之所背公所趋，正以敦薄醇为己事。保斯民如赤子，饮食教诲诸下位。吹嘘枯朽夺春阳，忧民之忧过于己。连英二城接疆理，旧绩新庸盈眼耳。道涂赓载尽欢谣，冠佩清言有余美。
　　进美酒
　　【古今事通】
　　太祖征淮南，有徐氏世以酒坊为业。帝每访其家，必进美酒甚谨。从容属目计曰：“汝辈来何以验之？”徐曰：“某全家手指节不全，不过存中节。”后见皆愿得酒坊，许之。鲁布母，即徐甥，亦无中指节，布亦然。母朱氏传乃曾子孙皆皆然，亦异事也。
　　进清酒
　　【古今事通】
　　晋伐虢，虢君出走。至泽中曰：“吾渴而欲饮，其御进清酒。“吾饥而欲食。”御进脯糗梁。”曰：“何给也？”曰：“储之久矣。为君出亡，而道饥渴也。”
　　进御酒
　　【古今事通】
　　《唐志》：良酿署，进御则供春暴、秋清、酴桑落之酒。又《地理志》河中府河东县，有芳酝监，汲河以酿。
　　进新酒
　　【文昌杂录】
　　九月一日，法酒库，内酒坊，诣内东门进新酒。遂以颁近臣有差，前数日膳部，光禄寺，皆尝酒，举旧例也。
　　谷阳进酒
　　【韩非子】
　　《十过篇》：昔者楚共王与晋厉公战于鄢陵，楚师败而共王伤其目。酣战之时，司马子反渴而求饮。坚谷阳操觞酒而进之。子反曰：“嘻，退酒也。”谷阳曰：“非酒也。”子反受而饮之，子反之为人也。嗜酒而甘之，弗能绝于口而醉。战既罢，共王欲复战，令人召司马子反，司马子反辞以心疾，共王驾而自往，入其幄中，闻酒臭而还曰：“今日之战，不谷亲伤，所恃者司马也。而司马又醉，如此是亡楚国之社稷而不吾众也。不谷无复战矣。”于是还师而去，斩司马子反以为大戮。故坚谷阳之进酒，不以雠子反也。其心忠爱之，而适足以杀之。故曰：行小忠，则大忠之贼也。
　　三老进酒
　　【晋书】
　　《载记》：刘曜被执，石勒使李永与同载归于襄国。三老孙机，上礼求见曜，勒许之。机进酒子曜曰：“仆谷王，关右称帝皇。当持重保土疆，轻用兵。败洛阳，祚运穷，天所亡。开大分持一觞。”曜曰：“何以健邪？当为翁饮。”勒闻之，凄然改容曰：“亡国之人，足令老叟数之。”
　　升阶进酒
　　【五代薛史】
　　《后唐闵帝纪》：长兴四年十二月丁卯，帝释纟衰服，群臣三上表，请复常膳，御正殿。从之。辛未，帝御中兴殿，群臣列位，冯道升阶进酒。帝曰：“比于此物无爱。除宾友之会，不近尊荦，况在沉痛之中，安事饮啖？”帝撤之。
　　歌舞进酒
　　【辽史】
　　《乐志》：太宗会同三年，晋宣徽使杨端、王等，及诸国使朝见。皇帝御便殿赐宴，端、起进酒，作歌舞，上为举觞极欢。江湖续集《赵崇进酒行》玉槽夜压蒲萄碧，石溜寒泉响凌历。水精壶中征琥珀，醉呼酒星下瑶席。小鬟春风花满头，堂堂一曲真珠喉。六国三朝春江流，眼花落井消千愁。
　　【王逢梧溪集】
　　韩醴泉先辈，余曲车道士邀游东欢桥，钓矶岩壁，既赴郑槽台宴众，谓予同有高世志，属赋进酒歌，遂走笔。我志千载前，而生千载后。间劳济胜具，或寓醉乡酒。东郊秀壁参错明，虫带虫东下饮波神惊。看云衣上落照赤，放却赴槽台盟。糟台筵开戛秦，霜寒入帘吹绛烛。沉香刳槽压蔗露，风过细浪生纹。水精盏，苍玉舡，载酬载酢陶自然。鼻头火出逐獐未必乐，髀里肉消骑马良可怜。五侯七贵真粪土，蜀需越仉如飘烟。闻鸡懒舞饭牛耻，中清中浊方圣贤。岂不闻，县谯更阑漏迟滴。又不见，天汉星疏月孤白。几家门锁瓦松青，仅留校书坟上石。坟上石，终若何，醴泉曲车更进双叵罗。拜跪献酒
　　【资治通鉴】
　　《后汉高祖纪》：天福十二年六月甲寅朔，契丹主命守汴州节度使萧翰与麻答至恒州。崔廷勋见麻答，趋走拜起，跪而献酒，麻答踞而受之。
　　献饮余酒
　　【金楼子】
　　《说蕃篇》：刘义宣，在荆镇时，尝献世祖酒。先自酌饮，封送所余。其不识大体如此。
　　献千斛酒
　　【古今事通】
　　西征至赤乌，献酒千斛，祭麦百载。天子赐墨，乘黄金贝带，北征曹奴之人献觞。天子赐金鹿银麋，有大木硕草畴口之人，献酒百石。
　　《穆天子传》献万寿酒
　　【唐会要】
　　开元十七年八月五日，左丞相源乾曜、右丞相张说等上表，请以是日为千秋节，著之甲令，布于天下。咸令宴乐，休假三日，群臣常以是日献万寿酒。王公戚里，进金镜绶带。士庶以结丝承露囊，更相问遗。村社作寿酒乐，名赛白帝，报田神，制曰：可。
　　【岁时杂咏】
　　《至日上公献行酒诗》：候晓天门辟，朝天万国同。瑞云升观阙，香气映华宫。日色临仙御，龙颜对昊穹。羽仪瞻百辟，献寿是三公。化被君王洽，恩沾草木丰。自相朝玉座，宴此咏皇风。
永乐大典
卷之一万二千四十四
卷之一万二千四十四
　　二十有酒
　　罚　酒
　　【事文类聚】
　　觞其不敬者，周礼。兕觥其。注：罚爵也，然不用。桑扈凡此饮酒，或醉或否。既立之监，或佐之史。彼醉不减，不醉反耻。式勿从谓，无俾太怠。匪言勿言，匪语勿语。由醉之言，俾出童。三爵不识，矧敢多又。宾之初筵智悼子卒未葬，晋平公饮酒。师旷李调侍鼓钟，杜蒉入寝酌曰：“旷饮斯。”又酌曰：“调饮斯。”又酌堂上北面而饮之，降趋而出。三酌皆罚平公呼而进之曰：“蒉曩者尔心或开，予是以不与尔言。尔饮旷何也。”曰：“子卯不乐。”纣以甲子死，桀以乙卯亡。王者谓之疾日，不以举乐所以自戒惧。知悼子在堂，斯其为子卯也，大矣。言大臣丧重于疾日也。旷也，太师也。不以诏，是以饮之也。师典奏乐尔饮调，何也？曰：“调也，君之亵臣也。为一饮一食，忘君之疾，是以饮之也。”言调贪酒食，亵近也。近臣亦当视君疾忧。“尔饮何也？”曰：“蒉也，宰夫也。非刀匕是共，又敢与知防，是以饮之也。”防禁放溢公曰：“寡人亦有过焉，酌而饮寡人。杜蒉洗而杨觯。”公曰：“如我死则必无废斯爵也。”遂谓之杜举。
　　檀弓。
　　【高似孙纬略】
　　梁孝王游忘忧之馆，集诸游士，使各为赋。枚乘为《柳赋》，路乔如为《鹤赋》，公孙诡为《文鹿赋》，邹阳为《酒赋》，公孙乘为《月赋》，羊胜作《屏风赋》。韩安国作《风赋》不成，邹阳代之，罚酒三升，余各赐绢五匹。帝幸辟雍，会命群臣赋诗。侍中和，尚书陈骞等作诗稽留。有司奏免官，诰曰：吾以暗昧，爱好文雅。广延诗赋，以知得失。而乃尔纷纭，良用反侧。其和等，各罚酒。石崇，元康六年从京出为征虏将军，有别庐在南县界涧谷中。时征西大将军王诩，尝还长安，与众贤共送在涧中，昼夜游宴。遂各赋诗，不能者，绛邑令潘豹，散骑常侍刘遂，南郡太守石携，各罚酒三胜。观此三事，则兰亭修禊赋诗不成者，罚酒，非止此也。《左传》景公饮酒，田桓子侍。望见晏子而复于公曰：“请浮晏子。”公曰：“何故也？”无宇对曰：“晏子衣缁布之衣，麋鹿之裘，栈轸之车，而驾驽马以朝，是隐君之赐也。”公曰：“诺。”晏子坐，酌者奉觞进之曰：“君命浮子。”晏子曰：“何故也？”田桓子曰：“君赐之卿位，以尊其身，宠之百万，以富其家，群臣其爵莫尊于子，禄莫重于子。今子衣缁布之衣，麋鹿之裘，栈轸之车，而驾驽马以朝，是则隐君之赐也。故浮子。”晏子避席曰：“请饮而后辞乎？其辞而后饮乎？”公曰：“辞然后饮。”晏子曰：“君之赐卿位以尊其身，婴非敢为显爱也，为行君令也。宠以百万以富其家，婴非敢为富爱也，为通君赐也。臣闻古之贤君，有爱厚赐而不顾其困族，则过之；临事守职不胜其任，则过之；君之内隶，臣之父兄，若有离散在于野鄙，此臣之罪也；君之内隶，臣之所职，若有播之在于四方，此臣之罪也；兵革之不完，战车之不修，此臣之罪也；若夫弊车驽马以朝，意者，非臣之罪乎？且臣以君之赐，父之党，无不乘车者；母之党，无不足于衣食者；妻之党，无冻馁者；国之闲士，待臣而后举火者数百家。如此者为彰君赐乎？为隐君赐乎？”公曰：“善，为我浮无宇也。”
　　【续世说】
　　敬宗时，裴度自兴元入觐。既至，李逢吉不欲度复入中书。京兆尹刘栖楚，逢吉党也。栖楚等十余人驾肩排度，而朝士持两端者，日拥度门。一日度留饮酒，栖楚矫求度之欢，曲躬附裴耳而语。崔咸疾其谣伪，举觞罚度曰：“丞相不当许所由官，嗫嚅耳语。”度笑而饮之。栖楚不自安，趋出，坐客皆快之。
　　【太平御览】
　　《说苑》曰：“魏文侯与大夫饮，使公乘不仁为觞政。”曰：“饮若不尽浮之大白，文侯不尽，公乘不仁举白浮君也。”
　　【锦绣万花谷】
　　《文选》：飞觞举白。盖酒杯也。杨大年诗：愁里酒杯浮大白，梦回香冢上孤青。又坡：当须举白便浮君。《北窗丛录》：阳翟、李存方叔，早以文章见知于东坡先生。晚年坎，竟不偶而死。尝赋《老叹》一篇曰：此身常恐竟无成，忧患频更已不惊。下第但能供酒令，他时何意主文盟。耽经谩有春秋癖，闭户犹防月旦评。独对秋风叹华发，暮云萧瑟岁峥嵘。诗尾自题云：东坡去年帅定武，馆中诸学生，别于惠济。东坡举白浮欧阳叔弼，陈伯修，常希古，曰：“以君为主司，而失李方叔，是可罚也。”三君皆惭谢。时文潜在坐，辄复举白浮东坡曰：“先生亦当饮此。”东坡曰：“何也？”文潜曰：“昔元初，先生知贡举，而方叔不第，则与三君其罚均也。”士大夫皆传之。
　　【刘公嘉话】
　　丈人曰：当裴延龄之横也，丈人座主。顾侍郎挺笏欲击之曰：假秀实笏击贼臣，顾少连笏击奸臣。时会于田镐宅，元友直为酒，各罚一盏以弥缝之。俗谓笼合是也。
　　【世说新语】
　　谢奕作剡令，中兴书曰：谢奕字无奕，陈郡阳夏人。祖衡，太子少傅。父襄，吏部尚书。奕少有器鉴，辟太尉掾剡令，累迁豫州史。有一老翁犯法，谢以醇酒罚之。乃至过醉而犹未已。太傅时年七八岁，着青布绔在兄膝边坐，谏曰：“阿兄，老翁可念，何可作此？”奕于是改容曰：“阿奴欲放去邪？”遂遣之。
　　【维扬志】
　　宋公庠在扬州，使工甓堂涂，取卮酒与之。后知误取，庠使立偿之，而取予者皆被罚。
　　【卢氏杂说】
　　崔郢为京尹日，三司使在永达亭子宴。丞郎崔乘酒突饮，众人皆延之。时谯公夏侯孜为户部使，问曰：“尹曾任给舍否？”崔曰：“无。”谯公曰：“若不曾历给舍，京兆尹不合冲丞郎宴。”命酒来，要下筹且吃罚爵。取三大器物引满饮之，良久方起决。引马军将至毙崔，出为宾客分司。
　　【事文类聚】
　　诗句。明当罚二子，已洗两玉舟。百罚深杯亦不辞，杜快须饮此勿复辞，何用区区较醒醉。坡。好诗恶韵应难和，刻烛应须便置觥。坡。
　　赋诗罚酒
　　【册府元龟】
　　梁，咸盾善饮酒。高祖招延后进二十余人，置酒赋诗。盾以诗不成，罚酒一斗。盾饮尽颜色不变，言笑自若。时萧介染翰便成，文无加点。高祖两美之曰：“咸盾之饮，萧介之文，即席之美也。”卒于领军将军。
　　【马明叟实宾录】
　　晋，郝隆为桓公南蛮参军。三月三日会，作诗不成者罚酒二升。隆初以不能，罚酒饮毕，揽笔作一句云：“隅跃清池，还问隅是何物？答曰：“蛮名鱼为隅。”桓公曰：“作诗何以蛮语？”隆曰：“千里投公，始得蛮府参军，那得不蛮语。”
　　著诗罚酒
　　【金楼子】
　　《杂记?下篇》：高贵乡公赋诗，给事中甄陶，成嗣，各不能著诗，受罚酒。金谷聚，前绛邑令邵荥阳，中牟潘豹，不能著诗，沛国刘遂不能著诗，并罚酒三斗。斯无才之甚矣。
　　酒失
　　【册府元龟】
　　传曰：豢豕为酒，非所以为祸也。而狱讼益繁，则酒之流生祸也。故酣酒者大禹之训，日富者小雅所识。其敢崇饮者周公之格言，不及于乱者仲尼之申戒。乃有沈湎自恣，荒腆不已。狂药内攻，忮心中作。恶言暴怒，奋攘交斗，忤世奸法，蹈祸蒙耻。至或临戎而致败，杀人而不忌，旷废官守天阏生理者，亦比比有之。率用类次，以为民鉴。又荆共王与晋厉公战于鄢陵，荆师败，共王伤临战，司马子反渴而求饮，竖阳谷。一云谷阳竖，子反内竖也。操参酒而进之，酒器受三升曰参。子反曰：“訾退酒也。”竖阳谷曰：“非酒也。”子反曰：“訾退却。”竖阳谷又曰：“非酒也。”子反受而饮之，子反之为人也，嗜酒甘而不能绝于口。醉战既罢，共王欲复战而谋。使召司马子反，子反辞以心疾，共王驾而往视之。入幄中，闻酒臭而还曰：“今日之战，不谷亲侍，所恃者司马也。而司马又若此，是忘荆国之社稷，而不恤吾众也。不谷无与复战矣。”于是罢师去之，斩司马子反以为战。故竖阳谷之进酒也，非以醉子反也，其心以忠也。而适足杀之，故曰：小忠，大忠之贼也。《左传》云：谷阳竖献饮于子反，子反醉而不能见。王曰：“天败楚也，夫余不可以待乃宵遁。”《楚世家》云：“晋败楚射中共王，自共王召将军子反。子反嗜酒，从者竖阳谷进酒醉。王怒，射杀子反，遂罢兵归。又汉灌夫为太仆，与长乐卫尉窦甫饮，轻重不得。谓饮酒礼数轻重，不得其平也。夫醉抟甫，抟，以手击之。甫窦太后昆弟，武帝恐太后诛夫，徒夫为燕相，数岁坐法，去家居长安。夫为人刚直使酒，不好面谀。贵戚诸势在己之右，欲必陵之，士在己左，愈贫贱尤益礼敬。夫家居虽富然失势，宾客益衰。及魏其侯窦婴也。失势，亦欲倚夫引绳排杨，平生慕之，后弃之者，夫亦倚魏。其而通列侯宗室为名高，两人相为引重，其游如父子然，相得甚欢无厌，恨相知晚。夫尝有服过丞相，田虫分也。丞相从容曰：“吾欲与仲孺过魏其侯会，仲孺有服。”夫曰：将军乃肯幸临，况魏其侯。夫安敢以服为解，请语魏其侯帐具。将军旦日蚤临。武安许诺。武安，田粉也。夫具语魏其侯如所谓武安侯，魏其与其夫人，益市牛酒，夜洒扫早帐具。至平旦，令门下伺，候至日中，丞相不来，魏其谓夫曰：“丞相岂忘之哉？”夫不怿曰：“夫以服请宜往。”乃驾自往迎丞相，丞相特前戏许灌夫，殊无意往。及至门，丞相尚卧。于是夫人见曰：“将军昨日幸许过魏其，魏其夫妻治具，旦至今未敢尝食。”武安鄂一作悟谢曰：“吾昨日醉，忽忘与仲孺言。”乃驾往，及饮酒酣，夫起舞属丞相，丞相不起。夫从坐上语侵之，魏其仍扶灌夫去，谢丞相。丞相卒饮至夜，极欢而去。丞相常使籍福请魏其城南田不得，由此怨灌夫魏其，后丞相娶燕主女为夫人，有太后诏召列侯宗室皆往贺。魏其侯过灌夫与俱，夫谢曰：“夫数以酒失，得过丞相。今者又与夫有郗。”魏其曰：“事已解。”强与饮酒酣，武安起为寿，皆避席伏已。魏其侯为寿，独故人避席尔。余半膝席，灌夫不悦，行酒至武安，武安膝席曰：“不能满觞。”夫怒因嘻笑曰：“将军贵人也。”属之，属一作毕。时武安不肯行酒。次至临汝侯，灌婆孙名贤临汝侯方与程不识耳语，又不避席，夫无所发怒，乃骂临汝侯曰：“生平毁程不识，不直一钱。今日长者为寿，乃效儿女嗫耳语。”武安谓灌夫曰：“程李俱东西宫卫尉，今众辱程将军，仲孺独不为李将军地乎？”灌夫曰：“今日斩头陷胸，何知程李乎？”坐乃起，更衣稍稍去。夫出武安遂怒乃戏骑缚夫。戏读曰麾，谓指麾命之收缚也。系居室，著名属少府弃市。事具总录忿争门。于永，丞相定国之子，少时嗜酒多过失。以父任为侍中、中郎将，康衡子昌为越骑校尉。醉杀人，诏系狱，越骑官属，与昌弟且谋篡昌。送取曰篡。事发觉，衡时为丞相，免冠徒跣待罪。又周岂页字伯仁，中兴建为吏部尚书。以醉酒为有司所，白衣领职，后为左仆射领吏部。元帝宴群公于西堂，酒酣从容曰：“今日名臣共集，何如尧舜时耶！”因醉，厉声曰：“今虽同人主，何得复此圣世？”帝大怒而起，手诏付廷尉将加戳，累日方赦之。寻为护军将军，尚书纪瞻置酒请，及王导等，荒醉失仪，复为有司所奏。诏曰：“参副朝右，职掌铨衡。当敬慎德音，式是百辟，屡以酒过为有司所绳。吾亮其极欢之情，然亦是濡首之诫也。必能克己复礼者，今不加黜责。”初以雅望获海内盛名，复颇以酒失为仆射略无醒日。时人号为三日仆射。庾亮曰：“周侯末年，所为凤德之衰也。”又云：“伯仁风德雅重深远，危乱还江东积年。恒大饮酒，尝经三日不醒。人谓之三日仆射。晋庾纯为河南尹，以司空贾充奸佞，与任恺共举充，西镇关中，充由是不平。充尝宴朝士而纯后至，充谓曰：“君行常居人前，今何以在后？”纯曰：“且有小市井事不了，是以来后。”世言纯之先尝有五百者，充之先有市魁者，充纯以此相讥焉。充自以位隆望重，意殊不平。及纯行酒，充不时饮。纯曰：“长者为寿，何敢尔乎？”充曰：“父老不归供养，将何言也？”纯因发怒曰：“贾充，天下汹汹，由尔一人。”充曰：“充辅佐二世，荡乎巴蜀，有何罪而天下为之汹汹？”纯曰：“高贵乡公何在？”众坐因罢，充左右欲执纯。中护军羊，侍中王济佑之因得出，充惭怒，上表解职。纯惧，上河南尹关内侯印绶。上表自劾曰：“司空公贾充，请诸乡校并及臣。臣不自量，饮酒过多，醉乱行酒，重酌于公。公不肯饮，言语往来，公遂诃臣父老不归供养。卿为无天地，臣不服罪自引。而更忿怒厉声，名公临时宣讠尧。遂至荒越，礼八十月制。诚以衰老之年，变难无常也。臣不惟生育之恩，求养老父，而怀禄贪荣，乌鸟之不若。充为三公，论道兴化，以教义责臣是也。而以枉错直，居下犯上，醉酒迷荒，昏乱仪度。臣得以几才，擢授显位，易戒濡首，论诲酒困。而臣闻义不服。过言盈庭，渎慢台司，违儿子宁度，不不以训。请台免臣官，廷尉结罪。大鸿肤削爵土，敕身不谨，伏须罪诛。御史中丞孔恂，劾纯请免官。诏曰：先王崇尊卑之礼，明贵贱之序。著温克之德，记沈酗之祸。所以光宣道化，示人轨仪也。昔广汉陵慢宰相，获犯上之刑；灌夫托醉肆忿，致诛毙之罪。纯以凡才，备位卿尹。下惟谦敬之节，不忌覆车之诫，陵上无礼，悖言自口，宜加显黜，以肃朝伦。遂免纯官。后赵，徐光为石勒记室参军。石勒如苑卿，召光，光醉不至。以光物情所凑，常不平之，因此发怒。退为牙门，勒自苑卿如邺。徐光侍直，愠然攘袂振缨，仰视不顾。勒因而恶之。让光曰：“何负卿而敢快怏耶？”于是幽光并其妻子于狱。南齐集度为东宫直阁将军，好饮酒，醉辄暴怒。高帝常使人节之。周山图为给事中冗从仆射、直阁将军。山图好酒多失，时帝数加怒诮，后遂自改。到扌为，永明中为御史中丞。车驾幸丹阳郡宴饮，扌为恃旧，酒后狎侮同列言笑过度，为左丞庾杲之所，赎论。曹景宗为领军将军，高祖数宴见功臣，共道故旧。景宗醉后谬妄，或误称下官。高祖故纵之以为笑乐。李肃为黄门郎，性酒狂。熙平初，从灵太后幸江阳王，继弟肃时侍饮颇醉，言辞不逊，抗辱太傅清河王泽，为有司弹劾。灵太后怒之，出为章武内史。卢昶为雍州刺史，性好酒。曾于妇氏饮宴，小有不平，手刃其客。程灵蚪为梁郡太守以酗酒为徐州刺史武昌王鉴所劾失官。既下梁郡，志力少衰，犹时为酒困。久去官，禄不免饥寒。裴茂伯，为黄平王赞文学。好饮酒，颇涉疏傲。末年剧饮不已，乃至伤性，多有愆失。薛孤延，初仕东魏为左卫将军，左厢大都督。与诸军将讨颖川，延专监造土山，以酒醉为敌所袭据。疑川平，诸将还京师，宴于华林园。文襄启魏帝，坐延于阶下以辱之。鲁爽祖宗之为竟陵太守，北奔，爽仕魏为荆州刺史。襄阳公镇长社。鲁爽幼染殊俗，无复华风，鹿巾使酒，数有过失，魏太武将诛之。后遂将家属归宋。北齐高隆之，初仕后魏骠骑大将军。西魏文帝曾与隆之因酒忿竞，文帝坐以黜免。高祖责隆之不能协和，乃启出为北道行台。皮喜为豫州刺史，诏让其在州宽怠，以饮酒废事。威不禁下，遣使者就州决以杖罚。于若袭父祚爵为巨鹿国公，若多酒过为叔父景所杀。甄楷侍中琛之子，琛启除秘书郎。宣武未葬，楷与河南尹丞张普惠等，饮戏免官。王澄为荆州刺史，闻郭舒名引为别驾，澄终日酣饮，不以众务在意。荆土士人宗，尝因酒忤澄，澄怒叱左右棒。舒厉色谓左右曰：“使若过酒，汝辈何敢妄动？”澄恚曰：别驾狂邪？诳言我醉，因遣掏其鼻，炙其眉头，舒跪而受之。澄意少释，而遂得免。王直方为右补阙，太和九年，出为兴元府城固令。直方始为镇州，册赠使谒祖暮于邢州。时刘从谏自以位兼宰相，于直方礼有所不至。直方饮酣，颇以语侵之。从谏怒，具以表闻。直方素有直疏，文宗虽嘉之，然非当时奸邪所乐。及是以直方家于城固，因而遣之。田谓为泉州刺史。宝历二年，削谓官一任，征本州盐铁院官裴汾铜四十斤。谓使酒与汾交争，为本道廉使举奏，因各惩罚。薛延老为殿中侍御史翰林学士，因饮酒沈醉。文宗闻之，以为失于敬慎，遂罢翰林。李景俭为谏议大夫，凌茂公卿大臣，使酒尤甚。寻出为建州刺史，未几元稹用事，召还，复为谏议大夫。长庆初，景俭退朝，与兵部郎中知制诰冯宿、库部郎中知制诰杨嗣复、起居舍人温造、司勋员外郎李肇、刑部员外郎王镒等，同谒史官都员外郎独孤郎，乃诣史馆同饮。景俭乘醉，遂入中书。偏诣时宰，面诘侮王播、崔植、杜元颖，皆呼其姓名，词颇慢易。播等知其狂酒，且逊止之，以事闻。诏曰：“丞相府署，国家枢机。上法三台，下临百辟。若等威可紊，则堂陛不严。谏议大夫李景俭，乃因酣醉，辄肆叨渎，昏呶侮慢，靡所不为。询其狂态，甚用惊听。宜加谴责，以守遐荒。子非深克，勉自修省。可漳州刺史，仍驰驿发遣。又贬独孤郎为韶州刺史、温造郎州，李肇沣州，王镒郢州，坐与景俭同饮也。萧颖达出为豫章内史，意甚愦愦未发。前预华林宴，酒后，于座辞气不悦。沈约因劝酒，欲以释之。疑达大骂约曰：“我今日形容，正是汝老鼠所为。何忽复劝我酒？”举座惊愕。高祖谓之曰：“汝是我家阿五。臣钦若等曰：颖达齐光禄大夫赤斧，第五弟也。与梁同姓，故云我家阿五。沈公宿望，何意轻脱。若以法绳汝，汝复何理？”颖达竟无一言，唯大涕泣，帝心愧之。梁，谢览为侍中，颇乐酒。因宴席与散骑常侍萧琛辞相底毁，为有司所奏。高祖以览年少不直，出为中权长史。荀仲举，字士高，疑川人。仕梁为南沙令，从萧明于寒山被执，长乐王尉景甚礼之，与景剧饮，啮景指至骨。文宣知之，杖仲举一百，或问我冉阝知许。当是正疑是鹿尾尔。平鉴为杨州刺史，其妻生男。鉴因喜酣醉，擅免境内囚，误免关中细作二人。醒而知之，上表自劾，文宣特原其罪。后唐萧愿为太常少卿，明宗朝，祀太征宫。愿乘醉预公卿之列，为御史所弹，左迁右赞善大夫。周傅，广顺初，为通事舍人，善于词令。后因宣制，以醉失仪停任。边归谠，显德中，为御史中丞。世宗宴于广德殿，归谠饮酣，忽扬袂而言曰：“至于一杯而已。”帝遣黄门扶出之，归谠犹回顾曰：“陛下何不决杀赵守微？”臣钦若等曰：时守征自民间献疏，世宗擢拜右拾遗，寻以指斥配流。翌日归谠以酒过，伏阁请罪。帝释之，仍令于阁门复饮数爵，以愧其心焉。吴陈勤为凌统督将。统当击贼围，先期统与勤会饮酒，勤刚勇任气，因督酒际。陵轹一坐，举罚不以其道。统疾其侮慢，面折不为具酒，勤怒詈统及其父操，统流涕不答。众因罢坐，勤乘酒凶悖。又于道路辱统，统不能忍，引刀斫勤，数日死。及当攻屯，统曰：“非死无以谢罪。”乃率厉士卒，身当矢石，所攻一面。应时破坏，诸将乘胜遂大破之。还自拘于军正，权壮其果毅，许以功赎罪。虞翻，字仲翔，为骑都尉。性疏直数有酒失。
　　【汉隽】
　　《灌夫传》：数以酒失过丞相，师古曰：“言因酒有失，得罪过于丞相。”
　　【扪虱新语】
　　读窦灌田传，想其使酒骂坐，口语历历，如在目前。便是灵山一会，俨然未散。
　　【续后汉书】
　　《陶谦传》：谦参车骑将军张温军事，温遇谦甚厚，而谦内轻温。及平边章韩遂军还，百寮高会，温属谦行酒，谦众辱温。温怒徙谦于边。或谓温曰：“陶恭祖，本以材略见重。一朝以杯酒过失，不蒙容贷，远徙不毛，厚德不终。四方人士，何所归仰。”温乃追还谦，或劝谦谢温，遇温于宫门，谦仰曰：“谦自谢朝廷，岂谢公耶？”温曰：“恭祖痴病尚尔未除。”待之如初。
　　【事文类聚】
　　东方朔，尝醉入殿中小遗，殿上劾大不敬，免为庶人。张安世为光禄勋郎，有醉小便殿上，主事白行法。安世曰：“何以知其非反水浆耶？”其掩人过如此。梁谢岂卿为尚书左丞，于省阁裸饮。及醉，小遗下沾令史，为南司所弹。几卿亦不介意。刘伯刍迁主客员外郎，数过友家饮噱，为韦执谊所阴劾，贬虔州参军。
　　【太平御览】
　　《续汉书》曰：时圣公聚客，家有酒请游徼饮。宾客醉歌，言朝烹两都尉。游徼后来调羹味，游徼大怒，缚捶数百。晋《裴楷传》曰：石崇以功臣子有才气，与楷志趣各异，不与之交。长水校尉孙季舒，尝酣宴慢傲过度，欲表免之。楷闻之谓崇曰：“足下饮人狂药，责人正礼，不亦乖乎？”乃止。
　　汝南张妙，酒后相戏，遂缚捶二十下。又县足指遂至死。鲍昱决事云：原其本意无贼心，宜减死。
　　【后汉书】
　　《高祖纪》：翰林学士李汗，轻薄多酒失，上恶之。丙子罢翰林学士，并其职于中书舍人。
　　【淮南鸿烈解】
　　《诠言训》：今有美酒嘉肴以相飨，卑体婉辞以接之，欲以合欢。争盈爵之间反生斗，斗而相伤。三族结怨，反其所憎，此酒之败也。
　　【唐抚言】
　　崔橹酒后多失，虔州陆郎中肱，以诗谢之。醉时颠蹶醒时羞，趋药催人不自由。叵耐一双穷相眼，不堪花卉在前头。
　　【儒学警悟】
　　武夷有一狂者，烂醉詈及屏山先生刘彦冲。次日修书谢罪，先生不责其过，但于纸尾复之云：蛇本无影，弓误摇之。影既无之，公又何疑。白首如新，倾盖如故，真达者之词也。
　　【李俊民鹤鸣集】
　　《劾张唐臣酒过》：欲解忧于杜康，佳期难过。俄立威于宁越，和气有伤。民自速辜，酒以为礼。序点杨觯而语，杜篑历阶而升。罚以兕觥，胁以童，彼醉不减，纵意所如。受爵不让，多言数穷。登床而忤郑公，脱靴而忿力士。鸱夷过左阿君之家，沐猴舞平息侯之第。自以为适，不知败德；自以为真，不知丧身。至有汝阳涎流，公孙腹溢。贺监眼花，夷吾舌出。未歌骊驹，先赋相鼠。犯朱虚之今，激灌夫之怒。拳安刘伶之胁，帽脱张非之顶。曳堕地之遐，骂到官之郑。不闻南康之纳狂客，不见后阁之遣穷宾。在测虽有二豪，所指岂惟十手。醉犹未醒，死而复苏。初逐武坐之蝇，便可去矣。谁谓宋门之犬，如此恶邪。仰天而呼乌乌，向空而书咄咄。几年程普，方思公谨之交，一旦楚元，罢设穆生之醴。宜加薄责，用敬非彝。盍省前愆，勿贻后患。
</div>
    <div class="pagination">
<a href="永乐大典残卷_page197.html">上一页</a><span>...</span><a href="永乐大典残卷_page193.html">193</a><a href="永乐大典残卷_page194.html">194</a><a href="永乐大典残卷_page195.html">195</a><a href="永乐大典残卷_page196.html">196</a><a href="永乐大典残卷_page197.html">197</a><span class="current-page">198</span><a href="永乐大典残卷_page199.html">199</a><a href="永乐大典残卷_page200.html">200</a><a href="永乐大典残卷_page201.html">201</a><a href="永乐大典残卷_page202.html">202</a><a href="永乐大典残卷_page203.html">203</a><span>...</span><a href="永乐大典残卷_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
