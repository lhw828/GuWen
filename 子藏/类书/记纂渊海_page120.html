<!DOCTYPE html>
<html>
<head>
    <meta charset="UTF-8">
    <title>记纂渊海 - 第 120 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 120 页/共 130 页</h1>
    <div class="content">　　子百梅足以为一人酸一梅不足为百人酸【淮南】
　　传记梅柟【尔雅】梅杏类也树及叶皆如杏而黒【诗义疏】灵山其木多梅【山海经】魏武帝兴军士失道大渇而无水遂令曰前有梅林结子甘酸可以止渇士卒闻之皆口中水出遂得及泉原【世说】五月有落梅风江淮以为信风又有霖霪号为梅雨霑衣服皆败黦【风俗通】上林苑有朱梅同心梅紫蔕梅燕支梅丽枝梅紫花梅侯梅【西京杂记】夏至之雨名为黄梅雨【风土记】蜀名梅为大如鴈子梅皆可以为油脯黄梅以熟作之【广志】晋范汪能啖生梅人尝致一斛奁须臾啖尽【诗林】
　　集亦果中之嘉实【吴淑赋】红绽雨肥梅【杜诗】四月熟黄梅梅杏半传黄【并同上】好忻待賔侣金盘荐红琼【庾信】齿软越梅酸【韩偓】天赐烟脂一抹腮盘中磊落笛中哀虽然未得和羮便曾与将军止渇来【罗隠】
　　本朝吴人谓梅子为曹公以尝望梅止渇也【笔谈】江梅有佳实托根桃李场【山谷】古来和鼎实此物升庙廊　青莎径里香未干黄鸟隂中实已团蒸豆作乌盐作白属闻丹杏荐牙盘　北客未尝眉自颦南人夸说齿生津磨钱和蜜谁能许去蔕供盐亦可人【并同上】
　　杨梅
　　传记地有章名则生杨梅【博物志】故章县县北有石椁山出杨梅常以贡御张华所谓地名章必生杨梅盖谓此也【吴兴记】杨梅其子如弹丸正赤五月中熟熟时似梅其味甜酸【临海异物志】卢山顶有湖杨梅绕其际人登者止得于山饱食不得持下【广州记】杨脩七嵗甚聪慧孔君平诣其父父不在乃呼儿出为设果有杨梅孔用指以示儿曰此真君家果儿应声答曰未闻孔雀是夫子家禽【世説新语】赵纶妻死遗雪竹搔头阶下不数日化为杨梅花朶如撒时人异之【姑臧记】陆展郎中见杨梅叹曰此果恐是日精然若无蜂儿采香谁胜难和之味即以竹丝篮贮千枝并茶花蜜送衡山道士【湘潭记】黎举常云杨梅枇杷幸为执友【金城记】
　　集懐蘂挺实涵黄橘丹镜目綉壑照霞绮蛮【江淹颂】玉盘杨梅为君设吴盐如花皎白雪【李白】
　　本朝南村诸杨北村卢白花青叶冬不枯垂红缀紫烟雨里特与荔支为先驱【东坡】罗浮山下四时春卢橘杨梅次第新【同上】杨出稽山世少双情知风味胜他杨玉肌甫醉生红粟墨晕微深染紫囊火齐堆盘珠径寸醴泉绕齿柘为浆【杨诚斋】越絶诸杨盛一时　也解过江寻德祖政缘作尹是丘迟渠伊不是南村未免先驱是荔支【并同上】
　　杏
　　子五沃之土其木宜杏【管子】孔子休坐杏坛之上【庄子】史马燧之子畅以第中大杏馈窦文场文场以进德宗德宗未尝见颇怪令中使就封杏树畅惧进宅废为奉诚园【唐书】
　　传记杏木者东方嵗星之精【典术】杏多实不虫者来年秋善【师旷占】灵山之下其木多杏【山海经】夏祠用杏【卢谌祭法】张元性亷洁南隣有杏二树杏熟多落元园中元所得者悉以还主　董奉居庐山为人治病得愈者令种杏数年成林奉语买杏者不须来报但自取之一器谷便得一器杏有人少谷徃而取杏多即有虎逐之奉悉以杏所得谷赈救贫穷【神仙传】仙人有三紫杏【南岳夫人传】上林有文杏蓬莱杏【西京杂记】荥阳有白杏邺中有赤杏有榛杏【广志】嵩髙山东北有牛山多杏百姓饥馑资此为命【嵩山记】杏园洲南海中多杏海上人云仙人种杏处汉时尝有人舟行遇风泊此洲食杏免死云洲中有冬杏【述异记】范蠡宅在湖中有海杏大如拳　赖乡老子祠有缥杏【并同上】北齐仙都苑有合欢杏【花木录】齐南郡东南杏大如梨色黄如橘土人谓之汉帝杏亦曰金杏【杂爼】
　　集冬实之杏【王充赋】魏土送西山之杏【王逸荔支赋】豹祠赤杏【王廙赋】越魏都之赤杏【胡道安赋】光武坟边杏甚美今奉送其核【朱起石与兄书】
　　本朝贡杏初尝酒正醇【六一集】芳枝结青杏翠葆新奕奕【同上】酒防红杏闇【东坡】大杏金黄小麦熟【同上】属同丹杏荐牙盘【山谷】里中馈杏得尝新【后山】意行到南园杏子半红碧【诚斋】小苦已自正未酸政堪吃聊将挿鬓归空樽有余沥【同上】
　　桃
　　经桃之夭夭有蕡其实　投我以木桃报之以琼瑶投我以桃报之以李【并诗】
　　子五沃之土其木宜桃【管】昔弥子瑕有宠于卫君食桃而甘以其半啖君君曰爱我哉忘其口而啖寡人及弥子瑕得罪于君曰是固尝啖我以余桃【韩子】五原蔡诞入山而还欺其家云到昆仑山有玉桃须玉井水洗之便软而可食【抱朴子】
　　史贞观十一年康国献金桃银桃诏令植之于苑囿【唐书】庄宗年迈多疾冯道奏曰臣愿陛下寝膳之间动留调卫因指御前果实曰如食桃不康翊日见桃而思戒可也【五代史】
　　传记六月煮桃以为豆实【大戴礼】玉衡星散为桃【春秋运斗枢】旌冬桃【子冬熟也】椃桃山桃【并尔雅】玉桃服之长生不死【神异经】关令尹喜从老子西游省大真王母共食碧桃【内传】孔子侍坐于鲁哀公哀公赐之桃与黍仲尼先饭黍而后食桃公曰以黍雪桃也对曰黍五谷之长果六而桃为下君子不以贵雪贱【家语】公孙接田开强古冶子事景公勇而无礼晏子言于公请公馈之二桃曰三子计功而食公孙接田开强先言功援桃而起古冶子又言其功令二子反桃二子慙而自杀古冶子曰耻人以言夸其声不义也亦反其桃契领而死【晏子春秋】魏文侯见箕季从者食其功而箕季禁之文侯曰岂爱桃哉是教我下无犯上也【刘向新序】上林苑有秦桃樱桃缃核霜桃金城桃胡桃绮叶桃含桃紫文桃【西京杂记】东郡献短人武帝呼东方朔短人指朔曰王母种桃此儿三偷之矣后西王母下出桃七枚自防其二以五枚与帝帝留核欲种之母叹曰此桃三千年一着子非下土所植也【汉武故事】张陵服丹能变化有赵升就陵受学陵与诸弟子登云台山有桃树旁生石壁下桃大有实陵曰得此者当告以道升乃从上自掷正投桃树得二百枚陵分赐诸弟子余二枚陵自食一留一以与升【神仙传】桓素轻柏崖崖有好桃连就求之不得佳者与殷仲文书曰德之休明肃慎贡其楛矢如其不尔篱壁间物亦不可得也【世说】积石山桃实大如十斛瓮【中记】磅磄山有桃树千围万嵗一实【拾遗记】汉明帝时尝献巨核桃霜下结花隆暑方熟常使植于霜林园俗谓相陵声之误也【同上】石虎苑中有勾鼻桃重二斤【邺中记】景阳山有仙人桃得霜乃熟一曰西王母桃也【洛阳伽蓝记】剡县刘晟【一作晨】阮肇入天台山迷路乏粮各啖数桃而不饥下大溪边有二女邀还家遂停半年懐土思归女曰罪牵君如何便语大路【幽防录】王防入王屋洞室遇东极真人赠以桃出融臯泽【广记】
　　集有东园之珍果兮承隂阳之灵和结柔根以列树兮横长畆而骈罗【赋】
　　李
　　经投我以木李报之以琼玖　丘中有李　投我以桃报之以李【诗】
　　子陈仲子居于陵三日不食井上有李螬食实者过半矣匍匐徃将食之【孟子】五沃之土其木宜李【管子】五原蔡诞入山而还欺其家云到昆仑山有玉李以玉井水洗之便软可食　张助耕于白田有一李栽掘之置空桑中其里人见桑中生李谓之神有病目痛祝之偶愈杀防祭之传者便言此树能令盲者得视互来祈福【抱朴子】史王戎年七嵗道边李树子多折枝小儿竞取之戎曰树在道边而子多必苦李也取之信然　王戎家有好李卖之恐人得种常钻其核和峤家有好李帝求之不过数十王武子率少年持斧诣园饱啖毕伐之送与峤问何如君李【晋书】王僧孺少时有餽其父冬李先以一与之不受曰大人未见不容先尝【齐书】
　　传记休无实李【一名赵李】座接虑【今之麦李】駮赤李【子赤色尔雅】边春之山多李【山海经】李少君谓钟山之李大如瓶　仙之上药有圆丘红李【汉武内传】华林园有春李冬华春熟【邺中记】南居细李四月先熟【风土记】五灵丹山上有云之李食之得仙【王褒内传】上林苑有紫李　青绮李　黄李　青房李绿李　顔渊李　合枝李　羌李　朱李　车下李燕李　侯李　蛮李【西京杂记】防李朱李可以染　麦李
　　【最细小】沟道李　黄建李　青皮李　马肝李　赤房陵李　防李【其肌粘茹之似防】柰李　离核李似柰　劈李熟必先劈裂　经李【又一名老李】杏李味小酢似杏　黄扁李夏李　春李　冬李【广志】琳国多生玉叶李五千嵗一熟韩终常食之亦名韩终李【洞賔记】魏文帝安阳殿前天降朱李八枚今安阳李大而甘者即其种也　房陵朱仲有李园三十六所　林陵有金李其大者为夏李尤小者为防李【述异记】东都嘉庆坊有李甚鲜故称嘉庆李今人但言嘉庆子【西京记】长灵安丘生病笃弟子沙都来省之共坐庭树下见双朱李着枯皮自堕掌中安食之所苦除尽【髙士传】崔奉国家一种李肉厚而无核识者曰天罚乖龙割其耳耳血堕地故生此李【琴庄美事】西王母居龙月城城中产黄中李花实上皆有黄中二字王母惜之过于蟠桃【集真记】王母遗帝上清玉文之李【黄帝内传】
　　集仙李缥而神李红【李果赋】中山之缥李【陆士衡赋】房陵湘李【王广赋】接朱李于黄泉【庾黙赋】朱李零于桂囿【张载赋】沈朱李于寒冰【魏文帝与吴质书】李下不整冠【占乐府】种别分类或朱或黄【记】色润房陵缥味夺寒水朱【沈约】朱李沈不冷【杜诗】冰盘夏荐碧实脆【韩集】
　　本朝青李扶疎禽自来【东坡】道傍多苦李【山谷】
　　柰
　　史王祥后母不慈庭有丹柰结实使守视之祥昼则驱鸟雀夜则惊防时雨忽至祥抱树至曙【本传】杨愔家甚隆盛庭前有柰树实落地羣儿皆争之愔岿然独坐其季父伟见之大用嗟异【北史】
　　传记上林苑有白防　紫防　绿防【西京杂记】防有白赤青三种张掖有白防酒泉有赤防【广记】摘圜丘之紫防【汉武故事】防油防实也防脯切防曝干之如脯也【释名】夏祠用白防秋祠用赤防【卢谌祭法】太始二年嘉防一蔕十五实生于酒泉【起居注】昆仑山上有防须玉井之水洗之方可食【拾遗记】有紫防大如升甜如蜜【洞賔记】东华夫人设洲白防【广记】白防出凉州大如兔头　脂衣防其汁可染着衣不可浣【杂爼】贞观中有于黄河上拾得一树栽子归莳之三年乃结子进之号曰朱防【佥载】河州灵岩寺每七月十五日溪穴流出圣防大如盏【洽闻记】承光寺防味冠京师【伽蓝记】华阳雷平山地美可种防所谓福卿之防以除灾异【类要】
　　集素防夏成【左思赋】二防耀丹白之色【潘安仁赋】投素防于清渠【潘岳赋】州素防【张载经】轻笼熟防香【杜诗】
　　林檎
　　传记黒琴似赤防【广志林檎亦名黒琴】林檎果实可佳比榅桲【榅桲果名】实微大其状丑其味香辅关有之江淮南少【述真记】华林园有林檎十二株【晋宫阙记】永徽中王方于河滩上拾得一小树栽埋之及长乃林檎也王惧得之献于髙宗又为朱防又名五色林檎【洽闻记】张李二公相与学道李思仕宦而归奉使至扬州遇张子张邀李备珍膳命妓女五人中有持筝者酷似李妻张以林檎系裙带上然后使去张已得仙矣【广记】僧问灵云如何是西来意师曰井底种林檎【传灯录】王内史书帖子与蜀郡太守书求樱桃来禽来禽言味甘来众禽也俗作林檎【尚书故事】
　　集枇杷林檎带谷映渚【谢灵运赋】
　　本朝东坡先生未归时自种来禽与青李【东坡】泥涂无去马夏木有来禽【后山】粲粲来禽已着花芳根谁徙向天涯好寻青李相遮映风味应同逸少家【刘屏山】
　　枇杷
　　史建中元年诏山南之枇杷江南之柑橘嵗为次第贡者取一次以供庙飨【唐书】
　　传记孟夏祭用枇杷【范注祠制】枇杷叶似栗子似药四月熟【风土记】南安县出好枇杷【南中八郡志】宜都出大枇杷【荆州土地记】华山讲堂西头有枇杷园【华山记】枇杷冬华实黄大如鸡子小者如杏味甜酢四月熟出犍为【广记】黎举常言杨梅枇杷幸为执友【金城赋】
　　集卢橘夏熟【上林赋】今人主不思甘露醴泉而患枇杷荔枝之腐亦鄙【仲长统昌言】枇杷寒暑无变负雪扬华余植之庭圃遂赋之云名同音器质异真松四序一采素华冬馥【周祗赋】卢橘为秦树【李白】枇杷树树香【杜诗】夏首荐枇杷【栁集】本朝东坡诗云庐橘杨梅常带酸张嘉甫问曰卢橘何种果类曰枇杷是也事见相如赋嘉甫曰卢橘夏熟黄柑橙榛枇杷橪柿亭柰厚朴不应四句重用应劭注曰伊尹书曰箕山之书青鸟之所有卢橘常夏熟不据依何也东坡曰意不欲耳【冷斋夜话】枇杷已熟灿金珠【坡诗】万斛金丸缀树稠遗根汉苑识风流也知不作清明瑞朽腐聊关圣主忧【刘屏山】大叶耸长耳一稍堪满盘荔枝分与核金橘却无酸雨压低枝重浆流冰齿寒长卿今在否莫遣作园官【诚斋】
　　柿
　　传记俗谓柿有七絶一夀二多隂三无鸟窠四无虫蠧五霜叶可翫六嘉实七落叶肥大【杂爼】柿有小者如小杏【广志】孟冬祭用柿【范注祠制】
　　集宛中朱柿【王逸赋】梁侯乌椑之柿【潘岳赋】故并丹柿【王廙赋】鸿柿若【七疑】勅防垂赐华林园柿出自神苑滋味絶【刘义恭啓】然云烧树大实骈金鸟下啄赪虬卵【韩集】
　　本朝韩退之青龙寺诗终篇言赤色莫晓其故尝见小说郑防寓青龙寺无纸取柿叶书九月柿叶赤而实红则退之诗乃谓此也【东坡】唐邓间多大柿初生澁坚实如石凡百十柿以一栌桲久放则红熟烂如泥而可食土人谓之烘柿者非用火乃用此尔【归田录】秋林黄叶晩霜严熟蔕甘香味独兼火伞赪虬浪褒拂风标却似邑中黔【刘屏山】
　　椑
　　传记梁侯园有乌椑八棱大如酒盏【地理志】宜都出大椑【荆州记】孟冬祭用椑【范注祠制】
　　集椑柿披实于长浦【谢灵运赋】后园树乌椑【潘岳赋】
　　梨
　　史淮北荥南河济之间千树梨其人皆与千户侯等【汉书】孔融与诸兄食梨取小者人问其故曰小儿法当取小者【后汉】真定郡梨大如拳甘若蜜脆若菱【魏文帝诏】王谟征滑台一疋布买民八百大梨　张敷小名楂父邵小名梨文帝常戏谓之曰查何如梨楂曰梨百果之宗查何敢比之【宋书】扶桑国有赤梨经年不壊　崔逺文才清丽风神峻整当时目为饤坐梨言为席上之珍【齐书】
　　传记梨山摛【尔雅】洞庭之中其木多梨【山海经】常山好梨【卢毓论】上林有紫梨　芳梨　青梨　大谷梨　金柯梨缥蔕梨　紫条梨　瀚海梨　玉梨【西京杂记】洛阳北邙张公夏梨海内唯有一树　常山真定梨　山阳钜野梨梁园睢阳梨　齐郡临淄梨　钜野棠梨　上党楟
　　梨小而甘　新丰箭谷梨关以西农京兆右扶风界谷中梨多供御广都梨重陆斤可数人分食之【广志】汉武帝园一名樊川一名御宿有大梨如升落地则破取者以布囊盛之名含消梨【三秦记】吕光时炖煌太守宋歆献同心梨【凉州记】青田村民家多种梨树名曰官梨恒以供献名为御梨梨实落至地即融释【永嘉记】涂山之北有梨大如斗千年一花食者身轻亦曰紫轻梨【洞防记】东方有树曰梨其子径三尺食之为地仙【神异经】宋废帝太始年江南盛传种萧梨先无此树百姓争欲植之识者曰当有姓萧人王者后齐受禅【广五行记】欢农里报德寺有含消梨世云报德之梨【洛阳伽蓝记】老子西游省太真王母共食紫梨【关令尹内传】陜州深岩中有梨树一株相传云贞观初有鳯上此树其后结实尤大诸果之王也因号鳯栖梨【洛中记异】九成宫有梨上有爪甲迹号曰一搯梨　金柯梨出琅琊王野家【洽闻记】桓南仲每见人不快辄嗔云君得哀家梨复蒸食否旧说棱陵有哀仲家梨入口消释言愚人不别好梨蒸食之【世说】唐肃宗尝夜坐召颖王等三弟同坐地炉时李泌多絶粒上自烧二梨以赐之颖王等曰臣等请聨句以为他年故事颖王曰先生年几许顔色似童儿信王曰夜抱九僊骨朝披一品衣颖王曰不食千钟粟唯餐两颗梨上曰天生此间气助我化无为【邺侯家传】王公达尚夀春公主闻真定有紫花梨就加封检洎秋实公主必亲选而进之【耳目记】李建勲出镇豫章游西山田间茅舍有老叟教授村童公觞于其庐连食数梨賔僚有曰五臓刀斧不宜多食叟笑曰鹖冠子云五臓刀斧乃离别之离非梨也盖离别戕伐胷懐有若刀斧耳【东轩录】
　　集紫梨津润【左思赋】果则昫山之梨【齐都赋】张公大谷之梨【潘岳赋】茂林列芳梨【金谷园赋】紫梨甜脆【孙楚赋】梨则大谷冬紫张公秋黄【王廙赋】山盘荐霜梨　红梨逈得霜　张梨不外求　山梨结小红【李白】霜亦染梨腮【韩集】紫实已含津【梁宣帝】
　　本朝嗟予久苦相如渇却忆冰梨慰齿寒【六一集】劝君莫食金花梨劝君须食红消梨金花红消两般梨一般顔色如胭脂红消食之甘如饴金花食之先皱眉似此误人多少事未食之前宁辨之【康节】霜降红梨熟柔柯已不胜未尝蠲夏渇唯见助冬冰【东坡】丹腮晓露香犹薄玉齿寒冰嚼欲无旧有嘉名传大谷谁分灵种下仙都【刘屏山】珍实浑疑露结成香葩况是雪储精乍惊磊落堆盘出旋剖轻盈照骨明卢橘谩劳除夏热柘浆未许析朝酲啖余更检桐君录快果知非浪得名【朱文公】
　　柤
　　传记柤似棃【说文】箕山之东有甘柤【吕氏春秋】平丘有杨栁甘柤　洞庭之山其木多柤【山海经】南方大荒有树曰柤三千嵗作花九千嵗作实长九尺无核割之如凝蜜【神异经】江淮南人至北见榅桲香以为柤子盖实异之耳【述异记】集甘柤引于昆山【傅赋】
　　橄榄
　　传记有树名独根分为二枝其东向一枝是木威树南向一枝是橄榄树【金楼子】橄榄澁酢【广州记】如大鸡子交州以饮酒【广志】橄榄子大如枣二月华八九月熟生食味酢蜜藏乃甜美交趾武平与古九真有之【南州草木状】橄榄闽中尤重云咀之香口胜含鸡舌香解酒毒树峻不可梯但刻其根下方寸许内盐其中一夕子皆自落树枝节上生脂膏如桃胶南人采之和其皮叶煎如黒饧谓之橄榄糖【岭表录异】
　　本朝江南多果实橄榄称珍竒北人将就酒食之先颦眉皮核苦且澁歴口复弃遗良久有回味始觉甘如饴我今何所喻喻彼忠臣辞直道逆君耳斥退投天涯世乱思其言噬脐焉能追寄与采诗者无轻橄榄词【王黄州】五行居四时维火盛南讹炎焦凌木气橄榄得之多酸苦不相入初争久方和霜苞入中洲万里来江波幸登君子席得与众果罗【六一集】纷纷青子落红盐正味森森苦且严待得余甘还齿颊已输崖蜜十分甜【东坡】青肤镂琼莹翠颗森菡萏苦为幽人贞久见君子淡甘壊彼包羞日新此刚敢清泉荐芳茗具味独潜感澡雪清烦酲涤隂莹览【刘贡父】想共余甘有葛苦中真味晩方囘【山谷】
　　余甘
　　传记髙凉安宁县有余甘【吴录】泸水南岸有余甘子树色微黄味酸苦核有五棱【云南记】余甘如弹丸大视之理如定陶片初入口如苦忽咽中乃更甜美盐而蒸之尤美可多食之【异物志】朱崖果有余甘【朱崖故事】庵摩勒余甘子也【本草】芳馥余甘注云余甘子出广州四方多庵摩勒果也【佛书】
　　集其果则丹橘余甘荔枝之林【左吴都赋】
　　本朝方懐味谏轩中果注云戎州蔡次律家轩外有余甘余名之曰味谏【山谷】
　　石榴
　　史晋安帝时武陵临沅献安石榴一蔕六实【沈约宋书】元嘉末魏太武征彭城遣使求甘蔗安石榴张畅曰石榴出自邺下亦当非彼所乏【宋书】齐安德王延宗纳李祖收女为妃后帝幸李宅宴而妃母宋氏荐二石榴于帝前帝以问祖收收曰石榴房中多子王新婚妃母欲子孙众多帝大喜【北史】
　　传记若榴石榴也【广雅】石虎苑中有安石榴子大如盌盏其味不酸【邺中记】张骞使西域还得安石榴种【博物志】安石榴有甜酢二种【广志】石榴一名丹若　石榴甜者谓之天浆能已丹石毒【杂爼】白马寺浮屠前柰林蒲桃异于他处京师语曰白马甜榴一实直牛【洛阳伽蓝记】刘冯学道于楼丘子常服中岳石榴【神仙传】崔徽常遇数美人其一曰石阿措即石榴也【小说】李汉碎胡码瑙盘盛送王莒曰安石榴莒见之不疑旣食乃觉之【扬州事迹】
　　集若榴竞裂【蜀都赋】接翠萼于绿蔕冐红牙于丹须赩然含防璀尔散珠【夏侯孝赋】味滋芳柚色耀琼蘂　若榴者天下之竒树九州之名果也遥而望之焕若隋珠耀重渊详而察之灼若列宿出云间千房同模十子如一御饥疗渇解酲止醉　天回节移龙火西没流风晨激含露朝白紫房独熟赪肤自拆剖之则珠散含之则水释充嘉味于庖笼极酸甜之滋味上荐清庙之重下羞玉堂之客　金谷石榴木滋之最肤如凝脂汁如清濑渇者所思铭之衣带【潘岳赋】乃剖乃析金房缃隔【张协赋】或珠离于璇椀或玉碎于雕觞璘彬洒映晔紫婴缃璀若瑶英之攅巘粲若灵蚌之含珠【股安元赋】惟木之珍莫美石榴擢鲜葩于青春结芳实于素秋【徐澡妻赋】庭榴剖朱实【江总】潜苞绛实拆【韩集】流霞包染紫鸎粟黄蜡纸裹红瓠房【皮日休】本朝秋雷石罂破晓日丹砂烂【梅圣俞】晴林紫榴析【六一集】试剖紫金椀满堆红玉珠【郑獬】庭榴结实垫芳丛一夜飞霜染茜容万子同包无异质金房玉隔谩重重【刘屏山】深着红蓝染暑裳琢成文玳敌秋霜半含笑里清冰齿忽绽吟边古锦囊雾縠作房珠作骨水晶为醴玉为浆【诚斋】
　　杨桃
　　传记云母山多白雀素质凝映三亷五距注云三亷果名晋安谓之杨桃也【南越志】杨桃似南方橄榄子其味甜常五月十月熟谚言杨桃无蹙一嵗三熟　杨桃子生晋安侯官县实大三寸可蜜藏之【临海异物志】
　　橘
　　经厥包橘柚锡贡【书】橘逾淮而北为枳【周礼】
　　子夫橘树之江北化而为橙【淮南子】
　　史江陵千树橘其人皆与千戸侯等【汉书】亷范为成都太守部人杨由善占尝有风吹削哺曰当有荐木实者其色黄赤顷之五官椽献橘数包【后汉书】陆绩年六嵗见袁术术出橘绩懐三枚拜而堕地术谓曰陆郎作宾客而懐橘乎绩曰欲归遗母术大竒之【吴志】虞愿始数嵗家中橘树冬熟诸儿竞求取之愿独不取家人皆异之【南史】传记北山有菜橘柚所聚荷囊载畚盈我筐筥【焦贑易林】璇枢星散为橘【运斗枢】洞庭之山其木多橘【山海经】吴山馈魏文帝大橘魏文帝诏羣臣曰南方有橘酢正裂人牙时甜耳【魏文帝诏】咸和六年庾亮有橘十二实共同一柢以为瑞异百官毕贺【建武故事】王僧辩献嘉蔕二十子于湘东王【王国典畧】晏子使楚楚王遗橘置削晏子并食不割王曰橘当去割对曰臣闻之赐人主前者瓜桃不削橘柚不割今者万乗无教故不敢割臣非不知也【晏子春秋】甘橘大厘城有之其味甚酸穹　有橘大如覆杯【南夷志】罗浮山有橘夏熟实大如李【广州记】橘为树白花而赤实皮旣馨香又有善味交趾有橘置长官主嵗贡御橘【异物志】宣城秦精入武昌山中采茗忽见一人身长一丈通体皆毛探懐中二十枚橘与精甘美异常【续搜神记】越中有王氏橘园【述异记】巴卭人橘树有二大橘如三四斗盎剖开每橘有二叟相对象棋一叟曰橘中之乐不减商山但不得深根固蔕为游人摘下耳【幽怪录】李衡作宅种橘千枝敕其子曰吾有千头木奴可以不贫【襄阳耆旧传】江陵进乳甘橘上种于蓬莱宫结一合欢实上与妃子持翫曰此果似知人意【杨妃外传】王母遗黄帝以昆山交枝万年之橘【黄帝外传】右军帖云奉橘三百颗霜未降未可多得故韦苏州诗云书后欲题三百颗洞庭犹待满林霜【诗话】
　　集后皇嘉树橘来服兮受命不迁生南国兮深固难徙更壹志兮绿叶素荣纷其可喜兮层枝剡棘圆果抟兮青黄杂糅文章烂兮精色内白类任道兮纷緼宜脩姱而不丑兮【楚辞】橘柚芬芳【子虚赋】播万里而遥望列铜雀之园亭背江川之暖气处朔之肃清【曹植赋】屈平见朱橘而申贞臣之志【傅赋】戸有橘柚之园【左思赋】橘柚垂华实乃在深山侧闻君好我甘窃独自雕饰【古诗】碧叶独润金衣更鲜【李徳裕赋】天寒橘柚垂　尝闻蓬莱殿罗列潇湘姿此物嵗不稔玉食失光辉　应讶耽湖橘　此郊千树橘　不见比封君　朱橘不论钱【杜诗】橘柚懐真质受命此炎方【栁集】
　　本朝陆吉隠于萧山楚王召之封洞庭春　陆吉曰齐楚约西击秦吾引兵逾关身犯霜露与枳棘最下者同甘苦率家奴千人战甘洲之上拓地至汉南而归子功孰与甘曰不如也吉曰神农氏之有天下也吾剥肤刻肝怡顔下气以固蔕之术献上上喜之命记注官陶洪景状其方畧以付国史出为九江守宣上徳泽使儿童亦懐之子才孰与甘曰不如也　吉之子为下邳侯以美汤药官至陈谢治中【东坡陆吉传】洲中奴长足为生　鳯室堂前野橘香【坡诗】
　　柑
　　史张盘为庐江太守浔阳令尝饷一奁柑其小儿就取一枚盘夺取付外卒以两枚与之盘夺儿柑鞭卒曰何故行贿于吾子【谢承后汉】彭城王义康时四方献馈皆以上品献义康而以次者供御上尝啖柑叹其味并劣义康在坐曰今年柑殊有佳者遣人还东府取柑大三寸【宋书】罗浮柑子开元始有山僧种于南楼寺其后尝资进献幸蜀幸奉天之嵗皆不结实　初开元末江陵进乳柑橘上以十枚种蓬莱宫至天宝十年结实上宣示羣臣曰朕近于宫内种柑子数株今秋结实乃与江南所进无别宰臣贺曰雨露所均混天区而齐被草木有性慿地气以潜通故得兹江外之珍果为宫中之华实　荆州进黄柑帝以紫幅包赐萧嵩【唐书】
　　传记柑橘有黄者有赪者赪者谓之壶柑【风土记】柑有二十一核有成都平蔕柑大如升又犍为南安县出黄柑唐宣宗尝赐轩辕集柑子曰臣山下有者味愈于此
　　遂取御前碧玉瓯以宝盘覆之俄而彻盘柑子至矣芬馥满殿【广记】东方朔云东南外有建春山其山多美柑树【神异经】冬祠用柑【卢谌祭法】枝江有名柑宜都郡旧江北有其园名宜都柑【荆州记】柑实形如石榴者谓壶柑也　真柑一名乳唯泥山为最　生枝柑乡人以其耐久留之枝间俟其味变柑带叶而拆故名生枝柑【橘录】李衡于武陵龙阳洲上种柑千树临死敕儿曰吾州里有千头木奴不责汝衣食嵗征一疋绢亦足用矣及柑成嵗得绢四十疋【襄阳记】
　　集披黄苞以授柑【潘安仁赋】厥包橘柚精者曰柑【郭璞賛】煌煌嘉实磊如景星南金其色随厥形【宗炳颂】在南称柑渡北则橙【文选】甜逾萍实冷亚冰壶【刘孝仪啓】名传地里逺自武陵之渊族茂神经遥闻建春之岭王逸为赋取对荔枝张衡制词用连石蜜【庾肩吾】登爼黄柑重　破柑霜落爪白露团柑子　岑寂双柑树娑婆一院香　园柑长
　　成时三寸如黄金诸侯旧上计厥贡倾千林　春日清江岸千柑二顷园青云羞叶宻白雪避花繁结子随边使开筒近至尊后于桃李熟终得献金门【杜诗】手种黄柑三百株春来新叶徧城隅方同楚客怜皇树不学荆州利木奴数嵗开花闻喷雪何时摘实见垂珠若教不待成林后滋味还堪养老夫【栁集】
　　本朝安定郡王以黄柑酿酒名曰洞庭春色　黄柑隠于泥山楚王闻其名遣使召之拜温尹平阳侯　甘谓陆吉曰每嵗太守劝驾乗传入金门上玉堂与虞荔甲枨梅福枣嵩之徒列侍上前使数子者口呿舌缩不复上齿牙间　更封甘子为穰侯【东坡传】一双罗帕未分珍林下先尝愧逐臣云叶霜枝剪寒碧金盘玉指破芳辛清泉潄潄先流齿香雾霏霏故噀人坐客慇勤为收子千枝盈掬为吾贫　归来一防残灯在犹有传柑遗细君　燕南异事真堪记三寸黄柑擘永嘉　侍史传柑玉座傍人间草木尽天浆【坡诗】君家秋实罗浮种已作累累半拂墙　假作肃霜金弄色匀添寒日与争黄　色深林表风霜下香着樽前指爪间【山谷】
　　橙
　　子夫橘树之淮北化而为橙【淮南子】
　　传记橙橘属也【说文】橙皮可为酱虀【风俗通】橙橘属也而叶正圆【风土记】成都广都郫新繁江源临卭六县生给橙夏秋冬或华或实大如樱桃小者或如弹丸或有年华实竟嵗【博物志】橙子木有刺香气馥馥可以薫袖可以芼鲜可以渍蜜真佳实也【橘录】黎举常欲令橙子臣樱桃但恨时不同【金城记】
　　集穰橙邓橘【蜀都赋】在南称柑渡北则橙【文选】襄隂大橙【胡道安赋】细雨更移橙　霜橙压香橘【杜诗】鹄殻攅【韩文】
　　本朝嘉树团团俯可攀压枝秋实渐斓斑朱栏碧瓦青霜晓粲粲繁星绿叶间【六一集】一年好景君须记正是橙黄橘绿时　西风初作十分凉喜见新橙透甲香　金橙纵复里人知不见鲈鱼价自低须是松江烟雾里小盘烧薤香虀【东坡】
　　柚
　　经厥包橘柚锡贡【书】
　　子吴越之间有木焉其名曰櫾碧树而冬青实丹而味酸度淮北而化为枳焉【列子】
　　传记柚条也【尔雅诗云有条有梅】果之美者云梦之柚【吕氏春秋】洞庭之山纶山铜山贾超之山其木多櫾【山海经】成都有柚大如升【广志】广州别有雷柚【广州记】柚大橘也赤黄而酢【风土记】东方建春山外多柚【神异经】
　　集紫叶实绿里朱茎【七蠲】橘柚芬芳【子虚赋】
　　枸橼
　　传记枸橼树似橘如柚大而颇长味竒酢【广州记】枸橼大如饭筥皮不香味不美【异物志】枸橼子形如瓜皮似橙而金色故人重之爱其香气京辇豪贵家饤盘筵怜其逺方异果南中女工竞取其肉雕镂花鸟浸蜂蜜防以胭脂亦不让湘中人镂木瓜也【岭表录异】
　　金橘
　　本朝金橘产于江西都人初不识明道景祐初始与竹子俱至京师竹子味酸人不甚喜后遂不至而金橘香清味美置之樽爼间光彩灼烁如金弹丸诚珍果也都人初不甚贵后因温成皇后尤好食之由是价重京师【归田录】苑臣初摘置雕盘口敕宣恩赐近官气味岂同淮枳辣皮肤不作楚梅酸参差翠叶藏珠琲错落黄金铸弹丸安得一株擎雨露画图传与世人看【李清臣】霜枝摇落黄金弹【山谷】
　　银杏
　　传记唐郑光防饮把酒曰某改令身上取果子名云膍脐薛保逊还令云脚杏满座大笑【卢氏杂说】
　　本朝鸭脚生江南名实未相浮致逺有余力好竒自贤侯因令江上根结实夷门秋始摘才三四金奁献凝旒公侯不及识天子百金酬嵗久子渐多累累枝上稠鹅毛赠千里所以重其人鸭脚虽百个得之诚可珍【六一集】秋盘堆鸭脚【后山】鸭脚类緑李其名因叶髙今喜生都下荐酒压蒲萄初闻帝苑夸又复主第褒累累谁采掇玉腕上金鼇【梅圣俞】
　　莲实
　　史张承业权贵任事人皆胁肩低首之唯马郁以滑稽侮狎每宾僚宴集承业出异方珍果当郁前者食必尽承业私戒主膳者曰他日马监至唯以干藕子置前而已郁知不可啖异日鞾中置铁锤出以击之承业大笑曰为公易馔勿败吾桉【五代后唐书】
　　传记莲荷实曰菂薂【说文】其实莲其中菂菂中薏【尔雅】菂五月中生生噉脆至秋表皮黒菂成可食或可磨以为饭轻身益气令人强健【诗疏】西王母进素莲一房百子【拾遗记】宋元嘉十八年扬州刺史王濬州治后池有两莲骈生双房分体　泰始二年嘉莲双葩并实合跗同茎生豫州澧湖【宋起居注】周平齐齐幼主胡太后等并归于长安初武成殂后有謡云千钱买果园中有芙蓉树破劵不分明连子随他去至是应焉【三国典畧】
　　集绿房紫菂窟咤垂珠【文选】露冷莲房坠粉红【杜】池莲折秋房【韩集】青房圆实齐戢戢【张借】水中莲子懐芳心【温庭筠】本朝莲房前后熟供噉不须齐肉嫩山蜂子棱深天马蹄尚连余蘂在深映乱荷低脆美如新采近根犹带泥【司马公】半脱莲房露压欹绿荷深处有游龟【东坡】莲实大如指分甘念母慈共房头更深兄弟思实中有幺荷拳如小儿手念我忆众雏迎门索梨枣莲心政自苦食苦何能甘甘飱恐腊毒素食则懐慙莲生于泥中不与泥同调食莲谁不甘知味良独少吾家双井塘十里秋风香安得同袍子归制芙蓉裳　美物有嘉实翦房助加笾　欲烦春笋手且为剥莲蓬【山谷】
</div>
    <div class="pagination">
<a href="记纂渊海_page119.html">上一页</a><span>...</span><a href="记纂渊海_page115.html">115</a><a href="记纂渊海_page116.html">116</a><a href="记纂渊海_page117.html">117</a><a href="记纂渊海_page118.html">118</a><a href="记纂渊海_page119.html">119</a><span class="current-page">120</span><a href="记纂渊海_page121.html">121</a><a href="记纂渊海_page122.html">122</a><a href="记纂渊海_page123.html">123</a><a href="记纂渊海_page124.html">124</a><a href="记纂渊海_page125.html">125</a><span>...</span><a href="记纂渊海_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
