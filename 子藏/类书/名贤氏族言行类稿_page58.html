<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 58 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 58 页/共 81 页</h1>
    <div class="content">　　北史鲍宏字润身周时为麟趾殿学士后奉使山南为王谦所执竟不屈节谦败驰入京隋文嘉之赐以金带
　　儒林鲍季详甚明礼通左氏春秋仕齐
　　绞【七百二】
　　左传绞国在隋唐之南以国为氏
　　佼【七百三】
　　汉光武时山阳盗长佼强







　　名贤氏族言行类稿卷三十八
　　钦定四库全书
　　名贤氏族言行类稿卷三十九
　　宋　章定　撰
　　马【七百四】
　　姓纂嬴姓伯益之后赵王子赵奢封马服君子孙氏焉奢孙兴赵灭徙咸阳
　　前汉马宫字游卿以射策甲科为郎
　　后汉马成字君迁南阳人光武拜为扬武将军屯常山中山以备北边缮治障塞北方无事封全椒侯
　　马武字子张南阳人也常为军锋力战无前为人嗜酒明达敢言面折同列言其短长无所避忌
　　马援字文渊扶风人其先赵奢为赵将号马服君三兄况余员并有才能皆为二千石援少有大志光武征隗嚣援聚米为山谷指画形势拜陇西太守但緫大体诸曹时白外事輙曰此承掾之任何足相烦颇哀老子使得遨游拜伏波将军自请击匈奴曰男儿要当死于边野以马革裹尸还葬耳　矍铄哉是翁　戒子孙不得言人过失　薏苡见谮　女立为后子廖方客卿　廖方字敬平以父任为郎又为衞尉封顺阳侯　客卿幼岐嶷六岁能应接诸公专对宾客援甚竒之以为将相器　在交趾仰视飞鸢跕跕堕水中　立铜柱为汉界
　　马严字威卿通左氏春秋交结英贤京师大人咸器异之　弟敦字儒卿亦知名俱居钜下三辅称其义行号钜下二卿肃宗拜为中丞后为陈留太守下车明赏罚发奸慝郡界清静
　　马融字季长扶风人拜校书郎中滞于东观十年不得调善鼓琴好吹笛不拘儒者之节养诸生常有千数常坐髙堂施绛纱帐前授生徒后列女乐
　　蜀志马超字孟起有信布之勇甚得羌胡心迁骠骑将军领凉州牧
　　马良字季常兄弟五人并有才名谚曰马氏五常白眉最良先主辟为荆州从事至侍中良贞实称为令士弟谡字幼常战于街亭
　　马忠字徳信拜牂牁太守抚育防理甚有威惠累迁为镇南大将军寛济有度量忿怒不形于色处事能断威恩并立蛮夷畏而爱之
　　晋书马隆字孝兴少而智勇好立名节自请讨羌虏通凉州拜宣威将军
　　南史马仙理字灵馥少以果敢闻父忧负土成坟手植松柏每战恒冠三军口未尝言功为义阳太守累破山蛮郡境清谧
　　隐逸马枢字要理博极经史尤善佛经后隐于茅山北史儒林马敬徳留意春秋左氏齐时试经业问十余条并通授国子助教子元熈字长明齐时以孝经入授皇太子
　　节义马八龙轻财重义友人尹灵哲在军丧亡以家财殡葬抚其孤遗恩如所生诏表门闾
　　唐马周字宾王博州人入闗留客汴舎新丰逆旅主人不之顾周命酒一斗八升悠然独酌众异之至长安舎中郎将常何家何武人不涉学周为脩二十余事皆当世所切太宗问何何曰此非臣所能家客马周教臣言之帝即召之与语帝恱拜监察御史奉使称职周上书帝善其言除侍御史又疏奏帝称善转中书舎人周善敷奏机辨明鋭动中事防裁处周密时誉归之帝毎曰我蹔不见周郎即思之岑文本谓所亲曰马君论事防文切理无一言可损益听之纚纚令人忘倦苏张终贾正应耳十八年迁中书令　又帝尝以飞帛书赐周曰鸾凤冲霄必假羽翼股肱之寄要在忠力疾甚取所上章奏焚之曰管晏暴君之过取身后名吾不为也为司列少常伯与裴行俭分掌选事言吏部者称裴马焉又袁天纲曰马周伏犀贯脑背若有负贵验也赞曰由一介草茅言天下事明习宪章若素宦于朝以明佐圣君宰不胶漆而固
　　马璘岐州人少孤年二十读马援传至丈夫当死边野以马革裹尸而归慨然曰使吾祖勲业坠于地乎至徳初王室多难统精甲三千自二庭赴凤翔肃宗竒之委以东讨初战衞南以百骑破贼五千从李光弼攻洛阳史朝义众十万光弼曰吾用兵三十年未见以少击众雄捷如马将军者吐蕃冦诏璘移军援河西璘出战背城阵轻骑追之斩数千人拜四镇行营节度使元日有卒犯盗或曰宜赦之璘曰赦之则人将伺其日为盗遂戮之天大旱为土龙聚巫以祷璘曰旱由政不脩命撤之明日雨大歴年破吐蕃进右仆射扶风郡王武干絶伦以忠力奋在泾八年缮屯壁为战守具冦不敢犯为中兴将
　　马燧字洵美汝州人姿度魁杰长六尺二寸与诸兄学辍策叹曰方天下有事丈夫当以功济四海讵老一儒哉更学兵书战策沉勇有筭宝应中李抱玉署为赵城尉进郑州刺史劝督农力岁一税人以为便徙徳州时师旅后大旱燧务勤教化止烦苛秋秬生于境人赖以济迁河东节度使教骑士成精卒威镇北方言田恱必反既而果围邢州诏燧与李抱真等合军救之燧凡百余返士皆决死恱大败以功迁右仆射时李纳李惟岳合兵救恱恱裒散兵二万壁洹水燧纵兵击之恱败走进北平郡王又李怀光反河中诏燧为河东等行营副元帅与浑瑊骆元光合兵讨之燧挺身见贼将徐廷光感泣即率众降浑瑊叹曰尝疑马公能窘田恱今观其制敌固有过人者河中平迁侍中还太原帝赐宸扆台衡二铭以言君臣相成之美勒石起义堂帝榜其额以宠之与李晟皆图像凌烟阁
　　马緫迁安南都防亷清不挠建二铜柱于汉故处以明伏波之裔
　　马植字存之第进士擢制策科开成初为安南都防精吏事以文雅绚饰其政清净不烦以政最检校左散骑常侍
　　五代马希萼知朗州调乡兵作战舰攻其兄希广于潭州妻苑氏谏曰兄弟相攻胜负皆为人笑不听
　　宋朝马亮字叔明其先茂陵人也自其祖韬徙居庐州遂为合淝人举进士久除外官亮有治剧才咸平初命徃京西河东二道放积欠奏除者数百万久之入为御史中丞请父祖未葬者不许析居以厚风教卒諡忠肃
　　马黙字处厚单州武城人也举进士调临濮尉治平中为监察御史里行出通判怀州知登州沙门岛旧制囚有定额溢数则投海中砦主李庆罢官入谒黙遽问擅杀几何人庆一任数七百余人黙诘之则曰岛土地狭徒猥众过数官粮不足以赡则去杀之黙责其擅杀欲按其罪庆皇恐即日自杀黙为奏请更定配岛法凡二十条溢额者则选年深不作过人移徙登州自是多全活者其后苏轼起知登州父老迎于路曰公为政爱民如马使君乎轼异之徙知曹州召为三司盐铁判官论新法不便出为京东提防刑狱又为广南西路转运副使元祐初召为司农少卿擢工部侍郎迁户部侍郎告老除宝文阁侍副知徐州
　　忠义马遂开封人也
　　假【七百五】
　　陈留汉有假仓治尚书
　　冶【七百六】
　　衞大夫有冶厪
　　贾【七百七】
　　姓纂唐叔虞少子云明康王封之于贾为晋所防以国为氏又云本自周贾伯之后
　　左传昭公十三年文公好学而不贰生十七年有贾佗以为股肱　二十八年晋魏献子为政以贾辛为祁大夫谓贾辛有力于王室故举之
　　史记贾生名谊雒阳人也年十八以能诵诗书闻于郡中吴公为河南守闻其秀才名召置门下　文帝召为博士毎诏令议下诸老先生不能言贾生尽为之对文帝说之超迁一岁中至太中大夫　绛灌之属害之出为长沙王太傅　渡湘为赋以吊屈原　陈治安之策通达国体　召见宣室问鬼神事夜半前席　帝曰吾久不见贾生自以为过之今不及也孙贾嘉最好学世其家孝昭时列为九卿
　　贾山颍川人涉猎书记不能为醇儒孝文时言治乱之道借秦为谕名曰至言
　　贾捐之字君房贾谊之曾孙上疏言得失待诏金马门议击珠厓不便君房下笔言语妙天下
　　后汉贾复字君文南阳人少好学习尚书事舞隂李生李生竒之曰贾君之容貌志气如此将相之器殊有折冲千里之威
　　贾琮字孟坚举孝亷迁京兆令交趾屯兵反三府举琮为交趾刺史巷路歌曰贾父来晩使我先反今见清平吏不敢饭拜冀州刺史旧典传车骖驾垂赤帷裳迎于州界及琮之部升车言曰刺史当逺视广听紏察美恶何有反垂帷裳以自掩塞乎乃命御者褰之百城闻风震竦
　　贾逵字景伯父徽受左氏春秋逵传父业常在太学不通人间事长八尺二寸诸儒语曰问事不休贾长头恺悌多智思俶傥有大节和帝以为侍中内备帷幄兼领秘书
　　贾彪字伟节颍川人志节慷慨补新息长民贫多不养子彪严为其制与杀人同罪数年人养子千数佥曰贾父所长生男名曰贾子生女名曰贾女兄弟三人并有髙名而彪最优天下称曰贾氏三虎伟节最怒
　　魏志贾诩字文和决机而破袁绍以谋而离韩遂马超天下之论智计者归之算无遗防经达权变其后为太尉
　　贾逵字梁道为豫州刺史二千石以下阿纵不如法者皆举奏免帝曰达真刺史矣布告天下当以豫州为法父造陂通渠所谓贾侯渠
　　晋书贾充字公闾颇好进士毎有所荐达必终始经纬之子谧充弟混
　　贾疋字彦度器望甚伟见者莫不悦附
　　忠义贾浑为介休令
　　南史贾希镜家传谱学凡十八州士族谱该究精悉皆如贯珠
　　孝义贾恩母丧为隣火所逼恩及妻栢氏奔救棺榇得免恩及妻烧死改其里为孝义里蠲租布三世
　　北史贾彛字彦伦父系狱彛年十岁诣长安讼父获申逺近叹之佥曰此子英英贾谊之后莫之与京道武拜为尚书左丞参预国政
　　贾思伯字士休累迁中书侍郎颇为孝文所知初与弟思同师北海隂鳯业竟无资酬之凤遂质其衣物语曰隂生读书不免痴不识防鳯脱人衣转衞尉卿上明堂议学者善之
　　贾显度中山人孝武时除左仆射后为雍州刺史唐贾曽河南人父言忠貌魁梧髙宗擢监察御史曽少有名宗为太子遴选宫僚以曾为舎人俄擢知制诰与苏晋同掌皆以文辞称时号苏贾
　　贾至字幼隣擢明经第从宗幸蜀知制诰帝传位至当譔册旣进藁帝曰昔先天诰乃父为之今慈命册又尔为之两朝盛典出卿家父子可谓继美矣
　　贾耽字敦诗沧州人举明经汾州刺史治凡七年政有异绩为山南西道节度使以右仆射同平章事最嗜观书老益勤
　　贾岛字浪仙初为浮屠后举进士当其苦唫虽逢直公卿贵人皆不之觉一日见京兆跨驴不避呼诘之久乃得释
　　贾餗字子美河南人策贤良方正异等美文辞开敏有断歴礼部侍郎凡三典贡举得士七十五人多名卿宰相
　　贾循京兆人父防有髙节里中号一龙亲亡负土成坟庐其左号闗中曽子卒县人私諡曰广孝徴君贾循有大略苏颋尝谓今颇牧
　　贾直言父道冲以艺待诏直言署李师道府属师道不轨负棺入谏师道怒囚之刘悟入释之悟毎有过必争之故能以臣节光明于朝穆宗召为谏议大夫尝折刘从諌之反
　　贾敦頥曹州人贞观时数歴州刺史资亷洁入朝常尽室行车一乘敝甚羸马绳羁道上不知其刺史也徙瀛州州濒滹沱二水岁湓溢壊室庐为立堰塘百姓利之弟敦实为饶阳令政清静吏民嘉美迁洛州发奸摘伏下无能欺为政寛惠人心怀向始洛人为敦頥刻碑大市旁及敦实复为立碑其侧故号常棣碑
　　宋朝贾黄中字娲民沧州南皮人也唐相耽四世孙黄中年六岁中神童十五举进士江南平知宣州太宗即位知升州一日黄中按行府库见扄鐍甚严集僚吏发之得寳货数十椟皆李氏宫闱之物不于籍者黄中悉表上之太宗叹曰吾府库之物有籍贪黩者尚冒禁盗之况此亡国之余物乎赐黄中钱三十万以旌其洁召还知制诰迁翰林学士太宗多召见访以时政得失对曰职当书诏思不出位太宗益重淳化二年除给事中参知政事太宗召见其母王氏命之坐谓曰教子如是今之孟母也黄中性端重守家法多知台阁故事朝之典礼资以损益当时之名士皆出其门谈论娓娓听者忘倦
　　贾昌朝字子明真定人也曾祖纬为史官官至给事中五代史有传天禧元年昌朝献文章于朝召试除晋
　　陵簿国子监説书时孙奭判监一见许以公辅景祐元年初置崇政殿説书以授昌朝而天章阁侍讲亦自昌朝始在经筵善称説仁宗多所质问昌期皆记录删润以进赐名迩英延议二阁记注录英宗即位改凤翔节度使加左仆射进封魏国公徙许州以疾求觧将相复为右仆射观文殿大学士判都省薨諡文元子炎徽宗时为工部侍郎方昌朝始见孙奭奭以唐路隋韦处厚传示之谓昌朝曰知此意否君异日以儒术作宰相正如此二人世以谓奭能知人
　　贾黯字直儒南阳人也举进士第一为将作监丞通判襄州嘉祐中入翰林为学士久之迁给事中权御史中丞时用吕诲为御史知杂诲以尝言黯过失辞职黯奏曰谏官御史本为人主耳目况一时公言非有嫌怨且诲初得御史乃臣与孙抃荐举臣知其为人方正谨厚今兹擢用甚允众望臣得与之共事必能协济诏以谕诲诲遂就职时人莫不贤黯也以疾乞郡除翰林侍读学士知陈州卒　黯有学识好脩洁无所阿附初登第还南阳范仲淹知邓州黯谢仲淹曰黯晩辈偶得科第愿受教仲淹曰君不忧不显唯不欺二字可终身行之黯拜其言其后黯毎以语人曰吾得于范公不欺二字平生用之不尽也
　　夏【七百八】
　　姓纂夏后氏之后以国为姓又陈宣公孙御叔亦为夏氏征舒其后也
　　后汉夏馥字子冶少为书生言行质直同县髙氏蔡氏并皆富植比门不与交通后与范滂张俭俱为党魁
　　文苑夏恭字敬公习韩诗孟氏易门徒常千余人光武时迁太山都尉和集百姓甚得欢心
　　晋书孝友夏方字文正防稽人庐墓植松柏乌鸟猛兽驯扰其旁除高山令百姓有罪应加捶挞者方向之涕泣而不加罪大小莫敢犯焉
　　隐逸夏统字仲御防稽人养亲以孝闻睦于兄弟常甘辛苦于山林毕性命于海濵不辱身曲意于郡府之间
　　宋朝夏竦字子乔江州德安人也其父承皓太宗时上平晋策补右侍禁后与契丹战没于河朔竦以死事恩授丹阳簿上书乞应举制其略曰边将多故羽书旁午而先臣承皓殒身行陈陛下录臣孤幼任之州县唯陛下辞而明之陛下以枕石漱流为达则臣世居市井陛下以金牓丹桂为材则臣未忝科第陛下以鸠杖鲐背为德则臣始逾弱冠陛下以荷戈控为勇则臣生无绵力若陛下令臣待诏公车条问急政对扬紫宸指陈时事犹可与汉唐诸儒方辔并驰而较其先后矣真宗颇嘉之旣中制举擢光禄寺丞通判台州召入为直集贤院迁右正言真宗幸亳州为东京留守推官仁宗封庆国公宰相王旦荐竦才遂命教庆国公书未几同备起居注知防州岁饥发公廪募富人出粟甞全活人数万徙夀州歴安洪二州洪俗信巫有疾輙屏去亲属凢饮食衣药悉听于神死者甚众竦索部中得巫一千九百余家毁其滛祀以闻时奉使契丹竦辞不行其表有父没王事身丁母忧义不戴天难下穹庐之拜礼当枕块忍闻蕃乐之声等语当时谓其四六为精絶明年为翰林学士兼侍读又兼龙图阁学士遂拜右谏议大夫枢密副使迁参知政事与宰相吕夷简不协改枢密副使累迁尚书左丞京师无云而震者五仁宗召翰林学士张方平谓曰夏竦奸邪以致天变如此宜早制出之遂罢知河南府皇祐元年加侍中移镇武宁改封郑国公明年以疾求归卒于京师諡文庄其子安期官至龙图阁直学士竦举制科对策庭下有老宦者曰阅人多矣贤良他日必贵以吴绫手巾乞诗公题曰殿上衮衣明日月视中旗影动龙蛇纵横礼乐三千字独对丹墀日未斜杨徽之叹曰真将相器也初除馆职时方早秋上在拱宸殿按舞命中使索新诗公立进喜迁莺曰霞散绮月沉钩帘卷未央楼夜凉河汉截天流宫阙鏁新秋瑶堦曙金茎露凤髓香和云雾三千珠翠拥宸游水殿按凉州上大悦枣【七百九】
　　姓纂本姓棘棘子成之后因避地改焉后汉有枣祗
　　晋文苑枣据字道彦颍川人父叔伟魏钜鹿太守　据为山阳令有政绩迁尚书左丞　子腆字方亦以文章显为襄城太守　弟嵩字台产才艺尤美为太子中庶子
　　魏枣祗初为羽林监请建置屯田曹操以为屯田都尉募民屯许下得谷百万斛无运粮之劳军国之饶起于祗【见通鉴】
　　老【七百一十】
　　风俗通云颛顼子老童之后或云老氏老聃老莱子之后
　　保【七百十一】
　　周礼保章氏因官为姓吕氏春秋云楚有保申
　　昊【七百十二】
　　风俗通云昊英氏之后一云少昊之后也
　　皥【七百十三】
　　蜀录有皥氏
　　浩【七百十四】
　　汉书青州刺史浩赏
　　左【七百十五】
　　姓纂齐公族有左右公子因以氏焉鲁左丘明楚左史倚相
　　后汉左雄字伯豪为冀州刺史州部多豪族好请托常闭门不与交通奏按贪猾二千石无所回避拜尚书迁尚书令阳嘉元年上疏曰昔宣帝以为吏数变易则下不安业久于其事则民服教化其有政治者輙以玺书勉励增秩赐金公卿缺则以次用之是以吏称其职民安其业汉世良吏于兹为盛今典城百里转动无常各怀一切莫虑长久帝感其言复申无故去官之禁
　　左慈字元放庐江人少有神道后曹操欲杀之郤入壁中霍然不知所在
</div>
    <div class="pagination">
<a href="名贤氏族言行类稿_page57.html">上一页</a><span>...</span><a href="名贤氏族言行类稿_page53.html">53</a><a href="名贤氏族言行类稿_page54.html">54</a><a href="名贤氏族言行类稿_page55.html">55</a><a href="名贤氏族言行类稿_page56.html">56</a><a href="名贤氏族言行类稿_page57.html">57</a><span class="current-page">58</span><a href="名贤氏族言行类稿_page59.html">59</a><a href="名贤氏族言行类稿_page60.html">60</a><a href="名贤氏族言行类稿_page61.html">61</a><a href="名贤氏族言行类稿_page62.html">62</a><a href="名贤氏族言行类稿_page63.html">63</a><span>...</span><a href="名贤氏族言行类稿_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
