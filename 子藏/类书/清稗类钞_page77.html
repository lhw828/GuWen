<!DOCTYPE html>
<html>
<head>
    <meta charset="UTF-8">
    <title>清稗类钞 - 第 77 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 77 页/共 432 页</h1>
    <div class="content">　　太后之称谓光绪朝，宫廷自皇帝以次及于宫眷，均呼孝钦后以男称，有时亦呼老祖宗，又或称之为老佛爷，德宗则称之曰亲爸爸。

　　至老佛爷之称，则以孝钦时作观音大士妆，以李莲英为善财童子，莲英之姊为龙女，用西法照一大像悬于寝殿，于是宫人均呼孝钦为老佛爷。

　　皇室皇族之女称谓本朝公主有二称，皇后所生曰固伦公主，妃嫔所生曰和硕公主。亲王之女称郡主，郡王及贝子、贝勒、辅国公之女称县主。然除公主外，虽有郡主、县主资格，如未奉有正式封号者，皆统称格格。大抵称格格者，以次女以下之处子为多。若其长女，未得正式之封号者亦罕。驸马都尉称额驸，亦因所尚主，加固伦、和硕等字。若宗室， 「 俗称黄带子。」 若觉罗， 「 俗称红带子。」 若闲散八旗，若内府三旗，凡对于未嫁之幼女，皆称妞妞。

　　福晋本朝初入关时，一切称谓悉随汉族之音，例如福晋二字，即夫人二字之音。盖初用满文，而后从满文改译汉文，至有福晋二字也。

　　蒙古室号《北史》，蠕蠕 「 即突厥。」 号其正室曰可贺敦，《辽史》呼皇后为忒里蹇。国朝之外藩蒙古，其汗之正室曰哈屯可贺敦。

　　太太命妇称太太，其夫自一品以至未入流皆然，无所别也。久之，则富人亦称之。又久之，则凡为人妇之可以家居坐食者，亦无不称之矣。

　　老太太妇之姑称老太太，以别于己之称太太也。进而上之，祖姑称祖老太太。

　　少太太妇有翁姑者，称少奶奶，固已。然以其夫之显贵而欲表示其尊，则称少太太。若此者，其姑则称太太，其子妇则称少奶奶。

　　奶奶妇人之称奶奶，南北均有之，而作用不同。南方之称奶奶者，其初大率为中流社会不敢自比于宦族而称太太，因以奶奶替之。北方不然，自王公以至士庶，妇年少壮而成上有翁姑者，均称奶奶，惟以行列冠于上，曰大奶奶，二奶奶。

　　少奶奶富贵家之子妇，翁姑及奴婢皆称之曰少奶奶。或以其夫之行列别之，或以其夫之乳名冠之，曰某少奶奶。

　　孙少奶奶孙少奶奶者，以妇之夫有祖父母在堂，而姑犹称少奶扔，遂得此称.姨太太姨奶奶富室贵家之妾称姨太太。粤人类多姬侍，辄称之以大姨太太、二姨太太，或仅一太字。其有为大妇所抑而不得此称，或年龄太稚者，均曰姨奶奶。下焉者，则但以本人之姓或名冠于姑娘二字之上，曰某姑娘。

　　凡姨太大、姨奶奶之称，大率为已有子女或崇尚体面者而设.老姨太太老姨奶奶尊长之妾，无论有无子女，均可称老姨太太，或老姨奶奶，亦不问其卑幼之有无姬侍也。

　　姨少太太姨少奶奶卑幼之妾，称姨少太太或姨少奶奶者，以其家尊长之妾，称姨太太或姨奶奶故也。

　　小姐姑娘姐，姐儿也，轻之之辞也。而富贵家之女乃有此称，且又从而小之，曰小姐。巨室闺秀反以此称为荣，大奇。

　　北方有称姑娘者，旗人尤多，揣其意义，实较小姐为尊也。然南方之妓女亦称小姐，北方之妓女亦称姑娘。既嫁，则称姑太太，或姑奶奶。

　　太小姐富贵家有在室处女，不嫁而年迈，其兄弟之女已称小姐，而己之行辈已较高，遂得此称.然不能改称老小姐，盖于此而称老，一若有讥其老大不嫁之意也。

　　姑小姐室女已无父母，两家长为其兄弟，虽已字人尚未于归，且年龄在三十以下者，辄称之曰姑小姐，不必称太小姐也。

　　孙小姐孙小姐者，本人之父尚在室姊妹称小姐，奴婢对之，则称之曰孙小姐，以示别也。

　　清稗类钞风俗类全国习惯我国上古，男皆束发于顶。世祖入关，乃薙发垂辫.女子多缠足，不轻出外。男子吸鸦片者甚众，亦好赌博，烟管赌具，几视为日用要物。光、宣间，始有天足会、戒烟会之设立。至于食品，北重麦，南重米。而知书识字者，百人中不可得一也。

　　以物价觇俗国初物价已较明为昂。顺治时，其御史疏言风俗之侈，谓一席之费至于一金，一戏之费至于六金。又《毋欺录》云：「我生之初，亲朋至，酒一壶，为钱一；腐一簋，为钱一；鸡凫卵一簋，为钱二，便可款留。今非丰馔嘉肴，不敢留客，非二三百钱，不能办具。耗费益多，而物价益贵，财力益困，而情谊益衰。」又晋江王伯咨尝于其家训中述往事云：「银三钱，可易钱一百二十文，每日买柴一文，三日共菜脯一文，计二十日可用二十七文有奇，而足存九十余文，可买米一斗五升，足家中二日半之粮.盖此银一两，仅值四百钱，斗米不过六十文，薪菜之值尤极贱也。至康熙时，则斛米值钱二钱.雍正时，市平银一两，可易大制钱八九百文，米色虽有高下，每石市价以百文上下为率。乾隆庚寅，斗米值三百五十钱《武昌县志》已列为灾异。道光以来，米价极贱时，一斗必在二百文外，昂时或千余钱.银一两，从无千钱以内者。始知往日物轻钱重，官中所谓例价者，乃常价，非故为抑勒也，特相沿不改耳。」

　　光、宣间，则一筵之费至二三十金，一戏之费至六七百金。而寻常客至，仓猝作主人，亦非一金上下不办，人奢物贵，两兼之矣。故同年公会，宦僚雅集，往往聚集数百金，以供一朝挥霍，犹苦不足也。生计日促，日用日奢，京师、上海之生活程度，骎骎乎追踪伦敦、巴黎，而外强中干捉襟现肘之内幕，曾不能稍减其穷奢极欲之肉欲也。且万方一概，相习成风，虽有贤者，不能自异，噫！

　　开会集会、结社，二者性质不同。集会为一时联合，欢迎欢送之类属之。结社有永久性质，办事讨论之类属之。而流俗不察，辄称之曰会。光、宣之交，都会商埠盛行之。

　　发起人先以开会年月日时、名称、地址及开议之原因，提议之办法，印发传单，登载日报，并发函通告同志，或即呈报当地官厅，以便保护.会场有开会秩序单，其提议之各事曰日程表。会场中央外向，设演说台.当摇铃开会时，曲发起人登台，布告宗旨，续行演说.或由他人主席，请其发言。凡所演说，均由旁坐书记笔录于册。办理庶务者为干事员，招呼会众者为招待员，整理秩序者为纠察员.赴会人所须知者如下：一、缴券。至会场门口，以入场券交收券人。二、签名。门口有一几，设签名册，分会员、来宾二种，赴会者以己之姓名书于上。三、就席。有会员席、来宾席、特别来宾席，新闻记者席各种，于楹柱或椅或桌分别标识，赴会者当依招待员引导人席。四、发言。若会中有赴会人发言之特许，自可发表意见，惟须俟他人言毕，起立陈说.若应演说台上之请，登台演说，当登台时，先向外鞠躬，立而发言。五、退席。将闭会，亦如开会时之摇铃，赴会者闻声即退。入场勿拥挤，出场须鱼贯而行。勿私言，交头接耳，易为他人所疑。勿喧晔，宜坐而静听。勿涕唾，万不得已，以手巾盛之。勿吸烟，烟雾熏蒸，易为旁坐人所厌恶。

　　谒客凡至官厅及人家，投谒答谒，由从仆以名刺交阍人。既通报，客即先至客堂，立候主人。主人出，让客，即送茶及水旱烟。有须主人迓客于门而陪客入内者，则为特别之客。

　　光、宣间，名刺之式不一，或红纸，或西式白纸，均可。名片之背，则书名号与住址，西式名片之左角则书职业.女子亦然，惟已嫁者辄增夫家姓氏。男子有承重丧或父母丧者，则于白纸名片之四周以二三分黑色为缘；或节沿用旧式，于姓之左角书制字；期服以外之丧，仅于姓之左角书期字，余类推，女子亦然。若携有介绍书者，于接见时面投。

　　三朝俗所谓三朝者有二：一、儿生三日会客，设汤饼筵。一、男女成婚之第三日，亦肆筵设席以娱宾.弥月弥月，见《诗经》「诞弥厥月，先生如达」。谓姜源之孕后稷，满十月之间，易生而无留难也。其后则以男子子、女子子之生满一月者曰弥月，宗族戚友亦皆有所馈赠，以将贺意，必设宴以享之。或馈人以生面及炒熟之面，面条长，取其绵绵不断长寿之意也。

　　百禄儿生百日曰百禄。杭有此风，必祀神，为儿薙发，曰百禄头.「碌」读如「罗」，因「百禄」二字与「不禄」同音。不禄者，死也，故避之。且不曰百日而曰百禄者，以人死之百日曰百日也。

　　周岁周岁，小儿之生及一岁者也。古时，儿生一期，设晬盘于儿前，男则用弓矢纸笔，女则用刀尺针缕及珍宝玩物，置盘中，观其发意所取，名之为试儿，今亦有之。富贵之家至有演剧侑觞以娱宾客者。客皆有所馈，其丰者为金银饰器、绸缎衣料。

　　立嗣我国重宗法，以无后为不孝之一。凡年至四五十而尚未有子者，辄引以为大忧，惧他日为若敖之鬼也，他人亦为之鳃鳃虑，视灭国之痛尤过之，盖狭义灭种之惧也。于是有立嗣之事。其法：择胞兄弟之子以为嗣，次则择从兄弟之子，复次则择再从兄弟之子。两者皆无，乃及于昭穆相当之族人。惟其中有应继、爱继之别.昭穆之最亲者为应继，继矣，而不当嗣父母之意，另择一较疏之人，亦使为后，曰爱继.亦有舍应继而取爱继者，此皆以同姓为断也。

　　其取于异姓者，或出嫁姊妹之子，或为女择一壻，人赘于家，令其奉祀。或买一不知谁何之子，则以二龄至十龄者为多。间有先期觅一在外之孕妇，而自饰为有姙者，俟孕妇之将临盆也，亦坐蓐，收生妪亦侍于侧，孕妇之子方堕地，亟携以归，由收生妪奉之，以交饰姙者抚之，而别雇乳妇饲之焉，俗曰血抱。凡此者皆养子也，养异姓子为己子者。五代之李克用、王建为最多。明太祖初起时，亦多畜养异姓儿，称为某舍。

　　且尚有出嗣于神鬼者，光绪初叶，德清戴匡尝官余姚训导，徐珂欲求戴子高明经望之遗着，以其同县而疑为一族也。就而访求之，戴曰：「非也，寒家之得姓为戴，从邑城隍庙神戴公得之。先代以得子屡夭，故出嗣于神，至仆已三世矣，不与子高同族也。」匡之子子田，以税课大使需次江宁孙静斋，为诸生。

　　干儿干儿者，不论男子子、女子子皆有之。盖于十龄之内，认二人为义父义母，称之曰干爷干娘。吴俗曰过房，越俗曰寄拜。干爷为其命名，冠己以姓，曰某某某，必双名，两字也。然姓不表而出之，即其名，亦惟干爷干娘自称之。通行于社会者，则仍本姓本名，此所以异于义子也。虽干字有相假之义，与义字之训假者略同，而义子则为人后，干儿则仅曰寄男女也。命名之曰，由干儿之父母率儿登堂，具馔祀祖，更以礼物上献干爷干娘，书姓名于红笺，于其四角并着吉语，媵以金银饰物、冠履衣服、珍玩、文具、果饵.自是而年节往来，彼此辄互有所馈，长大婚嫁，干爷干娘赠物亦必甚丰.干爷之母，即干娘之姑，则称干奶婆，盖假用干阿奶之名称而变通之耳。两家之父母，俗称干亲家。对于他人，则曰某为某之干亲.其结合之原因有二：一、迷信。惧儿夭殇，他日自为若敖之鬼，因择子女众多之人，使之认为干爷干娘。且有寄名于神鬼，如观音大士、文昌帝君、城隍土地，且及于无常 「 俗传人将死时由无常勾魂。」 是也。或即寄名于僧尼，而亦皆称之曰干亲家。一、势利。甲乙二人彼此本为友矣，而乙见甲之富贵日渐增盛也，益思有以交欢之，且欲附于戚党之列，得便其攀援于异日，夸耀于他人也，乃以子女寄拜甲之膝下，而认之为干亲.其与人言，亦必曰某为舍亲.寿诞之预祝补祝人之生日曰寿诞，亦曰寿辰。至日，家属、宗族、戚友皆拜而颂祷，曰拜寿。其前一夕亦有往祝者，曰预祝，亦曰拜生。初度之翌日，若有人往祝，则曰补祝。

　　冥寿祝寿者，祝其人之长生不死也。乃有为已卒之祖父母、父母称觞祝寿者，曰冥寿，亦曰冥庆.人已前卒，何有于寿，岂果有鬼死为聻之事乎？至期，其子孙于宴客之请柬，收礼之谢柬，皆自称追庆子、追庆孙，仍着彩服，设礼堂，宗族、戚友亦且相率往贺，甚有演剧以娱宾者。

　　溺女溺女恶习，所在有之，盖以女子方及笄许嫁时，父母必为办妆奁.富家固不论，即贫至佣力于人者，亦必罄其数年所入佣赀，否则夫壻翁姑必皆憎恶。迨出嫁，则三朝也，满月也，令节新年也，家属生日也，总之，有一可指之名目，即有一不能少之馈赠，纷至沓来，永无已时.又或将生子，则有催生之礼，子生后，则弥月、周岁、上学等类，皆须备物赠送。甚至壻或分爨，则细至椅桌碗箸，必取之妇家。女子归宁，亦必私取母家所有携之而归，稍不遂意，怨恨交作，贪家之不愿举女，良有以也。成曰大贼人道，或曰方患人满，此风宜提倡不宜禁革。

　　北人毁身求财残毁身体， 最悖人道。 北方风气刚劲， 好勇斗狠， 甚且不惜伤身以易金； 或因小忿， 自戕其体而争胜， 尤为野蛮. 光绪某年， 岁将暮， 京师琉璃厂西门饼店前， 有少年裸下体卧地， 不声， 店主举杆麫大杖杖其骽， 杖王五六十， 突起而言曰：「如是， 必吃矣。 」店主曰：「任汝吃矣。 」盖卧地者积欠饼资， 犹强取不已。 故店主示以大杖， 谓如不呼痛， 免前欠， 且自此不索直也。 又一日， 五道庙三岔路口， 有黑衣快靴之群恶少汹汹自北来， 中布衵服而外衣不钮者一人， 面血淋漓， 一目已霍然眇， 盖吃宝局者也。 吃宝局者， 恶少日于赌馆索费， 任保护. 然若辈众多， 必以甘心伤其支体者始得之。 支体之伤分等计资， 果剜目者列上等而获多金矣。

　　京畿一带，此风尤盛。一日，有壮男至通州某典肆持敝衣求质，典伙却之，男子呶呶争。久之，诘伙曰：「贵肆果质何类物？」伙答曰：「凡物皆受，第必须完好者始合格。」壮男匆匆去，俄复至，出小刀，割一耳掷柜上曰：「此亦物之完好者，若速为估值。」伙大惧，立邀之入，予以重金，始出。又良乡县甲乙二人有所争讼，经年不休，二人皆力尽，不复胜讼，乃相约晒烈日中，畏避者负。二人力适相等，继更议定置一大油锅，炽之令沸，中掷二铁丸，能赤手取以出者胜。届期，邀父老为证人，一攘臂先取，皮肉尽脱；其一逡巡不敢动，遂败北，乃以所争者让诸取丸人。然是人受毒过深，不数日即死。

　　北人尚炕北方居民，室中皆有大炕。入门，脱屦而登，跧坐于炕，夜则去之，即以荐卧具。

　　炕之为用， 不知其所由起也。 东起泰岱， 沿北纬三十七度， 渐迤而南， 越衡漳， 抵汾晋， 逾泾洛， 西出陇阪， 凡此地帯以北， 富贵贫贱之寝处， 无不用炕者。 其制：和土杂砖石为之， 幅宽五六尺， 三面连墙， 紧依南牖之下， 以取光； 前通坎道， 炙炭取暖。 若贫家， 则于旁端为灶， 既炊食， 即烘炕， 老幼男妇， 聚处其上。 诗家题咏， 亦往往见之。 《湛然居士集》：「牛粪火煨泥炕暖， 蛾连纸破瓦窗明。 」于忠肃《云中即事》：「炕头炙炭烧黄鼠， 马上弯弓射白狼。 」官友鹿有《暖炕诗》三十二韵， 朱弁有《炕寝诗》三十韵。 又《正字通》：「北方暖床曰炕。 」此炕之明见于载籍者。 然考其著述时代， 率在辽， 金以前， 炕之义训， 皆动词， 形容词； 若以用为名词者， 则绝未之见也。 燕太子与轲同床而寝。《高士传 》：「管宁隐辽东， 坐卧藜 ， 当膝处皆穿。 」北魏贾思勰 《齐民要术》：「腊夜令持椒卧房床旁， 飬蚕法： 土屋欲四面开窗， 屋内四角着火。 」孙氏注：「炭聚之下， 碎末， 令捣熟丸， 以供灶炉种火以用。 」皆言灶言炉， 而绝不言炕， 可见方古代本未有炕。 至如《左传》「宋寺人柳炽炭于位， 将至则去之」《新序》「宛春谓卫灵公曰：「君衣狐裘，坐熊席，隩隅有灶.」」，《汉书。苏武传》「凿地为坎，置熅　火」，庾信《小园赋》「嵇康锻灶既煗而堪眠」。《水经注》「土垠县有观鸡寺，基侧室外，四出爨火，炎势内流，一堂尽温」云１，要之，皆暖房而非炕也。惟《旧唐书。高丽传》：「冬月皆作长炕，下燃熅火。」马扩第自叙：「金主聚诸将共食，则于炕上用矮台子，或木盘相接。」《北盟录》：「女真俗环屋为土&#61711；，炽火其下，寝食起居其上，谓之炕。」观此数条，乃不啻为北方用炕者形容尽致，而宋人异而书之，以为胡俗，益可见北方古未有炕，盖其初本东胡之俗，自辽、金人，浸染既深，久之遂成习惯.然炎火蒸融，辄令人筋脉弛缓，脑气昏沉。南人夏日寝之，土湿交乘，尤易成瘫痪之症。即北人体质素强，而炭气蒙腾，冬夜因之闷毙者，亦时有所闻也。

　　都人之酒食声色晚近士大夫习于声色，羣以酒食征逐为乐，而京师尤甚。有好事者赋诗以纪之曰：「六街如砥电灯红，彻夜轮蹄西复东.天乐听完听庆乐，惠丰吃罢吃同丰.衔头尽是郎员主，谈助无非白发中。除却早衙迟画到，闲来只是逛胡同。」盖天乐、庆乐为戏园名，惠丰、同丰京馆名，而胡同又为妓馆所在地也。

　　北方妇女之奢佚许周生驾部之配梁夫人德绳，着《古春轩诗草》，中有《北地佳人行》一篇，读之可知嘉、道时京师妇女之奢侈骄佚也。诗云：「北地佳人少小时，养成性格含娇痴.闺中行乐随年换，世上闲愁百不知。日高睡起心情倦，草草乌云盘翠钿。玉裹珠围替月姿，粉妆香砌呈花面。三春淑景丽桃花，百两盈门御凤车。舅姑贵显通侯宅，亲串经过卫霍家。麝帐云深栖并翼，相爱相怜复相得。十三筝柱缓秦丝，八九鸳鸯图绣幕。夫壻豪奢贵有余，入围歌舞出琼舆。吐金只解怜舍利，识字从来恼蠹鱼.高会晨朝连日积，玛瑙杯深浮湩酪。刻漏徐看玉带围，貂蝉低映寒鸦色。华堂欢笑趁芳辰，颐指微闻促酒频.侍女不曾拈绣谱，儿家那复羡针神？曲房宛转连云第，雕阑花鸟供流睇。无香最爱凤仙娇，多语生憎鹦母慧。红肥绿腻裹香绵，举动人扶忒自怜.绮阁庄严长似佛，琼窗窈窕恍如仙。少愁多病长欹枕，玉叶人参当茗饮。青鸟丁宁浪自传，银釭深秘谁能审？无限豪华难具陈，酣眠薄醉过青春。寒门不少倾城色，翠袖空悲薄命人。」

　　京师之二好二丑光绪庚子以前，京师有二好二丑.二好者：字之好也，相公之好也。进士之朝考卷殿试策，专重楷法，点画匀净，墨色晶莹，分行布白，横竖错综，期无毫发之遗憾，策论诗次之，惟以字之工拙分甲乙，他试亦然。且纸墨笔砚，俱极精良，人争习之，此字之好也。都人所称相公者有二：一大学士，极贵也；一伶，极贱也，而称谓相埒。俗尚交游，如有庆吊事，以有大学士临门者为至荣；如有筵燕事，以有伶侑酒者为至荣，此相公之好也。

　　二丑者：大小遗之丑也，制艺之丑也。通衢大道，矢溺满地，当众而遗，裸体相示，首善之地，乃至现形若是，此大小遗之丑也。晚近制艺，名曰墨卷，专以色泽声调为事，绝无真理，此制艺之丑也。

　　京城四大新进士既点庶吉士，谒客名刺，非常伟大，较普通所用者约加一倍，而所印姓名，恰如其纸之大小，四围不使留隙，盖体制然也。既散馆，即不复尔。其制自何而起，命意为何，老于词林者亦不能言，殆亦一种习惯而已。都人士成一联咏之云：「翰林名片棺材杠，袜店招牌窑子□。」谓之为京城四大。盖都中富人出殡，升棺夫有多至六十四或七十二人者，杠之巨，亦无伦比，盖以表示其阔也。袜店门首，往往悬一巨袜，以为招徕。窑子者，都人以呼妓院，盖妓女阅人既多，为广大教主也。

　　都人不谈国事京师酒馆之各室，每有一红纸条揭于柱，上书四字曰：「莫谈国事。」虑有御史适在隔室，据所传闻，登之白简也。且或有言侵犯亲王、贝子、贝勒及宗室、觉罗，至有后患耳。

　　柳边俗尚昔年行柳条边外者，率不裹粮，遇人家，直入其室，主者尽所有出享。或日暮让南炕宿客，而自卧西北炕，马则煮豆麦剉草饲之。客去，不受一钱.他时过之，或以针线荷包赠，则又煎乳猪鹅鸡以进.其后则仓卒一饭或一宿，尚不计值，再宿必厚报之。而居者非云贵流人，则山东西贾客，类皆巧于计利，于是非裹粮不可行矣。然宿则犹让炕，炊则犹樵苏，饭则犹助瓜菜，尚非内地之人所能及也。

　　俗尚齿，无贵贱之阶级，呼年老者曰玛法。玛法者，汉言爷爷也。呼年长者曰阿哥。新岁相见，卑幼于尊长必长跪叩首，尊长者坐而受之，不为答。首必四叩，至三，则跪而昂首，若听命者然，尊长以好语祝，乃一叩而起，否则不起也。少者至老者家，虽宾，必隅坐随行。出遇老者于途，必鞠躬垂手而问曰赛音。赛音者，汉言好也。若乘马，必下，俟老者过，老者命之乘，乃敢避而乘。宴会，必子弟进食，行酒不以奴仆，客受之，亦不酢。往来无内外，妻妾不相避，年长者之妻呼为嫂，少者呼为婶子，若弟妇.卧时，头临炕边，足抵窗，无论男女尊卑，皆并头.以足向人，谓之不敬。惟妾则横卧其主之足后，否则贱如奴隶，亦忌之。其头不近窗者，盖天寒，窗际冰霜晓且盈寸，近则衾裯常为寒气所逼，致不干，故头临炕边，亦不得已也。炕皆外高内低，但不甚阔，人稍长，便须斜卧矣。

　　吉林俗尚吉林之俗，枕衾被褥必逢秋始浣濯，乎时虽气味腥膻，不之顾也。

　　婴孩栖以摇篮，不置诸地，以索悬之，泣则扶而荡漾于空际.至鱼皮鞑子多束缚襁褓儿悬诸林木间.女子平生沐浴仅三度，即初生一度，临嫁一度，濒死一度是也。

　　婴孩初生，枕以硬枕， 「 枕实以豆。」 务平其后脑骨，以硬起欠美观，习俗然也。燕、鲁人之流寓者，亦多染此习。

　　炎夏甚热，虽亦挥扇纳凉，然卧土炕者，仍烘火不辍.盖冬日之烘火以御寒，夏日之烘火以袪湿也。甚至席焦背赤，一若炮烙横施，非此不能安寝焉？否则背脊痛矣。

</div>
    <div class="pagination">
<a href="清稗类钞_page76.html">上一页</a><span>...</span><a href="清稗类钞_page72.html">72</a><a href="清稗类钞_page73.html">73</a><a href="清稗类钞_page74.html">74</a><a href="清稗类钞_page75.html">75</a><a href="清稗类钞_page76.html">76</a><span class="current-page">77</span><a href="清稗类钞_page78.html">78</a><a href="清稗类钞_page79.html">79</a><a href="清稗类钞_page80.html">80</a><a href="清稗类钞_page81.html">81</a><a href="清稗类钞_page82.html">82</a><span>...</span><a href="清稗类钞_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
