<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 101 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 101 页/共 331 页
  </h1>
  <div class="content">
   【宋秦观淮海集】
　　裴晋公度实唐第一等人。
　　【清波别志】
　　仁宗一朝，人材之盛，如文正公、文忠公、师鲁，皆第一流人。名书国史，炳若日星，初不假于称赞。
　　【朱子语略】
　　圣人浑然仁智之全体，颜子直是仁，孟子直是智。颜子有智亦是仁中之智，孟子有仁亦是智中之仁。仁智虽一，然世间人品所得自有不同，颜子曾子得仁之深者也，子忧子贡得智之深者也。如程门之尹氏，则仁胜，上蔡则智胜。
　　【朱子语续录】
　　本朝孙明复、石守道辈，忽然出来发明一个平政底道理自好。前代亦无此等人。如韩退之已自五分来，只是说文字了。若非后来关洛诸公出来，孙石便是第一等人。孙较弱石健甚硬做。伯丰问程子曰：老子之言，窃弄阖辟者，何也？曰：如将欲取之，必姑与之之类。是他亦窥得此道理将来窃弄。如所谓代大匠斫则伤手者，谓如人之恶者，不必自去治他，自有别人与他理会。只是占便宜不肯自犯手做。曰：此政推恶利己，曰固是如子房为韩报秦，窜掇高祖入关。及项羽杀韩王成，又使高祖平项羽。两次报仇，皆不自做。后来定太子事，它亦自处闲地，又只教四老人出来定之。伯丰问四皓是如何人品。曰是时人材，都没理会。学术权谋混为一区，如安期生蒯通，盖公之徒，皆合做一处。四皓想只是个权谋之士，观其对高祖言语重如愿为太子死，亦胁之之意。
　　【陆象山语录】
　　人品之说，直截是有，只如皋陶九德便是数等，就中即一德论之，如刚而塞者，便自有两般。又曰：过不及；有两种人，胸中无他，只一味懈怠，沉埋底人，一向昏俗去。若起得他却好，只是难起。此属不及；若好妄作人，一切隔了。此校不好。此属过人，凝重阔大底好，轻薄小相底不好。
　　【黄氏日抄】
　　邹道卿贬韶州，气终不衰。胡澹庵大节极好，赵忠简人品甚高。党籍至忠简始除，汪圣锡不妄假人以词色。得大臣体，李巽岩议论如雪中桧柏。
　　【经钅且堂杂志】
　　人之等级不同，姑以三等计之。上等之人自与上等相较，中等之人自与中等相较，下等之人自与下等相较。下等之人决不敢与上等相较，于是绝念矣。使贫者常若下等之望上等，绝相较之心。自不起慕羡上等，勿论中等之人，却常视下等，则无往而不足矣。
　　【许鲁斋心法】
　　天下人类中有出众者，便是第一人。如棋博亦有国手，但不是大义中第一人，似此等类何足效。
　　【许鲁斋语录】
　　如何高尚的人却不得人，只为以他标准，众人攀接不着。此等人常孤立。以善养人然后能服天下。以善服人，未有能服人者也。
　　【朱公迁四书通旨】
　　《人品》：见善如不及章；《季氏》右兼德行事业而言。有事君人者，止正己而物正者也。《尽?上》右兼心志德业而言；圣人吾不得而见之矣章。《述而》生而知之者上也。《季氏》或上而知之，止及其成功一也。《中二》乐正子何人也章，《尽?下》：右兼资质学力而言。
　　【宋释契嵩集】
　　品论：唐史以房杜方萧曹，然房杜文雅有余，萧曹王佐不足。德则房杜至之矣。观房则半才，视杜则纯道。君子曰：杜益贤也。姚崇宋，其不逮丙魏乎？姚宋道不胜才，而魏则厌兵，丙则知相。燕公文过始兴，而公正不及。大将军光不若狄梁公之终无私也。袁安之宽厚，则娄相近之，正与仁则异施。房颜真卿方之李固陈蕃。其世道虽异，而守忠持正一也。汾阳王省武而尚信，仁人也。段太尉忠勇相顾，义人也。晋公终始不伐，仁人也。荀子之言，近辩也，尽善而未尽美。当性恶禅让过其言也；扬子之言，能言也，自谓穷理而尽性，洎其遇乱而投阁，则与乎子路曾子之所处死异矣哉？太史公言：虽博而道有归，班氏则未至也。宜乎世所谓固不如迁之良史也。贾传抗王制而正汉法。美夫，宜无有加者焉！三表五饵之术，班固论其疏矣。诚疏也。董胶西之对策美哉？得正而合极，所谓王者之佐，非为过也。《繁露》之言，则有可取也，有可舍也。相如之文丽，义寡而词繁，词人之文也。王充之言，立异也。桓宽之言，趋公也。韩吏部之文，文之杰也。其为《原鬼》《读墨》何为也？柳子厚之文，文之豪也剔其繁则至矣。正符诗尤至也。李习之之文，平考其复命之说，宜有所疑也。疑一作发陈子昂之文不若李华。华之文不苦梁肃。肃之文，君子或有所取也。李元宾之文，词人之文也。皇甫之文，文词之间者也。或无词上文字郭泰黄宪之为人也，贤人也。讷言而敏行，颜子之徒欤。徐稚之为人，哲人也。识时变而慎动静焉。袁奉高之遁世也。不忘孝，不伤和，中庸之士也。论曰：引其器，所以稽其范之工拙。辩其人，所以示其道之至否。然范工资世之所用，道至正世之所师。所师得，则圣贤之事隆而异端之说息也。是故君子区之，别之，是之，非之，俟有所补也。岂徒尔哉？记曰：文理密察，或作察察足以有别也。孟子曰：是非之心，智之端也。斯亦辩道之谓也。无上秘要人品
　　【道经】
　　九天丈人告于三天玉童曰：夫天地交运，二象合真，阴阳降气，上应于九天。流丹九转，结气为精。精化成神，神变成人。故人象天地，气法自然。自然之气，皆是九天之精。化为人身，含胎育养，九月气盈，九天气普，十月乃生。其结胎受化，有吉有凶，有寿有夭，有短有长，皆禀宿根。结气不纯，藏胃积滞，六府败伤，形神不固。体不受灵，死气入孔，何由得存？阳气赤，名曰玄丹，阴气黄，名曰黄精。阴阳既交，二气降精。化神结胎，上应于九天，九天之气，则下布丹田。与精合凝，结会命门。要须九过，是为丹田。上化下凝，以成于人。一月受气，二月受灵，三月合变，四月凝精，五月首体具，六月化成形，七月神位布，八月九孔明，九月天气普乃有音声，十月司命勒籍，受命而生。故人皆禀九天之气，阳降阴之精，名曰九丹，合成人身。凡人受生结气，九丹上化于胞胎之中，而法九天之气，气满神具于胎囊之内，而自识其宿命。知有本根转轮因缘，九天之气化成其身，既睹阳道开旷三光，而自忘其所生。所由之因尔者，皆由胞根结滞盘固。三关五府不理死气塞门，致灵关不发，而忘其因缘。若灵真九气，含炼琼胎，暂经紫户，运履人道，挺秀自然，耀景睹灵，便腾身于九天，非复结精受气而为人也。凡人生皆禀九天之气，气凝为精，精化成丹，丹变成人，结胎含秀，法则自然。假令七月生，则十月胎受波黎答恕天之气，十一月生，则受梵摩迦夷天之气。十二月生，则受梵宝天之气。正月生，则受化应声天之气。二月生，则受不骄乐天之气，三月生，则受寂然天之气，四月生，则受须延天之气。五月生，则受上上禅善无量寿天之气。六月生，则受郁单无量天之气。凡人从十月结胎，至于六月，则受九天之气已满。至七月合十月则天地气盈受太阳之运而生。出《洞真九丹上化胎精?中记经》太上曰：夫人受生结精积气受胎，敛血黄白，幽凝丹紫，合烟所以凝骨吐津散布流液，四度会化九宫。一结五神，命其形体大一定其符籍忽尔而立，恍尔而成，罔尔而具，脱尔而生。于是乃九神来入安在其宫，五藏玄生五神主焉。父母唯知生育之始我也，而不悟帝君五神来适于其间。人体有尊神，其居无常，出入六虚，上下三田，回易阴阳，去故纳新，展转荣输，流注元津，太神虚生内结以成一身。濯质化练，变景光明。出《洞真九真?中经》夫人受生于天魂结成于元灵，转轮于九气，挺命太一。关开三道积神幽宫，所以玄液七缠，流津敷泽。日月映其六虚，口耳运其神器。云行雨施，德拟天地，胞胎内匝，五因来具。立人之道，其如此也。故五因者，是五神也。故三道者，是三真也。夫五神者，天之魂。三真者，天之道。九气者，天之胎。太一者，天之源。日月者，天之眼。玄液者，天之渊。六虚者，天之光。幽宫者，天之府。神器者，天之化。元灵者，帝之变。凡此言九天者，乃混合帝君之变。变而化九，是谓九宫。九宫混变，而同一矣。夫兆所欲修己，求生当从所生之宗。所生之宗，谓元父玄母也。元父生气化理帝先，玄母主精变结胞胎。精气相成而阴阳相生，云行兆已道合无名。数起三五，兆始禀形七九，既兆体乃成，和合三五七九洞冥。象帝之先，当须帝营天皇之功，九变为灵。功成人体，体与神并。神去则死，神守则生。是以三元为道之始，帝君为道之根。太一为道之变，九天为道之神。九宫为道之宅，玄液为道之津。以熙三田，以致神仙，朝适六合，夕守泥丸，坚执胎精，心中常欢学道之子，须此为缘见。是经者，始可与言九气陶注，太一运神。《出洞真太丹隐书》天尊言曰：气气相续，种种生缘。善恶祸福，各有命根。非天非地，亦又非人，正由心也。心则神也。形非我有，我所以得生者，从虚无自然中来因缘寄胎，受化而生。我受胎父母，亦非我始生父母也。真父母不在此，父母贵重尊高无上。今所生父母，是我寄备因缘禀受育养之恩。故以礼报而称为父母焉。故我受形，亦非我形也。寄之为屋宅，因之为营室，以舍我也。附之以为形，示之以有无。故得道者，无复有形也。及我无身，我有何患？我所以有患者，为我有身。有身则百恶生，无身则入自然。立行合道则身神一也，身神并一则为真身，归于始生父母，而成道也。《出洞元诸天内音经》人之受生于胞胎之中，三元育养，九气结形。故九月神布气满，能声声尚神，具九天称庆。太一执符，帝君品命，主录勒籍司命定算。五帝监生，圣母卫房天神地祗三界备守，九天司马在庭东向。读九天生神章九过，男则万神唱恭，女则万神唱奉，男则司命敬诺，女则司命敬顺。于是而生九天，司马不下命章。万神不唱，恭诺终不生也。夫人得还生于人道，濯形太阳惊天骇地，贵亦难称天真地神三界齐临亦不轻也。当生之时，亦不为陋也。所以能爱其形，保其神，贵其气。固其根者，终不死坏。而得神仙骨肉同飞，上登三清。是气与三气合德，九气齐并也。但人得生而自不能尊其气，贵其形，实其命，爱其神，自取死坏，离其本真。出《洞元九天上神章经》道曰：一切万物，人最为贵。人能使形无事，神无体，以清静，致无为之意，即与道合。出妙真经老子曰：神生形，形成神，形不得神，而不能自生。神不得形，而不能自成，故形神合同。更相生，更相成。出《西升经》夫人是有生，最灵者也。但人不能自知，而不守神以却众恶耳。知之者，则不求于天神，止于其身则足矣。故云一人之身，一国之象，胸腹之位，犹宫室也。四肢之列，犹郊境也。骨节之分，犹百官也。神犹君也，血犹臣也，气犹民也。故知治身者，则知治国矣。夫爱其民，所以安其国。吝其气者，所以全其身。民散则国亡，气竭则身死。亡者不可生，是以至人消未起之患，治未病之疾，坚之于无事之前，不追既逝之后。民之难养而易浊，故审其威德所以保其治。割嗜欲所以固血气，然后真一存焉。出《皇人经》天老曰：人生于阴阳，长于元气，未必尽备感五帝之性。得之者，十未有一也。感其火者明，感其金者刚，感其水者清，感其木者王，感其土者仁。不感者亡。故天地五行，五五二十五行，人生感得其一者，可寿一百年。感得其二者，可寿一百二十年。感得其三者，可寿一百三十年。感得其四者，可修术寿一百四十年。感得其五者，可为小道，可寿二百年。感得其六者，可为大道，寿无訾。感得其七者，可知鬼灵之心。感得其八者，通明神意。感得其九者，通神祗。感得其十者，知聪明。感得其十一者，终身无患。感得其十二者，应其夭心。感得其十三者，五岳来朝。感得其十四者，得二十八宿护己。感得十五者，致得玉女。感得十六者，得为圣人。感得十七者，致得西王母。感得十八者，致甘东王父。感得十九者，召得太一。感得二十者，召得比君。感得二十一者，召得仙人。感得二十二者，身与天地俱。感得二十三者，神女来配。感得二十四者，与天帝交。感得二十五者，与上皇为友。出《洞神监乾经》
　　人日
　　【青箱杂记】
　　《西清诗话》云：都人刘克者，穷该典籍。人有僻书疑事，多从之质。尝注杜子美、李义山集。与客论云：元日至人日，未有不阴时。人知其一，不知其二。四百年间，唯子美与客会耳。起就架上取书示客曰：此东方朔占书也。岁后八日，一日鸡，二日犬，三日猪，四日羊，五日牛，六日马，七日人，八日谷。其日晴，所主之物育，阴则灾。少陵意谓天宝离乱，四方云扰幅裂，人物岁岁俱灾。此岂《春秋》书王正月意邪？深得古人用心如此。又案宗懔《荆楚岁时记》云：七日谓之人日，采七种菜以为羹。剪采为人，或镂剪金薄为人，以贴屏风，亦戴之头鬓。求之经典，□□有其事，唯魏东平王苍为安仁峰铭云：正月元七，厥日惟人。策我良驷，陟彼安仁。载在铭集，此为证矣。又《北史魏收传》云：魏帝宴百僚，问何故名人日？皆莫能知。收曰：晋议郎董勋答问礼俗云：正月一日为鸡，二日为狗，三日为猪，四日为羊，五日为牛，六日为马，七日为人。然东方朔占书有八日为谷。而魏收所引董勋之语，止于七日何邪？然安仁峰铭所用，亦云七日为人。而宗懔指此为证，盖宗懔又未尝见东方朔占书而妄为之说也。唯克为博学。余尝观沈存中《笔谈》，亦以谓士人刘克按《夔州图经》辩乌鬼事甚详。而《西清诗话》又美其穷该典籍，真奇士也。
　　【太平御览】
　　旧以正月七日为人，故名为人日。花胜象瑞图金胜之形，又象西王母戴胜也。荆楚以七种菜为羹。北人此日亦有讳食菜者，与楚食正反。剪采镂金薄为人，皆符人日之意。与正旦镂鸡于户同，此人亦有至人日讳食。故岁菜唯食新菜者。又余日不刻牛羊狗猪马之像，而二日独施人鸡，此则未喻。按一说云：天地初开，以一日作鸡，七日作人也。
　　【蜀木寿杌】
　　李昊昶《人日》云：七属少阳，阳为人君之道。故曰人日。
　　【岁时广记】
　　最重人：董勋《问礼俗》曰：正月一日为鸡，二日为狗，三日为猪，四日为羊，五日为牛，六日为马，七日为人。则正旦画鸡于门，七日镂人户上，良为此也。予以意求之，正旦画鸡于门，谨始也。七日镂人户上，重人故也。占禽兽《月令占候图》曰：元首至八日占禽兽。一日鸡，天晴气朗，人安国泰，四夷远贡，天下丰熟。二日狗，无风雨即大熟。三日猪，天睛朗，君安。四日羊，气色和暖，即无灾，臣顺君命。五日马，晴朗四望无怨气，天下丰稔。六日牛，日月光明，即大熟。七日人，从旦至暮，日色晴明，夜见星辰，人民安，君臣和会。八日谷，如昼明夜见星辰，五谷丰稔。镂金薄《荆楚岁时记》：正月七日剪采为人，或缕金薄为人以相遗。刘臻妻陈氏进见仪云：正月七日上人胜于人。李商隐《人日即事》云：镂金作胜传荆俗，剪采为人起晋风。剪华胜　董勋《问礼俗》，人日剪采为人胜贴屏风上。亦戴诸头鬓，像入新年形容改新也。陈无已诗云：巧胜向人真奈老，衰颜从俗不宜新。效梅妆宋书武帝女寿阳公主，人日卧于含章殿檐下，梅花落公主额上成五出花。拂之不去。皇后留之。看得几时，经三日洗之乃落。宫人奇其异，竞效之。今人梅花妆是也。《章简公帖子》云：太极侍臣皆贺雪，含章公主正妆梅。陈简斋《墨梅诗》云：含章檐下春风雨，造化功成秋兔毫。又《梅花诗》云：同心不见昭仪种，五出时惊公主花。造面茧《岁时杂记》：人日京都贵家造面茧，以肉或素馅其实，厚皮馒头酸馅也，名曰探官茧。又立春日作此，名探春茧。馅中置纸签，或削木书官品，人自探取。贵人或使从者以卜异时官品高下，街市前期卖探官纸，言多鄙俚，或选取古今名人警策句可以占前程者。然亦但举其吉祥之词耳。灯夕亦然。欧阳公诗云：来时擘茧正探官。食煎饼《述征记》：北人以人日食煎饼，于庭中，俗云薰天，未知所从出也。进节料《唐六典》：膳部有节日食料，谓正月七日煎饼。又《文吕杂录》云：唐岁时节物，人日则有煎饼。服麻豆《肘后方》：正月七日吞麻子小豆各二七粒，消疾疫。上君寿《寿阳记》：正月七日，宋王登望仙楼会群臣，父老集于城下。令皆饮一爵，文武千人拜贺上寿。赐采胜《景龙文馆记》：中宗景龙四年正月七日，宴大明殿。赐王公以下采胜。诏赋诗《景龙文馆记》：三年正月七日，上御清辉阁，令学士赋诗云：青阳既兆人为日。《著假令艺苑雌黄》云：古今著令，自元日以后，唯人日有假。侍御宴《隋书?杨休之》：正月七日登高侍宴，赋诗云：广殿丽年华，上林起春色。风生拂雕辇，云回浮绮翼。登仁峰郭缘生《述征记》：寿张县安仁峰，魏东平王苍，凿山顶为会望处，以正月七日登峰。李充铭之曰：正月元七，厥日惟人。策我良驷，陟彼安仁。《太平御览》老子云：众人熙熙，如登春台，如享太牢。《楚词》云：日极千里伤春心。则春日登临，自古为适。但不知七日竟起何代？晋桓温恭军张望，亦有正月七日登高诗。近代以来，南北同耳。立义楼《寿阳记》：赵伯符为豫州刺史，立义楼。每元日、人日、七夕、月半乃于楼上作乐。楼下男女盛饰，游观行乐。升西山晋李充正月七日登剡西寺，赋诗云：命驾升西山，寓目眺原畴。谒真君《岁时杂记》：每月三七日，士庶拜谒醴泉观真君。正月七日最盛。仍争趁第一炉香。授经诀《北斗经》：尔时太清天中大圣老君，以永寿元年正月七日，授与天师北斗本命经诀，广宣要法，作人舟船。津梁男女普济众生，使不失人路。述道要《天师二十四化记》：玉局化在益州城南门，周回百步，汉桓帝永寿元年正月七日，天师与老君自鹤鸣山来息，此时地上忽涌出玉局玉床，方广一丈。老君升坐，重述道要。却自升天，玉局陷于地中。东坡诗云：剑阙西望七千里，乘兴真为玉局游。建善功《正一旨要》：正月七日，上元天官三宫九府三十六曹，同地水二官六宫十八府，同考罪福。此日大宜斋醮，建置善功。宜斋戒《杂五行书》：正月七日上会日，可斋戒早起。男吞小豆七粒，女二七粒。一年不病。
　　送穷鬼《岁时杂记》：人日前一日，扫聚粪扫。人未行时，以煎饼七枚覆其上。弃之通衢以送穷。
　　石曼卿《送穷诗》：世人贪利意非均，交送穷愁与底人。穷鬼无扫于我去，我心忧道不忧贫。得旧诗《草堂即事》杜甫《人日诗序》：开文书帙中检所遣忘，因得故高常侍适往居在成都时，高任蜀州刺史。人日相忆见寄诗，泪洒行间，读终篇末自作诗，已十余年。莫记存亡，又六七年矣。老病怀旧，生意可知。诗云：自蒙蜀州人日作，不意清明久零落。今晨散帙眼忽开，迸泪幽吟事如昨。话新词《古今词话》：白云先生之子张才翁，风韵不羁，敏于词赋。初任临邛秋官，邛守张公庠不知之，待之不厚。临邛故事，正月七日有白鹤之游，郡守率属官同往，而才翁不预焉。才翁密语官妓杨皎曰：此老子到彼，必有诗词。可速寄来。公庠既到白鹤，登信美亭。便留题曰：初眠官柳未成阴，马上聊为拥鼻吟。远宦情怀销壮志，好花时节负归心。别离长恨人南北，会合休辞酒浅深。欲把春愁闲抖擞，乱山高处一登临。杨皎录此诗以寄才翁。才翁得诗，即时增减作《雨中花》一阕以遗杨皎，使皎调歌之曰：万缕青青，初眠官柳，向人犹未成阴。据征鞍无语，拥鼻微吟。远宦情怀谁问，空劳壮志销凝。好花时节，山城留滞。又负归心，别离万里，飘蓬无定。谁念会合难凭，相聚里，莫辞金盏酒浅还深。欲把春愁抖擞，春愁转更难禁。乱山高处，凭栏垂袖，聊寄登临。公庠再坐晚筵。皎歌于公庠之侧，公庠怪而问之，皎进禀曰：张司理恰寄来，令杨皎歌之以献台座。公庠遂青顾才翁，尤加厚礼焉。《唐刘饣束传记》郑公尝出行，以正月七日谒见。太宗劳之曰：今日卿至，可谓人日。
　　【苕溪渔隐丛话】
　　贺方回《复斋谩录》云：方回词有《雁后归》云：巧剪合欢罗胜子，钗头春意翩翩。艳歌浅拜笑嫣然，愿郎宜此酒，行乐驻华年。待至文园多病，幽襟凄断堪怜。旧游梦挂碧云边，人归落雁后，思发在花前。山谷守当涂，方回过焉。人日席上作也。腔本《临江仙》，山谷以方回用薛道衡诗，故易以《雁后归》云。唐《刘饣束传记》云：隋薛道衡聘陈，为《人日诗》曰：入春才七日，离家已二年。南人嗤之，及云：人归落雁后，思发在花前。乃曰：名下无虚士。
　　【岁时杂咏】
　　唐李峤《人日侍宴大明宫应制》：凤城景色已含韶，人日风光倍觉饶。桂吐半轮迎此夜，冥开七叶应今朝。鱼清水冻行犹涩，莺喜春惊弄欲娇。愧奉登高摇采翰，欣逢御气上丹霄。《和人日清晖阁宴群臣应制》：三阳偏胜节，七日最灵辰。行庆传芳蚁，升高缀采人。阶前冥候月，楼上雪惊春。今日御天造，还疑上汉津。李又和诗：上月登台赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。诘旦行春上苑中，凭高御下大明宫。千年执象寰瀛泰，七日为人庆赏隆。铁凤曾骞摇瑞雪，铜乌细转入祥风。此时朝野欢无算，此岁云天乐未穷。郑和诗：琼殿含光映早轮，玉銮初跸望初晨。池开冻水仙宫丽，树发寒花禁苑新。佳气徘徊笼细纲，残淅沥染轻尘。良时荷泽皆迎胜，穷谷阳犹未春。李适和诗：朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香延接宜春苑，山翠遥添献寿杯。向夕凭高风景丽，天文垂曜象昭回。苏廷页和诗：疏龙澄道切昭回，建凤旗门绕帝台。七叶仙冥依月吐，千株御柳拂烟开。
　　初年竞帖宜春胜，长命先浮献寿杯。是日最灵知窃幸，群心就捧大明来。楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传采胜，天上奉熏歌。赵彦昭和诗：出震乘东陆，凭高御北辰。祥云映早岁，瑞雪候初旬。宫树千花发，阶冥七叶新。幸承今日宴，长奉万年春。宝契无为属圣人，舆出幸玩芳辰。平楼半入南山雾，飞阁旁临东野春。夹路稼花千树发，垂轩弱柳万条新。处处风光今日好，年年愿奉属车尘。刘宪和诗：禁苑韶年此日归，东郊道士转青旗。树色梅芳何处所，风前雪里觅芳菲。开冰池内鱼新跃，剪采花间燕始飞。欲识玉游幸阳气，为观天藻竞春辉。舆辇乘人日，登临上凤京。风寻歌曲扬，雪向舞行萦。千官随兴合，百福与时并。承恩常若此，微贱幸轻生。阎昭隐和诗：勾芒人面乘两龙，道是春神卫九重。采胜年年逢七日，酴岁岁满千钟。宫梅开雪祥光偏，城柳含烟瑞气浓。醉倒君前情未已，愿因歌舞自为容。宗楚客和诗：窈窕神仙阁，参差云汉间。九重中禁启，七日早春还。太液天为水，蓬莱雪作山。今朝上林树，无处不堪攀。陆龟蒙《人日代客子》：人日兼春日，长怀复短怀。遥知双采胜，并在一金钗。乔侃《人日登高》：仆本多悲者，年来不悟春。登高一游目，始觉柳条新。杜陵犹识汉，桃源不辩秦。暂若升云雾，还似出嚣尘。赖得烟霞气，淹留攀桂人。
　　【唐高适诗】
　　《人日寄杜二拾遗》：人日题诗寄草堂，遥忆故人思故乡。柳条弄色不忍见，梅花满枝堪断肠。身在南蕃无所预，心怀百忧复千虑。今年人日空相亿，明年此日知何处。一卧东山三十春，岂知书剑老风尘。龙钟，远恭二千石，愧尔东西南北人。赵曰：身在南蕃无所预，谓子美寄居荆楚之地而不预朝政，龙钟行不进貌。远忝二千石，此适自谓为蜀州也。洙曰：东西南北人，用孔子语，赵曰：公有诗云：甫也东西南北人。
　　【杜工部集】
　　《追酬故高蜀州人日见寄》并序：大历五年潭州作开文书帙中检所遗忘，因得故高常侍适往居在成都时，高任蜀州刺史，人日相忆见寄诗，泪洒行间，读终篇末，自枉诗已十余年，莫记存没，又六七年矣。老病怀旧，生意可知。今海内忘形故人，独汉中王与昭州敬使君超先在。爱而不见，情见乎辞，大历五年正月二十一日却追酬高公此作，因寄王及敬弟。自蒙蜀州人日作，不意清诗久零落。今晨散帙眼忽开，迸泪幽吟事如昨。鸣呼壮士多慷慨，合高名动寥廓。欢我凄凄求友篇，感时郁郁匡君略。锦里春光多烂熳，瑶墀侍臣已冥寞。潇湘水国旁鼋鼍，杜秋天失雕鹗。东西南北更堪论，白首扁舟病独存。遥拱北辰缠冠盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子，曳裾何处觅王门。文章曹植波澜阔，服食刘安德业尊。蜀以服食取汉中长笛谁能乱愁思，韶州词翰与招魂。梦弼曰：高适乾元中刺蜀州，永泰元年卒。鸥曰：公入蜀，上元初始有草堂。适人日寄诗，当在上元二年也。赵曰：按中史适召还为刑部侍郎，左散骑常侍，放有瑶墀侍臣、及杜失雕鹗之句。杜谓长安帝都也。洙曰：《楚辞》：使湘灵鼓瑟兮。汉《邹阳传》：何王之门不可曳长裾。此言思汉中王而不得见也。魏陈思王曹植，字子建，善属文。汉淮南王刘安，与八公著书，言服食神仙事。赵曰：晋向秀传闻邻人有吹笛者，发声廖亮，追思曩昔稽生游宴之好，感音而叹，作《思旧赋》。洙曰：宋玉哀屈原，作《招魂》。《人日二首》：元日到人日，未有不阴时。十字自是惨塞冰雪莺难至，春寒花较迟。雪随白水落，风振紫山悲。蓬鬓稀疏久，无劳比素丝。稀疏少叠怨有态此日此时人共得，一谈一笑俗相看。樽前柏叶休随酒，胜里金花巧耐寒。佩剑冲星聊暂拔，匣琴注水自须弹。早春重引江湖兴，直道无忧行路难。赵曰：四民月令，元日进椒柏酒；伯牙鼓琴，志在流水。
　　【李商隐诗】
　　《人日即事》：文王喻复金朝是，子晋吹笙此日同。舜格有苗旬太远，周称流火月难穷。镂金作胜传荆俗，剪采为人起晋风。独想道衡诗思苦，离家恨得二年中。
　　【白居易诗】
　　《六年立春日人日作》：二日立春人七日，盘蔬饼馔逐时新。年方吉郑犹为少，家比刘韩未是贫。乡园节岁应堪重，亲故欢游莫厌频。试作循潮封眼想，何由得见洛阳春。分司致仕官中吉传诰议，最老韩庶子尤贫，循潮封三郡，迁客老刘员外韩皆洛下旧游也
　　【司空图诗】
　　《乙丑人日》自怪扶持七十身，归来又见故乡春。今朝人日逢人喜，不料偷生作老人。
　　【宋钱塘韦骧集】
　　《人日大宁道中一首》：改年三日立青春，涉七风光日日新。列岫渐生苍霭媚，幽禽初弄小声匀。蓝舆度岭官兵汗，红旆穿林野雉驯。白发自怜犹远使，何时归棹浙江滨。
　　【元宪公集】
　　《人日》：阳日初回七日春，谁将灵品占佳辰。镂金剪采空迎福，无奈牛羊已胜人。
　　【宋景文公集】
　　《人日》：采胜香羹乐上春，我怀前事怅佳辰。瞿昙尚笑浮生假，况镂黄金假作人。
　　【刘龙云先生集】
　　《人日》：去年人日螺江边，今年人日在通川。故家浩荡五千里，客子骚屑心茫然。霜芦尽解故时叶，生意斗尔归兰荃。海风如刀冰塞渡，欲航野水雪暗天。佗乡信美非吾土，香草悦魂真浪传。南冠故声只操楚，刘章雅志惟歌田。五秉如单费廪粟，一囊就尽持餐钱。颠毛冉冉不吾与，齿根浮动轻于儇。小雀谁言畏死鹞，未肯屈折同杯。章贡直西三径在，尔来望眼欲成穿。科桑洗竹真吾事，孰使龊龊才充员。何时解得无拘束，归钓潭头枫叶鳊。
　　【苏东坡集】
　　《庚辰岁人日作》：时闻黄河已复北流，老臣旧数论此。今斯言乃验。梦仙案年谱，元符三年庚辰，先生六十五，在儋耳。五月徽宗即位，量移廉州。老去仍栖隔海村，次曰：儋州在海州之中，故云隔海村也。梦中时见作诗孙。天涯已惯经人日，归路犹欣过鬼门。厚曰：《山水志》：广安西路容牢二州界，有鬼门关。谚曰：若度鬼门关，十去九不回。言多炎瘴也。三策已应思贾让，纟寅曰：汉哀帝时，贾让奏言治河三策，今见《沟洫志》。孤忠终未赦虞翻。厚曰：《三国志》虞翻性疏直，数有酒失，孙权猜怒，放之交州，在南十余年。卒。典衣剩买河源米，厚曰：《杜》朝回日日典春衣。屈指新作上元。不用长愁挂月村，任曰：《杜》月挂客愁村。槟榔生子竹生孙。自注：海内勤竹，每节生枝如竹竿大，盖竹孙也。新巢语燕还窥砚，厚曰：《杜》频来语燕定新巢旧雨来人不到门。次公《杜子美秋述》，杜子卧病长安旅次，多雨生鱼，青苔及榻，常时车马之客，旧雨来，今雨不来。春水芦根看鹤立，夕阳枫叶见鸦翻。此生念念随泡影，援曰：《金刚经》：如梦幻泡影莫认家山作本元。自注：言虽寄旅于海上，不必以家山方是本元也。
　　【彭汝砺鄱阳集】
　　景龙三年，中宗御清晖阁登高遇雪，令学士赋诗。明年宴大明殿，赐采楼金胜。而寿阳公主卧含章殿檐下，梅花落额上成五出花，拂之不去。越三日洗之乃落。六宫异其事，竞效之。皆人日也。仆家有《寿阳公主梅妆像》，丹青甚古。因起念远之怀。入春才七日，离家已二年。此薛道衡思归作也。况四年乎？再辱佳句，因叙事以谢。道衡人日独牵愁，南北胡为一处囚。学士诗成应属和，寿阳梅落殆神谋。醉思侍宴登丹殿，寒想开箱睹黑裘。佳句缤纷飞白雪，雪天宜饮亟来休。
　　【曾文清公集】
　　《人日》：雪意垂垂体不佳，十年人日寄天涯。老来只有穷相守，忍使奴星结柳车。
　　【洪刍老圃集】
　　《人日》：偶逢人日强裁诗，身在异乡多所思。天气斗如寒食后，桃花酷似暮春时。溪毛入馔光浮，云子新炊滑溜匙。斗酒百钱能得醉，傥寻佳处一伸眉。
　　【王梅溪家政集】
　　《人日雨次何宪韵》：元正作佳天，涉七弄春气。好雨亦知时，绿波行可济。新诗如蜀州，句有梅柳味。七升年定丰，一石公当醉。
　　【陆放翁诗】
　　《人日偶游民家小园，有山茶方开》：人日西郊路，晨光射浅滩。停挠喜萧散，照影叹衰残。社酒香浮瓮，春蔬绿满盘。山茶虽慰眼，不似海云看。成都海云寿山茶花，一树千苞。时为繁丽。《人日东园》：岁首未入春，风气已稍和。我睡意慵起，如此鸣禽何。驾言之东园，落梅亦已多。江南无坚冰，绿池生微波。挹彼蒲萄醅，酌我鹦鹉螺。虽无丝与竹，倚树自高歌。矫首东南望，稽山郁嵯峨。儿曹幸力穑，老子得婆娑。《人日饭昭觉》：天涯羁旅逢人日，病起消摇集宝坊。雪水初融锦江涨，梅花半落绿苔香。家山松桂年年长，幕府文书日日忙。自笑余生有几计，一庵借与得深藏。又《人日》：新岁逢人日，老夫持道斋。断冰逢野水，微绿发枯。霁景丰年像，今年元日至人日皆晴闲吟旷士怀。春已陈迹，斗巧笑吴娃。前一日立春
　　【赵蕃淳熙藁】
　　《人日》：元日虽晴人日阴，梅花如积杏花深。未忧盈室无储粟，且恃春风洗破衾。莫怪物华常草草，定缘老态日。不须愤泣卞和玉，何有矜夸季子金。《人日怀成父弟》：人日雨连元日阴，杜陵时节已如今。苔迷草色闲多思，竹倚梅花瘦不禁。微事还衍退之集，题诗谩有蜀州心。溪南有弟遥成隔，目断苍然幕色侵。《人日寄玉山亲旧及当涂漂阳诸表弟》：唐人重人日，往往见于诗。孰谓风流远，聊须著语追。凭高纵无地，念远得忘思。欲寄江东弟，断肠梅满枝。
　　【黄次岑三余集】
　　《己酉人日》：寒梢发郢斗临寅，玉烛初调七日春。稍稍江云欲回雁，醺醺花气已撩人。胡来莫道长安近，老去空惊甲子频。南度诸君且书剑，北宸双阙正风尘。
　　【许纶涉斋集】
　　《人日》：明当春日今人日，身到故乡胜异乡。巧胜耐寒元故事，青丝传莱旧风光。只将柏叶聊随酒，莫为梅花苦断肠。南北两园多种接，闲居从此有闲忙。
　　【韩涧泉集】
　　《人日》：人日春来又两霄，梅花开尽已飘摇。爱闲多病有谁问，偶景独游无自焦。门外溪山犹浅浅，床头尽册谩昭昭。细看荣辱云翻雨，未底幽栖水一瓢。去年苦无雪，今雨又多风。人日平头过，元宵转眼中。野梅香更白，文杏色微红。离落春阴外，楼台晓雾空。满地茸茸百草芽，青青知已到山家。东风一夜吹窗雨，又得红梅两树花。
　　【杨诚斋集】
　　《人日诘朝从昌英叔出谒》：
　　四序各自佳，要不如春时。何必花与柳，始爱春物熙。今晨驾言出，从公南山西。泥软屡自惬，风嫩面不知。寒草动暖芽，晴山余雨姿。水日亦相媚，蹙纹生碎晖。鸟声岂为我，我听偶自怡。出门初惮烦，载涂乃忘归。但令我意适，岂校出处为。路人见我揖，属我有所思。我不见其面，信口聊应之。徐悟恐忤物，欲谢已莫追。我率或似傲，彼愠独得辞。
　　【文天祥集】
　　《人日》：今年为蛇年，此日是人日。江右一龙钟，山中旧占一作亻占毕。独坐写太玄，一叹发狂疾。悠悠王正意，衰涕感麟笔。
　　【方秋崖集】
　　《人日》：柳思花情晓夜春，空山烟水亦精神。闲中富贵阳和月，静处乾坤自在身。久悟前三吾是客，又经上七日为人。一蓑耕绿山南北，有赋何烦问大钧。《其二》：赖有空山着此翁，不然高论与谁同。百年会尽元尚白，一气不停春又红。诗卷每随烟水外，鸟声多在夕阳中。年丰已卜晴人日，亦是平生畎亩忠。《癸丑人日》：上七日为人，云蒸涧壑春。入山从此始，得句不知贫。宿雨行泉脉，归禽隐树身。无人闲似我，野荠共时新。《人日吴明辅招不往》：江湖老我百无堪，懒过细书太史谈。两脚又连人日暗，酒肠那似少年酣。一生出处龟藏六，万事乘除狙赋三。且试半篙春水绿，南山之北北山南。
　　【刘后村集】
　　《人日》：元日至人日，未有不晴时。剥复观周易，吟哦反杜诗。将开户北向，拆到杏南枝。不得东风力，余寒岂易支。
　　【李庄简公集】
　　《人日偶得酒果，因与客饮，成鄙句，并纪海外风物之异》：燕归茅屋草芊绵，节物方惊海外偏。风扫落花春寂寂，雨添幽涧水涓涓。腊醅每谢邻邦馈，北果来从贾客船。胜日谩逢聊一笑，白头那问岁时迁。人日灵川县，山深雪未融。谁知桂岭北，宛似浙江东。虚市人烟合，僧窗竹迳通。杖黎闲信步，日暮怯溪风。昌化虽穷寂，今岁偶诸处寄酒东船至得北果，又老庖自海康来，人日与客饮。邂逅成醉中赋此，去年人日醉陈园，竹外风流洗瘴烟。花落野桃春寂寂，海南地暖杂花皆腊前开尽潮回南浦水涓涓。腊醅每谢邻邦使，北果常随贾客船。佳节谩逢聊一笑，老庖能脍海鲈鲜。
　　【俞良能香山集】
　　《人日道中口占》：初日轻烟溪上桥，远峰积雪未全消。东君也是多情思，先遣春光到柳条。竹篱茆舍水边家，窗牖虚明小迳斜。草色未多春意好，疏梅映竹两三花。
　　【李大隐先生集】
　　《人日和同院》：层冰积雪已经旬，霁色初欣日在人。一岁暗添身渐老，百篇赓和笔如神。金花柏叶聊图醉，车柳舟刍谩逐贫。苦恨郊原芳意晚，预期联骑去寻春。跳丸日月走虚空，又见曦轮参尾中。冰雪侵凌伤暖律，芳菲排办待和风。家无儋石犹能乐，腹有诗书未是穷。酒后笑谈无畔岸，更将妙道问鸿氵蒙。玉烛初更品物新，又观剪采镂金人。休嗟岁岁年年貌，且送奇奇怪怪神。酒有十千元自富，食兼三九未全贫。王孙诗笔能鏖战，夜遣偏师敌富春。一三五七变而通，端月气已中。花胜菜羹新节物，柳条桃萼旧春风。诗成杜老曾悲雪，文就韩公向讳穷。我有乡名实不足，已将贫富任空氵蒙。
　　【洪炎西渡诗集】
　　《人日》：开岁逢人日，吾衰不梦周。家书生远恨，客舍起离忧。朔雪惊南服，江梅笑陇头。谁能结采胜，一为散春愁。
　　【戴石屏诗集】
　　《人日》：自换端平新历日，眼看日月倍光辉。南州有雪古来少，人日不阴今见稀。鼓舞万方观德化，转移一世属天机。朝廷有道吾君圣，辩作升平老布衣。
　　【咏史诗】
　　《人日》：董勋礼问古通今，七日当门特镂人。意谓生人由此始，百祥骈集又从新。
　　【李洪芸庵类藁】
  </div>
  <div class="pagination">
   <a href="永乐大典残卷_page100.html">
    上一页
   </a>
   <span>
    ...
   </span>
   <a href="永乐大典残卷_page96.html">
    96
   </a>
   <a href="永乐大典残卷_page97.html">
    97
   </a>
   <a href="永乐大典残卷_page98.html">
    98
   </a>
   <a href="永乐大典残卷_page99.html">
    99
   </a>
   <a href="永乐大典残卷_page100.html">
    100
   </a>
   <span class="current-page">
    101
   </span>
   <a href="永乐大典残卷_page102.html">
    102
   </a>
   <a href="永乐大典残卷_page103.html">
    103
   </a>
   <a href="永乐大典残卷_page104.html">
    104
   </a>
   <a href="永乐大典残卷_page105.html">
    105
   </a>
   <a href="永乐大典残卷_page106.html">
    106
   </a>
   <span>
    ...
   </span>
   <a href="永乐大典残卷_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
