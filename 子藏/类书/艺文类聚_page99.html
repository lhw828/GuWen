<!DOCTYPE html>
<html>
<head>
    <meta charset="UTF-8">
    <title>艺文类聚 - 第 99 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 99 页/共 154 页</h1>
    <div class="content">    古史考曰：古有醴酪，禹时仪狄作酒。
    《毛诗》曰：为此春酒，以介眉寿。
    《礼记》曰：先王为酒醴，一献之礼，宾主百拜，终日饮酒，而不得醉焉，此先王之所以备酒祸也。
    《左传》曰：郑伯有嗜酒，为窟室而夜饮酒，击锺焉。
    王孙子《新书》曰：楚庄王攻宋，厨有臭肉，樽有败酒，将军子重谏曰：今君厨肉臭而不可食，樽酒败而不可饮，而三军之士皆有饥色，欲以胜敌，不亦难乎，庄王曰：请有酒投之士，有食馈之贤。
    《楚辞》曰：蕙有肴兮兰藉，奠桂酒兮椒浆。
    《吕氏春秋》曰：肥肉厚酒，务以自强，命曰明［○《太平御览》八百四十五作烂。］肠之食。
    黄石公记曰：昔者良将用兵，人有馈一单醪者，使投之於河，令将士迎流而饮之，夫单醪不能味一河水，三军思为之死，非滋味及之也。
    《史记》曰：晋击秦，缪公伤，於是歧下食善马者三百人，驰冒晋军围，遂脱缪公而返，生得晋君，初缪公亡善马，歧下野人，共得而食之者，三百馀人，逐得，欲法之，公曰：君子不以畜害人，吾闻食善马肉，不饮酒伤人，乃皆赐酒而赦之。
    又曰：高帝除秦苛法，为简易，群臣饮酒争功，高帝患之，叔孙通知上益厌也，说上，原以诸弟子共起朝仪，後七年，长乐宫成，群臣皆朝十月，复置法酒，诸侍坐殿上，皆伏，尊卑次起上寿，觞九行，诸［○《太平御览》八百四十三作谒。］者言罢酒，御史执法，举不如仪者，辄引去，竟朝置酒，无敢失礼者，高帝乃曰：吾今日知为皇帝之贵也。
    《汉书》曰：百米旨酒，［○百日之米酒也，味或作米。］布兰生，［芬布列，若兰之生也。］
    又曰：于定国饮酒，至数石不乱，饮益精明，《神异经》曰：西北海外有人，长二千里，两脚中间，相去千里，腹围一千六百里，但日饮天酒五斗，［天酒，甘露也。］不食五鱼肉，唯饮天酒，忽有饥时，向天乃饱，好游山海间，不犯百姓，不干万物，与天地同生。
    又曰：西北荒中有酒泉，人饮此酒，酒美如肉，清如镜，其上有玉樽，取一樽，复一樽出，与天地同休，无乾时，饮此酒人，不死长生。
    东方朔别传曰：武帝幸甘泉，长平坂道中有虫，赤如肝，头目口齿悉具，先驱驰还以报，上使视之，莫知也，时朔在属车中，令往视焉，朔曰：此谓怪气，是必秦狱处也，上使按地图，果秦狱地，上问朔何以知之，朔曰：夫积忧者，得酒而解，乃取虫置酒中，立消，赐朔帛百匹，後属车上盛酒，为此也。
    《十洲记》曰：瀛洲有玉膏，如酒味，名曰玉酒，饮数升辄醉，乃令人长生。
    《孔丛子》曰：平原君与子高饮，强子高酒，曰：昔有遗谚，尧舜千锺，孔子百觚，子路尚饮百，古之贤圣，无不能饮，吾子何辞焉，《续汉书》曰：卢植能饮一石不醉。
    崔《四民月令》曰：正月旦，进椒酒，降神毕，各举椒酒於其家长，［事具椒篇。］
    《魏略》曰：大祖禁酒，而人窃饮之，故难言酒，以白酒为贤者，清酒为圣人。
    《博物志》曰：西域有蒲桃酒，积年不败，彼俗传云，可至十年，欲饮之醉，弥日乃解。
    干宝《晋纪》曰：杜豫作河桥成，武帝幸桥宴，举觞劝豫曰：非卿，此功不能就，豫曰：自非陛下之圣明，则臣无所施其愚巧也，［事具桥篇。］
    晋中兴书曰：毕卓尝谓人曰：右手执酒杯，左手执蟹螯，拍浮酒池中，便足了一生。
    《语林》曰：刘灵，字伯伦，饮酒一石，至酲，复饮五斗，其妻责之，灵曰：卿可致酒五斗，吾当断之，妻如其言，灵咒曰：天生刘灵，以酒为名，一饮一石，五斗解酲，妇人之言，慎莫可听。
    【诗】宋陶潜饮酒诗曰：既醉之後，辄以数句自娱，纸墨遂多，别辞无次，聊命故人书之，以为谈笑也，有客常同止，趣舍邈异景，一士长独醉，一夫终年醒，醒醉还相笑，发言各不领。
    周庾信报赵王赐酒诗曰：梁王修竹园，冠盖风尘喧，行人忽枉道，直进桃花源，稚子还羞出，惊妻到闭门，始闻传上命，定是赐中樽，野炉然树叶，山杯捧竹根，风池还更暖，寒谷遂长暄，未知稻粱雁，何时报君恩。
    又正旦蒙赵王赉酒诗曰：正旦辟恶酒，新年长命杯，柏叶随铭至，椒花逐颂来，流星向碗落，浮蚁对春开，成都已救火，蜀使何时回。
    又中山公许乞酒一车未送诗曰：细柳望蒲台，长河始一回，秋叶几回落，春蚁未曾开，莹角非难驭，椎轮稍可摧，只言千日饮，旧逐中山来。
    又就蒲州刺史乞酒诗曰：萧瑟风声掺，苍茫云貌愁，鸟寒栖不定，池凝聚未流，蒲城桑叶落，灞岸菊花秋，原持河朔饮，分劝东陵侯。
    又答王饷酒诗曰：今日小园中，桃花数树红，开君一壶酒，细酌对春风，未能扶毕卓，犹足舞王戎，仙人一捧露，判不及杯中。
    【赋】汉杨雄酒赋曰：子犹瓶矣，观瓶之居，居井之湄，处高临深，动常近危，酒醪不入口，藏水满怀，不得左右，牵於缠徽，自用如此，不如鸱夷，鸱夷滑稽，腹大如壶，尽日盛酒，人复藉酤，常为国器，於属车，出入两宫，经营公家，由是言之，酒何过乎。
    魏陈王曹植酒赋曰：余览杨雄酒赋，辞甚瑰玮，颇戏而不雅，聊作酒赋，粗究其终始，嘉仪氏之造思，亮兹美之独珍，仰酒旗之景曜，协嘉号於天辰，穆生失礼而辞楚，侯嬴感爵而轻身，其味有宜成醪醴，苍梧缥清，或秋藏冬发，或春酝夏成，或云沸川涌，或素蚁如萍，尔乃王孙公子，游侠翱翔，将承欢以接意，会陵云之朱堂，献酬交错，宴笑无方，於是饮者并醉，从横ん讠华，或扬袂屡舞，或扣剑清歌，或蹴辞觞，或奋爵横飞，或叹骊驹既驾，或称朝露未，于斯时也，质者或文，刚者或仁，卑者忘贱，窭者忘贫，於是矫俗先生，闻之而叹曰：噫，夫言何容易，此乃淫荒之源，非作者之事，若耽于觞酌，流情纵佚，先王所禁，君子所失。
    魏王粲酒赋曰：帝女仪狄，旨酒是献，芬享祀，人神式宴，辩其五齐，节其三事，醍沉盎泛，清浊各异，章文德于庙堂，协武义于三军，致子弟之孝养，纠骨肉之睦亲，成朋友之忄好，赞交往之主宾，既无礼而不入。又何事而不因，贼功业而败事，毁名行以取诬，遗大耻於载籍，满简帛而见书，孰不饮而罗兹，罔非酒而惟事，昔在公旦，极兹话言，濡首屡舞，谈易作难，大禹所忌，文王是艰。
    晋张载酃酒赋曰：惟圣贤之兴作，贵垂功而不泯，嘉康狄之先识，亦应天而顺民，拟酒旗於玄象，造甘醴以怡神，虽贤愚而同好，似大化之齐均，物无往而不变，独居旧而弥新，经盛衰而无废，历百代而作珍，若乃中山冬启，醇酎秋发，长安春御，乐浪夏设，缥蚁布，芬香酷烈，垂嘉称於百代，信人神之所悦，故为其酒也，殊功绝伦，三事既节，五齐必均，造酿以秋，告成以春，备味滋和，体淳色清，宣御神志，导气养形，遗忧消患，性顺情，於是纠合同好，以遨以游，嘉宾云会，矩坐四周，设樽於南楹，酌浮觞以旋流，备鲜肴之绮错，进时膳之珍羞，礼仪攸序，是献是酬，咸得志以自足，原栖迟於一丘，於是欢乐既洽，日薄西隅，主称湛露，宾歌骊驹，仆夫整驾，言旋其居，乃凭轼以回轨，骋轻驷於通衢，及衡门以隐迹，览前圣之典谟，感夏禹之防微，悟仪氏之见疏，鉴往事而作诫，罔非酒而惟愆，哀秦穆之见谬，惜三良之歼贤，嘉卫武之能悔，著屡舞於初筵，察成败於往古，垂将来於兹篇。
    【颂】魏刘伶酒德颂曰：有大人先生，以天地为一朝，万期为须臾，日月为牖户，八荒为庭衢，行无辙迹，居无室庐，幕天席地，纵意所如，止则操卮执觚，动则挈提壶，唯酒是务，焉知其馀，有贵介公子，绅处士，闻吾风声，议其所以，乃奋袂攘衿，怒目切齿，陈说礼法，是非锋起，先生於是捧罂承槽，衔杯ヱ醪，奋鬓箕踞，枕麴藉糟，无思无虑，其乐陶陶。
    【引】梁朱异田饮引曰：卜田宇兮京之阳，面清洛兮背邙，属风林之萧瑟，值寒野之苍茫，鹏纷纷而聚散，鸿冥冥而远翔，酒沉兮俱发，云沸兮波扬，岂味薄於东鲁，鄙蜜甜於南湘，於是客有不速，朋自远方，临清池而涤器，辟山牖而飞觞，促膝兮道故，久要兮不忘，闻谈希夷之理，或赋连翩之章。
    【戒】晋庾阐断酒戒曰：盖神明智惠，人之所以灵也，好恶情欲，人之所以生也，明智运於常，好恶安於自然，吾固以穷智之害性，任欲之丧真也，於是椎金，碎玉碗，破兕觥，捐觚瓒，遗举白，废引满，使巷无行，家无停壶，剖樽折杓，沈炭销炉，屏神州之竹叶，绝缥醪乎华都，言未及尽，有一醉夫，勃然作色曰：盖空桑珍味，始於无情，灵和陶酝，奇液特生，圣贤所美，百代同营，故醴泉涌於上世，悬象焕乎列星，断蛇者以兴霸，折狱者以流声，是以达人畅而不壅，抑其小节，而济大通，子独区区，捡情自封，无或口闭其味，而心驰其听者乎，庾生曰：尔不闻先哲之言乎，人生而静，天之性也，感物而动，性之欲也，物之感人无穷，而情之好恶无节，故不见可欲，使心不乱，是以恶迹止步，灭影即阴，形情绝於所，万感无累乎心，心静则乐非外唱，乐足则欲无所淫，唯味作戒，其道弥深，宾曰唯唯，敬承德音。
    【启】梁刘孝仪谢东宫赉酒启曰：异五齐之甘，非九酝之法，属车未曾载，油囊不得酤，试俦仙树，葛玄泥首，才比蒲桃，孟他衔璧，固知之养性，妙解怡神，拟彼圣人，羞得连类。
    【书】後汉孔融难魏武帝禁酒书曰：公初当来，邦人咸舞踊跃，以望我后，亦既至止，酒禁施行，天垂酒旗之曜，地列酒泉之郡，人有旨酒之德，尧非千锺，无以建太平，孔非百觚，无以堪上圣，樊哙解厄鸿门，非彘肩卮酒，无以奋其怒，赵之厮养，东迎其王，非引卮酒，无以激其气，高祖非醉斩白蛇，无以扬其灵，袁盎非醇醪之力，无以服其命，定国非酣饮一斛，无以决法令，故郦生以高阳酒徒，著功於汉，屈原以糟ヱㄤ，身困於楚，犹是观之，酒何负於治者哉。
    ●卷七十三 杂器物部
    ○鼎  钅仓  钵  区  盘  樽  卮  杯  碗
    ◇鼎
    《说文》曰：鼎，三足两耳，和五味之彝器也，昔禹贡九牧之金，铸鼎荆山之下，以入山林川泽，魑魅魍魉，莫能逢之。
    又曰：鼎，大上下小。
    《尔雅》曰：鼎绝大谓之鼐，圆上谓之，，子鼎，附耳外谓之翼。
    《周易》曰：鼎象也，九四曰：鼎折足，覆公饣束，六五，鼎黄耳，金铉，利贞，上九，玉铉，大吉。
    《礼记》曰：崇鼎贯鼎，大黄封父龟，天子之器。
    《毛诗》曰：丝衣其纟不，载弁俅俅，自堂徂基，自羊徂牛，鼐鼎及。
    三礼鼎器图曰：牛鼎，受一斛，天子饰以黄金，诸侯白金，有鼻目，以铜为之，三足。
    《左传》曰：宋华督已杀孔父而弑殇公，召庄公于郑而立之，以郜大鼎赂公，夏四月，取郜大鼎于宋，纳于太庙，非礼也。
    又曰：楚子伐陆浑之戎，遂至于离宫，王使王孙满劳楚子，楚子问鼎之大小轻重，对曰：在德不在鼎，昔夏之方有德也，远方图物，贡金九牧，铸鼎象物，桀有昏德，鼎迁于商，商纣暴虐，鼎迁于周，德之休明，虽小重也，其奸回昏乱，虽大轻也，周德虽衰，天命未改，鼎之轻重，未可问也，［事具祥瑞部鼎篇。］
    又曰：徐子及郯人莒人，会齐侯，盟于蒲隧，赂以甲父之鼎。
    《墨子》曰：巫马子问《墨子》曰：鬼神孰与圣人明智，《墨子》曰：鬼神明於圣人，犹聪明耳目之与聋盲也，若夏后开使飞廉折金於山，以铸鼎於昆吾，使翁难乙灼目若之龟，成曰：鼎成四足而方，不灼自成，不举自藏，不迁自行，乙又言繇曰：逢逢白云，一南一北，一西一东，九鼎既成，而迁三国，此知必千年，无圣之智，岂能知哉。
    《史记》曰：伊尹欲干汤而无由，乃为有莘媵臣，负鼎俎，以滋味说汤，致於王道。
    又曰：秦武王与孟说举龙文赤鼎，绝膑死。
    又曰：汉武时，汾阴巫锦，为民祠魏睢后土，得鼎，鼎大，异於众鼎，乃以礼祠迎鼎至甘泉，从行，上荐之，至中山，山有黄云盖焉，有鹿过，上自射之，因以祭，至长安，公卿大夫皆议，请尊宝鼎，有司皆曰：黄帝作宝鼎三，象天地人也，禹收九牧之金，铸九鼎，今鼎至甘泉，承休无疆，中山有黄白云降盖，而帝者心知其意，而合德焉，鼎宜见於祖祢，藏于帝庭，以合明应，制曰：可。
    《淮南子》曰：阖闾伐楚，五战入郢，烧高府之粟，破九龙之鼎，［高府，大仓也，形九龙於鼎以为名，言大鼎也。］鞭平王之墓，舍昭王之宫。
    《说苑》曰：汤时大旱七年，煎沙烂石，於是使人三足鼎祝山川，教之祝曰：政不节耶，使民疾耶，苞苴行耶，谗夫昌耶，宫室营耶，女谒成耶，何不雨之极也，言未已，天大雨，《东观汉记》曰：永平六年，庐江太守贡宝鼎。
    《吴越春秋》曰：吴王阖闾，葬女於郭西昌门外，凿地为池，积土为山，文石为椁，金鼎玉杯，银樽珠襦之宝，皆以送之。
    南越书曰：熙安县山下，有神鼎，天清水澄则见鼎，刺史刘道锡，常使系其耳而牵之，耳脱而鼎潜，既而执纟引者莫不疾耳，盖尉他之鼎。
    又曰：永城县江前有神鼎，圆数里，耳高五六丈，葛稚川云，赤松子陶金丹鼎。
    《晋中兴书》曰：神鼎见，鼎者仁器也，能息能行，不灼而沸，不汲而盈，烟カ之气，自然所生也，乱则藏於深山，文明应运而至，故禹铸鼎以拟之，［事具祥瑞部鼎篇。］
    【铭】後汉崔瑗窦大将军鼎铭曰：大禹铸鼎，象物百神，飨帝养贤，命锡宗臣，三距金铉，公德配焉，雉膏之灾，咸在择人，惟王建国，分之彝器，鼎为元宝，君臣享位，足胜其任，鬻保宝器，持盈若冲，满而不溢，黄耳不革，玉铉终吉，禹镂其鼎，汤刻其盘，纪功申戒，贻则後人。
    後汉李尤鼎铭曰：五鼎大和，滋味集具，虽快其口，损之为务。
    古鼎铭曰：王命尸臣，官此拘邑，赐尔和鸾，黼黻周弋，尸臣拜手，曰：敢对扬天子丕显休命。
    後汉崔る仲山父鼎铭曰：鼎耳革，其行塞，雉膏不食，方雨亏悔，终吉有福，足胜其任，公饣束乃珍，於高思危，在满戒溢，可以永年，天之大律。
    梁周舍鼎铭曰：天下宁康，异方同轨，九牧作贡，百司咸理，范金铸器，戒镇阶所，波圆月镜，传之无已。
    ◇钅仓
    《东宫旧事》曰：皇太子初拜，给铜龙头钅仓。
    笑林曰：太原人夜失火，出物，欲出铜钅仓，误出熨，便大惊惋，语其儿曰：异事，火未至，钅仓已被烧失脚。
    【诗】梁吴筠以服散钅仓赠殷钧诗曰：玉铉布交文，金丹焕仙说，九沸翻成缓，七转良为切，执以代疏麻，长贻故人别。
    ◇钵
    浮图澄传曰：澄以钵盛水，烧香咒之，须臾，钵中生青莲华。
    西域传曰：诸国志曰：佛钵在乾越国，青玉也，受三斗许，彼国宝之，供养原终日花香不满，则如言也，原一把满，亦随言也。
    交州杂事曰：太康四年，刺史陶璜，表送临邑王花然［○《太平御览》七百五十九作范熊，此讹。］所献银钵一口，水精钵一口。
    支僧载外国事曰：佛钵在大月氏国，一名佛律婆越国，是天子之都也，起浮图，浮图高四丈，七层，四壁里有金银佛像，像悉如人高，钵处中央，在第二层上，作金络络钵，钅巢悬钵，钵是石也，其色青。
    又曰：摩竭提国，在迦维越之南，相去四十由旬，贝多树去摩竭提三十里，一名毗波梨，佛唯在此一树下坐，满六年，长者女以金钵盛牛乳糜上佛，佛得乳糜，往尼连禅河浴，浴竟，於水边啖糜，啖糜竟，掷钵水中，逆流可百步许，然後钵复流河中，架梨那龙王接取钵，在宫中供养。
    法显记曰：弗楼沙国，有佛钵，昔月氏王大兴众，来伐此国，欲取佛钵，既服此国已，月氏王笃信佛法，欲持钵去去，乃校饰大象，置钵其上，象便伏地，不能得进，更作四轮车载钵，八象共牵，复不能进，王知与钵无缘，深自愧叹，即於此处起塔，及僧伽蓝。
    【启】齐王融谢安陆王赐银钵启曰：素人之贵，有访仙经，镌刻可奇，见符神鼎，撤膳器於珍羞之席，降宝玩於箪瓢之门。
    梁刘孝仪谢鄱阳王赐银钵启曰：珍穷货贡，制极范金，用贵宝樽，文包龙鼎，雕镂海籍，图载山经，阅众灵於器中，弄神奸於掌里，足令任后所欲，远惭汉世，少君有觌，遥羌齐寝。
    ◇区
    《抱朴子》曰：取金液及水银，以黄土区盛，置之猛火上，皆化为丹，以此丹金为盘碗，食其中，令人长生，袁彦伯罗山疏曰：善道门［○《太平御览》七百五十九作善道开，按当作单道开。］尸，在石室北壁下，形骸朽坏，止有白骨在，昔成都识此道士，闻之使人慨然，其业行殊异，冀当蝉蜕解骨耳，石室中先有区盛香，得便扫除烧香。
    【启】梁皇太子谢敕赉广门区等启曰：淮南承月之杯，岂均符采，西国浮云之碗，非谓瑰奇，臣南珍靡究，未读奏曹之表，方物罕逢，不识议郎之画。
    ◇盘
    《周官》曰：玉府，掌王之金玉，若合诸侯，则供珠盘玉敦。
    《礼记》曰：汤之盘铭，德日新。又日新。
    康诰曰：作新民，诗云，周虽旧邦，其命惟新，是故君子无所不用其极，［盘铭，刻戒於盘，极犹尽也，君子新其德，尽其心力，不有馀也。］
    《左传》曰：莒人伐我东鄙，围台，季武子救台，遂入郓，取其锺，以为公盘。
    《史记》曰：毛遂谓楚王之左右，取鸡狗马之血来，毛遂奉铜盘血而跪进之楚王曰：王当唼盟而定从，次者吾君，次者遂，定从於殿上，遂右手持盘，而左手招十九人曰：公相与唼此血於堂下，公等碌碌，所谓因人成事者也。
    《孙卿子》曰：君者盘也，水者民也，盘圆则水圆，盘方则水方。
    《神异经》曰：西北有金楼，上有银盘，广五十丈。
    《汉武内传》曰：西王母以七月七日降帝宫，命侍女索桃，须臾，以玉盘盛桃七枚，大如鸭卵，形圆色青，以呈王母，王母以四枚与帝，自食三枚矣。
    应劭《汉官仪》曰：封禅坛南有玉盘，盘中有玉龟。
    《风土记》曰：越俗，饮宴即鼓盘以为乐，取大素圜盘，以广尺六者，抱以着腹，以右手五指更弹之，以为节，舞者应节而举。
    【诗】梁沈约咏竹槟榔盘诗曰：梢风有劲质，景用道非一，平织方以文，穿成圆且密。
    【赋】魏丘俭承露盘赋曰：树根芳林，濯景天池，嘉木灵草，绿叶素枝，飞阁鳞接而从连，层台偃蹇以横施，龟龙怪兽，嬉游乎其中，诡类壮观，杂Ш众多，若乃肇制模，应变入神，穷数极理，究尽物伦，命班尔，召淳均，撰兰藉，简良辰，采名金於昆丘，斩扶桑以为薪，诏烛龙使吐火，运混元以陶甄，殴阴阳而役神物，岂取力於民，用能弗营，不日而成，匪雕匪斫，天挺之灵，雄碣以高立，干云雾而上征，盖取象於蓬莱，实神明之所凭，峻极过於阆风，凤高翔而弗升，远而望之，若紫霓下邻，双集焉，即而视之，若ギ琳之柱，华盖在端，上际辰极，下通九原，仙掌仙掌，既平且安，越古今而无匹，信奇异之可观。又能致休徵以辅性，岂徒虚设於芳园，采和气之精液，承清露於飞云。
    【铭】後汉李尤盘铭曰：或以承觞，或以受物，既举清觞。又成口实。
    魏丘俭承露盘铭曰：赫赫圣魏，绍天惟则，承露瑰生，爰诏懿德，下有蛟龙，偃蹇虬纷，上有层盘，厉彼青云，茎擢擢，高弗可及，仙掌，零露是集，有直其体，有固斯基，休徵攸降，神明攸持，少昊惟好，我后斯同，以近眉寿，以保万邦。
    魏陈王曹植承露盘铭曰：承露，峻极大清，神石蛇蛇鬼，洪基岳停，下潜醴泉，上受云英，和气四充，翔凤所经，匪我明后，孰能经营，近历阐度，三光朗明，殊俗归义，祥瑞混并，鸾凤晨栖，甘露宵零，神明攸挟，高而不倾，奉戴巍巍，恭统神器，固若露盘，长存永贵，贤圣继迹，弈世明德，不忝先功，保兹皇极，垂祚亿兆，永荷天秩。
    晋殷仲堪酒盘铭曰。
      节  有  宜
    
</div>
    <div class="pagination">
<a href="艺文类聚_page98.html">上一页</a><span>...</span><a href="艺文类聚_page94.html">94</a><a href="艺文类聚_page95.html">95</a><a href="艺文类聚_page96.html">96</a><a href="艺文类聚_page97.html">97</a><a href="艺文类聚_page98.html">98</a><span class="current-page">99</span><a href="艺文类聚_page100.html">100</a><a href="艺文类聚_page101.html">101</a><a href="艺文类聚_page102.html">102</a><a href="艺文类聚_page103.html">103</a><a href="艺文类聚_page104.html">104</a><span>...</span><a href="艺文类聚_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
