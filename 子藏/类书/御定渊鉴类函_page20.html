<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 20 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 20 页/共 320 页</h1>
    <div class="content">　　御定渊鉴凾卷五
　　钦定四库全书
　　御定渊鉴函卷六
　　天部六【风】
　　风一
　　増易曰风従虎　又曰巽为风　又曰挠万物者莫疾乎风　又曰风行天上小畜君子以懿文徳　又曰风以动之　又曰风行地上观　原尚书曰休征曰圣时风若【若顺也君能通理则时风顺之也】　増又曰纳于大麓烈风雷雨弗迷　毛诗曰终风且曀　原又曰习习谷风以隂以雨　又曰凯风自南吹彼棘心【南风谓之凯风】　又曰冬日烈烈飘风发发　礼记曰立春之日东风解冻　増又曰飨帝于郊而风雨节寒暑时　周礼注曰十二辰皆有风　原左传曰六鶂退飞过宋都风也　増又曰藏氷以时春无凄风　原尔雅曰南风谓之凯风【诗曰凯风自南】东风谓之谷风【诗云习习谷风】北风谓之凉风【诗云北风其凉】西风谓之泰风【诗曰泰风有隧】焚轮谓之頽【暴风从上下】扶摇谓之猋【暴风从下上】
　　风与火为庉回风为飘日出而风为暴【诗云终风且暴】风而雨土为霾【诗曰终风且霾】隂而风为曀【诗曰终风且曀】　易纬曰八节之风谓之八风立春条风至【东北方】春分明庶风至【东方】立夏清明风至【东南方】夏至景风至【南方】立秋凉风至【西南方】秋分阊阖风至【西方】立冬不周风至【西北方】冬至广莫风至【北方又吕氏春秋说八风东北方曰炎风东南方曰薫风东方曰滔风南方曰巨风西南方曰凄风西方曰飂风西北方曰厉风北方曰寒风】　増易通卦騐立春条风至赦小罪出稽留春分明庶风至正封疆修田畴立夏清明风至出币帛礼诸侯夏至景风至辨大将封有功立秋凉风至报土功礼四乡秋分阊阖风至解悬垂琴瑟不张立冬不周风至修宫室完边城冬至广莫风至诛有罪断大刑八风以时至则隂阳变化道成万物得以育生王者当顺八风行八政当八卦也　易稽览图曰太平时隂阳和风雨咸同海内不徧地有险易故风有迟疾虽太平之政犹有不能均同也惟平均乃不鸣条　又曰巽气不至则大风扬沙　尚书大传曰王者徳及皇天则祥风起　大戴礼曰正月时有俊风俊者大也大风南风也何大于南风也曰合氷必于北风觧氷必于南风故大之也　原礼稽命征曰出号令合民心则祥风至増礼说曰风萌也养万物成功所以八风象八卦也礼斗威仪曰人君政颂平则祥风至宋均注曰即景风也　原孝经援神契曰徳至八方则祥风至　増又曰至治之世风不鸣条　春秋考异邮曰八风杀生以节翺翔距冬至四十五日条风至条者达生也距犹起也自冬至四十五日而立春此风应其方而来生万物也四十五日明庶风至明庶迎恵言春分之后阳以施恵之恩徳迎众物而生之也四十五日清明风至精芒挫收言立夏之后荠麦之属秀出已备故挫止其锋芒収之使成实也四十五日景风至景风强也强以成之夏至之也强言万物强盛也四十五日凉风至凉风者寒以闭也立秋之后也闭收也言隂寒收成万物也四十五日阊阖风至阊阖者当寒天收也秋分之阊阖盛也言时盛收物盖藏之也四十五日不周风至不周者不交也隂阳未合化也立冬之后也未合化言消息纯坤无阳也月令曰天地不通而闭塞成冬也四十五日广莫风至广莫者精大满也冬至之言物无见者风精大满美物也　又曰风之为言萌也其立字虫动于几中者为风虫动于几言阳气无不周也明昆虫之属得阳乃生遇隂则死故风为隂中之阳者也　春秋元命苞曰隂阳怒则为风　广雅曰大风曰昌　原又曰猛风曰颲【列】凉风曰浏【刘】微风曰飉【辽】小风曰飕【搜】小风从孔来曰防【或穴反】　増埤雅曰天地之气嘘而成云噫而成风　原月令曰疾风曰盲风【说文曰猋疾风也】　増国语曰火见而清风戒寒　汉书曰有风如焱【焰】风散鬊鬊【音顺乱发】　又曰祭风曰磔【今俗当大道中磔狗以止风此其象也】　唐书曰冬风裂肌夏风如焚　原老子曰飘风不终朝荘子曰大块噫气其名曰风【噫依界反言天地噫气则万窍怒号而为风】増又曰汝闻天籁未闻地籁【风吹万物有声故曰籁】　又曰吹万不同　又曰风一西一东孰嘘吸是孰披拂是　又曰泠风则小和飘风则大和厉风济则众窍为虚【济止也风止则窍无声】　又曰予蓬蓬然起于南海而入于北海折大木蜚大屋者惟我能也　管子曰吾不能以春风风人又曰木虽蠧无疾风不折　原椘辞注曰春晴日出而风曰光风【天霁日明微风动摇草木皆令有光】秋冬余曰绪风【绪余也谢灵运诗云初景革绪风】　淮南子曰天之偏气怒者为风　又曰虎啸则谷风生　又曰腾蛇雄鸣上风雌鸣下风而化成形又曰人主之精通于天故诛暴则多飘风　周生列
　　子曰夫獦叶之风不应八节　吕氏春秋曰风师曰飞亷　论衡曰儒者论太平瑞应皆言五日一风风不鸣条　管公明传曰公明言树上已有少女微风其雨应至矣【详】　风俗通曰飞亷风伯也箕星风师也　又曰风或清明来久长不摇树本枝叶离地二三丈者此有龙徳在其下风或清明不及地二三尺者此君子之风増又曰五月有落梅风江淮以信为风　董仲舒曰
　　太平之世风不摇条开甲破萌而已　原风土记曰六月则有东南长风俗名黄雀长风时海鱼变为黄雀因为名也　荆州星占曰箕星一名卷舌动则大风至十洲记曰炎州在南海中上有风生兽似豹青色状如貍以铁椎锻其头数十下乃死张其口向风须臾而起刘欣期交州记曰风母出九徳县似猿见人若慙屈
　　颈打杀得风乃活　述征记曰长安宫南有灵防有相风铜乌或云此乌遇千里风乃动　増黄帝风曰调畅祥和天之喜气也折伤奔厉天之怒气也　山海经曰灋岳之山有兽曰山【音浑】其行似风见则天下大风水注曰屈县有风山上有穴如轮风气萧瑟不止
　　当其冲所略无生草盖众风之门也　服防曰干音石其风不周坎音革其风广莫艮音匏其风条震音竹其风明庶巽音木其风清明离音其风景坤音土其风凉兑音金其风阊阖　王子年拾遗记曰瀛洲时有香风泠然而起张袖受之则厯纪不歇　南越志曰岭峤夏风发自午至夜乃止仆屋僵树累年一发或嵗再三番禺杂记曰飓风将发有微细雨先缓后急谓之链
　　风　三水小牍曰汝南临汝县有小山曰崆峒其巅洞穴如盎将有大风雨则白犬自穴出田夫以为亦名曰玊烛峯　又曰白崖山之右有巨穴如井不知浅深穴口四围津津如汗间有气出腾空为白云须臾风起怒号如雷里人见云即知风起散则风定细则风小盛则风猛窒其穴风虽小而民多瘴开则风如故而瘴亦衰　武陵记曰风门山有石门去地百余丈将欲风起此门隠隠有黒气上须臾有黒风竞起在朗州　兵书曰五两风法以鸡羽重五两建五丈旗取羽系其巅立军营中　又曰风从震来名婴儿风　乙巳占曰发木折屋曰怒风扬沙转石曰狂风四转五复曰乱风卒起卒歇曰暴风独鹿蓬勃曰勃风扶摇羊角曰飇风清凉温和尘埃不动曰和风　括地图曰钟山之神名曰烛龙视为昼眠为夜吹为冬吁为夏息为风　山海经曰符阳之山多怪风　子华书曰风涵太之中精故能动化百物而行乎天上风隂也而其发为阳　朝鲜志曰朝鲜庆尚道清道郡南二里有鼇山东有一谷名曰髙沙天将风雨先期而鸣喷出云气云入洞内则雨云出洞外则风大鸣则即日有騐小鸣则二三日乃騐郎顗曰风者号令天之威怒　蔡伯喈上封事曰风
　　者天之号令所以教人也　张奂疏曰风为号令动物通气　物理论曰风者隂阳乱气激发而起者也犹人之内气因喜怒哀乐激越而发也故春气温其风温以和喜风也夏气盛其风熛以怒怒风也秋气劲其风清以真清风也冬气实其风惨以烈固风也此四正之风也又有四维之风东南融风其道以长也西南清明百物备成也西北不周方潜藏也东北明庶庶物出幽入明也此八风者方土异气徐疾不同和平则顺违逆则凶非有使之者也气积自然怒则飞沙扬砾发屋防树喜则不摇枝动草顺物布气天性自然之体也　琐碎録曰鱼逆水而上鸟向风而立取其鳞羽之顺也有微风不知所从来但观鸟之所向　图曰海道之险曰痴风曰黒风痴风之作连日怒号不已四方莫辨黑风则天色晦暝不分昼夜　原楚辞曰嫋嫋兮秋风洞庭波兮木叶下　増又曰欵秋冬之绪风注云绪余也谢灵运诗云初景革绪风新阳改故隂顔延年和诗云倚岩听绪风
　　风二
　　増史记曰女娲没大庭氏王天下五风异色　又曰蚩尤氏能徴风召雨与帝争帝灭之　帝王世纪曰黄帝梦大风吹天下之尘垢皆去寤而叹曰风为号令执政者也垢者后土在也天下岂有姓风名后者哉于是依占而求之得风后于海隅登以为相　原尚书大传曰舜将禅禹八风脩通　括地图曰竒肱氏能为飞车从风逺行汤时西风吹竒肱车至于豫州汤破其车不以示民十年西风至乃复使作车遣归去玊门四万里尚书曰周公居东二年天大风禾尽偃大木斯防王啓金縢之书迎周公天乃返风禾尽起　尚书大传曰成王时越裳重译而来朝曰久矣天之无烈风迅雨意中国有圣人乎　国语曰海鸟曰爰居止于鲁东门之外三日文仲使人祭之展禽曰今兹海岛有灾乎夫广川鸟兽恒知避灾是嵗也海多大风　増史记曰庶女者齐之寡妇养姑孝姑女利母财杀母以诬寡妇妇不能自解呼天而号大风袭于齐殿　原庄子曰列子御风而行泠然善也旬有五日而后反【司马彪注曰列子郑人列御寇也御迎也泠泠然凉貌也】　増列子曰列子师老商氏友伯高子进二子之道乗风而归　通志曰郑宏常采薪白鹤山得遗箭顷有人来覔宏还之问所欲宏知其神人也宏曰患若耶溪载薪为难愿旦南风暮北风后果然今若耶溪风人呼为郑公风　又曰孝武坐未央前殿天新雨东方朔屈指独语上问之对曰殿后栢枝有鹊立东向鸣视之果然上问何以知之朔曰风従东来鹊尾长尝顺风而立是以知也　东方朔别传曰汉武帝天汉三年月氏国献神香使者曰国占东风入律百旬不休青云干吕经月不散意中国有好道之君故来贡　原神僊传曰葛行遇神庙乗车不下须臾有大风逐尘埃涨天大怒曰小邪敢尔即举手指风风便止　増说宝曰孙权据江东曺操伐之进兵赤壁胜负未分权大将周瑜问计于诸葛亮亮曰用火攻可以破之瑜曰恨无东南风耳亮曰可建星坛一所为都督借风数日即可破曺矣瑜大喜令人于南屏山下筑防三层挿二十八宿旗色按六十四卦用一百一十人侍立左右亮歩踏罡三上三下而去至其夜东南风起瑜部将黄盖诈降顺风放火烧尽北船曺操狼狈奔还江南安堵皆亮之功也　晋书曰永和元年大风防栁树百余株若风従八方来者　又曰车驾出相风在前刻乌于竿上名曰相风　世说曰满奋畏风在晋武帝坐北作琉璃屏实宻似踈奋有寒色奋曰臣犹呉牛见月而喘　又曰庾亮出镇江州以帝舅故内执朝权王导不能平时王在冶城坐大风扬尘王輙举扇拂尘曰元规尘污人续仙传曰吴真君尝遇大风书符置屋上有青鸟衔
　　去风即止　宋书曰明帝体肥憎风夏月常着小皮衣拜左右二人为司风令史风起方向輙先啓闻　又曰宗慤字元干炳兄子也少时问慤所志答曰愿乗长风破万里浪　北史曰齐神武时芒山之役风从西来入营李业兴曰小人风来当大胜神武曰若胜以尔为本州刺史后果验　梁书曰长沙王懿孙俨献相风乌赵录曰石勒时忽有旋风下属地隠隠雷声良久视之见一大石　幽怪录曰萧至忠为晋州刺史欲猎有樵者于霍山见一长人俄有虎兕鹿豕狐兔杂骈而至长人曰余九防使者奉北帝命萧君畋汝軰若干合鹰死若干合箭死有老麋屈膝求救使者曰东谷严四善课试为求计羣兽従行樵者觇之至深岩有茅屋黄冠一人老麋哀请黄冠曰若令滕六降雪巽二起风即萧使君不复出矣昨滕六丧偶得美女纳之雪立降矣巽二好饮酒得醇醪贿之则风立生有二狐自称能取之羣兽散去翌日未明风雪暴至竟日乃罢萧使君果不出贞观政要曰侯君集平髙昌之后太宗欲以其地为
　　郡县褚遂良曰高昌涂路沙碛千里冬风氷冽夏风如焚行人遇之多死　酉阳杂爼曰山人包超明皇令随哥舒翰西征每阵常得胜风　栁公权本传曰公权侍文宗逰后庭联句帝曰人皆苦炎热我爱夏日长公权曰薰风自南来殿阁生微凉　九国志曰徐温常自迎銮还至百家湾暴风起舟人相頋失色温乃袒裼以帛系璟首頋谓妾御曰吾善游倘溺不暇相救幸保此子言讫风浪暂息　江湖纪闻曰石尤风者传闻石氏女嫁为尤郎妇情好甚笃尤为商逺行妻阻之不从尤出不归妻忆之病临亡长叹曰吾恨不能阻其行以至于此今凡有商旅逺行吾当作大风为天下妇人阻之自后商旅发船值打头逆风则曰此石尤风日遂止不行邢子励地记曰龙山石上徃往有仙人及龙迹故以
　　为名四麓各有一大穴大如车轮春则风出东秋出西夏出南冬出北不相夺伦有沙门法猛于夏日入其东穴见石屋石人　潜确书曰俗谓风曰孟婆按北齐李騊【陶】駼【徒】聘陈问陆士秀曰江南有孟婆何神也士秀曰山海帝之女逰于江中出入必有风自随以帝女故曰孟婆犹郊祀志以地神为泰媪　天中记曰吴俗以十月初五为五风生日渔者盛陈牲醴飨并湖诸祠祈此日有风则每五日风雨如期而至终嵗皆然可以扬防取鱼谓之五风信　梁州记曰入褒谷内有风出三四里内无复草木
　　风三
　　原鸢鸣　虎啸【礼记曰前有尘埃则载鸣鸢郑注曰载谓举于旌首鸢鸣则将风　淮南子曰虎啸而谷风至高诱注曰虎阳兽与风同】　汾河　易水【汉武帝秋风辞曰秋风起兮白云飞草木黄落兮雁南归泛楼船兮济汾河横中流兮扬素波　燕世家曰太子送荆轲于易水之上轲起为寿歌曰风萧萧兮易水寒壮士一去不复还高渐离击筑和之为壮声则士髪冲冠为哀声则士皆流泪】大王　少女【宋玊风赋曰此独大王之风耳　下详风一】　铜乌　石鷰【上详风一　庾仲淮湘州记曰零陵山有石鷰遇风雨则飞止还为石】　折木　偃禾【史记曰项羽围汉王三匝于是风従西北起折木防屋扬沙石椘军大乱汉王乃得従数十遁去　下详风二】猎蕙　泛兰【宋玊风赋曰猎蕙草　下详风一】　鹢退　鹏抟【上详风一鹢作鶂　荘子曰北溟有鱼其名曰鲲化而为鸟其名曰鹏抟扶摇而上者九万里司马彪注曰扶摇上行风】动扇　摇翣【班媫妤诗曰新制齐纨素鲜洁如霜雪裁为合欢扇如明月出入君懐防动摇微风发　帝王世纪尧时厨中自生脯薄如翣摇鼓则生风使食物寒而不臭名翣脯翣山甲反】　虞琴　汉筑【帝王世纪曰舜弹五弦琴歌曰南风之薰兮可以觧吾民之愠兮南风之时兮可以阜吾民之财兮　汉书曰高祖过沛击筑自歌曰大风起兮云飞扬】　吹阮衿　扬袁扇【阮籍咏懐诗曰夜中不能寐起坐弹鸣琴薄帷鍳明月清风吹我衿　孙盛晋阳秋曰袁宏为东郡谢安执宏手授扇宏曰輙当奉扬仁风慰彼庶】　婴儿　神女【上详风一　博物志云文王梦妇人哭问之曰吾为太山神女嫁与西海君子吾行必以疾风暴雨详雨注】　尧日　晋年【尧时五日一风　稽含云晋大康六年风暴怒百川倒流太山崩裂又七年狂风大作】　千里　五色【抱朴子曰防木之风必千里　下详风二】　尹喜占　列子御【神仙传曰老子将去周而出闗以升昆仑闗令尹喜占风逆知当有神人来过乃扫道见老子老子知喜命应得道乃停闗下以长生之术授之　下详风二】　断大刑　赦小过【并详风一】　爰居避灾　乌鹊识嵗【上详风二　淮南子乌鹊识嵗之多风去乔木而巣扶枝许慎注扶傍也】　　缀铃悬玊【开元遗事云五王宫中各立长竿挂五色旗于竿上四垂缀以金铃如铃有声即徃视旌之所】
　　【向可以知四方风　又曰唐岐王宫中于竹林内悬碎玊片毎夜闻相触之声即知有风号占风铎】齐殿　陶窓【上详风二　晋陶潜字渊明一字元亮靖莭五六月中高卧北窓之下清风飒至自谓羲皇上人】　飞车　折盖【上详风二　崔豹古今注云武王伐纣大风折盖太公因折盖之形而制曲盖】　吹花　擘栁【遯斋闲覧云河朔春时多大风飞尘撼木日一作每作輙三二日方止以访左右对曰不得是风且无年是名吹花擘栁草木百谷皆借之】　舶趠　石尤【东坡集云吴中梅雨既过飒然清风弥旬嵗嵗如此吴人谓之舶趠风　宋武帝丁都防歌曰都防北征时侬亦闻许愿作石尤风四面断行旅唐戴叔伦赠裴明府诗知君未得去惭愧石尤风即打头风也】　起苹　制薤【宋玊风赋云夫风生于地起于青苹之末荆山图云佷山县山下有石床傍生野薤人徃乞者神许风顺制其分人随偃而剪不得过分】　封姨　飓母【博异志云唐天寳中处士崔元微春夜忽有青衣引女子曰杨氏陶氏李氏小女石氏名醋醋与元微相见云欲到封十八姨处坐未定封家姨至崔命酒诸女各歌以送之姨佻翻酒污醋醋衣醋醋怒拂衣去诸女送姨而别明夜又来醋醋曰诸女件皆住苑中为恶风所挠求芘于姨今失其意难以取力乞处士嵗旦作一朱旛图日月星辰之文立于苑东则免矣今嵗旦已过请至二月二十一日五更立之崔如其言果大风而苑花不动后诸女裹棰李花数斗崔服之可却老盖杨桃李花之精醋醋则石榴也南越志熈安间多飓风飓者具四方之风也常以六七月发未至时三日鸡犬为之不寕一曰惧风言怖惧也又岭表录曰夏秋之间有晕如虹者谓之飓母必有飃风苏叔党有飓风赋】　觧冻　祛尘【上详风一　王子年拾遗记曰昆山有四面风又有袪尘风若衣服尘汚风至吹衣则浄】　动竹　开花【庾肩吾诗云扫坛聊动竹吹薤欲成书祖孙登诗云帯叶俱吟树将花共舞空】　送香　飘粉【梁简文帝诗云暂舞惊鳬去时送药香来　古诗云入镜先飘粉翻衫好惹香】　君子　故人【论语云君子之徳风　古诗云清风来故人】　张翰思莼　王导拂扇【张翰字季鹰辟齐王东曺掾在洛见秋风起因思吴菜羮鲈鱼脍曰人生贵得适意尔何能羁宦数千里遂命驾而归　下详风二】　歌北歌南　叩商叩角【左防公十八年晋人闻有椘师师旷曰不害吾骤歌北风又歌南风南风不竞多死声椘必无功　列子曰当春而叩啇以召南吕凉风忽至草木成实及秋而叩角弦以激夹钟温风徐回草木发荣】
　　风四
　　原动物【释名曰风泛也其气博泛而动物也】宣气【山海曰大荒之中有山曰鞠陵于天日月所出名曰折丹防东极以出入风注曰折丹神人莭宣风气时其出入】　变色【迅雷风烈必变色而作】辨声【善风占声知吉凶】　地籁【详风一】　为马【傅元歌辞云云为车兮风为马】扬沙【春秋纬曰月离于箕风必扬沙】蹷石【蹷动也】　竟山【周景式庐山记曰若风竟山有声若雷不十日便验土人常以为】拂野【惊飚拂野林无静柯】　触帏【建康实録吴孙权与闗羽战羽乞降孙权以问赵达达曰彼有走气言降诈也权使人路之赵达曰虽走必不脱时午时有风触帏达抚手曰羽至矣果获羽至】冲孔【风赋】　拂堂【北齐书曰武卫奚永洛与河内张子信对坐时有鹊鸣于庭上鬭而坠焉子信曰鹊不喜向夕若风従西来歴树拂堂角则夜必有召君輙不得徃子信出后果风来至夜高俨使人召永洛且云勅唤永洛便欲去其妻止之而称马坠腰折果免难也】倾屋【陆机连珠云冲波安流则龙舟不能以漂震风洞发则夏屋有时而倾】　吹瓢【许由以瓢挂风吹瓢有声由以为烦取而捐之】入松【琴曲有风入松】　回雪【曺植洛神赋云飘飘兮若流风之廻雪】扬尘【风赋】　夺炎【常恐秋莭至凉飚夺炎热】　星好【尚书曰星有好风】　马依【胡马依北风】　宫商【黄闵武陵记曰绿萝山素崖若披云寒松摭翠流风叩柯则有宫商之韵】音响【陆机风赋曰敛朱唇而长啸承音响而来薄】　穆若【穆若清风】凄其【以风】　发兮【匪风发兮】奋之【奋之以风雷】　有隧【大风】　数起【风灾数起国多暴雨】　骤歌【详风三】如歌【赵壹迅风赋曰声如歌响如雷】　萧瑟【刘欣期交州记曰长风终日萧瑟】觱发【诗】　震凌【杨子曰震风凌雨然后知夏屋之为帡幪也】熛怒【风物之貌】　泠泠　猎猎【并文选】　凯风【山海曰南山东四百里至于旄山之尾其南有谷曰育遗多怪鸟凯风自是出】　挠万物【详风一】具四方【详风三飓毋注】　烛龙息【详风一】鲸鱼起【扶南传曰西海有山周廻十里中有大石鼔可百丈海行闻石鼓声如雷则鲸便起而风也】　出苍梧【顾微南海经云苍梧山左右出风故曰风门】出中谷【山海经云令丘之山无草木多火其南有谷焉曰中谷条风自是出】　昆仑窍【王歆之始安记曰沈军垒北有昆仑山连峙千仭岭岑盖川常颷颹有风窍】黄竹门【荆州记曰沮阳县黄竹山其西北一处常肃肃有风名曰风门】　宜都井【又曰宜都很山县山上有风穴口大数尺名风井夏风出冬风入出入之时吹拂左右常净云】恒山井【宗炳诗序曰恒山风井口如瓮春分后出秋分后入】　四时避【养生云脩身之道春避青风夏避赤风秋避白风冬避黒风】八至变【春秋考异邮云冬至十一月阳之气也阳立于五极于九五九四十五日一变风　详风一】　空穴来【积防来巢空穴来风】立秋至【周书曰小暑日温风至立秋日凉风至】　天地之使【河图云风者天地之使也】万物之首【乐动声仪云风者礼乐之使万物之首】　箕主簸扬【风俗通曰箕星主簸扬能致风气】绵绵【傅元风赋】清清泠泠【宋玊风赋】　胡马増思【湛方生风赋】
　　猛虎腾骧【成公绥风赋】　飒然而至【快哉此风】　且霾且暴　其凉其喈　增从律【礼记曰八风从律而不奸】传凉【文选曰飘飖散芳甸传凉入镂槛】寒商【秋风也寒商动清闺】　如意【王氏彚苑云衫随如意风】　风驷【初学记云秋风】
　　【为驷】　叩林【六朝诗曰悲商叩林】　澹荡【唐诗春风正澹荡】　摧木【王氏彚苑曰木秀于林风必摧之】惊尘【苏东坡诗春风陌上惊微尘】　枯桑【古诗枯桑知天风】　凉飔【飔风也扇动凉飔】　横波【楚辞云冲风起兮横波】　羊角【晋史曰熙宁九年恩州武城县有旋风自东南来望之挿天如羊角大木尽防】　烈士风【见王融儗风赋】　幽人风【见谢朓儗风赋】　羽客风【见沈约儗风赋】　鲤鱼风【九月风也】　花信风【小寒梅山茶水仙为信大寒瑞香兰山矾为信立春迎春樱桃望春为信雨水莱杏李为信惊蛰桃棣棠蔷薇为信春分海棠梨木兰为信清明桐麦栁为信谷雨牡丹荼防栋为信此二十四番花信风也】　笙竽【古诗松风笙竽】　韵自生【唐刘得仁诗曰庭际微风度高松韵自生听时无物见尽日觉神清】麦信风【国史补云江淮船泝流而上待东北风谓之信风七八月有上信三月有鸟信五月有麦】
　　【信】　离合风【陆机要览云列子御风尝以立春逰八荒立秋归乎风穴是风至草木发生去则摇落谓之离合风】　雄雌风【详宋玉风赋】　风綄【淮南子曰若綄之风也许慎曰綄风扇也楚人谓之五两文选曰占五两之动静注云以鸡羽为之重五两系于樯尾以风故唐李憕送少府贬栁州诗云恶说南风五两胡宿津亭诗云五两风来不暂留】　秋风曲【羯鼓録云唐明皇制秋风高一曲毎奏之则秋风徐来庭叶交坠】　反风灭火【王氏彚苑刘昆为政反风灭火】
　　风五
　　诗原晋庾阐江都遇风诗曰天吴踊灵壑将驾奔冥霄飞亷振折木流景登扶摇洪川伫宿浪跃水迎晨潮仰眄蹙云俯听聒悲飚　梁简文帝咏风诗曰飘飖散芳甸泛漾下蓬莱传凉入镂槛发气满瑶防委禾周偃飞鶂宋都回亟摇故叶落屡荡新花开暂舞惊鳬去时送蘂香来已拂巫山雨何用卷寒灰　梁孝元帝咏风诗曰楼上试朝妆风花下砌傍入镜先飘粉翻衫好染香度舞飞长防传歌共绕梁欲因吹少女还将拂大王　梁刘孝绰咏风诗曰嫋嫋秋声习习春吹鸣兹玊树焕此铜池罗帏自举衿袖乃披慙非椘侍滥赋雄雌梁王台卿咏风诗曰浸淫不可识去来非有情乍见
　　珠帘卷时觉洞房清暂拂兰池上防灔玊尘生一辨雌雄异还恶庶人　梁何逊咏风诗曰可闻不可见能重复能镜前飘落粉琴上响余声　梁庾肩吾咏风诗曰宋地鶂飞初湘川鷰起余埽坛聊动竹吹薤欲成书苍梧洞犹在合浦树应踈相乌一转翅千里定非虚梁贺文标咏春风诗曰排帘动幔泛水拂垂杨本
　　将飘落蘂翻送舞衣香　梁费昶入幌风诗曰堂泛寳瑟乗隙动浮埃锵金驱响至举袂送芳来能使兰膏灭乍见珠帘开裾试一举令子暂迟回　梁沈约八咏曰临春风春风起春树游丝暧如网落花雰似雾先泛天津池还过细栁枝蝶逢飞摇漾燕值羽参差扬桂斾动芝盖开燕裾吹赵帯赵帯飞参差燕裾合复离回簪复转黛頋歩惜容仪容仪已照灼春风复回薄氤氲桃李花青跗含素萼既为风所开复为风所落摇绿蔕抗紫茎舞春雪杂流莺曲房开兮金铺响金铺响兮妾思惊梧防未隂淇川始碧迎行雨于高唐送归鸿于碣石拂明镜之冬尘解罗衣之秋襞既铿锵以动佩又絪緼而流射始摇荡以入闺终徘徊而縁隙明珠帘于绣户防芳尘于绮席佳人不在兹春风谁为惜　陈张正见风生翠竹里应教诗曰金风起燕观翠竹夹梁池翻花疑下飏水似龙移帯露依深叶飘寒入劲枝聊因万响讵待伶伦吹　陈祖孙登咏风诗曰飘飏楚王宫徘徊绕竹丛带叶俱吟树将花共舞空飘香双袖里乱曲五弦中试上高台听悲响定无穷　隋阮卓赋得风诗曰高风应爽莭摇落渐踈林吹云旅鴈断临谷晓松吟屡弃凉秋扇恒飘清夜琴泠泠随列子弥谐逸豫心　唐太宗咏风诗曰萧条起闗塞摇飏下蓬瀛拂林花乱彩响谷鸟分声披云罗影防泛水织文生劳歌大风曲威加四海清　虞世南奉和咏风应魏王教诗曰逐舞飘袖传歌共绕梁动枝生乱影吹花送逺香王勃咏风诗曰肃肃凉景生加我林壑清驱烟入磵户卷雾出山楹去来固无迹动息如有情日落山水静为君起松声　董思恭咏风诗曰萧萧度阊阖习习下庭闱花蝶自飘舞兰蕙生光辉相乌正举翼退鹢已惊飞方従列子御更逐浮云归　增唐李峤咏风诗曰落日生苹末摇飏徧逺林带花疑鳯舞向竹似龙吟月动临秋扇松清入夜琴兰台宫殿峻还拂楚王襟　张祜咏风诗曰摇摇歌扇举悄悄舞衣引笛秋临塞吹沙夜绕城向峰回鴈影出峡送猿声何似琴中奏依依别带情　韩琮咏风诗曰竸持飘忽意何穷为盛为衰半不同偃草喜逢新雨后鸣条谁听晓霜中凉飞玊管来秦甸暗袅花枝入楚宫莫见东西便无定满防还有济川功　骆宾王咏风诗曰紫陌炎氛歇青苹晚吹浮乱竹摇踈影萦池织细流飘香曳舞防帯粉泛妆楼不忿君恩絶纨扇曲中秋　李益咏风诗曰微风惊暮坐临牖思悠哉开门复动竹疑是故人来能滴枝上露稍沿阶下苔幸当一入幌为拂绿琴埃　释皎然咏风诗曰江风西复东飘暴忽何穷初生虚无际稍起荡漾中应吹夏日樯竿折定蹙湓城浪花咽今朝莫怪沙岸明昨夜声狂卷成雪　吕温咏风诗曰微风生青苹习习出金塘摇深林翠静猎幽芳北走摧邓林东去落扶桑埽却垂天云澄清无私光悠然返空寂晏海通舟航罗邺春风诗曰每嵗东来助发生舞空幽飏徧寰瀛暗添芳草池塘色逺逓高楼箫管声帘透骊宫偏带恨花催上苑剰多情如同一统车书日吹取青云道路平公乗亿赋得春风扇微和诗曰丽日催迟景和风扇早春暖浮丹鳯阙韶媚黑龙津澹荡迎仙仗霏微送尽轮绿摇官栁防红待禁花新舞席皆回雪歌筵暗送尘幸当阳律惟愿及佳辰　陈九流赋得春风扇微和诗曰喜见阳和至遥知橐籥功迟迟防南陌袅袅逐东风暗入畦园里潜吹草木中兰荪才有绿桃杏未成红已觉寒光尽还看淑气通由来荣与悴今日发应同　豆卢荣赋得春风扇微和诗曰春晴生缥缈软吹和初遍池影动奫沦山容发葱蒨迟迟入绮阁习习流芳甸杪飏莺啼阶前落花片韶光恐闲放旭日宜逰宴文客拂尘衣仁风愿回扇　樊阳源赋得风动万年枝诗曰珍木罗前殿乗春任好风振柯方袅袅舒叶乍蒙蒙影动丹墀上声传紫禁中离披偏向日凌乱半分空拂祥烟防低摇翠色同长令占天眷四气借前功　张复元赋得风光草际浮诗曰纎纎春草长迟日度风光靃靡含新彩霏微笼逺芳殊姿媚原野佳色满池塘最好垂清露偏宜帯艶阳浅深浮嫩緑丽拂余香好助莺迁势乗时冀便翔　张聿赋得景风扇物诗曰何处青苹末呈祥起逺空晚来摇草树度净尘水上微波动林间媚景通寥天鸣万籁兰长幽丛渐飏抟扶势应従橐籥中开若有日愿覩大王风　穆寂冬至日祥风应诗曰节逢清景空占气二仪中独喜登台日先知应风呈祥光舜化表庆感尧聪既与乗时叶还将入律同微微万井遍习习九门通更绕炉烟起殷勤报嵗功　防赋得八风従律诗曰制律窥元化因声感八风逺従万籁起更与五音同习习炉烟上泠泠玉管中气随时物好响彻霁天空自得隂阳顺能令恵泽通愿吹寒谷里従此达前　宋仁宗秋风诗曰玊律转清商金飇送晚凉飘梧叶坠暗度桂花香月下生林籁天邉展鴈行吹嘘禾黍熟万顷似云黄　明黄元咏风辞曰目渺洞庭波辞雄楚江晏帝子正愁予羁臣髪先变泠然阊阖生飒尔江潭遍随阳惊塞鴈附热驱巢燕萦回歩云飞飘拂歌雪转衣露戒履氷弦霜愁泪霰蔡文掩悲笳班姬袭扇凄凉如一宵偏向长门殿张倩倩咏风诗曰萧萧竹鸣卷幔如有情木落寒
　　山里千林共一声
　　赋原宋玊风赋曰楚襄王游兰台之宫宋玊景差侍有风飒然而至王乃披而当之曰快哉此风寡人与庶人共者耶宋玊对曰夫此特大王之风耳庶人安得共之夫风生于地起于青苹之末侵淫谿谷盛怒于土囊之口缘太山之阿舞于松栢之下故其清凉雄风则飘举升降乗凌高城入于深宫徘徊于桂椒之间翺翔于激水之上猎蕙草离秦蘅槩辛夷被稊杨北上玊堂跻于罗帏于洞房故其风清清泠泠愈病析酲发明耳目宁体便人此所谓大王之雄风也夫塕然起于穷巷之间动沙堁吹死灰此所谓庶人之雌风也　后汉赵壹迅风赋曰惟巽卦之为体吐神气而成风纎微无所不入广大无所不充营八荒之外宛转毫毛之中察本莫见其始揆末莫覩其终啾啾飕飕吟啸相求阿那徘徊声若歌讴抟之不可得系之不可留　晋李充风赋曰寻之不见其终迎之不知其来四方为之易位八维为之轮回游聚则天地为一消防则六合洞开　晋陆冲风赋曰爰太元之遐始惟浮沉之剖分详乾坤之至徳莫风气之独尊配无形于大象化万品于絪緼释凝润于黄壤降霈泽于苍元生无常域潜无定栖擢昧聚发寻虚防归肆六合以骋迈括毫毛而徘徊引沉性于未萌挫发形于己就宣刚柔之流化导四气之灵若乃祝融司莭炎精赫奕敛朱唇而长啸承音响而来薄猥熻熠以盈扉冽纒绵以结幕九域荡摇区宇挥霍晋湛方生风赋曰有气曰风出自幽防萧然而起寂
　　尔而停虽宇宙之宏逺倐俄倾之屡同神功于不疾等至道于无情胡马感而増思风母陨而复生啓惨冬之潜蛰达青春之句萌因严霜以厉威顺和泽以开荣故君徳喻其靡草风人假以为名及其猛势将奋屯云结隂洪气郁拂殷雷发音勃然鼓作拂高凌深天无澄景岭无停林六鶂为之退飞万窍为之哀吟亦有飘泠之气不疾不徐飗飗微扇亹亹清舒王乔以之控鹤列子以之乗虚若乃春恵始和重褐初释遨歩兰臯游眄平陌响咏空岭朗吟竹柏穆开林以流恵竦神以清涤轩濠梁之逸兴畅方外之冥适　晋江风赋曰惟浑成之既载兮统天地以资始网宇宙以结罗兮洞万形而通纪莫适柔健靡测隂阳于音罔征在体无方假姿众象借韵宫商若乃飔厉狂震触物怒号卷扬江海回防陵崤巨鶂迸慑以退翼爰居畏缩而遐逃　晋王凝之风赋曰起元朔之重云驱东极之洪涛越四溟而蓬勃五岭而萧条其鼓水也无川不渉靡流不徃溟海天回江湖云荡　齐王融拟风赋曰奄兮日彩之既移忽兮羣景之将驰靡轻筠之碧叶泛曽松之翠枝总髙羽而萧瑟韵珠露之参差此烈士之英风长寥亮其如斯　齐谢脁拟风赋曰开翠帷之影蔼响行佩之鸣扬淮南之妙舞发齐后之妍声下鸿池而莲散上雀防而云生子云寂寞叔夜高张烟霞润色荃荑结芳出幽涧而泉冽入山户而松凉眇陈王于丘壑独起逺于孤觞斯则幽人之风也　梁沈约拟风赋曰若夫摇玊树响金扉拂九层之羽盖转八鳯之珠旂时卷瑶防翠帐乍动佚女衣此盖羽客之仙风也　增唐陈章风不鸣条赋曰风之起兮不触而行条之应兮有动无声察微祥于生植表静理于承平摇而晓露初滴暗袅而春鸠转鸣入杨园而若舞拂花而如迎寂兮寞兮自南自北其去莫止其来可测方荣仙万年之影稍垂爰报圣时五日之期不忒长养资于皇化沉潜契乎元徳似有心于松栢之内上下依依无言于桃李之间徃来黙黙嫩叶随转柔荑共舒飏丝光于空际惹絮影于春余听莫得闻讶繁柯之蔑尔视之不见惊叠萼之攒如倐自迩而通遐俄起彼而集此顺八方之若有若无调四序之宜时止则止由是才偃草细不扬波异秋吟之摧木同春扇于微和均习习之容寕比夫空穴而至絶萧萧之响谁谓其高防则多防漫千林翺翔九野脩通匪乱于疾徐溥畅必齐其高下含其元也亦于人焉静以化之乃符于王者片尘靡惊于厚地羣籁皆息于晴天我国家化将时茂徳与风传伫见倾梧之后栖仪鳯于君前　李叔南风之薰赋曰至矣哉如天之君声明化淳穆南端而作乐播薰风以养人顺圣时而和则气无留慝解吾氓之愠故物无不亲所以应乎品遍乎天地感一徳而当阳处八方之正位使夫微者必扇幽者必遂不以动而有光和而能至风之始也日月贞明星辰齐平然后荡荡而起熙熙而生触而煦然长育无朕而潜来备盈行而有孚倚五而调四气广而不费匝九垓而周八纮非比夫抵华叶陵高城转丛蕙而渥彩合万顷而成声者也风之达也本于元首播于羣有使五福富昌万物殷阜宜其叶无为之大化非独革有苖之小丑　宋苏过飓风赋曰仲秋之夕客有叩门指云物而告予曰海氛甚恶非祲非祥断霓饮海而北指赤云夹日而南翔此飓之渐也子盍备之语未卒庭户肃然槁叶簌簌惊鸟疾呼怖兽辟易忽野马之决骤矫退飞之六鹢袭土嚢而暴怒掠众窍之叱吸予乃入室而坐敛袵变色客曰未也此飓之先驱尔少焉排户破牖殒瓦擗屋礧击巨石揉防乔木势翻渤澥响振坤轴疑屏翳之赫怒执阳侯而将戮鼓千尺之涛澜防百仞之陵谷呑泥沙于一卷落崩崖于再触列万马而并骛防千车而争逐虎豹詟骇鲸鲵奔蹙钜鹿之战殷声呼而地动似昆阳之役举百万于一覆予亦为之股栗毛悚索气侧足夜拊榻而九徙昼命龟而三卜盖三日而后息也父老来唁酒浆罗列劳来僮仆惧定而説理草木之既偃葺轩楹之已折补茅屋之罅漏塞墙垣之隤缺已而山林寂然海波不兴动者自止鸣者自停湛天宇之苍苍流孤月之荧荧忽悟且叹莫知所营


　　御定渊鉴函卷六
<子部,类书类,御定渊鉴类函>
　　钦定四库全书
　　御定渊鉴函卷七
　　天部七【雨】
　　雨一
　　増释名曰雨羽也如鸟羽动则散　原又曰雨水従云下也雨辅也言辅时生飬也　増説文曰零余雨也【音斯】小雨财也【银箴切】霖雨也南阳名霖雨曰【音酸】小雨也【子亷反】微雨也【音资】雨声也溟小雨也澍时雨也湒【姊入反】雨下也　易曰云行雨施品物流形　又曰匪寇婚媾徃遇雨则吉　又曰宻云不雨自我西郊又曰雨以润之　尚书曰纳于大麓烈风雷雨弗迷又曰若嵗大旱用汝作霖雨　原又洪范曰休征曰肃时雨若【注云休美也肃敬也若顺也君行敬则时雨従之】　増毛诗曰习习谷风以隂以雨　原又曰有渰萋萋兴雨祁祁雨我公田遂及我私　又曰朝隮于西崇朝其雨　増又曰灵雨既零　又曰以祈甘雨以介我稷黍以谷我士女　礼
　　记曰土润溽暑大雨时行　又月令曰仲春之月始雨水孟春行夏令则雨水不时行秋令则暴雨忽至行冬令则水潦为败季春行夏令则时雨不降行秋令则滛雨早降　又曰时雨将降下水上腾　又曰立夏命有司祀雨师　又曰孟夏行秋令则苦雨数来　又曰六月中气后五日大雨时行　又曰仲秋行春令则秋雨不降　又曰仲冬行秋令则天时雨汁瓠不成　又曰疾风迅雷甚雨则必变　原左传曰如百谷仰膏雨焉　増公羊传曰触石而出肤寸而合不崇朝而遍雨乎天下者唯太山尔　谷梁传曰春正月不雨者勤雨也夏四月不雨者闵雨也六月雨者喜雨也　尔雅曰甘雨时降万民以嘉谓之醴泉　原又曰小雨曰霡霂雨三日已上曰霖久雨曰霪暴雨曰涷雨时雨曰澍雨雨与雪杂下曰霰　増易稽览图曰降隂为雨降隂之雨润而不破块　原京房易曰太平之时十日一雨凡嵗三十六雨此休征时若之应　尚书大传曰天久无烈风淫雨意中国有圣人乎【淫雨谓之霖】　増礼统曰雨者辅时生养均遍故谓之雨　大戴礼曰天地之气和即雨　礼斗威仪曰君乗金而王其政象平则喜雨时至　原春秋説题辞曰一嵗三十六雨天地之气宣十日小雨应天文十五日大雨以斗运也　増又曰阳制隂故水为雨　又曰隂阳之气上薄为雨　春秋汉孳曰穴藏先知雨隂曀未集鱼已噞【音奄鱼口】喁【音容众口】　乐动声仪曰焦明【水鸟】至为雨备　广雅曰雨师谓之屏翳埤雅曰鸠隂则屏逐其妇晴则呼之语曰天将雨鸠
　　逐妇　汉书曰秋雨连月渠窦生鱼　晋书曰梁州十旬雨鱼麦为蛾飞　原广成子谓黄帝曰云不待族而雨　老子曰骤雨不终日　荘子曰时雨降矣而犹浸灌不亦劳乎　増又曰雨者为云乎　文子曰若与俗处犹之逃雨也无向而不濡　原管子曰春秋察五政一曰论防孤赦有罪二曰赋爵列授禄位三曰修沟洫复亡人四曰治封疆正阡陌五曰无杀麑防无絶华萼五政顺时春雨乃来　増又曰冬作土功发地藏则夏多暴雨秋霖不止　抱朴子曰军始发大风甚雨起于后大胜之征也军始出雨沾衣者是谓润兵军有功淮南子曰失火遇雨祸中有福　又曰人莫鉴于流雨而鉴于止水者以其静也　又曰朱鼈浮于波上必大雨　晏子曰四海之云凑千里之雨至　董子曰太平之时雨不破块浸茎润叶而已　扬子法言曰震风凌雨然后知夏屋之帡幪　范子计然曰风为天气雨为地气风顺时而行雨应风而下命曰天气下地气上隂阳交通万物成矣　原论衡曰道至天者祥风起甘雨降雨霁而隂曀者谓之甘雨　增又曰夫风气雨露本当和适儒者论太平瑞应言其风祥露甘风不鸣条雨不破块可也言其五日一风十日一雨褒之甚也风雨虽适不能五日十日正如其数　原纂要曰疾雨曰骤雨徐雨曰零雨久雨曰苦雨亦曰愁霖【晋潘尼宋伍缉之并作苦雨赋后汉应玚魏文帝晋傅陆云胡济袁豹并作愁霖赋】雨晴曰霁雨而昼晴曰晵雨水曰潦雨云曰渰【渰音掩云隂貌】亦曰油云【油然作云】梅熟而雨曰梅雨【江东呼为黄梅雨】　増师旷占曰月知雨多少入月一日二日三日月色赤黄者其月少雨月色青者其月多雨常以五卯日西北有云如羣羊者即有雨至矣冬戊巳春辰巳日雨蝗虫食禾稼立春日雨伤五木立秋日雨害五谷常以戊巳日日入时出时欲雨日上有冠云大者即雨小者少雨　原黄子发相雨书曰当戊申日日欲入时上有冠云不问大小视四方黑者大雨青者小雨　増天文要集曰北斗之旁有气徃徃而黑状如禽兽大如皮席不出三日必雨　又曰河有云黑状似船若一疋布维河不出十日大雨　又曰辰口守心有水灾一曰大雨不可当　又曰斗者不欲云覆之黒云覆之大雨　相雨书曰四方斗中俱无云惟河有三云相连如浴狶三日必雨　又曰以丙丁辰之日四方无云惟汉中有者六十日风雨和常以六甲之日平旦清明东向望日始出时日上有云大小贯日中青者以甲乙雨赤者丙丁雨白者庚辛雨黒者壬癸雨黄者戊己日雨六甲日四方云皆合者即雨以天方雨时视云有五色黑赤并见者即雹黄白杂者风多雨少青黑杂者雨随之必滂沛流潦　又曰四方有濯鱼云游疾者即日雨游迟者雨少难至　原山海经曰为应龙之状乃得大雨　又曰羽山其上多雨而符阳之山多怪雨云风之所出也　河图帝通纪曰雨者天地之施也　风俗通曰防雨师也　増朝野佥载曰夜半天汉中黒气相逐俗谓黒猪渡河雨也　荆楚嵗时记曰湘东郡新平县有龙穴天旱人共遏水渍此穴辄雨又曰春曰榆荚雨夏至前曰梅雨六月曰濯枝雨八
　　月曰豆花雨　三水小牍曰安定郡有岘阳峰岘上有池若雨则云起池中若张盖然故里谚曰岘山张盖雨滂沱　罗浮山记曰山有龟渊渊有神龟人渊即澍雨　武昌记曰城西有石鼓山上有三石鼓鼓鸣必雨又曰夷陵有隂阳石隂石常润阳石常燥旱则鞭隂
　　石必雨雨乆鞭阳石则止　又曰夏至有梅雨沾衣皆黕　又曰六月有三时雨田家为甘泽　梁益记曰大小漏天在雅州西北山谷高沈深晦多雨黎县多风俗谓黎风雅雨　华阳国志曰防牱郡上当天井故多雨潦　遁甲开山图曰郑有不毛山上有无为之君分布云雨于九州之内　续博物志曰闗东西风则晴东风则雨闗西西风则雨东风则晴　原楚辞曰雷填填兮雨冥令飘风兮先驱使冻雨兮洒尘　又曰皇天滛溢而秋霖兮后土何时而得干　增蔡邕霖赋曰瞻元云之晻晻悬长雨之森森　木元虚海赋曰崩云屑雨浤浤洞洞　左太冲蜀都赋曰潜龙蟠于沮泽应鸣鼓而兴雨　张士然曰春雨润木自叶流根　张协曰云根临八极雨足洗四溟　江淹曰愁霖贯秋序　陆衡演连珠曰迅风陵雨不谬晨禽之察　王勃诗曰珠帘暮卷西山雨　杜子美诗曰深夜沈沈动春酌灯前细雨檐花落　刘威诗曰蓬莱一水通云气阊阖千门度雨声　韩愈诗曰天街小雨润如酥
　　雨二
　　原尸子曰神农氏治天下欲雨则雨五日为行雨旬谓谷雨旬五日为时雨正四时之制万物咸利故谓之神増淮南子曰神农之治天下甘雨时降五谷繁植
　　列子曰赤松子神农氏雨师也　帝王世纪曰黄帝游洛水上见大鱼杀五牲醮天乃甚雨七日七夜鱼流始得图书今河图是也　原六韬曰武王伐殷将行之日雨辎重车至轸太公曰此洗濯甲兵也　増吕氏春秋曰武王伐纣至鲔水使胶鬲周师问武王曰西伯何时至曰将以甲子日至胶鬲行矣大雨日夜不休武王疾行不辍军吏諌武王曰吾疾行以救胶鬲之死也搜神记曰武王伐纣至河上雨甚疾雷晦暝扬波于河众甚惧武王曰余在天下谁敢干志者风波立霁　原盐铁论曰周公太平之时风不鸣条雨不破块旬而一雨雨必以夜　左传曰卫大旱卜有事于山川不吉甯荘子曰昔周饥尅殷而年丰今邢无道诸侯无伯天其或者欲使卫讨邢乎从之师兴而雨　家语曰齐有一足之鸟飞公朝下于殿前舒翅而跳齐侯遣使访孔子孔子曰此鸟名商羊昔儿童有屈一脚振迅两臂而跳且謡曰天将大雨商羊鼓舞今齐有之其应将至有水为灾　増论衡曰孔子出使子路赍雨具有顷天果大雨子路问其故孔子曰昨暮月离于毕后日月复离于毕孔子出子路请赍雨具孔子不聼果无雨子路问其故孔子曰昔日月离其隂故雨昨暮月离其阳故不雨家语曰孔子将行雨而无盖门人曰商也有之孔子
　　曰商之为人也甚恡于财吾闻与人交推其长者违其短者故能久也　原荘子曰宋景公时大旱三年卜之以人祀乃雨公下堂顿首曰吾所以求雨者为人今杀人不可将自当之言未卒天大雨方千里何徳于天而恵于民也　増韩子曰荆人伐陈吴救之军间三十里雨十日夜左史倚相谓子期曰雨十日甲辑雨裂吴人必至宜备之乃为阵未成而吴人至见荆有戒而反傅子曰昔者伯牙子游于泰山之隂逢暴雨止于岩下抱琴而鼓之为淋雨之音更造崩山之曲毎奏钟期穷其趣曰善哉子之听也　原战国策曰魏文侯与虞人期猎是日饮酒乐天雨文侯曰虽乐岂可不一防期哉乃徃【详猎】　増又曰齐韩魏共攻燕楚王使景阳将而救之暮舍使左右司马各营壁地已植表景阳怒曰女所营者水至皆表焉可以舍乃令徙明日大雨山水大出所营者水皆表军吏乃服　幽明録曰有客诣董仲舒谈论微奥仲舒疑之客又云天欲雨仲舒因戱之曰巣居知风穴居知雨卿非狐狸即是老防客化为老狸而去　原东观汉记曰沛献王辅善京氏易永平五年少雨上御云防自为卦以周易林卜之其繇曰蚁封穴户大雨将至以问辅辅对曰蹇艮下坎上艮为山坎为水山出云为雨蚁穴居知雨将至故以蚁为兴居増又曰王郎起光武自蓟东南驰及至南宫遇大风
　　雨而引车入道傍舎冯异抱薪邓禹爇火光武对灶燎衣　又曰顺帝阳嘉元年立顺烈皇后是时自冬至春不雨尊后之日嘉澍沾渥　后汉书曰髙鳯好学不休其家曝麦令凤守鸡以竿授其手中鳯执竿读书雨大至不觉执竿如故其妻还见麦流甚以为怒鳯亦不愧又曰任文公为治中従事时大旱白刺史曰五月一
　　日当有大水其变已至不可防救宜令吏人豫为其备刺史不文公独储大船百姓或闻颇有为防者到其日旱烈文公急命促载使白刺史刺史笑之日捋中天北云起须臾大雨至餔时湔水涌起十余丈突壊庐舍所害数千人　又曰百里嵩字景山为徐州刺史境旱嵩出廵防甘雨輙澍东海祝其合乡等三县父老诉曰人防是公百姓独不邀降乃廻赴之雨随车而下又曰郑宏为驺令勤行徳化鲁国当春大旱五谷不丰驺独致雨偏熟迁淮隂太守消息徭赋政不烦苛行春大旱随车致雨　又曰茅容耕于野时与防軰避雨树下众皆夷踞相对容独危坐逾恭郭林宗行见而竒之原管辂别传曰辂过清河太守时天旱辂曰今夕当
　　雨树中已有少女微风树间又有隂鸟和鸣又少男风起众鸟乱翔其应至矣须臾风云兴元气四合大雨注倾　益都耆旧传曰赵瑶为阆中令旱请雨于灵星应时大雨　椘国先贤传曰樊英隠于壶山尝有暴风従西南起英谓学者曰成都市火甚盛因含水西向之乃令记其时日后有従蜀郡来者云是日大火有云従东起须臾大雨火遂　增邵氏家传曰邵信臣为少府南阳火爇数万人信臣时在丞相匡衡坐心动含酒东向之火处见云西北来晦大雨以火雨酒香　魏志曰曺真伐蜀従子午道南入诸军或従斜谷道入防大霖雨四十余日栈道断絶诏真还　吴志曰刘基字敬舆繇子也姿容美好孙权爱敬之权大暑时尝于船中宴饮于楼船上值雷雨权以盖自覆又命覆基余人不得也其见待如此　晋书云诏以王雅为太子太傅将拜遇雨请以繖入王珣不许因冐雨拜齐书曰茍金龙为梓潼太守带闗城戍主梁人攻围
　　会金龙病妻刘率励扼战百有余日井在城外寻为贼防城中絶水刘集众告天俄而澍雨刘命出公私布绢及至衣服悬之城中绞而取水所有杂器悉储之于是人心益固梁人退宣武嘉之官其子　陈书曰梁大同中尝骤雨殿前徃徃有杂色寳珠梁武帝之甚有喜色虞寄因上瑞雨颂帝谓寄兄荔曰此颂典裁清防卿家之士龙也　南史曰王恵尝临曲水风雨暴至坐者皆驰散恵徐起不异常日不以霑霈而改　魏书曰裴粲曽诣清河王怿下车始进便属暴雨粲容歩舒雅不以沾濡改莭怿乃令人持盖覆之叹谓左右曰何代无竒人　穷神秘苑曰元魏时卢汾尝叩树有一女子衣青出引汾入见防堂题曰审雨堂乃古槐中蚁穴　金陵志曰陈后主泛舟乐游于河忽遇雨浮沤生宫人指浮沤曰满河珍珠因名其河为珍珠河　真诰曰张元賔得仙入华阳洞为理禁伯其职主水盖雨官也　元怪録曰李靖微时尝射猎灵山中防暮投宿一巨宅有老妇延之中夜叩门甚急妇人曰此非人世乃龙宫也今天符命行雨二子俱出欲奉烦顷刻何如遂命鞴青骢取雨噐戒曰马跃嘶鸣取水一滴滴马騣上谨勿多也既而见所憩邨连下二十滴既归老妇泣曰此一滴乃地上一尺雨也此邨夜半平地水深二丈岂复有人妾已受谴矣　大唐新语曰贞末房龄避位居第时天旱太宗将幸芙蓉园以风俗龄闻之戒其子曰銮舆必当见幸亟使扫洒兼偹馔具有顷太宗果先幸其第便载入宫其夕大雨咸以为优贤之应　旧唐书防要曰谷那律尝従太宗出猎途中遇雨上问油衣若为不得漏那律曰能以瓦为之必不漏矣意欲太宗不为畋猎太宗恱赐帛二百段　唐书曰裴行俭高宗时为定襄道大总管讨突厥大军次单于北暮已立营堑壕既周行俭更命徙营高冈吏白士安堵不可扰不听促徙之比夜风雨暴至前占营所水深丈余众莫不骇叹问何以知之行俭曰自今苐如我莭制毋问我所以知也　旧五行志曰景龙中洛下霖雨百余日宰相不能调隂阳乃闭坊市北门卒无効霑溢益甚人歌云礼贤不解开东阁爕理惟能闭北门时驾车者苦甚汚街中言曰宰相不能调隂阳致兹恒雨令我汚行防中书令杨再思过谓之曰于理则然亦卿牛劣耳　异闻録曰仪鳯中刘毅于泾阳见妇人牧羊道畔怪而问之曰洞庭龙君小女也问牧羊何用曰非羊也雨工也雷霆之类也毅后配此女开元中犹在　开元遗事曰苏颋有一锦纹花石镂为笔架置于砚席间毎天欲雨即津出如汗逡巡而雨颋以此为雨　旧唐书曰顔真卿开元中为监察御史使河陇时五原有寃狱久不决真卿至立辨之天方旱狱决乃雨郡人呼为御史雨唐年小録曰泗州门监王忠政云开成中死十二日复活始见一人碧衣赤帻引臂登云曰天召汝行雨于左落队其左右落队各有五方甲马簇于云头俯向下重楼深室囊柜之内纎细悉见更异者见米粒长数尺凡两队而一队于小项瓶子贮人间水一队所贮如马牙硝末谓之干雨雨皆在前风车为殿　北梦言曰孔极侍郎为补遗时尝朝回值雨而无雨备乃于人家檐庑下避之过食时雨益甚其家乃延入防事有一叟出迎甚恭酒馔亦甚丰洁极为谢之且假雨具叟曰某闲居不预人事寒暑风雨未尝冐也置此欲安施乎令于他处假借以奉之极退而叹嗟若忘宦情语人曰斯大隐者也　南唐书曰南唐时闗司敛率尤繁商人苦之属近甸亢旱一日宴于北苑烈祖谓侍臣曰畿甸雨都城不雨何也得非狱市之间违天意欤申渐高乗谈谐进曰雨惧抽税不敢入京烈祖大笑即下令除一切额外税信宿之间膏泽告足　明兴杂记曰洪武二十五年下度僧令吴僧永隆请防身以救冐请者罪上勅中书以武士卫其龛至雨花台出龛望阙拜辞取香瓣书风调雨顺四字语侍中曰烦语陛下以此香祈雨必验乃乗炬自防骸骨不倒异香逼人羣鹤舞于龛顶乃宥三千人诛时大旱上命以所遗香至天禧寺祷雨夜雨大降上嘉曰此真永隆雨也因御制落魄僧诗以美之永隆乃苏州尹山寺僧也　又曰明嘉靖壬戌三月二十三日山东徳州地方雨鱼三日时有诗云鱼乃跃于渊何如降自天
　　雨三
　　原离毕　化坎【毛诗云月离于毕俾滂沱矣　周易集林杂占曰占天雨否外卦得隂为雨得阳不雨其爻发变得坎为雨得离不雨巽化为坎先风后雨坎化为巽先雨后风】　鹳鸣　鱼噞【毛诗曰零雨其蒙鹳鸣于垤郑元注曰将隂则穴处者先知之鹳好雨将雨长鸣而喜也　下详雨一】土龙　石鷰【淮南子曰土龙致雨许慎注曰汤旱作土龙以象云従龙也　湘州记曰零】
　　【陵有石鷰遇雨则飞止还为石】　濯枝　润叶【俱详雨一】　荆台　灌坛【宋玉高唐赋曰椘襄王与宋玉游于云梦之台望高唐之上独有云气王问此何气也玉对曰所谓朝云也昔者先王尝游于高唐愿荐枕席王因幸之去辞曰妾在巫山之阳高丘之岨朝为行云暮为行雨朝朝暮暮阳台之下杜预注左传曰荆亦椘也　博物志曰太公为灌坛令文王梦见妇人哭当道问其故曰吾太山神女嫁为西海妇吾行必以暴雨灌坛令当吾道不敢以疾风暴雨过也梦觉召太公语焉三日果疾风暴雨过】含水　噀酒【上详雨二　葛洪神仙传曰栾巴者蜀郡人也徴入为尚书正朝大防栾巴得酒不饮面西南噀之有司奏巴大不敬诏问巴巴谢曰臣夲县都市失火臣故噀酒为雨火非敢不敬】　蚁封　龙穴【上详雨二下详雨一】　积薪　环艾【谢承后汉书曰戴封字平仲迁西华令其年大旱祷请不获乃积薪坐其上以自防火起而大雨逺迩叹服迁中山令　范晔后汉书曰谅辅仕郡为五官掾请雨聚艾茅以自环搆火将自防湏防大雨如澍详祈雨】　伐纣　讨邢【俱详雨一】祷林　暴野【淮南子曰汤时九年旱以祷于桑林而四海之云凑千里之雨至　晏子曰齐】
　　【景公时旱欲祀灵山晏子曰山固以石为身草木为发天苟不雨髪焦身热久旱独不欲雨乎君避殿暴露其当雨公出野暴露天果大雨】　十夜　九旬【上详雨二　下见傅元患雨赋】　石牛桐鱼【頋微广州记曰欝林郡山东南有池池有石牛嵗旱百姓杀牛祈雨以牛血和泥泥石牛背祀】
　　【毕天雨洪注洗牛背泥尽即晴　淮南子曰董仲舒请雨秋用桐木鱼】　商羊舞　黒蜧跃【上详雨一　淮南子曰黑蜧神蛇渊而居将雨则跃蜧音丽】　洗兵润兵　流粟流麦【洗兵详雨二抱朴子曰出兵甚雨大胜之象军行雨沾衣是润兵也其军有喜　邹子曰朱买臣孜孜修学不觉雨之流粟流麦详雨二】　増药水　醴泉【荆椘嵗时记云十月天时和暖似春故曰小春此月内一雨谓之液雨百虫饮此而藏蛰俗呼为药水　下详雨一】　三时　六月【上详雨一　谷梁传鲁僖公三年六月雨雨云者喜雨也】　榆荚　豆花【俱详雨一】　散丝　垂布【古诗腾云似洒烟宻雨如散丝钱昭度诗酒楼人散雨千丝　僧可増骤雨诗云掣电引狂雷昼天忽成暮万里防银河四檐垂瀑布】　持盖　垫巾【上详雨二　后汉书云郭林宗于陈梁间遇雨巾垫一角时人乃效折角巾其见慕如此】　驰马　牧羊【神异记云西海上有人乗白马朱鬛白衣元冠従十二童子驰马如飞名曰河伯使者所至之国雨水滂沱　下详雨二】　雨珠　鸣鼓【上详雨二下详雨一】　打叶　濯枝【诗话王禹锡贺知县春雨诗云打叶雨拳随手重吹凉风口逐人来　下详雨一】　生谷　仰膏【诗既沾既足生我百谷　下详雨一】　闭南门　祷西宫【史记云董仲舒为江都王相以春秋灾异之变推隂阳所以错行故求雨闭诸阳縦诸隂其止雨反是按闭阳縦隂谓如闭南门毋举火开北门水洒人之也　宋仁宗庆厯间京师乆旱羣臣请帝亲祷于郊帝曰太史言月二日当雨今将以旦日出祷王素曰臣非太史然度是日必不雨帝问其故素曰陛下知旦日雨而祷之不诚不诚不可动天帝竦然诏明日特诣西太乙宫祷雨命素扈従此日月甚炽埃氛翳空车驾还未薄城天大雷电而雨】　玉女披衣　雷君出装【王采安城记云萍郷西城津有玉女冈天当雨輙先涌五色云气于石间俗谓之玉女披衣段成式诗不愿石郎戴笠难甘玉女披衣言雨多也　易林变占云雷君出装隠隠西行霖雨不止流为江河】　岘山张盖　纹石出津【上详雨一下详雨二】　祠女郎魂　减大官膳【昌黎诗乞雨女郎魂炰羞洁且繁庙开鼯防叫神降越巫言旱气期销荡隂官想骏奔行看五马入萧飒已随轩　东坡诗汤帝咨嗟徴六事汉庭灾异劾三公圣朝罪已恩寛大时雨愆期旱蕴隆东海得无寃死妇南阳疑有卧云龙传闻已减大官膳食诸公盍奏功】　器上龙状　潭中虎头【杂爼云唐开元中天旱明皇令僧一行祈雨一行言当得一噐上有龙状方可致雨上令于内库徧之皆言不数日后指一古镜鼻盘龙喜曰此有真龙矣乃持入道塲一夕而雨　东坡集徐州城东有石潭与泗水通天旱置虎头于潭中可致云雨】
　　雨四
　　原制阳【春秋潭巴云阳制于隂故水为雨】作解【易云雷雨作解】　若濡【传曰道下遇雨若濡】如晦【风雨如晦】　霑服【诸侯朝天子雨霑服失容则止】沈灶【潘岳赋云臼灶为之沈溺器用为之浮漂】　决沟【应璩诗云沟渎皆决溢】止岩【详雨一】　倒井【晋傅元诗】润础【苦雨诗云水鹳巣曽甍山云润柱础】　社公【俗说社公不食旧水故近社必有雨也】神女【详雨二】　膏黍苖【芄芄黍苖隂雨膏之】害粢盛【天作淫雨害于粢盛】　益霡霂【益之以霡霂既优既渥既霑既足生我百谷】流縦横【曺植赠白马王彪诗云陈雨泥我涂流潦浩縦横】　用作霖【详雨一】走逃雨【文子曰若与俗处犹走而逃雨无走不濡湿也】　近壬子【管辂曰今夕当雨传曰近壬子日位满星中已有水气食顷至也】禁丙丁【俗説久雨不晴禁丙丁乃得晴】　山川出云【礼记云清明在躬气志如神嗜欲将至有开必先天降时雨山川出云】石穴应云【南徐州记云剡县有石穴高丈余容数人天将雨云辄羣行従南来映山山亦出云应之即大雨】　声如吹角【武昌记曰武昌有龙山如欲隂雨其上有声如吹角】气如覆船【京房易飞曰黒气如覆船于日下立雨】　龙蟠兴雨【蜀都赋云龙蟠于沮泽应鸣鼔而兴雨】　丹山雾如烟【宜都记云郡西北有丹山雾起如烟朝必雨】庐山气如马【庐山记云天将雨山气如车马】　昆阳祷石泉【荆山图记云昆阳界有栢枝山石泉名雨穴请祷必雨】临贺祭石人【荆州记云临贺界有卧石似人而色青黄隠起此乡若旱祭之即雨】増崇朝【诗云崇朝其雨】贯秋【古诗愁霖贯秋序】　丰注【大雨也】潢潦【雨水流于地者】　修霤【高檐之滴水也】丰泽【时雨也昊天降丰泽】　甘霤【甘雨也凡水下流曰霤】隂祗【云雨师也隂祗蒙雾于其里】　隟漏【屋漏水也】纷射【谓潦波涌而横流也】　丽雨【春时花雨也】　麦雨【麦雨交新溜以上俱六朝】　白雨【白雨映寒山】　翻盆【雨势之暴】　伏雨【防之风沈伏之雨言其风雨之不已也　以上俱唐诗】　元液【韵府云雨也至诚而元液被】　迎龙【李约诗云桑条无叶土生烟箫鼔迎龙水庙前】　燋卷【杜诗皇天降徳泽燋卷有生意】　如膏【春雨如膏】　添栁【韩诗雨多添栁耳】　神浆【雨者神浆可挹】　露滴【卢师道云其雨蒙蒙似露委草则滴沥】　月额【金楼子云旦日雨为月额雨如织垂丝】　天漏【古诗地近漏天终日雨】　喜雨亭【苏东坡亭以雨名志喜也】　粟化为蛊【述异记云荆州久雨粟化为蛊】麦化为蛾【述异记云晋永嘉中梁州雨十旬麦化为蛾飞】　刘城奏鼓【述异记云庐山有康王谷北岭有一城号为刘城天毎欲雨輙闻有奏箫笳角之声邨人以为】栈道淋铃【明皇杂録云上初入斜谷属霖雨弥旬于栈道中闻铃声与山相应上悼念贵妃因采其声为雨淋铃曲以寄恨】
　　雨五
　　原诗魏曺植喜雨诗曰天覆何弥广苞育此羣生弃之必憔悴之则滋荣庆云従北来欝述西南征时雨中夜降长雷周我庭嘉种获膏壌登秋必有成　魏阮瑀苦雨诗曰苦雨滋冬引日弥且长丹墀自歼殪深树犹霑裳客行易感悴我心摧以伤登台望江沔阳侯沛洋洋　晋张载霖雨诗曰霖雨余旬朔蒙昧日夜坠何以解愁懐置酒招亲悲歌结流风逸响回秋气　晋张协苦雨诗曰黒蜧跃重渊商羊舞野庭飞亷映南箕丰隆迎号屏云根临八极雨足洒四溟淋沥过二旬散漫亚九龄阶下伏泉涌堂上水苔生尺烬重寻桂红粒贵瑶琼　晋傅元诗曰徂暑未一旬重隂翳朝霞厥初月离毕积日遂滂沱屯云结不解长溜周四阿霖雨如倒井黄潦起洪波湍深激隅门庭若决河炊防不复举灶中生蛙虾　宋谢荘喜雨诗曰燕起知风舞础润识云流冽泉承夜湛零雨望晨浮合颖行盛茂分穂方盈畴　宋谢恵连喜雨诗曰朱明振炎气溽暑散温飇羡彼明月辉离毕中宵思此西郊云既雨盈崇朝上天愍憔悴商羊自吟謡　宋鲍照喜雨诗曰营社达羣隂屯宫掩积阳族云飞泉室震风沈羽乡升雾浃地维倾润防天潢弥木抽翠条炎卉耀朱芳闗市欣九赋京廪开万箱　齐谢朓观雨诗曰朔风吹飞雨萧条江上来既洒百常观复集九成台空蒙如薄雾散漫似埃梁简文帝赋得入阶雨诗曰细雨阶前入洒砌复沾
　　帷渍花枝觉重湿鸟翻还迟傥令斜日照并欲似游丝梁孝元帝咏细雨诗曰风不动叶雨细未霑衣入
　　楼如雾上拂马似尘飞　梁沈约见庭雨应诏诗曰出空寕可图入庭倍难赋非烟复非云如丝复如雾霡霂裁欲垂霏微不能注虽无千金质聊为一辰趣　梁刘苞望夕雨诗曰崇朝遘行雨薄晚屯宻云縁堦起素沬竟水散圆文河栁低未举山桃落已芬清樽久不荐淹留遂待君　梁虞骞拟雨诗曰清风送凉气薄暮荡炎氛虹照涟漪水电出嵯峨云落晖防长足细雨织斜文梁刘孝绰秋雨卧疾诗曰贾君徭役少潘生民务稀
　　及此同多暇高卧掩重闱寂寂榆桑晚滂沲曀不晞电隙时光帐风帘乍扣扉　梁刘孝威和皇太子春林晚雨诗曰云树交为宻雨日共成虹雷舒长男气枝摇少女风叶珠垂滴水檐绳下溜空蝶濡飞不飏花沾色更红明离信养徳能事毕春宫谁堪偶鳯吹唯有浮邱公又望雨诗曰清隂荡暄浊飞雨入堦廊瞻空乱无绪
　　望霤耿成行交枝含晚润杂叶带新光浮芥离还聚防沤复张浴禽漂落毳乱荇散余香寄言椘台客雄风讵独凉　梁庾肩吾従驾喜雨诗曰东岳浮樽桂东皇事浴兰赦诏还京兆归神出灌坛湿风含酒气隂云助麦寒典农欣受职治粟喜当官复此随车雨民知天可安　梁朱超对雨诗曰当夏苦炎埃习静对花台落照依山尽浮凉帯雨来重云吐飞电高栋响行雷洒树花发滴沼细萍开泛沫萦堦草奔流起砌苔　北齐刘逖对雨有懐诗曰重轮宵犯毕行雨旦浮空细落疑含雾斜飞觉帯风湿槐仍足緑沾桃更上红无由似元豹縦意坐山中　周庾信和赵王喜雨诗曰元霓临日谷封蚁对云台投壶欲起电倚杖稍惊雷白沙如湿粉莲花洗杯惊鸟洒翼度湿鴈断行来浮桥七星起高堰六门开厥田终上上原野自莓莓　又喜雨诗曰离光初绕电震气始成雷云逐鱼鳞起渠随龙骨开崩沙杂水去卧树拥槎来嘉苗双合颖熟稻含胎　又对雨诗曰繁云犹暗岭积雨未开庭堦含侵角路镬满溜疏萍湿杨生细椹烂草变初萤徒劳看封蚁无事祀灵星陈隂铿闲居对雨诗曰四溟飞旦雨三絶来游震
　　位雷声发离宫电影浮山云遥似带林叶近成舟茅檐下乱滴石窦引环流寄言一高士如何麦不收　又诗曰苹藻降灵只聪明谅在斯触石朝云起従星夜月离八川奔臣壑万顷溢澄陂緑野含膏润青山帯濯枝嘉禾方合颖秀麦已分岐寄语纷纶学持竿讵必知　陈张正见赋新题梅林轻雨应教诗曰梅耿长虹芳林散轻雨蜀郡随仙去阳台带云聚飘花更濯枝润石还侵柱讵得零陵燕随风时共舞　唐太宗咏雨诗曰和风吹绿野梅雨洒芳田新流添旧涧宿雾足朝烟鴈湿行无次花沾色更鲜对此欣登嵗披襟弄五弦　增明皇咏雨诗曰罩云飘逺岫喷雨泛长河低飞昏岭腹斜足洒巗阿丛珠缔叶起溜镜圆波蒙桞添丝密含吹织空罗　原诸葛頴赋得防雨东来应教诗曰防雨闇东峰散漫洒长松涧满新流浊山分积翠浓风起还吹鷰云来本送龙登年随玉烛名山定可封　虞世南发营逢雨应诏诗曰豫游欣胜地皇泽乃先天油云隂御道膏雨润公田陇麦霑逾翠山光湿更燃稼穑良所重方复恱丰年　魏知古奉和春日途中喜雨诗曰皇游向洛城时雨应天行丽日登巗送隂云出野迎濯枝林杏发润叶渚蒲生丝入纶言喜花依锦字明防臣忝东观载笔伫西成　增杨师道中书寓直咏雨简褚起居上官学士诗曰云暗苍龙阙沈沈殊未开窗临凤凰沼防防雨声来电影入飞阁风威凌吹台长檐响奔溜清簟肃浮埃早荷叶稍没新篁枝半摧兹晨怅多绪怀友自难裁况复重城内日暮独徘徊玉堦良史笔金马掞天才髙甍通散骑复道驾蓬莱思君赠桃李于此冀琼瑰　李峤奉和春日游苑喜雨应制诗曰仙跸九重台香烟万夀杯一旬初降雨二月早闻雷叶向朝隮密花含宿润开幸承天泽豫无使日光催　李又春日游苑喜雨应制诗曰园楼春正归入暮弄芳菲密雨迎仙步低云拂御衣危花沾易落度鸟湿难飞膏泽登千庾欢情遍九围　张说和圣制同刘晃喜雨诗曰青气含春雨知从岱岳来行云避师出洒雨待车廻厌浥尘清道空蒙柳映台最宜三五夜晴月九重开　杜甫春夜喜雨诗曰好雨知时节当春乃发生随风潜入夜润物细无声野径云俱黒江船火独明晓防红湿处花重锦官城　又喜雨诗曰南国旱无雨今朝江出云入空才漠漠洒迥已纷纷巢燕髙飞尽林花润色分晚来声不絶应得夜深闻　又过白水明府舅宅喜雨诗曰吾舅政如此古人谁复过碧山晴又湿白水雨偏多精祷既不昧欢娱将谓何汤年旱颇甚今日醉弦歌　张九龄和崔尚书喜雨诗曰积阳虽有晦经月未为灾上念天人重先祈云汉廻仁心及草木号令起风雷照烂隂霞上交纷瑞雨来三辰被黍稷四达屏氛埃池溜因添满林芳为洒开听中声滴沥空处影徘徊惠泽成丰嵗昌言发上才无论验石鼔不是御云台直颂皇恩浃崇朝遍九垓　孟浩然遇雨贻谢南池诗曰田家春事起丁壮就东陂殷殷雷声作森森雨足垂海虹晴始见河柳润初移予意在耕凿因君问土宜　王维奉和圣制雨中春望诗曰渭水自萦秦塞曲黄山旧绕汉宫斜銮舆逈出千门柳阁道廻防上苑花云里帝城双凤阙雨中春树万人家为乗阳气行时令不是宸游玩物华　宋朱子冬雨不止诗曰悤悤时序改白日藏光辉重隂润九野小雨纷防防苍山寒气深髙林霜叶稀田家秋成意落落乖所期旷望独兴怀戚戚愁寒饥事至当复遣且掩荒园扉　孙觌咏雨诗曰山空发清响楼逈落余飞掩冉花头重浑酣水面肥喧豗沉地镜飘洒浮垣衣数苍茫里饥乌接翅归　陆游晚雨诗曰萧瑟渡横塘霏防映缭墙压低尘不动洒急土生香声入楸梧碎清分枕簟凉囘头忽陈迹檐角挂斜阳　又乆雨诗曰梅天一日几隂晴对酒无聊醉不成巧厯莫能知雨孤桐那解冩溪声林深鸟雀来无数草茂锄耰去即生明日云开天万里御风吾欲过青城　元杨载春雨诗曰蒙蒙春雨暗重城莽若山林云气生驾过东朝霑羽盖仗移前殿湿霓旌苍松密掩岩头鹤翠柳深藏谷口莺明日不愁花烂熳新晴陌上有人行　明韩靖秋雨诗曰雨到深秋易作霖萧萧难防此时心滴堦响共蛩鸣切入暮凉随夜气侵江濶雁声来渺渺灯昏官漏听沈沈萧条最是荆州客独倚髙楼一醉吟
　　原赋魏文帝愁霖赋曰脂余车而秣马将言旋乎邺都元云黯其四塞雨蒙蒙而袭子涂沮洳以沈滞潦淫衍而横湍岂在余之惮劳哀行役之艰难仰皇天而太息悲白日之不旸思若木以照路假龙烛之末光　魏曹植愁霖赋曰迎朔风而爰迈兮雨防防而逮行悼朝阳之隐曜兮怨北辰之潜精车结辙以盘桓兮马踯躅以悲鸣攀扶桑而仰观兮假九日于天皇瞻沈云之泱漭兮哀吾愿之不将　又愁霖赋曰夫何季秋之淫雨兮既弥日而成霖瞻云之晻晻兮听长霤之淋淋中宵夜而叹息起饰带而抚琴　魏应玚愁霖赋曰听屯雷之恒音兮闻左右之叹声情惨愦而含欷兮起披衣而游庭三辰幽而重关苍曜隐而无形云暧暧而周驰雨蒙蒙而雾零排房帐而北入振盖服之霑衣还空牀而寝息梦白日之余晖惕中寤而不效兮意凄悷而増悲晋潘尼苦雨赋曰气触石而结蒸兮云肤合而仰浮
　　雨纷射而下注兮潦波涌而横流岂信宿之云多乃逾月而成霖瞻中塘之浩汗听长霤之涔涔始蒙瀎而徐坠终滂沛而难禁悲列宿之匿景悼太阳之幽沈云暂披而骤合雨乍息而亟零旦漎漎以达暮夜淋淋以极明鼋鼍游于门闼蛙虾嬉乎中庭惧二源之并合畏黔首之为鱼处者含瘁于穷巷行者叹息于长衢　晋陆云愁霖赋曰在朱明之季月反极阳于重隂兴介邱之肤寸坠崩云而洪沈谷风扇而悠逺苦雨播而成淫天泱漭以怀惨民嚬蹙而愁霖于是天地发挥隂阳交激万物混而同波元黄浩而无质雷慿虚以振庭电凌牖而曜室霤鼎沸以骏奔潦风驰而竞疾岂南山之暴隮将溟海之暂溢毒甚雨之未晞悲夏日之方永瞻大辰以穨息仰天衢而引领　晋傅咸患雨赋曰夫何逺寓之多怀患淫雨之有经自流火以迄今歴九旬而无宁庶太清之垂曜覩日月之光明云乍披而旋合霤暂辍而复零将雷之要月弃嘉谷于已成前渇焉而不降后患之而弗晴惟二仪之神化奚水旱之有并汤亢阳于七载兮尧洪泛乎九龄天道且犹若兹况人事之不平　又喜雨赋曰伊我皇之仁德兮配焘育于二仪屡刻躬而勤政兮广请祷于灵只孰谓天髙其听不辽孰谓神逺厥应孔昭洁齐孔防于兹三朝隂郁怫而腾起阳庵薆而自消飞亷扇谷风之翼翼灵岳兴庆云之飘飖遂乃重云四防溟邈无垠方中降雨亘夜迄晨生我百谷粒我蒸民　晋成公绥隂霖赋曰百川泛滥潢潦横流沈灶生鼃中庭运舟　又时雨赋曰两仪恊合二气絪緼洪川起波名山兴云　宋亮喜雨赋曰惟二仪之顺动数有积而时偏垫襄陵于唐籍蹙云汉于周篇匪叔叶之或遘在盛王其固然伊元嘉之初载肇休明于此年懿玉烛之方熙愠积阳之独愆涸源泉于井谷委嘉颖于中田嗟我皇之翼翼怅临朝而辍娱踵冲谦于禹汤协至诚于在余且东作之未晏庶雨露之夙濡遵县子之徙防尤鲁侯之焚巫祗桑林之六祷修季宰之再雩诚在幽其必贯感何逺而不孚聆晨鹳于髙垤候宵毕于天隅发曽云于触石晦重阳于八区春霆殷以逺响兴雨霈而载涂洒丰浸于中畴覃余润于嘉蔬殷啬人于菑亩衍将繁于中衢嗣良颂于多稔兆嘉梦于维鱼　梁张缵秋雨赋曰霡霂兴乎爽节肤寸起于层岑乃娱情而悦体犹冬阳与夏隂褰南帷以寓目敞北户而披襟商律戒于兹辰凉雨感而已作甘泉集而溟溟油云兴而漠漠温飇革于早暮炎凉改于今昨乍斜檐而上阶或从风而洒幕周小庭而密下髙枝而踈落渌池泛澹贠波儵烁低昂弱篠葳丛薄　增唐明皇喜雨赋曰仰重华之齐政步文命之彞伦何天道之云逺亦明徴之在人迄中夏而自春遘阳而为亢云重结而复解雨才滴而还障山祠植珪而不答田畯倚耒而惆怅京兆来奏音官撰曲将土龙而矫首请神巫而顿足彼有慿而可举子何抑而未许恐嵗凶之及人宁天谴于我身乃洁斋坛墠五精是祠暴立炎赫三日为期上帝临我衷诚不欺重泉蒸润触石吐滋平云黯而铺幕密雨森其散丝无雷无电不震不匪疾匪徐乍合乍踈泛草泊树垂珠露过阙入楼含烟杂雾或喷薄而攒聚或淋漓而灌注乱积水之圆文拂微风之斜度寰海浃而安乐畎亩欣而相顾　张说奉和圣制喜雨赋曰愚臣启先王之册府校絶瑞于祥经乐云雨之平施齐品物之流形帝王争重而为宝麟凤自轻而让灵况愆时之渴望歘意达而神听是月也朱明渐半紫油未吐恐降灾兮此下人罄防祈兮我仁主退象龙之礼祷斥持鹭之貌舞屏翳慙其废职祝融悔其迁怒山泱漭而出云天霶而下雨速一言而感应尅三日而周溥气滃霭以黭黮声飒洒以萧条漼如云汉之屑落散似珠泉之歕浇街防漫其潢潦臯壤萋其绿苖舒四溟之清润卷六合之喧嚣咸澡骨于神液共欢心于圣朝　韩休奉和圣制喜雨赋曰圣人调玉烛握金镜乗正阳而驭六气之辨考中星而授四时之命所以平三阶而齐七政惟十有六祀日于南纪火德方盛炎曛自始主上问飞候之或失徴骄阳之所起未明求衣当食昃晷恐六事之害政引万方而罪已乃设槱燎奠椒醑岂史巫之纷若惟诚德之是与稽圎穹以誓期乐形影以増伫善言既发灵应无越天垂贯斗之云神召离星之月有渰凄凄南山朝隮林鸣隂鸟涧隐晴霓九光之霞冠于云日五色之气映于岩谿始攒团而未下终飒洒而俱齐合散萦直纷飞骤息肇自千亩周于八极及乎公田我私长我黍稷我箱既万我庾惟亿人咸谓之神功尔孰知夫帝力　徐安贞奉和圣制喜雨赋曰惟大君之执象袭先帝之重元体至精而御物用明德而动天自乗春兮当暑洎三时而不雨何隂阳而并隔瞻云汉以延伫而雍州之积髙乃神明之旧府君告有司无作淫祠图应龙兮何召望愚妇兮何期御伏之六沴唯荡荡之上帝信天道之悠哉固人事之所制尔其圜坛方墠环以禁林拂瑶席兮列神座借白茅兮推圣心却华盖而特立当赫曦之正临幽应如响明徴在今油然作云郁山川之气凄兮为雨变天地之隂乘空离合烟霏雾杂散影微微清神不稀无雷电之相廹但萧条而自飞廻飒洒于天听袭清凉于御衣如泰岳之朝下似阳台之暮归林籞増饰城池共色八水青田千门紫极洗原隰于龙鳞拂甍标于凤翼伊万物之同润况油油之黍稷匝寰海而为期指咸霖而一息贾登奉和圣制喜雨赋曰圣人在位体天法地示人
　　以五行应天以五事修其貌也时雨若正其言也时旸至彼气象之或乖将反身而可致皇哉吾君元德敷闻御极而三才交正乘时而四序平分十有六年以至今载旬有一雨不愆乎晦所谓元化之功行于太平之代粤在春余而乘夏初或土官以位或火正其居土胜于水午冲于子阳景且曜隂风莫起当天数之适然非嵗行之常纪惟帝念兹闻诸有司或献舞雩之请或陈斋社之期省而不录云夺农时王言既出圣心惟一天昭厥诚神降之吉霈然为雨不俟终日当是时也收其威而雷不敢作隐其曜而电不能烁昭其令而风不愦愤布其和而气不交错徒以黙为贞清明惟神简服用兴德仁如此者上独感其云行下独成其雨施六合虽广一朝毕被其始至也厯乱希微雾杂烟霏其少进也湛覃凌厉泉飞飇逝惊碎滴于瑶池喷悬流于锦砌传声竹树之末濯色菱荷之际乘日用而此多仰年丰而可计　李宙奉和圣制喜雨赋曰臣闻礼有旱暵之舞诗有昭囘之咏陛下退史巫之纷若追后土之防敬以乾坤而合德何造化之不测当赫曦兮是时与霶兮为期粤三日而将澍未崇朝而已布霏微露立之坛霡霂风旋之步缅察狱以临幸尝祷林而戒惧曷若不言而顺于隂隲曰肃而变其阳数非破块与鸣条惟涤塲及洒路灵台是升斯考休徴浑仪已纬更酌元亨尔乃紫微凉夏彤庭景深初泛灎于太液复萧条于上林倾菡蓞而花舞散青葱而叶吟宜刻漏于银箭杂秋声于玉琴龙虎飞腾兮多气色鹳鹤鸣叫兮有清音况田畯之至喜奉圣人以为心　又沈瑱贺雨赋曰臣闻尧以钦明文思察洪水而其咨汤以布昭圣武绵铄石而不雨彼穹苍之灾沴啓睿君与圣主我明德之馨香终时康而俗阜大唐以率俾蛮夏莫非王土主上以光宅君临粤若稽古其广运也包二仪以覆载其亭育也想羣生之父母圣谟洋洋嘉言孔彰惟精惟一无怠无荒百姓有过引之归己一物失所纳之于隍夫人之所重者食也政之所先者农也近嵗以冬雪不盈春云少泽绿畴合瘁朱夏将革无西毕之霶有南威之赫奕思转灾以为祥宜树美而除谴移正寝撤丰膳释幽寃索遗彦达聪明目广视听于四方恤狱缓刑开网罗于三面衮路清太阶平君臣咸一家辑宁云布族而霭防电惊空而煌荧殷雷震而阗阗飞雨零而夫其森沈散漫飒洒淩乱沥液汪洋周流津汉濯上林之靃靡涨昆明之澜汗骤繁响于阙庭浮清风于楼观元泽优而霁止晴光炳兮澄涣奔余潦于廻塘挂晴虹于霄汉阡陌条畅而増绮黍稷芬荣而若换野老熙熙农人相持嘉廪储之望嵗喜甘霈之流滋　原卢照邻秋霖赋曰览万物兮窃独悲此秋霖风横天而瑟瑟云覆海而沈沈居人对之忧不解行客见之思已深若乃千井埋烟百防潦青苔破壁绿萍生道借如尼父去鲁围陈畏匡将饥不防欲济无梁长栉风而沐雨永栖栖以遑遑及夫屈平既放登髙一望湛湛江水悠悠千里泣故国之长楸见元云之四起嗟乎子卿北海伏波南川金河别雁桐柱辞鸢眺穷隂兮断地看积水兮连天别有东国儒生西都才客屋满铅椠家虚儋石玉为粒兮桂为薪堂有琴兮室无人抗髙情而出俗驰精义以入神论有能鸣之雁书成已泣之麟覩皇天之淫溢孰能不隅坐而含嚬若夫绣毂银鞍金牀玉盘坐卧珠璧左右罗纨流酒为海积肉为峦覩襄陵与昏垫曽不辍乎此欢岂知夫尧禹之癯瘠而孔墨之艰难　增李铎密雨如散丝赋曰原夫清毕启隂夕阳向暮散轻霞以成绮矗元云而似布于是霡霂郊野霏微草树蔽重霄之霭霭犹委绪风映逺岫之蒙蒙乍迷縠雾髣髴将久轻盈匪疎蒙瀎浣纱之际浸淫濯锦之余织妇停梭似曳乃轻之绪舟人罢钓疑牵或跃之鱼由是扬素彩降碧虚忘机别天庭之睆彼拂惊韶发之皤如徒观其散影有经分行无匹始斜足以色丽俄交反而势密轻沾素服懐墨子之悲时遥隔布泉误诗人之怨日皎皎容洁緜緜体微絶而复寻等蛛网而共挂垂之如坠连雪絮以轻飞仰之盈目纷如可瞩彼时泽之长悬若天经之恒续　明田艺蘅雨赋曰陈王既去烛房即月殿命仲宣挥素练载歌载觞乐而忘倦少焉玉兎渐没赤乌将升商羊鼓舞蝼蚁封兴白马奉使黑蜧作朋塡塡雷奋祁祁云蒸大雨旋降海沸川腾廼罢鸣琴弛妙舞上客无归清谈竞吐临髙台而散心抚虚槛而披覩茫茫雾峦沈沈烟树屏翳奔驰冥震怒乍逐电而翻盆忽从风而飘缕迟囘凝睇目神怡咏如晦于郑什诵滂沱于周诗幸我大夫载防妍辞王粲捧简口占进之曰臣闻天泽之名取辅之义习坎之象佐养之事本因意而成文水下云而制字沛隂阳之和溥乾坤之施九畴肃而时来五政得而春至道合天而成甘治入神而咸利弗迷表重华之精诚无淫识中国之圣瑞其称名也杂其寓意也深暴则为涷久则为霪零则徐坠骤则难禁小曰霡霂晦曰霾霃一旬惟谷十日惟霖濯枝而暑却破块而年祲辨色戊申之日多怪符阳之岑炎农效灵于正制成汤兆异于祝林武伐商而兵洗衞讨邢而师淋虞期昭魏文之信人事感宋景之心若乃赤松翔少女发石燕飞焦明歇朱鼈波浮三狶河没无为之君布州雷神之龙捕樾触石出云离毕应月绿苔润滋黄原潦浡玉溜蛇惊银湍马突舟运广庭衣生魏阙淹泰岳而濳渊浮邓林而济筏于是居者悦行者忧幽人喜思妇愁王孙未返浪子长游逺空漠漠旷野悠悠重隂易夜凉思先秋寒声伏枕防色登楼君凄凄而向楚妾黯黯而居周骑泥泞而驾阻羽霑濡而信修离情难霁别泪横流叹髙垤之鸣鹳盻晴檐之唤鸠亦有壮士遐征淋漓絶域汉草正青胡沙犹黒灶湿产鼃营卑为蜮东山之师未班蜗角之争何息至如良苖就稿大旱云霓馌彼南畮春水一犂蛟得池中豹养山下密自西郊出溉傅野未若祥飇拂庆泽濡三农足万国娱开芳宴振俚歈浪浪金石瑟瑟笙竽雅音防响逸韵同趋和花陨砌共叶辞株入竹注防洒荷跳珠沦波涌泡晕漪矑映朝霞之危岫渺暮霭之平芜骖油壁于峻坂解锦障于潢污或如晋而将饮况望汤之来苏君王闻之乐不可告选姬姜荐醁簇璚筵献佩玉上夀未修染翰相属庶卒通昔之欢乃歌听澍之曲曲曰朝复暮兮阳台望美人兮不来厌厌饮兮烛灭懐抱冷兮谁开又歌暮霁之曲曰尘心洗兮凄清醉耳寂兮无声风为御兮云为軿美人来兮难为情歌既防坫已反庭燎煇油幕卷佳期可还行乐何晚雪徒夸兮兎园月空梦兮桂苑领大王之雄风愿有斐而不谖













　　御定渊鉴函卷七
　　钦定四库全书
　　御定渊鉴函卷八
　　天部八【雷　霹雳　电】
　　雷一【霹雳附】
　　増释名曰雷者如转物有所硠【音郎】雷之余声也　原说文曰雷霆余声钤钤所以挺出万物也　増易曰云雷屯君子以经纶　又曰雷雨之动满盈　又曰震来虩虩震惊百里　原又曰鼓之以雷霆　　又曰雷以动之　又曰雷风不相悖　原又曰动万物者莫疾乎雷又曰雷风相薄　诗曰殷其雷在南山之阳　又曰
　　虺虺其雷　礼记曰仲春之月日夜分雷乃发声仲秋之月雷乃声　増又曰先三日奋铎以令兆民曰雷将发声有不戒其容止者生子不备必有凶灾　又曰君子若有疾风迅雷甚雨则必变虽夜必兴衣服冠而坐谓敬天之怒也　原左传曰藏冰以时则雷出不震弃冰不用则雷不发而震　谷梁传曰隂阳相薄感而
　　爲雷激而为霆　増尔雅曰疾雷为霆郭璞注曰疾雷谓雷音急激者　原焦赣易林曰白日扬光雷车避藏云不下各自正乡　尚书洪范五行传曰雷于天地为长子【易曰震为雷又曰震为长子】以其首长万物为出入也雷二月出地百八十日雷出则万物出八月入地百八十日雷入则万物入入则除害出则兴利人君之象也　増又曰凡大风雷雪为不敬也　又曰春后十日雷乃发声　原大戴礼夏小正曰正月雉震呴呴鼓其翼也正月必雷雷不正闻唯雉先闻之　増春秋元命苞曰隂阳合为雷　原论语谶曰雷震百里声相附近宋均注曰雷动百里故因以制国也雷声谓诸侯之政教所至相附近也　河图帝纪通曰雷天地之鼔也　増国语曰隂阳分布震雷出滞　曽子曰隂阳之气拘则雷庄子曰疾雷破山　又曰隂阳交争为雷　原淮南子曰丛轻折轴众呼成雷　増又曰疾雷不及掩耳　又曰防不祥之木为雷霆所扑　又曰雷电之声可以钟鼓冩也　原鹖冠子曰夫耳之主聪目之主明一叶蔽目不见泰山两豆塞耳不闻雷霆　増孙子曰急电无流光疾雷无余声　栁子曰春夏之有雷霆也或发而振破巨石裂大木而残之草木岂有非常之罪哉彼岂有惩于物也　原论衡曰图画之工图雷之状畾畾如连鼔形又图一人若力士谓之雷公使之左手引连鼓右手椎之世人莫不谓然原之虚妄之象　又曰雷霆迅疾击折树木壊败屋室时犯杀人俗以为天取龙其犯杀人谓之有隂过　増又曰雷者太阳之激气也正月阳动故正月始雷五月阳盛故五月雷迅秋冬阳衰故秋冬雷濳盛夏之时太阳用事隂气乗之隂阳分争则相校轸校轸则激射激射为毒中人輙死中木木折中屋屋壊人在木下屋间偶中而死矣　又曰千里不同风百里不共雷　又曰雷入地则孕毓根荄保藏蛰避盛隂之害出地则飬长华实发扬隠伏宣盛阳之徳　原物理论曰积风成雷　増西京杂记曰太平之世雷不惊人号令啓发而已　原初学记曰易曰雷出地奋豫雷者所以开发萌芽辟除灾害万物须雷而觧资而润故经曰雷以动之以润之王者从春令则雷应莭否则发动于冬当出反濳易传曰当雷不雷阳德弱也雷声曰雷公　増郦炎对事云或曰雷震惊百里何以知之炎曰以其数知之夫阳动为九其数三十六隂静为八其数三十二一阳动二隂从故曰百里东方朔神异记曰八方之荒有石鼓其径千里撞之其音即雷也天以此为喜怒之威　原山海经曰羭次之山有鳬名槖服其毛羽令人不畏雷也【音肥】　又曰飞鱼如豚赤文无羽食之辟兵不畏雷也　孟奥北征记曰凌云台东南角一百歩有白石室名为避雷台増又曰临贺有石方二丈有磨刀斧迹春夏常明净其迹甚新秋冬则苔秽故为雷公磨石　原杂兵书曰雷电霹雳破军中树木屋舍急徙去吉也雷电风所从来不可逆而擅伐宜慎之　増酉阳杂爼曰兴州一处名雷穴每雷声水塞穴流鱼随出百姓每雷声绕树网鱼无限　杂録云雷人隂冥云雾之夕呼为雷耕晓视田中必有开垦之迹有是乃为嘉祥
　　霹増释名曰霹雳析也震战也所击輙破若攻战也说文曰震霹雳振物也　春秋繁露曰王言下不从
　　则金不从革而秋多霹雳霹雳者金气其音商故应霹雳　五经通义曰震与霆皆霹雳也　庄子曰隂阳错行天地大駴于是有雷有霆　正论曰俚语云州县符如霹雳得诏书但挂壁
　　雷二
　　増春秋合城图曰轩辕星主雷之神　河图帝纪通曰黄帝以雷精起　二仪实録曰禹防涂山之夕大风雷震有甲歩卒千余人其不披甲者以红绡帕抹其额自此遂为军仪之服　穆天子传曰吉日辛酉天子升昆仑之丘以观黄帝之宫而封丰隆之葬以诏后世郭璞云丰隆筮师御云得大壮卦遂为雷师淮南子曰季春三月丰隆乃出以将其　原尚书中曰惟天降纪秦穆公出狩至于咸陵天震大雷下有火化为白雀衔緑丹书集于公车　増又曰刘媪常息大泽之陂梦与神遇时雷电冥晦【详符命】　原又曰蔡顺母平生畏雷自亡后每有雷顺輙环塜泣曰顺在此　华阳国志曰曹公从容谓先主曰天下英雄惟使君与操本初之徒不足数也先主方食失匕箸防雷大震先主曰圣人言迅雷风烈必变一震之威乃可致此公亦悔失言　晋阳秋曰王襃母性畏雷及母死每雷震輙就墓侧启曰襃在此襃在此　増载记曰刘曜年八歳从元海猎于西山遇止树下雷震树旁人莫不颠仆曜神色自若元海异之曰此吾家千里驹也　原盛宏之荆川记曰湖阳县春秋蓼国樊重之邑也重母畏雷为石室避之悉以文石为阶砌今犹存　续捜神记曰义兴人姓周永和中出都日暮道邉有一新草小屋有一女出门望见周曰日已暮周求寄宿向一更中闻外有小儿呼阿香官唤汝推雷车女子乃辞去明朝视宿处乃见一新塜　増酉阳杂爼曰栁公权尝见亲故说元和末止建州山寺中夜半觉门外喧閙濳于窓中观之见数人运斤造雷车如图画者　原王歆孝子传曰竺弥字道纶父生时畏雷每至天隂輙至墓伏坟悲哭有白兎在其左右　増酉阳杂爼曰明皇召山人包超令致雷声超对曰来日及午有雷遂令髙力士监之一夕醮式作法及明天无纤翳力士惧之超曰将军视南山当有黒气如盘矣有顷黒气弥漫疾雷数声大作　客谈曰范文正公守饶有书生上谒自言平生未尝饱时咸称欧阳率更字荐福寺碑墨本值千金文正欲为打千夲使售于京师纸墨已具一夕雷击其碑时人语曰有客打碑来荐福无人鹤上扬州又曰运去雷轰荐福碑说宝曰宋黄仲冕未第时常有魁天下之志元丰四年南劔州谯门一柱忽为迅雷所击仲冕闻之口占成四句云风雷昨夜破枯株借问天公有意无莫是卧龙踪迹困放开头角入云衢次年对防为天下第一果符所兆　稽神録曰江西邨中有人震死既而空中呼曰误矣可将蚯蚓烂捣覆脐中当差如言捣之遂苏
　　雷三　【霹雳附】
　　原发天　出地【汉书曰迅雷风妖怪云变气此皆隂阳之精夲在地而上发于天　下详雷一】石室　金门【上详雷一　师旷占曰初雷从金门起上田旱下田熟一曰歳中兵革起】
　　推车　引鼓【上详雷二下详雷一】　雉雊　蛰惊【尚书洪范五行传曰正月雷防动而雉雊雷诸侯之象也雉亦人君之也　李颙赋曰乗云气之蓊郁兮舒电光之烱晃惊蛰于始作兮惧逺迩之异象】　出豫　作觧【上详出地注　易曰天地觧而雷雨作雷雨作而百果草木皆甲拆象曰雷雨作觧君子以赦过宥罪王弼注曰觧者觧也屯难槃结于是乎觧之】　入室　挽车【司马相如大人赋云径入雷室之砰磷注云雷室雷渊也　傅元诗童男挽雷车】　纳麓动天【尚书云烈风雷雨弗迷下见顾凯之雷电赋】　虎衔　人梦【世语云曹爽梦二虎衔雷公雷公若二升椀放着庭中爽恶之以问占者灵台丞马训曰忧兵训退告其妻曰爽将以兵亡不出旬日　梦书云人梦雷霆为惊恐】　増虎鸣　龙出【河图曰玉虎晨鸣注云雷声也　九国志云吴柴再用为光州一日雷大震家人皆伏匿再用不动俄见有襦袴四人舁再用出庭中复大震屋折有龙出】　书柱　轰碑【国史补云宋祥符中岳州玉真为天火所焚惟留一柱有谢仙火三字倒书而刻之庆厯中有以此字问何仙姑者輙曰谢仙者雷部中也夫妇皆长三尺其色如玉掌行火于世间后有闻其说者于道藏中检之实有谢仙字由是益以仙姑为真仙矣　下详雷二】　麦取书【酉阳杂爼云李鄘在北都介休县百姓送觧牒止宿于晋祠夜半闻有人扣门云介休王暂借霹雳车某日至介休县麦祠内即应良乆数人共持一物如幢环缀旛旗凡十八叶有光如电以授之至日介休大雷雨果损麦千余顷　异人记云唐上元中天台道士王逺知善易知人死生祸福作易总十五卷一日雷雨云雾中有一老人叱逺知曰所泄禁书何在上帝命吾摄六丁追取逺知据地旁有六人青衣已捧书立矣老人责曰上方禁文自有飞天保衡金科秘藏元都何能輙藏箱帙逺知曰青邱老人所传授也】　原击齐台　震汉寝【淮南子曰庶女呌天而雷电下击景公台陨支体伤折海水大出注云庶贱之女齐之少寡妇无子不嫁事姑敬谨姑女利母财令嫁妇妇终不肯女杀母以诬寡妇不能自明寃结呌天天为作雷电下击景公之台下详雷二】　　増出婴儿　击男子【投荒杂録云昔陈氏因雷雨昼冥庭中得大卵覆之数月卵破有婴儿出焉自后日有雷扣击戸庭入其室中就于儿所若乳哺者歳余儿能食乃不复至遂以为己子牙门将陈义即卵中儿也　南烬録曰章惇徽宗时贬雷州司戸卒后钦宗北狩至檀州雷击民间一男子背上朱书贼臣章惇】　发声収声　出地入地【俱详雷一】
　　霹雳原输防　折肱【元中记云玉门之西有一国国中有山山上有祠庙国人歳歳出石防数千枚输庙中名为霹雳防从春雷出防日减至秋而尽　捜神记云扶风杨遒和夏于田中获天雷雨止桑树下霹雳击之道和以锄格折左股遂落地唇如丹目如镜毛如牛角长三尺余状如六畜头似狝猴】作引　读书【琴操云楚膏粱子出游九臯之泽临曲池而渔疾风霣暴雨电天火四起霹雳下臻鹤翔其前白虎吟其后乃援琴而起作霹雳引　世说云夏侯元尝倚柱读书时暴雨霹雳破所倚柱衣服焦然元神色无变读书如故】
</div>
    <div class="pagination">
<a href="御定渊鉴类函_page19.html">上一页</a><span>...</span><a href="御定渊鉴类函_page15.html">15</a><a href="御定渊鉴类函_page16.html">16</a><a href="御定渊鉴类函_page17.html">17</a><a href="御定渊鉴类函_page18.html">18</a><a href="御定渊鉴类函_page19.html">19</a><span class="current-page">20</span><a href="御定渊鉴类函_page21.html">21</a><a href="御定渊鉴类函_page22.html">22</a><a href="御定渊鉴类函_page23.html">23</a><a href="御定渊鉴类函_page24.html">24</a><a href="御定渊鉴类函_page25.html">25</a><span>...</span><a href="御定渊鉴类函_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
