<!DOCTYPE html>
<html>
 <head>
  <meta charset="utf-8"/>
  <title>
   太平广记 - 第 192 页/共 323 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平广记 - 第 192 页/共 323 页
  </h1>
  <div class="content">
   马总
马总为天平节度使。暇日方修远书，时术人程居在傍。总凭几，忽若假寐，而神色惨蹙，不类于常。程不敢惊，乃徐起，诣其佐相元封告之。俄而总召元封，屏人谓曰："异事异事，某适有所诣，严邃崇閟，王者之居不若也。为人导前，见故杜十丈司徒，笑而下阶相迎曰：'久延望。甚喜相见。'因留连曰：'之此官，亦人世之中书令耳。六合之内，靡不关由。然久处会剧，心力殆倦，将求贤自代。公之识度，诚克大用，况亲且故，所以奉邀。敬以相授。'总因辞退，至于泣下。良久，杜乃曰：'既未为愿，则且归矣。然二十年，当复相见？'"总既寤，大喜其寿之遐远。自是后二年而死，岂马公误听，将祐增其年，以悦其意也？（出《集异记》）


崔龟从
崔龟从，长庆三年，以大理评事从事河中府。一夕，梦与人入官署，及其庭，望见室内有人当阳，仪卫甚盛。又一人侧坐，容饰略同。皆隆准盱目，搦管视状，若决事者。因疾趋及阶，拜唯而退。行及西庙，视庑下牖间，文簿堆积于大格，若今之吏舍。有吏抱案而出，因迎问之："此当是阴府，某愿知禄寿几何。"吏应曰："二人后且皆为此州刺史，无劳阅簿也。"及出门，又见同时从事，席地而樗蒲。归寤，大异之，仿佛在目。唯所与同行者，梦中问（问原作顾，据明抄本改。）之，其姓名是常所交游，及觉，遂妄其人。明日入公府，话于同舍，皆以为吉。解曰："君梦得君，（明抄本君作官。）而又见樗蒱者，蒲也。君后当如主公，节临蒲州矣。"尔后每入祠庙，辄思所梦，尝屡谒河渎。及为华州，拜西岳庙宇神像，皆非梦中所见。开成中，自户部侍郎，出为宣州，去前梦二十年矣。五月至郡，吏告曰："敬亭神实州人所严奉，每岁无贵贱，必一祠焉。其他祈祷报谢无虚日。以故廉使辄备礼祠谒。"龟从时病，至秋乃愈，因谒庙。及门怳然，屏上有画人，抱案而鞠躬，乃梦中之吏也。入庙所经历，无非昔梦，唯无同行者。归以告妻子。明年七月，龟从又病，苦下泄，尤不喜食，暮夜辄大剧。因自诊前梦，以为"吏所告者，吾其终于此乎？"因心祷之。既寐，又梦晨起视事如常时。将就便室，及侧门，有家吏姚珪者，附耳言曰："左府君使人传语。"闻之心悸而毛坚，意其非常人。就室未及坐，有一人，戎服提刀，奔趋而入。视其状魁岸，面黝而加赤，不类人色。紫衣黦剥，乃敬亭庙中阶下土偶人也。未及语，龟从厉声言曰："我年得几许？"遽应曰："得六十几。"梦中记其言，及觉，遂忘其奇载，意者神不欲人逆知其终欤？迟明，自为文以祝神，具道所以。命儿侄将酒牢庙中以祷。先是疾作，医言疾由寒而发，服热药辄剧。遂求医于浙西，医沈中遂乘驿而至。既切脉，直言公之疾，热过而气壅，当以阳治之，药剂以甘草犀角为主。如其言，涉旬而稍间，经月而良已。自以为必神之助，又自为文以祝神。因出私俸，修庙之坏隳，加置土偶人，写垣墉之画绘皆新之。大设乐以享神，自举襟袖以舞。始长庆感梦之时，绝不为五木之戏，及至江南，方与从事复为之。龟从后入相，罢为少保归洛。大中七年卒。（出《龟从自叙》）




卷第三百九　神十九
蒋琛　张遵言


蒋琛
霅人蒋琛，精熟二经，常教授于乡里。每秋冬，于霅溪太湖中流，设网罟以给食，常获巨龟，以其质状殊异，乃顾而言曰："虽入余且之网。俾免刳肠之患。既在四灵之列，得无愧于鄙叟乎？"乃释之。龟及中流，凡返顾六七。后岁余，一夕风雨晦冥。闻波间汹汹声，则前之龟扣舷人立而言曰："今夕太湖霅溪松江神境会，川渎诸长，亦闻应召。开筵解榻，密迩渔舟。以足下淹滞此地，持网且久，纤鳞细介，苦于数网。脱祸之辈，常怀怨心。恐水族乘便，得肆胸臆。昔日恩遇，常贮悫诚，由斯而来，冀答万一。能退咫尺以远害乎？"琛曰："诺。"遂于安流中，缆舟以伺焉。未顷，有龟鼍鱼鳖，不可胜计，周匝二里余，蹙波为城，遏浪为地。开三门，垣通衢，异怪千余。皆人质螭首，执戈戟，列行伍，守卫如有所待。续有蛟蜃数十，东西驰来，乃吁气为楼台，为琼宫珠殿，为歌筵舞席，为座裀褥，顷刻毕备。其尊田径罍器皿玩用之物，皆非人世所有。又有神鱼数百，吐火珠，引甲士百余辈，拥青衣黑冠者，由霅溪南津而出。复见水兽术亦数百，衔耀，引铁骑二百余，拥朱衣赤冠者，自太湖中流而来。至城门，下马交拜，溪神曰："一不展觌，五纪于兹虽鱼雁不绝，而笑言久旷。勤企盛德，衷肠惄然。"湖神曰："我心亦知此。"揖让次，有老蛟前唱曰："安流王上马。"于是二神之候焉。则有衣虎豹之衣，朱其额，青其足，执蜡炬，引旌旗戈甲之卒，凡千余，拥紫衣朱冠者，自松江西派而至。二神迎于门，设礼甚谨，叙暄凉竟。江神曰："此去有将为宰执者北渡，而神貌未扬，行李甚艰。恐神不（不字原空缺，据陈校本补。）识不知，事须帖屏翳收风，冯夷息浪。斯亦上帝素命，礼宜躬亲。候（明钞本作后）吾子清尘，得免举罚否。然窃于水滨拉得范相国来，足以补其尤矣。"乃有披褐者，仗剑而前，溪湖神曰："钦奉实久。"范君曰："凉德韦泯，吴人怀恩，立祠于江濆，春秋设薄祀。为村醪所困，遂为江公驱来。唐突盛宴，益增惭慄。"于是揖让入门。既即席。则有老蛟前唱曰："湘王去城二里，俄闻軿阗车马声。"则有绿衣玄冠者，气貌甚伟，驱殿亦百余。既升阶，与三神相见。曰："适辄与汨罗屈副使俱来。"乃有服饰与容貌惨悴者，伛偻而进。方即席，范相笑谓屈原曰："被放逐之臣负波涛之困，谗痕谤迹骨销未灭，何惨面目，更猎其杯盘？"屈原曰（屈原曰三字原缺。据明抄本、陈校本补。）："湘江之孤魂，鱼腹之余肉，焉敢将喉舌酬对相国乎？然无闻穿七札之箭，不射笼中之鸟；刜洪锺之剑；不剐几上之肉。且足下亡吴霸越，功成身退，逍遥于五湖之上，辉焕于万古之后。故鄙夫窃仰重德盛名，不敢以常意奉待。何今日戏谑于绮席，恃意气于放臣？则何异射病鸟于笼中，剐腐肉于几上？窃于君子惜金镞与利刃也。"于是湘神动色，命酒罚范君。君将饮，有女乐数十辈，皆执所习于舞筵。有俳优扬言曰："皤皤美女，喝《公无渡河歌》。"其词曰："浊波扬扬兮凝晓雾，公无渡河兮公竟渡。风号水激兮呼不闻，捉衣看入兮中流去。流排衣兮随步没，沈尸深入兮蛟螭窟。蛟螭尽醉兮君血干，推出黄沙兮泛君骨。当时君死兮妾何适，遂就波澜兮合魂魄。愿持精卫衔石心，穷取（取字原空缺，据陈校本改。）河源塞泉脉。"歌竟，俳优复扬言："谢秋娘舞（舞字原缺，据陈校本补。）《采桑曲》。"凡十余迭，曲韵哀怨。舞未竟，外有宣言："申徒先生从河上来，徐处士与鸱夷君自海滨至。"乃随导而入。江溪湘湖，礼接甚厚。屈大夫曰："子非蹈瓮抱石扶眼之徒与？"对曰："然。"屈曰："余得朋矣。"于是朱弦雅张，清管徐奏。酌瑶觥，飞玉觞。陆海珍味，靡不臻极。舞竟，俳优又扬言："曹娥喝喝《怨江波》。"凡五叠，琛所记者唯三。其词曰："悲风淅淅兮波绵绵，芦花万里兮凝苍烟。虬螭窟宅兮渊且玄，排波叠浪兮沈我天。所复不全兮身宁全，溢眸恨血兮往涟涟。誓将柔荑扶锯牙之啄，空水府而藏其腥涎。青娥翠黛兮沉江壖，碧云斜月兮空婵娟。吞声饮恨兮语无力，徒扬哀怨兮登歌筵。"歌竟，四座为之惨容。江神把酒，太湖神起舞作歌曰："白露溥兮西风高，碧波万里兮翻洪涛。莫言天下至柔者，载舟复舟皆我曹。"江神倾杯，起舞作歌曰："君不见，夜来渡口拥千艘，中载万姓之脂膏。当楼船泛泛于叠流，恨珠贝又轻于鸿毛。又不见，潮来津亭维一舠，中有一士青其袍。赴宰邑之良日，任波吼而风号。是知溺名溺利者，不免为水府之腥臊。"湘王持杯，霅溪神歌曰："山势萦回水脉分，水光山色翠连云。四时尽入诗人咏，役杀吴兴柳使君。"酒至溪神，湘王歌曰："渺渺烟波接九嶷，几人经此泣江篱。年年绿水青山色，不改重华南狩时。"于是范相国献境会夜宴诗曰："浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘风席，觥飞白玉滟椒浆。酒酣独泛扁舟去，笑入琴高不死乡。"徐衍处士献《境会夜宴并简范诗》曰："珠光龙耀火燑燑，夜接朝云宴渚宫。凤管清吹凄极浦，朱弦闲奏冷秋空。论心幸遇同归友，揣分惭无辅佐功。云雨各飞真境后，不堪波上起悲风。"屈大夫左持杯，右击盘。朗朗作歌曰："凤骞骞以降瑞兮，患山鸡之杂飞。玉温温以呈器兮。国碱砆之争辉。当候门之四辟兮，瑾嘉谟之重扉。既瑞器而无庸兮，宜昏暗之相微。徒刳石以为舟兮，顾沿流而志违。将刻木而作羽兮，与超腾之理非。矜孑孑于空阔（阔字原空缺。据明抄本、陈校本补。）兮，靡群援之可依。血淋淋而滂流兮，顾江鱼之腹而将归。西风萧萧兮湘水悠悠，白芷芳歇兮江篱秋。日晼晼兮川云牧，棹回起兮悲风幽。羁魂汨没兮，我名永浮。碧波虽涸兮，厥誉长流。向使甘言顺行于曩昔，岂今日居君王之座头。是知贪名徇禄而随世磨灭者，虽正寝而（而原作之，据明抄本改。）死兮，无得与吾俦。当鼎足之嘉会兮，获周旋于君侯。雕盘玉豆兮罗珍羞，金卮琼斝兮方献酬。敢写心兮歌一曲，无诮余持杯以淹流。"申屠先生献《境会夜宴诗》曰："行殿秋未晚，水宫风初凉。谁言此中夜，得接朝宗行。灵鼍振冬冬，神龙耀煌煌。红楼压波起，翠幄连云张。玉箫冷吟秋，瑶瑟清含商。贤臻江湖叟，贵列川渎王。谅予衰俗人，无能振穨纲。分辞昏乱世，乐寐蛟螭乡。栖迟幽岛间，几见波成桑。尔来尽流俗，难与倾壶觞。今日登华筵，稍觉神扬扬。方欢沧浪侣，邃恐白日光。海人瑞锦前，岂敢言文章。聊歌灵境会，此会诚难忘。"鸱夷君衔杯作歌曰："云集大野兮血波汹汹，玄黄交战兮吴无全垄。既霸业之将坠，宜嘉谟之不从。国步颠蹶兮，吾道遘凶。处鸱夷之大困，入渊泉之九重。上帝愍余之非辜兮，俾大江鼓怒其冤踪。所以鞭浪山而疾驱波岳，亦粗足展余拂郁之心胸。当灵境之良宴兮，谬尊俎之相容。击箫鼓兮撞歌钟，吴讴赵舞兮欢未极。遽军城晓鼓之冬冬，愿保上善之柔德，何行乐之地兮难相逢。"歌终，毚郡城楼早鼓绝，洞庭山寺晨钟鸣。而飘风勃兴，玄云四起，波间车马音犹合沓。顷之，无所见。曙色既分，巨龟复延首于中流。顾眄琛而去。（出《集异记》，明钞本作出《篡异记》）


张遵言
南阳张遵言，求名下第，途次商山山馆。中夜晦黑，因起厅堂督刍秣，见东墙下一物，凝白耀人。使仆者视之，乃一白犬，大如猫，须睫爪牙皆如玉，毛彩清润，悦怿可爱。遵言怜爱之，目为捷飞，言骏奔之甚于飞也。常与之俱，初令仆人张至诚袖之，每饮饲，则未尝不持目前。时或饮令不快，则必伺其嗜而啖之。苟或不足，宁遵言辍味，不令捷飞之不足也。一年余，志诚袖行，意以懈怠，由是遵言每行，自袖之。饮食转加精爱，夜则同寝，昼则同处，首尾四年。后遵言因行于梁山路，日将夕，天且阴，未至所诣，而风雨骤来。遵言与仆等隐大树下，于时昏晦，默无所睹。忽失捷飞所在，遵言惊叹，命志诚等分头搜讨，未获次。忽见一人，衣白衣，长八尺余，形状可爱。遵言豁然如月中立，各得辨色。问白衣人何许来，何姓氏，白衣人曰："我姓苏，第四。"谓遵言曰："我已知子姓字矣。君知捷飞去处否？则我是也。君今灾厄合死，我缘爱君恩深，四年已来，能活我至于尽力辍味，曾无毫厘悔恨，我今誓脱子厄。然须损十余人命耳。"言仡，遂乘遵言马而行，遵言步以从之。可十里许，遥见一塚上有三四人，衣白衣冠，人长丈余，手持弓箭，形状瑰伟。见苏四郎，俯偻迎趋而拜，拜讫，莫敢仰视。四郎问何故相见，白衣人曰："奉大王帖，追张遵言秀才。"言讫，偷目盗视遵言。遵言恐，欲踣地。四郎曰："不得无礼，我与遵言往还，君等须与我且去。"四人忧恚啼泣。而四郎谓遵言曰："勿忧惧，此辈亦不能戾吾。"更行十里，又见夜叉辈六七人，皆持兵器，铜头铁额，状貌可憎恶，跳梁企踯，进退狞暴。遥见四郎，戢毒慄立，惕伏战悚而拜。四郎喝问曰："作何来？"夜叉等霁狞毒为戚施之颜，肘行而前曰："奉大王帖，专取张遵言秀才。"偷目盗视之状如初。四郎曰："遵言我之故人，取固不可也。"夜叉等一时叩地流血而言曰："在前白衣者四人，为取遵言不到，大王已各使决铁杖五百，死者活者尚未分。四郎今不与去，某等尽死。伏乞哀其性命，暂遣遵言往。"四郎大怒，叱夜叉，夜叉等辟易，崩倒者数十步外，流血跳迸，涕泪又言。四郎曰："小鬼等敢尔，不然，且急死。"夜叉等啼泣喑呜而去。四郎又谓遵言曰："此数辈甚难与语，今既去，则奉为之事成矣。"行七八里，见兵仗等五十余人，形神则常人耳，又列拜于四郎前。四郎曰："何故来？"对答如夜叉等。又言曰："前者夜叉牛叔良等七人，为追张遵言不到，尽以付法。某等惶惧，不知四郎有何术，救得我等全生。"四郎曰："第随我来，或希冀耳。"凡五十人，言可者半。须臾，至大乌（明抄本乌作鸟）头门。又行数里，见城堞甚严。有一人具军容，走马而前。传王言曰："四郎远到，某为所主有限，法不得迎拜于路。请且于南馆小休，即当邀迓。"入馆未安，信使相继而召，兼屈张秀才。俄而从行，宫室栏署，皆真王者也。入门，见王披兖垂旒，迎四郎而拜，四郎酬拜，礼甚轻易，言词唯唯而已。大王尽礼，前揖四郎升阶，四郎亦微揖而上。回谓遵言曰："地主之分，不可不迩。"王曰："前殿浅陋，非四郎所宴处。"又揖四郎。凡过殿者三，每殿中皆有陈设盘榻食具供帐之备。至四重殿中方坐，所食之物及器皿，非人间所有。食讫，王揖四郎上夜明搂。楼上四角柱，尽饰明珠，其光为昼。命酒具乐，饮数巡，王谓四郎曰："有佐酒者，欲命之。"四郎曰："有何不可。"女乐七八人，饮酒者十余人，皆神仙间容貌粒饰耳。王与四郎各衣便服，谈笑亦邻于人间少年。有顷，四郎戏一美人，美人正色不接。四郎又戏之，美人怒曰："我是刘根妻，不为奉上元夫人处分，焉涉于此。君子何容易乎？中间许长史，于云林王夫人会上轻言，某已赠语杜兰香姊妹。至多微言，犹不敢掉谑，君何容易欤？"四郎怒，以酒卮击牙盘一声，其柱上明珠，毂毂而落，暝然无所睹。遵言良久懵而复醒，元在树下，与四郎及鞍马同处。四郎曰："君已过厄矣，与君便别。"遵言曰："某受生成之恩已极矣。都不知四郎之由，以归感戴之所。又某之一生，更有何所赖也？"四郎曰："吾不能言。汝但于商州龙兴寺东廊缝衲老僧处问之，可知也。"言毕，腾空而去。天已向曙，遵言遂整辔适商州，果有龙兴寺。见缝衲老僧，遂礼拜。初甚拒遵言，遵言求之不已。老僧夜深乃言曰："君子苦求，吾焉可不应？苏四郎者，乃是太白星精也；大王者，仙府之谪官也，今居于此。"遵言以他事问老僧，老僧竟不对，曰："吾今已离此矣。"即命遵言归，明辰寻之，已不知其处所矣。（出《博异记》）





卷第三百一十　神二十
张无颇　王锜　马朝　郄元位　夏阳赵尉　卢嗣宗　三史王生　张生


张无颇
长庆中，进士张无颇，居南康，将赴举，游丐番禺。值府帅改移，投诣无所。愁疾卧于逆旅，仆从皆逃。忽遇善易者袁大娘，来主人舍，瞪视无颇曰："子岂久穷悴耶？"遂脱衣买酒而饮之，曰："君窘厄如是，能取某一计，不旬朔。自当富赡，兼获延龄。"无颇曰："某困饿如是，敢不受教。"大娘曰："某有玉龙膏一合子。不惟还魂起死。因此永遇名姝。但立一表白，曰，能治业疾。若常人求医，但言不可治；若遇异人请之，必须持此药而一往，自能富贵耳。"无颇拜谢受药，以暖金合盛之。曰："寒时但出此盒，则一室暄热，不假炉炭矣。"无颇依其言，立表数日，果有黄衣若宦者，扣门甚急，曰："广利王知君有膏，故使召见。"无颇志大娘之言，遂从使者而往。江畔有画舸，登之甚轻疾。食顷，忽睹城宇极峻，守卫甚严。宦者引无颇入十数重门，至殿庭。多列美女，服饰甚鲜，卓然侍立。宦者趋而言曰："召张无颇至。"遂闻殿上使轴帘，见一丈夫。衣王者之衣，戴远游冠，二紫衣侍女，扶立而临砌，招无颇曰："请不拜。"王曰："知秀才非南越人，不相统摄，幸勿展礼。"无颇强拜，王罄折而谢曰："寡人薄德，远邀大贤，盖缘爱女有疾，一心钟念，知君有神膏。倘获痊平，实所媿戴。"遂令阿监二人，引入贵主院。无颇又经数重户，至一小殿。廊宇皆缀明玑，翠楹楣，焕耀若布金钿，异香氲郁，满其庭户。俄有二女褰帘，召无颇入。睹真珠绣帐中。有一女子，才及笄年，衣翠罗缕金之襦。无颇切其脉，良久曰："贵主所疾，是心之所苦。"遂出龙膏，以酒吞之，立愈。贵主遂抽翠玉双鸾篦而遗无颇，目成者久之。无颇不敢受，贵主曰："此不足酬君子。但表其情耳。然王当有献遗。"无颇媿谢。阿监遂引之见王。王出骇鸡犀翡翠碗丽玉明瑰，而赠无颇。无颇拜谢。宦者复引送于画舸，归番禺。主人莫能觉，才货其犀，已巨万矣。无颇睹贵主华艳动人，颇思之。月余。忽有青衣，扣门而送红笺。有诗二首，莫题姓字。无颇捧之。青衣倏忽不见。无颇曰："此必仙女所制也。"词曰："羞解明珰寻汉渚。但凭春梦访天涯。红楼日暮莺飞去，愁杀深宫落砌花。"又曰："燕语春泥堕锦筵，情愁无意整花钿。寒闺欹枕梦不成，香炷金炉自袅烟。"顷之，前时宦者又至，谓曰："王令复召，贵主有疾如初。"无颇忻然复往。见贵主，复切脉次。左右云："王后至。"无颇降阶，闻环之响，宫人侍卫罗列。见一女子，可三十许，服饰如后妃。无颇拜之，后曰："再劳贤哲，实所怀惭。然女子所疾，又是何苦？"无颇曰："前所疾耳，心有击触而复作焉。若再饵药，当去根干耳。"后曰："药何在？"无颇进药合，后睹之默然，色不乐，慰喻贵主而去。后遂白王曰："爱女非疾，私其无颇矣。不然者，何以宫中暖金合，得在斯人处耶？"王愀然良久曰："复为贾充女耶？吾亦当继其事而成之，无使久苦也。"无颇出，王命延之别馆，丰厚宴犒。后王召之曰："寡人窃慕君子之为人，辄欲以爱女奉托，如何？"无颇再拜辞谢，心喜不自胜。（胜字原空缺。据明抄本补。）遂命有司，择吉日，具礼待之。王与后敬仰愈于诸婿，遂止月余，欢宴俱极。王曰："张郎不同诸婿，须归人间。昨夜（夜原作梦，据明抄本、陈校本改。）检于幽府云，当是冥数，即寡人之女，不至苦矣。番禺地近，恐为时人所怪。南康又远，况别封疆，不如归韶阳甚便。"无颇曰："某意亦欲如此。"遂具舟楫，服饰异珍，金珠宝玉。无颇曰："唯侍卫辈即须自置，无使阴人，此减算耳。"遂与王别。曰："三年即一到彼，无言于人。"无颇挈家居于韶阳。人罕知者。住月余，忽袁大娘扣门见无颇。无颇大惊，大娘曰："张郎今日赛口，及小娘子酬媒人可矣。"二人各具珍宝赏之，然后告去。无颇诘妻，妻曰："此袁天纲女，程先生妻也，暖金合即某宫中宝也。"后每三岁，广利王必夜至张室。后无颇为人疑讶，于是去之，不知所适。（出《传奇》）


王锜
天兴丞王锜，宝历中，尝游陇州。道息于大树下，解鞍籍地而寝。忽闻道骑传呼自西来，见紫衣乘车，从数骑，敕左右曰："屈王丞来。"引锜至，则帐幄陈设已具。与锜坐语良久，锜不知所呼，每承言，即徘徊卤莽。紫衣觉之，乃曰："某潦倒一任二十年，足下要相呼，亦可谓为王耳。"锜曰："未谕大王何所自？"曰："恬昔为秦筑长城，以此微功，屡蒙重任。洎始皇帝晏驾，某为群小所构，横被诛夷。上帝仍以长城之役，劳功害民，配守吴岳。当时吴山有岳号，众咸谓某为王。其后岳职却归于华山，某罚配年月未满，官曹移便，无所主管，但守空山。人迹所稀，寂寞颇甚。又缘已被虚名，不能下就小职，遂至今空窃假王之号。偶此相遇，思少从容。"锜曰："某名迹幽沉，质性孱懦，幸蒙一顾之惠，不知何以奉教？"恬曰："本缘奉慕，顾展风仪，何幸遽垂厚意。诚有事则又如何？"锜曰："幸甚。"恬曰："久闲（闲原作闻，据明钞本改。）散，思有以效用。如今士马处处有主，不可夺他权柄。此后三年，兴元当有八百人无主健儿。若早图谋，必可将领。所必奉托者，可致纸钱万张，某以此藉手，方谐矣。"锜许诺而寤，流汗霡霂，乃市纸万张以焚之。乃太和四年。兴元节度使李绛遇害，后节度使温造，诛其凶党八百人。（出《河东记》）


马朝
马朝者，天平军步卒也。太和初，沧州李同捷叛，诏郓师讨之，朝在是行。至平原南，与贼相持累旬。朝之子士俊，自郓馈食，适至军中。会战有期，朝年老，启其将曰："长男士俊，年少有力，又善弓矢。来日之行，乞请自代。"主将许之。乃战，郓师小北，而士俊连中重疮，仆于闘场，夜久得苏。忽有传呼，语言颇类将吏十数人者。且无烛，士俊窥之不见。但闻按据簿书，称点姓名。俄次士俊，则呼马朝。傍有人曰："不是本身，速令追召。言旋遂过，及远，犹闻其检阅未已。士俊惶惑，力起徐归。四更方至营门，营吏纳之，因扶持送至朝所。朝谓其已死，及见惊喜，即洗疮傅药。乃曰："汝可饮少酒粥，以求寝也。"即出汲水。时营中士马极众，每三二百人，则同一井。井乃周圆百步，皆为隧道，渐以及泉，盖使众人得以环汲也。时朝以瓮汲水，引重之际，泥滑，颠仆于地。地中素有折刀，朝心正贯其刃。久而士俊惧其未回，告于同幕者。及到则已绝矣。士俊旬日乃愈。（出《河东记》）


郄元位
河东衙将郄元位者，太和初，常奉使京辇。行至沙苑，会日暮。见一人，长丈余，衣紫佩金，容状丰伟。御白马，其马亦高丈余。导从近十辈，形状非常，执弧矢，自南来。元位甚惊异，立马避之。神人忽举鞭西指，若有所见，其导从辈俱随指而望。元位亦西望，寂然无睹。及回视之，皆不见矣。元位瘁然汗发，髀战心惊，不觉堕马。因病热，肩舆以归，旬余方愈。时河东连帅司空李愿卒。（出《宣室志》）


夏阳赵尉
冯翊之属县夏阳，据大河。县东有池馆，当太华（华原作和，据明抄本改。）中条，烟霭岚霏，昏旦在望。又有瀵泉穴其南，泉水清澈，毫缕无隐。太和中，有赵生者，尉于夏阳。尝一夕雨霁，赵生与友数辈，联步望月于瀵泉上。忽见一人，貌甚黑，被绿袍，自水中流，沿泳久之。吟曰："夜月明皎皎，绿波空悠悠。"赵生方惊，其人忽回望水滨，若有所惧，遂入水，唯露其首，有顷亦没。赵生明日又至泉所。是岸傍数十步，有神祠，表共门曰瀵水神。赵生因入庙，见神坐之左右，搏埴为偶人，被绿袍者，视其貌，若前时所见水中人也。赵生曰："此瀵壤也，尚能惑众，非怪而何？"将用划其庙。有县吏曰："此神庙，且能以风雨助生植。苟若毁其屋，适足为邑人之患。"于是不果隳。（出《宣室志》）


卢嗣宗
蒲津有舜祠，又有娥皇、女英祠，在舜祠之侧。土偶之容，颇尽巧丽。开成中，范阳卢嗣宗，假职于蒲津。一日，与其友数辈，同游舜庙。至娥皇女英祠，嗣宗戏曰："吾愿为帝子之隶，可乎？"再拜而祝者久之。众皆谓曰："何侮易之言，渎于神乎？"嗣宗笑益酣。自是往往独游娥皇祠，酒酣，多为亵渎语。俄被疾，肩舁以归。色悸而战，身汗如沥，其夕遂卒。家僮辈见十余人，摔拽嗣宗出门，望舜祠而去。及视嗣宗尸，其背有赤文甚多，若为所扑。蒲之人咸异其事。（出《宣室志》）


三史王生
有王生者，不记其名，业三史，博览甚精。性好夸炫，语甚容易。每辩古昔，多以臆断。旁有议者，必大言折之。尝游沛，因醉入高祖庙，顾其神座，笑而言曰："提三尺剑，灭暴秦，剪强楚，而不能免其母乌老之称。徒歌大风起兮云飞扬，曷能威加四海哉！"徘徊庭庑间，肆目久之，乃还所止。是夕才寐而卒。见十数骑，擒至庙庭。汉祖按剑大怒曰："史籍未览数纸，而敢亵渎尊神。'乌老'之言。出自何典？若无所据，尔罪难逃。"王生顿首曰："臣常览大王《本纪》见司马迁及班固云，'母（母字原缺，据陈校本补。）刘媪。'而注云乌老反。（反原作及。）释云，'老母之称也'。见之于史，闻之于师，载之于籍，炳然明如白日。非臣下敢出于胸襟尔。"汉祖益怒曰："朕中外泗水亭长碑，昭然具载矣。曷以外族温氏而妄称乌老乎？读错本书，且不见义，敢恃酒喧于殿庭。付所司劾犯上之罪。"语未终，而西南有清道者，扬言太公来。方及阶，顾王生曰："斯何人而见辱之甚也？"汉祖降阶对曰："此虚妄侮慢之人也，罪当斩之。"王生逞目太公，遂厉声而言曰："臣览史籍，见侮慢其君亲者，尚无所贬。而贱臣戏语于神庙，岂期肆于市朝哉！"汉祖又怒曰："在典册，岂载侮慢君亲者？当试征之。"王生曰："臣敢征大王可乎？"汉祖曰："然。"王生曰："王即位，会群臣，置酒前殿，献太上皇寿。有之乎？"汉祖曰："有之。""既献寿，乃曰。'大人常以臣无赖，不事产业，不如仲力。今某之业，孰与仲多？'有之乎？"汉祖曰："有之。""殿上群臣皆呼万岁，大笑为乐，有之乎？"曰："有之。"王生曰："是侮慢其君亲矣。"太公曰："此人理不可屈，宜速逐之。不尔，必遭杯羹之让也。"汉祖默然良久曰："斩此物，污我三尺刃。令搦发者掴之。"一掴惘然而苏，东方明矣，以镜视腮。有若指踪，数日方灭。（出《篡异记》）


张生
进士张生，善鼓琴，好读孟轲书。下第游浦关，入舜城。日将暮，乃排闼耸辔争进，因而马蹶。顷之马死，生无所投足。遂诣庙吏，求止一夕。吏止檐庑下曰："舍此无所诣矣。"遂止。初夜方寝，见降衣者二人，前言曰："帝召书生。"生遽往，帝问曰："业何道艺之人？"生对曰："臣儒家子，常习孔孟书。"帝曰："孔圣人也，朕知久矣。孟是何人？得与孔同科而语？"生曰："孟亦传圣人意也。祖尚仁义，设礼乐而施教化。"帝曰："著书乎？"生曰："著书七千二百章，盖与孔门之徒难疑答问，及鲁论齐论。俱善言也。"帝曰："记其文乎？"曰："非独晓其文，抑亦深其义。"帝乃令生朗念，倾耳听之。念《万章问》："舜往于田，号位于旻天。何为其号泣也？孟子曰：'怨慕也。'万章问曰：'父母爱之，喜而不忘；父母恶之，劳而不怨。然则舜怨乎？'答曰：'长息问于公明高曰。'舜往于田，则吾得闻命矣。号泣于旻天，怨于父母，则吾不知也。'"帝止生之词，怃然叹曰："盖有不知而作之者，亦此之谓矣。朕舍天下千八百二十载，暴秦窃位，毒痛四海，焚我典籍，泯我帝图，蒙蔽群言，逞恣私欲。百代之后，经史差谬。辞意相及，邻于诙谐。常闻赞唐尧之美曰：'垂衣裳而天下理，'盖明无事也。然则平章百姓，协和万邦，至于滔天怀山襄陵。下民其咨，夫如是则与垂衣之义乖矣。亦闻赞朕之美曰：'无为而治。'乃载于典则云：'宾四门，齐七政，类上帝，禋六宗，望山川，遍群神，流共工，放骁欢兜，殛鲧，窜三苗。'夫如是与无为之道远矣。今又闻泣于旻天，怨慕也，非朕之所行。夫莫之为而为之者，天也；莫之致而致之者，命也。朕泣者，怨己之命，不合于父母，而诉于旻天也。何万章之问，孟轲不知其对？传圣人之意，岂宜如是乎？"嗟不能已，久之谓生曰："学琴乎？"曰："嗜之而不善。"帝乃顾左右取琴，曰："不闻鼓五弦，歌《南风》，奚足以光其归路？"乃抚琴以歌之曰："南风薰薰兮草芊芊，妙有之音兮归清弦。荡荡之教兮由自然，熙熙之化兮吾道全。薰薰兮思何传。"歌讫，鼓琴为《南凤弄》。音歆清畅，爽朗心骨，生因发言曰："妙哉！"乃遂惊悟。（出《篡异记》，明钞本作出《原化记》）





卷第三百一十一　神二十一
萧旷　史遂　田布　进士崔生　张偃　裴氏子　韦驺


萧旷
太和处士萧旷，自洛东游。至孝义馆，夜息于双美亭，时月朗风清。旷善琴，遂取琴弹之。夜半，调甚苦。俄闻洛水之上，有长叹者。渐相逼，乃一美人。旷因舍琴而揖之曰，"彼何人斯？"女曰："洛浦神女也。昔陈思王有赋，子不忆耶？"旷曰："然。"旷又问曰："或闻洛神即甄皇后，谢世，陈思王遇其魄于洛滨，遂为《感甄赋》。后觉事之不正，改为《洛神赋》，托意于宓妃。有之乎？"女曰："妾即甄后也。为慕陈思王之才调，文帝怒而幽死。后精魄遇王洛水之上，叙其冤抑，因感而赋之。觉事不典，易其题，乃不缪矣。"俄有双鬟，持茵席，具酒肴而至。谓旷曰："妾为袁家新妇时，性好鼓琴。每弹至《悲风》及《三峡流泉》，未尝不尽夕而止。适闻君琴韵清雅，愿一听之。"旷乃弹《别鹤操》及《悲风》。神女长叹曰："真蔡中郎之俦也。"问旷曰："陈思王《洛神赋》如何？"旷曰："真体物浏　，为梁昭明之精选耳。"女微笑曰："状妾之举止云'翩若惊鸿，宛若游龙"，得无疏矣。"旷曰："陈思王之精魄今何在？"女曰："见为遮须国王。"旷曰："何为遮须国？"女曰："刘聪子死而复生，语其父曰：'有人告某云，遮须国久无主，待汝父来作主。'即此国是也。"俄有一青衣，引一女曰："织绡娘子至矣。"神女曰："洛浦龙王之处女，善织绡于水府。适令召之尔。"旷因语织绡曰："近日人世或传柳毅灵姻之事，有之乎？"女曰："十得其四五尔，余皆饰词，不可惑也。"旷曰："或谓龙畏铁，有之乎？"女曰："龙之神化，虽铁石金玉，尽可透达，何独畏铁乎？畏者蛟螭辈也。"旷又曰："雷氏子佩丰城剑，至延平津，跃入水，化为龙。有之乎？"女曰："妄也。龙，木类，剑乃金。金既克木，而不相生，焉能变化，岂同雀入水为蛤，野鸡入水为蜃哉！但宝剑灵物，金水相生，而入水雷生，自不能沉于泉。信其下搜剑不获，乃妄言为龙。且雷焕只言化去，张司空但言终合，俱不说为龙。任剑之灵异，且人之鼓铸锻炼，非自然之物。是知终不为龙，明矣。"旷又曰："梭化为龙如何？"女曰："梭木也，龙本属木，变化归木，又何怪也？"旷又曰："龙之变化如神，又何病而求马师皇疗之？"女曰："师皇是上界高真，哀马之负重引远，故为马医，愈其疾者万有匹。上天降鉴，化其疾于龙唇吻间，欲验师皇之能。龙后负而登天，天假之。非龙真有病也？"旷又曰："龙之嗜燕血，有之乎？"女曰："龙之清虚，食饮沆瀣。若食燕血，岂能行藏。盖嗜者乃蛟蜃辈。无信造作，皆梁朝四公诞妄之词尔。"旷又曰："龙何好？"曰："好睡，大即千年，小不下数百岁。偃仰于洞穴，鳞甲间聚其沙尘。或有鸟衔木实，遗弃其上。乃甲拆生树，至于合抱，龙方觉悟。遂振迅修行，脱其体而入虚无，澄其神而归寂灭。自然形之与气，随其化用。散入真空，若未胚腪，若未凝结。如物有恍惚，精奇杳冥。当此之时，虽百骸五体，尽可入于芥子之内。随举止，无所不之。自得还元返本之术，与造化争功矣。"旷又曰："龙之修行，向何门而得？"女曰："高真所修之术何异？上士修之，形神具达；中士修之，神超形沉；下士修之，形神俱堕。且当修之时，气爽而神凝，有物出焉。即老子云"恍恍惚惚，其中有物也"。其于幽微，不敢泄露，恐为上天谴谪尔。"神女遂命左右，传觞叙语。情况眤洽，兰艳动人，若左琼枝而右玉树，缱绻永夕，感畅冥怀。旷曰："遇二仙娥于此，真所谓双美亭也。"忽闻鸡鸣，神女乃留诗曰："玉筋凝腮忆魏宫，朱丝一弄洗清风。明晨追赏应愁寂，沙渚烟销翠羽空。"织绡诗曰："织绡泉底少欢娱，更劝萧郎尽酒壶。愁见玉琴弹别鹤，又将清泪滴珍珠。"旷答二女诗曰："红兰吐艳间夭桃，自喜寻芳数已遭。珠珮鹊桥从此断，遥天空恨碧云高。"神女遂出明珠、翠羽二物赠旷曰："此乃陈思王赋云'或采明珠，或拾翠羽'，故有斯赠，以成洛神赋之咏也。"龙女出轻绡一疋赠旷曰："若有胡人购之，非万金不可。"神女曰："君有亲骨异相，当出世。但淡味薄俗，清襟养真，妾当为阴助。"言讫，超然蹑虚而去，无所睹矣。后旷保其珠绡，多游嵩岳。友人尝遇之，备写其事。今遁世不复见焉。（出《传记》）


史遂
会昌中，小黄门史遂，因疾退于家。一日，忽召所亲，自言初得疾时，见一黄衣人，执文牒曰："阴司录君二魂对事。量留（量留原作垒，据明抄本改。）一魂主身。"不觉随去。出通化门，东南入荒径，渡灞浐。陟兰田山。山上约行数十里，忽见一骑执黑幡，云："太一登殿已久，罪人毕录。尔何迟也。"督之而去。至一城，甲士翼门。直北至一宫，宫门守卫甚严。有赤衣吏，引使者同入。萧屏间，有一吏自内出曰："受教受教。"使者鞠躬受命。宣曰："史遂前世括苍山主录大夫侍者，始者恭恪，中间废堕，谪官黄门，冀其醒悟。今大夫复位，侍者宜迁，付所司准法。"遂领就一院，见一人，白须鬓，紫衣，左右十数列侍。拜讫仰视，乃少傅白居易也。遂元和初为翰林小吏，因问曰："少傅何为至此？"白怡然曰："侍者忆前事耶？"俄如睡觉，神气顿如旧。诸黄门闻其疾愈，竟访之。是夕，居易薨于洛中。临终，谓所亲曰："昔自蓬莱，与帝（谓武宗也。）有闫浮之因。帝于闫浮为麟德之别。"言毕而逝。人莫晓也。较其日月，当捐馆之时，乃上宴麟德殿也。（出《唐年补录》）


田布
唐相崔铉镇淮南。卢耽罢浙西，张择（择字原空缺，据明抄本补。）罢常州，俱经维扬，谒铉。铉因暇日，与二客方奕，吏报女巫与故魏博节度史田布偕至，泊逆旅某亭者。铉甚异之，复曰："显验，与他巫异，请改舍于都候之解。"铉趣召巫者至，乃与神迭拜，曰："谢相公。"铉曰："何谢？"神答曰："布有不肖子，黩货无厌，郡事不治。当犯大辟，赖公阴德免焉。使布之家庙血食不绝者，公之恩也。"铉矍然曰："异哉。铉为相日，夏州节度奏银州刺史田釸犯赃罪，私造铠甲，以易市边马布帛。帝赫怒曰：'赃自别议。且委以边州，所宜防盗。以甲资敌，非反而何？"命中书以法论，将赤其族。翌日，铉从容言于上曰："釸赃罪自有宪章。然是弘正之孙，田布之子。弘正首以河朔入觐，奉吏员。布亦成父之命，继以忠教，伏剑而死。今若行法以固边圉，未若因事弘贷，激劝忠烈。'上意乃解。止黜授远郡司马。而铉未尝一出口于亲戚私昵，已将忘之。今神之言，正是其事。"乃命廊下素（明抄本素作索。）服而见焉。谓之曰："君以义烈而死，奈何区区为愚妇人所使乎？"神曰："布尝负此妪八十万钱，今方忍耻偿之。"铉与二客及监军使幕下，共偿其钱。神乃辞去，因言事不验。（梁楫李琪作传）


进士崔生
进士崔生，自关东赴举，早行潼关外十余里。夜方五鼓，路无人行，唯一仆一担一驴而已。忽遇列炬呵殿，旗帜戈甲，二百许人，若方镇者。生映树自匿。既过，行不三二里，前之导从复回，乃徐行随之。有健步押茶器，行甚迟，生因问为谁。曰："岳神迎天官崔侍御也。秀才方应举，何不一谒，以卜身事。"生谢以无由自达，健步许侦之。既及庙门，天犹未曙，健步约生伺之于门侧。入良久出曰："白侍御矣。"遽引相见，甚喜。逡巡岳神至，立语，便邀崔侍御入庙中。陈设帐幄，筵席鼓乐极盛。顷之，张乐饮酒。崔临赴宴，约敕侍者，只待于生，供以汤茶所须，情旨敦厚。饮且移时，生倦，徐行周览，不觉出门。忽见其表丈人，握手话旧。颜色憔悴，衣服褴缕。生曰："丈人久辞人间，何得至此？"答曰："仆离人世，十五年矣，未有所诣。近做敷水桥神，倦于送迎，而窘于衣食。穷困之状，迨不可济。知侄与天官侍御相善，又宗姓之分，必可相荐，故来投诚。若得南山觜神祈，即粗免饥穷。此后迁转，得居天秩矣。"生辞以"乍相识，不知果可相荐否。然试为道之。"侍御寻亦罢宴而归，谓曰："后年方及第，今年不就试亦可。余少顷公事亦毕，即当归去，程期甚迫，不可久留。"生因以表丈人所求告之。侍御曰："觜神似人间选补，极是清资，敷水桥神卑杂，岂可便得。然试为言之，岳神必不相阻。"即复诣岳神迎奉。生潜还伺之，历闻所托，岳神果许之。即命出牒补署。俄尔受牒入谢，迎官将吏一二百人，侍从甚整。生因出贺，觜神泣曰："非吾侄之力，不可得此位也。后一转，便入天司矣。今年渭水泛溢，侄庄当飘坏。一道所损三五百家，已令为侄护之，五六月必免此祸。更有五百缣相酬。"须臾，觜神驱殿而去，侍御亦发，岳神出送。生独在庙中，歘如梦觉。出访仆使，只在店中，一无所睹。于是不复入关，回止别墅。其夏，渭水泛溢，漂损甚多，唯崔生庄独免。庄前泊一空船，水涸之后，船有绢五百疋。明年果擢第矣。（出《录异记》）


张偃
进士张偃者赴举，行及金天王庙前，遇大雨，于庙门避雨，至暮不止。不及诣店，遂入庙中门宿。至四更，闻金天视事之声，嗢喝甚厉。须臾，闻唤张偃，来日午时，行至某村，为赤狸虎所食。偃闻之甚惧，侯庭下静，遂于门下匍匐而入。自通名而拜，金天曰："汝生人，何事而来？"遂具前事告金天。金天曰："召虎来。"须臾虎至。金天曰："与二大兽食而代偃。"虎曰："冤家合食，他物代之不可。"金天曰："检虎何日死。"有一吏来曰："未时为某村王存射杀死。"金天曰："命张偃过所食时即行。"及行至前路，果见人喧闹，问之，乃曰："某村王存，射赤狸虎。"果金天所言。偃遂自市酒，求鹿脯，亲往庙谢之。（出《奇录》）


裴氏子
天水彭郡裴氏子，咸通中，于东阆学孤林法。淫其亲表妇女，事发系狱。每日供其饮食，悉是孤林法神为致之。狱吏怪而谓其神曰："神既灵异，何不为免此刑？"神曰："受吾法者，只可全身远害，方便济人。既违戒誓，岂但王法，神亦不容也。今之殷勤，以酬香火之功。"竟笞杀之。（出《录异记》。）


韦驺
韦驺者，明五音，善长啸，自称逸群公子。举进士，一不第便已。曰："男子四方之志，岂屈节于风尘哉。"游岳阳，岳阳太守以亲知见辟，数月谢病去。驺亲弟騋，舟行，溺于洞庭湖。驺乃水滨恸哭。移舟湖神庙下，欲焚湖神庙，曰："千里估胡，安稳获济。吾弟穷悴，乃罹此殃。焉用尔庙为？"忽于舟中假寐，梦神人盛服来谒，谓驺曰："幽冥之途，无枉杀者。明公先君，昔为城守，方闻谠正，鬼神避之。撤淫祠甚多，不当废者有二。二神上诉，帝初不许，因请十余年，乃许与后嗣一人，谢二废庙之主。然亦须退不能知其道，进无以补于时者，故贤弟当之耳。倘求丧不获，即我之过，当令水工送尸湖上。"驺惊悟，其事遂止。遂命渔舟施钩缗，果获弟之尸于岸。是夕，又梦神谢曰："鬼神不畏愤怒，而畏果敢，以其诚也。君今为人果敢。（果敢下明抄本有如是吾所怀畏六字。）昔洞庭张乐，是吾所司。愿以至音酬君厚惠，所冀观咸池之节奏，释浮世之忧烦也。"忽睹金石羽籥，铿锵振作。驺甚叹异，以为非据，曲终乃寤。（出《甘泽谣》）
  </div>
  <div class="pagination">
   <a href="太平广记_page191.html">
    上一页
   </a>
   <span>
    ...
   </span>
   <a href="太平广记_page187.html">
    187
   </a>
   <a href="太平广记_page188.html">
    188
   </a>
   <a href="太平广记_page189.html">
    189
   </a>
   <a href="太平广记_page190.html">
    190
   </a>
   <a href="太平广记_page191.html">
    191
   </a>
   <span class="current-page">
    192
   </span>
   <a href="太平广记_page193.html">
    193
   </a>
   <a href="太平广记_page194.html">
    194
   </a>
   <a href="太平广记_page195.html">
    195
   </a>
   <a href="太平广记_page196.html">
    196
   </a>
   <a href="太平广记_page197.html">
    197
   </a>
   <span>
    ...
   </span>
   <a href="太平广记_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
