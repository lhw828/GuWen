<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 169 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 169 页/共 331 页</h1>
    <div class="content">　　【杨龟山语录】
　　丰尚书稷，尝言少时见雪窦教人惜福云：人无寿夭，禄尽则死。
　　国不待死
　　【经子法语】
　　《荀子》：国不待死，天下不待亡。注：言不暇有所待而死亡，速之甚也。
　　民报以死
　　【文子】
　　主遇之以礼，民报之以死。
　　义重于死
　　【宋吴泳鹤林集】
　　《赐黄伯固辞依旧兵侍知隆兴抚安使不允诏》：情生于文，岂不念天伦之爱，义重于死，而容辞王事之劳。
　　罪不至死
　　【旧唐书】
　　《杨纂传》：纂，贞观初，长安令，赐爵长安县男，有妇人袁氏妖逆，为人所告，纂究问之，不得其状，袁氏后又事发，伏诛。太宗以纂为不忠，将杀之。中书令温彦博以纂过误，罪不至死，固谏，乃赦之。
　　和不如死
　　【南史】
　　《侯景传》：城中日蹙，简文乃请武帝曰：侯景围逼，既无勤王之师，今欲许和，更思后计。帝大怒，曰：和不如死。
　　败不如死
　　【左传】
　　哀公六年，楚子在城父将救陈，卜战不吉，卜退不吉。王曰：然则死也。再败楚师，不如死。弃盟逊仇，亦不如死。死一也，其死仇乎？
　　皆乐其死
　　【五代史】
　　《后唐伶官传》：庄宗时，魏王继岌已破蜀，刘皇后听宦者谗言，遣继岌贼杀郭崇韬，崇韬素疾伶人，由此皆乐其死。
　　尤讳言死
　　【清波杂志】
　　士大夫欲永保富贵，动有禁忌，尤讳言死，独溺于声色，一切无所顾避。闻人家姬侍有惠丽者，伺其主翁属纩之际，已设计贿牙侩，俟其放出以售之。虽俗有热孝之嫌，不恤也。又佩玉以尸沁为贵，酬价增数倍，墟墓之物，反为生人宝玩，是不可以理语。
　　胡不遄死
　　【诗】
　　《相鼠篇》相鼠有体，人而无礼，人而无礼，胡不遄死。
　　有识之死
　　【增广字训】
　　浮图谓有识之死，受生循环。言人死神识不散，复寓形而受生。
　　小人曰死
　　【礼记】
　　《檀弓》：子张召申祥而语之曰：君子曰终，小人曰死，吾今日其庶几乎？
　　杀人者死
　　【西汉书】
　　高祖初入关中，与父老约法三章：杀人者死，伤人及盗抵罪，余悉除去秦苛法。
　　【新唐书】
　　《王彦威传》：彦威其先出太原，擢明经甲科，累擢司封郎中，弘文馆学士，谏议大夫。兴平民上官兴杀人，亡命，吏囚其父，兴闻自首请罪，京兆尹杜，御史中丞宇文鼎，以其自归死，免父之囚，可劝风俗，议减死。彦威上言杀人者死，百王共守，原不杀，是教杀人。有诏贷死，彦威诣宰相据法争论，下迁河南少尹。
　　始祸者死
　　【左传】
　　定公十三年，荀跞言于晋侯曰：君命大臣，始祸者死。载书在河，今三臣始祸，而独逐鞅，刑已不均矣。请皆逐之。
　　人传已死
　　【宋苏东坡集】
　　《谢量移汝州表》：疾病连年，人皆相传于已死。饥寒并日，臣亦自厌其余生。
　　偷心已死
　　【禅林僧宝传】
　　黄龙青禅师曰：古之学者言下脱生死，效在什么处，在偷心已死。
　　一死
　　【书】
　　修五礼，五玉，三帛，二生，一死挚。孔疏曰：一死，谓雉，上所执也。不可生，故曰：一死。王氏曰交有时，别有伦，守死而不犯分，然后可以为士，故士执雉也。
　　但少一死
　　【续后汉书】
　　《宗预传》：时都护诸葛瞻初统朝事，廖化过预，欲与预共诣瞻许，预曰：吾等年逾七十，所窃已过，但少一死尔，何求于年少而屑屑造门邪？遂不往。
　　所欠一死
　　【冷斋夜话】
　　东坡作《赠举子诗》曰：平生万事足，所欠惟一死。事见《梁僧史》曰：世祖宴东府，王公毕集，诏跋陀罗至，跋陀罗皤然清癯，世祖望见，谓谢庄曰：摩诃衍有机辩，当戏之。跋陀趋外陛，世祖曰：摩诃衍不负远来，惟有一死在。即应声曰：贫道客食陛下三十载，恩德厚矣，无所欠，所欠者唯一死耳。
　　【宋吴垌五总志】
　　洪觉范虽以诗名，而荒唐不学，世无其比，未易一二举也。三国宗预云：吾年逾七十，所窃已过，所欠唯一死耳。故东坡曰：年来万事足，所欠唯一死。乃引梁僧跋陀罗为证。又四更自宝公塔还合妙齐，疲卧松下石上，其诗云：露眠不管牛羊践，我是钟山无事僧，初不知牛羊下来为底时节，而用于四更事中。以吾法议之，当断不应而从重。
　　独欠一死
　　【宋史】
　　《李诚之传》：诚之移知蕲州，蕲自南渡以来，未尝被兵，诚之曰：备御无素，金人长驱而来，将若之何？相视城壁而增益之。嘉定十四年二月，金人犯淮南，时诚之已逾满，代者不至欲先遣其孥妇。闻难作而止。喟然谓其僚，曰：吾以书生再任边垒，行年七十，抑又何求？独欠一死尔。当与同僚戮力以守，不济则以死继之。
　　所扌弃一死
　　【北盟录】
　　宋钦宗，靖康中，粘罕军前交割三镇地界，冯枢密问杀使人否？对曰：自古戎狄无道何尝杀使人？李徽猷云：某所拼一死，无足计较者。
　　分甘一死
　　【北盟录】
　　宋钦宗时，霍安国令仲熊与金人战败被擒，见敌楼上张紫伞一柄，监军骨舍郎君坐其下，令人传译云：何故不晓逆顺抗拒王师？仲熊曰：仲熊是赵皇臣子，奉安抚使指挥来将兵，才微兵薄，分甘一死。后骨舍郎君乃贷其命。
　　甘分一死
　　【金史】
　　《毕资伦传》：宋龟山说制时青乘隙袭破泗州西城。资伦失计，坠南城求死，为宋军所执，以见时青，青说之曰：毕宣差，我知尔好男子，亦宜相时达变，金国势已衰弱，尔肯降我宋，亦不负尔；若不从，见刘大师即死矣。资伦极口骂曰：时青逆贼听我言，我出身至贫贱，结柳器为生，自征南始得一官，今职居三品，不幸失国家城池，甘分一死，尚不能报，肯从汝反贼求生耶！
　　不过一死
　　【金史】
　　《杨达夫传》：达夫字晋卿，耀州三原人，泰和三年进士，有才干，所至可纪。会有诏徙民东入关，达夫与众行及韶，避兵于州北之横岭，为游骑所执，将褫衣害之，达夫挺然直立马首，略无所惧。稍侵辱之，即大言曰：我金国臣子，既为汝所执，不过一死，忍裸袒以黩天日耶，遂见杀。
　　即有一死
　　【呓集】
　　张太傅世杰本信安，归宋擢承宣使。丙子正月，宋秀王与择奉二王出宫航海，时独松告急，世杰力议出师，为陈宜中沮之，世杰曰：吾尽吾职分，延得一日，也是赵家一日之天下。如不可为，亦即有一死，庶几可见赵皇于地下，世杰忠宋之心，已见于此时矣。
　　人有三死
　　【数类】
　　哀公问于孔子曰：智者寿乎？仁者寿乎？孔子曰：然，人有三死，而非其命也，行己自取也。夫被寝不时，饮食不节，逸劳过度者，疾共杀之；居下位而上干其君，嗜欲无厌，求索不止者，刑共杀之；以少犯众，以弱侮强，忿怒不类，动不量力，兵共杀之。此三者死，非其命也，入自取之。若夫智士仁人，持身有节，动静有仪，喜怒以时，无害其性，虽得寿焉，不亦宜乎？
　　横死有三
　　【法句譬喻经】
　　有病不治，为一横死。治而不慎，为二横死。忄乔恣自用，不达逆顺，为三横死。
　　八谷四死
　　【吴越春秋】
　　《句践阴谋传》：计砚曰：春种八谷，夏长而养，秋成而聚，冬畜而藏，夫天时有生而不救种，是一死也。夏长无苗，二死也；秋成无聚，三死也；冬藏无畜，四死也。虽有尧舜之德，无如之何？
　　民有五死
　　【刘向说苑】
　　民有五死，圣人能去其三，不能除其二。饥渴死者，可去也；冻寒死者，可去也；惧五兵死者，可去也。寿命死者，不可去也。癖疽死者，不可去也。饥渴死者，中不充也；冻寒死者，外胜中也。惧五兵死者，德不忠也；寿命死者，岁数终也；癖疽死者，血气穷也。故曰：中不正者，外逍遥者，多怨怪，多怨怪者，疾病生。故清净无为，血气乃平。
　　七死
　　【西汉书】
　　《鲍宣传》：哀帝时，宣上书陈曰：凡民有七亡，又有七死，酷吏欧，一死也，欧，击也，冶狱深刻，二死也，冤陷亡辜，三死也。盗赋横发，四死也，怨仇相残，五死也，岁恶饥饿，六死也，时气疾疫，七死也。
　　九死
　　【离骚】
　　虽九死其犹未悔。
　　恕以十死
　　【隋书】
　　《郑译传》：宣帝时，译内史事，初高祖与译有同学之旧，译又素知高祖相表有奇，倾心相结，至是高祖为宣帝所忌，情不自安。常在永巷，私于译曰：久顾出藩，公所悉也，敢布心腹，少留意焉。译曰，以公德望，天下归心，欲求多福，岂敢忘也，谨即言之。时将遣南征，译请元帅，遂请高祖为寿阳总管以督军事，帝从之。明日高祖为丞相，拜译柱国相府长史，治内史上大夫事。及高祖为大蒙宰，总百拨，以译兼领天官都府司全总六府事，出入卧内，言无不从，赏赐玉帛。不可胜计，每出入以甲士从，拜其子元王寿为仪同，时尉迥王谦司马消难等作乱，高祖逾加亲礼，俄而进位上柱国，恕以十死。
　　龙逢谏死
</div>
    <div class="pagination">
<a href="永乐大典残卷_page168.html">上一页</a><span>...</span><a href="永乐大典残卷_page164.html">164</a><a href="永乐大典残卷_page165.html">165</a><a href="永乐大典残卷_page166.html">166</a><a href="永乐大典残卷_page167.html">167</a><a href="永乐大典残卷_page168.html">168</a><span class="current-page">169</span><a href="永乐大典残卷_page170.html">170</a><a href="永乐大典残卷_page171.html">171</a><a href="永乐大典残卷_page172.html">172</a><a href="永乐大典残卷_page173.html">173</a><a href="永乐大典残卷_page174.html">174</a><span>...</span><a href="永乐大典残卷_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
