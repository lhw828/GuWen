<!DOCTYPE html>
<html>
<head>
    <meta charset="UTF-8">
    <title>清稗类钞 - 第 225 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 225 页/共 432 页</h1>
    <div class="content">
　　吉梦恶梦睡时依身体内外之刺激，感觉中惹起半意识之状态，曰梦。古代东西各国，多视为不可思议之神权。近依哲学及生理学之条件推测，谓梦之成立，由感觉中枢之神经细胞因睡停止作用，蓄积势力，故脑髓之一部分兴奋甚强，影响于血管，使血液集于其处，而成幻象及错觉也。

　　《周礼&#8231；占梦》「季冬聘王梦，献吉梦于王，王拜而受之。」郑注：「聘，问也。」俞曲园谓聘犹《月令》聘名士之聘，曰礼来之也。下文云：「乃舍萌于四方以赠恶梦。」注曰：「赠，送也。」恶梦可以赠之使去，则吉梦亦可聘之使来。

　　太宗翔凤楼之梦崇德丙子六月，太宗御翔凤楼，偶假寐，梦人请曰：「和硕颖亲王萨哈璘乞赐一牛。」如是者再。寤，以问希福等，皆奏曰：「此皇上悼念所致。」上曰：「不然，当别有故。」于是希福检会典，凡亲王薨，初祭，例赐一牛，颖亲王初祭未用牛也。上乃命致祭如礼.萨，为太祖孙，礼烈亲王代善第三子也。

　　俞望屺母梦魁光余杭俞望屺大令生时，其母梦有魁光绕屋，因名魁，后改名甡.宰长沙，有吏才。一日，指空中曰：「有魁光引我，吾逝矣。」未几卒。

　　赵函乙梦兜鍪神人赵函乙，合肥人，顺治丁亥进士。督学江西，一日，行洪州道上，梦有冠兜鍪之神人，引至一败庙，指黄幕中而语曰：「此君前身也。」次日，至追贤坪，见道侧有古庙，已颓落，入视之，宛如梦中。土人云：「是宋时密都统庙.都统名佑，合肥人，与元将血战死，庙食三百年矣。」赵嗟异，因重新其庙，自为之记。

　　陆丽京因梦寻太和山陆丽京尝游岭南，时前进士知临清州事金堡遯迹浮屠，南雄陆太守世楷为辟丹崖精舍，縆铁锁以上，丽京依之。一夕，梦至琳宫，丹梯碧瓦中，有神建龟蛇之旐。寤，对寺僧言状。僧，楚产也，乃曰：「此太和山也。」丽京遂易道士衣，往访，竟不知所终.陆次山诗梦仁和陆次山刺史玑尝仕蜀，及归之前夕，梦一丽人搴帷入，曰：「仰君名久矣，今将南旋，有诗，请续之。」诵云：「空山期故人，花落满床雨。」次山曰：「此不可续者也，敢谢不敏。」固请，应声曰：「我将渡巴江，归心一春苦。」其人曰：「可矣。」问其姓氏，俯首不答，微颔而去。次山寤，乃语人曰：「明朝卢刺史尔惇之女，色艺双绝，后随父殉张献忠难，埋玉城西，岂其人耶？」

　　笪重光梦其父顺治朝，句容笪重光将应乡试，梦其父告曰：「汝科名在朝天宫羽士某笔头也，盍订交焉。」及醒，不解所谓.逾日，梦如前。异之，乃诣宫投刺。一见，欢若平生，棋酒琴诗，往还无虚日。及九月写榜，执笔者即朝天宫羽士也。唱名至笪重光，羽士应声落笔.监临蹙额，怪其姓之音与「鞑」同，触本朝忌，请易之，使者亦以为然。羽士曰：「其名已缮榜矣。」监临叱曰：「汝知笪字作何写？」曰：「竹旦耳。」众曰：「命也！」逾年，成进士，后官侍御。

　　邓肯堂梦神示字邓林梓，字肯堂，常熟人。顺治丁酉，将赴省试，祈梦于韦苏州庙.梦示以「中式力田」四字。肯堂窃意是科可中，但当从此知止，归老田间，无望甲科矣。迨榜发，邑中中陈溯潢。溯潢父名式，「力田」者，合之为「男」字，言中者式男，邓无分也。

　　乔梦蛟童试前之梦乔进士梦蛟年十四五时，将应童试，忽梦一人如俗画张仙像者，谓之曰：「汝欲登第，须与董含同榜。」惊寤，遂识于简端。乔长董一纪，时董虽生，尚未命名也。后每试，必检董名，不可得。及董入泮，喜曰：「果有是名，有是人矣。」顺治辛卯，乔中式，戊戌成进士，董于甲午乡荐，疑梦不足据。及辛丑，乔补殿试，董适于是科捷礼闱，遂与之同赴殿试焉。

　　管世俊梦中状元遂宁李如石，名实。令长洲时，有贤声。明亡，隐于上清江，子静从之，教授生徒，躬耕自给.村人管世俊方弱冠，往受业焉。一日，世俊对静大笑，实问之，世俊曰：「我夜梦大哥中榜眼，我中状元，故笑。」实劝勉之。未几，世俊死，以为前梦不验。顺治辛卯，静举于乡，又十年辛丑，成进士，廷试果第二。是科状元乃溧阳马世俊。既而世俊之父来贺，实言及前梦，则曰：「亡子原为马姓，随母来者。」实益异之。然不三四年，而溧阳马世俊亦死。

　　周计百梦金圣叹周计百司李某郡，读才子书，慕金圣叹之为人，遣使賷舟车费往迎之。圣叹适为唐诗选，未赴也，然已心许之。至明年，计百梦一人，披发跣足，耸身案上，蒙面而泣曰：「我圣叹也。」晨起，谓客曰：「圣叹休矣。」遣使再至吴门，始知梦中之夕，即圣叹绝命之晨，时为顺治辛丑也。狱具，圣叹与十七人俱傅会逆案坐斩，家产籍没入官。

　　蒋伊两梦顺治进士蒋伊求嗣于苏州之云岩，梦有僧指执锡杖之二童为之子，因举长子，名之曰陈锡.后为云贵总督。晚年尝曰：「吾命中尚应得一子。」久之，梦其中堂曝锦被，有龙蟠于中。适佃户曹某送租，并携其女至，甫十余岁，裹旧锦衣而嬉笑。见之大惊，遂留纳之，生文肃公。

　　毛瘫子梦中足直天长有养济院，留养羣丐，毛瘫子实主之。毛有妻有妾，某岁除夕，妻妾置酒饮之。毛夜半睡熟，梦一金甲者攫其衣领起曰：「上帝直汝矣。怜尔一废人，能脱三人死。」乃又以一手曳其足，曰：「直。」毛大惊，循墙走。妻惊起，以火视，曰：「谁耶？」曰：「我。」曰：「何为走也？」乃告之梦。曰：「走犹梦乎？」曰：「醒也。」曰：「何时活三人者？」曰：「昨也。」

　　先是，毛于除日乞市例钱而归，大雨雪，而负之行者冻且惫.路过一铺递所，稍休，乃坐毛于几而拂雪。毛忽讶曰：「此中何有呵呵声，鬼啸耶？」命一匄入视之。出，曰：「穴窥一室，有三人。一老者，僵卧息绝；一微喘；呵呵者，一壮者也。」曰：「何为？」曰：「以小事而讼，县役索钱，寘于此。」于是毛命匄曰：「疾与酒。」匄从穴进酒，毛令之曰：「壮者先饮。」又令曰：「壮者食，喘者倚。」而二人倚酒起矣。又令曰：「二起者挟息绝者而微饮之。」顷之，鼻有声，亦起而坐。于是匄欲负毛以归，曰：「未也。」又问三人者曰：「室能炊乎？」曰：「无薪。」毛又出所乞之米与钱，为买薪数束，纳于穴而归.归而遂有梦之异。时毛方语梦于妻，未几而天曙，羣匄到门，相顾大惊，遂拥毛入市。而毛则扬扬步出里巷门，过市廛，一市大惊，因语梦于市。

　　王丹麓试梦王丹麓一日检书，得同梦方。时念张广平处京师，特千里致书，相期试梦。闻者笑之。

　　吴子云梦诵文康熙初，桐城秀才吴子云方于春夜玩月，梦空中有人声曰：「今年乡试，吴子云当中四十九名。」诵其文，琅琅然，题为「君子之于天下也」一章。吴虽不甚记忆，而觉其文甚佳，因预作此题文以备试。乃入场，果此题，因书宿构.发榜，果中如其数。旋中进士，入翰林。

　　张文端梦竹竿桐城张文端公英得子迟，祈梦于京师前门之关帝庙.梦关帝以竹竿与之，旁无枝叶，颇不喜。有解者贺曰：「公得二子矣。」问何故，曰：「孤竹君二子，此传记也。破「竹」字为两「个」字，此字法也。」已而果然。

　　陈香泉梦游园康熙时，陈香泉太守奕禧时梦游园林，水竹山石，极幽雅之致，墙外有寺有塔，心甚乐之，如是者有年。比守南安，则衙斋正如梦境，遂卒于官。

　　陈香泉梦至一楼陈香泉颇以书名，其幼时梦至一楼，满贮隃糜，一神人谓之曰：「供尔一生挥洒。」自是书学大进.佟国相梦关羽佟国相抚甘肃，以事出巡，按站行。至伏羌县，梦神呼云：「速走，速去！」佟不以为意。次晚，梦如初，且云：「欲报我恩，但记「荆波宛在」四字可耳。」佟惊起，亟走，三日而伏羌县沉为湖，卒不解救者为何神。后至建昌，野渡，有关羽庙，上书「荆波宛在」四字。佟入拜谒，为修葺之。

　　汪山樵梦杨贵妃康熙时，苏州有汪山樵者，名俊，选授陕西兴平县.宿马嵬驿，梦一女子容貌绝世，明珰翠羽，投牒而言曰：「妾有墓地为人所侵，幸明府哀而察之。」汪惊醒，询土人，则曰：「此间惟有杨娘娘墓道，唐时改葬后，基址原有数十亩，宋、明以来为樵牧所侵，渐无余地。」汪为清理之，果有旧碑记，存墓侧土中，题「大唐贵祀杨氏墓」。乃为别置界石，并买树百株植其上，春秋设二祭焉。

　　张芹沚屡梦其妾莱芜张四教，字芹沚，顺治丙戌进士。以部郎居京师，买一婢，年十四，姿首甚丽。询家世，曰：「东乡艾氏女也。」适简山西提学，因纳为妾，携之行。至一驿，晚步驿圃中，有雉起草间，感之而孕。到官十月，张以试事将按他郡，妾泣告曰：「弱质托体君子，今将娩矣。君事毕，当速归，冀可相见。」张慰之而去。去数日，妾生一子而殁.预留书，与张为诀，词极哀艳，多非人世语.又自画小像一帧，留奁箱中。张归，见之，惋叹而已。

　　自是，夜必见梦于张，休咎必以告。又时时来，自乳其子。张悬像别室，食必亲荐.一日，羹污其上，夜梦妾怒，诘曰：「奈何污我？」旦视之，画已失，张怅怏弥日。致画师数辈，为言姿态曲折，彷佛追写，卒不肖。偶谒中丞，见屏风画美人绝肖，屡目之。中丞曰：「颇爱此乎？」张因自言其故，中丞即赠焉。携归，食奠如常，见梦亦如昔矣。常语张曰：「君不利宦途，稍迁，即宜为退休计。」及秩满，迁榆林道参议，遂乞归.陈云起梦其弟杭州陈云起，名之柽，与弟丹雨同学.而丹雨才更优，文名噪甚，云起不及也。丹雨早死。康熙癸卯，云起入棘闱，文思艰涩，比午，不能成一艺。忽昏睡，梦丹雨进席舍，促之曰：「速起，吾为兄构此七艺。」云起强执笔，不假思索，俄顷完卷。誊真时犹觉丹雨在侧，忘其死也。是秋得售。甲辰会试，丹雨复至如前，遂得联捷。云起每为人言之，不讳也。

　　颜敏梦乘官舫康熙丁巳，宁藩缺出，或劝裁缺布政司颜敏夤缘。颜曰：「吾十年前在西秦时，元旦假寐，梦乘官舫，舫有「月临波作案，云倚树为屏」一联。出观两岸，绅士稠杂，皆云迎方伯公者，行已至广西界矣。时当补粤藩，他非所望也。」阅二载，以旧例引见，果开藩粤西，寻没于任。

　　张光豸梦白帽子康熙戊午，南宫张光豸赴乡试，初以父病不欲往，强之乃行。至旅店，梦有人赠以白帽子，心恶之，决归计。未行而父书至，病良已，犹以为慰己，乃勉终场，遂不及榜出而径归，父果大愈。已而捷报至，则领乡解矣。明晨，贺客麕至，一客忽云：「邑中自明兵部尚书白圭领解后，久无继者。君能继之，故见之梦兆。」光豸始恍然。

　　汤文正梦登高山汤文正公斌于官左春坊左庶子时，夜梦登高山，已陟其半，忽一人自后越之，先登。文正鼓勇继之，遂至山巅.有一室，空无所有，惟壁悬《麻姑仙坛记》既觉，不知所谓.康熙癸亥腊月，阁学出缺，特用右坊王庶子鸿绪.甲子二月，阁学复出缺，文正遂继擢。子官日，适某督抚疏内有蔡姓名经者，宛平王文靖公熙笑云：「蔡京，宋奸臣，胡同其音。」高阳李文勤公霨曰：「此《麻姑仙坛记》中所云蔡京耳。」文正闻之悚然。

　　陆淳夫梦易名陆祖禹，字淳夫，年十八，为诸生，旋以饩满邀岁荐.康熙庚午，主司已取中，欲魁其经，以姓名稍涉嫌疑，抑置副榜。先是，淳夫尝梦人告之曰：「易而名，则得中式。」至是，梦果验。

　　陆清献梦杨忠愍康熙时，平湖陆清献公陇其罢嘉定令，里居。一日，坐书室，似梦非梦，见责衣二隶持刺相邀，视之，乃明杨忠愍公继盛帖也，大惊而醒。顷之，假寐，神魂飘荡，见二隶在前引路，至一处，宫殿巍奂.隶入禀，忠愍出，肃入，分宾主礼坐定。忠愍极赞清献之居官清正。茶罢，忠愍忽云：「有嘉定治民张某，讼公枉法受银十二两，请公对簿。」清献即起立，隶引至法堂。顷之，忠愍升殿，喝隶拘张某至。张坚称老爷在任，曾受民银十二两，清献辩为无.张云：「康熙某年，儿子援例求老爷出结，某引儿子拜门生，送二杯二缎，用银十二两。」清献云：「杯缎有之，乃贽也，何得云赃？」忠愍乃谓清献云：「朝廷尚收其俊秀捐银，知县自应出结.虽云贽礼，亦不为赃.公以银两送还，此案便结.」清献允之。忠愍乃起，揖之曰：「公清廉正直，为人所挤，上帝悯之，此位不久属公矣。」命二隶仍送之还。清献醒，为人道其事。不踰年，果卒。

　　蒋退庵梦罗汉康熙癸酉冬十一月，金坛蒋退庵上舍进梦登楼梯之半，力竭，而暗中有人挈之。既上，见月明如昼，左右皆佛像。母孙宜人素衣挟蒲团立，见之，诧曰：「儿何为来此？」佛前两罗汉侍，拜其左。右以手招之曰：「彼粥饭僧耳，何足为汝师！」乃拜其右，祷曰：「某半生落拓。」祷未竟，忽旁一人答曰：「五载为郎。」退庵默思曰：「我未为郎也。」复自续一语云：「万事在心。」罗汉乃命检一蒲团，随宜人去。既寤，意忽忽不怿，作佛前自忏诗五章。十二月二十五日赴友人宴，暮归，与同寓友饮酒甚欢，赋诗数首。漏三下就寝，忽呕秽，不能语，黎明，卒矣。

　　胡任舆梦人授诗康熙辛酉，朱竹垞检讨主试江南，领解者为胡任舆。胡尝梦一人授以诗，有「手弄双丸小天下」之句，而久困公交车。至甲戌会试，题为「孔子登东山而小鲁，登泰山而小天下」章。试后，谒其房师赵恒夫于寄园，恒夫曰：「子必大魁也。」及廷对，果第一。

　　郑集闱中得梦兰溪郑孝廉集有旧疾，康熙戊子，入闱复发，倦甚，梦中闻人语云：「子中式，须待一千五百年。」醒而大恚。明早，得《孟子》题，乃「由尧舜至于汤」三节也。大喜，挥毫如意，是科遂与乡荐.徐文穆梦抉目钱塘徐文穆公本少祈梦于西湖之于坟，见于忠肃命武士抉其一目，悬之柱石，遂惊寤。后入相，方悟「目」配「木」，乃「相」字也。

　　闵夏声梦其父闵夏声大令望为孝廉玮之子，屡踬小试。玮殁后，已无意科举矣。康熙癸巳春，忽梦玮告曰：「尔今科当中。某题文字三篇，不可不熟读也。」觉而异之。即检书箧，果得玮遗稿，遂日夕诵之。届期，借范某监照录科，是秋竟捷，选浙之富阳令。时又值乡举，调入帘。闵自思此事久废，恐屈人才，乃请同里名士朱东村饰为仆从入，代阅卷。主考喜闵卷不妄荐.榜发，惟闵房得人最盛，元卷亦出其房。揭晓后，新贵谢师，闵备述所以，令与朱相见。

　　王企靖梦至一湖雄县王少司寇企靖尝梦月夜至一湖，四岸皆若琉璃所筑，中亘独木桥，桥上立一少年，朗吟一律云：「若要西归亦不难，何须抵死梦邯郸。休夸肘后黄金印，试认囊中白雪丹。五岭风烟迷去就，三吴羽檄报平安。波涛转眼琉璃界，只许今宵月下看。」时康熙丁酉九月朔也。

　　李文贞梦神赠诗李文贞公光地未贵时，祈梦于九龙滩庙神，赠诗一联云：「富贵无心想，功名两不成。」意颇恶之。后中康熙戊戌进士，而大拜，方知「戊戌」两字，皆似「成」而非「成」，「想」字去「心」，恰成「相」字。

　　钱禹侯梦人赠儿仁和钱禹侯，名世英，玙沙方伯琦之祖也。尝载米十余艘过巢湖，已泊矣，而大风起，湖中他客舟尽覆。禹侯募人拯一生者，予米十石，一死者，予五石。闻者皆踊跃，全活无算，而舟中米为之空。一日，邻妇刘氏梦有大官张轩盖，抱一儿，传呼入室，唶曰：「误矣，尚在左壁。」人喧马腾，争往钱氏屋。及旦，妇来告梦异，语未竟而屿沙生。

　　范浣浦梦齐第五雍正癸卯，世宗登极，连开乡会恩科。先一岁，范浣浦咸梦见泥金捷报，有「齐第五」三字。及乡试，题乃「子华使于齐」一节；会试，乃「道之以德，齐之以礼」一节，皆「齐」字在第五也。遂联捷入翰林。

　　香虞臣梦贾似道侍女香虞臣都护格曾任杭州镶白旗协领，署在畚箕兜，相传为贾似道别墅。一日，午睡，见一女子跪榻前，呼大人曰：「妾乃故宋贾平章侍女梅姬也，久淹于此，如见怜，乞焚楮帛，呼贱名，送出涌金门外，始得逍遥自在，感德莫名。今大人将远行，故敢昧渎.」挥之不去，遂觉.虞臣不信，夜复梦如故，遂依言送之。旋擢广州副都统.顾侠君选元诗有梦长洲顾侠君，名嗣立。康熙壬辰进士，授翰林院庶吉士，筑堂于宅之北，闾邱坊之南。垒石为山，望之平远也；捎沟为池，即之蕴沦也。登者免攀陟之劳，居者无尘（土盍）之患。于是插架以储书，叉竿以立画，置酒以娱宾客，极朋友昆弟之乐。暇取元一代之诗甄综之，得百家焉，业布之通都矣，侠君乃梦有客愉愉，有客瞿瞿，一一十十，容色则殊，或俛而拜，或立而盱。觉而曰：「是其为元人之徒欤？将林有遗材而渊有遗珠欤？」乃借钞于藏书者，复得百家焉。未已也，博观乎书画，旁搜乎碑碣，真文梵夹，靡勿考稽，又不下百家，而元人之诗乃大备矣。

　　康康山梦童子授如意乾隆时，杭州北郭有康康山者，名焘，读书励行，以孝闻，绝意进取。画人物山水，皆师法元人。年三十，祷于于忠肃公祠，梦童子授一如意，背篆「石舟」二字而寤，遂更字石舟焉。后馆广陵巨室，遇黄山老僧，熟视康山久，叩姓名，神色愕眙。康山诘之再，则曰：「曩有石舟禅师，视予年齿较长，工诗善画，结茅黄山莲蕊峯下，有石如舟形，师因以自号，化去几四十年矣。先生状貌酷似，字又同，得毋前生为吾石舟师乎？」又问康山生年月日，则石舟涅盘之日也。相与嗟异。所梦至是乃验，因洒然有出世之想。黄山僧别去，康山携瓢笠亲访其处。土人导之往，指所谓石舟者，语良是。佛龛久毁，无有知石舟师名字者。向所识之黄山僧，不可踪迹矣。康山凡三至，无所遇，倦而归，遂终老于北郭。

　　陈鲁斋梦人赠句乾隆时，钱塘陈鲁斋太守士璠出守瑞州，将启行，梦人赠句云：「路回碧落三千里，笔泻银河十二时.」醒而不解。抵瑞州，则郡廨后有碧落山，而京师距江右正三千里；是年太岁在亥，十二时，亥也，旋卒于官。

　　姚氏二女见梦于其兄鄞县民姚精者，为叛夷所杀，掠其二女。二女见梦于其兄，当以明日自沈江中，丧后日当至，可候之。果如所梦，得二女之尸于水。

　　童二树梦道士山阴童二树布衣钰，晚年以与修《甘泉县志》，客死扬州。初，二树少时尝卧病，梦一道士相招，却之，乃去。及病于甘泉志馆，则梦其人又来，为着五铢衣，牵白鹤，使骑之。及寤，遂自知病不可愈矣，然犹强起画梅，未就而卒。

　　全谢山梦陆茶坞全谢山之交陆茶坞也，马嶰谷为之介，一见即倾倒。茶坞尝曰：「谢山无终老山林之理。」谢山游岭外，一病几死，病中梦过茶坞之水木明瑟园，与之坐紫藤花下，啜莼羹。茶坞复以酒嬲之饮，谢山曰：「此伏波曳足壶头时，不复与君抗也。」醒而异之，以为侥幸生还，一践此景，而茶坞乃竟先谢山而卒。

　　齐息园有三梦齐息园平生不多作梦，每梦则必有异。

　　一，应乡举时，尝游西湖，至于忠肃祠，倦而憩于廊下，见若有隶役者，执刺相迓，遂入中庭。忠肃出位揖之，使就宾位。有顷，忽谓之曰：「尔之事在我，我之事在尔。」息园因请曰：「公在明景泰时，专听独任，千载无两，而易储之事，默不一谏，何也？」忠肃曰：「耿耿此心，淹没数百载，微子问，余固将有言。子他日第详检皇史宬，便知我心迹耳。」言讫而寤。及乾隆丙辰入翰林，修《明史》纲目，英、代两宗之事，实任纂述，因请开皇史宬，尽取诸书疏阅之。乃着《易储十论》，以暴忠肃之冤。

　　一，在上书房时，一日，面忽发赤，如中酒状。其夜，梦游天台，与司马承祯谈玄甚久，寤而不知其所谓.越三日，暮，出禁门，马逸不止，颠焉，脑裂而殒，赖蒙古太医治之，始得苏.既思梦中遇承祯之地，乃坠马坡也。

　　一，乾隆丁丑春，将赴杭，渡江之夕，梦至天竺，观音大士遣侍者乞题额，口占二语应之。觉而犹记其辞，书之，藏诸箧.既至万松岭，将军富德来谒，曰：「余有求于先生，其许我乎？」息园曰：「诺.」富曰：「某一子，疾甚剧，家人祷于天竺，始得生。今将往祭，诸物备矣，独缺联句，愿得先生之笔以为重。」息园遂取所藏者示之，富大惊愕。自是每晤，必致敬礼，称为老佛焉。

　　梁文定解梦会稽梁文定公国治病笃时，梦至一处，宫殿巍峨，坐客皆不识.谈久，忽思吸烟，苦无火，或指一殿曰：「此中有火。」中坐一神招文定曰：「且缓吸烟，我有一联，君对之。」因书「三代之英汝继泰」七字。文定惊而醒，召诸门生来视病，为解之，皆辞不能。良久曰：「我不起矣。「三」者，三中堂宝也；「英」者，英中堂廉也；「泰」者，伍中堂弥泰也。三人官与我同而俱死矣，我其继之乎？速办后事可也。」越三日而果薨。

　　钱文敏梦墨两丸武进钱文敏公维城，尝于乾隆戊午应顺天乡试，至都，场前梦至正阳门外，见一人貌岸然，支布帐，陈墨若干于其下。先有一髯买墨，文敏亦就而买之。售墨者熟视文敏，予墨两丸，继予髯一丸，遂醒。后谒座主孙文定公嘉淦，则俨然售墨者也。次一同年来谒，则髯至焉，是为无锡李时乘。盖墨两丸者，两榜，李则以一榜终于东平州牧也。

　　钱文敏梦天榜钱文敏公初名辛来，以其尊人梦辛弃疾而生故也。改名后，乃字幼安，号稼轩，以识其梦。乾隆乙丑春闱前四月，梦行天榜，状元为李某，己为探花，榜眼不着姓名。后榜发，文敏果为状元，官至刑部左侍郎，赠尚书，而李某则在二甲，以知县用。

　　钱文敏梦哀哀哀钱文敏公以少司寇丁艰归，梦见一大碑，上书「哀哀哀」三字，心甚恶之，语其弟竹初明府。竹初曰：「三口为品，兄将来当着一品衣耳。」未几卒，诏赠尚书衔，赐葬立碑，其梦乃验。

　　周立五梦易头宜兴储同人，名欣。崇拜周立五备至，谓其德足以敦天下之鄙，其学足以正天下之诐，其文章足以起天下之衰。立五，名启嶲，亦宜兴人。弱冠时颧未高，两颐逼而秃，面有槁色，乡人笑之曰：「此黄冠相耳。」立五若勿闻也。年三十二，犹困童子试，偕其父旅荆南，宿南城外仓桥侧，梦中见一雉冠绛衣人，右手操刀，左手提一人头，须髯如戟，至榻前易头去，以手所提头函其颈.大惊，持父足疾呼。及举手摩之，头如故，凛凛者累日。未几，颧渐高，两颐骨渐丰，须鬑鬑然日益长.越年余，又梦一白须老者，冠缁冠，执长尾麈，随一金甲人，语曰：「吾来易而腹。」语讫，金甲人抽所佩刀启其腹，出其脏腑，涤而复纳之。既纳，以方竹笠覆于腹，复取钉椎钉四角，而梦中闻响声丁丁，窃怪其无痛也。钉毕，白须老者挥麈拂而祝曰：「清虚似镜，原本无尘.」忽钉与笠豁然有声，遂寤。自是文学日进，历试两闱皆获售，官至侍讲学士。
</div>
    <div class="pagination">
<a href="清稗类钞_page224.html">上一页</a><span>...</span><a href="清稗类钞_page220.html">220</a><a href="清稗类钞_page221.html">221</a><a href="清稗类钞_page222.html">222</a><a href="清稗类钞_page223.html">223</a><a href="清稗类钞_page224.html">224</a><span class="current-page">225</span><a href="清稗类钞_page226.html">226</a><a href="清稗类钞_page227.html">227</a><a href="清稗类钞_page228.html">228</a><a href="清稗类钞_page229.html">229</a><a href="清稗类钞_page230.html">230</a><span>...</span><a href="清稗类钞_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
