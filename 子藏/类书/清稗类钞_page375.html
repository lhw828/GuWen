<!DOCTYPE html>
<html>
<head>
    <meta charset="UTF-8">
    <title>清稗类钞 - 第 375 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 375 页/共 432 页</h1>
    <div class="content">
　　贾洪林痛诋端刚赵董

　　贾洪林，小字狗儿，受业于张胜奎，故一切规模有酷似孙春恒处。又为谭鑫培之私淑弟子，尝与刘永春、罗百岁合演全本《乌盆记》，即摹谭派也。为人豪迈不羁，光绪庚子，拳匪肇事，孝钦后与德宗西狩。一日，在天和馆演《骂曹》，以时事改为白文，痛诋端、刚、赵、董辈，慷慨悲愤，不可一世，观者为之声泪俱堕。

　　黄三演骂曹被杖

　　黄三演奸雄之剧最肖，尝供奉内廷，与谭鑫培同演《骂曹》。黄演至修书黄祖一节，孝钦后遽传旨笞杖。杖毕，厚赏之，曰：「此伶扮奸雄太肖，不得不杖。而演剧如此聪明，又不得不赏。」

　　谢宝云为名角之配

　　谢宝云，幼名昭儿，演须生，《金水桥》、《二进宫》均著名。其发音苍秀而高寒，倒板亢而圆，刘鸿升、谭鑫培皆远不及，如文家善用逆笔，云垂海立，石破天惊，行腔之陡峻，并世无第二人也。然挟此异术，仅为名角之配以餬口，亦可伤矣。

　　时慧宝有父风

　　时慧宝，吴人。父琴香，同治时，以善昆曲知名于时，并善徽调，与郑秀兰同师，皆有声望。琴香尤善于酬酢，曾在某园演《赶三关》，皖人御史徐某置酒于台栏上，以戏剧为下酒物，而琴香遽浮一大白，同观者为之绝倒。慧宝长，有父风。父殁，家中落，绮春堂旧居之在朱茅胡同者，鬻于人矣。或诮之，慧宝愤然曰：「父析薪，子不克负荷，非丈夫也。」遂殚心竭虑，专习须生，所演如《法门寺》、《上天台》等出，闻者无不谓其音节苍凉，一空凡响也。

　　慧宝平居安贫自得，酷嗜翰墨，于名人碑帖，虽重值，必称贷以购。尤喜大小篆，每日折纸为范，作数百字，然后治他事。

　　汪笑侬演新剧

　　旧剧伶人，编演新剧最早者，厥惟汪笑浓。笑侬，名僢，字冷笑，亦字仰天，富有思想，兼善词章，唱做之佳，犹余事也。所编《党人碑》一剧，乃采《六如亭说部》东坡逸事，略加附会，暗刺政府，而科白关目，亦能鼓舞观者兴趣。如在酒楼独叹时，酒保误蔡京为菜心，司马光为丝瓜汤，谓苏东坡有三弟，曰西坡、南坡、北坡，东扯西拉，诙谐有趣。至题诗一段，高唱「连天烽火太仓皇，几个男儿死战场。北望故乡看不见，低声私唱小秦王。长安归去已无家，瑟瑟西风吹黯沙。竖子安知亡国痛，喃喃犹唱后庭花」，腔调抑扬，不袭皮黄陈套。花字由低而高，延长至二十余音，宛转自如，尤为难得。在专制政府之下，笑侬竟能排演革命戏，胆固壮，心亦苦矣。

　　宣统末，刘永春与汪笑侬均在济南演剧，刘隶鹊华居，汪隶富贵茶园，以营业竞争，渐成仇敌。汪尚有涵养，刘则逢人便骂，辄曰：「汪笑侬何能唱戏！」一日，值某会馆堂会戏，主者以二人皆负盛名，强令合演《捉放》，刘去曹操，出场唱「八月中秋桂花香」句，改「香」字为「开」字。唱罢，目视汪，汪应声曰：「弃官拋印随他来。」座客咸以汪之才思敏捷，叹赏久之。刘自是誓不与汪合演，而骂如故。

　　笑侬所演之剧，皆自撰，即演旧有之戏，穿场唱白，亦与常伶不同。其演《斩马谡》一剧，城楼一段正板、西皮及二六，一字一句，自出心裁，而不离《出师表》之大旨。入后，闻马谡失守街亭，白云：「当年先帝在白帝城托孤之时，曾对山人言讲，马谡为人言过其实，不可重用。山人以平南之役，马谡有攻心为上之论，颇晓兵机，故每畀以重任，不想今日失了街亭。如此看来，知人之明，不如先帝多矣」云云。此等念白，断非俗伶所能梦想及之者也。

　　陆小香为小生巨擘

　　小生之难，难于小旦，以腔与旦等，而须杂用宽喉，又戏兼武功者多，做工科诨，亦所在多有，故旷世得人无几。此中巨擘，识与不识，咸推陆小香。小香南人，为昆曲小生，亦善徽调，喉音与旦绝不相蒙，天然宽润，是雄非雌，特与老生之过洪有别，一闻而即知为小生，与以旦唱充数者迥然不类。其工力至深，昆曲台步，日必按折递演以为常。且室悬巨镜，日必作周瑜装，临镜自照，凡一嚬一笑，必揣摩《三国演义》中之意义，达之于容，喜怒藏奸，必备一种少年英雄好胜卞急之态。且常伶冠插雉尾，往往扫眉荡口，左右不适于用，甚或动而坠地。小香于雉尾用力颇勤，每一低头，则其上作左右转，盘旋上矗，如双塔凌空，且不露挺颈努力之状。纵有极力摹之者，亦仅能互逐并旋，欲左俱左，欲右俱右，绝无天东去而日西来，各为轨道，如扶摇羊角之相对而舞者也。

　　德珺如由旦改生

　　德珺如为穆彰阿之孙，酷好唱旦，家人不能禁，监守之，辄逸去。初本客串，称为德处。以不谨故，销除旗档。后无所得食，乃遂入班为优矣。其唱喉音绝佳，高响圆润，无一不备，腔亦纯熟。未几改小生，颇能以意出奇。惟唱时故为吐茹，喉际含蓄太过，多断续哽咽之音，肆意急徐，无复规律，用喉如哨，论者比之唱滦州影戏也。

　　俞菊笙为武生中铁汉

　　俞菊笙者，武生中之铁汉，性躁急，故以俞毛包见称。毛包者，都人称性暴之谓也。精悍无伦，力亦绝大。其演剧，出门上马，盛气如虹，勇猛精神，溢于眉宇。至唱时，凡乐工、前场、配脚等，小有不合，则以气相凌，无丝毫之假借容忍。其登场演剧，同列咸有戒心，而裂冠掷带、拍案顿足 「 乐工不能依节和奏，唱者对之顿足即为痛詈。其势愈重者，则詈亦愈深，与面辱人尊亲无异。」 之事，仍靡日靡有。且胸挺眉竖，时时若有余怒，故无论唱者、观者，皆以毛包呼之，转有不知俞菊笙三字为其姓名者。其唱以《挑华车》一剧为最得手。此剧场面身段，至为繁重，愈后愈紧，叱咤生风。他人不待终剧，精力已疲，惟菊笙举重若轻，无懈可击，至挥舞紧急时，则如电闪风驰，直使人目迷神骇，旋歌 「 唱牌子。」 旋舞，真能品也。

　　张八十张长保剧半入场

　　武生不尚翻转，专讲气度及刀剑能事。有八十、长保者，皆姓张，长于技击，无论短衣盔靠，往往剧半入场，专以往来对敌、挥舞捷密取胜。兵将多人，递出奏技，而两人仅倚剑左肩，于从容大雅中，作一足之飞旋而止， 「 戏中谓之打飞脚，以声响而距高者为上。」 衣发不乱，气宇雍容，不似时流之猱犬其身，与下把同其起伏，失大将体也。长保且善扮悟空，长于超跃，并工昆曲，凡武场各种牌调，靡不能之。 「 武扬牌调最多。」 八十体肥，不尚柔术，惟台风伟丽，又挥剑戟如风，每出不过一二场，观者已心满志足矣。

　　尚和玉有真能力

　　尚和玉，宝坻人，确有真能力之武生也。一步一跃，一击一刺，皆具有尺寸，妙合音节。或独立如夔，或平翻似燕，从容稳练，绝无努力吃重之痕，不偏不陂，适可而止。每唱《拿高登》、《金钱豹》等剧，伶人均往窃视，察其舞弄作何花式，台步作何尺度，急徐间若何与金鼓相应。盖以其学力深至，悉具老成典型，固非后生专恃质敏力裕猝欲学步者所能也。有时绘面演《四平山》，扮李玄霸，其双锤在手，重若千钧，转动有时，低扬有节。每抬足，则靴见其底， 「 戏中谓之亮靴底，非足抬平不见。」 每止舞，则乐终其声。 「 戏中谓之家伙眼。」 且盔靠在身，略无紊乱，平翻陡转，全符节拍。未事时不形匆遽，已过后直若无事。然种种艺能，多出于昆曲中牌场旧式，而从心化之，用得其当，固不独以一剧一艺显也。

　　张占福犷悍矫捷

　　张占福，即张黑，为开口跳，犷悍矫捷，其演《汉银壶》、《九义十八侠》、《大莲花》、《铜网阵》，殊有江湖豪侠气概。

　　生旦演剧被斩

　　光绪中叶，方照轩军门曜，威震粤中，有谓其过严者。其镇潮州时，尝观剧。粤剧向多男女杂演者，适某优夫妇饰生旦，同演一淫戏，备极媟狎。方叱下，即于戏台前斩之。

　　朱四芬柔情绰态

　　道光时，京师有苏旦朱四芬者，年十四，与徽旦中至美者刘爱红并称第一花。以刘长一岁，人又呼朱为亚红。有倪姓者入都应京兆试，狎之，一日，开筵宴客，令朱佐觞，柔情绰态，四庭（目咢）眙。命歌《藏舟》剧《小坡羊》一曲，此曲本哀感者，其起句为「泪盈盈做了江干花片」，朱虑听者不欢，樱喉乍启，一笑嫣然。客有袌周郎癖者，乃口占一绝调之曰：「看花灯下爱花明，花为人看花有情。粉面春风年十四，樽前笑唱泪盈盈。」朱曰：「殆谓歌此曲不应笑耶？」因又唱《跌包》剧《红衫儿》一曲，嫩喉凄凉，神色惨至，合座倾听，不觉泣下，倪至挽其颈令勿再唱，而客亦倾倒备至矣。

　　旺儿为花旦

　　同治初，京伶旺儿为茶寮中捧盘童子，面白皙，性儇巧，遂为好事者怂慂入鞠部，为花旦，振动一时，趋之者如蚁附膻。其唱，以黄腔为最工，惟步武不中绳尺，盖未从师之故也。

　　张三福性坦易

　　苏州张三福，字梅生，同治初之京伶也，所居曰月新堂。性坦易，貌姣好，而眉黛间常若有恨色。演《剌虎》最工，亦以其愁眉双蹙相称也。颇解作字，凈几明窗，杂陈古帖，兼之鱼盎花缾，殊觉别饶清趣。

　　夏天喜长身玉立

　　夏天喜，字秋芙，扬州人，同治初之京伶也。长身玉立，回眸一笑，观者惝怳不能自持。王蘂仙与天喜美艳相匹，蘂仙固是好女，天喜则近于荡姬矣。苏长公谓食河豚值得一死，萝摩庵老人谓天喜傥是女子，为我作妾，亦值得一死也。所居曰裕德堂。或赠以楹帖曰：「秋水为神玉为骨，芙蓉如面柳如眉。」

　　杜蝶云为生末净

　　杜蝶云，苏州人，同治时之京伶也。所居曰玉树堂。初扮旦，后则生、末、净恣意为之。偶饰吐火判官，观者哗讶，盖聪颖人也。

　　沉芷秋举止洒落

　　沈芷秋，苏州人，同治时之京伶也，所居曰丽华堂。举止洒落，矫矫不羣.工昆曲，静细沉着，不作浮响，每一转喉，座客肃听，无复喧呶。一声初动物皆静，四座无言星欲稀，盖芷秋之度曲，有琴理焉。其在春华堂时，齿方稚，时有中书舍人吴某悦之，欲购为侍史，力不能致，竟吞生鸦片以死。

　　周稚云质丽神清

　　周翠琴，字稚云，苏州人，同治时之京伶也。质丽神清，有藐姑仙人之目。未久告殂，知与不知，莫不嗟惋，有以联挽之者曰：「生在百花前，万紫千红齐俯首；春归三月暮，人间天上总销魂。」盖稚云以花朝前一日生，而其卒也正当春尽耳。

　　朱莲芬为潘文勤所眷

　　潘文勤公少年鼎贵，悦歌童朱莲芬而眷之，故其所作之词多咏莲华，托兴绵邈。莲芬子幼芬，风貌亦楚楚可人，唱青衫子，虽平平，而举止娴雅，犹是承平故态也。

　　侯俊山顾盼自喜

　　侯俊山，即老十三旦，张家口人，同、光间在京声震一时，穆宗殊嬖之。同治某科乡试，御拟试题「君子坦荡荡」，即隐十三旦。「坦」字为「十」为「一」为「旦」，「荡荡」则含有两「旦」字之音，合之为十三旦也。其《八大锤》舞双鎗，五花八门，到底不懈，顾盻自喜，游刃有余。盖以秦腔花旦而兼武生，为杨小楼所不及也。

　　田桂凤负盛名

　　京伶之贴中巨子曰田桂凤者，负盛名，每唱，则举国若狂，奔走恐后。貌清丽，微削，两睛畧露凶光，为美中不足。其扮戏，以闺门有情致者为妙，如《拾玉镯》、《鸿鸾喜》是也。

　　田善装束，每登场，必有数人伺应之，梳发者，贴花者，着衣者，夏则挥扇者，冬则持炉者。且笃嗜阿芙蓉，临演，非二人更迭装置不可。其妙在身材袅娜，秾纤修短，雅近妇人，而冠服钗钿又至精绝华，盖皆自出心裁，制从新式，故益动人目。扮时一钗一发，加意安排，鬓若刀裁，眉经新画，衣裙合度，珠翠盈头，于一容字，备极工细。故好之者众，虽姗姗迟至，众颇耐之。

　　田性骄，向例末剧皆演冑子，后则有老生作殿者，贴则仅在中剧。自田出，而贴乃为后劲焉。其睡起最迟，虽夏日，亦及暮。光绪癸巳、壬辰之际，与谭鑫培同主春台部，故多与之配戏。谭到已晏，而有时犹须待田。及剧止场终，往往柳梢月上矣。田以多得贵人眷，颇致富。

　　杨桂云善扮贴
</div>
    <div class="pagination">
<a href="清稗类钞_page374.html">上一页</a><span>...</span><a href="清稗类钞_page370.html">370</a><a href="清稗类钞_page371.html">371</a><a href="清稗类钞_page372.html">372</a><a href="清稗类钞_page373.html">373</a><a href="清稗类钞_page374.html">374</a><span class="current-page">375</span><a href="清稗类钞_page376.html">376</a><a href="清稗类钞_page377.html">377</a><a href="清稗类钞_page378.html">378</a><a href="清稗类钞_page379.html">379</a><a href="清稗类钞_page380.html">380</a><span>...</span><a href="清稗类钞_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
