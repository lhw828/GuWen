<!DOCTYPE html>
<html>
<head>
    <meta charset="UTF-8">
    <title>兵垒 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>兵垒 - 第 11 页/共 14 页</h1>
    <div class="content">　　〔三十七〕复印件「士」下一字模糊难悉，姑阙疑。
　　〔三十八〕「勿」，《汉书．傅常郑甘陈段传》作「忽」，据正。
　　〔三十九〕「（矛肖）」，《周书．耿豪传》作「」据正。
　　〔四十〕「刀」，《周书．耿豪传》作「刃」，据正。
　　〔四十一〕《周书．耿豪传》「前」下有「者」字，今据补。
　　〔四十二〕《周书．耿豪传》「若」下有「不」字，今据补。
　　〔四十三〕「杨干」乃「扬干」之讹，据《唐太宗李卫公问对》正。
　　〔四十四〕「来」，《通鉴》卷二百三十七作「求」，据正。

　　〈谲〉十二则

　　忠信薄而后有礼，道德废而后有刑，仁义衰而后有兵。兵以正出，而谲用之求胜而已。晋文公谲而不正，而裒然五霸之雄也。兄齐桓而弟秦穆，诸侯王称最胜焉，何必正哉！考得

　　段颎为辽东属国尉，时鲜卑犯塞，颎即率所领驰赴之。既而恐贼惊去，乃使驿骑诈赍玺书召颎，〔颎〕于道伪退〔四十五〕，潜于还路设伏。虏以为信然，乃遣人追颎。颎因大纵兵，悉斩获之。

　　孔明伐魏国，围夏侯楙于南安。南安西连天水，北接安定，孔明使其腹心裴绪诈为魏将，至安定郡，谓太守崔谅曰：「南安围急，特取安定救兵。」贴肉取出文书，（污）〔汗〕皆湿透〔四十六〕，不可辩真伪。崔谅起兵，离城四、五十里，孔明伏兵前后截击，崔谅领百十人从间道逃回。时魏延先期伏安定城侧，已诈取安定城。

　　贾逵除渑池令，时高干之反，张琰将举兵以应之。逵不知其谋，往见琰。闻变起，欲还，恐见执，乃为琰画计，如与同谋者，琰信之。时县寄治蠡城，城堑不固，逵从琰求兵修城。诸欲为乱者，皆不隐其谋，故逵得尽诛之。遂修城拒琰，琰败。

　　曹操征关中，进军渡渭。马超、韩遂数请战，不许，因请割地，求送任子。贾诩以为可伪许之。操复问计，诩曰：「离之而已。」操曰：「解。」韩遂请与操相见，操遂交马语移时，不及军事，但说京师故旧，拊手欢笑。既罢，超等问遂：「曹公何言？」遂曰：「无所言也。」超等疑之。他日，操又与遂书，多所点窜，如遂改定者。超等愈疑，自是超、遂构隙。公乃克日会战，先以轻兵挑之。战良久，乃纵骁骑夹击，大破之，遂、超等奔凉州。

　　六朝（廋）〔庾〕域字司大〔四十七〕，少沈静，有名乡曲，为华阳太守。时魏军攻围南郑，州中粮少，恐众心溃乱，有空仓数十所，域手自封题，指示将士曰：「此中粟皆满，足支二年，但努力坚守。」众心以安。

　　马隆为平虏护军、西平太守，将所领精兵，又给牙门一军，屯据西平。时南虏成奚每为边患，隆至，帅军讨之。虏据险距守，隆令军士皆负农器，若将田者。虏以隆无征讨意，御众稍怠，隆因进兵击破之。

　　赵麻秋攻（抱）〔枹〕罕〔四十八〕，晋（昌）〔阳〕太守郎坦欲弃外城〔四十九〕，太守张（俊）〔悛〕曰〔五十〕：「弃外城则动众心，大事去矣。」固守大城。秋率众八万，围堑数重，云梯地突，百道皆进。城中御之，秋众死伤数万。张重华以谢艾为军师将军，率步骑三万，进军临河，秋率众距之。艾乘轺车，冠白幍，鸣鼓而行。秋望而怒曰：「艾年少书生，冠服如此，轻我也。」命黑{矛肖}龙骧三千人驰击之。艾左右大扰。左战帅李伟劝艾乘马，艾不从，乃下车据胡床，指麾处分。贼惧，以为有伏兵，不敢进。张（琄）〔瑁〕自间道引兵截其后〔五十一〕，秋军退。艾乘胜进击，大破之。

　　唐僖宗在蜀，有贼首孙喜聚徒数千，攻均州，刺史吕晔不知所为。都将冯行袭伏兵江南，乘小舟迎喜，谓曰：「郡人今得良牧，众心归矣。但公从卒太多，民惧剽掠。若驻军江北，独与腹心轻骑赴之，某请为前导，告谕州人，无不服者〔矣〕〔五十二〕。」喜从之。既渡江，军吏迎谒，伏兵发，行袭手击喜，斩之。其党在江北者悉奔溃，诏以袭为刺史。

　　后周将周法尚初自陈来归，陈将樊猛济江讨之。法尚遣部曲督韩朗诈为背己奔于陈，伪告猛曰：「法尚（步）〔部〕兵〔五十三〕不愿降北，若得君讨之，必无斗者，当于阵倒戈耳。」猛以为然，引师急进。法尚乃佯为畏惧，自保于江曲。猛陈兵挑战，法尚先伏轻船于浦中，又伏精锐于古村之北，自张旗帜，逆流拒之。战数合，伪退，登岸投古村。猛舍舟逐之，法尚又疾走，行数里，与村北军合，复前击猛。猛退走赴船，既而浦中伏发，入猛船，取陈旗帜，建周旗帜，猛大败。

　　唐庄宗时，李崧为镇州参军。魏王继岌与郭崇韬伐蜀，以崧聪明能文章，使掌书记。既破蜀，刘皇后听谗，阴遣人之蜀，教继岌杀崇韬，人情不安，欲为变。崧入见继岌曰：「王何为作此危事？今远军五千里，不见咫尺之诏而杀大臣，动摇人情，是召乱也。」继岌曰：「吾亦悔之，奈何？」崧乃召书吏三四人，登楼去梯，以黄纸作诏书，倒用都统印。明（日）〔旦〕〔五十四〕，告谕诸军，人心乃定。

　　宋太宗在定州，一旦仓中给军粮，军士以所给米黑，喧哗纷扰，监官惧逃匿。有四卒以黑米见王德用，德用曰：「汝从我，当自入仓。」乃往召专副，问曰：「昨日我不令汝，给二分黑米、八分白米乎？」叱从者杖专副。又呼四卒，谓曰：「黑米亦公家物，不给与汝曹，当弃之乎？汝何敢乃尔喧哗，欲求决配乎！」百拜流汗，乃舍之，仓中肃然。

　　金立刘豫为齐王，岳飞知刘豫结粘没喝，而兀朮恶豫，可以间而动。会军中得兀朮谍者，飞阳责之曰：「汝非吾军人张斌耶？吾先遣汝至齐，约诱至四太子（即兀朮也。），汝往不复来。吾继遣人问，齐已许我，今冬以会合寇江为名，致四太子于清河。汝所持书竟不至，何背我耶！」谍冀缓死，即诡服。乃作蜡书，因谓谍曰：「吾今贷汝。」复遣至齐，问举兵期，刲股纳书，戒勿泄。谍还，〔以〕〔五十五〕书示兀朮。兀朮大惊，驰白金主，于是废豫之意益决。

　　校勘记

　　〔四十五〕《后汉书．皇甫张段列传》重「颎」字，今据补。
　　〔四十六〕「污」，《三国演义》作「汗」，据正。
　　〔四十七〕「廋域」乃〔庾域〕之讹，据《南史．庾域传》正。又此则为梁时事，当与下则「马隆为破虏护军、西平太守」条互乙。
　　〔四十八〕「抱罕」乃「枹罕」之讹，据《晋书．张重华传》正。
　　〔四十九〕「晋昌」，《晋书．张重华传》作「晋阳」，据正。又此则为晋时事，当移置「曹操征关中」条后。
　　〔五十〕「张俊」乃「张浚」之讹，据《晋书．张重华传》正。
　　〔五十一〕「张涓」，《晋书．张重华传》作「张瑁」，据正。
　　〔五十二〕《资治通鉴》卷二百五十六「者」下有「矣」字，今据补。
　　〔五十三〕「步」，《隋书．周法尚传》作「部」据正。又此则为隋时事，当与上则「唐僖宗在蜀」条互乙。
　　〔五十四〕「日」，《新五代史．李崧传》作「旦」，据正。
　　〔五十五〕《宋史．岳飞传》「书」上有「示」字，今据补。

　　〈纡〉八则

　　疾行无善步，疾歌无袅音，疾书无劲画，疾噉无余甘。天下事固有急之而缓，缓之而急者，不可不察也。缓则其神必闲，神闲则其气必定，气定则其谋必密，谋密则其发必锐。此四者，全胜之道也。考得

　　秦始皇欲取荆，李信用二十万人而败，自驰如（颕）〔频〕阳见王翦〔五十六〕。翦曰：「非六十万人不可。」始皇曰：「唯将军计。」于是王翦将兵六十万击荆。荆闻王翦来，乃悉国中兵以拒秦。王翦至，坚壁而守，不肯战。荆兵数出挑战，终不出。王翦日休士洗浴，而善饮食抚循之。久之，王翦使人问：「军中戏乎？」对曰：「方投石超距。」王翦曰：「士卒可用矣。」荆军数挑战，而秦不出，荆军乃引而东。翦因举兵追之，大破荆军。至蕲南，杀其将军项燕，荆兵大败。

　　建武时，妖巫维（泛）〔汜〕弟子单臣、傅镇等复妖言相聚〔五十七〕，入原武城行劫，自称将军，于是遣酇侯臧宫将北军及（梨）〔黎〕阳营数千人围之〔五十八〕。贼谷食多，数攻不下。帝召问方畧，东海王对曰：「妖巫相劫，势无久立，其中必有悔欲亡者。但外围急，不得走矣。宜小（延）〔挺〕缓〔五十九〕，令得逃亡，逃亡则一亭长足以擒矣。」帝即勅臧宫撤围缓贼，贼众分散，遂斩臣、镇等。

　　曹操既克邺，袁尚、袁熙逃奔辽东，有众数千。时辽东太守公孙康恃远不服，操破鸟桓，或说操遂征之，尚、熙可擒。操曰：「吾方使康斩送其首，不烦兵矣。」操引兵还，康果斩尚、熙，传送其首。诸将或问操：「还而斩尚、熙，何也？」操曰：「彼素畏尚、熙，吾急之则并力，缓之则相（围）〔图〕〔六十〕，其势然也。」

　　魏司马懿征公孙渊，贼保襄平，懿围之。会霖潦大水，平地数尺。贼恃水，樵牧自若，诸将欲取之，皆不听。司马陈（哇）〔珪〕〔六十一〕曰：「昔攻上庸，八部并进，昼夜不息，故一旬之半，拔坚城，斩孟达。今（达）〔远〕来而更安缓〔六十二〕，愚窃惑焉。」懿曰：「孟达众少，而食支一年；吾将士四倍于达，而粮不淹月。以一月图一年，安可不速？今贼众我寡，贼饥我饱，雨水乃尔，功力不设，虽当促之，亦何所为。但恐贼粮尽而围（络）〔落〕未合〔六十三〕，掠其牛马，抄其樵采，此故驱之走也。夫兵者诡道，贼凭众恃雨，故虽饥困，安肯束手？当示无能以安之。取小利以惊之，非计也。」既而雨止，遂合围。起土山地道，矢石雨下，昼夜攻而拔之。

　　吴将诸葛恪围合淝新城，司马师使镇东将军毋丘俭、杨州刺史文鸳等拒之。俭、钦请战，师曰：「恪卷甲深入，投兵死地，其锋未易当。且新城小而固，攻之未必可拔。」遂令诸将高垒以（敝）〔弊〕〔六十四〕之。相持数月，恪攻城力屈，死伤大半。师乃令钦督锐卒趋合榆，断其归路，俭帅兵以为后继。恪惧而遁，钦逆击，大破之。

　　前赵刘曜遣将讨羌，大酋权渠率众保险阻，曜将游子远频败之。权渠欲降，其子伊余大言于众中曰：「往刘曜自来，犹无若我何。况此偏师，自欲降乎！」遂率劲卒五万人，晨压子远垒门。左右劝出战，子远曰：「吾闻伊余有专诸之勇、庆忌之捷，其父新败，怒气甚盛。且西戎劲悍，其锋不可拟也。不如缓之，使气竭而击之。」乃坚壁不战，伊余有骄色。子远俟其无备，夜分誓众，秣马蓐食，晨具甲扫垒而出。迟明，设覆而战，擒伊余，尽俘其众。

　　晋穆帝时，（叚）〔段〕龛据广固城〔六十五〕。燕诸将请急攻广固。慕容恪曰：「用兵之势，有缓有急。若彼我势敌，外有强援，恐有腹背之患，则攻不可不急。若我强彼弱，无援于外，当羁縻守之，以待其毙。兵法十围五攻，正谓此也。段龛兵尚众，未有离心，今凭阻坚城，上下戮力，我尽锐攻之，计数旬可拔，然杀吾士卒必多矣。自有事中原，兵不暂息，吾每念之，夜而忘寐，何轻用其死乎？要在取之，不必求功之速也。」于是为高墙深堑以守之。龛樵采路绝，人相食，面缚出降。

　　唐太宗讨刘武周，江夏王道宗从军。太宗登玉壁城观贼，顾道宗曰：「贼恃其众，来邀我战，汝谓如何？」对曰：「羣贼锋不可当，易以计屈，难与力争。令众深壁高垒，以挫其锋，乌合之众，莫能持久，粮运致竭，自当离散，可不战而擒。」太宗曰：「汝意见暗与我合。」军果食尽夜遁，追及介（休）〔州〕〔六十六〕，一战败之。

　　校勘记

　　〔五十六〕「颕阳」，《史记．白起王翦列传》作「频阳」，据正。
　　〔五十七〕「维泛」，《后汉书．吴盖陈臧列传》作「维汜」，据正。
　　〔五十八〕「梨阳」，《后汉书．吴盖陈臧列传》作「黎阳」，据正。
　　〔五十九〕「延」，《后汉书．吴盖陈臧列传》作「挺」，据正。
　　〔六十〕「围」，《三国志．魏书．武帝纪》作「图」，据正。
　　〔六十一〕「陈哇」，《晋书．宣帝纪》作「陈珪」，据正。
　　〔六十二〕「达」，《晋书．宣帝纪》作「远」，据正。
　　〔六十三〕「络」，《晋书．宣帝纪》作「落」，据正。
　　〔六十四〕「敝」，《晋书．景帝纪》作「弊」，据正。
　　〔六十五〕「叚龛」乃「段龛」之讹，据《晋书．慕容隽载记》正。
　　〔六十六〕「介休」，《旧唐书．宗室列传》作「介州」，据正。

　　〔《兵垒》卷五终〕

　　●兵垒卷六

　　郢中尹宾商毫翕着　　　　后学黄安刘誉棻、方以南、吴树芬、周树藩校勘

　　〈果〉八则

　　猛虎之犹豫，不如蠭虿之必螫；孟贲之鼠首，不如妇孺之横奔。故曰：需者，事之贼也。是以进兵贵果，果而勿矜，果而勿愎，果而勿懈，果而勿葸，果之为言断也。断而敢行，鬼神且避之，天下无坚敌矣。考得

　　汉光武西征隗嚣，至漆，诸将多言王师不宜远入险阻，犹豫未决。会召马援，夜至，帝大喜，具以羣议质之。援因说隗嚣将帅有土崩之势，兵进有必破之状。又于帝前聚米为谷，指画形势，开示众军所从道径往来，分析曲折，昭然可晓。帝曰：「虏在吾目中矣。」明旦，遂进军至高平第一（地名。），嚣众大溃，城邑皆降。

　　晋刘裕至潼关，王镇恶请帅水军自河入渭，以趋长安，裕许之。镇恶（沂）〔泝〕渭而上〔一〕，所乘蒙冲小舰，军士皆在舰内，秦人但见舰进，惊以为神。至渭桥，镇恶令军士持仗登岸，后者斩。既登，即密使人改放舟舰，渭水汛急，倏忽不见。乃喻士卒曰：「此为长安北门，去家万里，舟舰衣粮，皆已随流。战而利，则功名俱显；不利，则骸骨不返矣。」乃身先士卒，众腾跃争进，大破秦军。镇恶入自平朔门，秦王泓出降。

　　隋军临江，高颎问薛道衡曰：「今兹大军，江东可克乎？」道衡曰：「克之。尝闻郭璞有言：『江东分三百年，复与中国合。』今此数将周，一也；主上恭俭勤劳，叔宝荒淫骄侈，二也；国之安危，在所寄任。彼以江总为相，唯事诗酒，三也；我有道而大，彼无德而小，量其甲士，不过十万。西有巫峡，东至沧海，分之则势悬而力弱，聚之则守此而失彼，四也。席卷之势，事在不疑。」颎忻然曰：「得君言成败之理，令人豁然。」
</div>
    <div class="pagination">
<a href="兵垒_page10.html">上一页</a><span>...</span><a href="兵垒_page6.html">6</a><a href="兵垒_page7.html">7</a><a href="兵垒_page8.html">8</a><a href="兵垒_page9.html">9</a><a href="兵垒_page10.html">10</a><span class="current-page">11</span><a href="兵垒_page12.html">12</a><a href="兵垒_page13.html">13</a><a href="兵垒_page14.html">14</a><a href="兵垒_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
