<!DOCTYPE html>
<html>
<head>
    <meta charset="UTF-8">
    <title>武经总要 - 第 28 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武经总要 - 第 28 页/共 63 页</h1>
    <div class="content">　　贞观初，突厥颉利可汗退保铁山，遣使入朝谢罪，请为蕃臣。太宗遣唐俭、安修仁持节出塞，以安抚之。以李靖为定襄赵总管，往迎颉利。颉利不肯朝觐，请待草青马肥，将逾砂碛。靖与其副将张公谨谋曰：“制使到彼，虏必自宽率。精骑赍二十日粮，乘间掩袭。”诸将皆曰：“诏许其降，行人在彼，奈何攻之？”靖曰：“此兵机也。如唐俭等辈，何足惜？”督军疾进，自白道袭之。至阴山，遇其斥侯十余帐，皆俘以随军。颉利见使者，甚悦，不虞官兵之至。靖军奄到，纵击之，遂灭其国。
　　◎卑辞怠敌取之
　　单于冒顿初立，东境方强，遣使谓冒顿，欲得千里马。冒顿以问群臣，皆曰：“千里马，国之宝，勿与。”冒顿曰：“奈何与人邻国，爱一马乎？”遂与之。居顷，东胡遣使来曰：“愿得单于一阏氏。冒顿问群臣，皆怒曰：“东境无道，乃求阏氏。”冒顿曰：“与人邻国，爱一女子乎？”与之。居项之，东境复曰：“贼兵有弃地千余里，吾欲有之。”冒顿问群臣，或曰：“与之。”冒顿大怒，曰：“地者，国之本也，奈何与之？”诸言与之者，皆斩之。冒顿上马，令国中：“有后至者斩！”遂往袭之。东胡轻冒顿，不为之备，冒顿灭之。
　　魏初，马超屯潼关，曹公大破之。诸将或问公曰：“初贼守潼关渭北道，公不从河东击冯翊，而反守潼关，引军而后北渡，何也？”公曰：“贼守潼关，若吾入河东，贼必引守诸津，则西河未可渡也。吾欲盛兵向汉关，贼众悉南守，西河之备虚，故徐晃等得掩取河西，然后引军北渡，贼不能与吾争河西者，以有二将之军也。连车植栅，为甬道而南，既为不可胜，且以示弱。渡渭为坚垒，虏至不出，所以矫之也。故贼不为营垒，而求割地。吾顺言许之，所以纵逸其意，使自安而不为备，因蓄士卒之力，一朝击之，所谓疾雷不及掩耳，兵之变化，固非一道也。”
　　隋末，阳玄感反，攻东都。刑部尚书卫玄与玄感战，兵始会，玄感诈令人大呼曰：“官军已得玄感矣！”官军稍怠，玄感与数千骑乘之，玄于是大败。
　　◎甘言怠敌以击之
　　东晋初，石勒伪推奉晋幽州刺史王浚，浚不疑勒。勒于是轻骑袭幽州，以火宵行，至易水，浚督护逊绕驰遣白浚，引军拒勒。浚将佐咸请出击勒，浚怒曰：“石公来，正欲奉戴我者也，敢言击者斩。”乃命设飨以待之。勒晨至蓟北，门者开门，疑有伏兵，先驱牛羊千头，声言上礼，实欲填诸街巷，使兵不得发。浚乃惧，或坐或起。勒入城，升其听事，命甲士执浚立之于前，数其罪恶而诛之，遂取幽州。
　　梁末，侯景反，陷建邺，高州刺史李迁仕据大景，图逆，召高凉太守冯宝。宝欲往，其妻沈氏止之，曰：“刺史无故，不合召太守。此诈君，欲为反耳。顷者京师危迫，羽檄召兵，遍于郡县。刺史称疾不赴，缮甲训兵，今已备矣，而更召君，往见留，愿且勿行。遣使谲之曰：身疾而笃，谨遣传意。并送土物以省之。彼闻必无所防，为君取之，如反掌耳。”宝从之，於是沈氏自将千人，皆藏短兵，步担杂物，唱言琛货，先书报迁仕曰：“太守冯宝疾笃，谨令妻沈氏传启，并奉土贡，以资军费。”迁仕大悦，迎沈氏。因释担出刃，大破之。迁仕脱身而遁，沈氏入据其城，尽收其众。
　　◎捣虚
　　后汉将军耿秉，与窦固合兵一万四千骑，击车师。有后王、前王，前王即后王之子，其庭相去五百余里。秉议先赴后王，以为并力取根本，则前王自服。固计未决，秉奋身上马，众军不得已遂进，并纵兵抄掠，斩首数千，及牛马羊十余万头。后王安得震怖，将数百骑出迎秉降。
　　袁绍、曹公相持於官渡，沮（侧居反）授说绍：“可遣将奇别为支军於外，以绝曹公之援。”绍不从。许攸进曰：“曹公兵少，而悉师拒我，许下其势必空弱。若公遣轻军，星夜袭许，则操为我擒。如其未溃，可著首尾奔命，破之必也。”绍又不用，竟为曹公所败。
　　魏武征河北，师次顿丘。黑山贼于毒等攻东武阳，魏武引兵入西山，攻毒等本屯。毒闻之，弃东武阳。魏武要之於内，大破之。
　　梁同州刺史陈庆之率众围东魏南荆州，东魏将尧雄与行台使侯景救之。雄曰：“白狗堆，梁之北面重镇，因其空处攻之，必克。彼若闻难，荆围自解。此所谓机不可失也。”遂率众攻之，庆之果弃荆州来。未至，雄陷城，擒梁镇将苟求广。
　　东魏大将高欢率兵伐西魏，济河，集诸将议进趣之计。斛律羌举曰：“宇文黑獭虽聚凶党，强弱可知。今固守，无粮援可恃，有同困兽。若不与其战，而径趣长安，长安空虚，可不战而克，拔其根本。彼无所归，则黑獭之首悬於军门矣。”诸将议有异同，遂战于渭，大败而归。
　　隋赵於江南岸置安蜀城，以御陈。属霖雨数旬，城颓者百余步。蛮酋郑南乡叛，引陈将吴明彻欲掩安蜀。议者皆劝益修守御，不从，乃遣使说诱江外生蛮向武阳，令乘虚掩袭南乡所居，获其父母妻子。南乡闻之，其党各散，陈兵亦遁。
　　王世充与李密相持於东都，世充夜渡，阵于洛水之北。其时密已渡洛水，陈兵，与世充相对，东接月城，西至石窟。密多骑兵长枪，宜平宽放纵；世充兵多戈矛槊，宜隘险。然南逼洛水，北阻太山，地形偏促，骑不成列。世充纵<矛非>蹙之，密军失利。密与数子登船南济，自馀兵马皆东走月城。世充乘胜长驱，直至月城下。密既渡南岸，即策马西上，直向世充本营，左右麾旗，相继而至。世充营内见密兵来逼急，连举六烽。世充乃舍月城之围，收兵西退。自洛北达於黑石，中间四十余里，奔赴颠狈，大丧师徒。密之行也，东北之围不救而自解，西南之寇不战而成功，世充伏其权奇，不复轻出。
　　◎击东南备西北
　　前汉景帝时，七国反，吴楚兵乏粮，饥，欲退，数挑战，终不出。夜军中惊，内相攻击，扰乱至於帐下，周亚夫坚卧不起，顷之复定。吴奔壁东南陬，亚夫使备西北，已而精兵果奔西北，不得入。
　　后汉末，黄巾贼起，汉将朱隽率兵讨之，贼帅韩忠据宛拒隽。隽兵少，不敌，乃长围结垒，起土山以临城内，鸣鼓攻其西南，贼悉众赴之，隽自将精兵五千，掩其东北，乘城而入。乃退保小城，惶恐乞降。
　　西魏末，凉州刺史宇文仲和据州不受代，魏将独孤信率兵讨之。仲和婴城固守。信夜令诸将以冲梯攻东北，信亲帅壮士袭其西南，迟明克之。
　　◎声言击东其实击西
　　后汉耿攻张步於剧，步遣弟蓝屯西安，分诸将守临淄，相去四十里。进军画，居二城之间。视西安城小而坚，蓝兵又精；临淄名虽大，而实易攻。乃敕诸校曰：“后五日攻西安。”蓝闻之，晨夜儆守。至期，夜半，敕诸将皆蓐食。会明，至临淄城。荀梁等争之，以为宜速攻西安。曰：“西安闻吾欲攻之，日夜为备；临淄出不意而至，必惊扰，攻之可拔也。临淄若下，西安自溃，所谓击一而得二者也。若攻西安，卒不能拔，屯兵坚城之下，深入敌境，后绝转输，敌制吾弊。”遂攻临淄，半日而拔。蓝弃西安而遁。
　　岑彭将兵三万余人，南击秦丰，拔黄邮。丰与其大将蔡宏拒彭等於邓，数月不得进。彭夜勒兵马，申令军中，使明且西击山都。乃纵所获虏，令得逃亡，归以告丰，丰即悉其军西邀彭。彭乃潜兵渡沔水，击其将张扬於阿头山，大破之。从山谷间伐木开道，直袭黎丘，击破诸屯兵。丰闻大惊，驰归救之。彭依东山为营，丰与蔡宏夜攻彭，彭先为之备，出兵逆击之，丰败走。
　　曹公与袁绍相持官渡，绍遣将郭图、淳于仁、颜良等攻东郡太守刘延於台马，绍引兵至黎阳，将渡河。公北救延，荀攸说曰：“今兵少不敌，分其势乃可。公到延津，若将渡兵向其后，必西应之，然后轻兵袭白马，掩其不备，颜良可擒也。”公从之。绍闻兵渡，帅分兵西应。公乃引军兼行趣白马，未至十余里，良大惊，来逆战，使张辽、关羽前登，击破，斩良，遂解白马之围。
　　唐嗣曹王皋讨李希烈之叛，贼立堡栅于蔡山。皋度峻险不可攻，乃声言西取蕲州，理战舰，公兵傍南涯与舟师溯江而上。贼以老弱守栅，引军循江随战舰，南北与皋兵相去。直蔡山三百余里，皋令步兵登舟，顺流东下，不日拔蔡山。贼还救，间一日方至，大破之。因进拔蕲州，降其将。
　　◎示形在彼而攻于此
　　春秋时，秋楚囊瓦伐吴师于豫章（从舒鸠言），吴人见舟于豫章（伪将兴楚伐桐），而潜师于巢（实欲击楚）。以冬十月，吴军、楚师战于豫章，败之（楚不忌故也）。遂围巢，克之，获楚公子繁。
　　越伐吴，吴子御之笠泽，夹水而阵。越子为左右句卒（钩五相著，别为左右也。句音钩。），使夜或左或右，鼓噪而进。吴师分以御之。越以三军潜涉，当吴中军而鼓之，吴师大乱，遂败之（左右勾卒为声势，以分吴军而三。越军于伐吴，越江南，乃其左右将军，有私卒六千人为中军。日昏乃令左军衔枚溯江五里，右军衔枚沿江五里。夜斗鸣鼓，吴师闻之，大骇曰：“人来攻我乎？因分其军为二阵拒越。越王乃以其中军衔枚以袭之，吴师大败。此《国语》与《左氏传》其语小异，故附于注末）。
　　汉王遣将韩信击魏，魏盛兵蒲坂，塞临晋。信乃益为疑兵，陈舡欲渡临晋，而伏兵从夏阳以木罂缶渡军（木为器，如罂罐，以度军，无船且尚密），袭安邑，据魏王豹。
　　后汉将吴汉、岑彭讨公孙述，述使其将延岑等悉兵拒广汉及资中，又遣将侯丹率众万余人拒黄石。彭乃多张疑兵，使护军杨翕与臧宫拒延岑，自分兵浮江下还江州（今南平郡，即汉江州），溯都江而上（都江，成都江），袭击侯丹，大破之。因晨夜倍道兼行二千余里，径拔武阳。使精骑广都，去成都数十里，势若风雨，所至皆奔散。初，述闻汉军在平曲，故遣大兵逆之。及彭至武阳，绕出延岑军后，蜀地震骇。
　　魏田豫到马城，鲜卑攻围之千重。豫密使司马建旌旗，鸣鼓吹，将步兵从南门出。胡人皆属目，征赴之。豫将精锐自北门出，鼓噪而起，两头俱发，出贼不意。贼众散乱，皆无弓马，步走追三十余里，僵尸积地。
　　魏将司马宣王征公孙渊，师次于辽水东。渊遣将军卑衍、杨柞等步骑数万阻辽水以拒之，围堑二十余里。宣王令其军穿围，盛兵多张旗帜，出其东西，贼尽锐赴之，乃泛舟潜济，急赴东北，斜趣襄平。衍等恐襄平无备，夜遁走。
　　郭淮讨叛羌，其羌遮塞等屯河关、白王故城，据河拒官军。淮见兵上流，密于下渡兵，据白王城，击，大破之。
　　蜀诸葛亮领兵出斜谷，魏将司马懿屯北源。后数日，亮盛兵西行，诸将皆谓欲攻西围，郭进独以为此见形于西，欲使官军重应之，必攻阳遂耳。其夜果攻阳遂，有备不得上。
　　义熙八年，刘裕遣将诸龄石伐谯纵于蜀，裕谋曰：“往年刘敬宣出黄虎，无功而退。贼谓我今应从外水往，而料我出其不意，犹从内水来也。必以重兵守涪城，以备内道。若向黄虎，正堕其计中。今以大众自外水取成都，疑兵出内水，此制敌之奇也。”而虑此声先驰，贼审虚实，别有函封付龄石，署曰：“至白帝乃开。”诸军虽进，未知处分。至白帝，发函，曰：“众军悉从外水取成都。”臧熹、朱枚从中水取广汉，使羸弱乘高舰十余，由内水向黄虎。众军乃倍道兼行，谯纵果备内水，使其大将谯道福以重兵戍涪城，遣刺史侯辉、谯诜等率众万余屯彭模，夹水为城。龄石至彭模，诸将以贼水北城险众多，咸欲先攻其南城。龄石曰：不然。虽寇在北，今屠南城，不足以破北。若尽锐以攻北垒，南城不麾而自散也。遂攻北城。诘朝战至日暮，焚其楼橹，四面并登，斩侯辉、谯诜，仍引军回趣南城，即时溃散。
　　宋刘道济为益州刺史，州政失中，群盗蜂起，攻围州城。道济将裴方明出东门，破贼三营，斩首数万级。贼虽败，已复还合。方明复伪出北门，回击城东大营，杀千余人。时天大雾，方明等复扬声出东门，而潜自北门出，攻城北、城西诸营，贼众大溃，于是奔散。
　　西魏末，岷州羌据州城反，魏将独孤信讨之。信乃勒兵向万年，顿三交谷口。贼并力拒守，信因诡道趋绸松领。贼不虞信兵之至，睹风奔溃。承胜遂北，径至城下，贼并出降。
　　前燕将慕容垂讨丁零翟钊于滑台，次于黎阳津，钊于南岸拒守。垂徙营就西津，为牛皮船百余艘，载疑兵列伏，溯流而上，钊先以大众备黎阳，见垂向西津，乃弃营西拒。垂潜遣桂林王慕容国于黎阳津，夜济壁于河南。钊闻而奔还，士众疲竭，走归滑台，钊携妻子率数百骑北趣白鹿。垂遣追击之，尽擒其众。
　　隋汉王谅作乱，遣其将余公理自太行下河内。隋将史祥讨之，军于河阴，久不得济。谓军吏曰：“余公理轻而无谋，才用素不足称，又新得志，谓其众可恃。恃众必骄，且河北人先不习兵，所谓拥市人而战，不足图也。”乃令军中修攻具，攻河阳公理使谍知之，果屯兵于河阳内城以拒祥。祥于是舣船河南，公理聚甲以当之。祥乃简精锐于下流，潜渡，公理率众拒之。祥至（占闻反）水，两军相对，公理未成列，祥纵大破之。
　　雍熙中，知雄州贺令图与大将孙怀浦、薛继昭、刘文裕、侯莫、陈利用相继上言：“虏母专政，宠幸用事，请乘其衅，以取幽蓟。”遂遣曹彬、崔彦进与米信自雄州，田重进趣飞孤，潘美出雁门，克期齐举。将发，太宗谓之曰：“潘美之师，但先趣云应，卿等以十万众声言取幽州，且持重缓行，不得贪利。虏闻大兵且至，必悉众救范阳，不暇援山后矣。”既而美之师先下寰、朔、云、应等州，重进之师又取飞狐、灵丘、蔚州，多得山后要害之地，而曹彬之大军亦连下州县，军势大振。每捷奏至，太宗每讶彬进兵之速，且忧虏断粮道。彬次涿州，旬日食尽，因退师以援饷馈。太宗闻之曰：“岂有敌人在前，而退军以援刍粟，何失策之甚也。”亟遣使止彬勿前，急引师缘白沟河与米信军会集，按兵养锐，以张西师之势。待美等尽略山后之地，会重进之师东下，合势以取幽州。时彬部下诸将闻潘美、重进攻城野战，累获其利，以为已握重兵，不能有所攻取，谋画锋起，更相矛盾。彬不能制，乃裹五十日粮，再往攻涿州。虏大众当其前，且战且行，去城裁百里，二十日始至焉。虽频克捷，而时方炎暑，军士困乏，粮且尽，彬退军无得，行伍为虏所蹑，遂至于败。
　　
　　
　　●后集卷六
　　◎张大声势
　　春秋时，诸侯伐楚，楚子使屈元如师。齐侯陈诸侯之师，使与屈元乘而观之。齐侯曰：“若以此众战，谁能御之？以此攻城，何城不克？”对曰：“君以德绥诸侯，谁敢不服？君若以力，楚国方城以为城，汉水以为池，虽众，无所用之。”屈元及诸侯盟。
　　诸侯伐郑（郑从楚也），季武子、齐崔杼、宋皇郧从荀莹、士モ门于门（郑城门也，二国从中军）。卫卫宫括、曹人、邾人从荀偃、韩起门于师之梁（师之梁，亦郧城门，三国从上军），滕人、薛人从栾、士鲂门于北门（三国从下军），杞人、阝人从赵武、魏绛斩行粟（三国从待军行。粟，表道）。甲戌，师旋于汜（众军还聚汜。汜，郑地东汜）。令于诸侯曰：修器备，盛糇粮，归老幼（示将久师），居疾于虎牢（诸侯已取郑虎牢，故使军疾病悉其中），肆眚，围郑（肆，缓也。眚，过也）。郑人恐，乃行成。
　　晋侯伐齐，登巫山以望师。晋人使司马斥山泽之险，虽所不至，必旆而疏陈之（斥，侯也。疏建旌旗以为阵，示众）。使乘车者左实右伪，以旆先（以求拘为人形也。建旆以为驱），舆曳柴而后之（以杨尘）。齐侯见之，畏其众也，乃脱归（脱，不张旗帜）。
　　后汉虞诩为武郡太守，讨叛羌。羌率众数千，遮诩于陈仓崤谷。诩停军不进，宣言上书请兵，须到乃发。羌闻之，乃分掠旁县。诩因其兵散，日夜进道，兼行百余里，令吏士各作两灶，日增倍之，羌不敢逼。既到，因设伏于浅水，掩击大破之。
　　隋扬义臣为朔州总管，炀帝即位，汉王谅作乱并州，代州总管李景为汉王将乔钟葵所围，诏义臣救之。义臣自以兵少，悉取军中牛驴，得数千头，复令兵数百人，人持一鼓，潜驱之，出其不意。义臣晡后与钟葵战，兵初合，驱牛驴者疾进，一时鸣鼓，尘埃涨天，钟葵军不知所为，伏兵发，因而大溃，纵击破之。
　　炀帝为突厥所围，郡县皆发兵赴援。时唐太宗年未弱冠，召募从军，隶屯卫将军云定兴。师将发，太宗劝之多赍鼓旗，设疑兵以威突厥。定兴不纳。太宗谓之曰：“始毕扫其境内，敢围天子，本疑国家仓卒无援，忽见旗鼓之盛，必谓救兵云集。今者进师，可前后相次，数十里间连亘不绝，昼则幡旗相续，夜则钲鼓相应，以张形势，则必见惧，望尘而退，此计之上也。不然，为彼所轻，悉军来战，公必不能支矣。定兴从焉。”将次崞县，突厥侯骑驰告始毕曰：兵大至矣。遂解围而退，果如所料。
　　◎先声后实
　　春秋，晋侯伐齐，齐侯御诸平阴，堑防门而守之广里。晋将范宣子告齐大夫析文子曰：“吾知子，敢匿情乎？鲁人、莒人皆请以车千乘自其乡入，既许之矣。若入，君必失国。子盍图之？”子家以告公，公恐。晏婴闻之，曰：“君固无勇，而又闻是，弗能久矣（不能久敌）。”齐师夜遁。
　　汉王遣韩信破陈余后，信募致广武军李左车，师事之。韩信曰：“仆欲北攻燕，东伐齐，若何而有功？”对曰：“今将军涉西河，虏魏王，禽夏说于阏与，一举而下井陉，不旬朝破赵二十万众，诛成安军。名闻海内，威振天下，此将军之所长也。然而众劳卒疲（音疲），其实难用。今将军欲举倦敝之兵，顿之燕坚城之下，欲战恐力不能支，情见势屈，旷日粮竭，而弱燕不服，齐必拒境以自强。燕齐相持而不下，刘项之权未有所分也。若此者，将军之所短也。臣闻善用兵者，不以短击长，而以长击短。为将军计，莫如案甲休兵，镇抚其孤弱，百里之内，牛酒日至，以飨士大夫幸兵（《魏都赋》曰：“幸者顺呼。刘逵曰：幸，酒也），北首燕路，而后遣辩士奉咫尺之书，暴所长于燕，燕必不敢不听从。燕已从，使者东告齐，齐必从风而服。虽有智者，亦难为齐计矣。如是，则天下事可图也。兵故有先声而后实者，此之谓也。”韩信并从之，燕齐从风而靡。
　　◎疑兵
　　春秋时，晋声子聘楚，谓令尹屈建曰：“子仪之乱，析公奔晋，以为谋主。绕角之役，析公曰：楚师轻窕，易震荡也，若多鼓钧声，以夜军之（钧同其声），楚师必遁。晋人从之，楚师宵溃。”
　　前汉沛公欲击秦，张良曰：“秦兵尚强，未可轻。愿先遣人多张旗帜于山上为疑兵，郦食其、陆贾往说秦将，啖以利。”秦将果欲连和。
　　后汉廉范为云中太守，会兵寇大入塞，范自率士卒拒之。虏众盛不敌，会日暮，令士各交缚两炬，三头然火。贼遥见火多，谓汉救兵至，待朝将退。范乃令军中蓐食，晨往击之，斩首数百级。贼自此不敢兵向云中。
　　陈登守广陵，孙策遣军攻登于康琦城，登使人求救于曹公，而密去城十里军。营处多取柴薪，两束一聚，相去十步，纵兵成行，令俱起火，井然其聚。城中称庆，若大军到。贼睹火，惊溃，登勒兵追奔，斩首万级。
　　吴孙坚少时，与父共载船至钱塘，会海贼胡王等从匏里上，掠取贾人财物，方于岸上分之，行旅皆住舡不敢进。坚谓父曰：“此贼可击，请讨之。”父曰：“非尔所图也。”坚行操刀上岸，以手东西指麾，若分部大兵以逻遮贼状。贼望见，以为官兵捕之，即委财物散走。坚追斩得一级以还。
　　魏文帝至广陵，吴人大骇，乃临江为疑城，自石头至于江，乘驾以木干，衣以苇席，加采饰焉，一夕而城。魏人自江西望，甚惮之，遂退军。
　　曹休与孙权兵战，休败。权遣兵断夹石，诸将不知所出。贾逵曰：“休败于外，进不能战，退不能还，安危之机，不及终日。贼以军无后断，故至此。今疾进，出其不意，所谓先人以夺其心。贼见吾兵必走。”乃兼道进军，多设旗鼓为疑兵，贼见遂退。
　　大将军曹爽袭蜀，蜀将刘敏、王平镇汉中拒之。或谓但可守城，不出拒敌，必自引退。敏以为男女布野、余粮栖亩，若听敌人入，则大事去矣。遂帅所领，与平据形势多张旗帜，弥亘百里。会费至，军退。
　　东晋末，桓玄篡晋，刘裕起义兵讨之。玄使将钟谦、何澹之屯覆舟山。裕先使羸弱登蒋山，多张旗帜，以油帔冠诸木杪，遍满山谷。玄不之测，大惧。裕乃与刘毅等分数队进，突谦阵，皆殊死战，无不以一当百。时东北风急，毅军放火，烟尘涨天，鼓噪之声震骇京邑，谦等诸军一时奔散。
　　宋晋安王子勋举兵反，邓琬因遣临川内史张淹自鄱阳峤道入三吴，明帝命将讨之。时朝廷器甲悉克南讨，故军容寡阙。乃编棕皮为马具装，折竹为旗枪，夜举火进军，贼望见恐惧，未战而走。
　　蠕蠕侵西魏，大将于谨率二千骑追之，因领轻骑出塞觇贼。属虏骑奄至，谨以众寡不敌，退必不免，乃散其众骑，使匿丛薄间；又遣人升山指麾，若分部军众者。贼遥见，疑有伏兵，乃退。
　　西魏将宇文测行缓州事，每岁河水合后，突厥即来冠掠。先是，常先遣居人入城堡以避之。测至，皆令安堵如旧，乃于要路数百处并多积柴，仍远斥侯，伺其动静。是年十二月，突厥从连谷入寇，去界数十里。测命积柴之处一时纵火，突厥谓有大军至，惧而遁走，自相蹂践，委弃杂畜及辎重不可胜数。测徐率所部收之，分给百姓。自是突厥不敢复至。
　　南齐将冯道根守阜陵，理城，仍远斥侯，有如敌将至者。众颇笑之，道根曰：“怯防勇战，此之谓也。”理城未毕，会魏将党法宗、傅竖眼率兵二万，奄至城下。道根堑垒未固，城中众少，皆失色。道根命开门，缓服登城，选精锐二百人，出与魏将战，败之。
　　刘寻阝围晋阳，诫众曰：有病者，杀而焚之。三军咸称不病。乃退，因选精卒殿后，徐而退之。至石会关，留数马及旌旗，虚设于高岗之上。晋人疑有伏兵，遂不敢追。时服其谋。
　　宋朝开宝中伐金陵，王师自荆渚乘战舰而下，以黄州刺史王明领战舰，为池岳州江路巡检。伪将先令ど自上江领兵五十万，连大舰，沿流而下，将焚采石浮梁，直抵金陵为援。明请益舟师以袭令ど，上曰：“非应急之策也，令ど朝夕至，金陵之围解矣。”乃密遣人谕明，于洲浦间多立长木，若帆樯之状。令ど望见，果疑我师袭其后，逗留不进。移檄诸军，生擒令ど。
　　威塞军节度使曹翰为幽州东路行营都部署，受诏开河，自雄州至莫州，通漕运。翰遣夫数万人，抵贼境伐木，以给用。先用骏骑为斥侯，以五色旗授之，人执旗，前有林木，举青旗；有火，举赤旗；虏寇，举白旗；水潦，举黑旗；陵阜，举黄旗，以为验。凡贼之将至也，必举狼烟为侯，翰命大举烟于境上，贼众疑有伏兵，引去不敢近塞，得巨木数万。
　　◎察虚声
　　后汉末，刘备遣将吴兰屯下邳，曹公遣曹洪征之。备遣张飞屯固山，欲断军后。众议狐疑，洪曰：“贼实断道，当伏兵潜行，今反张虚声，此其不能也。宜及未集，从击兰，兰破，则飞必走。”乃集兵击兰，大破之，飞果走。
　　刘裕率兵伐南燕，慕容超走广固，且乞师于秦。裕筑围守之。秦王姚兴遣使告裕云：“慕容氏相与邻好，又以穷告急，今当遣铁骑十万，径据洛阳。晋军若不退者，便当长驱而进。”裕乃呼兴使者谓曰：“汝语姚兴：我定燕之后，息甲三年，当平关洛。今能自送，便可速来。”刘穆之闻兴使，驰入见裕，而秦使已去。裕以兴所送并答语示穆之，穆之尤之曰：“常日事无大小，必同与谋。此宜善详，云何率尔便答此语？未能威敌，适促彼怒耳。若燕未可拔，兴救奄至，不审何以待之？”裕笑曰：“此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命？此是其见我伐燕，内已怀惧，自强之辞耳。”兴果不出师，广固终拔，擒慕容超，平齐地。
　　◎避实击虚
　　春秋时，桓王以诸侯伐郑，郑伯御之。王为中军；虢公林父将右军，蔡人、卫人属焉；周公黑肩将左军，陈人属焉。郑子元请为左拒以当蔡人（拒，方阵），为右拒以当陈人，曰：“陈乱，人莫有斗心。若先犯之，必奔。王卒顾之，必乱。蔡卫不枝，固将先奔（不能支持也）。既而萃于王卒，可以集事。”从之（萃，聚。集，成）。曼伯为右拒，祭仲足为左拒，原繁、高渠弥以中军奉公，为鱼丽之阵，先偏后伍，伍承弥缝（司马法：车战，二十五乘为偏，以车居前，以伍次之，承偏之隙，而弥缝阙漏也。五人为伍，此盖鱼丽阵法）。战于葛（郑地）。令二拒曰：动而鼓（，旃也，通帛为之，盖今大将之麾也，执以为号令。，占外反）。蔡卫陈皆奔乱，郑师合以攻之，王卒大败之。
　　楚伐随，军于淮汉之间。随将季梁曰：“楚人尚左，君必左，无与王遇，且攻其右。右无良焉，必败。偏败，众乃携矣（离也）。”少师曰：“不当王，非敌也。”弗从（不从季良谋）。战于速杞，随师败绩。
　　吴人伐州来，楚越帅师及诸侯之师奔命救州来。吴人御诸钟离。吴公子光曰：“诸侯从于楚者众，而皆小国也，畏楚而不获已，是以来。吾闻之曰：作事威克其爱，虽小必济（克，胜也。军事尚威）。胡、沈之君幼而狂（性无常），陈大夫啮壮而顽，顿与许、蔡疾楚政。楚令尹使其师潜，帅贱多宠，政令不一（帅贱，越非正卿也。军多宠人，政令不一），七国同役而不同心（七国，楚，顿，胡，沈，蔡，陈，许）。帅贱而不能整，无大威命，楚可败也。若分师先以犯胡、沈与陈，必先奔。三国败，诸侯之师乃摇心矣。诸侯乖乱，楚必大奔。请先者去备薄威（示之不整以诱之），后者敦陈整旅。”吴子从之。戊辰晦，战于鸡父（违兵忌晦战，击楚所不意）。吴子以罪人三千先犯胡、沈与陈（囚徒不习战，以示不整），三国争之。吴为三军以击于后，中军从王，光帅右，掩余（吴王子）帅左。吴之罪人或奔或止，三国乱，吴师击之，三国败，获胡、沈之君及陈大夫。舍胡、沈之囚，使奔许、蔡、顿，曰：吾君死矣！师噪而后之，三国奔，楚师大奔。
　　吴楚二师阵于柏举，阖庐之弟夫概王晨请于阖庐曰：“楚瓦不仁，其臣莫有死志，先伐其卒，必奔。而后大师继之，必克。”以其属五千先击子常之卒，楚师乱，吴师大败之（楚瓦，楚令尹囊瓦也）。
　　魏文帝问司马懿曰：“吴蜀宜讨，何者为先？”对曰：“吴以中国不习水战，故散居东关。且攻敌必扼其喉，椿其心。夏口、东关，贼之心喉，若为陆军以向皖城，引权军东下为水战，军向夏口，乘其虚而击之，此神兵从天而下，破之必矣。”
　　东晋将王敦反，兵寇石头城，欲攻晋将刘隗（五罪反）。其将杜弘曰：“刘隗死士众多，未易可克。不如攻石头，其守将周礼少恩，兵不为之用，必败。礼败，隗自走。”敦从之。礼果开城门纳弘，诸将与敦战，晋师大败。
　　◎以寡击众
　　后汉更始初，王莽闻汉帝立，大惧，遣大司徒王寻等将兵百万、甲士四十二万人趣昆阳，搜天下能为兵法者六十三家数百人，以为军吏；选练武卫，招募猛士，旌旗辎重千里不绝。又驱猛兽虎象之属，以助威武。光武将数千兵，徼之于阳关。诸将见寻之兵盛，反走，驰入昆阳，惶怖，欲散归诸城。光武曰：“今兵谷既少，外寇强大，并力御之，功庶可立。如欲分散，势无俱全。”诸将怒曰：“刘将军何敢如是！”光武笑而起。会大兵至城北，军陈数百里，不见其后。诸将遽相谓曰：“更请刘将军计之。”光武复为图画成败。诸将忧迫，皆曰诺。时寻兵围数十里，列营数百，云车十余丈，埃尘连天，钲鼓闻数百里。矢下如雨，城中负户而汲。王凤等乞降，寻、邑自以功在漏刻，不许。光武遂与营部俱进，自将步骑千余为阵。寻、邑亦遣兵数千合战。光武奔之，斩首数十级。光武复进，寻兵却，诸部共乘之，斩首千级。连胜，遂前。光武乃与敢死者三千人从城西而上，冲其中坚。寻阵乱，乘锐崩之，遂杀寻。城中亦鼓噪而出，莽兵大溃。
　　魏太祖征张鲁，孙权率十万众围合肥。魏护军薛悌谓张辽曰：“公远征在外，北救至彼，破我必矣。及其未合，逆击之，折其盛势，以安众心，然后可守也。成败之机，在此一战。”于是辽夜募敢从之士，得八百人，椎牛飨将士，明日大战。平旦，辽披甲持戟，先登陷阵，杀数十人，斩二将，大呼自名冲垒，入至权麾下。权大惊，众不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。辽左右麾围，直前急击，围开。辽将麾下数十人得出，余众号呼曰：“将军弃我乎？”辽复还突围拔出余众，权人马皆披靡，无敢当者。自旦战至日中，吴人夺气。还修守备，众心乃安，诸将降服。权引退，辽率诸军追击，几获权。
　　后魏葛荣举兵向京师，众号百万。相州刺史李神隽闭门自守。尔朱荣率精骑七千人，马皆有副，倍道兼行，东出金口，与葛荣遇，众寡非敌。葛荣闻之，喜，乃令其众办长绳，曰：“至便缚取之。”自邺以北，列阵数十里，旗张而进。荣潜军山谷，为奇兵，分督诸将。上三人为一处，处有数百骑，令所在扬尘鼓噪，使贼不测多少。又以人马逼战，刀不如棒，密勒军士马上各赍神棒一枚，至战时，不听斩级，以棒击之而已。乃分命壮勇所当冲突，荣身自陷阵出于贼后，表里合击，大破之，擒葛荣，余众悉降。
　　河北贼葛荣别帅韩娄、郝长等，有众数万人，屯据蓟城。魏将侯渊率骑七百讨之，去蓟百余里，值贼帅陈周马步万余众，遂潜伏，以乘其背，大破之，掳其卒五千余人。寻还其马仗，纵令入贼城。左右谏曰：“既获，何为当更资遣之？”渊曰：“我兵既少，不可力战，事须为计以离间之。”渊度其已至，遂帅师夜进。昧朝，攻其城门。韩娄果疑降卒为之内应，遂遁走，追擒之。
　　唐高祖为山西河东道抚慰大使，率兵以击群盗。行至太平关，遇贼数千人。时所将兵少，左右皆惧。高祖谓之曰：“此乌合之众，易与耳。”因率精骑十二人出击之，所向皆靡，众情始定，并力奋击，遂大破之。
　　窦建德率众十万来寇范阳，罗艺逆拒之。薛万均谓艺曰：“众寡不敌，今若出门，百战百败。当以计取之。可令羸兵弱马阻水背城为阵，以诱之。观贼之势，必渡水交兵。万均请骑百人，伏于城侧，得其半渡击之，贼破必矣。”从其言。建德果引军渡水，万均邀击，大破之。明年，建德率众二十万，复攻幽州。贼已攀堞，万均与万彻率敢死士百人，从地道而出，直掩贼背击之，贼遂溃奔。
　　薛仁贵从征辽东，乘胜领二千人，进攻扶余城。诸将咸言兵少，仁贵曰：“在主将善用耳，不在多也。”遂先锋而行。贼众来拒，逆击大破之，杀获万余人，遂拔扶余城。扶余州四十余城，乘风震慑，一时送款。
　　大历中，吐蕃围灵州，大将李抱玉遣右军都将李晟将兵五千，以击吐蕃。晟辞曰：“以众则不足，以谋则太多。”乃请将兵千人，疾出大震关，至临洮，屠定秦堡，焚其积聚，虏堡帅慕容谷种而还。吐蕃因解灵州之围而去。
　　王为朔方副总管，开元初，吐蕃精甲十万寇临洮，率步兵二千，卷甲倍程，与临洮军合。出奇兵七百人，在蕃后夜袭之，去贼五里，置鼓角，令前者遇贼大呼，后者击鼓。贼大惧，疑有伏兵，自相杀者万计。
　　◎攻其必救
　　春秋时，楚子及诸侯围宋。宋公孙固如晋告急，先轸曰：“报施救患，取威定霸，于是乎在（先轸，晋下军之佐，原轸也。报宋赠马之施）。”狐偃曰：“楚始得曹，而新婚于卫。若伐曹卫，楚必救之，则齐宋免矣（前年楚使申叔时戍下以福齐）。”宋人使门尹般如晋师告急（门尹般，宋大夫），公曰：“宋人告急，舍之则绝（与晋绝），告楚不许；我欲战矣，齐秦未可，若之何（未肯盲战）？”先轸曰：“使宋舍我而赂齐秦（求救于齐秦），藉之告楚（假齐秦使为宋请）。我执曹君，而分曹卫之田以赐宋人，楚受曹卫，必不许也（不许齐秦之请）。喜赂怒顽，能无击乎（言齐秦喜得宋赂，而怒楚之顽，必自战也。不可告请故曰顽）？”公说，执曹伯，而分曹卫之田以畀宋人，遂与楚人战，大败之。
　　魏伐赵，赵请救于齐。田忌引兵救赵，孙膑曰：“夫解杂乱纷纠者不控卷（丘员反），救战者不搏扌戟，扼吭捣虚，形格势禁，则自为解。今魏赵相攻，轻兵锐卒必竭于外，老弱罢于内。君不若引兵疾走大梁，据其街路，冲其方虚，彼必释赵而自救。是我一举解赵之围，而收敝于魏也。”田忌从之，直走大梁，魏解邯郸。
　　汉先零（音邻）罕、开（音）二种羌解仇，合党为寇。汉将赵充国讨之，上书曰：“先零羌寇欲为背叛，故与罕、开解仇。然私心恐汉兵至而Ш、开背之，当欲赴罕、开之急，以坚其约。若先击罕羌，先零必助之。今寇马肥，粮食方饶，击之恐不能伤害，适使先零得施德于罕羌也，坚其约，合其党。虏交坚党合，诛之用力数倍，臣恐国家忧累犹十年数，不二三岁而已。先诛先零，则罕、开之属不烦兵服矣。”宣帝从之，果如其策。
　　王莽末，光武起兵据昆阳。时城中惟有八九千人，莽遣将王邑、严尤讨之，军到城下者且十万。光武留王凤等守城，与李轶等十余骑夜出。既至郾、定陵，悉发诸营兵。严尤说王邑曰：“昆阳城小而坚，今假号者在宛，急进大兵，彼必奔走，则昆阳自服。”邑曰：“吾昔以虎牙将军围翟义，坐不生得以见责。今将百万之众，遇贼而不能下，何谓耶？”遂围之，卒为光武所败。
　　光武东围钜鹿，王郎守将王饶坚守，月余不下，连攻不克。耿纯曰：“久守钜鹿，士众疲敝，不如引大兵精锐进攻邯郸。若王郎已诛，钜鹿不战自服矣。”从之。乃留将军卿满守钜鹿，进军邯郸，连战破之。郎少傅李立开门纳汉兵，遂拔邯郸。
　　司马懿征公孙渊，渊遣步骑数万阻辽隧，拒懿。懿盛兵出南，贼尽赴之，乃泛舟潜济以出其北，傍水作长围，弃贼而向襄平。诸将言：“不攻贼而作围，非所以示众也。”懿曰：“贼坚营高垒，欲以老吾兵也。古人言：敌虽高垒，不得不与我战者，攻其所必救也。贼大众在此，巢窟虚矣。我直指襄平，必人怀内惧，惧而求战，破之必矣。”遂整阵而过。贼见兵出其后，果邀之。懿因谓诸将曰：“所以不攻其营，正欲致此，不可失也。”乃纵兵逆击，大破之，三战皆捷。
　　东晋末，刘裕进伐南燕慕容超。超留羸老守广固，使其广宁王贺刺卢及公孙五楼悉力据临朐。大军分车四千两为二翼，方轨徐行，车张，御者执槊，以骑为游军，军令严肃。比及临朐，贼骑交至。帝命兖州刺史刘藩、并州刺史刘道邻等陷其陈。日向昃，战犹酣。帝用参军胡藩策，袭克临朐，贼乃大奔，超遁还广固。
　　唐马燧讨田悦，军中乏粮，悦深壁不战。燧令诸军持十日粮，进次仓口，与悦夹洹水而军。李抱真与李问曰：“粮少而深入，何也？”燧曰：“粮少利速战。兵法善于致人，不致于人。今田悦与淄青恒三州为首尾，计欲不战，以老我师。若分军击其左右，悦必救之，则我腹背受敌，战必不利。故进军逼悦，所谓攻其所必救也。彼苟出战，必为诸军破之。”燧乃造三桥道逾洹水，日挑战，悦不敢出。恒州兵以军少，惧为燧所并，乃引军合于悦。悦谓燧明日复挑战，乃伏兵万人，欲邀燧。燧乃令诸军半夜皆食，先鸡鸣时击鼓吹角，潜傍洹水径趋魏州，令曰：闻贼至，则止为阵。又令百骑鸣鼓吹角，皆留于后，仍抱薪持火，待军毕发，止鼓角，匿其旁，伺悦毕渡，焚其桥。军行十数里，悦乃率淄青恒州步骑四万人逾桥掩其后，乘风纵火，鼓噪而进。燧乃坐申令无动，命前军除斩荆棘，广百步，以为阵。燧出阵，募勇士得五千余人，分为前列，以侯贼至。比悦军至，则火止之，气力少衰，乃纵兵击之，悦军大败。悦走桥，桥已焚矣。悦军乱，赴水，斩首二万，淄青殆尽。
　　五代汉除赵晖凤翔节度，属王景崇叛，据岐山，及期不受代，朝廷命晖统兵讨之。时李守正叛于蒲，赵思绾据于雍，与景崇遥相为援。乃引蜀军出大散关，势不可遏。晖数战而胜，然后堑而围之。晖屡使人挑战，贼终不出。晖乃潜使千余人于城南一舍之外，擐甲执兵，伪为蜀兵旗帜，循南山而下，诈令诸军声言川军至矣。景崇令数千人溃围而出，以为应援。晖设伏而待，一鼓尽殪之。自是景崇胆破，无复敢出。明年春，降之。
</div>
    <div class="pagination">
<a href="武经总要_page27.html">上一页</a><span>...</span><a href="武经总要_page23.html">23</a><a href="武经总要_page24.html">24</a><a href="武经总要_page25.html">25</a><a href="武经总要_page26.html">26</a><a href="武经总要_page27.html">27</a><span class="current-page">28</span><a href="武经总要_page29.html">29</a><a href="武经总要_page30.html">30</a><a href="武经总要_page31.html">31</a><a href="武经总要_page32.html">32</a><a href="武经总要_page33.html">33</a><span>...</span><a href="武经总要_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
