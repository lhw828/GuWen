<!DOCTYPE html>
<html>
<head>
    <meta charset="UTF-8">
    <title>武编 - 第 5 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武编 - 第 5 页/共 23 页</h1>
    <div class="content">　　第四第五阵总是马前车后俱用选锋当敌但有上马下马之别耳








<子部,兵家类,武编,前集卷三>
　　第六行营进攻图
　　今日进兵主于驱敌出套不专浪战我兵既入重地盘据之敌必来迎战战数失利自然溃遁遁则当行营以进逼之是故霹雳火车与马步官军整防严肃以防敌之蹂蹑前后战车俱分营之两旁势如堵墙以备夹攻四面竒兵一直前一殿后以制冲突此战中寓守使敌难撼也
　　鎗炮手似是步兵








<子部,兵家类,武编,前集卷三>
　　第七变长驱图
　　地形有险易战势有开合如遇套中山溪险阻道路回合运掉车马不无烦难今因地制形如两旁险隘而前后平坦即以两厢战车分为前后首尾而行却将前后马步官军分为左右两翼遇敌之来且战且行此亦安静持重之道


















　　第八获功收兵图
　　出师千里战非一合倘遇有功便当敛戢不宜玩黩我兵乗胜追斩敌如纠众来援中军鸣金举号速将战士敛入车营敌众虽至无能为也遇夜则马军战车合归大营照旧分布仍拨竒兵二三百名毎五十名聨为什伍分投哨探于大营之外仍坐更传筹以严警报


　　阵圗总说
　　一敌兵据套日乆为患日深恢复之议自来每难之殊不知彼既得我地利孳牧转盛气势日强门庭之防不思剪除是长其不逞之谋而养其无厌之乱也是故河套乃必争之地兵出故有名也夫兵出有名事可成矣茍坐作进退士卒有所未精开阖变化营阵有所未熟攻取击刺器械有所未利山川险易形势有所未谙是故有名无实又非兵家之所宜今将行师机宜列为八图因次其说夫凡事必有纲维而后综理运用有其地故先之以立营总图聚兵应敌则必有战故次之以驻战驻战者兼车骑步而用之也战无常势体无定用如平原旷野贼势重大则当先用火器战车以摧其坚火器者中国之长技所以褫敌魄而夺其气者也故次之以选锋车战车战者持重之计至于先登陷阵追奔逐北取胜于数十里之外者非骑兵不可故次之以骑战险道倾侧猝与敌遇车骑所不及施奋臂鏖战而贼不敢近者步兵之良也故次之以步战敌之长技不过弓矢徤马彼来挑战我以神机火炮制之必挫衂而遁遁则乗胜以逐之故次之以行营行营之际开阖竒正变动不拘使敌不可测故次之以变营以上战阵之律皆先为不可胜以待敌之可胜固不患于无功也每遇阵斩获有功期于万全故以获功收兵终焉然营变有八其实一营之所为也昔赵充国为将行则为营阵止则坚壁垒谨烽堠逺间谍故所向克防其谋盖不出此议者谓套地山溪险阻车战恐非所宜本部尝据降卒及内地谍者布哷齐托托欢等俱报称套中地形多平野沙漠而山林险阻十无二三今车骑步兵表里兼用未见其不可也昔卫青击匈奴出塞千余里以武刚车自环为营可为明验然今之营阵又不独自环而已有体有用有动有静有竒有正如隂阳之相生也如雷霆之交作也如山川之流峙也止则不可撼也行则不可御也我军有所恃而不恐束部伍也敌军有所惮而不攻制冲突也故曰先为不可胜以待贼之可胜制人而不制于人也至于临敌相机随宜变化或设伏以掩其不意或乗虚以覆其巢穴或纵反间以疑其党或募死士以夜斫其营或先声以寒其心或掎角以分其势或布威信以开其降或申晓谕以纵其归缓急进止务在随时难以遥度尽言也谨将阵图大畧总说于此而随圗备细节目则各列于其下方云
　　一营霹雳驻车并霹雳战车共四十队每队车五辆共二百辆
　　每车一辆上载霹雳炮一十八杆二百辆共炮三千六百杆每杆每出药八钱五十出共药二斤半一十八杆该药四十五斤每营共该药九千斤每杆每出铅子五个每个重八钱五十出该铅子二百五十个重一十二斤半每营共该铅子九十万个共重四万五千斤火线每杆五十条共一十八万条火箭每辆二百枝共四万枝
　　每车大连珠炮一杆二百辆共二百杆每杆每出药一两八钱三十出共药三斤六两每营共药六百七十五斤一两八钱每杆每出铅子十个每个重一两八钱二十出共铅子二百个共重二十二斤半每营共该铅子四万个共重四千五百斤每杆火线十条共火线二千条　每车二连珠一杆二百辆共二百杆每杆每出药一两八钱三十出共药三斤六两每营共药六百七十五斤一两八钱每杆每出铅子五个每个重一两八钱三十出共铅子一百五十个共重一十六斤一十四两每营共该铅子三万个共重三千三百七十五斤每杆火线十条共火线二千条每车手把铳二杆二百辆共铳四百杆每杆每出药八钱五十出共药二斤半每营该药一千斤一两每杆每出铅子二个每个重一两五十出共铅子一百个共重六斤四两每营共铅子四万个共重二千五百斤每杆火线二十条共火线八千条每队盏口将军四位四十队共一百六十位每位每出火药八两二十出药十斤四位该药四十斤每营共该药一千六百斤每位装就小炮二十个四位该八十个每营共该三千二百个木马子亦该三千二百个火线三千二百条
　　选锋竒兵一十六队每队手把铳一十四杆共二百二十四杆每杆每出药八钱五十出共药二斤半十六队共药五百六十斤每杆每出铅子二个每个重一两五十出该铅子一百个重六斤四两十六队共铅子二万二千四百个共重一千三百四十五斤
　　每队二连珠八杆一十六队共一百二十八杆每杆每出药一两八钱三十出共药三斤六两十六队共药四百三十斤二两每出铅子五个每个重一两八钱三十出共铅子一百五十个重一十六斤十四両十六队共铅子一万九千二百个共重二十一百六十斤每杆火线十条共该火线一千二百八十条
　　各项通共药一万三千九百四十斤三两霹雳炮共三千六百杆大连珠共二百杆二连珠共三百二十八杆手把铳共六百二十四杆盏口将军共一百六十位小飞炮共三千二百个
　　各铅子不等通共一百五万一千六百个共重五万八千八百七十二斤










　　武编前集卷三
<子部,兵家类,武编>
　　钦定四库全书
　　武编前集卷四
　　明　唐顺之　撰
　　阵
　　积卒阵记
　　积卒之象天之阵也在房度西南共星十二防布为内外三重外围以八八营也内握以四中垒也合内外而为九九军也各三星品连而相统以为左右前后四兽之阵向于前者□前拒之为鸟阵也向于后者□后拒之为蛇阵也向于左者□左角之为龙阵也向于右者□右角之为虎阵也又外体圆□天阵布也内体方□地阵布也外四隅各一□风云起四维也东西各二□天冲居左右也内二纵相对□天衡居前后也二横相对□地轴贯中央也又外四位之相间各离二星之广□内四星之相去各离一星之广□阵间容阵队间容队也前参连后参连□左参连右参连□以前为后以后为前四面如一触处为首也合有五营□散有八阵□数起于五而终于八也以内之四统外之八四竒传命于八正八正取禀于四竒也其法咸备如此岂非自然之理乎葢民物有治乱夷夏有盛衰帝王有兴替盗贼有炽灭冥冥之中天所隂制而黙调者葢用以此其阵至简而备至约而要至整而固圣人虽智其何能加于此
　　宋史天文志积卒十二星在房西南【步天歌属心】五营军士之象主卫士扫除不祥星小为吉明则有兵一星亾兵少出二星亾兵半出三星亾兵尽出五星守之兵起不测近臣诛彗星守之禁兵大出天子自将风云犯之青赤为大臣持政欲论兵事
　　黄帝握竒经曰【风后所作】纵步二天二天次之纵布四地次于天后纵布四风挟天地之左右纵布四云起天地之四维纵布天冲居其左右纵布天衡居其前后纵布地轴居其中央
　　右古经文凡六十字所以记阵之名数及布列之次序约而极备真圣人之笔也后世握竒经一本有范蠡乐毅韩信等注相杂葢范蠡乐毅乃古人传注之法约其义为传以系于经文之注至韩信张良次序兵法又释范乐之传犹大传之少传也后错而为一经传不分辞义不明公孙徒于难道之处増字发明则杂乱愈甚矣今略辩别而分析之如左云
　　握竒经传义　大传范蠡乐毅之文传下小注韩信之文圏外小注即公孙増字发明之文也
　　纵者直阵龙象也三十二队阳　十六队天衡八队天冲八队风三十二队隂　十二队地轴十二队地冲八队云　天地之前冲为虎翼天地之后冲为飞龙风为蛇蟠上为鸟翔天地以下八重以列或曰握竒望敌即引其后竒兵以掎角重列不动
　　或分而为八或合而为一分合各随人之多少触类而长天圆布前为左后为右天地四望是也　天衡居两端其次云其次风左右相向是也　公孙曰此为动地方布风云各在前后冲之前其次地居中间两地为比是也　公孙曰此为静　经曰纵布二天二天次之纵布四地次于天后纵布四风挟天地之左右纵布四云起天地之四维纵布天冲居其左右纵布天衡居其前后虚实二垒是也天前冲居其左天后冲居其右云居四端纵布地轴居其中间
　　公孙曰人多传韩信释注天员布以下以此微有差异而范蠡乐毅相杂今亦错综于中其步队或三十或五十变通之理寄之明哲不复备载千古以来其文不满多凭口诀以相传授今于难解处増字发明之耳
　　正义【俗传为握机经】汉三分天下有诸葛孔明者以区区之蜀争衡三国之间八阵之法亦尝考之矣四为正四为竒余竒为握机或总称之先出游兵定两端天有衡地有轴前后有冲风附于天云附于地衡重列各四队前后之冲【天冲】各四队风居四维故有圆轴单列各三队前后之冲【地冲】各三队云居四角故有方天居两端【天衡天冲】地居中间【地冲地轴】总为八阵阵讫游兵从背蹑敌或惊其左或惊其右听音望麾以出四竒天地之前冲为虎翼风为蛇蟠围绕之义也虎居中间张翼以进蛇居两端向敌而蟠以应之天地之后冲为飞龙云为鸟翔突击之义也龙居于中张翼以进鸟掖两端向敌而翔以应之虚实二垒皆逐天文气候山川向背利害随时而行以正合以竒胜今鱼腹江中平沙上有土石焉其八阵遗踪尚可想也隅落钩连曲折相对出入变化莫如其终是殆黄帝太公管仲之遗制与【此篇不知谁氏之作葢推演孔明阵法而托名为风后握竒经也】
　　风后握竒经【此俗传握竒经也自三十二队天句起増字发明之耳句止经传错杂自音五句起师并旋句止孔明之法附会其中】
　　角音二初警众末收众革音五一誓兵二结阵三行四鬭五急鬭金音五一缓二止三退四背五急背麾五一二黄三白四赤五青旗法八一天二地黄三风青四云白五天前冲上下赤六天后冲上下白七地前冲上黄下青八地后冲上黄下赤二革二金为天三革三金为地二革三金为风三革二金为云四革三金为龙三革四金为虎四革五金为鸟五革四金为蛇此八阵各用金鼓之制也其金革之间加一音者在天为兼风在地为兼云在龙为兼鸟在虎为兼蛇加二角音者全师进东加三角音者全师进西加四角音者全师进南加五角音者全师进北鞉音不止者师不整金革既息而角音不止者师并旋三十二队天十六队天衡八队天前后冲八队风三十二队地十二队地轴十二队地前后冲八队云以天地前冲为虎翼天地后冲为飞龙风为蛇蟠云为鸟翔天地以下八重以列或曰握机望敌即引其后游兵以掎重列不动或合而为一或离而为八分合各随人之多少触类而长天或圆布前为右后为左天地四望之属是也天居两端其次风其次云左右相向是也【公孙曰此为静】地方布风云各在前后冲之前天居两端其次地居中间两地为轴是也【公孙曰此为动】纵布二天三天次之纵布四地次于天后纵布四风挟天地之左右天前冲居其右后冲居其左云居四端虚实二垒则此是也【公孙曰人多传韩信注释天或圆布以下于此防有差异而范蠡乐毅之説相杂今亦错综于中其部队或三十或五十阵圗如此变通由人○一本自五十以下云变通之理寄之明哲不复备载千古以来其文不满多慿口诀以相传授于今于难解处増字发明之耳】
　　第一章
　　猷按先师论著轩辕握竒阵及孔明八阵者夫天地定位山泽通气雷风相薄水火不相射伏羲先天之圆图也黄帝则之是为圆阵故首布干而坤次布兑而艮次布防而震次布离而坎帝出乎震齐乎防相见乎离致役于坤説言乎兑战乎干劳乎坎成言乎艮文王后天之方图也诸葛亮则之是为方阵故首布干坎坤次防次艮次震次兑次离次坎黄帝之阵有七以象而取之阵于外为天阵于内为地阵于天地之间变化不测为风云
　　上下不动为衡两端不动为轴卯酉相当为冲竒正之法在其中矣诸葛亮之阵其名有八以方位而取之阵于干为天阵于坤为地阵于巽为风阵于艮为云阵于震为龙阵于兑为虎阵于离为鸟阵于坎为蛇阵旌旗队伍之制在其中矣河图之于数一二三四五为竒六七八九十为正一与六同宗而居乎北二与七同朋而居乎南三与八同道而居乎东四与九为友而居乎西五与十相守而居乎中五竒居内五正居外各一正包一竒焉黄帝之阵天也冲也风也云也各居外地也衡也轴也各居内亦各以一奇而包于一正洛书之于数二四六八为奇一三五七九为正一居北而六居北之西隅以宗之七居西而二居西之南隅以共之九居南而四居南之东隅以同之三居东而八居东之北隅以友之四隅为正四方为奇各一奇而间一正焉诸葛亮之阵四隅为正四方为奇亦各以一正而间一竒夫圣贤制阵之理与河图洛书相为表里与八卦九章相为经纬此其所以妙也
　　第二章
　　猷按先师论著九军制阵与夫竒正相生之法者夫天有九天星有九野地有九泉数之所自出者如此故洛书之数四隅四正以合中衍而为九河图之数四虚四实以合中衍亦为九圣人则之制器尚象以九方而作卦位以九类而作洪范以九宫而作厯数以九府而作圜法以九州而作封建以九区而作贡赋以九室而作明堂以九军而作阵法无非用九一何各得其妙哉九军八阵之法孔明实得之孙子孙子实得之太公太公实得之黄帝黄帝实得之伏羲防羲实得之积卒之宿是与河之图洛之书同出天地理数之源也是与羲之易禹之范大挠之厯同出圣人心法之推也是与文武吕旦之货泉封建明堂井田相闗并行而不悖者也夫易止于六爻之位而已极其变也阳徃居隂隂往居阳变动不居周流六虚而神明生焉伏羲之阵内险而外顺顺所以为正而险所以为竒黄帝之阵内静而外动静所以为正而动所以为竒太公之阵五行为正三才为奇周公之阵三军为正游阙亲戎为竒象棋之阵象士卒为正车马礟为竒韩信之阵右中后为正前左为竒孔明之阵四隅为正四方为竒太白隂经之阵四方为正四隅为竒曹操之阵先出合战为正后出旁击为竒李靖之阵车徒居前为正马军跳荡居后为竒及乎临机制敌之变化无常竒亦为正之正正亦为竒之竒竒正之变如循环之无端是与易爻同一屈伸盈虚消长往来之机也所以然者有一定之数斯有一定之理有一定之理斯有一定之势为势而不本乎理数之自然则逆而且败矣圣人岂有意于强合以为竒哉亦岂无意而姑取之以为凖则哉
　　第三章
　　猷按先师论著阵法多本易卦及布师卦为八阵圗者夫兵为隂坤者隂之卦为兵之象文王周公作易而着行兵用众之占凡十有五系皆有坤之卦如坎贞坤悔为师也初六曰师出以律否臧凶九二曰在师中吉无咎王三锡命六三曰师或舆尸凶六四曰师左次无咎六五曰田有禽利执言无咎长子帅师弟子舆尸贞凶上六曰大君有命开国承家小人勿用坤贞坎悔为比也六五曰显比王用三驱失前禽邑人不诫吉艮贞坤悔为谦也六五曰不富以其隣利用侵伐无不利上六曰鸣谦利用行师征邑国坤贞震悔为豫也卦词利建侯行师震贞坤悔为复也上六曰用行师终有大败以其国君凶至于十年不克征坤贞离悔为晋也上九曰维用侵伐厉吉无咎坤贞兑悔为萃也象曰君子以除戎器戒不虞纯坤为坤也上六曰龙战于野其血黄夫圣人遇坤之卦辄着象占以示人用兵之道如此圣人之重兵可知矣坤卦三画皆隂大众之象坎卦二隂居上下小众之象一阳居二隂之间为将握兵之象大众居外小众居内大小相容营卫相包大阵之象伏羲故名之曰师阵于后为拒阵于中为中垒后嚣则不整中扰则虚初当其后三当其中不宜于动者周公系辞而其辞皆凶所以欲人敦陈而整旅也中当军之前为驻队驻队以拒御为主非滨于危不用之四当其位可以动可以无动而其辞不责其左次所以欲人持重而自守也驻队之前为前阵前阵之前为先锋二者兵之先阵之首折冲之竒也五当其前六当其先其动宜矣而其辞皆吉所以欲人交发而并至也夫圣人之善兵可知矣夫圣人在位消之于微剪之于着既善于兵而又必郑重用之故治日多而乱日少也
　　第四章
　　猷按先师论著圣人制阵有竒有正有分有合一本于化造圗书之数者夫天地一动一静焉山泽一流一峙焉日月一盈一亏焉星辰一经一纬焉动者流者亏者纬者变化之着也静者峙者盈者经者变化之根也皆动则倾皆静则坠皆流则防皆峙则竭皆亏则幽皆盈则亢皆纬则错皆经则系矣圣人制阵一竒一正之相参其正也不动如山其徐如林难知如隂其奇也侵掠如火其疾如风动如雷震岂出于私智彊为哉河圗之数六八七九相连而为外层一三二四相连而为第二层十相连而为第三层五相连而为里层合而为一者也洛书之数一居北六转而居西北三居东八转而居东北七居西二转而居西南九居南四转而居东南五居中分而为九矣而伏羲方圗之卦乾坤否泰相对而为外层兑艮咸损相对而为第二层坎离既未济相对而为第三层防震恒益相对而为里层亦合而为一者也圆图之卦折自干以之泰八卦而转居于午折自否以之坤八卦而转居于子折自履以之临八卦而转居于东北折自遯以之谦八卦而转居于西北折自同人以之明夷八卦而转居于卯折自讼以之师八卦而转居于西折自无妄以之复八卦而转居于东北折自姤以之升八卦而转居于西南太极居中亦分而为九矣故圣人制阵一分一合之相仍其合也无不内外四层大小相包如城如郭如卫如营周回完密深固而不可败焉其分也无不离为八向握竒居中有首有尾有手有足有翼有身焉岂出于私智彊为哉法曰以正合以奇胜又曰大阵包小阵大营包小营又曰分不分为靡军聚不聚为孤旅是知当然而已耳知其所以然非圣人吾与谁归
　　穰苴握奇营辩
　　虎钤经穰苴握竒营圗一首元许洞之所演也杜佑通典其穰苴法以一万二千五百人为军十之三布之中垒十之七布之外营许洞演为营法配孔明八阵之名天地风云龙虎鸟蛇布为内外二重方如斗底四隅有铺四方有门守地有步尺之数何辨之葢自古营阵同制大小相包广狭相容以利固守便救应不可失也黄帝之时迁徙无常处城郭宫室未备每止舍辄以兵师为营卫八卫而包八营八营而包握竒其收如街陌相通此则握竒营之旧制也诸葛孔明以六十四阵四而分之为二百五十六阵布为下营阵法名曰满天星以八卦而包九宫以八宫而包中黄斯得风后之遗法也许洞以平列布为内外二重失其制矣岂得为穰苴法耶田穰苴司马法自古无传通典葢杜佑私意所撰而握竒营又许洞之臆见固无足取惟四时教阅以习坐作进退之节则此圗不能外也古人敎阅平时敎人以金鼓旗帜号令之辨不敢敎人以阵在营教人以正不敢教人以竒故孔明殁而悍将魏延不能窃其风李靖殁畨将薛万彻等终无能为边患皆知正而不知竒故也斯圗所以不行于世者以此
　　辩之甚是但平列二字义欠明白不如改平列为单列许洞虎钤经　外垒一军一万二千五百人以十人为火一千二百五十火幕数亦如是幕长一丈六尺舍五每一人守地一尺六寸十以三为竒以三千七百五十人为竒数以余八千七百五十人分为八阵阵有一千九十三人七分五铢守地一千七百五十尺八阵积尺守地一万四千尺积步二千三百三十三步余二尺积里六里余一百七十三步二尺以垒四面乘之得地一里余二百二十三步垒内得地一十四顷一十七畆余一百九十步四尺五寸六分以为外垒天阵居干为天门地阵居坤为地门风阵居防为风门云阵居艮为云门龙阵居震为飞龙门虎阵居兑为虎翼门鸟阵居离为鸟翔门蛇阵居坎为蛇蟠门天地风云为四正龙虎鸟蛇为四竒乾坤艮防为阖门坎离震兑为开门门有牙旗游队左右偏将军居垒门禁出入外有游军定两端前有冲后有轴四隅有铺中垒以奇兵三千七百五十人为中垒守地六千尺积得二里余二百八十步以垒四面乗之一面二百五十步垒内地二顷六十畆余一百步六纛五麾金鼔府藏在中垒
　　此许洞袭李筌之误只是营法不可兼阵法
　　营法亦未是无单作两列之理
　　孙武子八阵辩
　　武经总要孙武子八阵圗八首唐裴绪之所演也以步兵五部十曲为前后左右中骑兵八阵为奇备伏兵前出竒兵中应备伏后援十干分合逓变为方圆牝牡冲方车轮罘罝鴈行等八形以阵形配五行五音八卦以定尅胜之法何辩之葢制阵之法握竒为本八阵为宗有动有静体用乃立有体有用奇正乃生正多而无竒则重而无功竒多而无正则轻而不固故氤氲变化者四方交互而出游广更迭而至而中军四隅之阵未尝敢动也四隅兵动则四方转而为正四方之阵未尝敢动也裴绪以十曲变化则举阵皆动矣变多则烦动多则乱兵之至危莫甚于此至若步骑之用有众寡分合有逺近行阵有疏密竒正有先后前却迟急则因地形之险易广狭髙下斜正临时相敌以为之节观武侯街亭之战命马谡以大兵据城赵云以歩兵据箕谷李平领兵千余去大兵之外以为援马谡不违制则赵云李平之兵皆有用也此所谓因地制形如此而已裴绪以一地而变一阵一阵有一形一形有一克制之理此儿童之戏巫觋之妖耳何可从哉其以太公孙呉诸葛而假名者皆诬也
　　辩得最无逃躱处然亦不必辩也
</div>
    <div class="pagination">
<a href="武编_page4.html">上一页</a><a href="武编.html">1</a><a href="武编_page2.html">2</a><a href="武编_page3.html">3</a><a href="武编_page4.html">4</a><span class="current-page">5</span><a href="武编_page6.html">6</a><a href="武编_page7.html">7</a><a href="武编_page8.html">8</a><a href="武编_page9.html">9</a><a href="武编_page10.html">10</a><span>...</span><a href="武编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
