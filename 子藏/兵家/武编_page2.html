<!DOCTYPE html>
<html>
 <head>
  <meta charset="utf-8"/>
  <title>
   武编 - 第 2 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武编 - 第 2 页/共 23 页
  </h1>
  <div class="content">
   钦定四库全书
　　武编前集卷二
　　明　唐顺之　撰
　　战
　　武经曰所谓能而示之不能者匈奴羸师以诱汉祖围于白登是也所谓用而示之不用者李牧按兵云中大败林胡是也所谓逺而示之近者韩信陈船临晋而渡夏阳是也所谓近而示之逺者晋侯伐虢假道于虞是也所谓利而诱之者赤睂委辎重而饵邓洪是也所谓乱而取之者李靖乗轻舟而破萧铣是也所谓实而备之者关羽讨樊多留兵备公安南郡是也所谓强而避之者隋季良无与楚君遇是也所谓怒而挠之者汉兵击曹无咎于汜水是也所谓卑而骄之者石勒奉戴王浚是也所谓佚而劳之者吴子亟肄以疲楚军是也所谓亲而离之者汉王慢楚使而疑范増是也所谓饱而饥之者晋文困诸葛诞而拔寿春是也所谓安而动之者齐军走大梁而退魏师是也所谓攻其无备者制人以不虞而败南燕是也所谓出其不意者邓艾由隂平而趋劒阁是也此十有六者皆前世已然之效也许洞曰兵者诡道也诡可使为实远示之近近示之远故远近之用其术有六夫将取敌者志于要而攻不急攻其不备声之以必取潜缓所得生口俾敌知之此急彼守必缓隂以兵卒黙乘之其术一也所临之境界于洪渊大壑不可卒济即驻兵筑垒凿林刳木广为舟航示以必济如未可卒办之则佥伎备此行我则不然也夜隂令精兵衔枚于他处举筏而渡击沿流之守俟彼众乱大兵筏而随之其术二也加兵之地抵断絶之路大军倒回以诡敌敌闻焉姑以为然所备必缓即隂令轻捷者傍间道以悬梯竹索续接以亟渡出其不意我即回大军以应之其术三也两阵有向敌人鼓噪挑战勿即应久之则徐徐引退敌来薄阵且动即亟岀突骑冲其心后军张翼而从之其术四也交战既酣隂以奇兵分左右翼自阵后而四岀击之使外溃而内骇焉其术五也敌战时于大阵后以精兵伏之不施旗鼓弓箭惟以强弩劒楯戈鋋而已俟前阵大战士伍困则麾开前阵令后伏兵先出强弩射之复麾前阵两向兵徐逼敌阵攻之稍动则扑之其术六也此六者皆示以近而取胜在逺也如是者奇正之谋也孙子曰兵以正合以奇胜此之谓也
　　举兵用武率以古法为用执之与胶柱鼓瑟无异尔未见决中者也兵家之利利在变通之机观顺逆尔夫兴师之际当先探敌将才不才设若敌将不能以兵法使众惟以勇敢为己任我则顺用古法以待之也或敌将善用古法我则逆用古法待之也夫用兵之奇莫奇于设伏设伏之奇莫奇于新智新智者非不师古也因古而反之尔古人料敌以其始来战阵未合先以贱而勇者挑之观其号令旗鼓之整与乱士马之强弱营阵之偏正行伍之齐肃散乱言语之諠哗缄嘿以定胜负焉是以古法曰若其众諠哗乱其卒自行自止其兵或纵或横其追兵恐不及见利恐不得如此者将必无谋虽众可获矣许洞曰如古人以此助功茍敌人料我当顺其所料伏兵待之以诈示之俟彼出师则发伏收之古法杖而立者饥也汲而饮者渇也见利不进者劳也军扰者将不重也旗动者乱也吏怨者倦也悬缶不反其舎者穷冦也谆谆翕翕徐与人言者失其众也数顾者失其羣也来委谢者欲休息也许洞曰如古人以此料敌今则不然固当择精鋭吏士外而伏于要冲使其老倦伤残者如饥渇失羣之状或数摇动其旗或数惊扰其众使吏士諠哗应敌人茍出师袭我则潜发所伏出其不意击之古法曰敌始来到行阵未定可击也涉长道后行未息可击也行坂涉险半隠半出可击也涉水半渡可击也险道狭路可击也旌旗乱动可击也阵数动移可击也许洞曰在我则不然如以行阵未定四面可设伏也长道后行未息中可设伏也山坡半隠半出长林大谷可设伏也涉水半渡则崖岸坡坂可设伏也狭路险道前后可设伏也旌旗乱动阵数动移后可设伏也如或敌人败走我师未敢逐之者古法曰鸟起者伏也众树动者来也如此未必伏与来也虑为疑兵也兵已奔遁多令老弱者动其众树及惊鸟之类也又曰无约请和者谋也半进半退者诱也此亦大兵已潜遁恐后人逐者设此疑也许洞曰料敌以事者多虑为反古之事也是以兵法如车载其物则车也及有车之用则东西南北者由人也故兵法不可执而用之也明矣兵有三势一曰气势二曰地势三曰因势若将勇轻敌士卒乐战三军之众志厉青云气等飘风声如雷霆此所谓气势也若闗山狭隘大阜深涧龙蛇盘隂羊肠狗门一夫守险千人不过此所谓地势也若因敌怠慢劳役饥渇风波惊扰将吏纵横前营未舎后军半济此所谓因势也若遇此势当潜我形出其不意用奇设伏乃取之矣是以良将用兵审其机势而用其气仍须鼔而怒之感而勇之赏而劝之激而之若鸷鸟之攫猛兽之搏必修其牙距度力而下逺则气衰不及近则形见而不得故良将之战必整其三军砺其锋甲设其奇伏量其形势逺则力病而不及近则敌知而不能应若不通此机乃智不及于鸟兽亦何能取胜于勍冦乎乃须怒士励众使之奋勇故能无强阵于前无堂阵于外以弱胜强必因势也许洞曰兵之胜败非人之勇怯也勇者不可必胜怯者不可必败率有势焉耳势之胜者有五一曰乘势二曰气势三曰假势四曰随势五曰地势势之败者有三焉一曰挫势二曰支势三曰轻势凡新破大敌将士乐战威名隆震闻者骇惧回其势而击人者此之谓乘势者也将有威徳部伍严整士有余勇名誉所加慴如雷霆此之谓气势者也士卒寡少盛其鼓旗张为疑兵使敌人震惧此之谓假势者也因敌疲倦懈怠袭击之此之谓随势者也合战之地便其干戈利其步骑左右前后无有陷隠此之谓地势者也用兵者乘此五势未有不能追亡逐北以建大功者也又若累战累北吏士畏于敌战此之谓挫势者也将无威徳谋虑赏罚不当吏士之心率多离散此之谓支势者也吏士諠哗不循禁令部伍不肃此之谓轻势者也凡用兵有此三者未有不败军杀将者焉是故其胜势在我可以指挥贼矣胜势在敌我当有道反能击之若夫敌有乘势而到者未可与战坚壁清野待之旷日持久敌心必慢于始到矣候其攻无所拔掠无所得敌之众心益以慢矣当于中夜潜聴呼更号之声小有失则隂出精兵两道击之【地势便则两道出不便则一道出】壁中鼓噪应之如此则可以破其乘势者矣敌有恃气势而到者可以后潜精兵伪示以老弱敌进攻则发伏兵击之必胜矣何谓也许洞曰以气势加人者止用勇敢疾速为务鲜能精谋深虑彼见老弱必轻进凌轹之坚阵以俟一鼔不胜锋必挫反为我乘矣敌有以假势而到者旗鼓之盛埃之多【旗鼓或虚众埃或曳薪】豫料敌国兵如敌有十万之众侵伐之地不及五万之师矣降之不溢三万矣国有百万之众侵伐之地不及五十万之师矣降之不溢三十万矣【谓其各有分屯防援之地及散亡之所减故兵不能尽到侵伐之地】以此料之百万之国其众来者有百万六十七十八十九十万之旗鼓与号令者必不溢四十万矣余皆疑兵十万之国其众来者有四万五万之旗鼓与号令者此为不溢三万矣余皆疑兵也【敌国大小敌众多寡皆以此类数知之也】是以知旗鼓多者其兵少矣不可怖但以精兵出其不意必败矣或敌探我动静者为我所知即佯示以疲倦懈怠使知之敌必随势而来豫于诸道及通衢隂伏鋭兵以俟之【先令细人宻探敌人举兵之所然后伏设以待亦可】过半则邀击之敌先得地势以薄我未可与战坚壁观之持久则众心怠矣得便地者心多恃之持久必缓故可以俟而击之也是皆反用五势之法也敌有挫势者可以自外击之敌有支势者可以自内击之【内攻为用间怠其敌心然后击之】敌有轻势者可以突之【掩不备也】此随敌三败势攻之也以此言之是故多胜者非强也多败者非弱也率由势尔夫水之柔弱方圆任性而能蹶隄漂石者势之至也火之刚炎亘天而起者火之势也薪木既灰而灭影者势之去也故用兵之道能知水火之王败则尽于势之用矣
　　李筌曰夫兵有神有形旗帜金革依于形智计计事依于神战胜攻取形之事而用在神虚实变化神之功而用在形形粗而神细形无物而不鉴神无物而不察形往而惑事其外神密而圆事其内观其形不见其神见其神不见其事以是参之曳柴扬尘形其众也减灶灭火形其寡也勇而无刚尝敌而速去之形其退也斥山泽之险无所不至形其进也油幕冠树形其强也偃旗卧鼔寂若无人形其弱也故曰兵象陶人之土鳬氏之冶金为方为圆或鼎或钟金土无常性因功以为名战阵无常势因敌以为形故兵之极至于无形无形则间谍不能窥智略不能谋因形而措胜于众众不能知形不因神不能为变化神不因敌不能为智谋水因地而制形兵因敌而制胜也许洞曰太公曰智与众同非人师也伎与众同非国工也动莫神于不意胜莫大于不识孙子曰善战者其势险其节短率谓异诸也是以善用兵者其异有五一曰险二曰轻三曰危四曰愚五曰畏穷途邃谷死絶之地败垒夷堑驰突之所众以险也去焉我当内固军阵外若不整以诱敌内严部伍外若不严以骄敌彼既不识隠之以变衡之以卒此用险之道也彼众我寡力殚粮絶胜势在彼败势在我当饮血誓士严令厚赏进以必死提寡少之兵突强御之众以我为轻也当有轻之用由穷地而辟生门反轻而决焉此用轻之道也敌强攻急师人大震众以为急我不以急遽自乱当有危之用严号密备以天命慰抚吏士外闲其貎内潜速其机以奇出兵此用危之道也敌人以间来间我佯不知而受之敌人以探来探我佯无备而设伏待之敌谓我愚当有愚之用反而智焉此用愚之道也望敌之兵来退缩守壁见敌之使来卑辞下气如欲和解众以我为畏也当有畏之用退缩则设伏而攻之出奇冲之欲和解则以利动之以单骑挑之此用畏之道也是五者反众之为也众以我为险者我用其利也众以我为轻者我闭其决也众以我为危者我用其安也众以我为愚者我用其智也众以我为畏者我用其勇也故太公曰不能推移不可语奇此之谓也用兵之术战胜不可以专胜胜必有反败之理势败不可以专败败必有反胜之道战胜而败者有五急难定谋狐疑不决一败也机巧万端失于迟后二败也机事不密三败也似勇非勇似怯非怯四败也主将不一五败也此五者皆战胜而必反败也战胜而欲必胜者定谋贵决机巧贵速机事贵密进退贵必兵权贵一也势败而反胜者有四吏士饥割所爱啗之【割所爱者谓在急难之中所乘骏马及爱妾以啗吏士也】众有愤之用矣吏士恐奋身先之众有勇之用矣期应不到杀其所昵【所昵者谓所嬖幸或子弟诸姻同在军合有定守者犯令则先杀之】众有惧之用矣人心疑惑隂为鬼诈【鬼诈者诈为狐鸣谓丛祠中之类也或假托卜筮者百端不一】有天之用矣【天谓天所授也】如是者以败为胜也胜败之术非勇神决智安能行之耶
　　苏氏曰知有所甚爱有所不足爱可以用兵矣故夫善将者以其所不足爱者养其所甚爱者士之不能皆鋭马之不能皆良器械之不能皆利固也处之而已矣兵之有上中下也是兵之有三权也孙膑有言曰以君下驷与彼上驷取君上驷与彼中驷取君中驷与彼下驷此兵説也非马説也下之不足以与其上也吾既知之矣吾既弃之矣中之不足以与吾上下之不足以与吾中吾不既再胜矣乎得之多于弃也吾斯从之矣彼其上之不得其中下之援也乃能独完耶故曰兵之有上中下也是兵之有三权也权也者以一致三者也管仲曰攻坚则瑕者坚攻瑕则坚者瑕呜呼不从其瑕而攻之天下皆强敌也汉髙之忧在项籍耳然亲以其兵而与之角者盖无几也隋何取九江韩信取魏取代取赵取齐然后髙帝起而取项籍夫不汲汲于其忧之所在而徬徨乎其不足卹之地彼盖所以孤项氏也秦之忧在六国蜀最僻最小最先取楚最强最后取非其忧在蜀也诸葛孔明一出其兵乃与魏氏角其亡宜也取天下取一国取一阵皆如是也范蠡曰凡阵之道益左以为牡右以为牝春秋时楚伐隋季梁曰楚人上左君必左无与王遇且攻其右右无良焉必败偏败众乃携盖一阵之间必有牡牝左右要当以吾强攻其弱耳唐太宗曰吾自兴兵习观行阵每战视敌强其左吾亦强其左弱其右吾亦弱其右使弱常遇强强常遇弱敌犯吾弱追奔不过数十百步吾击敌弱常突出自背反攻之以是必胜后之戎将既不能处其强弱以败而又曰吾兵有老弱杂其间非举军精鋭以故不能胜不知老弱之兵兵家固亦不可无无之是无以耗敌之强兵而全吾之鋭锋败可俟矣故智者轻弃吾弱而使敌轻用其强忘其小丧而志于大得夫固要其终而已矣
　　李靖曰兵用上神战贵其速练士卒申明号令晓其目以麾帜习其耳以鼓金严刑罚以诚之重刍豢以养之浚沟堑以防之指山川以导之召才能以任之述奇正以敎之如此则虽敌人有雷电之疾而我亦有所恃若兵无先备则不应卒卒不应则失于机失于机则后于事则不制胜而军覆故吕氏春秋凡兵者欲争以一决取胜不可久而用之矣或曰兵之情虽主速乘人之不及然敌将多谋戎卒辑睦令行禁止兵利甲坚气鋭而严力全而劲其可速而犯之耶答曰若此则当卷迹藏声蓄盈待靖避其锋势与其持久安可犯之哉廉颇之拒白起守而不战宣王之稽武侯抑而不进是也将战必审知其将之贤愚与贤将战则持之与愚将战则乘之持之则容有所伺而为之谋乘之则一举而夺其气虽然非愚将勿乘之乘之不动其祸在我分兵迭进所以持之也并力而一战所以乘之也
　　兵有长短敌我一也敢问吾之所长吾出而用之彼将不与吾校吾之所短吾蔽而置之彼将强与吾角奈何曰吾之所短吾抗而暴之使之疑而却吾之所长吾隂而养之使之狎而堕其中此用长短之术也善用兵者使之无所顾有所恃无所顾则知死之不足惜有所恃则知不至于必败李纲曰昔之用兵者有以少击众若昆阳之破寻邑淝水之败苻坚是也有以多胜敌若王翦之伐荆韩信之定燕赵是也有以速为防若岑彭之攻公孙述李靖之擒萧铣是也有以迟为防若亚夫之破七国赵充国之讨先零是也夫以少击众者必将因便乘势而躏蹙之其机在少譬犹蹙巨石于千仞之山而不假于多力故昆阳之战寻邑拥百万之众驱虎豹犀象以助其威独傲然有轻汉之志而光武得以投其间与敢死之士三千人冲其中坚城中亦鼓噪而出声震天地莽兵遂以大溃淝水之战苻坚将百万之师以临江汉慨然吞东晋之心而谢帅偏师八千以御之乘其军却众乱追奔逐北而坚之师遂以败散闻风声鹤唳皆以为王师将至然则以少击众而能成功者岂非其机在少因便乘势而躏蹙之不假于多力乎以多胜敌者必将以殄灭为期而不再举其机在多譬犹拔大木之本根而役不再籍非众其力则不可故秦欲伐荆而王翦亦为非六十万不可卒如其数以与之遂破荆军而平其地以为郡县韩信既将兵虏魏王豹而定魏地请益兵三万人愿以北举燕赵东击齐南絶楚之粮道汉王与之而皆如其言然则以多胜敌而成功者岂非其机在多以殄灭为期而不再举非众其力则不可乎兵之以速为防者其机在速譬犹猎者之逐兽兔起鹘落少纵则失之岑彭之攻公孙述也袭破侯丹因晨夜倍道兼行二千余里径拔武阳使精骑驰广都去成都数十里势若风雨所至奔败述大惊以杖击地曰是何神也而述遂亡李靖之攻萧铣也大阅兵云安秋潦涛濑涨恶诸将请江平乃进靖曰兵机事以速为神今士始集铣不及知若乘水传垒是震霆不及塞耳安能仓卒召兵以御我此必擒也诸将从之而铣果擒然则以速为防者岂非其机在速而少纵则失之乎兵之以迟为防者其机在迟譬犹猎者之槛虎候其困而搏之则不为其所伤周亚夫之击七国也以谓楚人剽轻利于速战难与争锋故以梁委之而坚壁不与之争而絶其饟道待其饥而一举破之赵充国之讨先零也以谓强结之则合缓之则散大兵久留其费不赀故上屯田之防班师罢兵以万人留田待弊而一举灭之然则以迟为策者岂非其机在迟候其困而搏之则不为其所伤也乎夫兵之多少迟速皆机也善用其机皆足成功而不善用之则以少而殱若陈黡之尝秦军以多为累若赵括之败长平以速而趋利如厐涓之死马陵以迟而养冦如刘繇之失江东者多矣可不察哉
　　总要曰两敌未交以数相持敌若执数我先动则以阳就隂以虚应实必为之擒譬如虎豹不动不入槛穽麋鹿不动不罹网罗凡物未有不以先动而受制于人也虽然若后动者不能观敌而利计则祸愈于先动曰先则弊后则慑也又曰先人有夺其心后人有待其衰也夫军中声望莫重捉生虽杀千兵不如生擒一将非奇计安能致之须拣马疾走者拣人身手相副者专敎习刀鎗弓射撩钩搭索皆令便熟临时任成兵事若贼出小阵其将例多骁勇小为利诱必贪其功令捉生马三百疋分为三队以一队逐便埋伏以一队直冲以一队驻队直冲队缓则搅刺急则走驻队候直冲队走过便向前路支敌亦引走贼见两队全走又无傍救必速追犇引过埋伏队起背后杀之即两队囘旗应接自成擒矣若夫列大阵之时即以马军三百骑全以直冲阵疎处须突过取背捉贼将军纵使不获亦须奔走挠贼撩乱岂能坚鬭凡阵无大小须擒振时之威势也
　　总要曰凡队伍被贼攻迫众寡不敌邻近队伍并须齐进救援之凡以十人敌一则围之五人敌一则三人攻之二人为奇伏凡兵方战其跳荡奇兵马军等队即须量抽人马当之仍于队内抽捉人马凡彼我相敌以地利阻之不得地利以隂伏阻之又不得则并力偏攻凡料敌战地若便利则守不利则去若未得战地虽见利不可就之凡背山战宜藏军少诱之伏攻之凡背水战步军当冲马军为翼步军后排营有利则前战无利浅进凡军前有水陷我则据髙以无激其怒贼既众又且日久伺其懈怠或方食时可急击也凡兵士当战不得离队献功恐为所乘
　　贼中事体左右作变以危其将多施巧説以怠其师用得其权攻取之谋必矣又我军蓄藏精鋭示以虚羸使彼莫有鬭心不为固守偏师游突逢鬭诈逃料彼军情必然懈怠候其不备袭之可溃又拣能行二百里三百人马军三百骑各分为三队或即为马步分为三道昼则抄掠人畜夜则扰贼营或断絶津防或烧刼村野或左出右入或前冲后攻或杀采樵或擒游奕彼则不胜其忿必出众追奔我则疾走归营不令接鬭不三五度人亦懈怠审其可引设伏取之若彼众我寡力未可加贼欲待来再计必退让无令怒贼既停兵日久资用费多必分人诸处采取候乘风雨或因火之便
　　凡与敌战若我众强可为示怯弱以诱之敌必轻来与我战吾以鋭卒击之其军必败法曰能而视之不能凡战若敌众我寡敌强我弱须多设旌旗倍増火灶示强于敌使彼莫能测我众寡强弱之势则敌必不轻与我战我可速去则全军远害法曰强弱形也凡出师征讨行则备其邀截止则御其掩袭营则防其偷盗风则恐其火攻若此设备有胜而无败法曰有备不败凡战所谓奇者攻其无备出其不意也交战之际惊前掩后冲东击西使敌莫知所备如此法曰敌虚则我必为奇凡敌人强胜未肯用命须置之死地告令三军示不获已杀牛燔车以享战士烧弃粮食填夷井灶焚舟破釜絶去其生虑则必胜法曰必死则生凡兴师深入敌境若彼坚壁不与战欲老我师当攻其军主捣其巢穴截其归路断其粮草彼必不得已而须战我以鋭卒击之可败法曰我欲战敌虽髙垒不得不与我战者攻其所必救也凡与敌战必先遣使约和敌虽许诺言语不一因其懈怠选鋭卒击之其军可败法曰无约而请和者谋也凡战若敌众我寡暴来围我须相察众寡虚实之形不可轻易遁去恐为尾击当圆阵外而受敌之围虽有缺处我自塞之以坚士卒心四面奋击必获其利法曰敌若众则相众而敌受裹凡与敌战若我军曽经错衂须审察士卒之气盛则激励再战气衰则且养鋭待可用而使之法曰谨养勿劳并气积力
　　攻守
　　李筌曰地所以养人城所以守地战所以守城守不足攻有余力不足者守力有余者攻攻人之法先絶其援使无外救料城中之粟计人日之费粮多人少攻而勿围粮少人多围而勿攻力未屈粟未尽城尚固而拔者攻之至也力屈粟殚城壊而不拔者守之至也夫守城之法以城中壮男为一军壮女为一军老弱为一军三军无使相遇壮男遇壮女则费力而奸生一云志散而力不专强壮遇老弱则老使壮者悲弱使强者怜悲怜在心则使勇人更虑壮夫不战故善攻者敌不知所守善守者敌不知所攻
　　古之善攻者不尽兵以攻坚城善守者不尽兵以守敌冲尽兵以攻坚城则钝兵费粮而缓于成功尽兵以守敌冲则兵不分而彼间行袭我无备故攻敌所不守守敌所不攻攻者有三道焉守者有三道焉三道一曰正二曰奇三曰伏坦坦之路车毂击人肩摩出亦此入亦此我所必攻彼所必守者曰正道大兵攻其南鋭兵攻其北大兵攻其东鋭兵出其西者曰奇道大山浚谷中盘絶径潜师其间不鸣金不挝鼓突出乎平川以冲敌人腹心者曰伏道故兵出于正道胜败未可知也出于奇道十出而五胜矣出于伏道十出而十胜矣何则正道之城坚城也正道之兵精兵也奇道之城不必坚也奇道之兵不必精也伏道则无城也无兵也攻正道而不知奇道伏道焉者其将木偶人也守正道而不知奇道与伏道焉者其将亦木偶人是也今夫盗之于人抉门斩闗而入者有焉他戸之不扃键而入者有焉乘壊垣坎墙趾而入者有焉抉门斩闗而主人不知察几希矣他戸之不扃键而主人不知察大半矣乘壊垣坎墙趾而主人不知察皆是矣为主人者宜无曰门之固而他户墙隙之不卹焉夫正道之兵抉门之道也奇道之兵他户之道也伏道之兵乘垣之道也所谓正道者若秦之函谷呉之长江蜀之劒阁是也昔者六国尝攻函谷矣而秦将败之曹操尝攻长江矣而周瑜败之钟防尝攻劒阁矣而姜维拒之何则其为之守备者素也刘濞反攻大梁田禄伯请以五万人别循江淮收淮南长沙以与濞防武阁岑彭攻公孙述自江州泝都江破侯丹兵径拔武阳绕出延岑军后疾以精骑赴广都拒成都不数十里李愬攻蔡蔡悉精兵以抗李光颜而不备愬愬自文城破张柴疾驰二百里夜半到蔡黎明擒元济此用奇道也汉武攻南越唐防请发夜郎兵浮船牂牁道番禺城下以出越人不意邓艾攻蜀自隂平由景谷攀木缘磴鱼贯而进至油江而降马邈至緜竹而斩诸葛瞻遂降刘禅田令孜守潼闗闗之左有谷曰禁而不之备林言尚让入之夹攻闗而闗兵溃此用伏道也吾观古之善用兵者一阵之间尚犹有正兵奇兵伏兵三者以取胜况守一国攻一国而社稷之安危系焉者其可以不知此三道而欲使之将耶
　　攻
　　兵法云用兵之法全国为上破国次之全卒为上破卒次之皆谓用谋以降敌必不得已始修车橹具器械三月而后成踊土距閸又三月而后已恐伤人之盛也故曰攻城为下然攻亦有道必在乎审彼之强弱量我之众寡或攻而不围或围而不攻知此之道则能胜矣攻之者大要攻其所必守与其所必救故城有宜急而取之者有宜缓而克之者若彼我势均外有强援虑腹背之患者须急攻之以速其利如我强彼弱外无救援力足以制者当羁縻守之以待其弊是谓不以兵攻以计困之令其自拔令其自毁若城坚兵众欲留我师外援且至则表里受敌拔之未足为利不拔足以挫威若是而将有不胜其忿而蚁附之士卒被伤城终不拔者乃攻之灾此所谓不审彼之强弱者也法曰十则围之五则攻之兵少则不可久围环而鬭之离而合之此所谓量我之众寡者也又城有所必攻者有所不攻者故兵向城必先使谍者求知城中之粮数计人为费粮多而人少则攻而勿围粮少而人多则围而勿攻也此所谓或攻或围者凡欲攻城备攻具然后行之得主地然后临之趋其所邑谓其攻军主之所在絶其所恃谓断其粮道而守其归路使外交不得相救也围兵必去城三百步外则弓矢不及奸伪不通贼出突围势力已困欲攻其一面则四面挠之使敌不知所备此兵谋也不发掘坟墓不杀老幼妇女不焚庐舎不汚井灶不毁神祠佛像恐怒敌也破城鼓声未絶不许散掠俘虏俘虏须限以时及时击鼓三通军人便须归营若捉获有妇女者三日外不许留置在营此军礼也得贼城堡非有要害可恃者不分兵镇守得贼城近境者则固守以积粮储薪刍中备之物所以免转输之劳也
　　头车攻城器也身长阔七尺前髙七尺后髙八尺以两巨木为地栿前后梯桄各一前桄尤要壮大上植四柱柱头设涎衣梁上铺散子木为盖中留方窍度二尺容人上下盖上铺皮笆一重【皮笆以竹片编成以生牛皮缦】笆上铺穰藁厚尺余穰藁上又施皮笆所以御礟石也车三面皆设约竿【如今坐槛上栏干】头牌木毎牌长九尺阔五寸厚六寸牌首有小窍以皮绳系着车盖垂在约竿外木无定数但取遮密三面牌外又垂皮笆亦以御炮方窍下置梯以升盖上前施屏风笆一笆中开箭窓倚以木马令人于笆内射外凡攻城凿池道以车蔽人先于百步内以矢石击当面守城人使不能立乃自壕外进车用大木二条各长一丈八尺谓之掲竿首插前桄下稍压后桄出以土囊压竿稍令掲车首昂起车毎进便设绪棚续车后遇壕则运土杂刍藁填之运者皆自车中及绪篷下往来矢石不能及又以千金大麻绳系车前桄引向后出以绞车自后急绞以助竿力令车首常去地尺余两面约竿牌木下分用三十人推挽梯桄下又以木撅鐡挺斡跳使进抵城下头车旧木无轮今添入两旁十轮攻城战具作四轮车上以绳为脊生牛皮防之下可藏十人填隍推之直抵城下可以攻掘金火木石所不能败谓之轒輼车
　　以大木为牀下安四轮上建双防防间横检中立独竿首如桔槔状其竿髙下长短大小以城为凖首以窠盛石大小多少随竿力所制人挽其端而投之其车推转逐便而用之若理脚着地其旋风四脚亦可逐便而用谓之礟车
　　作轴转车车上安十二石弩弓以鐡钩绳连车行轴转引弩弓持满牙上弩为七衢中衢大箭一镞刃长七寸广五寸箭簳长三尺围五寸以鐡叶为羽左右各三箭次小于中箭其牙一发诸箭齐起及七百步所中城垒无不摧陨楼橹亦颠坠谓之车弩
　　以八轮车上树髙竿竿上安辘轳以绳挽板屋上竿首以窥城中板屋方四尺髙五尺有十二孔四面别布车可进退圜城而行于营中逺视亦谓之巢车如鸟之巢即今之板屋也
　　守
　　宋陈规沂州人以明法补官靖康初知徳安府之安陆县金人陷都规率兵数万勤王半道兵溃而反防郡守及僚属弃城出奔惟规独留不去众遂推规摄府事规乃聚兵积粮修城以守贼相继来冦皆败而去范宗尹为相分镇以为徳安府汉阳军镇抚使兼知徳安府召赴行在在州八年累破贼众中原郡县皆失守惟徳安一城独存识者伟其能然严刑重敛颇失民心规有朝野佥言后序曰规守顺昌日得靖康朝野佥言具载金人攻城始末反覆熟读痛心疾首不觉涕落嗟我国家不幸有如此悲夫世之治乱国之强弱虽曰在天有数未有不因人事得失之所致也雄所谓天非人不因人非天不成靖康京城之难若非人事之失则天亦不得而为灾若非天欲降灾则人事亦无此失规不揆至愚窃观金人攻陷京城朝廷大臣守御大帅施设应敌扞御攻城之失与夫管见却敌之防论列而序言之朝廷再援太原大臣以谓中国势弱敌势方强用兵无益宜割三镇以赂之殊不知势之强弱在人为我之计胜彼则强不胜彼则弱强弱之势自古无定惟在用兵之何如耳河东安抚使綂兵十七万以援太原又招河东义勇禁兵五万共兵二十二万寻皆败绩致太原陷于敌非兵不多盖用兵之失也其所以失者兵二十二万直前而行先锋御敌者有几一不胜而却自后者大败皆走宜乎不能援也有识者观之不待已败而后知其不能援也岂不知攻城者分攻城兵备战兵运粮兵扼援兵若兵不多必不久而速退又不待其援也假使当时往援者将良得计虽无兵二十万只十万亦可必援又无十万只五万亦可必为之援也且以五万兵为率若止分为五十将留十将防卫大军兼备防应内分三两队作诸镇援兵前广张兵势牵制扼援之兵以二十将分地深入敌境绵亘可布三五十里不知敌兵多少便能尽害以二十将周围行偏僻小路寻乡多遣远探向前设伏伺望敌人打粮出兵多则退之少则擒之但絶其粮道不必深入直抵城下其师自退又且兵既分遣则人力并用假令数将失利则大兵必不致于一齐败衂溃散为盗京城之难其原在于援太原之失利也尼雅满攻太原之寿阳城小而百姓死守凡三攻残敌之众万人而竟不拔此必城中有善为守御之防者佥言以为城小而百姓死守者非也攻城者有生有死而善守者有生无死寿阳之人可谓善守而不得谓之死守又云城小而坚者亦非也若谓城小矢石交通善守者亦难以设险施防规以为城愈大而守愈易分段数作限隔则易守若已守先防定险设伏使敌欲登城纵令登城已登即死贼欲入城引之入城入城即死今夫百里之城有数贼登之守城之人便自甘心乞命于贼者非攻之善乃守之不善也九月按礮于封丘门外大礮数百座皆在门外敌至不收遂为金人所得咸为攻城之具规以为城破亦不在此有善守者假使更资礮数百座亦必无害在于御礮之术善不善也綂制官辛康宗以敌去城逺止兵不得放箭此善言也百姓鼓众击死已见其因乱制治之术失也敌先采湿木编洞屋以生牛皮盖其上载之令人运土木填壕以进攻械守城人若得计则城内先施礮碎之亦可用单稍礮放远至二百七十步下等二百五十步不知京城当时仓卒之际用与不用此格若人不究心则下等二百五十步亦莫能及若能究心则二百七十步过之甚易又有小礮御近众其小礮毎十人已上不过十五人可致一座亦可以到数十步外不谓小礮不能害物人中四肢则四肢必伤中腰已上则人必死中马亦然又况大礮每放一礟小礮可放数礮兼小礮不必用石以重三四斤泥丸为之泥丸之利亦博不独放时易得无穷放去中人人必伤死若要摧毁攻械则须用大礮及石金人攻守用大礮盖欲摧毁城楼守城欲摧毁敌人攻械大礮与小礮远礮齐用纵敌在城外伐木为对楼云梯火车等攻械可以破尽金人广列石礮座防碑石磨盖石羊虎为礮欲攻之所列礮座百余飞石如雨击守城之卒死伤日亦不下一二十人此非攻城之能盖守御官一时之失计耳茍守御官得计止令卒迎女头墙坐城外礮来髙则于女头墙上过低则打中女头礮击在外无缘中人一卒不至于死伤又岂有死伤日不下一二十人者惟女头墙稍加髙厚则全安堵矣又须用造髙木长一丈阔一丈一丈上下外直里斜外密里希洞子外密处以大麻绳横编如竹笆相似以备礮石众多攻壊女头即于两边连进洞子向前以代女头若此则礮石纵大至多亦无损壊间有损者即逐旋抽换假令止如此捍御则礮石亦何能害人己可必得无虞也敌以云梯对楼攻东水门其间捍御有设重楼获胜者固甚善也又恐人在髙楼之上愈招矢石矣又闻宋门守御官亦以御对楼云梯至毎以木冲倒仆死者无数此亦奇防然持撞木人与对楼上人相对不免互相杀亦非全胜金人填壕成五对楼过壕攻城下列礮二百余所七稍礮可施五十斤石散星礮每座可施防【阙】　以理度之自是敌必不容矢石必倍守御官若能令人依前説造洞子于阙楼子处两头连珠并进不终日决可筑合代女头以隔矢石矢石虽愈倍于前亦必无害次于烧了城楼子两头措置深埋排扠木以防敌急急登城上分兵两向次于城里从下斜筑向上至城面外垠向下陡峻次于城里脚下取土为深壕三五丈筑月城围之使敌乘对楼到城如不下对楼上城却囘则已若上城必自立不得到内壕内无不死者如此一到必当罢攻退兵不期守御之人于此一失以致城陷重念国家之难岂不痛哉攻守之械害物是重其势可畏者莫甚于礮然亦全在人用若攻城人能用而守城人不能御之则攻城人可以施其能若守城人能用则攻城人能者亦难施设窃闻金人用礮攻京城守御人亦尝用礮城阙内必然难安大礮亦难容数多虽有礮台而台地步亦不甚广又礮才欲施放敌人在外先见必须以众礮来击又城上礮亦在髙处自然招城外敌人用礮可以直指而击之以此观之守御之人可谓不能用礮也明矣假令当时于城里脚下立礮仍毎座礮前埋立木为衣敌人在外不见立礮所在虽有善用礮者何能施设或人以谓礮在城里礮手不能得见城外事无由取的毎座礮别用一人于城上专管里礮稍与外物相对即令设施少偏却令礮手少那脚上大偏则就令拽礮人擡转礮座照料得一礮打中得礮少有不中又城里立礮可置数多守御人用礮若止能如此虽敌用礮何能为也筑城之计城面上必作女头中间立狗脚木一条毎女头中挂搭箆篱惟可以隔遮弓箭弩于礮石则难以遮隔若改作平头墙不用箆篱只于近下留品字方眼与女头相似亦甚济用或问何以备御城外脚下自有马面墙两边皆见城外脚下于墙上头坠下害敌之物敌人初到城下观其攻械势恐难遏宜便于城里脚下取土深阔里壕壕外去壕数丈再筑重城一重对旧城门更不作门却于新筑城下缘里壕又二三里地新城上开门使人入得大城直行不得须于里壕垠上新城脚下绕缭三二里地方始入门若此则假使贼善填壕止不过填外壕必不能填得里壕贼若由门入城须行新城脚下里壕垠上新城上人直下临敌何物不可施用正是敌死地必不敢入既由正门入城尚不敢岂肯用命打城且只如此为备敌兵至多攻城百种试可谈笑以待之又况京都旧城亦自可守若遂措置便可使势如金汤有不可犯之理兼京城内之军百姓金银粟帛计以亿兆之数亦莫能尽若能竭力修作不特添此一城一壕可不日而成假使添筑城壕数重人亦不劳而办重城既备然后招敌使入城议事彼若见之必不攻而自退俗谚云求人不求己古人云上防莫如自治又事贵制人不贵制于人皆此之谓也京城周围地约一百二十里闻当时敌在城外诸门多闭有以土塞者止开两三门通人出入如此乃是自塞生路而为敌生路也及为守之计不独大起诸门仍于两门之间更开三两门使周围门有数十座齐于城内运土木出外填壕作路使战兵出入无至自碍城上观望敌人嘹哨乘便处即遣兵击杀或夜出兵使敌在外所备处多昼夜备战无有休息彼自不能久攻兼既城内剙开城门自运土填壕欲为入计不攻自败所以敢自剙开城门出填壕者非谓其敌兵可欺盖恃其自于城内设除已备敌入城而死耳晋王浚遣都防王昌及鲜卑段就六春末杯等部五万之众以讨石勒诸将皆劝勒固守以疲冦独张宾孔苌以谓可速凿北垒为突门二十余道勒即以苌为攻战都督造突门于北城鲜卑入城北垒勒俟其未阵躬率将士鼓噪于城上防孔苌督诸门伏兵俱出击之生擒末柸等众皆奔散苌乘胜追击满尸三十余里获铠甲五十疋此乃守中有攻可谓善守城法也后之守城者何惮而不法欤州郡城池之制人皆以为尽善城有敌楼而敌人用火礮击楼城外有壕而敌人用洞子垒填城髙数丈敌人用天桥鵞车对楼慢道云梯等攻具登城据其城池之制可以自谓坚固前所未有奈何敌人攻械雄杰亦前古所未有故事贵乎仍旧而人惮于改作皆不可必者古人所谓利不百者不变法功不十者不易器以今城池之制观之虽然利不至于百而功不至于十其间有须臾改者不可不更改也自古圣人之法未尝有一定之制可则因否则革也为今之计如敌楼者不可仍旧制也宜于马面上筑髙厚墙下留品字方径及尺空眼以备觇望及施设枪路墙里近下以细木盖一两架瓦棚可令守御避寒暑风雨屋墙里墙皆低下则礮虽在外数多悉不能及又壕上作桥桥中作吊桥时暂隔敌则可若出兵则不能无碍宜为实桥兵出入俱利城门宜迂回曲折移向里百余步置不独敌矢石不及其旧作门楼处行入一步向里便是敌陷穽盖百步内两壁城上下临敌人应杀敌之具皆可设施旧门前横筑防门墙髙丈余两头遮过门三二丈城门啓闭人马出入壕外人皆不见孰敢窥伺城外脚下去城二丈临壕垠上宜筑髙厚羊马墙髙及一丈厚及六尺墙内脚下亦筑雀台髙二三尺阔四尺雀台上于羊马墙上亦留品字空眼以备觇望及通枪路一如大城上女墙头墙墙重叠雀台上埋排扠木以备敌填平壕堑及破羊马墙至城脚下则敌于羊马墙内两边受敌雀台上与大墙向下所施矢石即是敌当一面而守城人三面御之羊马墙内兵赖羊马墙遮隔壕外矢石是羊马墙与大城系是两城相乘济用使敌人虽破羊马墙无敢入者故羊马墙比大墙虽甚低薄其捍御坚守之効不在大城之下又羊马墙内所置之兵正是依城下塞以留伏兵不知敌人以何术可解若此既有羊马墙其鹿角可以不用仍于大城上多设暗门以备遣兵于羊马墙内出入又羊马墙去大城脚止二丈不可令太逺者虑大城上抛掷砖石难过墙内反害墙内人又不令太近者虑其太窄难以囘转长枪又于大城脚下作深阔里壕壕向上里度地五七丈可作来往路外筑里城排扠木但多备下敌冦城应敌处用此设备虽使敌人善攻不足畏也墨子宋大夫善守御公输般为云梯之械将攻宋墨子见之乃解带围城以械为牒九设攻械之机墨子九拒之公输般攻械尽墨子守有余公输屈曰吾知所以拒我者以见此攻城者宜乎古人以为防之下也夫守城者毎见敌人设为一攻机而无防以应之者未有思也规尝谓孙子曰兵者国之大事死生之地存亡之道不可不察也又以谓兵者诡也用意中形诡诈为道是以善守者藏于九地之下使敌不知其所攻今夫备御之防宜乎藏之于身待敌而用不可以先之然而有之于众而达之于远有利而无害有得而无失不可不先也嗟乎靖康丙午金人以儿戏之具攻打京城守御者不以时设计遂致城拔迄今一纪有余而金人不思当时幸胜尚以骄气相矜在规未知敌人攻京城械器施设之前则毎闻人云金人攻城大礮对楼势不可当贵显言之则快然而不敢辨众人言之则亦不敢痛折今既知其详则岂可不尽剖其所见而言之规窃尝闻国之利器不可以示人又机事不密则害成然而用兵之道以正合以奇胜善出奇者无穷如天地不竭如江海千变万化孰能穷之今止据其金人拔京城当时攻械施设略举其捍御之防大槩言之至于尽精微致敌之方有不可得而之者矣惟在乎守城之人于敌未至前精加思索应变之术预为之备耳区区管见不能自揆辄序于佥言之后
　　王禀守太原尼雅满攻城之具曰礮石洞子鵞车偏桥云梯火梯凡有数千毎攻城先列克列礮三十座凡举一礮聴鼓声齐发礮石入城者大之于斗楼橹中礮无不壊者赖总管王禀先设虚栅下又置糠布袋在楼橹上虽为所壊即时复成尼雅满填壕之法先用洞子下置车转轮上安居木状如屋形以生牛皮缦上又以鐡叶裹之人在其内推而行之节次相续凡五十余两人运土木柴薪于中尼雅满填壕先用大板薪次以荐覆然后置土在上増覆如初王禀毎见填即先穿壁为窍致火鞲在内俟其薪多即便放灯于水中其灯下水寻木能燃湿薪火既渐盛令人鼓鞲其焰亘天至能不令填壕其鵞车一如鵞形下亦用车轮冠之以皮鐡使数十百人推行欲上城楼王禀于城中亦设跳楼亦如鵞形使人在内迎敌亦先以索结巨石置彼鵞车上又令人在下以搭钩及绳拽之其车前倒又不能进其云梯火梯悉用车轮其髙一如城楼悉如王禀随机应变终不能攻又尝内起重城虑外壁之壊
　　我师为敌所围可以力守者三外有援兵一可守也人士劲勇刍粟丰备二可守也池城完固民人富实三可守也可以决战者三外无援兵一可战也人劲马壮兵甲坚利储蓄不备二可战也城池不完士民穷匮三可战也守可以必守战可以即战何谓必守许洞曰尽我力焉援兵不到即俟敌懈出奇以战如光武昆阳水上鼓噪而出如田单即墨火牛之类是也何谓即战许洞曰既围即战谋未备也围久则固焉被围之师不可出者三敌无故开围一角者有伏也退围数里者谋也示以弱者诱也可以急备者二敌攻其西谨备其东敌示以闲暇者此必缓我而欲乘懈隂将冲突也夫被围者当先安其内而后及其外可也
　　兵法曰守城之道无恃其不来恃吾有以待之无恃其不攻恃吾有所不可攻故善守者敌不知所攻非独为城髙池深卒彊粮足而已必在乎虑智周密计谋百变或彼不来攻而我守或彼不挑战而我击或多方以谋彼师或屡出以疲彼师或彼求鬭而我不出或彼欲去而惧我袭若此者皆古人所以坐而役敌国之道也此虽得御攻之计然又要先审可守之利害凡守城之道有五败一曰壮夫寡小弱众二曰城大而人少三曰粮寡而人众四曰蓄货积于外五曰豪强不用命加之外水髙而城内低土脉疎而池隍浅守具未足薪水不供虽有髙城宜弃勿守亦守有五全一曰城隍修二曰器械具三曰人少粟多四曰上下相亲五曰刑严赏重加之得大山之下广川之上髙不近旱而水用足下不近水而沟防省因天财就地利土坚水流险阻可恃兼此形势守则有余故兵法曰城有不可攻又曰善守者藏于九地之下皆谓此也凡守之道敌来逼城静黙而待无辄出拒候其矢石可及则以术破之若遇主将自度其便利以彊弩丛射飞石并击毙之则军声阻丧其势必遁若得敌人称降及和切勿弛备当益加守御防其诈我若敌攻已久不拔而去此为疲师可蹑而袭之必破此又寄之明哲见利而行不可羁以常格也古法曰三里之城万家守之足矣今若遇敌逼近人力不暇者即且约容一军人马如筑于闲时须稍寛阔守城之法凡冦贼将至于城外五百步内悉伐木断桥焚弃宿草撤屋堙井有水泉皆投毒药木石砖瓦茭刍糇粮畜牧与居民什器尽徙入城内徙不逮者焚之主将阅视守御器械各令牢具又预穿井无数惟井无近城又备粮布帛刍草芦苇茅荻石灰沙土鐡炭松桦蒿艾膏油麻皮氊荆棘箆篱釜镬瓮盆桶缶水石砖竹锹镢镵斧锥凿梯索之类凡委积及楼棚门扇门栈但火攻可及之处悉皆氊覆泥涂棚楼下随处积檑木檑石鎗斧及他短兵外立弩弹礮架棚楼女墙上加箆篱竹笆城中立望楼籍民中壮男为一军以充防人壮女为一军以杂役老弱为一军以供饮饲放牧樵采三军无得相过主将延问军中奇谋勇力机防跅弛精伎辩口之士如鸡鸣狗盗之类无不加礼以备防用城上毎将各立一典掌呼索百用先作小旗数十枚有呼索即大书物名贴旗上上举以示城下仍预检校备用之物各为部分使吏主当谨伺见降旗则应送城上城下百步给杂役三五十人掌负挈所须索物仍各授一官督领衢巷通夜张灯烛察奸人出入与军士之私相过从者量城上一步置一甲士十步増五人防非时抽易五步有五长十步有十长百步有将别令虞候领战队作雌雄契持以巡城所至与守队勘同乃过若贼势外振士心内贰则或转左队以为右易前军以置后或一日数易或数日不移又间使人持伪契巡行以验试将士毎将各设四表贼来近则举一表贼至城则举二表贼登城则举三表贼攀女墙则举四表夜则加烛于表上虞候战队视举表处急援如贼已向城乘城将士皆援立牌以自障城及弩台上并度视逺近施放矢石火毬火鹞鞭箭贼在城下则抛飞钩贼若填壕则为火药鞭箭以射焚其刍藁桥械贼傅城欲上则随其处下擂木擂石以击之投飞炬以烧其攻器下火牀及以行罏镕鐡洒灼敌人飏石灰糠麸眯害其目楼棚踏空版内杂短兵下刺登城者若登者渐多则御以狼牙鐡拍手渐攀城则以连枷捧击之剉手斧断之贼以冲车等进则穿以鐡镮木环放猛火油贼云梯倚城则引文竿推撞车贼木驴穴城则用绞车鐡撞燕尾炬壊之贼飞礮石则张布幔绳过其贼为地道来攻则为地聴候其来方穿井邀之霹雳火毬烟毬等害之贼附髙穴城则缒游火箱灼之贼筑土堙傍城欲上则穿地道至堙下引取其土贼堙自壊或城内薄城起堙相对盛兵抵御贼以火攻城则城上应救火之具有托义火钩火镰栁洒子栁罐鐡手猫唧筒寻常之所预备者若攻具猛至则为水袋水囊以投沃之应棚楼器械虽已涂覆亦频举麻搭润防若贼为火车烧城门则下湿沙灭之切勿以水水加则油焰愈炽贼若纵烟向城则列瓮缶以醋浆水各实五分人覆面于上其烟不能犯鼻目贼夜围城则毎五十步以二人系城下置食其前城上闻犬吠则缒火下照举表加备又于城半腹毎十步系一灯笼又束芦苇为插以松明桦皮可用照贼或攻摧女墙则以木女墙代之或攻壊城门则以刀车塞之
　　凡贼诸攻不利必引水灌城我则壅塞诸门察视城中陷穴之处悉加傅筑城内促围望外水髙下别筑阔墙墙外取土可深一丈兵队备城如故周视地势有可泄水处十数步开一井井内各相通以泄疏之若水已入城则于新筑墙外作船二十只选勇士毎船三十人质其父母妻子各授弓弩短兵锹镢遣暝夜从门衔枚并出决贼堤堰破贼营砦所选之士须预习水战度力不足则加船以进或贼已觉则城上鼔噪为助
　　凡贼有勇悍之卒必使来突我城门我当伪为不知开门以待于道路设陷马坑机桥于重墙曲巷内出奇伏兵掩击逼陷之或约其过一二百人即下重门插板使其前败后絶
　　凡城内器械已备守御已得当出奇用诈以战代守以击解围先为暗门或因贼初至营阵未整或暮夜乘贼不觉或贼攻城初息或贼围久已怠潜出精骑衔枚击之击败亦不逺袭或我兵已出贼突门而入则自城上向里连下巨石击压以断其入
　　凡城中日给百用至于水浆皆有限量令民灶为天井髙突防火仍预下令凡失火者斩杜奸人也或城内有火发只令本坊官吏领丁徒赴救仍急赴主将主将遣左右亲信人促往
　　凡城中失火及非常警动者主将命击鼓五通城上吏卒闻鼓不得辄离职掌民不得奔走街巷凡贼至城外禁城中不得妄举髙物如竿表之类及吹击乐器恐贼内应凡城中有使至门者径导诣主将裨校民吏不得辄见如得城中飞书不得辄读持送本营将众封送主将凡有晓星气数术人悉收官府不得与他人窃语及禁论説怪异以惑众心凡号令一出主将并副将以下不得专异指挥余依行军约束条件
　　罗拱辰一守议各城虽有濠河之险必须附城壕边就以挑起淤土离城脚丈余不等临隄围筑五尺髙墙使贼虽或渡濠亦难辄抵城下况不时出奇兵数十人于城下得此墙遮蔽可以藏伏窥视如贼近对壕我兵即于墙内潜发长器不露形体使彼不知我兵多寡有兵在城下时贼以为有无兵在城下时贼亦不知其无也所谓有有无无虚虚实实者此也且四乡逃难男妇又得此墙暂容其身若贼来不必就先扯去吊桥恐奔来逃难男妇未能尽过不免立以待毙是可哀也既有此墙若果贼将来只须谨闭城门俟其到城方去吊桥亦不为迟况贼畏城上铳礮决不敢近我城下其城无敌台则不能眺逺顾下何以言守必要贴城筑出敌台毎座相去或五六百步或七八百步或二三百步各随城势之曲直囘折以为逺近其守之之法最要静治严禁諠哗庶临敌不乱兵疲倦必要更番休养又恐乘怠而入须于垜外盖出浮棚毎扇约阔三四尺或长六七八尺不拘环城接连驾设之法或用小木或竹毎根比棚阔三四尺以一半伸出垜外一半放入垜内其外閤浮棚棚上压以砖石天晴加置石灰数包于上其内用绳缚坠石虚悬若贼加梯棚上则棚软不乘其梯其砖石坠击城下而内悬木石坠落墙内守垜者且自警觉若贼置梯棚下而上登其棚触首一移动而乱石又坠矣若再加严固沿城周围垜墙之上竖架奈何木其制坚立架木二根机闗横挑木各一根上閤一木谓之奈何木木上错综钉以竹签其木之轻重与挑木相称贼来攀援则其势自然下击而伤人既不能扳驾又不能取脱故名奈何木也敌至城下我兵轻动其木坠下又可击之况此棚木易于成造且所费不多今各县城低难守相应速制至于夜间守城用灯烛所费甚多且皆髙悬于垜上是使贼得以视我我不便视贼其利在彼矣甚非所宜为今之计应造鐡火毬中燃柴木则柴木之价比桕烛相去倍蓰况火光散阔及逺比灯火相去千万毎垜口二十个三十个止该用火毬一枚挑出垜外坠于城半则火光在下我视在上不悖其光我得以见贼而贼不能见我其利在我矣倘或城中一时火发恐是奸细在城中为里应或居民失谨慎其守城兵夫未免惊疑且往救家宅必至弃其所守请先出示禁谕庶不疎虞
　　守城鄙见
　　一壹城居民各于平居之时就方隅与城相近有司预派垜夫必须一垜一夫庶事有责成不许二夫三垜恐成躭阁各令备锋利器械一件或鎗或刀或扒或弓矢各须精致皆适实用平居出示晓谕闻礮即登城预将垜头粉白一处上书垜夫某人系保长某人甲长某人下始不敢推托误事
　　一贼泊城下昼夜攻围交战之时垜夫一名不许下城贼退之后垜夫轮班吃饭夜卫约定申时上城夘时始下各令分定信地该管官员逐名防查夜间长号击柝凝神各于分垜向下向壕专视或见贼渡河或至城下安梯或闻水响或在壕外结众聚望或射箭打礮急喊临垜之夫及兵官知之用砖石星飞抛击
　　一垜夫夜间切不可睡盖一垜之夫睡熟则一垜无人照顾
　　一垜夫止于守御若黠冦聚众昼夜攻击又非此辈可当须以兵力胜之兵技第一大佛郎机其次鸟嘴铳又其次弓矢如事急人人能举用之不竭无如砖石也须多多积备陆续接济可也
　　一毎垜头必用斗许大石一块大约一人之力能举者预布垜头贼有顶门下梯者就将此石向头推打一石不中又借邻垜一石击之不中又借一石击之必击之冦退而后已排难解纷无如此技也
　　一四围之城大势四门各四官四隅又分四官綂领一台至一台又分一头目管领各强弱搭配兵若干名分定信地庶事有责成毎分地须用一条鞭铳数管大佛郎机一架盖鞭铳止能击无遮牌之贼而有被有牌之冦非郎机不能制也
　　一城除定兵之外毎于一面又当备游兵一枝择将士最强者为之毎遇事急即遣此兵辅之始保无虞一专委一员官将银包三钱五钱一两二两至十两者及花红之类咸备一遇官兵垜夫或能击贼或能退贼或能报贼渡水或能报贼取梯即时量功大小对众赏之庶人心感戴争相防守矣
　　一毎敌台用灶烧滚汤数锅备长柄浇杓数把贼有登梯上城及登城者即以浇杓当顶浇之盖秃头畏滚汤也
　　一近来贼铅铳甚多须要付傍牌遮蔽一垜一牌更妙力不能及数垜一牌亦可人家锅盖垜夫执之亦能却矢毒也
　　一药线铅子火药皆当预多备
　　一昼夜皆当周巡分地一官往来一官之地一面分官往来巡一面之地四面总委周巡四面之地各官皆须盔甲以防流矢铅弹
　　一贼船泊城下借邻近大佛郎机并力攻之必使离城而后已
　　一城中专委一官执牌往来巡视恐有他盗乘机窃发一各门用石严砌以防他虞
　　一水门及木桥多用水瓮以防不虞
　　一毎垜一灯三垜悬一灯落地始能照见城下之贼然悬索宜细止胜一灯庶贼不能攀跻也
　　一城头牌巡不许讹言不许惊恐及引颈出垜外望最误事也
　　一各敌台各备起火流星一二十枚某台事急不能堵当急燃起火则本面游兵应之
　　一预令有司多备油烛以防久困至若竹缆草把各铺皆当积备令人掌之以防夜战也
　　一贼攻围须掣去桥梁若城外男女居民有欲进城者须窥贼稍逺先放入瓮城待盘诘的当而后放入内城一城上用快马报消息
　　一分付各兵不许先存恐惧盖我在城上彼在城下用上击下易为力也
　　地
　　许洞曰古法曰散地无战散地者境内地也士卒顾家其意未专不可战也轻地无止者入敌地尚浅士卒意未坚不可以遽战当自坚其心也争地则无攻山谷隘险之口以弱胜强以少击众之地也交地则无絶俱可进退之地不可以兵絶之也衢地则合交有路往来我可以结交于诸侯也重地则掠深入敌境士卒意已坚固可以掠取财物也围地则谋士卒困于险隘鬭则兵弱持久则粮食絶乏则当用谋以免难死地则战前有髙山后有大水粮食乏絶进退守备皆无所利当即日死战也许洞曰此八者古人用地之法也若地协于用则用之不协于用则反之反之谓何曰古人用地之法若敌众深入吾境壁垒不完刍粮寡少守且不利讵可以散地而不战乎在我当以必战为约怯退示以必死擒获示以必赏令立告诸吏士将战之际后顾者斩之相视而目动者斩之遗弓刀器械者斩之金鼓不应节者斩之获一首级者亦厚赏之如是则有散地之法也入敌地尚浅险则据而挑夷则守虑士卒心不固当择左右前后负背险絶断其生路肃部伍严节制使人人自战势我当屯师为大营广阵务攻具露其机状如不密俾敌见之欲敌人备在前隂出精鋭敢死者循间道或扼其粮运或捣絶其后凡间道必多险阻或有岩岸峭壁之地则为悬梯竹索以陟降之或有深涧阔壑则为木桶瓦缶之类渡之觉敌内挠则自营阵中出精兵为应内外夹攻有争地之用矣道路相错我可以往彼可以来利设伏进战战佯北俟逐兵过半则举号发伏冲击之反佯北之师以应有交地之用矣顿泊之地径达四面当选腹心劲勇者各将步骑以扼四冲人数多少随用之虽无交应有衢地之用矣致兵敌境凡属守备者顺则安之否则夷之资食所获必副吏士内以悦师人外絶敌所恃岂直深入然后用掠乎如是则用掠非止重地之用矣大兵将动先料其强弱观其云气察地势顺逆审人心向背而后举焉兵法曰防之而知得失之计候之而知动静之理故得失之道利先知谋胜于未胜决失于未失者善也有死地之围始谋于军者必有后机之困矣设能及后机而达先知必无围敌之患矣髙山大泽险峭沮洳溪径断絶无以生遁此乃志士用谋之利也当宜用奇兵出其不意以冲冦敌而后击之也出奇奔冲或利用燧马燧牛如田单阳班之类是也或候夜昏诈为号直奔冲敌师混服饰军伍使不辨认之类是也如止以死战为期茍敌兵益壮我援不到则李陵有弓折矢尽之困矣战极力毙当自陨陷能竭智用谋万变不极则无死地之忧矣然则地利者不可一槩用也但临时观其用何如耳兵贵设变不能以变用兵虽得地利无益也军志云失地之利士卒迷惑三军困败饥饱劳逸地利为宝不其然矣是以彼此俱利之地则让而设伏趋其所爱而傍袭之彼此不利之地则引而佯去待其出而邀击之平易之所则率骑而与阵险隘之处则励步以及徒往易归难左险右阻沮洳幽秽垣埳沟渎此车之败地也候视相及限壑分川斯可以纵弓弩声尘既接深林盛薄斯可以奋矛鋋芦苇深草则必用风火蒋蒲翳荟则必索其伏平坦则方布汚叙则圆形左右俱髙则张翼后髙前下则设冲凡战之道以形地为主虚实为佐变化为辅不可专守险以求胜也仍须节之以金鼔变之以权宜用逸待劳掩迟为疾不明地利其败不旋踵矣或有进师行军不因乡导陷于危败为敌所制左谷右山束马悬车之径前穷后絶雁行鱼贯之岩兵阵未整而强敌忽临进无所凭退无所固求战不得自守莫安住则日月稽留动则首尾受敌野无水草军乏资粮马困人疲智穷力极一夫守隘万夫莫向如彼要害敌先据之如此之利我已失守纵有骁兵利器亦何以施其用事至于此可不慎之哉若此地疾战则存不战则亡当须上下同心并气一力抽肠溅血一死上前因败为功而转祸为福矣晁错论兵法曰丈五之沟渐车之水山林积石经川丘阜山木所在此步兵之地也车骑二不当一土山丘陵漫衍相属平原广野此车骑之地也步兵十不当一平陵相逺川谷居间仰高临下此弓弩之地也短兵百不当一两阵相近平地浅山可前可后此长防之地也劒楯三不当一苇竹萧草木蒙茏枝叶茂接此矛鋋之地也长防二不当一曲道相伏险阸相薄此劒楯之地也弩弓三不当一
　　武经曰详诸兵书安营之法相视地形各有所宜今大河之北至于右北平千余里三闗南北幽燕恩冀之间地平如掌顿军置营方圆自取其便惟深沟髙垒大车为固今西北银夏麟府鄜延环庆泾原秦鳯地接陇蜀南北数千里地无百里之平置营多在广原大陇髙坂之地或尖斜或屈曲或披大山或临深涧就其地形坡坂递互相掩人马咫尺不相见可以登髙视之逺见人马易为设备今二广之地自荆湖之南桂岭至邕广之地山水重复虽有平原尽为水田少有平陆江山虽固安营亦多占髙原平旷之地可以固守近者侬智髙亦使丁壮沿山穿道中夜斫乱营寨溃散人马又西南巴蜀之界地接蛮夷昔樊绰蛮书云髙山峭壁万仞连天深涧有底莫测其原昔武侯屯兵旧迹亦随岩穴磵道屈曲坡坂之中凡置营阵之法但求其地形穏便临时相度人马多寡有无出入通粮之路四面无髙冈大陇视下之势者可置营寨亦不离九地之法也意欲威示人则虚列广张旗帜势弱减灶卧旗伏戈详在主将目视心生随四方山川水陆形势应时之变也
　　士卒恃近懐恋妻子急则散走是为散地一曰地无闗键士卒易散走居此地者不可数战又曰地逺四平更无要害士卒不坚意而易离散故曰散地也兵法曰诸侯自战其地为散地是故散地无战又曰散地吾将一其志吴子问孙武曰散地士卒顾家不可与战则必固守不出敌攻我城垒掠我野田禁吾樵采塞吾要道待吾空虚而急攻则如之何武曰敌人深入吾都多背城邑士卒以军为家专志轻敌吾兵在国安土懐生以阵则不坚以鬭则不胜当集人众聚谷蓄帛保城避险遣轻兵絶其粮道彼战挑不得转输不至野无所掠三军困馁因而诱之可以有功若欲野战则必因势依险设伏地无险则隠于天气隂暗昏雾出其不意袭其懈怠可以有功
　　入敌境未深往返轻易不可止息将不得数动劳人兵法曰入人之地而不深为轻地则无止又曰轻地吾将使之属吴子问孙武曰吾至轻地始入敌境士卒思还难进易退未间险阻三军恐惧大将欲进士卒欲退上下异心敌守其城垒整其车骑或当吾前或击吾后如之何武曰军至轻地士卒未专以入为务无以战为故无近其名城无由其通路设疑佯惑示若将去乃选骁骑御以先入掠其牛马六畜三军见得进乃不惧分吾良卒密有所伏敌人若来击之勿疑若其不至舍之而去又曰军人入敌境敌人固垒不战士卒思归欲退且难谓之轻地当选骁兵伏要路我退敌追来则击之便利之地先居者胜是为争地兵法曰我得亦利彼得亦利为争地又曰争地则无攻吾将趋其后呉子问孙武曰敌若先至据要保利简兵练卒或出或守或偏或奇则如之何武曰争地之法先据为利敌得其处慎勿攻之引而佯走建旗鸣鼓趋其所爱曳柴尘惑其耳目分吾良卒密有所伏敌必出救人欲我与人弃我取此争先之道若我先至而敌用此术则选吾鋭卒固守其所轻兵外伏于险阻敌人还围伏兵傍起此全胜之道也
　　谓之交地平广卒通兵法曰我可以往彼可以来为交地又曰交地则无絶吾将谨其守吴子问孙武曰交地吾将絶敌令不得来必全吾边城修其守备絶深道路固其隘塞若不先图之敌人已备彼可得而来吾不得而往众寡又均则如之何武曰既我可以往彼可以来吾分卒匿之守而勿怠示其不能敌人必至设伏隠庐出其不意可以有功
　　地居要冲控带数道为冲地先据此地众必从之故得之则安失之则危也兵法曰诸侯之地三属先至而得天下之众者为衢地衢地则合交又曰吾将固其结吴子问孙武曰衢地必先若吾道逺发后虽驰车骤马至不能先则如之何武曰诸侯参属其道四通我与敌相当而傍有他国所谓先者必先重币帛使约和旁国交亲结恩兵虽后至众已属矣我有众助彼失其党与诸国掎角震鼓齐攻敌人惊恐莫知所当
　　入敌已深国粮难应资给将亡不挟何取为重地兵法曰入人之地深而难返背城邑多者为重地重地则掠吾将继其食又曰凡为客之道入深则专主人不克掠于饶野三军足食谨养而勿劳并气积力运兵计谋为不可测吴子问孙武曰吾引兵深入重地多所逾越粮道絶塞设欲归还势不可过欲食于敌持兵不失则如之何武曰凡居重地士卒轻勇转输不通则掠以继食下得粟帛皆贡于上多者有赏士卒无归意若欲还出即为戒备深沟髙垒示敌且久敌疑通途私除要害之道乃令轻车衔枚而行以牛马为饵敌人若出鸣鼓随之隂伏吾士与之中期内外相应其败可知
　　少固之地为圮地不可为域垒沟隍宜速去之兵法曰行山林阻险沮泽难行之道者为圮地圮地吾将进其涂吴子问孙子曰吾入圮地山川险阻难从之道行久卒劳敌在吾前而复吾后营吾左而守吾右良车骁骑要吾隘道则如之何武曰先进轻车去军十里与敌相候接期险阻或分而左或分而右大将四观择空而取皆防同道倦而乃止也
　　入则隘险归则迂回为围地进退无从虽众何用能为奇变此地可由兵法曰所由入者隘所从归者迂彼寡可以击吾众者为围地又曰背固前隘者围地也围地则谋吾将塞其阙呉子问孙武曰吾入围地前有强敌后有险阻隘路敌絶我粮道利我走势鼓噪不进以观吾能则如之何武曰围地之宜必塞其阙示无所往则以军为家万人同心三军齐力并炊数日无见火烟故为毁乱寡弱之形敌人见我备之必轻则告励士卒令其奋怒陈伏良卒左右险阻击鼓而出敌人若疾击我则前鬭后拓左右掎角也又曰敌在吾围伏而深谋示我以利索我以旗分塞要乱不知所之奈何武曰千人操旗纷纭若道轻兵进挑阵而勿搏交而勿去此败谋之法
　　力战或生守隅则死为死地兵法曰疾战则存不战则亡为死地死地吾将示之以不活又曰死地则战投之亡地然后存陷于死地然后生众陷于害然后能为胜败吴子问孙武曰吾师出境军于敌人之地敌人大至围我数重众欲突以出四塞不通欲励士激众使人投命溃围则如之何武曰深沟髙垒示为守备安静勿动以隠吾能告令三军示不得已杀牛燔车以飨吾士烧尽粮食填夷井灶割发捐冠絶士生虑将无余谋士有死志于是砥甲励刃并气一力或攻两旁震鼓疾噪敌人亦惧莫知所当鋭卒分行疾攻其后此是失道而求生故曰困而不谋者败穷而不战者亡呉子曰若吾围敌则如之何武曰山髙谷险难以逾越谓之穷冦击之之法伏卒隠庐开其去道示其走路求生透出必无鬭意困而击之虽众必败兵法又曰若敌人在死地士卒勇气欲击之法顺而勿抗隂守其隙则必开去道以精骑分塞要路轻兵进而诱之阵而勿战败谋之法也通形可以先先之以待敌兵法曰我可以往彼可以来曰通居通地先居髙阳利粮道以战则胜兵法宁致人无致于人通者四战之地须先据髙阳之处勿使敌先得而我后至也利粮道者或毎于控扼之要冲筑垒城或作甬道以防之又曰通地虽有髙阳而无要害故两通往来处髙阳候望向阳示生粮道便人转运所以利于战也
　　挂形出不胜返亦难也兵法我可以往难可以退曰挂形敌无备出而胜之敌若有备出而不胜难以返不利也挂者险阻之地与敌地犬牙相错动有挂碍也往攻敌敌若无备攻之必胜则虽与敌险阻相错敌人已败不能邀我归路矣若我能往而敌人有备则不能胜必为敌人守险邀我归路难以返矣一或不得已陷此地须为持久之计掠取敌人之粮以伺利便击之也支形者隔隘可以相要截支持故不利先出也兵法曰我出而不利彼出而不利曰支敌虽邀我我无出引而去之令敌半出而击之利支者如我与敌人各守髙险中有平地狭而且长出军则不能成阵攻敌则自下御上如此之类皆彼我不利宜堂堂引去伏卒待之敌若蹑我候之半出险中发伏击之则无不利敌先去以诱我我不可出也
　　隘形者敌先守隘我去之若无守我从之兵法曰隘形者我先居之必盈之以待敌若敌先居之盈而勿从不盈而从之盈满也言遇两山之间中有通谷则须当山口为营与两山口齐如水之器与口齐也如此则平易险阻皆制在我而得以出奇也若敌人在处隘之半不知齐口盈满之术我则入隘以从之若敌人在隘我亦在隘俱得地形胜败在兵不在地形夫齐口盈满之术非惟隘形独能有口譬如平陵迫泽车马不通舟楫不胜中有迳亦须据其路口使敌不得进也诸可知之险形者居险阻之地不可后于人也兵法曰险形我先居之必居髙阳待敌若敌先居之引而去之勿从也凡地隘险者尤不可致于人也险者山险谷深非人力所能作为必居髙阳以待敌敌若先据之必不可与争则当引去阳者向南地恐与敌人持久居隂而生疾也今若于崤渑相遇须先据北山此乃面阳而背隂也髙与阳二者宁舍阳而就髙不可舍髙而就阳经乃统而言之也
　　逺形者力敌而战胜败未可知也兵法曰夫逺形势均难以挑战则不利譬如我与敌对垒相去三十里若我来就敌垒而挑战者我困敌逸故战不利敌若来就我垒是我逸敌困亦不利故言势均然则如之何曰必欲战者则移垒而相近也
　　大凡兵之体用好髙而恶下贵阳而贱隂养生而处实生为阳养于阳则气胜实为髙处于髙则逺絶卑湿有疾不起人安于用此兵之利而地之助也兵法曰絶涧天井天牢天罗天陷天郤六者谓之六害遇之者速去不可近也所谓絶涧者山水深大之地也天井者地形洼下大水可及之地也天罗者山涧迫狭可罗絶人之地也天牢者林木隠蔽葭苇深广之地也天陷者道路泥淖人马不通之地也天郤者土多沟坑坎陷水石之地也常令吾逺之敌近之吾迎之敌背之军行有险阻潢池并生葭苇山林翳荟者必谨覆索之此伏奸之所也故兵行途有所不攻地有所不争者诸此类也夫出师有主客用兵有步骑所有既殊则地亦不能兼利故晁错曰丈五之沟渐车之水草木所在此步兵之地也车骑二不当一土山丘陵曼衍相属平原广野此车骑之地也步兵十不当一平陵相逺川谷居间仰髙临下此弓弩之地也短兵百不当一两军相近平地浅草可前可后此长防之地也劒楯三不当一薍苇竹萧草木朦笼枝叶茂接此矛鋋之地也长防二不当一曲道相伏险阨相薄此劒楯之地也弓弩三不当一兵法曰候望所及阻壑分川可以纵弓矢深苇奥草可以施风火左右俱髙则张翼而进后髙前下则鋭冲而进厯渐泽则整队而亟过居平陆则前死而后生丘陵则必处于阳而右背之隄防则必据其隂而左向之若此皆须大将察理而喻于心先计而施于用一不中式则胜负随至故陈豨不守漳水而髙祖平之厐涓失计于马陵而孙膑破之成安君不保井陉终擒于韩信慕容超不固大观卒败于刘裕赵奢之登北山秦兵虽强而莫上李弼之据委曲齐师虽众而勿利得失之鉴较然如斯可不务哉
　　一贼若据险我以利饵之或退师以致之从其计则遣精兵潜出其背以夺之不从其计则引而去之一贼入境内初来气鋭不可当头截杀俟其四散抢掠其众必分我当潜兵于乡村击之或待其将归预为分兵伏于归路从三分之二以邀攻之则胜一我军入贼境未深士卒思家难进易退兵法所谓轻地经曰轻地勿止当以速进深入为务敌人必将固守以老我师我欲战则攻其所必救以致之我欲退必选鋭设伏然后退待贼来追后则伏兵奋起前则返旗回攻胜之道也一战地先居者胜兵法所谓争地也敌先至慎勿与争引兵而退或攻其所必救或以利而诱之敌若从之我则潜发精兵出其背而夺之敌若不从则引而去之我先至而敌若用此术则选吾鋭卒固守其所仍以轻兵外伏于险阻敌人来鬭伏兵傍起全胜之道也一战地平原四达我可以往彼可以来兵家谓之交地我当为车营或拒马营严加固守先为不可胜敌必轻我则其志必怠伺其来攻我当机应而变乘其不意不备之处奋击之胜一军行山峡之间卒然与贼相遇道路窄狭虽众难用当令冒刃勇力之士先鸣鼓大噪而乘之以短兵接战再遣健步精兵潜登岩崖险阻夹攻古人以此为谷战譬如两虎鬭于穴中猛者必胜一与敌遇于深林之内当视林木疎密疎处则布骑兵杂于鎗牌密处则布短兵各以奇正更战更息此谓林战之法也
　　蜀诸葛亮兵法曰山陵之战不仰其髙水上之战不逆其流草上之战不涉其深平地之战不逆其虚此兵之利也故战鬭之利唯气与形也
　　奇法曰凡与敌战于江湖之间必有舟楫须居上风上流上风者顺风火以焚之上流者随势使战舰以冲之则战无不胜法曰欲战者无迎水流凡遇敌战或岸边为阵或水上泊舟皆谓之水战若近水为战须去水稍逺一则诱敌使渡一则示敌无疑我欲必战勿近水迎敌恐其不得渡我欲不战则拒水阻之使敌不能济若敌率兵渡水来战可于边水伺其半济而击之则利法曰涉水半渡可击凡出军行师或遇沮泽圮毁之地宜倍道兼行速过不可稽留也若不得已与不能出其地道逺日暮宿师于中必就地形之环龟者中髙四下为圆营四面受敌一则防水潦之厄一则备四围之冦法曰厯沛圮坚舎环龟一军行前有深草我即缓行以待之候贼入草焚之贼若守而不进我则迂路攻之一军行前有水陷我即据髙以待之候贼至陷中击之贼若不来我则设伏退军以诱之一军行前有深林谨须搜索贼若固守顺风草上焚之一军行前有险阻贼兵固守即利而诱之候敌出潜令夺之
　　北攻録曰争山不得上则利在赵而不在秦争水不得渡则利在汉而不在楚两军相遇不据利地以抗之讵能扼敌人于仓卒之际哉此据利之法不可不讲也然其法有三一曰据山谓三军遇敌既无城邑又无沟垒即于近便有山不拘髙低据以为险静以待敌登髙望逺可见虚实而施吾破贼之谋发石断木可避锋鋭而扼其逼我之势二曰据水谓三军遇敌进无可依退无可保即于近便有水不拘浅深急据为险静以待敌敌渡则俟其半涉而击其济薄之师敌逼则誓众以死而激其背水之战三曰据林谓三军遇敌既无山阜可依复无川泽可据即于近便有林木掩映急据以为待敌之所敌将而愚则依林设伏而敌不及备敌将而智则缘林发矢而敌不可入林燥则畏焚而敌兵不可搜林密则畏绊而敌骑不敢逼然后张翼伪遁而反击之是谓急据
　　势不两立术不两全处已于顺则在彼皆逆处已于逆则在彼皆顺故争山不得魏兵以败拒水上流蜀军以胜顺风尘贼军以溃皆古人就顺之验也兵家未尝明言之近者诸将失紫金山而花靥受敌失故镇河而苻离受闭夏风多南冬风多北不谙风势而淮北之师败于暴风霰雹之所震鼓者屡矣此顺就之法不可不讲也一曰顺山必使吾军先居髙险则贼自陷于低下故矢石击发我逺彼近人马驰逐我逸彼劳我则前峻后险而无向不济彼则内卑外髙而数面受敌二曰顺水必使吾军先占上游则贼自堕于下流故顺水行舟顺流济兵而利害之势已分拒水为营背水为阵而难易之形已判自上而下在我有摧枯折朽之易自下而上在彼有登髙陟险之难三曰顺风毎遇战鬭风起必使吾军先背上风则贼自不能免于风故曳柴尘而敌军莫知吾之虚实吹沙走石而敌军莫当吾之冲突顺风药而敌之口鼻可以受毒因风纵火而敌之营壁可以延烧是谓就顺
　　笔谈曰唐六典述五行有禄命驿马湴河之目人多不晓湴河之义予在鄜延见安南行营诸将阅兵马籍有称过范河损失问其何谓范河乃越人谓淖沙为范河北人谓之活沙予尝过无定河渡活沙人马履之百步之外皆动澒澒然如人行幕上其下足处虽甚坚若遇其一陷则人马驰车应时皆没至有数百人平陷无孑遗者或谓此即流沙也又谓沙随风流谓之沙流湴字书亦作埿按古文埿深泥也术书有湴河者盖谓陷运如今之空亡也
　　水
　　许洞曰兵法曰以水佐攻者强用水者其道有四焉一曰因二曰逆三曰贼四曰絶因水之用其道有二或敌絶中流而栅我得上游因风之利可以鼓棹纵火顺流冲之栅絶而过风转则止又若敌在下流士马赖是水我得上游可以毒之此二者所谓因者也逆水之用则为崇隄以障其下注溢于内然后引之以灌所谓逆者也贼水之用敌所赖者水也当潜以水工审地理隂为畎浍导之他处竭其所赖所谓贼者也絶水之用或以薪衣土以石实舟沈之于上别为长梁泄之或沙囊于上流以壅其水欲水行则决囊所谓絶者也用水之道有其地非所用而必用反为所害顺则善矣
　　武经夫水攻者乃所以絶敌之道沈敌之城漂敌之庐舎壊敌之积聚百万之众可使为鱼害之轻者犹使缘木而居县釜而炊故曰汾水可以灌平阳济水可以灌安邑河水灌大梁洧水灌颍川韩信夹潍水决沙囊而斩龙沮曹公引沂泗注下邳而克吕布皆控带山阜得地形之利也若平陆引水劳力费工利害相半智伯以水攻而亡此又水攻者之宜戒也今存其法焉故兵法曰以水佐攻者彊凡水因地而成势谓源髙于城本髙于末则可以遏而止可以决而流或引而絶路或堰以灌城或注毒于上流或决壅于半济其道非一须先设水平测度髙下始可用之也
　　水平及水战全付
　　木檀长二尺四寸两头中间凿为三池池横阔一寸分纵阔一寸深二寸一寸三分池间相去一尺五分间有通水渠阔二分深一寸二分三池各置浮木木阔狭微小于池筐厚三分上建立齿髙八分阔一寸七分厚一分槽下为转脚下髙与眼等以水注之三池浮木齐起眇目视之三齿齐平则为天下准或十步或一里乃到数十里目力所及置照板度竿以勾绳计其尺寸则髙下丈尺分寸可照板形如方扇长四尺下二尺上二尺面阔三尺柄长一尺大可握度竿长二丈尅作二百寸二千分毎寸内小尅随所向逺近髙下置竿以照板应之眇目视之三浮木齿及照板以度竿上尺寸为髙下递而往来尺寸相乘则山渊水源髙下浅深可以分寸度矣
　　我城若居卑下之地敌人拥水灌城速筑墙壁壅诸门及陷处更于城内促围周匝视水髙下而阔筑墙外取上髙一丈以上城立于墙内取上而薄筑之精兵备伏守不得离也如有泄水之处则十步为一井井内潜通外泄漏城中速造船一二十只募解舟檝者载以弓弩锹镬毎舟三十人自开暗穴衔枚而出斫营敌觉即急于城上鼔噪决其隄堰以精鋭急出助之
　　开宝初车驾亲征伪汉引汾水灌太原城时盛夏艺祖露臂跣足亦不裹头手持刀坐黄盖下督兵吏运土筑堤以堰汾河城上望见矢石雨坌不避也水浸城者余数版而已又命水军乘舟焚其谯门几陷防班师获免其后敌有使于伪汉者见水退而城始大圮乃笑曰南朝知壅水灌城之利且不知灌而决之则无太原矣问遇敌劄立髙阜我军卑下如何结营各项火器如何安置击打答曰兵家好髙而恶下贵阳而贱隂大凡行军必须逺为哨探如遇天井天牢天陷天隙必亟去之无疑也万一卒然遇虏劄立髙阜我军亦必相其髙处趋而赴之不得处于卑下奇兵弓箭手各带小神鎗与二连珠礮手相兼摆列当先冲阵防营军依法布立牌架军随即装钉牌架桩撅就于脚下按图结营以防冲突贼势稍缓移营五六百步以防流矢且将奇兵收回营内随将钉板品字安置坚其营垒以待大段地利未得宜守而不宜攻若贼持久不退其手把铳小神鎗专守营架礮装勿放但盏口将军大连珠相兼安置盏口将军就地大连珠后掏一渠前枕木枕昂头髙四五寸各装枕在地齐向敌营攻打如法装换敌必遁去仍须差人哨探的确方可回营以防佯北之诈如敌就冲来照依前法攻打
　　问我军占劄髙处贼立低浅又该如何结营各项火器如何安置击打答曰兵法云视生处髙战隆无登此处山之军也我军占劄髙处贼立低浅地利得矣敌人必不敢近其下相去亦必四五百步既尔据险然且不必结营但随其山势方圆按图劄立即分遣奇兵于要冲以防掩袭其手把铳小神鎗亦装勿放先将盏口将军及大连珠各相兼安置于牌架手把铳之前盏口将军就地大连珠前面亦就地但后掏一渠昻头平放各向贼营击打贼或遣客骑来攻诱我飞礮铅子须号令官军慎勿妄发如果逼近我兵其盏口将军大连珠势髙必逺不可轻放却令牌架手把铳间道而出于前再出奇兵手把铳列于前两班轮番装放及出弓箭小神鎗齐力击打贼必溃乱乘胜出奇追斩滴水匡之战是也问贼与我军彼此俱在山坡平漫地相敌四围扑冲如何战守火器攻放如贼旋转左右来攻火器如何放打答曰夫山坡者髙下之间也贼与我军一遇于此虽地形两得亦必随其髙下按图劄立随分遣奇兵占立山顶势缓方可结营攻战如贼占山顶上下夹攻仓卒不能结营但火器利上弓矢利下须急令奇兵手把铳以攻上坡弓箭手各带小神鎗以攻下坡及出牌架手把铳轮番放打庶能取胜小蒜涧之地形是也或遇平漫地上虽势均力敌须令奇兵冲阵当先防营军如法布立牌架军按图结营如贼势重大急收奇兵回营举放盏口将军大连珠依法装换随将钉板安置以固营阵如四围扑冲则出牌架手把铳于防营军稍前如贼旋转或左右来攻则出奇兵手把铳于牌架手把铳又前轮番装放及出弓箭手小神鎗齐力射打贼必遁去大段轮班装放宜进而不宜退虽曰稍退数步难免紊乱仓荒若贼乘隙冲扑不无偾事二姑原之战是已必须更番渐进俟贼稍退方可缓回原立地方
　　问如贼离营百步内外或二三百步盏口连珠手把等礮铳用药若干安子若干礮铳昻头髙下铅子平击多寡或逺或近有力无力俱期増减停当百发百中彼此不差答曰贼离营百步盏口将军用药七两力大髙逺若平置则后缩难放其大连珠礮毎出用快药一两七钱安铅子三个毎个亦重一两七钱装置在地昻头髙一寸许铅子第一个可及三百步第二个可二百步第三个可一百步手把铳毎出用快药八钱安铅子二个毎个重一两三钱脚立在地打放铅子第一个可及二百步第二个可一百步如大连珠昻头髙三寸铅子第一个可五百步第二个可三百五十步第三个可二百步手把铳执把在手昻头平击第一个可三百步第二个可二百步如大连珠向髙阜去处打放止装铅子二个昻头髙四五寸第一个可五百步第二个可三百步手把铳止装铅子一个昻头执把稍髙亦可及五百步然用药虽同铅子则异但先出者其力大后出者其力小其盏口将军声势胜大昻头少差厘毫逺近卒难度量
　　凡火器手合用方
　　妇人月水解毒箭并女劳复又方治聚血兼箭镞在胸喉烧妇人月经衣酒服浣裈汁解毒箭并女劳复亦善扶南国旧有奇术能令刃斫不入惟以月水涂刀便死此是汚秽壊神气也人合药所以忌触之
　　治金疮出血不止以精涂之
　　营
　　李靖兵法曰诸逢平原广泽无险可恃即作方营兵既有二万人已分为七军中军四千人左右四军各二千六百人虞候两军各二千八百人左右军及左右虞候军别三营六军都当十八营中军作一大营如其无贼田土寛平毎营中间使容一营如地狭不得使容一营中军在中央六军总营在四畔象六出花军出日右虞候引前其营在中营前右厢向南左虞候押后在中营后左厢近北结角两虞候相当状同丑未若左虞候在前即右虞候在后诸军并却转其左右两厢营在四面各令依近本军卓幕得相綂摄缓急须有救援若欲得放马其营幕即狭长卓务取营裹寛广不使街巷窄狭如其招队兵少量抽不战队相助如兵有多少准数临时加减其队去幕二十步布列使均或地带半险须作月营其营单列面平背险两翅向险如月初生其营相去中间亦令容一营如逼贼庭不得使容一营若有警急畜牧并于营后安置其队依前于营外去幕二十步均列布之
　　行
　　道狭不可并行者即第一战锋队为首其次右战队次之其次左战队次之其次右驻队次之其次左驻队次之若道平川阔可得并行者宜作綂行法其綂法毎綂战锋队居前两战队并行次之又两驻队并行次之余綂准此若更堪齐头行者毎綂五队横列齐行后綂次之加毎綂三百人简取二百五十人分为五队第一队为战锋队第二队三队为战队第四第五队为驻队毎队队头一人副队头一人其下等五十人为辎重队别着队头一人副队头一人拟战日押辎重遥为声援若兵数更多皆此类诸军当军折冲果毅必须排定队伍毎行引发营须依次第战右有罪须罚有功须赏依名排次甚为省易不然逐稍难争竞不定诸军讨伐列其数营发引逢贼首尾难救行引之时须先为方阵应行之兵分为四分辎重为两道引战锋等队亦为两道引其第一分初发辎重及战锋分为四道行两行辎重在中心双引两行战锋队并各在辎重外左右夹双引其次一分战锋队与前班左右行战锋队相当辎重队与前行辎重相当又其次一分准上最后一分亦准上初发第一分引战锋辎重相当如其逢贼前后分四行两行辎重抽缩两行战锋横引作前面甚易其次两分先作四行长引其战锋即在外便充两面甚易其次两分后分亦先作四行其辎重进前战锋队横列相接便充后面亦易其方阵立即可成如此发引纵使狭路急缓亦得成阵毎军战锋等队须过本军辎重稠行战锋等队稠引常令辎重并近前头战锋队相去十步下一队辎重队相去两步下一队如此行即须裹得若逢川陆平坦弥加穏便其战锋辎重等队分布使均诸军马行动须知次第出先右虞候马军为首次右虞候步军次右军马军次右军步军次前军马军次前军步军次中军马军次中军步军次后军马军次后军步军次左军马军次左军步军其次左虞候马军次左虞候步军其马军去步军兵一二里外行毎有髙处即令三五骑于马上立四顾以候不虞以后余军维前立马四顾右虞候既先发安营踏行道路修理泥泞桥津检行水草左虞候排窄路桥津捍后收拾遗排比队伏整齐军次使不交杂若军回入先左虞候马军次左虞候步军次左马军次左步军其次第准前却转其虞候军职掌准初发交换诸军营各量置虞候子并使排比依军次行如此发引卒逢冦贼部伍甚易若令重叠散行牵率难就万一贼至并非所营诸军马发引或遇泥泞或阻山河其路有须填补有须开拓左右虞候军兵先多于诸军取充虞候子右虞候先将此兵修桥梁泥滓开拓窄路左虞候排窄路捍后收拾阑遗诸军营将发之时当营挑荡奇兵马军去营二三里外当面布列战锋队驻队各持仗依营四面去拟撒幕处二十步布列队伍一如临阵法待营中装束辎重讫其步兵辎重队二十步引马军去步军二里外行引诸毎队给一旗行则引队驻则立于队前其大总管及副总管则立十旗以上子总管则立四旗以上行则前引驻则立于帐侧綂头亦别给异色旗凝临阵之时辨其进退驻队等旗别様别造军引辎重各令本军营队识认此旗诸军相去既逺语声难彻走马报又劳烦故建旗帜用为节度其方面旗举当方面兵急须装束旗向前亚方面兵急须进旗正竖即驻旗卧即回审细看大将所举之旗【大将方面旗东方碧南方赤西方白北方黒专看方色旗亚处即是旗方贼来便须捍御攻击】诸兵马既逼贼庭探候事须明审诸营住及营行前后及左右厢肋上五里着马两骑十里更加两骑十里更加两骑至三十里一道用人马十二骑若兵多发引稍长助上即更量加一两道使令相见其乘马人毎令遥相见常接髙行各执一方面异旗无贼此旗常卷见贼即须速展军营见旗展即知贼至须觅穏处既先知贼来得设机伏整齐部伍迎前出战其最逺及以次逺人须与好马乘骑不然被贼捉将诸军马拟停三五日即须去军一二百里以来安置爟烽知有动静举烽相报其烽并于贼路左侧逐要置毎二十里置一烽应接今遣到军其游奕马骑昼日游奕候视至暮速作食吃讫即移十里外止宿虑防贼徒暮间见烟火夜深掩袭捉将其贼路左右草中着人止宿以聴贼徒如觉来报烽烟皆举烽递报军司如觉十骑以上五十骑以下即放一炬火前烽应讫即灭火若一百骑以上二百骑以下即放两炬火准前应灭贼若五百骑以上五千骑同即放三炬火准前应灭前烽应讫即赴军若虑走不到即且投山谷逐空方可赴军如以次烽候视不觉其举火之烽即须差人急走告知贼路既置爟烽军内即须应接又置一都烽应接四山诸烽其都烽如见烟火急报大总管云某道烟火起大总管当须严备收拾畜生遣人逺探毎烽令别奏一人押一道烽令折冲果毅一人都押诸大将置鼓四十面子总管给十面营别给鼓一面行即负随纛下昼夜及在道有警急击之向令诸军严警兼用防备贼侵逼如军行引之时先军卒逢贼冦先军即急击之中腰及后军闻声急须向前相救中腰闻贼即须击鼓前军闻声便住后军闻声须急向前赴救后头逢贼即击鼓前头中腰闻声即须住并量抽兵相救如发引稍长鼓声不彻中腰更须置鼓响使前后得闻其诸营自须着鼓一面用防夜中有贼犯营即急击令诸军有警备诸行军立营数则多讨或途泥泞或阻山河同聴角声俱共齐发路狭难进喂饲马驴第一角声絶右虞候捉马驴第二角声絶即被驾右一军捉马驴第三角声絶右虞候即发引右一军被驾右二军捉马驴第四角声絶右一军即发引右二军被驾以后诸军毎聴角声装束被驾准此毎营各出一战队令取虞候进止防有贼至便用滕击前有贼前头用后有贼回捍后如其路更细小即须更加角声乃令虞候及当营官人虞候子排比催督急过不得停拥过讫以后军准前排比催迫急过
　　止
　　诸军营将下之时当营跳荡奇兵马军并战锋队驻队各令严备持仗待当营卓幕讫方可立队释仗于本队下安置若有警急随方御捍马军下营讫取总营进止其马令羣牧放诸兵士毎下营讫先令两队共掘一厠诸行军出师兵士不得浪费衣资广为吃用又不得近田苗及城中下营须去城十里外要有市买入城营司判官差人押领不许辄入城郭必免酗酒鬭打偷盗奸非亦不损暴田苗也诸马兵毎下营讫营主即勾当四司官与司兵及佐分头巡队问兵士到否如有卒忽未到即差本队本火主将畜生及水食却迎取如其地走逺差人捕捉诸军下营讫司骑及佐分头巡队检验驴马羣先有脊破即令剪毛洗疮傅药疗救不许连绊如新打破作疮肿并有系绊即将所由人领过营主量事决罚司胄及佐下营讫即巡队检校兵甲等色如有破绽损汚须即修葺磨砺如其弃失申上所由便为案记准法科结司仓及佐捉搦兵士粮食封署防检勿令广费
　　宿
　　诸军营下定事须防御于营外去幕二十步列队仗如临阵对冦法昼夜严警纵逢雨雪列队并押队官并不得离队毎营留五匹马并鞍辔放饲防有警急即令驰告至夜毎阵前百步外各着聴子二人一更一替以聴不虞仍令探聴子勿令眼睡其昼日诸军前各亦逐髙要处安置斥候以示动静诸军营队伍毎夜分更令人巡探人不得髙声唱号行者敲弓一下坐者扣稍三下方掷军号以相应防营界探周而复始掷号错失便即决罚当军折冲果毅并押铺宿尽更巡递相分付虞候及中军官人通探都巡诸军营常须虑有卒急要设外舗毎夜军别量抽三五人于当军前或于军侧三五里外穏便要害之处安置外舗仍令各将一两面鼓自随如夜中有贼犯大营其外舗看贼与大营交战即从鸣鼓大叫以击贼后乘得机便必当克捷诸军营下定毎营夜别置外探毎营折冲果毅相知作次毎夜面别四人各领五骑马于营四面去营十里外游奕以备非常
　　警
　　如有警急奔驰报诸军昼日有贼犯营被犯之营即击鼓诸营亦击鼓相应讫无贼之营即止唯所犯之营非贼散鼓声不得辄止诸军各着衣甲持仗看大将五方旗所指之方即是贼来之路装束兵马出前布阵诸军严警如须兵救一聴大总管进止不得辄动诸夜有贼犯军营被犯之营击鼓警一如昼日非贼去不得辄止仍须尽力御捍百方防备诸军系鼓警讫鼓音即止各自防备不得辄动被犯之营贼侵逼急即令告中军大总管自将兵救余军各准常法于营前后出队布阵以聴进止诸狂贼夜来犯被犯之营但击鼓拒战不得叫唤诸营击鼓警讫鼓音即止当头着衣甲防备被犯之营既鼓声不止大总管身将兵救先与诸将平章兵士或随身将胡桃铃为标记不然打鼓从内面外以相救助其被犯之营闻鼓铎之声即知大总管兵至其兵内节度大总管临时改变处分每晨朝即共诸军将论一日事至暮即共论一夜事若先为久长定法则恐有漏泄狂贼万一得知翻输机便【其胡桃铃或铎之类皆不可先定恐贼知误人也】诸营暮作食事须及早天暗以后即须灭火如有夜文牒须读及抄冩者须先状上营主附行军须知曰军行舍信各以校部前后为次失位及樵苏取水出表者违律野营日暮差出伏路人马已出营门其有事囘报即隔门报先辩军号及辩语音识认是自家军人方可向前问得事宜次第报知不可开门伏路人马在外多恐被贼军捉了于夜黑监放来诈作有事故报覆寨中及贼施计谋欲陷我军者须是隔门仔细辩认野营中夜后伏路人去先放其号与之则营中别令放号不得令伏路知之恐被贼捉了偷号乱营营中专令人主管夜号簿籍放号不许重叠恐有交错其号须是主将临夜亲行发放不得预定野营中遇夜透入奸细在营内但得令士众不得动身呌唤肃静禁声诸队安坐则细作自然不敢兴动天明认识如身动者即贼也野营贼叠相近不鸣更鼓多是暗坐五更若要知更数须是于营里外周围数里传箭为准如令夜初更至晓得五十转则每更得十转以此为约令置簿记定何年月日夜营围里数看四时昼夜长短临期增减为约如贼相近故要鸣更号则不然也计在临期变通安营日久军士不得眠睡人多困倦精神不爽懈怠无力鋭气渐衰须令逐队围子隔一人坐更一人睡分前后半夜为定庶几人得眠睡精神不疲黒鞑遗事曰其营必择髙阜主将驻帐必向东南前置逻骑鞑语托落赤分番警地【惟前面无军营】帐之左右与夫帐后诸部军马各归头项以序而营营又贵分务令疎旷以便刍秣营留二马夜不解鞍以防不测营主之名即是夜号一营有警则旁营备马以待追袭余营则整整不动也惟哨马之营则异于是主者中据环兵四表木刻以代夜逻【即汉军箭法】秣马营里使无奔逸未暮而营具火谓之火舗及夜则迁于人所不见之地以防夜刼而火舗则仍在于初营之所达晓不动也霆见其多用徇舗其下营直是日早要审观左右形势
　　战
　　李靖法曰诸军以二万人为率用一万四千人战计二百八十队有贼将出战布阵先从右虞候军引出即次右军即次前军即次中军即次后军即次左军即次左虞候除马军八十队其步军有二百队其中军三十六队左右虞候两军各二十八队共五十六队其左右厢四军各二十七队共一百队须造大队以三队合为一队虑防贼徒并兵冲突其队居当军中心安置使均其大队一十五队中军三队余六军各二队通十五大队合有一百七十队为战驻等队队别通队及街间空处据地二十步十队当二百步以八十五队为战队据地计一千七百步其八十五队为骑队塞空处其马军当战队后驻军左右下马立布阵讫鼓发其弩手去贼一百五十步即发箭弓手去贼六十步即发箭若贼至三十步内即射手弩手俱手弓弩令驻队人收其弓弩手先络膊将刀棒自随即与战锋队齐入奋击其马军跳荡奇兵亦不得辄动若步兵被贼蹙回其跳荡奇兵马军即迎前奋击步兵即须却回整顿向前若跳荡及奇兵马军被贼排退战锋等队须即齐进奋击其贼却退奇兵及马军亦不得逺迩审知贼惊怖散乱然后可乘马追趂其驻队不得辄动前却打贼退败收军举枪卷幡一依敎法如营不牢固无险可恃即军别量抽一两队充驻队使坚营垒如其辎重牢固不要防守驻队亦须出战也诸逢贼布阵须有次第先右虞候为首其次右军其次前军其次中军其次后军其次左军其次左虞候其诸军跳荡奇兵马军各随本军以次行至战前并于本战锋队驻队前布列待诸方旗节度如战锋等队打贼不入其跳荡奇兵排后即入毎入山谷林木防密之处并渡水狭路及下营战处百里以来总须搜踏清净不然兵引过半临战下营伏兵起发致损军旅其收军还营却抽左虞候先入即左军后军中军前军右军右虞候诸军将战毎营跳荡队马军队奇兵队战锋驻队等分折为五等当军等别各令一官押领出战之时先用某等兵战鬭如更须兵以次更取某等兵用尽当营辎重队不得辄用亦各一官押领使坚营垒各令知其部伍不使纷杂自余节度一依横阵诸贼徒恃险因山布阵不得横列兵士分立宜为坚阵其阵法弩手弓手与战锋队相间引前两驻队两边相翊布列即定诸军即聴角声其角声节度一准前看黄旗向贼亚闻鼓声发诸军弩手弓手及战锋队各令人捉马一时笼枪大叫齐入若弩手弓手战锋等队引退跳荡奇兵队一时齐入战锋等队排比回还与奇兵同入如见黄旗却立不亚及闻金钲声乃止膊上架枪引还各于旧处准前聴角声卷幡簇队一准前如便放散即更聴一防角声依军次发引诸方阵既成逢贼鬭战或打头或打尾头行不停其阵中间多有断絶须面别各定总管都押勾当勿令断絶诸毎队布立第一立队头居前引战第二立执旗一人以次立左傔旗在左次立右傔旗在右次立奇兵分作五行傔旗后左右均立第一行战锋七人次立第二行战锋八人次立第三行战锋九人次立第四行战锋十人次立第五行战锋十一人次立并横列鼎足分布为队队副一人兵后立执陌刀观兵士不入者便斩果毅领傔人又居后立督战观不入便斩并须先知左肩右膊行立依次诸队头共贼相杀左右傔旗急须前进相救若左右傔被贼绕以次行人参前急须进救其前行人被贼杀后行不救者仰押官及队副使便斩但有队被贼纒绕此队亦须速救临阵不救者皆斩凡将须使兵士简静处分有序将百万之众如领一人毎军定一官知高声营别有虞候差主师一人知高声营四面各差一人知高声队别亦定一人知高声诸见贼声髙喧问者仰押队官及队头便斩押队官队头不斩即斩押队官及队头诸军将或在前或在后须声唤队及人者仰押队官自兵士不得辄诸毎队战锋五十人重行在战队前布阵立队讫闻鼓声发战锋队即入其两战队亦排后即入若战队等有人不同入同队人能斩其首者赏物五十段别队见不入人能斩其首者准前赏物唯驻队人不得辄动凡与敌鬭其跳荡奇兵马军等队即须量抽人下马当之队别量抽捉马人先定名字若临鬭时捉马人有前却及应捉撩乱失次第致失鞍马者斩若其贼退步趂不得过三十步亦不得即乘马起审知贼退撩乱惊怖可骑马逐北约与诸队齐进其折冲果毅当鬭之时虽蹔下马贼徒败走以后即任骑马检校腾逐诸军弩手随多少布列五十人为一队人持弩一具箭五十只人各络膊将陌刀棒一具各于本军战队前雁行分立调弩上牙去贼一百五十步内战齐发弩箭贼若来逼相去二十步即停弩持刀棒从战锋等队过前奋击违者斩如其共贼相持守捉城邑其弩手等即依弩式看旗发用诸兵马被贼围绕抽拔须设方计一时齐拔贼即遂背挥戈因此必败其兵共贼相持事须抽拔即须隔一队抽一队所抽之队去旧队百步以下遂便立队令持戈枪刀棒并弓弩等张施待贼张施了即抽前队如贼来逼所张弓弩等人便即放箭奋击如其贼止不来其所抽队便过向前百步以下遂便准前立队张施弓弩等待贼既张施讫准前抽前队隔次立阵即免被贼奔蹙其被抽之队不得急走须徐缓而行如贼相逼即须回拒战其队头押官押后副队头引前如有走者仰押官队头便斩违失节度者斩全队
  </div>
  <div class="pagination">
   <a href="武编.html">
    上一页
   </a>
   <a href="武编.html">
    1
   </a>
   <span class="current-page">
    2
   </span>
   <a href="武编_page3.html">
    3
   </a>
   <a href="武编_page4.html">
    4
   </a>
   <a href="武编_page5.html">
    5
   </a>
   <a href="武编_page6.html">
    6
   </a>
   <a href="武编_page7.html">
    7
   </a>
   <span>
    ...
   </span>
   <a href="武编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
