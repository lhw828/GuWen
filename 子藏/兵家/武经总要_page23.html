<!DOCTYPE html>
<html>
<head>
    <meta charset="UTF-8">
    <title>武经总要 - 第 23 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武经总要 - 第 23 页/共 63 页</h1>
    <div class="content">　　白川州，筑城在辽泽之中，东距医巫闾山，西至营州地。宜桑柘，民知织之利，岁奉中国币帛，多书白川州税户所输云。东至黔州七十里，西至中京四百三十里，东南至宜州百里，西南至霸州七十里。
　　宜州，按《皇华四达记》：营州东北八十里，凡九递至燕郡城，自燕郡东经汝罗守捉，渡辽州十七驿，至安东都护府，约五百里。今以契丹地图校，至东京五百二十里。
　　东京，即安东都护治所，州城即古之燕郡城是也。本辽之西地，汉魏间乌桓鲜卑所据，在营州之东，契丹置崇仪军节度。旧有江南水军，号通吴军，置营居之。东至医巫闾山，西至霸州二百里，南至锦州九十里。
　　北白川州，辽州辽隧县故地，宋天禧中契丹建为州，仍曰始平军。东至乾州百二十里，西北至宜州四十里，南至海二百里，北至中京五百五十里，北至医巫闾山八十里。
　　海北州，古城也，在辽河之西，沧海之北，阿保机建为州。东至锦州八十里，南至海百二十里，西北至中京五百三十里。
　　晖州，胡中呼为晖州、禄州、穆州，并曰于越王城。耶律逊宁者，虏中大将也，蕃语谓之越王，不知创立之因。东至宗州，西至紫蒙川，南至酒糟河，北至潢水。
　　禄州，东至曼头山，西南至晖州，北至梦送河。
　　穆州，东至医巫闾山，西至中京四百里，南至医巫闾山寨，北至酒糟河。
　　恩州，德光所建，本乌桓旧地。南至中京六十里，西至马孟山六十里，西北至曼头山三十里，山北至宜坤州五十里，西南至上京二百五十里，北至高州百二十里。
　　惠州，阿保机所建，在鲜卑之地。宋景德中，初契丹入寇河北，德清军失守，俘虏人民於此，置城居之。城方二里，至低小，城内有瓦舍仓廪，人多汉服。东至新州百三十里，西南至中京百二十里，南至建州二百三十里，北至汉水石桥，至高州百五十里。
　　高州，契丹收新罗诸国俘虏人民，置州以居之，仍置倚郭一县，以三韩为名。南至中京百四十里，东南至恩州五十里，西北至饶州六十里。
　　东京，辽东安市城也。城之东即大辽河，城之西即小辽河。秦属辽东郡，汉属幽州，唐太宗平高丽，因名所幸山为驻跸山，山在东北。后为渤海国，契丹建为辽州，得其地为东京。岩州在其东，即李所平白岩州也。《皇华四达记》曰：自安东府东南至平壤城八百里，西南至都里海口约六百里，西北至建安城约三百里，正南微东至鸭绿江北泊约七百里。今以契丹地形图参校，惟达安城不知处所，其他地形远近率同也。东至熟女真界约五百里，西至辽河百五十里，又八百八十里至中京，西六十里至鹤柱馆，又九十里至辽水馆，又七十里至闾山馆，在医巫闾山中，又九十里至独山馆，又六十里至唐叶馆，又五十里至乾州；微北六十里至杨家寨馆，又五十里至辽州；北六十里至宜州，又百里至牛心山馆，在牛心山北中，又六十里至霸州，又七十里至建安馆，又五十里至富水、会安至中京三驿程，各去七十里；南至平州五十里，自平州至幽州五百五十里；北至沈州百二十里；东南至鸭绿水九百里；西南至锦州四百里；东北至黄龙府七百里；西北至显州三百里。
　　◎东京四面诸州
　　沈州，德光所建，仍曰昭德军，契丹旧地也。东至大辽水，水东即女真界，西南至东京百三十里，北至双州八十里。
　　韩州，在三韩之地，本州海西北边之邑，旧有三州，契丹并为韩州。东北至生女真界，西北至惠州九十里，西至辽河六十里，南至通八十里。
　　同州，阿保机所建，仍曰镇安军，契丹旧地。东至生女真界，西南至东京二百里，西北至双州七十里，东北至集州七十里。
　　耀州，地控新罗界，胡中要害之地。东至鸭绿江女真界，西至大辽，南至石城，北至东京百五十里。
　　信州，唐天后时置州，以处契丹失活部落，隶营州都督，明年迁于青山州安置。今契丹建为彰胜军。东南北三面至生女真界各三十里，西至逆流河七十里，东南至长春州百二十里，北至黑水河三十里，地有黄龙县（古渤海国之地，今虏中号黄龙府，自云高祖射黄龙之所，夸词也）。
　　银州，阿保机所建，女真国旧地。东至逆流河五里，入生女真界，西至双州七十里，南至东京三百里，北至渤海州六十里。
　　双州，契丹号保安军，有通吴军营垒。东至逆流河二里，入生女真界，西至辽州七十里，南至沈州七十里，北至渝州百二十里。
　　贵州，古城，方二十里，曹魏时公孙康所据城也，汉乐浪等地。东南北皆生女真界，西至沈州八十里。
　　显州，本渤海国，按《皇华四达记》：唐天宝以前，渤海国所都显州，后为契丹所并。又有集康二州，并拨属本州。东至辽州九十里，又三百九十里至东京，西至宜州百二十里，南至乾州七里，北至医巫闾山。
　　乾州，在医巫闾山之南，古辽泽之地，虏主景宗陵寝在焉，今置广德军节度兼山陵都部署。东至显州八里，西南至银治寨二十五里，西至辽州六十里，北至兔儿桥四十里。
　　宗州，在石熊山之阳，管熊山一县，古辽东之地。东至辽水，南至显州一百里，北至潢水。
　　岩州，本高丽所据之地，唐太宗伐辽，师次白岩城下，因建为岩州。今契丹置兵屯守，州名不改。东至女真界百九十里，东南至东京五十里，南至集州，北至云山县。
　　开州，渤海古城也，虏主东讨新罗国，都其城要害，建为州，仍曰开远军。西至来远城百二十里，西南至吉州七十里，东南至石城六十里。
　　来远城，虏中庚戌年讨新罗国，得要害地，筑城以守之，即中国大中祥符三年也。东至新罗兴化镇四十里，南至海三十里，西至保州四十里。
　　保州，渤海古城，东控鸭绿江新罗国界，仍置榷场，通互市之利。东南至宣化军四十里，南至海五十里，北至大陵河二十里。
　　吉州，三韩古城也，契丹置兵防控新罗诸国。东至石城，西南至鸭绿江，东至大监州百里，西至海。
　　盐州，三韩之地，旧有城邑，置兵防制新罗诸国；又有小盐州，相去八十里。东至保州，西至海，南即海，北至小盐州。
　　锦州，辽西之地，南至大海，北距柳城，阿保机建为州，今号临海军。东至显州二百里，西南至严州百七十里，南至大海三十里，北至宜州百二十里。
　　严州，柳城之南，古辽西之地，阿保机建为州。东至锦州百七十里，南至海四十里，北至霸州二十里。
　　隰州，虏主隆绪建为州。东至海二百里，西至来州八十里，南至海五里，北至建州三百三十里。
　　上京，潢水之北，东际辽河，西包冷陉，南与奚人部落相接，距幽州一千七百里。本鲜卑之地，君长姓大贺氏，有八部，唐贞观中，诸部咸请内属，乃置松漠府以居之，赐姓李氏，兼松漠都督。至阿保机，始私立年号，称大辽国，建所居部落为西楼，有楼数间而巳。后燕人所教，乃为城郭宫室之制，邑屋门皆东向，如军帐之法。至德光，建为上京，置临潢府。东至潢水二百一十里，西南至饶州三百里，西至盐泊八百里。
　　◎上京四面诸州
　　长春州，契丹国旧地，仍曰韶阳军，亦为罪谴者配隶之所。北至黄龙府百里，东北至龙化州四百里，南至微州三百五十里，西南至新州四百里，西北至上京二百里。
　　永州，在木叶山之阳，潢水之北，契丹国旧地也。一路西北至韩浞二百里，一路西北至上京三百里。
　　乌州，本契丹国旧地，为乌素部畜牧之所，今建为州。惠南至群鹿二十里，东北至遂州七十里，北至鸭子河三十里。
　　龙化州，州在木叶山东千里，阿保机始置四楼，此即东楼也。会病卒，葬于西南山，即今祖州也。以所卒之地置州，曰龙化，即此州也。东至泉州二十里，西至降圣州五十里，西南至新州四十里，南至遂州二百里，北至梦送河五十里。
　　降圣州，契丹国旧地，东至辽河，西至野狐山，东南至晖州三十里，南至平顶山，北至龙化州五十里。
　　宜坤州，契丹为启圣军节度，即应天太后所主地也。东至长泊十五里，西南至上京二百里，北至蹈弩河二千里，河北至大水泊五十里。
　　祖州，阿保机既创西楼，又于西南筑一城以贮汉人，今名祖州，在唐置饶乐府西北祖山之阳，因为州名，阿保机葬所也，今号天成军。南至饶州百八十里，北至上京四十里。
　　怀州，契丹号奉陵军，州将兼少陵都部署，即虏主德光葬所也。东南至中京三百五十里，西至平地松林四十里，北至潢河十里，河北至上京百五十里，西北至达靼国三百里。
　　庆州，契丹旧号黑河州，置州在黑山之阳，北至黑山三十里，即虏主隆绪所生也，近年改为庆州。东自金河馆至曼头山，西鞑靼国界，南至潢水二十里，北至室韦国七百里，东南至上京二百五十里。
　　饶州，唐建饶乐府都督，以处奚人部落。契丹建为饶州，在潢水之北石桥旁，以渤海人居之。西南至平地松林百里，南至中京五百里，北至它河十里，东北至上京三十里，西北至祖州七十里。
　　通州，夫馀国，在高勾丽北，本貊之地，其国长城之北，西与鲜卑接，地方二千里，后为渤海国。阿保机平之，为东丹王国，今改为通州，仍名曰夫馀府。
　　◎蕃界有名山川
　　阴北，东南至云州六百里。秦始皇平天下，北却贼兵，筑长城，渡涿河，以阴山为塞是也。前汉侯应曰：北塞至辽东外，有阴山，东西千馀里，草木茂盛，多禽兽，本冒顿单于依阻其中，理作弓矢，常出幽州为寇，是其苑囿也。孝武斥夺此地，然后边境少安。长老言：匈奴失阴山之后，过之未尝不哭。周隋间，突厥复治焉。
　　炭山，本匈奴避暑之处，地多丰草，掘丈馀即有坚冰。贾耽所说：妫州西北八百里至陉山，即奚契丹避暑之处。唐史载契丹之地，西至冷陉是也。今胡中目为炭山，近更名{霍又}山。自幽州西北路清河馆，即居宝关雕巢馆，赤城口始有居人，望云县、受赐川凡十日程至炭山。
　　木叶山，本阿保机葬处，又云祭天之所。离中京皆无馆舍，但宿穹帐。将至山三十里，始有居人瓦舍僧居。又历荆榛枯草，复渡土河，始至焉。初阿保机强盛，于木叶山置楼，谓之南楼；山北置楼，谓之北楼；大部落东千里置楼，谓之东楼；今上京置楼，谓之西楼。四时游猎于四楼之间。西至上京三百里，南至中京五百一十里。
　　长白山，在女真故会宁府南六十里，横亘千里，高二百里。草木乌兽尽白，故名其颠。有潭，周八十里，南流为鸭绿江，北流为混同江，东流为阿也苦河。
　　曼头山，羌戎之地有曼头山，在甘肃州界；今北土亦有曼头山。南距潢水，本契丹之地，虏主避暑之处，今更名大安山。渡蹈弩河，北至大水泊，南至小东京，东至宜神州，西至木叶山。
　　鲜卑山，柳城县，秦汉时鲜卑所保。
　　医巫闾山，《周礼》曰：东北曰幽州。其山镇曰医巫闾山，其川曰奚养，即辽东山也。唐筑巫闾守捉城，契丹改为闾州，又置乾州、显州，在山之南，二州相去七里。
　　首阳山，古孤竹国之地，伯夷、叔齐，孤竹君之二子，饿死首阳山之下，即此山也。
　　碣石山，地里志：碣石山在右北平骊城县西南。汉武帝登之以望巨海，而勒其石。枕海有石，如甬道，数十里大。石如柱形，世名天桥柱。
　　十三山，北医巫闾山，南距大海，东至东京，西小辽水。
　　狠山，北黑山，东祖州。
　　驻跸山，在东京之东，唐太宗驻跸之所。
　　墨叫岭，亦名庆云岭，在得胜岭北百二十里，唐置墨斗军，使御捍奚界。
　　鸭绿水，高丽国西，源出白山，水色似鸭头，去辽东五百里。高丽之中也，此水最大，波澜清澈，恃之以为天堑，水阔三百步，在平壤城西北四百五十里。水东南二十里分界，至新罗国兴化镇；自黄土岩二十里西北至东京八百五十里，南至海六十里。
　　辽水，在汉乐浪玄荒之地，东西四百八十里。《水经》云：大辽水源出国西南山，南流会白枪水，至安市城。今号东京小辽水，源出辽山西南。流与天梁水会，在国西也。
　　潢水，出西北塞外，不知发源之所，水北即紫蒙川，有石桥，本契丹国旧地。
　　蹈弩河，源出木叶山，东流入鸭子河，在曼头山北。
　　易水，源出涿郡故安县，东流过武遂、西山、范阳、容城。
　　桑乾河，湿水源出雁门，东流与桑乾水会。马邑川水，出马邑西，东流至易州、幽州东南隅，东入于海。
　　巨马河，出代州郡广昌县漆山，即漆水也，有二源，俱出深山，过容城北，东入于海。
　　白马淀，秦起塞，西自临洮，北临沙漠，即此也。
　　金河泊，唐开元中胜州置阳寿县，后改名金河，今属振武。隋大业中，炀帝亲巡，溯金河而东，北幸突厥启民帐是也。泊东西二十里，周围十里，上承紫河汊蒙水西流入河。
　　长泊，周围二百里，泊多野鹅鸭，戎主射猎之所。道出中京之北四日程，经榆林馆、饥鸟馆、香山子馆，南北即长泊。北至上京八百里。西至宜坤州十五里。
　　九十九泉，《水经》曰：阻阳城东八十里，有牧牛山，山下有九十九泉，即沧海之上源也。后魏多住九十九泉，虏主每南牧，多聚谋，即此。南至云州，北至炭山。
　　鸳鸯泊，在狗泊西、盐泊东北，西南至幽州千三百里，南儒州佛峪岭，至泊八百里。东南妫州枪竿岭，至泊千里。
　　清泉淀，幽州西北清河馆，至清泉淀三日程。
　　尼姑河，《水经》曰：姑河从塞外来，一曰姑水。出御夷镇北九十里，过鱼阳，南与温馀水合为姑河。今号尼姑海口。
　　大盐泊，周围三百里，东至上京一千五百里，契丹中更名广济湖，虏中呼为縻到斯袅。滦州东南亦有大盐泊、小盐泊，南接汉界。
　　小盐泊，周围百里，东至上京二千里，契丹更名惠民湖。落黎泊，东至炭山，西至盐泊，南至退军部落，北至狗泊。
　　大水泊，周围三百里，至上京五百里，南至幽州千三百里，虏中呼为撒得袅。一在曼头山北，西至水叶山，东至鸭子河。
　　鸭子河，在大水泊之东，黄龙府之西，是雁鸣生育之处。放马泊，番子中呼为招讨放马泊，在天德之北。
　　轩车泊，周围三十馀里，南中京，北上京。
　　驴驹儿河，源出塞外，在契丹国西北，契丹命齐王妃与楗览捍达靼，即此也。
　　狗泊，西鸳鸯泊，北达靼国界，东南炭山。
　　平地松林，东至怀州四十里，西南至幽州十七百里。
　　紫蒙川，秦制三十六郡，北沙漠，即紫蒙北白马淀是也。伪燕慕容世居北夷，邑于紫蒙之野，元康中定都大棘城，在大漠之南。唐营州节度张守破契丹，出师次于紫川，大阅军实。
　　◎奚、渤海、女真（始末附见）
　　奚，本匈奴别种，牙帐在东湖之地，酋长号王，唐制兼饶乐府都督，居阴凉州。东至营州五百里，西南至幽州九百里。后徙居琵琶川，在幽州东北数百里，古北口之北。天初，契丹渐盛，遂受制焉。或徙居于妫州，依山而居之，有东西奚之号。今契丹尽取奚之故地。
　　渤海，夫馀之别种，本貊之地，其国西与鲜卑接，地方三千里。唐平高丽，就平壤城置安东都护府统之。万岁道天中，契丹攻陷营州，酋人反，据辽东，分王高丽之地，渤海因保挹娄故地，中宗封为渤海郡王，兼汴州都督。天成初，契丹阿保机兵力雄盛，东北诸蕃多臣属之，以渤海土地相接，有吞并之志，攻其国夫馀城下之，立长子突欲为东丹王，领兵守之。
　　女真者，渤海之别种也，契丹谓之虏真。地多山林，俗勇悍善射。后有首领三十，分领其种。地多良马。宋初，来贡方物。建隆中，诏登州沙门岛人户，置舟楫济度女真马来往。淳化中，契丹怒其朝贡中国，去海岸四百里，置三城，以兵三千，绝其贡献之路。今附契丹者，为熟女真。置一十八州：耀州、宾州、海州、铜州、教州、崇州、兴州、荆州、荷州、朝州、卢州、宾州、邮州、铁州、定理州、怀北州、麓州、广州。居于东京三面，皆侨立州立名，民籍每州千户至百户，馀依山林。不服从者，谓之生女真。
　　
　　
　　●后集卷一
　　◎上兵伐谋
　　前汉韩信击败楚将龙且，遂平齐。使人言汉王曰：“齐夸诈多变，反覆之国，南边楚，不为假王以镇之，其势不定。今权轻，不足以安之。臣请自立为假王。”当是时，楚方急围汉王于荥阳，使者至，发书，汉王大怒，骂曰：“吾困于此，日暮望而来佐我，乃欲自立为王。”张良、陈平伏后蹑汉王足，因附耳语曰：“汉方不利，宁能禁信之自王乎？不如因立，善遇之，使自为守，不然，变生。”汉王亦悟，因复骂曰：“大丈夫定诸侯，即为真王耳，何以假为？”遣张良立信为齐王，召其兵使击楚。
　　高帝时，人有上书，告楚王韩信反。高帝问诸将，诸将曰：“亟发兵坑儒子耳。”高帝默然。以问陈平，平固辞谢曰：“诸将云何？”上具告之。平曰：“人之上书言信反，人有闻知者乎？”曰：“未有。”曰：“信知之乎？”曰：“弗知。”平曰：“陛下兵精孰与楚？”王曰：“不能过也。”平曰：“陛下恃用兵有能敌韩信者乎？”王曰：“莫及也。”平曰：“窃为陛下危之。”王曰：“为之奈何？”平曰：“古者天子巡狩，会诸侯。”南方有云梦，陛下第出伪游云梦，会诸侯于陈。陈，楚之西界。信闻天子以好出游，其势必郊迎谒，而陛下因擒之，特一力士之事耳。”高帝以为然，乃发使告诸侯会陈：“吾将南游云梦。”上因随以行。行至陈，楚王信果郊迎道中。高帝预具武士，见信即执缚之。
　　唐冯行袭，武当人。僖宗在蜀，有贼首孙喜者，聚徒数千人欲入武当。刺史吕烨煌骇，无营。行袭伏勇士于江南，乘小舟迎喜，谓喜曰：“郡人今得良牧，众心归矣，但缘兵多，民惧虏掠，若驻军江北，领肘腋以赴之，使某前导以慰安士民，可立定也。”喜然之。既渡江，军吏迎谒，伏甲奋起，行袭击喜仆地，拔剑斩之，其党尽殪。贼众在江北者，悉奔溃。
　　本朝夏帅赵保忠叛逆，命李继隆率师问罪，秦翰监护其军。次延州，翰虑保忠遁逸，即乘驿先往，矫诏安抚，以绥其阴计。王师至，翰又讽保忠以地主之礼郊迎，因并驱而出，保忠遂就擒。
　　◎不战屈人之师
　　前汉七国反，周亚夫为太尉击之，因谓上曰：“楚兵剽轻，难与争锋，愿以梁委之，绝其食道，乃可制也。”上许之。楚方攻梁，梁急请救。亚夫引兵东北，走昌邑，深壁而守，不出，使轻骑绝吴楚兵后食道，吴楚饥，方引而去。
　　后汉王霸讨周建、苏茂，既战归营，贼复聚众挑战，霸坚卧不出。方飨士作倡乐，茂雨射营中，中霸前酒樽，霸安坐不动。军吏曰：“茂已破，今易击。”霸曰：“不然，茂客兵远来，粮食不足，故挑战以缴一时之势。今闭营休士，所谓不战而屈人之兵，善之善也。”茂不得战，乃引还。
　　魏杨州剌史毋丘俭反，文钦在外为游兵，司马宣王自将兵五六万渡淮进讨之，使诸葛诞督豫州诸军，从安凤津拟寿春，胡遵督青、徐军出谯、宋，绝其归路，王基督前锋诸军，据南顿以待之，皆坚壁勿战。俭、钦进不得斗，退恐见袭，不得归，计穷不知所为，弃众宵遁，追俭斩之。
　　蜀将姜维依麴山筑二城，聚羌胡等寇逼魏诸城，魏雍州剌史陈泰与郭淮谋所以御之。泰曰：“麴城虽固，去蜀险远，当须运粮，羌夷患维劳役，必未肯附。围而取之，可不血刃拔其城。虽有救，山道险阻，非行兵之地。”淮进兵讨之，维果来救，自牛头山。泰曰：“兵法贵不战而屈人之兵，今绝牛头，维无返路，我之禽也。”欲坚垒不战，绝维归路，维遁去。
</div>
    <div class="pagination">
<a href="武经总要_page22.html">上一页</a><span>...</span><a href="武经总要_page18.html">18</a><a href="武经总要_page19.html">19</a><a href="武经总要_page20.html">20</a><a href="武经总要_page21.html">21</a><a href="武经总要_page22.html">22</a><span class="current-page">23</span><a href="武经总要_page24.html">24</a><a href="武经总要_page25.html">25</a><a href="武经总要_page26.html">26</a><a href="武经总要_page27.html">27</a><a href="武经总要_page28.html">28</a><span>...</span><a href="武经总要_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
