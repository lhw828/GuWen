<!DOCTYPE html>
<html>
<head>
    <meta charset="UTF-8">
    <title>江南经略 - 第 12 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南经略 - 第 12 页/共 49 页</h1>
    <div class="content">




　　白茒港险要説
　　白茒港口西距县治九十里东临大海国朝洪武初本港原设巡检司天顺间因港面水濶倭舶乘东风而上辄抵城下添设官兵立教塲操演为防春之计成化中置营寨官防鼓楼军房七十余间后又筑市屋集商人壮形势久而渐湮迩因倭寇复拨衞所官军及游兵把总广福苍沙等船水陆防守且建朱家堡于近地较之国初声势十倍矣然寇所从入之路必自东北洋乘轻舸道三爿高家县后以至三沙视风汛之顺逆以犯福山白茒而犯本港之路则登舟沙其要门户也若遏之于登舟之东北贼不能登犯本港矣此又拒寇于上游之策也
　　濬白茒港议
　　或谓白茒已塞寇舶难入则港可不濬兵可裁革乎曰不然吴中北出之水皆由本港入海其通其塞海隅东偏农夫之苦乐系焉海隅东乡赋税之盈缩系焉必当濬而通之俾民乐生乃遏盗之本也或又以港通则引寇为虑曰不然使港而通利也寇可入我兵独不可出乎夫水利修则兵食足兵食足则不必加赋于民而军需常给此兵农两利之道也今水陆官兵四千余人坐食港口宜仿古屯田之制防春之暇就用之以兴工有警则为兵无警则为工奏请于朝大修水利更召各邨贫民给之工食相参而用则在兵也常有王事之劳而无暇为非在官也常借诸兵之用不为徒费岂非一举两得之策耶不然吾恐从乱之民乐于寇变勾引接济岂直徒费而已哉
　　白茒水兵议
　　或问水兵利害何如曰谚不云乎聚兵易散兵难出兵易收兵难聚而能散出而能收斯之谓善将今之水兵皆召募无赖之徒乌合之众何惑乎用之则不得其力散之则转而为盗也如愚见似宜就用土著之兵如在白茒也即以白茒近地之民充白茒把港之兵仍以白茒大户之有才力者领之重其责任优其事权隆其体貎严其赏罚照现在水兵之数而给之工食常以一半在田一半在船分畨出哨无事则耕作操练遇警则一鼓而集合力而战夫其生长于此则习知地利而无水土不服之患室家在是则有所顾恋而无退缩逃亡之患首领在是则有所制驭而无跋扈劫夺之患田业在是则又以所得之财为树艺之本而死守力争岂肯轻弃于敌乎世乱则为兵世治则为农夫是之谓不聚之聚不散之散夫是之谓即以其地之民还救其地之难较之以别处之将领四方不相识之人人情事势顺逆难易何如也其法至简而至易其理至浅而至显庙堂彚议恐不出此或曰内地险要此法可以行欤曰奚而不可向来团结乡兵之难行者籍名于官则如佥一重役聴差调而不得宁其家防防闸而不得佃其田多无名之费而不得乐其生身既团结于官矣官府以其非召募之兵也不给工食而与不团结者例出海防养兵之银大户如之何而心服小民如之何而用命乎或又曰小小险要此法固可行矣吴淞江刘家河之类哨船以百计水兵以万计本地之民曾足以充之乎曰利害之闗于一方者以一方之力御之闗于一邑者以一邑之力御之闗于一郡者以一郡之力御之吴淞刘河七鸦福山之类乃闗系一郡之利害信非可御以一方之力也然若此之类有限若以土著之民为主而用沙耆民沙船沙兵辅之港口岂有不固而贼舟岂有能入者哉或又曰若而言耆民与土著之兵既给工食又蠲其海防养兵之税不亦过乎曰不然法欲圆活若拘则方而不行矣且如白茒地方该户若干田若干海防银若干养兵银若干扣除其数与该地耆民自计之兵之有田者查其应纳之数与工食相凖否乎凖则免之无给也亦无征也否则损之益之兵之无田者现查应出人户之银或取而给之或令其对支其有生于本地而不愿为兵者但照常出海防养兵之银交纳耆民而止矣耆民任其劳官府执其权専察耆民徇私侵渔之弊夫是之谓以一方之食养一方之兵以一方之兵支一方之患费民而民无不甘劳民而民无不服不此之务而惟忧食之不足严刑以征科未见其可也
　　巡司弓兵议
　　策水兵之大要无逾练土著矣犹有议焉者则巡司之弓兵也东南巡兵不下数千余彼尽给有工食也旧皆傍司之积棍承当徭戸既为多科而此辈实不用命孰如征银在官择勇而役按月而给之为愈也或谓产盐之地例当责补盐课此似戾之不知徭户每兵编银十两兵自取则多至二十两有零矣今令每一兵上银十二两以十两八钱给兵工食余一两二钱充补船盐之费民称便而课可充两利之术也练弓兵之法当与练土著同月一合操
　　白茒港寨兵防考
　　白茒寨在常熟县东北九十里海口天顺五年镇守都指挥使翁绍宗奏置每春夏苏州衞分拨指挥一员千户二员百户四员领军四百人至此操练备倭至冬初过小阳汛撤还本衞又立教塲一区为演武之地成化十八年都指挥使郭镕设立备倭军营二十一年又添造官防鼓楼军房七十余间正徳十六年重濬白茒俱迁建新开河口近因寇患现拨衞所官军游兵把总及广福苍沙等船水陆共四千余人在港防守









　　许浦险要説
　　许浦在县东北七十里即宋之水军寨也国初改为巡检司其地东通大海北枕子江要害与白茒等但宋详于本港而畧于白茒我朝则反其制何也许浦在宋时为大道故苗刘之变韩世忠提兵勤王李寳奏胶西之捷皆由此入今其壤半啮于江存者亦涨而为田矣近年岛寇屡从此岸陆行至梅李镇葢避白茒福山兵船之阻而乘我之无备也本港巡司弓兵不足以当之寇遂横行掳掠或直捣城下今宜设水兵船于此防御而团结乡兵为扼险之计水陆两利矣
　　许浦港兵防考
　　宋时设御前许浦水军寨在常熟县东许浦镇额管官兵一万二千人分为四军八将六十二队其制至为详宻元仍其制为许浦通事汉军万户府我朝改为巡检司弓兵单弱不足以遏寇冲所宜添设兵船控扼并团练乡兵守御斯为得计耳
















　　三丈浦险要説
　　三丈浦在县治西北八十里北通大江迤西二里即黄泗浦也与通州对境贩私盐者絶江往来旧设巡司在焉黄泗浦土疎善崩屡濬屡塞迩年岛寇俱假三丈浦出没乙夘贼尝于此为巢穴而无锡洞庭之贼皆道此出江兵备叅政任公环殱贼于此者再贼乃遁去后有司筑土坝使不得直捣然而农田从此病矣万一贼自通州乗风直捣于此虽曰伊迩杨舍邻援可望恐难恃也须诘戎兵以防不轨决坝堰以溉农田两利之防不可一日而不讲者也






















　　梅李镇险要説
　　梅李镇在县治东北三十六里【五代时吴越钱氏遣二将梅世忠李开山戍此以防江因取二姓以名镇或误称梅里】又东北为许浦东南为白茒西北为福山道里适中之地常熟东北诸水莫大于许浦贼常由此而入往年贼首刘鉴自许浦入寇据梅李以为巢穴进攻县城而白茒福山诸贼时相约会葢进易以攻退易以走贼常得胜策而我辄为所惫不能先据地利故耳为今之计莫若屯戍官兵于此有警则分畨防应当留一半不动贼若来犯我常得以逸待劳之策必不能直抵城下且断白茒福山诸贼使不得潜通往来尤可以杀贼合踪之势也





















　　吴塔险要説
　　吴塔在县南尽处与长洲县分界尚湖华荡居其西北蠡口居其西南其南则为入苏大道华荡蠡口皆可通无锡而蠡口尤捷往年贼自无锡而来北入三丈浦贼巢尝由此道而掠洞庭两山之贼过齐门去者亦此道也葢当西南二面之冲非直小小险要而已况平时盐盗出没无常徒以一巡司辖之弓兵为数几何而可当此大任耶须特设官兵一枝于此屯戍而弓兵之额比旧倍其名数其策可行也







</div>
    <div class="pagination">
<a href="江南经略_page11.html">上一页</a><span>...</span><a href="江南经略_page7.html">7</a><a href="江南经略_page8.html">8</a><a href="江南经略_page9.html">9</a><a href="江南经略_page10.html">10</a><a href="江南经略_page11.html">11</a><span class="current-page">12</span><a href="江南经略_page13.html">13</a><a href="江南经略_page14.html">14</a><a href="江南经略_page15.html">15</a><a href="江南经略_page16.html">16</a><a href="江南经略_page17.html">17</a><span>...</span><a href="江南经略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
