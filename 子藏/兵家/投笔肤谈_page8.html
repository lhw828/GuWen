<!DOCTYPE html>
<html>
<head>
    <meta charset="UTF-8">
    <title>投笔肤谈 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>投笔肤谈 - 第 8 页/共 8 页</h1>
    <div class="content">　　129。邀地者，间道歧路之乡，关塞要津之扼，可阻绝而横击之者也。

　　［原注］如李左车谓井陉之道，车不得方轨，骑不得成列，从间道绝之，则进不得斗，退不得还之类。

　　130。此六者，兵家之善地也。得之者胜，失之者败。得失之机，将当先知也，而地之利害不与焉。

　　［批评］总结上起下，极为有力。

　　［原注］此承上言，六地虽善，然必得之斯可胜，失之则无所借，宁能免于败乎？故将当先知其机也。利害不与，谓先止论地势，而或利或害，未之及也，观下文自见。

　　131。故山陵川泽者，地之所有也。广、隘、夷、险、易、阻者，地之自然之形也。趋、避、向、背者，人之用地之利也。凿山、穿陵、引川、涸泽者，变地之形以为之利也。

　　［原注］此言地有自然之利，人当变通因之。

　　132。故苟得其利，则虽彼强而我弱，彼众而我寡，轻重之势，若不可支，足以抗之而取捷也；彼佚而我劳，彼饱而我饥，虚实之势，若不可变，足以狃之而无损也；彼车而我骑，彼骑而我徒，侵轶之势，如山如风，足以当之而莫毒也。

　　［原注］此言得其地利，则为吾兵之助，故其效如此。

　　133。是以知兵之士，按舆图之纪，采乡导之言，察去取之实，以为临敌之用，则地之利害可尽知矣。

　　［原注］此承上言得地利，则我军虽不如敌，亦能胜而不败。故知兵之士，每究心于地，而利害自悉知也。

　　134。故建城邑者，择沃塞。襟江河者，占上流。处林麓者，求水泉。屯洲渚者，备樵采。近草楚者，防火攻。依谷口者，忌水激。居下者，警决灌。傍冈阜者，虞窃窥。战平易者，设险于其间。值迂隘者，陈兵于其外。

　　［原注］此言地之利害，将当预图预防。沃，膏腴也；塞，险固也；非沃塞，则众难以聚。襟江河，凭天堑也；非上流，则敌易于侵。林麓多无水，故先宜求之。洲渚每乏樵，故先宜备之。近草虽可以布疑，然风起则易焚。依谷虽可以拒众，然水发则易漂。下者，水之所聚，警戒之，庶免其灌。冈阜者，登之可望，虞度之，庶绝其窥。平易之地，利于战，不设险则何以御敌而自保？迂隘之途，利于守，不外陈则何以展布而张威？故为将者，于此等诸地，既当图其利，尤当防其害也。

　　135。然犹有一定者。山围水绕，不败之规也。居高视下，可胜之基也。绝涧峭峰，必危之方也。卑湿沮淖，丧生之域也。

　　［原注］此言地之利害有一定，而非人所为者。

　　136。盖彼利则我害，我利则彼害，利害相悬，固难与敌。然彼利而致之，则其险可夺。彼害而促之，则其众可歼。我利而守之，则彼不得逞。我害而反喝之，则彼亦疑而不敢逼也。

　　［原注］此又总言以足上意。夫利害本不相并，值其害者，固难与利者为敌，而转移默夺之机，实存乎人。致之者，因彼得地利而引去之也，彼去则为我所得。促之者，因彼在害地而迫促之也，受促则彼必危，若缓之，宁不生计乎？守之者，我守其利而不动也，不动则彼无由以逞志。反喝者，我在害地而反虚张声势以喝之，则彼疑其或援至或突出，而不敢逼近也；若不喝而示之危，宁不使敌来攻乎？故惟致之，斯利可夺；惟喝之，斯害可脱也。然亦为一时适然者言。究其极，必如赵充国之远斥候，卫青之用张骞，庶不陷于害地，而常得其利，胜敌何有哉！

　　137。夫得利者，不可怠其心；失利者，不可挫其气。不怠其心，警师是也；不挫其气，激众是也。警吾师，则敌不得以乘其隙；激吾众，则士知必死，而皆毕力以奋争矣。

　　［批评］能警能激，必胜而无败矣。将兵者最宜先务。

　　［原注］此结言地虽有利害，处之皆当有道。警师者，警戒军中，不可因得地利而怠忽于守，反为敌乘也，必如程不识夜击刁斗。激众者，激励军中，不可因失地利而惧害挫气，不能图出也，必如班超激怒从士。警与激，胜道无余蕴矣！




天经第十三
［题解］天经者，天之运行，犹云经纬也。上言地之利害，此言天之象数。见知地者亦当知天。惟知之，可假以取胜；不知则无变通，适重三军之疑畏也。故以为第十三。然列之于终者何也？盖天道无形，泥之者多败，欲人先修人事，如《本谋》、《家计》篇所言，而不可专恃之意也。不然，何以孟夫子曰：“天时不如地利，地利不如人和”；法曰：“上不制于天”，又曰：“天官时日，明将不法”？

　　138。寒暑推迁者，运也。日月星辰者，象也。风云雨雪、阴雾雷电者，化也。孤虚旺相者，数也。

　　［批评］此篇先言天时不足凭，将当专修人事转移之，故假之以克敌，亦可诡之以自免。末则直言天命果有，惟当听之也。见大词正，足破群疑。

　　［原注］此先举其目，下详之。

　　139。推步、测候、风角、鸟占者，皆能稽考之，以为惑世诬民之术。故天文可以佐吾之用兵，而非可恃以为必胜也。

　　［原注］此言术家专稽天以验吉凶之应，而实无必应之理。用兵者借以激发人心可耳，安得恃之？恃之，则郭京之六甲矣。

　　140。夫运有通塞，象有盈亏，化有盛衰，数有休咎。或以为灾，或以为祥，或以利我，或以害敌，皆以达其用也。

　　［原注］运象化数不同，灾祥利害亦异，将当通达而用之，不可执于一也。

　　141。彼可以疲耗人之气者，寒暑也。可以挫奋人之志者，星辰也。可以劳毙人之力者，雨雪也。可以骇乱人之心者，雷电也。可以迷障人之目者，阴雾也。

　　［原注］此乃天之害处，将能僭之以破敌，亦未必无利。疲耗寒暑，如马援征武陵五溪蛮，由壶头，会暑甚，遂穿岸为室以避炎，而士卒多疫死，援亦中病；耿恭守疏勒，回道遇大寒，军士冻死将尽之类。挫奋星辰，如李晟屯渭桥，谓五纬盈缩不常，惧复守岁，则我军不战自屈，故虽退舍而不贺；奋，如楚公子心倒彗柄而胜齐之类。疲毙雨雪，如郭元振因乌质勒强而愿和，乃即牙帐议事，会大雨雪，元振故立不动，乌质勒年老，数拜伏，不胜寒死之类。骇乱雷电，如刘守顺昌，募百人折竹为以为号，直犯金营，电烛则击，电止则匿，敌不能测，遂终夜自战，而积盈野之类。迷障阴雾，如苏定方从李靖袭突厥颉利，率彀马二百为前锋，乘雾而行，去贼一里许，雾霁见牙帐，遂驰杀数百人之类。

　　142。又如，雨可以资水攻，风可以助火势。月夜阴夜，大雾大雪，时日之孤虚，支干之旺相，皆可以乘人，而以防人之乘我也。此实将之当熟谙者。

　　［原注］此言遇此天时，虽可乘人，尤当防人之乘。雨资水攻，如关羽度秋月大霖，汉水必溢，遂乘船以攻于禁，而没其七军。风助火势，如黄盖知曹操连船可烧而走，乃遗书诈降，乘风发火，火烈风猛，大胜于赤壁。此亦于禁、曹操不能防所致也。故将当熟识之，余可例见。

　　143。凡将三军，不可使人心疑畏。将三军而重其疑畏，未有能济者也。

　　［原注］此与下节，又以处己之三军言。疑畏者，致败之端，将当先去之也。

　　144。故瞽惑于偶然之变，震惊于卒然之异者，惟当决之以理。可使吾民知其祥，而不可使知其灾；可使吾民见其利，而不可使见其害。夫不使知、不使见者，非能塞人之耳目也，诡之而已矣。

　　［原注］此言天虽有变异之见，不可疑畏，惟以理决之。若欲鼓舞人心，则但示之以祥利，而泯其灾害。盖非诡为形说，不能误人之耳目，使之无疑畏故也。

　　145。故祥而归之我，灾当归之敌；利而归之我，害当归之敌。任其运之通塞，象之盈亏，化之盛衰，数之休咎，而皆有变通之方。

　　［原注］此承上诡之言。既以祥利示三军，又以灾害加之敌，且任天之所显者，不泥一定，而皆能变通之。故诡吾军者，亦可以诡敌人，而己终无伤也。

　　146。故虽斗蚀彗孛，不能为吾妖。疾雷走电，不能为吾惧。凄风苦雨，不能为吾忧。寒暑雾雪之异常，甲子往亡之忌日，不能为吾阻。若此者，所以反其灾害而为祥利，定民之疑，顺事之机，以制吾之胜者也。

　　［原注］此承上惟能变通，故无灾害也。彗孛不能为妖，如楚将公子心与齐人战，时有彗星出，柄在齐，柄所在胜，公子心曰：“彗星何知？以彗斗者，固倒而胜焉。”明日与齐战，大破之。雷电不能为惧，如太公佐武王伐纣，雷雨暴至，毁折旗鼓，群公尽惧，大公强之乃行，卒破纣如林之师，而定周鼎。风雨不能为忧，如司马宣王讨公孙文懿，诸将因雨久，平地水深，欲移营解围，司马斩犯令者而止，卒擒文懿以定辽东。寒暑雾雪，甲子往亡，不能为阻，如孔明五月渡泸，七擒孟获；李愬雪夜入蔡，元济就擒；魏王攻慕容麟，太史崇以甲子为纣亡日不吉，曰：“纣以甲子亡，武王不以甲子兴乎？”果大破麟；宋武帝以往亡日起兵，军吏以为不可，帝曰：“我往彼亡。”果遂克燕。若此之类，皆能不以灾害动其心，而惟以祥利为主，民无疑而事机顺，故战则必胜。否则，几何而不惑于天时，以自丧其功哉？

　　147。虽然，此乃人谋也，亦有自然之天命焉。战于睢水而风大起，渡于滹沱而冰乍合，马涉混同而水及腹，兵驻江沙而潮不至。则又天命之不可违，而非人谋之所能为也。善兵者，尽吾人谋之可为，以听天命之不可违而已。至于成败利钝，有所不计也。

　　［批评］义论至此，微哉，微哉！

　　［原注］已前俱论天道，及吾人因天变通之方，此则言自然之天也。昔汉高被项羽败于睢水，围已三匝，若非大风之起，窈冥昼晦，安得遁去而王关中？光武被王郎追及滹沱，无船可济，若非河冰之合，王霸护渡，安能复振而兴汉业？金主伐辽，次混同江，无舟以渡，使人导前，乘赭白马经涉，诸军随之，水及马腹，既济而测，不得其底；若非水及马腹，则不得速过，安能灭辽耶？元伯颜伐宋，兵入临安，分驻钱塘江沙之上，杭人方幸之，潮汐三日不至，若应期至，则皆漂去，宋安至灭耶？此兴亡之大数，乃天意所在，诚非人谋所及也。知天达士，亦尽其可为而听之耳，成败利钝，何庸心哉？


</div>
    <div class="pagination">
<a href="投笔肤谈_page7.html">上一页</a><a href="投笔肤谈.html">1</a><a href="投笔肤谈_page2.html">2</a><a href="投笔肤谈_page3.html">3</a><a href="投笔肤谈_page4.html">4</a><a href="投笔肤谈_page5.html">5</a><a href="投笔肤谈_page6.html">6</a><a href="投笔肤谈_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
