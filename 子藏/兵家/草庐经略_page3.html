<!DOCTYPE html>
<html>
<head>
    <meta charset="UTF-8">
    <title>草庐经略 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>草庐经略 - 第 3 页/共 5 页</h1>
    <div class="content">　　将廉
　　
　　偾事之将，恒由于贪。贪则刻剥军中，觊觎望外，是以军怒而怨之，敌诡而尝之，失机堕术，士卒离心，即有平生宏远之谋，竟为阿堵中物所昏，而半筹不展矣。将能心澄如水，则德盛而威自张，万众仰之惟谨，敌人闻风而畏服。大率贪墨之病，由于干进。将惟干进，故事钱神。债帅之名，古人所笑。曾不思爵禄富贵，惟有功者得之？倘碌碌无功，即重赂何益！矧贪婪坏法，国典昭彰，能享福泽乎？国有常刑，何若清心寡欲，励志功名？
　　
　　后汉张奂，威镇羌夷。豪帅感奂恩德，上马二十匹，先零酋长又遗金？八枚。奂并受之，而召主簿于诸羌前，以酒酹地曰：“使马如羊，不以入厩；使金如粟，不以入怀。”悉以金、马还之。羌性贪而畏吏清，前有八都尉，率好货财，为所患苦。及奂，正身洁己，威德盛行。
　　
　　国朝广西都督同知山云，冰清玉洁，如终如一。帅府有者隶邓年者，性鲠直敢言。云佯呼而问之曰：“世谓为将者不忘贪，广西素饶珍货，我亦可贪否？”年曰：“公初到时，如一件新洁白袍，一沾点墨，不可湔也。”公曰：“人言土夷馈送之物，苟不纳，彼必疑且怒，奈何？”年曰：“居官黩货，国宪甚严，公不畏朝廷，反畏蛮子耶？”云举手礼年，曰：“教我，教我！”云固武臣中之矫矫者，而年亦可尚矣。
　　
　　都督同知王信历镇大邦，不营私产。平居默坐，展玩经史，宽袍缓带，粝饭疏羹。故人婚丧，倾囊赈恤，无所顾吝。出镇三十年，笥无华衣，厩无肥马，铃阁之中寂无人声，金玉奇玩一无所好。常曰：“俭足以久，死之后不以奢侈累子孙者，我所遗也。总兵权者，多为于孙乞官，信绝不为。”尝总理漕运，曰：“荷国厚恩，未能报称．此行江水洗涤肺肠，少尽区区耳！”故刘大夏云：“予在本兵日，每用一将官，思得如王君实若人，那讨得来！”
　　
　　是数将者，诚廉士。凡人为将，众之死生，国之存亡，实系斯人。任大贵重，非大器必不能堪。倘怀染指之情，即是无心策励，虽智勇有足录，终庸夫也。故尝谓观人品格，先察贪廉。
　　
　　约己
　　
　　夫兵之兴也，国家扫境内以专属之将。主上宵旰，征人露处，而将顾可安乐肆志，矜修富贵容乎？三军之士必将偶语曰：“吾曹千里从军，栉风沐雨。若怡怡然锦衣玉食，曾不以我为念，我何以为之死也！”如是，则将之陷心逸志，不几为忘身误国之阶乎？是以有投醪而味河水；有仗锸而亲土功；有暑不张盖，劳不坐乘，饥不求食，寒不服裘，卧不设席，舍不平陇，朴樕盖之，以蔽霜露；躬身糗粮，过险必步。与士卒同甘苦，同劳瘁，同饥馁，而心忘其贵也。故军中感激，士卒用命，争为先登陷阵，身死而有所不悔矣。
　　
　　吴王夫差不恤其下，方黄池之会，其大夫有与鲁之大夫公孙有山氏相好者，乃为之乞粮曰：“佩玉蕊兮，予无所系之；旨酒一盛兮，予与褐之父睨之。”砚吴大夫之言，吴王厚自奉而不爱人，安得不为越所灭乎？
　　
　　永和中，西羌大寇三辅，围安定。汉遗征西将军马贤将诸郡兵击之，不能克。皇甫规虽在布衣，见贤不恤军士，审其必败。乃上疏，以为；“吴起为将，暑不张盖，劳不坐乘。今贤野次垂幕，珍肴杂遝，儿于侍妾，事与古反。其将士不堪命，必有高克溃叛之变。”不听。贤果败殁。
　　
　　戒骄
　　
　　尝观将当屡胜之后，辄有骄心，其甚者，或一胜而骄，或小胜而骄，皆败道也。盖将之轻敌也，始于骄，则自高其功，自神其智，自矜其勇，不忧其寇，不恤其下，忠言逆耳，良士疏斥。战则轻进，守则弛备。敌窥其情，故卑其辞而隆其礼，佯为败以示怯，以玩弄于股掌焉。庸知敌之败者为偶失，而无伤于胜势。或一诎而力犹可再举；或为怒我怠师之谋，俟我将骄卒惰，方始乘焉。有一于此，必堕其阱。古人军胜弥警，良有以也。《老子》云；“祸莫大于轻敌，轻敌几丧吾宝也！”以多虞胜不虞，以有备胜无备，深戒乎骄之说也。
　　
　　晋文公败楚于城濮，烧其军，火三日不灭。文公退而有忧色，侍者曰：“君大胜楚，今有忧色，何也？”文公曰：“吾闻以战胜而安者，其惟圣人乎！若以诈胜之，未尝不危也，吾是以忧。”观文公军胜而忧，矧曰骄乎？此能戒者也。
　　
　　项梁屡胜秦，有骄色。宋义曰；“战胜而将骄卒惰者败，臣为君忧之！”粱弗听。二世悉起兵益章邯，击楚军，大破之定陶，梁走死。此以骄而败者也。楚屈瑕亦然。
　　
　　关云长擒于禁等，威镇华夏。吴陆逊谓吕蒙曰：“关公矜其骁勇，意骄志逸，但务北进，未嫌于我。倘闻君痛，必益无备。出其不意，自可擒制。”蒙乃称病，逊代其任。伪为谦逊尽忠之书上关公曰：“前承观衅而动，以律行师，小举大克，一何巍巍！战捷之后，常无轻敌。古人兵术，军胜弥警。愿将军为广方计，以全独克。”公见书大安，悉撤备，为吴所擒。此书虽若戒骄，实玩弄之，益其骄也。
　　
　　夫骄之生也，生于浅虑而寡谋。将有深谋，即使犁庭扫穴，尚思亢极必亡。岂其成败未分，便曰“前无所畏”？虽心不期骄而自骄，亦由始隐伏而不觉。故伍胥有言：“天之亡人也，必骤近其小喜，而远其之灾。”夫小喜何以致亡，则骄误人也。
　　
　　责己
　　
　　《司马》有言：“大败不诛，上下皆以不善在己也。上以不善在己，必悔其过；下以不善在己，必远其罪。”上下分罪，以能易危为安，转败为攻也。将惟自护其短，而以失归人，此众口所以呶呶，而三军之所以不用命。人非尧舜，安能尽善？惟不文己非，不难改悔，引吝责躬，若无所容，以示日月之无私焉。庶万众闻而仰之，悦而附之，失之东隅，而收之桑榆也。第责己之道，须出至诚，非徒腾颊，实取后图。苟虚词以希众，必取笑于三军。倘后效之无闻，将前愆为滋甚。故自怨与自艾交儆，心局与事局更新，然后诸军激劝，战无不胜矣。
　　
　　晋人伐楚，三舍不止，大夫曰：“请击之。”楚庄王曰：“先君之时，晋不伐楚，及孤之身，而晋伐楚，是孤之过也。若之何其辱诸大夫也！”大夫曰：“先君之时，晋不伐楚，及臣之身，而晋伐楚，是臣之罪也！”庄王俯首而泣，拜诸大夫。晋人闻之，曰：“君臣争以过在己，而君下其臣，所谓上下一心，君臣同力，未可攻也。”乃夜还归。
　　
　　武侯之败于街亭也，或劝公更发兵，公曰：“大兵军祁山、箕谷，皆多于贼，不能破贼，为贼所破。此病不在兵少，过在一人耳。今欲校变通之道于将来。自令以后，诸有忠虑于国，但勤攻吾之缺，则功可跷足而待。”于是考微劳，甄壮烈，深自贬损，布所失于境内，励兵讲武，以为后图。戎事简练，民忘其败也。
　　
　　浑瑊之败于吐蕃也，以宿将史抗等不用其命。元帅郭子仪谓诸将曰；“败军之罪在我，不在诸将。”浑瑊曰：“今日之事，惟理瑊罪，不则再见任。”子仪赦其罪，使将兵趋朝那，大败虏兵，尽归所掠。
　　
　　夫违今致败者，史抗也，而浑瑊以为己罪。受命御寇者，浑瑊也，而汾阳自任其失。责躬如此，所以前败而后胜。夫人之常情，鲜不是己而非人。以楚庄、武侯、汾阳之德度观焉，人之相越远矣！然瑊之败也，瑊始欲设枪垒以自固，史抗以为示怯而命去之，出而力战。师还，虏蹑以入，是以败。浑瑊、史抗之罪皆可原矣。假令逗留而不力战，或违律而致丧师，郭公不执而诛之，而第责己也，何以正法乎？
　　
　　
　　受善
　　
　　“集众思，广忠益”，古人之名言也。盖智者有千虑之一失，愚者有千虑之一得，矧将非明智，顾可轻物做人，薄群策为不足询乎？苟其言可裨军政，佐胜算，即刍荛可采，安问从来？降虏可师，何嫌折节！参微言于利害，虚以受人；酌可否于胸中，务求允当。所由算无遗策，动有成功。脱若自矜智术，恣逞胸臆，漫行独断，无论谋士止而不来，即至而必去，知其不足与共功名。亦有独断于衷，不挠群议而立功名者，必其谋越众客，无过慎之思；明群情，有先事之察，原非懵懵然也。亦有因听人言而堕绩者，必所听非其人：听于近幸而违于正人，听于一二而违于佥谋，听于浮论而违于至计。即有明智君子，列三策而陈之，或从其中策、下策，而违其上策，皆足以败事者也。昔人有言：“谋之欲多，断之欲独。”窃以为断之欲明，方是真能受善者也。
　　
　　绕角之战，晋之群帅皆欲与楚战，惟知庄子、范文子、韩献子不可，晋师乃还。或谓栾武子曰：“圣人与众同欲，是以济事，子盍从众？子为大政，将酌于民者也。子之佐十一人，其不欲战三人而已，欲战者可谓众矣。《商书》曰；‘三人占，从二人’，众故也。”武子曰：“善均从众。夫善，众之主也。三卿为主，可谓众。从之，不亦可乎？”此其所从者，正人言也。若梁武之于朱异，隋炀之于虞世基，是偏信近幸，似是而非者也。
　　
　　赵奢救阏与，去邯郸三十里，坚壁不进，令其军中曰：“有以军事谏者，死！”军中侯有一人言急救武安，奢立斩之。此为将者，默有主张．恐群言惑众，故斩以令众，是独断也。
　　
　　楚屈瑕伐罗，狃于蒲骚之胜而自用，使徇于军中曰：“谏者有刑！”竟败而死。是骄而愎谏，似独断而非者也。
　　
　　赵奢既斩谏者，留二十八日不进。忽一日一夜趋至阏与。军中许历请谏，奢两从其言，曰：“谨受命。”卒以是而取秦。是可听，即刍荛可泉也。
　　
　　韩信得广武君，解其缚，东向坐而师事之。竟用其言，而北收燕，东下齐。
　　
　　李光弼得贼将安恩又，委心问计，对曰：“今军行疲敝，逢敌不可支，不如按兵入守，料胜而出。虏兵炎锐，弗能久持，图之万全。”光弼善其言，而破史思明。是皆降虏可师也。
　　
　　大抵将之听谏，当观其人品，校其深情，察其至计，可以从众，可以从寡，可以独断。夫从善之心，如衡之平，如鉴之明，物至而照，妍媸自见。自非智略宏远，城府深密，未有不偾事者，盖能独断之人，即是能受善之人，原非专执己衷，屏弃忠言。但势有不同，识有独到，机不可露．故不得不斩妄言者，以息浮议耳。
　　
　　致身
　　
　　岳武穆有言：“文官不爱钱，武臣不惜死，天下太乎矣。”而盂德之讥袁本初，亦云“干大事而惜身”，则信乎致身之义当讲矣。夫弃军离地与逗留不前之将，何尝不是爱惜其身而作外见杀于敌，则内见戮于君。生可得耶？何如慷慨激昂，以一身殉国，腥血渍战袍而愈厉，矢石落左右而不惊，孤城捍强敌而神闲，深入抵贼巢而不惧！盖三军勇怯，恒视其将。将畏缩而土气痿，将强毅而士气张。与其贪生畏死，遗臭万年．熟若舍生取义，垂芳百世！况必死不死，幸生不生。既以身任国事，贼灭则朝天有日．贼在则归阙无期。何能作儿女之态，奉身缩首而已耶！
　　
　　韦奴救钟离，魏军夜来攻城，飞矢雨集。奴子黯请下城以避箭，叡不许。军中惊，叡于城上厉声呵之，乃定。
　　
　　李光弼与史思明战于中潭，将刃纳于靴，曰：“战，危事。吾任三公，不可辱于贼，万一不捷，当自到以谢天子！”及胜，西向拜舞，三军感动。
　　
　　张巡每与贼战，将吏有还者，巡立战所不动，曰：“还为我决之！”诸将还致死。由是战无不胜。
　　
　　刘铸至顺昌，虏势正狂。军中劝铸去，錡凿舟沉之，示无去意。置家寺中，积薪于门，谓守者曰：“脱有不利，即焚吾家，无辱敌手也。”连战金兵，兀术遁去。
　　
　　夫中潭之胜，由靴中之刃；顺昌之捷，由寺门之薪。而韦叡与睢阳坚立蝟集之场，不移跬步者，已将此身存亡置之度外矣。盖与敌相薄，如入虎穴探虎子，非舍生不可。舍生则胜，惜身则败。胜则我生而敌死，败则我死而敌生。但务出奇用智，毋空为匹夫必死之勇耳。故《孙子》云：“必死可杀，必生可虏。”三复斯言，堪为军主。
　　
　　一众
　　
　　兵法曰：千人同心，则有千人之力；万人异心，则无一人之用。众心不一，则彼此互诿，进退疑二；敌人薄之，前阵数顾，后阵欲走。虽百万之众，竟亦何益！故一众之说，兵家所同。《三略》曰：“士众欲一”。《司马法》曰：“气闲，心一”。孙武子曰：“齐勇若一”。《六韬》以一为“独往独来”之兵，《尉缭》以一为“独出独人”之兵。所谓独者，谓能使三军之众一心同力，齐至死战。一之之法：附循欲厚，激劝欲勤，号令欲严，赏罚欲信。俾士卒戴我而乐于一，畏我而不敢不一。又顿兵死地，示之以必死，令不得不致其死而一。所以万人一心，奋勇直前，人莫能御，如《吴子》所称“父子之兵”者是也。
　　
　　尝考纣有臣亿万，維亿万心；周有臣三千，维一心，是以一举而牧野成功。此以仁义一众者也。
　　
　　吴起说武侯，以三行饷士大夫：上功坐前行，肴席兼重器，次功坐中行，肴席差减；无功坐后行，肴席无重器。又颁赐有功者父母妻子于庙门外，亦以功为差。行之三年，秦人兴师，士不待吏令，介胄而击之。起乃率无功者五万人，破秦五十万众。此以耻一众心也。
　　
　　项羽救赵，既渡河，破釜沉舟，持三日粮，示士卒必死。大噪而进，楚兵呼声动天地，英布、蒲将军等冒死先登，所向无敌。于是九战，虏王离。诸侯从壁上观，莫不震恐失色！此顿兵死地，而以致死一众者也。
　　
　　至于善拊循以一众，以忠义一众，是又不可胜数。虽然，众宜一矣，尤宜精。倘器械、士众素非精练，驱怯弱无用之人，置人必死之地，是犹以肉投馁虎也。惟器械精造，士卒精选，多则数万，少则数千，鼓激之馀，拊循之下，驭以道术，乃可横行。
　　
　　选能
　　
　　兵家之用人，非一途也。贵在因能而器使之，使智、使勇、使贪、使愚、使才、使艺，惟视其长，尽归擢用。谢安将其侄玄，郗超以为玄之才足以不负所举：尝与之同在桓公幕府，观其使人，虽屐履之间，未尝不得其任。信斯言也，将固重选能矣。盖聋者善视，瞽者善听，原无可弃之人，惟用违其才，始有难成之绩。夫梗楠寸蠹，良匠必收，奇士所弛，良将必用。故雄才硕彦，推诚礼之，谦恭下之；智能技艺，恩信联之，资给厚之。俾人人自以为得将之亲任，无使流落不偶，心怀去志。一才一能，悉竟其用。因人付任，各当其职。建功立名，此为先务。
　　
　　太公云：“王者有股肱羽翼七十二人，以成威神。”盖士藏器草莱，奋迹麾下者，古来不乏。故大将受任，先访奇才异能之士，悉置幕府。高识远见，可使助谋；巧词善对，可使游说：能致敌情，可使间谍；熟知敌境者，可为向导；逾沟越垒，往来无迹者，可使密觇；达天象，善卜筮者，可使佐谲。临高历险，驰射如飞，进则先行，退则殿后者，可使为骑将；足轻戎马，力越千夫，善用短兵，长于弓弩者，可使为步将；深知水性，鼓耙【木世】若飞，纵横出没，射疏及远者，可使为水将军。如宋末刘师勇，水将军也，而使统步卒；张世杰，步将军也，而使统水军。宋竟以亡。文种有牧民之才，则使居守，范蠡有应变之才，则使随君。越是以霸。则选任贤能，随身器使，其关系岂小也哉！
　　
　　料敌
　　
　　夫敌情叵测，常胜之家，必先悉敌之情也。其动其静，其强其弱，其治其乱，其严其懈，虚虚实实，进进退退，变态万状，烛照数计。或谋虑潜藏，而直钩其隐伏；或事机未发，而预揣其必然。盖两军对垒，胜负攸悬，一或不审，所失匪细。必观其将而察其才，因其形而用其权。凡军心之趋向，理势之安危，战守之机宜，事局之究竟，算无遗漏。所谓运筹帷幄，决胜千里也。
　　
　　吴人伐州来，楚薳越帅师及诸侯之师，以救州来。吴人御诸钟离。子瑕卒，楚师熸。吴公子姬光曰：“诸侯从于楚者众，而皆小国也，畏楚而不获已，是以来也。吾闻之曰：‘作事威克其爱，虽小，必济。’胡、沈之君幼而狂，陈大夫齿壮而顽顿，与蔡、许疾楚政。楚令尹死，其师熸帅贱、多宠，政令不一。七国同役而不同心，帅贼而不能整，无大威命，楚可败也。若分师先以犯胡、沈与陈，必先奔。三国败，诸侯之师乃摇心矣。诸侯奔离，楚必大奔。请先者去备撤威，后者敦阵整旅。”吴子从之，诸侯之师乃皆败。
</div>
    <div class="pagination">
<a href="草庐经略_page2.html">上一页</a><a href="草庐经略.html">1</a><a href="草庐经略_page2.html">2</a><span class="current-page">3</span><a href="草庐经略_page4.html">4</a><a href="草庐经略_page5.html">5</a><a href="草庐经略_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
