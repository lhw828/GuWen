<!DOCTYPE html>
<html>
<head>
    <meta charset="UTF-8">
    <title>武经总要 - 第 40 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武经总要 - 第 40 页/共 63 页</h1>
    <div class="content">　　
　　祖逖将韩潜与后赵将姚豹分据陈川故城，豹居西台，潜居东台。豹兵久饥，后赵将刘夜堂以驴千头运粮以馈豹。逖遣韩潜、冯铁等邀击于汴水，尽获之，豹霄遁。
　　
　　咸亨元年，吐蕃入寇，以薛仁贵为行军大总管，郭待封副之。军至大非川，将发趋乌海，仁贵谓待封曰：“乌海险远，辎重自随，难以趋利。若引辎重，将失事机，破贼即回，又烦转运。彼多瘴气，无宜久留。大非岭上足堪置栅，可留二万人作两栅，辎重并留栅内。吾等率轻锐倍道，掩其未备，破之必矣。”仁贵率所部先行，至河口逆贼，击破之。进兵乌海，获略，尽收其牛羊万余头。回至乌海，以待后援。待封遂自谓仁贵并列，不肯受其节度，领辎重徐进，遇吐蕃二十余万，大败之，待封败走趋山，辎重被贼所虏。仁贵退屯大非川，吐蕃又益众四十万拒战，官军大败。
　　
　　武德中，辅公┙反，命河间王孝恭为行军元帅击之，公祜遣其伪将冯惠亮、陈当时领水军屯于博望山，陈正通、徐绍宗率步骑军于青林山。孝恭至，坚壁不与斗，使奇兵断其粮道。贼渐馁，夜薄我营，孝恭安卧不动。明日，纵羸兵以攻贼垒，使庐祖尚率精骑列阵以待之。俄而攻垒者败走，贼出奔数里，遇祖尚军，与战，大败之，正通弃营而走。
　　
　　◎伏归路败之武平二年，周遣将攻边，高齐将斛律光率师御之。段韶请行周人于姚襄城南更起城镇，诸将咸欲攻其新城，韶曰：“地险不可攻，不如更作一城，壅其要路。”遂围定阳，屠其外城。韶谓光曰：“此城三面重涧，并无走路，惟虑东南一处耳。
　　
　　贼若突围，必从此出。但简精兵专守，自是成擒。”光乃令千余人设伏于东南涧口。其夜，果如所策。贼出城，伏兵击之，大溃。
　　
　　唐天复二年，河东李嗣昭等攻慈、隰，下之，进逼晋、绛。朱全忠遣兄子友宁将兵，会晋州剌史氏叔琮击之。嗣昭等袭取绛州，汴将康怀英复取之。嗣昭屯浦县，汴军十万营于蒲南。叔琮夜帅众断其归路，而攻其垒，破之，杀获万余人。
　　
　　●后集卷十四
　　
　　◎水战晋武帝谋伐吴，诏王修舟舰。乃作大船，连船方百二十步，受二千余人。
　　
　　以木为城，起楼橹，开四出门，其上皆得驰马来往。又画首怪兽于船首，以惧江神。舟楫之盛，自古未有。造船于蜀，其木柿蔽江而下。建平太守吴彦取柿以呈孙皓曰：“晋必有攻吴之计，宜增建平兵。建平不下，终不敢渡。”皓不从。
　　
　　发自成都，率巴东监军广武将军唐彬攻吴丹阳，克之，擒其丹阳监盛纪。吴人于江险碛要害之处，并以铁锁横截之，又作铁锥长丈余，暗置江中，以逆距船。
　　
　　先是，羊祜获吴间谍，具知情状。乃作大筏数十，亦方百余步，缚草为人，被甲持杖，令善水者以筏先行。筏遇铁锥，其锥辄着筏去。又作火炬，长十余丈，大数十围，灌以麻油在船前。遇锁燃炬烧之，须臾融液断绝。于是船无所碍，顺流鼓棹，径造三山。皓遣游击将军张象率舟车万人御，象军望旗而降。
　　
　　东晋末，卢循率众数万，塞江而下。刘裕率兵拒之，出轻利斗舰，躬提幡鼓，命众军齐力击之。又分步骑屯于西岸，右军参军庾乐生乘舰不进，斩而徇之。于是众军腾勇争先。军中多万钧神弩，所至莫不推陷。裕自于中流蹙之，因风水之势，贼舰悉泊西岸，岸上军先备火（具乃投火焚之烟焰）翳天，贼众大败。追奔，至夜乃归。循等单舸走。
　　
　　晋刘裕讨关中王镇恶，请率水军，自河入渭，直至渭桥。镇恶所乘，皆蒙冲大舰。行船者悉在舰内，溯渭而进，舰外不见有行船人。北土素无舟楫，莫不惊以为神。
　　
　　顺帝初，四方反叛。张兴世为龙骧将军，领水军拒战。南贼屯在鹊尾。既相持，久不决，兴世建议曰：“贼据上流，兵张地胜。今以奇兵潜出其上，使其首尾周惶、进退疑阻、粮运艰碍，乃制胜之术。”沈攸之、吴喜并赞其计，分战士七千配之。兴世轻舸溯流而旋复回还。一二日中辄复如此，使贼不为之防。贼帅刘胡闻兴世欲上，笑之曰：“我尚不敢越彼下取扬州，兴世何人，欲据我上？”兴世谓攸之等曰：“上流唯有钱溪可据。”乃往据之。及刘胡来攻，将士欲迎击之，兴世曰：“贼来尚远，而气骤盛矣。夫骤盛力尽，盛亦易衰，此曹刿所以破齐也。将士不得妄动！”贼来转近，兴世乃命寿寂之、任农大率壮士击走之。
　　
　　宋桓护之为钟离太守，随王玄谟攻滑台。护之以百舸为前锋，进据石济。及魏救将至，驰书劝玄谟急攻之，不见从。玄谟败退，不暇报护之。而魏军悉牵去玄谟水军大艚，连以铁锁三重断河，以绝护之还路。河水迅急，护之中流而下，每至铁锁，以长柯斧断之，魏人不能禁。唯失一舸，馀舸并在。
　　
　　梁天监初，魏围司州。时城中众不满五千人，食裁半岁。魏军攻之，昼夜不息，乃作大车载土，四面俱前，欲以填堑。剌史蔡道恭于堑内作蒙冲斗舰以待之。
　　
　　魏人不得进，又潜作大道以决堑水。道恭载土堙塞之。相持百余日，前后斩获不可胜计。魏大造冲梯，攻围日急。道恭用乌漆四石大弓射，所中皆洞甲饮羽，一发或贯两人，敌人望弓皆靡。又于城内作土山，多作大槊，长二丈五尺，施长刃，使壮士执以剌魏人。魏军甚惮之。
　　
　　魏中山王英与将军杨大眼等，众数十万，攻梁钟离城。于邵阳洲南岸为桥树栅数百步，跨淮通道，英据南岸攻城，大眼据北岸立城以通粮运。梁高祖令将兵救钟离，命豫装高舰使与魏桥等，为大攻之计，令景宗与攻二桥，攻其南，景宗攻其北。会淮水暴涨六七尺，使马道根与庐江太守裴邃、泰郡太守李文钊（止遥反）乘斗舰，竞发击魏洲上军尽殆别以小船载草灌之以膏从而焚其桥，风怒火盛，烟尘晦暝，敢死之士拔栅斫桥，水又剽疾，倏忽之间桥栅俱尽道根等皆身自搏战军人奋勇呼声动天地无不一当百，魏军大败。英见桥绝，脱身弃城走，大眼亦烧营去。诸垒相次土崩，悉弃器甲，争投水死者十余万，斩首亦如之。
　　
　　梁末，谯、秦二州剌史徐嗣徽以州入于齐，引齐人渡江，据芜湖。陈霸先召周文育还都。嗣徽等列舰于青墩至于七矶，以断周文育归路。文育鼓噪而发，嗣徽等不能制。至旦反攻，嗣徽将鲍砰独以小舰殿军，文育乘单舴舰与战，跳入舰中，斩砰，乃牵其舰而还。嗣徽众大骇。
　　
　　后梁王琳欲攻陈，文帝命侯督诸军出屯芜湖。琳引合肥巢湖之众，舳舻相次而下，军势甚盛。进军虎槛州，琳亦出船列于江西，隔州而泊。明日，合战，琳军少却，退保西岸。及夕，东北风大起，吹其舟舰，并坏没于沙中，浪大不得还浦。及旦，风静，琳入浦治船，等亦引军退入芜湖。周人闻琳东下，遣都督荆襄等五十二州诸军事。剌史史宁将兵数万，乘虚袭郢州，孙婴城自守。琳闻之，恐其众溃，乃帅舟师东下，去芜湖十里而泊，击折闻于陈军，齐仪同三司刘伯球将兵万余人且助琳水战。令军中，晨炊蓐食以待之。时西南风急，琳自谓得天助，引兵直趣建康。等徐出芜湖，蹑其后。西南风反为用。琳掷火炬以烧陈船，皆反烧其船。发拍以击琳舰，又以牛皮冒蒙冲小船以触其舰，并铁洒之。琳军大败，军士溺死者什二三，馀皆弃船登岸走，为陈军所杀殆尽。
　　
　　闽中守陈宝应举兵反，据建安、晋江二郡，界水陆为栅。陈将章昭达讨之，据其上流，命军士伐木带枝叶为筏，施拍其上，继以大索相次连营夹两岸。宝应挑战，昭达乃按甲不动。俄而天暴雨，江水大涨，昭达放筏冲突，水栅尽破。又出兵攻其步营，宝应大溃，遂克定闽中。
　　
　　欧阳统据岭南反，陈将章昭达督众军讨之。统闻昭达奄至，出顿淮口，多聚沙石，盛以竹笼置于木栅之外，用遏船舰。昭达居其上流，装舰造拍以临贼栅，又令人衔刀潜行水中以斫竹笼，笼、筏皆解。因纵大舰随流突之，贼众大败，因而擒统。
　　
　　刘异据东阳叛，陈将侯安都奉诏讨。异本谓台军自钱塘江上，安都乃步由会稽之诸暨，出永康。异大恐，奔桃枝岭，处岩谷间，坚栅以拒守。安都躬自接战，为流矢所中，血流至踝，安都乘舆麾军，容止不变，因其山陇为堰，属夏，潦水涨，安都引船入堰，楼舰与异城等，发拍碎其楼堞，异与其子脱身奔晋安。
　　
　　唐李靖随河间王孝恭讨萧锐，属江水泛涨，诸将皆请停兵以待水退。靖谓孝恭曰：“兵贵神速，机不可失。今君乘水涨之势，倏忽至城下，所谓疾雷不及掩耳，铣必成擒也。”孝恭从之。进兵至夷陵，铣将文士弘屯清江，靖与之决战，大破贼军。
　　
　　五代梁贞明中，诏吴越王钱Α大举伐吴。Α以其子元为水战诸军都指挥使，帅战舰五百艘，自东州击吴。吴遣舒州剌史彭彦章及神将陈汾拒之。元与彦章遇，元令每船皆载灰沙。及斗战于狼山江，吴船乘风而进，元引舟避之，既过，自后随之。吴回船与战，元使顺风扬灰，吴人不得开目。及船舷相傍，元使撒沙于己船，而撒豆于吴船。豆为战血所渍，吴人践之皆僵仆。元因纵火焚吴船，吴兵大败。彦章战甚力，兵尽继之以木，身被数十创。陈汾按兵不救，彦章知不免，舰杀。元俘吴裨将七十人，斩首千余级，焚战舰四百艘。
　　
　　梁贺瑰攻晋得胜南城，百道俱进，以竹笮联艨艟十余艘，蒙以牛革，设陴睨战格如城状，横于河流，以断晋之救兵，使不得度。王自引兵驰往救之，陈于北岸，不能进。遣善游者马破龙入南城，见守将氏延赏，延赏言矢石将尽，陷在顷刻。晋王积金帛于军门，募能破艨艟者，众莫知为计，亲将李建及曰：“贺瑰悉众而来，冀此一举。若我军不据，则彼为得计。今日之事，建及请之死战。”乃选效节敢死之士三百余人，披铠操斧，帅之乘舟而进。将至艨艟，流矢雨集，建及使操斧者入艨艟间，斧其竹笮，又以水罂载薪沃油，然火于上流纵之，随以巨舰，实甲士鼓噪攻之。艨艟既断，随流而下，梁兵焚溺殆半。晋兵乃得度，瑰解围走。
　　
　　周师攻吴寿州，吴人大发楼船蔽川而下，泊于濠泗，周师颇不利。吴将林仁肇以水陆军齐进，又以船载薪蒸，乘风纵火，焚周所为浮梁。周将张永德使习水者没其船下，系以铁锁，急引轻舫击，吴人船不得进退，溺者甚众，夺巨舰数十。
　　
　　永德解金带赏习水者。
　　
　　◎济水魏正光五年，莫折念生兄天生下陇东寇，征西将军元志为天生所擒，贼众甚盛，进屯黑水。诏崔延伯为西道都督，行台萧宝寅与延伯结垒马嵬南北，相去百余步。延伯选精骑数千，下渡黑水，列阵而进，以向贼营。宝寅率骑于水东，寻原西北，以示后继。于时贼众大盛，水西一里营营相接。延伯径至贼垒，扬威胁之，徐而还退。贼以延伯众少，开营竞追。众过十倍，临水逼蹙，宝寅亲视之，恐有亏损。延伯不与之战，身自殿后，抽众东渡，转运如神，须臾济尽徐乃自济。
　　
　　贼徒夺气，相率还营。
　　
　　唐马燧讨田悦，悦求救于淄青、恒冀。淄青军东，恒冀军西，首尾相应。马燧率诸军进屯于邺，奏请益河阳兵，诏河阳节度李艽将兵会之，军次于漳。悦遣将王光进以兵守长桥，筑月城以为固。军不得渡，燧乃于下流，以车数百乘维以铁锁绝中流，实以土囊，水稍浅，诸军渡。乃造三桥，道逾洹水，与悦挑战。悦率骑四万人逾桥，鼓噪而进，燧纵兵击之，悦军大败。
　　
　　梁王彦章为北面招讨使，问以破敌之期。彦章对曰：“三日。”左右皆笑。
　　
　　彦章出，两日驰至滑州，置酒大会，阴遣人具舟于扬村，夜命甲士六百皆持巨斧，载治者皆具鞲火，乘流而下。会饮尚未散，彦章阳起入更衣，引精兵数千，循河南岸趋德胜。天微雨，朱守殷不为备。舟中兵举锁烧断之，因以巨斧斩浮桥，而彦章引兵急击南城，浮桥断，南城遂破，斩首数千级。时受命适三日。守殷以小舟载甲士济河救之，不及。彦章进攻景店诸寨，皆拔之，声势大震。帝遣宦者焦彦宾急趋杨刘，与镇使李周固守，命守殷弃德胜北城。撤屋材为筏，载兵械浮河东下助杨刘守备，徙其刍粮薪炭于澶州，所耗失殆半。彦章亦撤南城屋材，浮河而下。各行一岸，每遇湾回，辄于中流交斗，矢石雨集，或全舟覆没，一日百战，互有胜负。比及杨刘，殆亡士卒之半。彦章、段凝以十万之众攻杨刘，百道俱进，昼夜不息，连巨舰九艘，横亘河津以绝援兵。城垂陷者数四，赖李周悉力拒之，与士卒同甘苦。彦章不能克，退屯城南为连营以守之。会晋王大军来援，彦章乃退。
　　
　　周世宗亲征淮南，至濠州城西。濠州东北十八里有滩，唐人栅于上，环水自固，谓周兵必不能涉。帝自攻之，命内殿直康保裔帅甲士数百乘橐驼涉水，太祖皇帝帅骑兵继之，遂拔之。李重进破濠州南关城，帝自攻濠州，王审琦拔其水寨。
　　
　　唐人屯战船数百于城北，植巨木于淮水，以限周兵。帝命水军攻之，拔其木，焚战船七十余艘，斩首二千余级，又收其羊马，城中震恐。
　　
　　◎断船路梁将赵祖悦率水军偷据峡石，后魏将崔延伯率兵讨之。延伯夹淮为营，遂取车轮，去辋削锐，其辐两两接对，揉竹为ㄌ，贯联相属，并十余道，横水为桥，两头施大辘轳，出没任情，不可烧斫。既断祖悦走路，又令舟舸不通。梁武援兵不能赴救，祖悦全军咸见俘虏。
　　
　　陈将吴明彻军至吕梁州，徐州总管王士彦频战不利，婴城自守。明彻遂堰清水以灌之，列船舰于城下以图攻取。诏以王轨为行军总管，率诸军赴救。轨引兵轻行据淮口，令违奚长儒多竖大木，以铁锁贯车轮系以大石沉之清水，横断陈船归路。方欲密决其堰以毙之，明彻知之，乃破堰遽退，异乘决水以得入淮。比至清口，川流已阔，水势亦衰，船并碍于车轮，不得复过。轨因率兵围而蹙之，唯有骑将萧摩诃以二十骑先走得免，明彻及将士三万余人并器械辎重，并就俘获。
　　
　　◎引水灌城汉末，曹公进军攻袁尚将审配于邺，先为地道，配亦于内作堑以当之。配将冯礼开突门内太祖兵三万余人，配觉之，从城上以大石击突中栅门，栅门开，入者皆没。太祖遂围之，为堑周四十里，初令浅，示若可越。配望而笑之，不出争利。公一夜掘之，广深二丈，决漳水以灌之。自五月至八月，城中饿死者过半。
　　
　　尚将兵还救，公逆击之，败还。尚惧，遣阴夔陈琳乞降。
　　
　　后魏将刘昶攻宋寿春，宋将垣崇祖乃于城西北立堰塞肥水，堰北起小城，遣数十人守之。谓长史封延伯曰：“虏必悉力攻小城，若破此堰，放水一激，急逾三峡，自然沉溺，岂非小劳而大制耶！”及魏军由西道集堰南，分军东路内薄攻小城，崇祖著白纱帽，肩舆上城巡视。日晡时，决小埭水势奔下，魏攻城之众溺水千数，众退走。
　　
　　梁韦讨合肥，案行山川，曰：“吾闻汾水可以灌平阳，即此是也。”乃堰肥水，顷之堰成水通，舟舰继至。魏初筑东西小城，夹肥水。先攻二城，既而魏援将杨灵胤帅师五万奄至，众恐不敌，表请益兵，曰：“贼已至城下，方复求军，且吾求济师，彼亦征众。师克在和，古人之义也。”因战破之，军人少安。
　　
　　陈将吴明彻进逼寿阳，齐遣王琳拒守。明彻乘夜攻之。中宵而溃，齐兵退据相国城。明彻令军中益修攻具，又遏肥水灌城，城中苦湿多腹疾，手足皆肿，死者十六七。会齐遣将皮景和率兵十万来援，去寿春三十里，顿军不进。诸将咸曰：“计将安出？”明撤曰：“兵贵在速，而彼结营不进，自挫其锋。吾知其不敢战明矣。”于是躬擐甲胄，四面疾攻，城中震恐，一鼓擒王琳等。
　　
　　大顺二年，朱全忠遣丁会攻宿州，剌史张筠坚守。会乃率众于州东筑堰，壅汴水以浸城。筠乃降，宿州平。帝大举南伐，命庞师古以徐、宿、宋、滑之师直趋清口，葛从周以兖、郓、曹、濮之众往赴安丰。淮人遣朱瑾领兵以拒师古，因决水以浸军，梁兵败，师古没焉。
　　
　　宋太祖北征，王师薄太原，命筑长堤壅汾水灌其城，决晋祠水注城下，置寨于城四面。李继勋军于南，赵普军于西，曹彬军于北，党进军于东以逼之。太祖幸城北，引汾水入堤灌城内，又幸城东南，命水军乘小舟载强弩进攻其城。时殿前指挥使赵廷翰上白，以城垒未下诸班卫咸愿登城死力以图攻取。太祖曰：“汝等皆吾躬自训练，一以当百，所以备肘腋，同休戚也。一旦以小寇未平，欲先登陷敌，吾宁不得太原城，不欲汝辈蹈必死之地。”左右皆感激，再拜呼万岁。其后北汉主决城下水注之，台骀泽水已落而城多摧汜。契丹使者韩知犹在太原，叹曰：“王师之引水浸城也，知其一不知其二。若知先浸而后涸，则并人无类矣。”
　　
　　◎拥水误敌汉高祖遣韩信定齐临淄，遂东追齐王田广至高密。请兵项羽，使龙沮将二十万人救广，与信夹淮水阵。信乃令人用囊盛沙，壅水上流，引军半渡击龙沮。信佯不胜，退走，龙沮喜曰：“固知信怯也。”乃自逐信渡水。信使决壅囊，水大至，沮军大半不得渡，击杀沮水东，军遂败，广走。
　　
　　后汉董卓将兵万人讨先零羌，为羌胡所图，粮食乏绝，进退逼急。乃于所渡水中，伪立鄢以为捕鱼，而潜鄢（音堰）下渡过。比贼追之，决水已深，贼不得渡。时军众退败，惟卓全师而还。
　　
　　唐初刘黑闼据氵名州，太宗统兵进讨，阻氵名水列营以遇之，分遣奇兵断其粮道。黑闼数挑战，太宗坚壁不应，以挫其锋。黑闼城中粮尽，太宗度其必来决战，预壅氵名水上流，谓守堤吏曰：“我击贼之日，候贼半渡而决水堰。”黑闼果率步骑二万渡氵名水而阵，与官军大战，贼众大溃，水又大至，黑闼众不得渡，斩首万余级，溺死者数千人。
　　
　　◎火攻李陵与贼兵战，斩首三千余级。引兵东南，循故龙城道行四五日，抵大泽葭苇中。贼兵于上风纵火，陵亦令军中纵火以自救。
　　
　　后汉班超使西域，到鄯善。初夜，将吏士奔贼营。会天大风，超令十人持鼓藏贼舍后，约曰：“见火燃，皆当鸣鼓大呼。”余人悉持兵弩，夹门而伏。超乃顺风纵火，前后鼓噪，贼众惊乱，超手格杀三人，馀众悉烧死。
　　
　　皇甫嵩率兵讨黄巾贼张角，嵩保长社，贼引大众围城。嵩兵少，军中皆恐，召军吏谓曰：“兵有奇变，不在众寡。今贼依草结营，易为风火。若因夜纵火，必大惊乱。吾出兵击之，其功可成。”其夕大风，嵩乃敕兵士，皆束苣乘城，使锐士间出围外，纵火大呼，城上举火应之。嵩因鼓而奔其阵，贼惊乱奔走，大破之。嵩进兵与角弟张梁大战于广中，梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其阵，战至晡时，大破之，焚烧车三万余辆。
</div>
    <div class="pagination">
<a href="武经总要_page39.html">上一页</a><span>...</span><a href="武经总要_page35.html">35</a><a href="武经总要_page36.html">36</a><a href="武经总要_page37.html">37</a><a href="武经总要_page38.html">38</a><a href="武经总要_page39.html">39</a><span class="current-page">40</span><a href="武经总要_page41.html">41</a><a href="武经总要_page42.html">42</a><a href="武经总要_page43.html">43</a><a href="武经总要_page44.html">44</a><a href="武经总要_page45.html">45</a><span>...</span><a href="武经总要_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
