<!DOCTYPE html>
<html>
<head>
    <meta charset="UTF-8">
    <title>兵典 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>兵典 - 第 8 页/共 11 页</h1>
    <div class="content">　　东魏将齐神武率兵伐西魏，大军济河，集诸将议进趣之计。斛律羌举曰：‘宇文黑獭虽聚凶党，强弱可知。若固守，无粮援可恃。今揣其情，已同困兽。若不与其战，而迳趣长安，长安空虚，可不战而克。拔其根本，彼无所归，则黑獭之首悬于军门矣。’诸将议有异同，遂战于渭曲，大败而归。［齐神武违之而败。］
　　隋末，王世充与李密相持于东都，充夜渡，阵于洛水之北，其时密亦渡洛水陈兵，与充相对，东接月城，西至石窟。密兵多马骑长枪，宜平宽放纵；充兵多戈矛□，宜隘险。然南逼洛水，北限大山，地形褊促，骑不成列，充纵□蹙之，密军失利。密与数骑登船南济，自余兵马皆东走月城。充乘胜长驱，直至月城下。密既渡南岸，即策马西上，直向充本营，左右麾旌相继而至。充营内见密兵来逼，急连举六烽，充乃舍月城之围，收兵西退，自洛北达于黑石，中闲四十余里，奔北颠狈，大丧师徒。密之此行也，东北之围不救而自解，西南之寇不战而成功。充伏其权奇，不复轻出。
　　【军师伐国，若中路城大兵多，须下方过】
　　秦末，沛公破南阳郡，南阳守齮［鱼绮反］走，保城守宛。沛公引兵过而西。张良谏曰：‘沛公虽欲急入关，秦兵尚众，距险。今不下宛，宛从后击，强秦在前，此危道也。’于是沛公乃夜引军从他道还，更旗帜，黎明，围宛城三匝。［黎，或作，音黎也。天未明之顷已围之，事毕方明。又言黎，黑也，亦未明之候也。］南阳守欲自刭，其舍人陈恢曰：‘死未晚也。’乃踰城见沛公，曰：‘臣闻足下约，先入咸阳者王之。今足下留守宛。宛，大郡之都也，连城数十，民庶众，积蓄多，吏民自以为降必死，故皆坚守乘城。今足下尽日止攻，士死伤者必多；引兵去宛，宛必随足下后：足下前则失咸阳之约，后又有强宛之患。为足下计，莫若约绛，封其守，因使止守，引其甲卒与之西。诸城未下者，闻声争开门而待足下矣。’沛公曰：‘善。’乃以宛守为殷侯，封陈恢千户。引兵西，无有不下者。
　　萧齐末，梁武帝自襄阳率兵东下，至郢州，［今江夏郡。］攻未拔。萧颖胄在江陵遣卫尉席阐文劳军，因谓梁武曰：‘今顿兵两岸，不并军围郢，定西阳、武昌，取江州，此机已失；莫若请救于魏，与北连和，犹为上策。’梁武谓阐文曰：‘汉口路通荆、雍，控引秦、梁，粮道资储，听此气息。兵若前进，鲁山必阻沔路，所谓扼喉；若粮运不通，自然离散，何谓持久？邓元起近欲以三千兵往定寻阳，彼若欢然悟机，一郦生亦足；脱拒我师，固非三千能下。西阳、武昌，取便得耳，得便应镇守。守两城不减万人，粮储称是，卒无所出。脱东军有上者，万人攻一城，两城势不能相救。若我分军应援，则首尾俱弱；如其不遣，孤城必陷。一城既没，诸城相次土崩，天下大事于是去矣。若郢州既拔，席卷沿流，西阳、武昌自然风靡。何遽分兵散众，自贻其忧？且丈夫举动，言静天步，况拥七州之兵以诛群竖，悬河注火，奚有不灭？岂容北面请救，以自示弱。彼未必能信，徒贻我丑声，此是下计，何谓上策！’及拔郢城，向下城戍，无不风靡，遂克建业。
　　大唐武德初，宇文化及据聊城，淮安王神通进兵蹑之。秘书丞魏征谓神通曰：‘化及今据聊城，莘人为其固守。若至莘，即宜攻取，但拔莘县，聊城益惧，因而逼之，易同俯拾。须以攻具自随，一足威敌，二不乏用。不然，兵至莘城，见无攻具，不下。如不能克莘，而远追化及，恐亦无功，则化及非旬月可获。莘人阻我粮运，化及为之外援，恐非计之善者。’神通不从，军次莘，果不下而退散。
　　武德中，李靖随河闲王孝恭讨辅公祏。［音石。］贼一军舟师三万顿于当涂，栅断江口，傍江筑城，又遣陆军二万据当涂南路，亦造栅自固，并蓄力养锐，以抗大军。诸将皆云：‘二军并是强兵，为不战之计，城栅既固，卒不可攻。请直指丹阳，掩其巢穴，若丹阳既破，二军可不战而破。’靖曰：‘公祏精锐，虽在水陆二军，然其自统之兵，亦是劲勇。二军城栅尚不可攻，公祏既保石头，岂应易拔？若我帅师至丹阳，留停旬月，进则石头未平，退则归路已绝，此便腹背受敌，恐非万全之计。然此二军皆是百战余贼，必不惮于野战。今若攻其城栅，乃是出其不意，灭贼之机，唯在此举。’靖乃率诸将水陆俱进，苦战破之，二军悉溃走。靖遂率轻兵先至丹阳，公祏余众虽多，不敢复战，拥兵东走，相次擒获。
　　孙子曰：‘兵之形象水，水之行也，避高而就下；兵之形也，避实而击虚。故水因地而制形，兵因敌而制胜。兵无常势，水无常形，能因敌变化而取胜者，谓之神。［势盛必衰，形露必败，故能因敌变化，胜之若神。］进不可御者，冲其虚也。’［冲突其虚空也。］
　　【必攻其易】
　　春秋时，桓王以诸侯伐郑，郑伯御之。王为中军，虢公林父将右军，蔡人、卫人属焉；周公黑肩将左军，陈人属焉。郑子元请为左拒，以当蔡人、卫人；［拒，方阵。］为右拒，以当陈人，曰：‘陈乱，民莫有斗心。若先犯之，必奔。王卒顾之，必乱。蔡、卫不枝，固将先奔。［不能相枝持也。］既而萃于王卒，可以集事。’从之。［萃，聚。集，成也。］曼伯为右拒，祭仲足为左拒，原繁、高渠弥以中军奉公，为鱼丽之阵。先偏后伍，伍承弥缝。［《司马法》：车战二十五乘为偏，以车居前，以伍次之，承偏之隙而弥缝阙漏也。五人为伍，此盖鱼丽阵法。］战于繻葛。［郑地。］命二拒曰：‘旝动而鼓！’［旝，旃也，通帛为之，盖今大将之麾也，执以为号令。旝，古外反。］蔡、卫、陈皆奔，王卒乱，郑师合以攻之，王卒大败。
　　春秋时，楚伐随，军于汉、淮之闲。随将季梁曰：‘楚人上左，君必左，［君，楚君也。］无与王遇。且攻其右。右无良焉，必败。偏败，众乃携矣。’［携，离也。］随将少师曰：‘不当王，非敌也。’弗从。［不从季梁谋。］战于速杞。随师败绩。［少师违之而败。］
　　春秋时，吴、楚二师阵于柏举。吴子阖庐之弟夫概王晨请于阖庐曰：‘楚相囊瓦不仁，其臣莫有死志。先伐之，其卒必奔；而后大师继之，必克。’以其属五千先击囊瓦之卒。楚师乱，吴师大败之。
　　春秋时，晋师伐楚。苗贲皇言于晋侯曰：‘楚之良，在其中军王族而已。请分良以击其左右，而三军萃于王卒，必大败之。’及战，晋吕锜射楚共王，中目。楚师宵遁。晋师入楚，三日馆、谷。
　　东晋将王敦反，兵至石头城，欲攻晋将刘隗，［五罪反。］其将杜弘曰：‘刘隗死士众多，未易可克，不如攻石头，其守将周札少恩，兵不为之用，必败。札败，隗自走。’敦从之。札果开城门纳弘。诸将与敦战，晋师大败。
　　后周末，隋文帝遣将韦孝宽率兵讨尉迟迥于相州，军进至邺，迥悉其卒十三万阵于城南。迥旧习军旅，虽老，犹被甲临阵。其麾下三千兵，皆关中人，为之力战。孝宽等军失利而却。邺中士女，观者如堵。高炯与李询乃整阵先犯观者，因其扰而乘之。迥众大败，遂拔邺城。
　　大唐太宗尝谓群臣曰：‘朕自兴兵，每执金鼓，必自指挥，习观其阵，即知强弱。常以吾弱对其强，以吾强对其弱。敌犯吾弱，追奔不踰百数十步；吾击其弱，必突过其阵，自背返击之，无不溃。多用此而制胜，思得其理深也。’
　　【轻易致败】
　　春秋时，郑公子归生伐宋，战于大棘，宋师败绩。宋将狂狡辂［吾驾反。辂，迎。］郑人，郑人入于井。倒戟而出之，获狂狡。君子曰：‘失礼违命，宜其为擒也。戎，昭果毅以听之之谓礼。［听，谓常存于耳，着于心，想闻其政令。］杀敌为果，致果为毅。易之，戮也。’［易，反易也。］
　　春秋时，吴子诸樊伐楚，门于巢。［攻巢门。］巢牛臣曰：‘吴王勇而轻，若启之，将亲门。［启，开门也。］我获射之，必殪。［殪，死。］是君也死，疆其少安’。吴子门焉，牛臣隐于短墙以射之，卒。
　　隋炀帝征吐谷浑，至覆袁川。时吐谷浑主与数骑而遁，其名王诈为浑主，保车我真山，帝令将张定和率师击之。定和既与贼相遇，轻其众少，呼之命降，贼不肯下。定和不被甲，挺身登山，贼伏兵于岩石之下，发矢中之而毙。
　　【乘敌乱而取之】
　　大唐武德中，李靖随河闲王孝恭讨萧铣于江陵，王不从靖谋，致败。贼委舟大掠，人皆负重。靖见其军乱，进兵击之，贼大败，又乘胜进入其郛郭，攻其水城，克之。悉取其舟散于江中，贼救兵见之，谓城已陷，莫敢轻进。铣内外阻绝，城中携贰，由是惧而出降。
　　孙子曰：‘我专而敌分，［我专一而敌分散也。］我专为一，敌分为十，是以十攻其一也，［我料见敌形，审其虚实，故所备者少，专为一屯。以我之专，击彼之散卒，为十共击一也。］则我众而敌寡；［我专为一，故众。敌分为十，故寡。］能以众敌寡者，则吾所与战者，约矣。［言约少而易胜。］吾所与战之地不可知，［言举动微密，情不可见，使彼知所出而不知吾所举，知所举而不知吾所集。］不可知，则敌所备者多；敌所备者多，则吾与战者寡矣。［形藏敌疑，则分离其众备我也。言少而易击也。］故备前则后寡，备后则前寡，备左则右寡，备右则左寡，无不备者无不寡。［言敌之所备者多，则士卒无不分散而少。］寡者，备人者也；［敌分散而少者，皆先备人也。］众者，使人备己者也。［敌所以备己多者，由我专而众故也。］故知战之地，知战之日，则千里而会战。［以度量知空虚，先知战地之形，又审必战之日，则可千里期会，先往以待之。若敌已先至，可不往以劳之。］不知战地，不知战日，则左不能救右，右不能救左，前不能救后，后不能救前，而况远者数十里，近者数里乎。［敌已先据形势之地，己方趣利欲战，则左右前后，疑惑进退，不能相救，况十数里之闲也。］故善用兵者，辟如率然。率然者，常山之蛇也。击其首则尾至，击其尾则首至，击其中则首尾俱至。’［夫善战者，必知战之日，知战之地。度道设期，分军杂卒，远者先进，近者后发，千里之会，同时而合，若会都市。其会地之日，无令敌知，知之则所备处少，不知则所备处多。备寡则专，备多则分。分则力散，专则力并。］
　　【分敌势破之】
　　项籍围汉王于荥阳，汉将纪信诈降之，故汉王得出走入关，收兵欲复东。袁生说汉王曰：‘汉与楚相距荥阳数岁，汉常中困。愿君王出武关，项羽必引兵南走，王深壁，令荥阳、成皋闲且得休息。使韩信等平河北赵地，连燕、齐，君王乃复走荥阳，未晚也。如此，则楚所备者多，力分，汉将得休息，复与之战，破楚必矣。’汉王从其计，出军宛、叶闲，与黥布行收兵。项羽闻汉王在宛，果引兵南，汉王深壁不与战。［终以此弊楚也。］
　　蜀先主刘备东下伐吴。魏文帝闻备树栅连营七百余里，谓群臣曰：‘备不晓兵权，岂有七百里营可以拒敌者乎！“包原隰险阻而为军者，为敌所擒”，此兵忌。缓急不相救，一军溃则众必恐矣。’数日，果有备败书至。［蜀主军势分，故败。］
　　梁将王僧辩、陈霸先之破侯景也，耀军于张公洲，高旗巨舰，遏江蔽日，乘潮顺流。景登石头城而睹之，不悦曰：‘彼军上有如堤之气，不可易也。’因率铁骑万人，声鼓而进。霸先谓僧辩曰：‘善用兵者，如常山之蛇，首尾相应。贼今送死，欲为一战，我众彼寡，宜分其势。’僧辩然之。乃以强弩攻其前，轻锐蹂［女九反］其后，大径冲其中，景遂大溃，弃城而遁。
　　后魏末，贼莫折后炽所在寇掠，原州人李贤率乡兵与泾州刺史史宁讨之。后炽列阵以待。贤谓宁曰：‘贼聚结岁久，徒众甚多，数州之人，皆为其用。我若总为一阵并力击之，彼既同恶相济，理必总萃于我。势既不分，众寡莫敌。我便救首救尾，无以制之。今若令诸军分为数队，多设旗鼓，掎角而前，以胁诸栅；公别统精兵，直指后炽，按甲而待，莫与交锋。后炽欲前，则惮公之锐；诸栅欲出，则惧我疑兵。令其进不得战，退不得走，以候其懈，击之必破。后炽一败，则众栅不攻自拔矣。’宁不从，屡战频北。贤乃率数百骑，径掩后炽营，收其妻子、僮仆五百余人，并辎重等。属后炽与宁战胜，方欲追奔，忽与贤遇，乃弃宁与贤接战，遂大败，后炽单骑遁走。
　　【审敌势破之】［附］
　　《大唐卫公李靖兵法》曰：‘凡事有形同而势异者，亦有势同而形别者。若顺其可，则一举而功济；如从未可，则蹔动而必败。故孙膑曰：“计者，因其势而利导之。”兵法曰：“百里而趋利，则蹶上将；五十里而趋利者，半至。”善动敌者，形之而敌从之，与之而敌取之，以奇动之，以本待之，此战势之要术也。若我士卒已齐，法令已行，奇正已设，置阵已定，誓众已毕，上下已怒，天时已应，地利已据，鼓角已震，风势已顺，敌人虽众，其奈我哉！譬虎之有牙，兕之有角，身不蔽捍，手无寸刃，而欲搏之，势不可触，其亦明矣。故兵有三势，一曰气势，二曰地势，三曰因势。若将勇轻敌，士卒乐战，三军之众，志厉青云，气等飘风，声如雷霆，此所谓气势也。若关山狭路，大阜深涧，龙蛇盘阴，羊肠狗门，一夫守险，千人不过，此所谓地势也。若因敌怠慢，劳役饥渴，风波惊扰，将吏纵横，前营未舍，后军半济，此所谓因势也。若遇此势，当潜我形，出其不意，用奇设伏，乘势取之矣。是以良将用兵，审其机势，而用兵气，仍须鼓而怒之，感而勇之，赏而劝之，激而扬之，若鸷鸟之攫，猛兽之搏，必修其牙距，度力而下，远则气衰而不及，近则形见而不得。故良将之战，必整其三军，砺其锋甲，设其奇伏，量其形势。遥则力疲而不及，近则敌知而不应。若不通此机，乃智不及于鸟兽，亦何能取胜于勍寇乎。乃须怒士励众，使之奋勇，故能无强阵于前，无坚城于外。以弱胜强，必因势也。’
　　【布阵大，势分易败】
　　西魏末，东魏遣将侯景、高敖曹等围西魏将独狐信于洛阳东，东魏大将齐神武继后。西魏大将周文帝率军救信，进军至于瀍东。景等夜解围去。及晨，周文帝率轻骑追之，至于河上。景等北据河桥，南背邙山为阵，与诸军合战。周文马中流矢，惊逸，遂失之，因此军中扰乱。都督李穆下马授周文，军以复振。于是大捷，斩高敖曹，虏其甲士一万五千，赴河死者以万数。是日，置阵既大，首尾悬远，从晨至未，战数十合，氛雾四塞，莫能相知。独孤信、李远居右，赵贵、怡峰居左，战并不利，又未知周文所在，皆弃其卒先归。开府唐公等为后军，遇信等退，即与俱还。由是乃班师，洛阳亦失守。大军至弘农，守将皆已弃城西走。
　　隋文帝遣将贺若弼伐陈，陈后主令中领军鲁广达陈兵白土冈，居众军之南偏，镇东大将军任忠次之，护军樊毅、都官尚书孔范又次之，侍中、骠骑大将军萧摩诃军最居北，众军南北亘二十里，首尾进退，各不相知。贺若弼初谓未战，将轻骑，登山观视形势，及见众军，因驰下置阵。广达首率所部进薄，弼军屡却，俄而复振，更分军趣北突诸将，孔范出战，兵交而走，诸将支离，阵犹未合，骑卒溃散，驻之弗止，因而大败。
　　【惜军势】
　　魏末，诸葛诞据寿春反，魏将王基讨之，吴遣朱异来救诞，军于安城。诏王基引诸军转据北山，基谓军将曰：‘今围垒固，兵马向集，但当精修守备以待越逸，而更移兵守险，使得放纵，虽有智者不能善其后矣。’遂守便宜上疏曰：‘今与贼家对敌，当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。’书奏，报听之。寿春竟拔。司马文王与书曰：‘初议者云云，求移甚众，时未临履，亦谓宜然。将军深算利害，独秉固志，上违诏命，下距众议，终至制敌擒寇，虽古人所述，不足过也。’
　　【力少分军必败】
　　汉高帝末，黥布反，渡淮击楚。楚发兵与战徐、僮闲，楚为三军，欲以相救为奇兵。或说楚将曰：‘布善用兵，人素畏之。且兵法，自战其地为散地。今别为三军，彼败吾一军，余皆走，安能相救。’楚将不听。布果破其一军，二军散走。遂西，与上兵遇蕲西，大战，布军败走。
　　后汉初，渔阳太守彭宠反，自将二万余人攻幽州刺史朱浮于蓟。光武使将军邓隆救蓟。隆军潞南，浮军雍奴，遣吏奏状。帝读檄，怒谓使者曰：‘营相去百里，其势岂得相及。比若还，北军必败矣。’宠果盛兵临河以拒隆，又别发轻骑三千袭其后，大破隆军。朱浮远，遂不能救，引而去。
　　后汉将吴汉讨公孙述，乃进军攻广都，拔之。光武戒汉曰：‘成都十余万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。’汉乘利，遂自将步骑二万余进逼成都，去城十里，阻江北为营，作浮桥，使副将刘尚将万余人屯于江南，相去二十余里。帝闻大惊，使让汉曰：‘公既轻敌深入，又与尚别营，事有缓急，不复相及。贼若出兵缀公，而以大众攻尚，尚破，公即败矣。急引兵还广都。’诏书未到，述果使其将谢丰、袁吉攻汉，使别将攻尚。汉败入壁，丰围之。汉乃召诸将励之曰：‘今与刘尚二处受围，势既不接，其祸难量。欲潜师就尚于江南，并兵御之。能同心一力，人自为战，大功可立；如其不然，败必无余。成败之机，在此一举。’于是飨士秣马，闭营三日不出，乃多排幡旗，使烟火不绝，夜衔枚引兵与尚合军。丰等不觉，明日，乃分兵拒水北，自将攻江南。汉悉兵迎战，自旦至晡，遂大破之，斩谢丰、袁吉，获甲首五千余级。于是引还广都，留刘尚拒述。帝报曰：‘公还广都，甚得其宜，述必不敢略尚而击公也。［略，犹过也。］若先攻尚，公从广都五十里悉步骑赴之，适当值其疲困，破之必矣。’自是汉与述战于广都、成都之闲，八战八克。
　　十六国前秦苻坚遣将吕光领军伐龟兹。光军其城南，五里为一营，深沟高垒，广设疑兵，以木为人，被之以甲，罗之垒上。龟兹王帛纯婴城自守，乃倾国财宝，请诸国来救。温宿、尉头等国王，合七十余万众以救之。胡便弓马，善矛槊，铠如连锁，射不可入，众甚惮之。诸将咸欲每营结阵，按兵拒之。光曰：‘彼众我寡，营又相远，势分力散，非良策也。’于是迁营相接阵，为勾锁之法，精骑为游军，弥缝其阙。战于城西，大败之，纯遁走，王侯降者三十余国。［吕光悟之而胜。］
　　兵十二
　　孙子曰：‘地形者，兵之助。故用兵有散地，有轻地，有争地，有交地，有衢地，有重地，有圮地，有围地，有死地。［九地之名。］凡诸侯自战其地，为散地。［战其境内之地，士卒意不专，有溃散之心，故曰散地。］入人之地而不深者为轻地。［入人之地未深，意尚未专，轻走，谓之轻地。］我得则利，彼得亦利者，为争地。［谓山水阨口，有险固之利，两敌所争。］我可以往，彼可以来者，为交地。［交地，有数道往来，交通无可绝。］诸侯之地三属，［我与敌相当，旁有他国也。］先至而得天下之众者，为衢地。［先至其地，交结诸侯之众为助也。］入人之地深，倍城邑多，难以返者，为重地。［难返还也。背，去也，背与倍同。多，道里多也。远去己城郭，深入敌地，心专意一，谓之重地也。］行山林、险阻、沮泽，凡难行之道者，为圮地。［少固也，沮洳之地。圮音皮美反。］所由入者隘，所从归者迂，彼寡可以击吾众者，为围地。［所从入阨险，归道远也，持久则粮乏。故敌可以少击吾众者，为围地也。］疾战则存，不疾则亡者，为死地。［前有高山，后有大水，进不得前，退则有阻碍，又粮乏绝，故为死地。在死地者，当及士卒尚饱，强志殊死战，故可以俱免也。］是故散地则无战，［士卒顾家，不可轻战。］轻地则无止，［志未坚，不可遇敌。］争地则无攻，［三道攻，当先至得其地者不可攻。］交地则无相绝，［相及属也。俱可进退，不可以兵绝之。］衢地则合交，［交结于诸侯。］重地则掠，［蓄积粮食。入深，士卒坚固，则可掠取财物。］圮地则行，［无稽留也，不可止。］围地则谋，［发奇谋也。居此则当权谋诈谲，可以免难。］死地则战。［殊死战也。］是故，散地吾将一其志，轻地吾将使其属，［使相仍也。轻地还师，当安道促行，然令相属续，以备不虞也。］争地吾将趣其后，［利地在前，当进其后。争地先据者胜，不得者负，故从其后，使相及也。］交地吾将固其结，［交结诸侯，固其交结。］衢地吾将谨其市，［衢地，四通交易之地。市，变事之端也。方与诸侯结和，当谨约，使勿殆，使诸侯争之。］重地吾将继其食，［将掠彼也。深入，当继粮，不可使绝也。］圮地吾将进其涂，［疾过去也。疾行无留。］围地吾将塞其阙，［以一士心也。塞其阙，不欲走之意也。］死地吾将示之以不活。’［励士也。焚辎重，弃粮食，塞井夷灶，示之无活，必殊死战。］
　　又：‘有通，有挂，有支，有隘，有险，有远。［此六地之名。教民居之，得便利则胜也。］我可以往，彼可以来，曰通。［谓俱在平陆，往来通利也。］居通地，先据其地，居高阳，利粮道，以战则利。［宁致人，无致于人。己先据高地，分为屯守于归来之路，无使敌绝己粮道也。］可以往，难以返，曰挂地。［挂，相挂牵也。］挂形曰，敌无备，出而胜之；敌有备，出而不胜，难以返，不利。［敌无备，而出攻之胜，可也；有备，不得胜之，则难还返也。］我出而不利，彼出而不利，曰支。［支，久也。俱不便久相持也。］支形曰，敌虽利我，我无出也；引而去也，令敌半出而击之，利。［利，利我也。佯背我去，无出逐，待其引而击之，可败也。］隘形曰，我先居之，必盈之以待敌；［盈，满也。以兵阵满隘形，欲使敌不得进退也。］若敌先居之，盈而勿从，不盈而从之。［隘形者，两山之间通谷也。敌怒势不得挠我也。先居之，前必齐阨口，阵而守之，以出奇也。敌即先居此地，齐口阵，勿从也；即半隘阵者，从而与敌共争此地利也。］险形曰，我先居之，必居高阳以待敌；［居高阳之地，以待敌人，敌人从其下阴而来，击之则胜也。］若敌先居，则引而去之，勿从也。［地险先据，不可致于人也。］夫远形，均势，难以挑战，战而不利。［挑，迎敌也。远形，去国远也。地势均等，无独便利，先挑之战，不利也。］凡此六者，地之道也。将之至任，不可不察也。故曰深草蓊秽者，所以遁逃也；深谷阻险者，所以止御车骑也；［李靖曰：‘此车骑之败地。’］隘塞山林者，所以少击众也；［众少，可以夜击敌也。］沛泽杳冥者，所以匿其形也。是以涂有所不由，［扼难之地，所不当从也。不得已从之，故为变也。道虽近而中不利，则不绝也。］军有所不击，［军虽可击，以地险难久，留之失前利，若得之利薄也。穷困之卒，隘陷之军，不可攻，为死战也。当固守之，以待隙也。］地有所不争也。［皆与上同。曹公曰：‘操所以置华费而得入徐州十四县，县小地形可争。得而易失，则不争也。’］凡地有绝涧，遇天井、天牢、天罗、天陷、天郤，必亟去之，勿近也。［山水深大者，为绝涧。四方高，中央下者，为天井。深水大泽，葭苇蒙茏所隐蔽者，为天牢。可以罗绝人者，为天罗。陂湖泥泞，地形陷者，为天陷。山涧迫狭，地形深数尺，长数丈者，或丘陵坑坎，地形墝埆，为天郤也。］吾远之，敌近之；吾迎之，敌背之。［用兵常远六害，令敌近之，背则我凶矣。此六者，当迎不当背也。］不知山林、险阻、沮泽之形者，不能行军。’［高而崇者为山。众树所聚为林。堆者为险。一高一下者为阻。水草坑堑者为沮。众水所归而不流者为泽。不先知军之所据及山川之形者，则不能行师也。］
　　【按地形，知胜负】
　　《周书阴符》太公曰：‘步贵知变动，车贵知地形，骑贵知别径奇进，故三军同名异用。可往而无以还者，车之死地；越险绝阻，乘敌远行者，车之竭地；前易后险者，车之困地；容车贯阻，出而无返者，车之患地；左险右易，上陵仰阪者，车之逆地；深堑黏土者，车之劳地；殷草横亩，犯历深泽者，车之拂地；车少地易，与步不辞者，车之败地；后有沟渎，左有深山，右有峻阪者，车之坏地；日夜霖雨，旬月不止，泥淖难前者，车之陷地。凡骑以陷敌，而不能破敌，敌人佯走，以步骑反击我后，此骑之败地也；追背踰限，长驱不止，敌伏我两傍，又绝我后，此骑之困地也；往无以返，入无以出，陷于天井，填于地牢，此骑之死地也；所由入者隘，所由去者远，彼弱可以击我强，少可以击我众，此骑之没地；大涧深谷，蓊秽林草，此骑之竭地；左右有水，前有大阜，后有高山，战于两水之间，乘敌过邑，是谓表里相合，左有深沟，右有峭坑，高下与地平，睹之广易，进退相敌，此并骑之陷地；污下沮泽，进退渐洳者，骑之患地。拙将之所以见擒，明将之所务避也。’
　　周末，吴子问孙武曰：‘吾至轻地，始入敌境，士卒思还，难进易退；未背险阻，三军恐惧；大将欲进，士卒欲退，上下异心。而敌盛守，修其城垒，整其军骑，或当吾前，或击吾后，则如之何？’武曰：‘军在轻地，士卒未专以入为务，无以战为。故无近其名城，无由其通路，设疑佯惑，示若将去。乃选骁骑，衔枚先入，掠其牛马六畜。三军见得进，乃不惧。分吾良卒，密有所伏，敌人若来，击之勿疑；若其不至，舍之而去。’又问曰：‘争地，敌先至，据要保利，简兵练卒，或出或守，以备我奇，则如之何？’武曰：‘争地之法，让之者得，求之者失。敌得其处，慎勿攻之。引而佯走，建旗鸣鼓，趣其所爱，曳柴扬尘，惑其耳目；分吾良卒，密有所伏，敌必出救，人欲我与，人弃吾取，此争先之道。若我先至，而敌用此术，则选吾锐卒，固守其所，轻兵追之，分伏险阻，敌人还斗，伏兵旁起，此全胜之道也。’又问曰：‘交地，吾将绝敌，令不得来，必全吾边城，修其所备，深绝通道，固其阨塞。若不先图，敌人已备，彼可得来，而吾不可往，众寡又均，则如之何？’武曰：‘既吾不可以往，彼可以来，吾分卒匿之，守而易怠，示其不能。敌人且至，设伏隐庐，出其不意也。’又问曰：‘衢地必先，吾道远，发后，虽驰车骤马，至不能先，则如之何？’武曰：‘诸侯参属，其道四通，我与敌相当，而傍有国。所谓先者，必重币轻使，约和傍国，交亲结恩，兵虽后至，众以属矣。简兵练卒，阻利而处，亲吾军事，实吾资粮，令吾车骑，出入瞻候。我有众助，彼失其党，诸国掎角，震鼓齐攻，敌人惊恐，莫知所当。’又问曰：‘吾引兵深入重地，多所踰越，粮道绝塞。设欲归还，势不可过。欲食于敌，持兵不失，则如之何？’武曰：‘凡居重地，士卒轻勇，转输不通，则掠以继食。下得粟帛，皆贡于上，多者有赏，士无归意。若欲还出，切为戒备，深沟高垒，示敌且久。敌疑通途，私除要害之道，乃令轻车衔枚而行，尘埃气扬，以牛马为饵。敌人若出，鸣鼓随之，阴伏吾士，与之中期，内外相应，其败可知。’
　　又问曰：‘吾入圮地，山川险阻，难从之道，行久卒劳；敌在吾前而伏吾后，营居吾左而守吾右，良车骁骑，要吾隘道，则如之何？’武曰：‘先进轻车，去军十里，与敌相候，接期险阻。或分而左，或分而右，大将四观，择空而取，皆会中道，倦而乃止。’又问曰：‘吾入围地，前有强敌，后有险难，敌绝我粮道，利我走势，敌鼓噪不进，以观吾能，则如之何？’武曰：‘围地之宜，必塞其阙，示无所往，则以军为家，万人同心，三军齐力。并炊数日，无见火烟，故为毁乱寡弱之形。敌人见我，备之必轻。告励士卒，令其奋怒；陈伏良卒，左右险阻，击鼓而出。敌人若当，疾击务突，前斗后拓，左右掎角。’又问曰：‘敌在吾围，伏而深谋，示我以利，萦我以旗，纷纷若乱，不知所之，奈何？’武曰：‘千人操旍，分塞要道；轻兵进挑，阵而勿搏，交而勿去，此败谋之法。’
　　战国魏武侯问吴起曰：‘有师甚众，据险高垒，守以强弩，退如山移，进如风雨，粮食又多，不能长久，则如之何？’起曰：‘车骑步徒，分军五衢，敌人必惑，莫知所如。敌若坚守，急行闲谍，以观计谋。彼听吾说，解军而去；不听吾说，吾军疾战，胜而勿追，不胜疾归。或佯北安行，设伏疾斗，一结其后，一绝其路，两军衔枚，或左或右，而袭其处，吾军交至，必有其利。’又问曰：‘溪谷险阻，与敌相逢，彼众我寡，则如之何？’起曰：‘息而待之，持弓满弩，且备且虑，乱则击之勿疑，理则退后随之。凡过山谷丘陵，亟行勿留。高山深谷，卒然遇敌，必先鼓噪乘之。’又问曰：‘左右高山，地甚隘狭，卒逢敌人，击之不敢，去之不得，为之奈何？’起曰：‘此为谷战，勇者虽众勿用。募吾材士，与敌相当，轻足利刃，以为阵行；分车列骑，退隐四方，且拒且去，乘势不臧。敌若坚阵，行山列营，应须更图。’又问曰：‘敌近而薄我，我无道路，我众甚惧，为之奈何？’对曰：‘为此之术，我众彼寡，参分而裹之；彼众我寡，合阵从之。’又问曰：‘若暴寇近薄，驱我马牛，取我禾稼，为之奈何？’对曰：‘寇暴之至，善守而勿应。彼将暮去，其装必重，其心必恐，退还务速，必有不属，追而击之，其兵必散，虽众可破也。’
　　【自战其地则败】
　　春秋时，郧人军于蒲骚，［音萧。］将与随、绞、州、蓼伐楚师。楚将屈瑕病之。大夫斗廉曰：‘郧人军其郊，必不诫。且日虞四邑之至。［虞，度也。四邑，随、绞、州、蓼也。］君次于郊郢，以御四邑，［君谓屈瑕也。郊郢，楚地。］我以锐师宵加于郧。郧有虞心而恃其城，［恃其近城。］莫有斗志。若败郧师，四邑必离。’从之。遂败郧师于蒲骚。
　　周末，吴子问孙武曰：‘散地，士卒顾家，不可与战，则必固守不出。敌攻我小城，掠吾田野，禁吾樵采，塞吾要道，待吾空虚而急来攻，则如之何？’武曰：‘敌人深入吾都，多背城邑，士卒以军为家，专志轻斗；吾兵在国，安土怀生，以阵则不坚，以斗则不胜。当集人众，聚谷蓄帛，保城备险，遣轻兵绝其粮道。彼挑战不得，转输不至，野无所掠，三军困馁，因而诱之，可以有功。若欲战，必因势。势者，依险设伏，无险则隐于天阴暗昏雾，出其不意，袭其懈怠。’
　　后魏太武帝亲征后燕将慕容德于邺，战，前军败绩。德又欲攻之，别驾韩□进曰：‘今魏不可击者四，燕不宜动者三。魏悬军远入，利在野战，一不可击也。深入近畿，致兵死地，二不可击也。前锋既败，后阵方固，三不可击也。彼众我寡，四不可击也。官军自战其地，一不宜动。动而不胜，众心不固，二不宜动。隍池未修，敌来无备，三不宜动。此皆兵机也。深沟高垒，以逸待劳，彼千里馈粮，野无所掠，久则三军靡费，攻则士众多毙，师老衅生，详而图之，可以捷也。’德曰：‘韩别驾之言，良、平之策也。’
　　【据险隘】
　　周末，吴子问孙武曰：‘敌人保据山险，擅利而处之，粮食又足，挑之则不出，乘间则侵掠，为之奈何？’武曰：‘分兵守要，谨备勿懈。潜探其情，密候其怠。以利诱之，禁其牧采。久无所得，自然变改。待离其固，夺其所爱。敌据险隘，我能破之也。’
　　后汉末，曹公使夏侯妙才、张郃屯汉中。蜀先主进兵汉中，次于阳平关，南渡沔水，沿山稍前，于定军山势作营。妙才将兵来争其地。先主命黄忠乘高鼓噪攻之，大破妙才军，斩妙才。曹公自长安南征。先主遥策之曰：‘曹公虽来，无能为也，我必有汉川矣。’及曹公至，先主敛众拒险，终不交锋。积日不战，兵士亡者多，曹公果引军退还，先主遂有汉中。
　　魏将曹爽之伐蜀，司马文王同行，出骆谷，次于兴势。蜀将王林夜袭文王营，文王坚卧不动。林退，文王谓诸将曰：‘费祎已据险拒守，进不获战，攻之不可，宜亟［纪力反］还军，以为后图。’爽等引退，祎果驰兵趣三岭，争险乃得过。
　　东晋末，大将宋武帝讨南燕慕容超。超召群臣，议拒晋师。大将公孙五楼曰：‘吴兵轻果，所利在速战，初锋勇锐，不可争也。宜据大岘，使不得入，旷日延时，沮其锐气。徐简精骑二千，循海而南，绝其粮运；别敕段晖率兖州之军，缘山东下。腹背击之，上策也。各命守宰，依险自固，校其资储之外，余悉焚荡，芟除粟苗，使敌无所资，坚壁清野，以待其衅，中策也。纵贼入岘，出城逆战，下策也。’超曰：‘吾京都殷盛，户口众多，未可以一时入守。青苗布野，非可卒芟。设使芟苗城守，以全性命，朕所不能。今据五州之强，带山河之固，战车万乘，铁马万群，纵令过岘，至于平地，徐以精骑践之，此成擒也。’其将慕容镇曰：‘若如圣旨，必须平原用马为便，宜出岘逆战，战而不胜，犹可退守。不宜纵敌入岘，自贻窘逼。昔成安君不守井陉之险，终屈于韩信；诸葛瞻不据束马之险，卒擒于邓艾。以为天时不如地利，但守大岘，策之上也。’超又不从。乃摄莒、梁父二戍，修城隍，简士马，蓄锐以待之。其夏，晋师次东莞，超遣其左军段晖等步骑五万，进据临朐。俄而晋师度岘，慕容超惧，率兵四万就段晖等于临朐，战败，超奔还广固。宋武围广固，数月而拔，齐地悉平矣。
　　【塞险则胜，否则败】
　　春秋时，蔡侯、吴子、唐侯伐楚。舍舟于淮汭，自豫章与楚夹汉。［豫章，汉东江北地名。］楚左司马沈尹戍谓楚将子常曰：‘子沿汉而与之上下，［沿，缘也。缘汉上下，遮使勿渡。］我悉方城外以毁其舟，［以方城外人毁吴所舍舟。］还塞大隧、直辕、冥阨。［三者，汉东之隘道。隘，乌革反。］子济汉而伐之，我自后击之，必大败之。’既谋而行。楚大夫武城黑谓子常曰：‘吴用木也，我用革也，［用，军器。］不可久也，不如速战。’大夫史皇谓子常曰：‘楚人恶子而好司马。若司马毁吴舟于淮，塞城口而入，［城口，三隘道之总名。］是独克吴也。子必速战，不然，不免。’乃济汉而阵，自小别至于大别。［禹贡，汉水至大别南入江，然则此二别在江夏界。］三战，子常知不可，欲奔。’［知吴不可胜。］史皇曰：‘安，求其事；［求知政事。］难而逃之，将何所入？子必死之。［子常违左司马戍之言故败。］
　　汉时，匈奴呼韩邪单于来朝，元帝以后宫良家子王嫱［音墙］字昭君赐单于。单于欢喜，上书‘愿保塞上谷以西至炖煌，请罢边备，以休天子人民’。帝下有司议。郎中侯应上言，以为不可。其略曰：‘自周奏汉兴以来，匈奴寇掠甚矣。其北边有阴山，东西千余里，本冒顿单于依阻其中。至孝武帝，出师征伐，斥夺此地，攘之于漠北，建塞徼，起亭隧，筑外城，设屯戍以守之，然后边境少安。夫夷狄之情，困则卑顺，强则骄逆，天性然也。前已罢外城，省亭隧，今才足以候视通烽火而已。安不忘危，不可复罢。且中国尚建关梁以制诸侯，所以绝臣下之觊欲。起塞以来，百有余年，非皆以土垣，或因山岩石，木柴僵落，溪谷水门，卒徒筑理，功费久远，不可胜计。今欲以一切省徭戍，十年之外，卒有他变，障塞破坏，亭隧灭绝，当更发屯缮理，累世之功不可卒复。非所以永持至安，威制百蛮之长策也！’帝纳之。［具在【边防．匈奴篇】中。］
　　后魏遣将伐后燕慕容宝，已平并州、潞川，频胜。宝在中山，引群臣议之。中山尹苻谟曰：‘魏军强盛，千里转斗，乘胜而来，勇气兼倍，若逸骑平原，形势弥盛，殆难为敌。宜杜险拒之。’中书令眭［息为反］邃曰：‘魏军多骑，师行剽锐，马上赍粮，不过旬日，宜令郡县聚千家为一堡，深沟高垒，清野待之，至无所掠，资食既罄，不过六旬，自然穷退。’尚书封懿曰：‘今魏师十万，天下之勍敌也。百姓虽欲营聚，不足自固，是则聚粮集兵以资强寇，且又动众心，示之以弱。阻关拒战，计之上也。’慕容麟曰：‘魏今乘胜气锐，其锋不可当，宜完守设备，待其弊而乘之。’于是修城积粟，为持久之备。魏攻中山不克，进据博陵鲁口，诸将睹风奔退，郡县悉降于魏。［宝违塞险之计，故败。］
　　大唐武德中，太宗围王充于东都，王充势穷，窦建德自河北来救。诸将及萧瑀等咸请且退师避之，太宗不许，曰：‘王充粮尽，内外离心，我当不劳攻击，坐收其弊耳。建德新破孟海公，将骄卒惰。今我据武牢，扼其襟要，若贼恃盛，冒险争锋，吾当攻之必矣；贼若不战，旬日之间，王充自溃，彼败我振，兵足以临之。一行两定，在于斯举。若不速进，贼入武牢，诸城新附，必不能守，二贼并力，将若之何？’秦府记室薛收进曰：‘王充据东都，府库填积，所患者在于乏食，是以为我所持。建德总十余万众，来拒王师，亦当尽彼骁雄，期于速战。若纵其两寇相连，转河北之积以相资给，则伊、洛间战斗不已。大王今欲亲率猛锐，先据成皋之险，训兵坐甲，当彼疲弊之众，一战必克。建德破，则王充自下，不过数旬，二国之君，可面缚麾下。萧瑀等奈何遂请退兵！’太宗曰：‘善。’而从之。留齐王元吉围王充，亲率三千五百人趋武牢，守之不与战，相持二十余日。五月，建德谋伺官军刍尽，牧马于河北，必将袭武牢。太宗闻之，遂牧马千余匹于河渚间以诱之。诘朝，建德果悉众而至，阵于汜水东。太宗候其阵久卒饥，令宇文士及率骑经贼阵之西，驰而南上，贼阵动，因而诸军奋击之，大溃，竟如太宗本策。
　　【死地勿攻】
　　周末，吴子问孙武曰：‘吾师出境，军于敌人之地。敌人大至，围我数重，欲突以出，四塞不通。欲励士激众，使之投命溃围，则如之何？’武曰：‘深沟高垒，示为守备。安静勿动，以隐吾能。告令三军，示不得已。杀牛燔车，以飨吾士。烧尽粮食，填夷井灶，割发捐冠，绝去生虑。将无余谋，士有死志。于是砥甲砺刃，并气一力，或攻两旁，震鼓疾噪，敌人亦惧，莫知所当。锐卒分行，疾攻其后。此是失道而求生。故曰，困而不谋者穷，穷而不战者亡。’吴子曰：‘若吾围敌，则如之何？’武曰：‘山谷峻险，难以踰越，谓之穷寇。击之之法：伏卒隐庐，开其去道，示其走路，求生透出，必无斗意，因而击之，虽众必破。’又问曰：‘吾在死地，粮道已绝，敌伏吾险，进退不得，则如之何？’武曰：‘燔吾蓄积，尽我余财，激士励众，使无生虑。鼓呼而冲，进而勿顾，决命争强，死而须斗。若敌在死地，士卒气勇，欲击之法：顺而勿抗，阴守其利，绝其粮道，恐有奇伏，隐而不睹，使吾弓弩，俱守其所。’
　　汉王遣将韩信击赵，未至井陉口三十里，止舍。夜半传发，［传令军中使发也。］选轻骑二千人，人持一赤帜，从间道萆山［萆音蔽。依山自覆蔽也。］而观赵军，诫曰：‘赵见我走，必空壁逐我，汝疾入赵壁，拔赵帜，立汉赤帜。’令其裨将传餐，曰：‘今日破赵会食。’信乃使万人先行，出，背水阵。赵军遥见而大笑。平旦，信建大将之旗鼓，鼓行出井陉口，赵开壁击之，大战良久，于是信走水上军。赵军空壁逐信，信已入水上军，军皆殊死战，不可败。信所出奇兵二千骑，驰入赵壁，皆拔赵帜，立汉赤帜。赵军攻信既不得，还壁，见汉帜，大惊，遂乱，遁走。于是汉兵夹击，大破虏赵军，斩陈余泜［音迟］水上，擒赵王歇。诸将因问信曰：‘兵法右背山陵，前左水泽，今者将军令臣等反背水阵，曰破赵会食，臣等不服。然竟以胜，此何术也？’信曰：‘此在兵法，顾诸君不察耳。兵法不曰“陷之死地而后生，置之亡地而后存”？且信非得素拊循士大夫也，［拊，孚武反。］此所谓“驱市人而战”，其势非置之死地，使人人自为战；今与之生地，皆走，宁尚可得而用之乎！’诸将皆服曰：‘非所及也。’
　　十六国后凉吕光遣二子绍、纂伐段业，南凉秃发乌孤遣其弟鹿孤及杨轨救业。绍以业等军盛，欲从三门关挟山而东。纂曰：‘挟山示弱，取败之道，不如结阵冲之，彼必惮我而不战也。’绍乃引军而南。业将击之，其将沮渠蒙逊谏曰：‘杨轨恃虏骑之强，有窥觎之志。绍、纂兵在死地，必决战求生。不战则有太山之安，战则有累卵之危。’业曰：‘卿言是也。’乃按兵不战。绍亦难之，各引兵归。［段业悟而不败。］
　　梁将陈庆之守涡阳城，与后魏军相持，自春至冬，数十百战，师老气衰，魏之援兵复欲筑垒于军后，诸将恐腹背受敌，议退师。庆之曰：‘共来至此。涉历一岁，靡费粮仗，其数极多，诸君并无斗心，皆谋退缩，岂是欲立功名，直聚为抄暴耳。吾闻置兵死地，乃可求生。须虏围合，然后与战，必捷。’诸将壮其计，从之。魏人掎角作十三城，庆之衔枚夜出，陷其四垒。所余九城，兵甲犹盛，乃陈其俘馘，鼓吹而攻，遂大奔溃，斩获略尽矣。
　　后魏末，齐神武兴义兵于河北，时尔朱兆等四将兵马号二十万，夹洹［音桓］水而军。时神武士马不满三万，以众寡不敌，遂于韩陵山为圆阵，系牛驴以塞道，于是将士皆死战，四面奋击，大破之。［齐神武兵少，天光等兵十倍，围而缺之，神武因自塞其缺，士皆有必死之志，是以破敌也。］
　　南齐北豫州刺史司马消难请降，后周将杨忠与柱国达奚武援之。于是共率骑士五千，人各兼马一匹，从间道驰入齐境五百里。前后遣三使报消难，而皆不返命。去北豫州三十里，武疑有变，欲还。忠曰：‘有进死，无退生。’独以千骑夜趣城下，四面峭绝，徒闻击柝之声。武亲来，麾数百骑以西。忠勒余骑不动，候门开而入，乃驰遣召武。时齐镇城将伏敬远勒甲士二千人据东陴，举烽严警。武惮之，不欲保城，乃多取财帛，以消难及其属先归。忠以三千骑为殿，到洛南，皆解鞍而卧。齐众来追，至于洛北。忠谓将士曰：‘但饱食。今在死地，贼必不敢渡水以当吾锋。’食毕，齐兵佯若渡水，忠驰将击之，齐兵不敢逼，遂徐引而还。
　　《大唐卫公李靖兵法》曰：‘若敌人在死地，无可依固，粮食已尽，救兵不至，谓之穷寇。击此之法，必开其去道，勿使有斗心，虽众可破。当精骑分塞要道，轻兵进而诱之，阵而勿战，败谋之法也。’
　　【总论地形】［附］
　　《大唐卫公李靖兵法》曰：
　　《军志》云：失地之利，士卒迷惑，三军困败。饥饱劳逸，地利为宝，不其然矣。是以彼此俱利之地，则让而设伏，趋其所爱而傍袭之；彼此不利之地，则引而佯去，待其半出而邀击之。平易之所，则率骑而与阵；险隘之处，则励步以及徒。往易归难，左险右阻，沮洳幽秽，垣陷沟渎，此车之害地也。有入无出，长驰回驱，大阜深谷，洿泥堑泽，此骑之败地也。候视相及，限壑分川，斯可以纵弓弩；声尘既接，深林盛薄，斯可以奋矛鋋。芦苇深草，则必用风火；蒋潢翳荟，则必索其伏。平坦则方布，污斜则圆形，左右俱高则张翼，后高前下则锐冲。凡战之道，以地形为主，虚实为佐，变化为辅，不可专守险以求胜也。仍须节之以金鼓，变之以权宜，用逸待劳，掩迟为疾。不明地利，其败不旋踵矣。
　　或有进师行军，不因乡导，陷于危败，为敌所制。左谷右山，束马悬车之迳；前穷后绝，雁行鱼贯之岩。兵阵未整，而强敌忽临，进无所凭，退无所固，求战不得，自守莫安。住则日月稽留，动则首尾受敌。野无水草，军乏资粮，马困人疲，知穷力极。一人守隘，万夫莫向。如彼要害，敌先据之，如此之利，我已失守，纵有骁兵利器，亦何以施其用？事至于此，可不慎之哉！若此死地，疾战则存，不战则亡，当须上下同心，并气一力，抽肠溅血，一死于前，因败为功，转祸为福矣。［已具前篇吴子孙武问答语中。］
　　【励士决战】
　　［兵者凶器，不得已而用之。战者危事，亦不必常胜。若非激励，无以成功。今故于死地勿攻之后，他皆类此也。］
　　昔周武王将伐纣，问太公曰：‘若今敌人围我，断后绝粮，吾欲徐以为阵，以败为胜，奈何？’太公曰：‘不可。此天下之困兵也，暴用之则胜，徐用之则败。可为四冲阵，以骁骑惊其君亲，左军疾左，右军疾右，中军迭前迭后，往敌之空，吾军疾击，鼓呼而当。’又问曰：‘敌疏其阵，又远其后，跳我流矢，以弱我弓弩，劳我士卒，为之奈何？’太公曰：‘发我锐士，先击其前，车骑猎其左右，引而分队，以随其后，三军疾战。凡以少击众，避之于易，要之于险；避之以昼，取之于夜。故曰：以一击十，莫善于阨；以十击百，莫善于险；以千击万，莫善于阻。用众者务易，用少者务阨也。’
　　战国秦围赵邯郸急，且降，平原君甚患之。邯郸传舍吏子李同说平原君曰：‘君不忧赵亡邪？’平原君曰：‘赵亡则胜为虏，何为不忧乎？’李同曰：‘邯郸之民，炊骨易子而食，可谓急矣，而君之后宫以百数，婢妾被绮縠，余粱肉，而人褐衣不完，糟糠不厌。或剡木为矛矢，而君器物钟磬自若。使秦破赵，君安得有此？使赵得全，君何患无有？今君诚能令夫人以下编于士卒之间，分功而作，家之所有尽散以飨士，士方其危苦时，易德耳。’于是平原君从之，得敢死之士三千人。李同遂与之赴秦军，秦军为之却三十里。会魏信陵君以师来救，秦军遂退。
　　战国齐上将田单率师将攻狄。鲁仲连子曰：‘将军攻狄，必不能下矣。’单曰：‘吾以破亡余卒，破万乘之燕，今攻狄而不能下，何也？’上车不谢而去。遂攻狄，三月不克。齐婴儿谣曰：‘大冠若箕，修剑拄颐。攻狄不能，下垒枯丘。’单乃惧，问鲁仲连子。对曰：‘将军在即墨之时，坐则织篑，立则杖插，为士卒倡。当此之时，将军有死之心，而士卒无生之志，闻若言，莫不掩泣奋臂而欲战，此所以破燕也。当今将军东有掖邑之封，西有淄上之宝，足以乐生而恶死，此之所以不胜也。’田单明日结发厉气，立于矢石之间，引枹而鼓之，狄人乃下。
　　秦末，秦军攻赵，项羽救之，引兵渡河，皆沉船，破釜甑，烧庐舍，持三日粮，以示必死，无一还心。于是至则围秦将王离，九战，绝其甬道，大破，虏王离。当是时，楚兵冠诸侯。诸侯军救钜鹿下者十余壁，皆莫敢纵兵。及楚击秦将，诸侯皆从壁上观。楚战士无不一当十，楚兵呼声动天地，诸侯军无不人人惴［之睡反］恐。
　　后汉将吴汉率兵，围苏茂于广乐。刘永将周建来救，汉将轻骑迎战，不利，堕马伤膝，还营。诸将谓汉曰：‘大敌在前，而公伤卧，众心惧矣。’汉乃勃然裹疮而起，椎牛飨士，令军中曰：‘贼众虽多，皆劫掠群盗，胜不相让，败不相救，非有仗节死义者也。今日封侯之秋，诸君勉之。’于是军士激怒，人倍其气。明日，建、茂出兵围汉。汉选四部精兵三千余人，齐鼓而进。建军大溃，还奔城。汉长驱追击，大破之。
　　十六国前秦苻坚将王猛讨前燕慕容暐，暐遣将慕容评屯于潞川以拒之。猛与评相持，遣裨将郭庆以锐卒五千，夜从间道出评营后，傍山起火，烧其辎重。暐惧，遣使让评，催之速战。猛知评卖水鬻薪，有可乘之会，评又求战，乃阵于潞原而誓众曰：‘今与诸君深入贼地，宜各勉进，不可退也。愿戮力行间，以报恩顾，受爵明君之朝，庆觞父母之室，不亦美乎！’众皆勇奋，破釜弃粮，大呼竞进。猛睹评师之众，恶之，谓邓羌曰：‘今日之事，非将军莫可以捷，将军其勉之。’羌曰：‘若以司隶见与者，公无以为忧。’猛曰：‘此非吾之所及。必以本郡太守、万户侯相处。’羌不悦而退。俄而兵交，猛召之，羌寝而不应。猛驰就许之，羌于是大饮帐中，与张蚝、徐成等［蚝，大吏反。］跨马运矛，驰入评军，出入数四，傍若无人，搴旗斩将，杀伤甚众。战及日中，大败评众，俘斩五万。
　　十六国前秦苻坚为姚苌所杀，苻登率兵伐姚苌，皆刻鉾铠为‘死休’字，示以战死为志。每战以长槊钩刃为方圆大阵，知有厚薄，从中分配，故人自为战，所向无前。
　　东晋末，宋武帝作相，举兵伐后秦姚泓，以王镇恶为前锋，军至渭桥。镇恶所乘皆蒙冲小舰，镇恶登岸，渭水流急，倏忽间，诸舰悉逐流去。时泓屯军在长安城下，犹数万人。镇恶抚慰士卒曰：‘卿诸人并家在江南，此是长安城北门外，去家万里，而舫乘衣粮，并已逐流去，岂复有求生之计邪！唯宜死战，可以立大功。不然，则无遗类耳。’乃身先士卒，众亦知无复退路，莫不腾踊争先，泓众一时奔溃，即陷长安城。
　　隋时，突厥入寇，隋将杨素击之。先是，诸将与虏战，每虑胡骑奔突，皆戎车步骑相参，舁鹿角为方阵，骑在其内。素谓人曰：‘此乃自固之道，非取胜之方也。’于是悉除旧法，令诸军为骑阵。突厥达头可汗闻之大喜，率精骑十余万而至。素奋击，大破之。素多权略，乘机赴敌，应变无方，然大抵驭戎严整，有犯军令者立斩之，无所宽贷。每将临寇，求人过失而斩之，多者百余人，少不下十数。流血盈前，言笑自若。及其对阵，先令一二百人赴敌，陷阵而还者则已，如不能陷阵而还者，无问多少，悉斩之。又令二三百人复进，还如向法。将士股栗，有必死之心，由是战无不胜，时称名将。
　　【众寡势百相悬，励士攻其帅】
　　王莽末，刘伯升起兵，光武守昆阳。莽将王寻、王邑来讨，兵号百万，先至昆阳已十万，围数重。时伯升已拔宛三日，而光武尚未知，乃伪使持书报城中，云‘宛下兵到’，而佯堕其书。寻、邑得之，不喜。诸将既经累捷，胆气益壮，无不一当百。光武乃与敢死者三千人，从城西水上冲其中坚，寻、邑阵乱，乘势崩之，遂杀王寻。城中亦鼓噪而出，中外合势，震呼动天，莽兵大溃，走者相腾践。
　　【乘卒初锐用之】
　　刘、项争天下之际，汉王至南郑，诸将及士卒皆歌思归。韩信说汉王曰；‘项羽王诸将之有功者，而王独居南郑，是迁也。军吏士卒皆山东之人，日夜跂而思归，及其锐而用之，可以有大功。天下已定，人皆自宁，不可复用。不如决策东向，争权天下。’汉王从之，终灭项籍。
　　后周末，隋文帝作相，遣将于仲文先以兵定关东，破尉迟迥将檀让。初，仲文在蓼堤，诸将皆曰：‘军自远来，士马疲弊，不可决胜。’仲文令三军趣食，列阵大战。既而破贼，诸将皆请曰：‘前兵疲不可交战，竟而克胜，其计安在？’仲文笑曰：‘吾所部将士皆山东人，果于速进，不宜持久。乘势击之，所以制胜。’诸将皆以为非所及也。
　　【激怒其众】
　　春秋时，晋侯逆秦师，使大夫韩简视师。复曰：‘师少于我，斗士倍我。’公曰：‘何故？’对曰：‘出因其资，［谓奔梁求秦。］入用其宠，［为秦所纳。］饥食其粟，三施而无报，是以来也。今又击之，我怠，秦奋，倍犹未也。’壬戌，战于韩原。晋戎马还泞而止。［泞，泥也。还，便旋也。小驷不调，故堕泥中。］秦伯获晋侯以归。［晋曲而怠，秦直而怒，所以胜也。］
　　春秋时，楚子伐随，军于汉、淮之间。随将季梁谓随侯曰：‘请下之，弗许而后战，［下之，请服也。］所以怒我而怠寇也。’随少师曰：‘必速战，不然，将失楚师。’随侯御之，战于速杞，随师败绩。［若用季梁之谋则胜矣。］
　　战国燕将骑劫攻齐即墨，齐将田单拒守，妄宣言曰：‘吾唯惧燕军之劓所得齐卒，置之前行，与我战，即墨败矣。’燕人闻之，如其言。城中人见齐诸降者尽劓，皆怒，坚守，唯恐见得。田单又纵反间曰：‘吾惧燕人掘吾城外墓，戮先人，可为寒心。’燕军尽掘垄墓，烧死人。即墨人从城上遥见，皆涕泣，俱欲出战，怒皆十倍，大败燕师。
　　后汉度尚为荆州刺史，讨桂阳贼。渠帅卜阳、潘鸿等徙入山谷，尚穷追数百里，遂入南海，破其三屯，多获珍宝。而阳、鸿等党众犹盛，尚欲攻之，而士卒骄富，莫有斗心。尚计缓之则不战，逼之必逃亡，乃宣言卜阳、潘鸿作贼十年，习于攻守，今兵寡少，未易可进，当须诸郡所发悉至，乃并力攻之。申令军中，恣听射猎。兵士喜悦，大小皆相与从禽。尚乃密使所亲客潜焚其营，珍积皆尽。猎者来还，莫不涕泣。尚人人慰劳，深自咎责，因曰：‘卜阳等财宝足富数代，诸卿但不并力耳。所亡少少，何足介意。’众闻咸愤踊，尚乃令秣马蓐食，明晨，径赴贼屯。阳、鸿等自以深固，不复设备，吏士乘锐，大破平之。
　　兵十三
　　孙子曰：‘下政攻城。［言攻城屠邑，政之下者，所害者多。］攻城之法，为不得已。修橹轒辒，［上汾，下温。］具器械，三月而后成，［修橹，长橹也。轒辒，四轮车。皆可推而往来，冒以攻城。器械，谓云梯、浮格衡、飞石、连弩之属。攻城总名。言修此攻具，经一时乃成也。］距闉又三月而后已。［距闉者，踊土积高而前，以附于城也。积土为山曰堙，以距敌城，观其虚实。春秋传曰：‘楚司马子反乘堙而窥宋城。’］将不胜心之忿，而蚁附之，则杀士卒三分之一，［守过二时，敌人不服，将不胜心之忿，多使士卒蚁附其城，杀伤我士民三分之一也。］而城不拔者，此攻城之灾。［言攻趣不拔，还为己害，故韩非曰：‘夫一战不胜，则祸暨矣。’］故善用兵者，屈人之兵而非战，［言伐谋伐交，不至于战。故《司马法》曰：‘上谋不斗。’］拔人之城而非攻也，［言以威刑服敌，不攻而取，若郑伯肉袒以迎楚庄王之类。］毁人之国而不久也，［若诛理暴逆，毁灭敌国，不暴师众也。］故兵不钝而利可全，此谋攻之法也。［不与敌战，而必完全得之，立胜于天下，不顿兵血刃。］故用兵之法，什则围之，［以十敌一，则围之，是为将智勇等，而兵利钝均也。若主弱客劲，不用十也。曹公操所以倍兵围下邳，生擒吕布。若敌垒固守，依附险阻，彼一我十，乃可围也。敌虽盛，所据不便，未必十倍然后围之。］伍则攻之。’［若敌并兵自守，不与我战，彼一我五，乃可攻战也。或与敌人内外之应，未必五倍然后攻之。］
　　又曰：‘兵之情，围则御，［相御持也。穷则同心守御。］不得已则斗，［势有不得已也。言斗太过，战不可以恶胜，走不能脱，恐其有降人之心者。］过则从。［陷之甚过，则计从也。］围师必阙。［《司马法》曰：‘围其三面，开其一面，以示生路。’］此用兵之法。’［若围敌平陆之地，必空一面，以示其虚，欲使战守不固，而有去留之心。若敌临危据险，强救在表，当坚固守，未必阙也。此用兵之法。］
　　又曰：‘倍则分之。［己二敌一，则一术为正，一术为奇；彼一我二，不足为变，故疑兵分离其军也。故太公曰：‘不能分移，末可语奇。’］微乎微微，至于无形；［言其微妙，所不可见。］神乎神神，至于无声，故能为变化司命。’［言变化之形，倏忽若神，故能料敌死生，若天之司命。］
　　又曰：‘善攻者，动于九天之上也。’［善攻者，务因天时地利，为水火之变，使敌不知所备。言其雷震发动，若于九天之上也。］
</div>
    <div class="pagination">
<a href="兵典_page7.html">上一页</a><span>...</span><a href="兵典_page3.html">3</a><a href="兵典_page4.html">4</a><a href="兵典_page5.html">5</a><a href="兵典_page6.html">6</a><a href="兵典_page7.html">7</a><span class="current-page">8</span><a href="兵典_page9.html">9</a><a href="兵典_page10.html">10</a><a href="兵典_page11.html">11</a><a href="兵典_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
