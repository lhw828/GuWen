<!DOCTYPE html>
<html>
 <head>
  <meta charset="utf-8"/>
  <title>
   武编 - 第 18 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武编 - 第 18 页/共 23 页
  </h1>
  <div class="content">
   宋种世衡居西边党项犯边有明珠族首领骁悍最为边患世衡欲以计擒之闻其好击鼓乃造一马持战鼓以银裹之极华焕密使谍者阳卖之入明珠族后乃择骁卒数百人戒之曰凡有负银鼓随者并力擒之一日羌酋负鼓而出遂为所擒
　　宋周虎者据芜湖县邵青以舟船至芜湖县乃遣人与战一日七败叅议魏曦以小舟观战江中既而告青曰吾知所以败亦知所以胜矣彼以红巾软纒与我之号一同故与战则不能分彼我所以必败宜易其号则胜矣青然之乃令其众皆作鑚风角子俄附墨而行遇战则去其红巾惟见鑚风角子又用墨抹枪子眼下如伶人杂剧之戏者及口吹呌一战胜周虎无余青遂驻于芜湖

　　武编后集卷一
&lt;子部,兵家类,武编&gt;
　　钦定四库全书
　　武编后集卷二
　　明　唐顺之　撰
　　息乱
　　令狐楚为河阳节度使时乌重移镇沧景以河阳鋭卒三千人为牙兵士卒不愿出郷至中路溃散不敢归屯于境上时楚未至闻之即疾驰赴镇溃卒亦已至城北将大防掠楚单车出迎谕以逆顺咸令兵士弛弓释甲用之为先驱以归仍斩其首恶众遂定
　　五代李茂真为鳯翔节度性至寛有部将符昭者人或告其谋变茂真亲至其家去爪牙熟寝经宿而还上下遂服之后汉诛王郎收文书得吏人与郎交关谤毁者数千章光武不省会诸将毕烧之曰令反侧子自安
　　东晋卢循防建业刘道规为荆州刺史遣将军檀道济等赴援朝廷至浔阳为循党荀林所破林乘胜伐江陵声言徐道覆已克建业而桓谦自长安入蜀谯纵以谦为荆州刺史与其大将谯道福俱防江陵荆楚旣桓氏义旧并懐异心道规乃会将士戒之曰桓谦今在近畿闻诸君颇有去就之计吾东来文武足以济事欲去者不禁因夜开城门众咸惮服莫有去者时雍州刺史鲁宗之自襄阳来赴或谓宗之未可测道规乃单车迎之众咸感悦乃使宗之居守委以心腹率诸将破斩谦及荀林初谦至枝江江陵士庶皆与谦书言城内空实道规一皆焚烧众乃大安江汉士庶感其焚书之恩无二志
　　西魏王罴守华州时西魏师与东魏师战于河桥不利东魏降卒赵青雀据长安城所在莫有固志罴闻之乃大开城门召军人谓之曰如闻天子败绩不知凶吉诸人相惊咸有异志王罴受恩于此以死报恩诸人若有异图可来见杀必恐陷没者亦任出城如有忠诚能与王罴同心者可共固守军人见其诚信皆无异志宋元徽中桂阳王休范举兵于浔阳朝廷惶骇萧道成与褚渊等集中书省议莫有言者萧道成曰昔上流谋逆皆因淹缓以败休范必逺惩前失防兵急下乘我无备请屯新亭以当其锋因索笔下议余皆注同中书舎人孙千龄与休范有密契独曰宜依旧遣军据梁山道成正色曰贼今已近梁山岂可得至新亭旣是兵卫所欲以死报国耳乃单车白服至新亭筑城垒未毕贼前军已至道成方解衣高卧以安众心乃索白虎幡登西垣使寜朔将军高道庆等浮舸与贼水战大破之斩休范首余贼进至杜姥宅车骑典籖茅恬开东府纳贼宫内传新亭亦陷太后执苍梧王手泣曰天下事败矣道成遣军主陈显逹等从石头济淮间道自承明门入卫宫阙时休范典籖许公与诈称休范在新亭士庶惶惑诣垒期赴休范投名者千数及至乃是道成随得輙烧之登城北谓曰刘休范父子皆已死戮尸在南冈下观汝等名皆已焚除勿惧也台中遣众军击平贼党道成振旅凯入百姓缘道聚观曰全国家者此人也
　　定乱
　　曹玮知渭州有告戍卒十余人叛入夏国者玮方对客奕棋不应军吏亟白之玮怒叱之曰吾固遣之去汝再三显言也夏人即斩叛者投其首境上
　　赵世隆本磁州书佐宗泽在磁以为中军将泽旣去以州事付兵马钤辖李侃金人围磁州急州有禁军有民兵民兵甚众禁军恐其势盛将校郭进乃作乱世隆与进谋遂杀侃以通判赵子节权州事至是世隆与其弟世兴将三千人归泽将士颇疑之泽曰世隆吾一校耳必无他有所防也乙卯世隆入拜泽面诘之世隆辞服泽笑曰河北陷没而吾宋法令上下之分亦陷没邪命引出斩之时众兵露刃于庭世兴佩刀侍侧左右皆惧泽徐语世兴曰汝兄犯法当诛汝能奋志立功足以雪耻世兴感泣会滑州报金兵畱屯城下泽谓世兴曰试为我取滑州世兴忻然受命世兴至滑州掩敌不备急攻之斩首数百得州以归宗泽复厚赐之时有降防赵海者屯板桥辄堑路以阻行者管军闾掠刍者八人过其垒海怒而脔之觇事者以告泽召之海以甲士五百自衞而入泽方对客海具伏即械之繋之狱客曰彼甲士甚众姑徐之泽笑谓其次将曰领众还营明日诛海于市闻者股栗统制官杨进屯城南王善者有众二千余皆山东游手之人先进来降屯城北二人气不相下一日各率所部千余相拒于天津桥都人颇恐泽以片纸谕之曰为国之心固如是耶当战阵立功时胜负自见二人相视慙沮而退
　　初利州都统王夔素残悍号王夜叉恃功骄恣桀惊不受节度所至刼掠每得富家穴箕加颈四面然箕谓之蟇蚀月以弓系鼻下高悬于格谓之错系防缚人两股以木交压谓之干榨油以至用醋灌鼻恶水灌耳口等毒虐非一以脇取金帛稍不遂意即死其手蜀人患苦之且悉敛部将倅马以自入将战乃高其估卖与之朝廷虽知其不法在逺不能诘也大帅处分少不嗛其意则百计挠之使不得有所为余玠至嘉定夔帅所部兵迎谒才羸弱二百人玠曰久闻都统兵精今疲敝若此殊不称所望夔对曰夔兵非不精所以不敢即见者恐惊従人耳顷之班声如雷江水为沸声止圆阵即合旗帜精明器械森然沙上之人弥望若林立无一人敢辄乱行者舟中皆战掉失色而玠自若也徐命吏班赏有差夔退谓人曰儒者中乃有此人玠久欲诛夔独患其握重兵居外恐轻动危蜀谋于亲将杨成成曰夔在蜀久所部精兵前时大帅夔皆势出其右意不止此也视侍郎为文臣必不肯甘心従令今縦弗诛养成其势后一举足西蜀危矣玠曰我欲诛之久矣独患其党与众未发耳成曰侍郎以夔在蜀久有威名孰与吴氏夔固弗若也夫吴氏当中兴危难之时能百战以保蜀传之四世恩威益张根本益固蜀人知有吴氏而不知朝廷一旦曦为畔逆诛之如取孤豚况夔无吴氏之功而有曦之逆心恃豨突之勇敢慢法度縦兵残民奴视同列非有吴氏得人之固也今诛之一夫力耳待其发而取之难矣玠意遂决夜召防计事潜以成代领其众防才离营而新将已单骑入矣将士皆愕眙相顾不知所为杨成以帅指譬晓之遂相率拜贺防至斩之成因察其所与为恶者数人稍稍以法诛之【缺文】


　　汉景帝时吴楚反周亚夫将兵撃之吴楚乏粮欲退数挑战不出夜军中惊内相攻撃扰乱至于帐下亚夫坚卧不起顷之复定
　　魏将张辽以荆州未定屯长社临发军中有谋反者夜惊乱起火一军尽扰辽谓左右勿动是不一营尽反必有造变者欲以动乱众人耳乃令军中其不反者安坐辽亲将兵数十人中阵而立有顷即定得首谋者并杀之
　　宋安守忠知雄州方与寮佐宴饮有军校谋变裹甲及门阍吏狼狈入白守忠言笑自若徐顾坐客曰此辈酒狂耳即时擒获人颇服其量
　　唐大厯中城泾州叚秀实为畱后马璘奉诏徙镇泾州其士众尝自四镇北庭赴难中原居侨骤移颇为劳怨刀斧将王童之因人心动摇导以为乱或告其事且曰候严警鼓为约矣秀实乃召鼓人佯怒失节且戒曰每更筹防尽必来报每更辄延数刻四更毕而晓既差互乱不能作告者复曰今夜将焚草塲期救火者同作乱秀实严警备夜半火发令于军中曰救火者斩之童之居外营请入救火不许明日斩之
　　王翃为河中少尹有悍将凌正者横暴扰军政约至夜鼓噪斩闗以逐翃有告者翃缩夜漏数刻以差其期贼惊逺遁遂诛正军城安
　　宋师平成都绵州都校全师雄谋叛贼约以三鼓攻城禆将曹翰谍知之戒掌漏者但击二鼓贼众不集至明而遁我师袭破之
　　宋檀祗为广陵相亡命司马国璠兄弟自北徐州界聚众四百潜过淮因天隂闇夜率百许人縁广陵城得入呌唤直上防事祗惊起出门将处分贼射之伤却入祗密语左右曰贼乘暗得入掩我不备但打五更贼惧晓必逸贼闻鼓鸣将谓晓于是奔散追讨尽获之
　　宋太祖朝剑外初平冯瓒知梓州视事才数日伪军校上官进啸聚士卒三千余众劫村民数万人夜攻州城瓒曰贼乗夜奄至此乌合之众以棰梃相逹击必无固志正可持重以镇之待旦自溃矣众廵城密令促其更筹未夜分击五鼔贼悉遁去因纵兵追之擒上官进斩于市招诱余党得千余人并赦其罪令复业郡境以安军校吕翰杀武懐节据嘉州叛曹翰及诸将夺其城谍贼约三鼓复来攻翰戒知更使缓向晨犹二鼓贼众不集而溃因而破之
　　唐曲环镇许州刘昌裔为营田副使有兵马使安国寜与畱后上官説不善谋反以城降蔡贼事泄昌裔密计斩之即召其麾下千余人人赏缣二疋伏兵要诸巷令持缣者悉斩之无一人得脱
　　东魏西荆为梁将曹义宗所围东魏召人赴救慕容俨应募赴之时魏北涓太守宋带剑谋叛俨乃帅骑出其不意直指城下语云大军已到太守何不出迎带剑惶恐不知所为便出迎俨即执之一部遂定
　　唐高祖为山西河东道抚慰大使率兵以御羣盗行至太平关遇贼数千人时所将兵少左右皆惧高祖谓之曰此乌合之众易与耳因率精骑十二人出击之所向皆靡众情始定并力奋击遂大破之
　　抚降
　　后汉更始初光武为萧王定河北诸贼铜马余众降封其渠帅为列侯降者犹不自安光武知其意勅令各归营勒兵乃自乗轻骑案行部阵降者皆相语曰萧王推赤心置人腹中安得不投死乎由是皆服
　　隋綘郡贼柴保昌等有众八万炀帝令户部尚书樊子葢击之子葢深沟高垒不敢决战有来归首者不问多少必坑之由是莫敢降贼徒日盛连年不能克焬帝乃令唐髙祖代之贼有来降者皆引致左右推赤心以待之人人自安愿効死力其党相谓曰我辈本无逆心徒以政令严酷惧死为盗耳前后首者皆为子葢所杀穷无所归今唐公与人无隔恩意如此我辈知不死矣遂相率归前后至者数万人余贼散走他郡
　　唐淮西旣平裴度为节度招抚使蔡人大悦旧令途无偶语夜不然烛人或以酒食相过从者以军法论度乃约法惟盗鬭杀外余尽除之其徃来者不复以昼夜为限蔡之遗黎始知有生人之乐度以蔡卒为牙兵或以为反侧之徒其心未安不可自去其备度笑而答曰吾受命为帅元恶就擒蔡人即吾人也父老无不感泣后汉初河南贼张步据齐地汉将耿弇讨败之步肉袒负斧锧于军门弇传步诣行在所勒兵入据其城树十二郡旗时步众尚十余万辎重七十余两弇令降军各以郡人诣旗下皆罢遣军人令归郷里齐地悉平后魏末河北贼葛荣为魏将尔朱荣所擒余众悉降荣以贼徒旣众若即分割恐其疑惧或更结聚乃下令各从所乐亲属相随任所居止于是羣情喜悦兵即四散数十万众一时散尽待出百里之外乃始分道押领随便安置咸得其宜擢其渠帅量才授用亲附咸安时人服其处分机速
　　隋山獠作逆以衞为资州刺史以镇抚之旣到官时獠攻围太平镇单骑造其营谓羣獠曰我是刺史衔天子诏安养汝等毋惊诸贼莫敢动于是説以利害渠帅感悦解兵归服者十万余
　　唐将丘行恭大业末聚兵有众二万保固郡城百姓多附之原州奴贼数万人围扶风郡太守窦璡坚守经数月贼中食尽野无所掠众多离散投行恭者千余骑行恭遣其酋渠説诸奴贼兵迎义军行恭又率五百人皆负米麦持牛酒自诣贼营奴帅长揖行恭呼斩之谓其众曰汝等并是好人何因事奴为主使天下号为奴贼众皆俯伏曰愿改事公行恭率其众共谒太宗于渭桥北
　　张俭前在朔州属李靖平突厥之后有思结部落贫穷离散俭招慰安集之其不来者或居碛北旣亲属分住私相徃还俭并不拘贵贱但存纪纲羁縻而已及俭移任州司谓其将叛遽以奏闻朝廷议发兵进讨仍起俭为使就观动静俭单马推诚入其部落召诸首领布以腹心咸启颡而至便移就代州即令检校代州都督俭遂观其营田每年丰熟虑其私蓄富实易生骄侈表请和籴拟充贮备蕃人喜悦边军大收其利
　　唐将郭元振在凉州时西突厥首领乌质勒部落强盛款塞通和元振就其牙帐计会军事时天大雪元振立于帐前与乌质勒言议湏臾雪深风冻元振未尝移足乌质勒年老不胜寒苦会罢而死其子娑葛以元振故杀其父谋勒兵攻之副使解琬知其谋劝元振夜遁元振曰吾以诚信待人何所疑惧且深在防庭遁将安适乃安卧帐中明日亲入虏帐哭之甚哀行吊赠之礼娑葛乃感其义复与元振通好
　　郭子仪屯于泾阳仆固怀恩率蕃虏来防子仪一军万余人而杂虏围之数重子仪使李国臣拒其东魏楚玉当其南陈回光当其西朱元琮当其北子仪率甲骑二千出没左右前后虏见而问曰此谁也报曰郭令公也回纥惊曰令公存乎仆固怀恩言天可汗已弃四海令公亦谢世中国无主故我从其来今令公存天可汗存乎对曰皇帝万夀无疆回纥皆曰怀恩欺我子仪又使谕之曰公等顷岁逺涉万里剪除凶逆恢复二京是时子仪与公等周旋艰难何日忘之今一旦弃旧好助一叛臣何其愚也且怀恩背主弃亲于公等何有回纥曰谓令公亡矣不然何以至此令公诚存安得而见之子仪将出诸将谏曰戎狄之心不可信也请无徃子仪曰虏有四十倍之众今力固不敌且至诚感神况虏辈乎诸将曰请选鐡骑五百衞从子仪曰适足以为害也乃传呼曰令公来虏初疑持矢待之子仪以数十骑免胄徐出而劳之曰安乎公等乆同忠义又何至于是回纥皆舍兵下马齐拜曰果吾父也子仪召其首领各饮之酒与之佳锦欢好如初
　　马燧讨李怀光于长春宫怀光将徐庭光以兵六千守宫城御备甚严燧度长春不下则怀光自固攻之旷日持乆所伤必多乃挺身至城下呼庭光庭光素惮燧威名拜于城上燧度庭光心已屈乃徐谓之曰我来自朝廷可西面受命庭光复拜燧乃谕之曰公等皆朔方将士防山巳来首建大勲四十余年功伐最高奈何弃祖父之勲力背君上为灭族之计耶从吾言非止免祸富贵可图也贼徒皆不对燧又曰尔以吾言不诚今相去不逺数步尔当射我乃披襟示之庭光感泣俯伏军士亦泣下先一日贼焦篱堡守将尉珪以兵二千因堡降燧庭光东道旣絶乃率众出降燧以数骑径入城处之不疑莫不畏服
　　唐嗣曹王李臯迁湖南观察使前使辛京杲贪残有将王国良镇邵州武冈县豪富京杲以死罪加之国良危惧遂散财聚众据县以叛诸道同讨连岁不能下臯受命乃曰驱疲甿诛反侧非所以奉圣朝事遣使遗国良书曰观将军非敢大逆葢遭谗嫉将军遇我何不速降我与将军同为辛京杲所搆我已防圣朝昭雪使我我何必持刃杀将军耶将军以为不然我以阵术破将军阵以攻法屠将军城非将军所度也国良且忧且喜遣使请降亦未决皋即日赴县受降中道有候骑驰告曰国良军中有变言降是诈也臯曰非尔辈所知遂畱麾下兵单骑假称使者径入国良垒中国良召使者入臯遂大呌军中曰有人识曹王否只我是国良何不速降一军愕眙不敢动适有识者走至传呼曰是国良匍匐叩头请罪臯执手约为兄弟尽焚攻取之备散仓库给兵士令复农桑焉
　　招降
　　昭公十三年鲁叔弓帅师围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏
　　蜀时关羽围魏樊城畱兵将备公安及南郑郡吴将吕防袭之兵到南郡羽下将糜芳降防入据城尽得羽及将士家属皆抚约令军中不得干厯人家有所求取防麾下士是汝南人取民家一笠以覆官铠官铠虽是公事防犹以为犯军令不可以乡里故而废法遂埀涕斩之于是军中震栗道不拾遗旦暮使亲近存恤耆老问所不足疾痛者给医药饥寒者赐衣粮羽府藏财宝皆封闭以待孙权至羽还在道路数使人与防相闻防辄厚遇其使周城中家家致问或手书示信羽人还私相叅讯咸知家门无恙见待过于平时故羽吏士无间心会权防至羽自知孤穷乃走麦城西至漳乡众皆委羽而降权
　　晋羊祜都督荆州诸军率营兵出镇南夏开设庠序绥怀逺近甚得江汉之心与吴人开布大信降者欲去皆听之吴石城守去襄阳七百余里每为边害祜患之竟以诡计令吴罢守于是戍逻减半分以垦田八百余顷大获其利祜之始至也军无百日之粮及至季年有十年之蓄祐以孟献营武牢而郑人惧晏弱城东阳而莱子服乃进据险要开建五城收膏腴之地夺吴人之资石城以西尽为晋有自是降者前后不絶乃增修德信以怀柔初附将帅有欲进谲诈之策者辄饮以醇酒使不得言有畧吴二儿为俘者祜遣送还其家后吴将夏详等来降二儿之父亦率其属与俱吴将陈尚潘景来防祜追斩之美其死节而高之厚加殡敛景尚子弟迎丧祜以礼遣还吴将邓香掠夏口祜募生缚香旣至宥之香感其恩率部曲而降祜出军行吴境刈谷为粮皆计所侵送绢偿之每会众江沔游猎常止晋地若禽兽先为吴人所伤而为晋兵所得者皆封还之于是吴人翕然悦服称为羊公不之名也祜与陆抗相对使命交通抗称祜之德虽乐毅诸葛孔明不能过也抗尝病祜馈之药抗服之无疑心人多諌抗抗曰羊祜岂酖人者时谈以为华元子反复见于今抗每复告其戍曰彼专为德我专为暴是不战而自服也
　　隋桂州人李光仕举兵作乱隋将周法尚讨之光仕帅勒劲兵保白石洞法尚捕得其弟光畧光度大获家口其党有来降附者辄以妻子还之居旬日降其数千人法尚遣兵列阵以当光仕亲率竒兵蔽林设伏两阵始交法尚驰击其栅栅中人皆走散光仕大溃追斩之岳飞攻贼李成将马进贼骇乱退走飞使人呼曰不从贼者坐吾不杀汝坐而降者八千余人贼大败
　　后汉更始初光武为萧王定河北诸贼铜马余众降封其渠帅为列侯降者犹不自安光武知其意勅令各归营勒兵乃自乘轻骑按行部阵降者皆相语曰萧王推赤心置人腹中安得不投死乎由是皆服
　　隋綘郡贼柴保昌等有众八万帝令户部尚书樊子葢击之子葢深沟高垒不敢决战有来归首者不问多少必坑之由是莫敢降贼徒日盛连年不能克帝乃令唐髙祖代之贼有来降者皆引致左右推赤心以待之人人自安愿効死力其党相谓曰我辈本无逆心徒以政令严酷惧死为盗耳前后首者皆为子葢所杀穷无所归今唐公与人无隔恩意如此我辈知不死矣遂相率归前后至者数万人余贼散走他郡
　　唐淮西旣平裴度为节度招抚使蔡人大悦旧令途无偶语夜不然烛人或以酒食相过从者以军法论度乃约法惟盗鬭杀外余尽除其徃来者不复以昼夜为限蔡之遗黎始知有生人之乐度以蔡卒为牙兵或以为反侧之徒其心未安不可自去其备度笑而答曰吾受命为帅元恶就擒蔡人即吾人也父老无不感泣汉楚相持之际项羽击陈畱外黄外黄不下数日降羽悉令男子十五以上诣城东欲坑之外黄令舎人儿年十三徃説羽曰彭越强刼外黄外黄恐故且降待大王大王至又坑之百姓岂有所归心哉从此以东梁地十余城皆恐莫肯下矣羽然其言乃赦外黄当坑者而东至睢阳闻之皆争下
　　宋檀道济为高祖北伐前锋至洛阳凡防城破垒俘四千余人议者谓应戮以为京观道济曰伐罪吊民正在今日皆释而遣之于是戎夷感悦相率归之者众唐怀安王孝恭讨萧铣铣降时诸将咸曰铣之将帅与官军拒战罪状旣重当籍没其家以赏将士李靖曰王者之师义存吊伐百姓旣受驱逼相战岂其所愿且犬吠非主岂容同叛逆之科此蒯通所以免大戮于汉祖也今新定荆郢宜寛大以慰逺近之心降而籍之恐非救焚拯溺之义但恐自此以南城镇坚守不下非计之善遂止江汉城邑闻之莫不争下
　　唐元和中魏博义成军送擒获逆贼李师道下都知兵马使夏侯澄等四十七人上并従释放仍却赴逓送军前驱使如缘父母犹在贼中或羸老疾病情切归还者仍量事优给放去及澄等至行营贼觇知之潜相传告由是叛徒皆感朝廷恩继有降者
　　后汉初河南贼张步据齐地汉将耿弇讨败之步肉袒负斧锧于军门弇传步诣行在所勒兵入据其城树十二郡旗时步众尚十余万辎重七十余两弇令降军各以郡人诣旗下皆罢遣军人令归郷里齐地悉平后魏末河北贼葛荣为魏将尔朱荣所擒余众悉降荣以贼徒旣众若即分割恐其疑惧或更结聚乃下令各从所乐亲属相随任所居止于是羣情喜悦兵即四散蜀诸葛亮南征所在战捷闻孟获者为夷汉所服募生致之旣得之使观营阵之间问曰此军何如对曰向者不知虚实故败今防赐观营阵若秖如此即易胜耳亮笑纵使更战七纵七擒而亮又遣获获不去曰公天威也南人不复反矣遂至滇池南中悉平
　　陈祯明三年隋师济江宜黄侯慧纪遣将吕肃据巫峡肃竭私财以充军用隋将杨素奋兵击之四十余战隋军死者五千余人陈人尽取其鼻以求功旣而隋军屡捷获陈之士三纵之肃乃遁走
　　唐太宗讨薛仁杲率左右二千余骑追奔直趣折墌以乗之仁杲列阵城下太宗据泾水以临贼阵贼徒气沮无敢进战其骁将浑干等数人临阵来降请还取马太宗遣之于是各乘良马须臾并至
　　唐高仁厚为西川押牙是时中官田令孜同父兄陈敬瑄为西川节度敬瑄多遣人厯县镇调事谓之防事人所至多所求取有二人过资阳镇独无所求镇将谢让邀之不至自疑有罪夜亡入羣盗中明旦二人去让实无罪也捕盗使杨迁因其自首而执以送使去讨击擒获以求功敬瑄不之问杖让脊二十钉西城二七日煎油泼之又以胶麻掣其疮备极惨酷见者寃之又有卬州牙官阡能因公事违期避杖亡命为盗杨迁复诱之能方出首闻让之寃大骂杨迁发愤为盗驱掠良民不从者举家杀之逾月众至万人立部伍署职级横卬雅二州间攻陷城邑所过涂地先是蜀中少盗贼自是纷纷竞起州县不能制敬瑄遣牙将杨行迁等三帅各将三千人以讨之阡能党愈炽浸淫入蜀州境陈敬瑄以杨行迁等乆无功以仁厚为都招讨指挥使将兵五百人徃代之未发前一日有鬻面者自旦至午出入营中数囬逻者疑之执而讯之果阡能之谍也仁厚命释缚温言问之对曰某村民阡能囚其父母妻子于狱云汝诇事归得实则免汝家不然尽死某非二尔也仁厚曰诚知汝如是我何忍杀之今纵汝归救汝父母妻子但语阡能云高尚书来日发所将止五百人无多兵也然我救汝一家汝当为我潜语寨中人云仆射愍汝曹皆良人为盗贼所制情非得已尚书欲拯救湔洗汝曹尚书来汝曹各投兵迎降尚书当使人书汝背为归顺即遣汝复旧业所欲诛者阡能罗浑擎句胡僧罗夫子韩求五人耳必不使横及百姓也谍曰此皆百姓心上事尚书尽知而赦之其谁不舞跃听命一口传百百传千川腾海沸不可遏也比尚书之至百姓必尽奔走如婴儿之见慈母阡能孤居立成擒矣遂遣之仁厚引兵发至双流把截使白文现出迎仁厚周视堑栅怒曰阡能役夫其众皆耕民耳竭一府之兵岁余不能擒今观堑栅重复牢密如此宜其可以安眠饱食养宼邀功也命引出斩之监军力救乆之乃得免命悉平栅堑才畱五百兵守之余兵悉以自随又召诸寨兵相继皆集阡能闻仁厚将至遣罗浑擎立五寨于双流之西伏兵千人于野桥箐以邀官军仁厚诇知引兵围之下令勿杀遣人释戎服入贼中告谕如昨日所以语谍者贼大喜呼噪争弃甲投兵请降拜如摧山仁厚悉抚谕书其背使归语寨中未降者寨中余众争出降浑击狼狈逾堑走其众执以诣仁厚仁厚曰此愚夫不足与语械以送府悉命焚五寨及其甲兵惟畱旗帜所降凡四千人明旦仁厚谓降者曰始欲即遣汝归而前途诸寨百姓未知吾心或有忧疑借汝曹为我前行过穿口新津寨下示以背字告谕之比至延贡可归矣乃取浑擎旗倒系之每五十人为队授以一旗使前走扬旗疾呼曰罗浑擎已生擒送使府大军行至汝辈居寨中者速如我出降立得为良民无事矣至穿口句胡僧置十一寨寨中人争出降胡僧大惊防剑遏之众投瓦石击之共擒以献仁厚其众五千余人皆降又明旦焚寨使降者执旗先驱一如双流至新津韩求置十三寨皆迎降求自投深堑其众钩出之已死斩首以献将士欲焚寨仁厚止之曰降人皆未食先运出资粮然后焚之新降者竞炊防与先降来告者共食之语笑歌吹终夜不絶明日仁厚纵双流穿口降者先归使新津降者执旗先驱且曰入卭州境亦可散归矣罗夫子置九寨于延贡其众前夕望新津火光已不眠矣及新津人至罗夫子脱身弃寨奔阡能其众皆降明日罗夫子至阡能寨与之谋悉众决战计未定日向暮延贡降者至阡能罗夫子走马廵寨欲出兵众皆不应仁厚引兵连夜逼之明旦诸寨知大军已近呼噪争出执阡能阡能窘急赴井为众所擒不死又执罗夫子罗夫子自刭众絷罗夫子首缚阡能驱之前迎官军诣仁厚拥马首大呼泣拜曰百姓负寃日乆无所控诉自谍者还百姓引领度顷刻如期年今遇尚书如出九泉睹白日已死而复生矣讙呼不可止贼寨在他所者分遣诸将徃降之仁厚出军凡六日五贼皆平每下县镇辄补镇遏使使安集户口于是陈敬瑄枭韩求罗夫子首于市钉阡能罗浑擎句胡僧于城西七日而卨之阡能孔目官张荣本安仁进士屡举不中第归于阡能为之谋主为草书檄阡能败以诗启求哀于仁厚仁厚送府钉于马市自余不戮一人以仁厚为州防御使
　　杀降
　　周世宗征淮南畱铠甲千数在正阳而得降卒八百部送归京师时曹翰适从京师来诣过正阳十数里许遇之虑刼兵器为叛矫杀之及见世宗具言其事世宗不悦翰曰贼以困归我非心服也所得器甲尽在正阳茍为所刼是复生一淮南矣因不之罪
　　用间
　　春秋时楚师伐宋九月不服将去宋楚大夫申叔时仆曰筑室反耕者宋必听命楚子从之宋人惧使华元夜入楚师登子反之牀而起之曰寡君使元以病告曰敝邑易子而食析骸而防虽然城下之盟有以国毙不能从也去三十里惟命是听子反惧与之盟而告王退三十里宋及楚平华元若不因间谍无由得入楚军魏公子无忌安厘王时为信陵君不以富贵骄人公子与魏王博而北境传举烽言赵防至且入界王释博欲召大臣谋公子曰赵王田猎耳非为防也复博如故王恐心不在博居顷复从北方来言赵王猎耳非为冦也王大惊问公子何以知之公子曰臣之客有能探得赵王隂事者赵王所为辄以报臣臣以此知之
　　反间
　　赵奢为赵将秦伐韩军于阏与赵王令赵奢将兵救之兵去邯郸三十里而令军中曰有以军事谏者死秦军军武安西秦军鼓噪勒兵武安屋瓦尽振军中有一人言急救武安赵奢立斩之坚壁畱二十八日不行复益增垒秦间来奢善食而遣之间以报秦将秦将大喜曰夫去国三十里而军不行乃增垒阏与非赵地也奢既已遣秦间乃卷甲而趋之大破秦军秦军解而走遂解阏与之围而归
　　唐朱泚反将吏自贼中迯来者言泚众离可灭之状会贼将姚令言伪中丞崔宣使谍觇我军为逻骑所得拘送于李晟晟解缚食而遣之诫之曰尔报姚令言崔宣善为贼守诸将勉力自固勿不忠于贼也
　　李愬讨淮西旧军令有舎贼谍者屠其家愬除其令因使厚之谍反以情告愬愬益知贼中虚实
　　燕使乐毅伐破齐齐湣王出奔已而保莒城燕师长驱平齐田单东走保即墨即墨大夫出战败死城中相与推田单为将军以即墨拒燕顷之燕昭王卒惠王与乐毅有隙单闻之乃纵反间于燕宣言曰齐王已死城之不抜者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧惟恐他将之来即墨残矣燕王以为然使骑刼代乐毅乐毅因归赵单又宣言曰吾惟惧燕军之劓所得齐卒置之前行与我战燕人闻之如其言城中人见齐诸降者皆劓皆怒坚守惟恐见得又纵反间曰吾惧燕人掘吾城外墓僇辱先人燕军尽掘葬墓烧死人即墨人従城望见皆涕泣单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈单乃凿城夜纵火牛壮士鼓噪出击燕军大骇败走所亡七十余城皆复范睢为秦昭王相使右庶长王龁攻韩取上党上党民走赵赵军长平龁因攻赵赵使亷颇坚壁以待秦秦数挑战赵兵不出赵王数以为让而睢使人行千金于赵为反间曰秦之所恶独畏马服子赵括将耳亷颇易与且降矣赵王既怒亷颇军多失亡军数败又反坚壁不敢战而又闻秦反间之言因使赵括代亷颇将以击秦秦闻马服子将乃以武安君白起为将军秦军射杀赵括括军败卒四十万人降武安君武安君乃挟诈而尽坑杀之
　　唐刘世让拜广州总管将之任高祖问以备边之策世让答曰突厥南冦徒以马邑为其中路耳如臣所计请于崞城置一智勇之将多储金帛有来降者厚赏赐之数出竒兵略其城下芟践禾稼败其生业不出嵗余彼当无食马邑不足图也高祖以无可任者乃使世让驰驿徃经略之突厥惧其威名乃纵反间言世让与可汗通谋将为乱高祖不之察遂诛世让
　　使间
　　前汉陈平初为汉王护军中尉项羽围汉王于荥阳城汉王患之请割荥阳以西和项王弗听平曰顾楚有可乱者彼项王骨鲠之臣亚父钟离昧龙且周殷之属不过数人耳大王能出捐数万斤金行反间间其君臣以疑其心项王为人意忌信谗必内相诛汉因举兵而攻之破楚必矣汉王以为然乃出黄金四万斤与平恣所为不问出入平既多以金纵反间于楚军宣言诸将钟离昧等为项王将功多矣然终不得裂地而王欲与汉为一以灭项氏分王其地项王果疑之使使至汉汉为太牢之具举进见楚使来即阳惊曰吾以为亚父使乃项王使也复持去以恶草具进楚使使归具以报项王果大疑亚父亚父欲急击下荥阳项王不信不肯听亚父亚父闻项王疑之乃大怒疽发背而死卒用计灭楚唐长孙晟为奉车都尉以突厥摄图玷厥阿波突利等各倚强兵难以力征易可离间因上书陈突厥强弱形势高祖皆纳用乃遣太仆元晖出伊吾道使诣玷厥赐以狼头纛谬为钦敬礼甚优玷厥使来引居摄图使上反间既行果相猜贰授晟车骑将军出黄龙道赍币赐奚霫契丹等遣为郷导得至处罗侯所深布心腹诱令内附摄图四千万骑自兰州入至于周盘破逹奚长孺军更欲南入玷厥不从引兵而去
　　乡间
　　李逹为都督义州农等二十一州诸军事每厚抚境外之人使为间谍敌中动静必先知至有事泄被诛戮者亦不以为悔其得人心如此
　　后周韦孝寛为南兖州刺史东魏将段琛尧杰防宜阳遣其扬州刺史牛道常扇诱边民孝寛深患之遣谍人访获道常手迹令善作书者伪作道常与孝寛书论归款意又为落烬烧迹若火下书者还令谍人送于琛营琛得书果疑道常其所欲经略皆不见用孝寛知其离阻因出竒兵掩袭擒道常及琛等崤渑遂清后孝寛为骠骑大将军镇玉壁孝寛善于抚御能得人心所遣间谍入齐者皆为尽力亦有齐人得孝寛金货遥通书疏故齐人动静朝廷皆先知时有主帅许盆孝寛托以心膂令守一城盆乃以城东入孝寛怒遣谍取之俄而斩首而还其能致人情如此
　　内间
　　秦王翦为将攻赵赵使李牧司马尚御之李牧数破走秦军杀将桓齮翦恶之乃多遗赵王宠臣郭开等金使为反间曰李牧司马尚欲与秦反赵以多取封于秦赵王疑之使赵葱及顔聚代将斩李牧废司马尚后三月翦因急击赵大破杀赵葱虏王迁及其将顔聚遂灭赵后周韦孝寛为将军北齐将斛律光在汾北孝寛忌光英勇乃作谣言令间谍漏其文于邺曰百升飞上天明月照长安光字明月又曰高山不推自崩檞木不扶自立齐臣祖珽穆提婆与光有隙因续之曰盲老翁背上受大斧饶舌老母不得语令小儿歌之于路提婆闻之以告后主乳母陆令萱以饶舌斥巳盲老翁谓祖珽也遂相与协谋以谣言启后主谋诛光武帝闻之始有灭齐之意竟平其国
　　吴孙权命吕防西取长沙零桂三郡防移书二郡望风归服惟零陵太守郝普城守不降而刘备自蜀亲至公安遣关羽争三郡权时住陆口使鲁肃万人屯益阳拒羽而飞书召防急还助肃防既定长沙当之零陵南阳邓之者郝普之旧也欲令诱普及被书当还防秘之夜召诸将授以方略晨当攻城顾谓之曰郝子泰闻世有忠义事亦欲为之而不知时也左将军在汉中为夏侯渊所围关公在南郡至尊身自临之近者破樊本屯救逆为孙规所破彼方首尾倒垂救死不给岂有余力复营此哉今吾士卒精鋭人思致命至尊遣兵相继于道曾不移日而城必破城破之后身死何益于事而令百岁老母戴白受诛岂不痛哉防度此家不得外问谓援可恃故至于此耳君可见之为陈祸福之见普具宣防意普惧听之之先出报防普防后当至防豫勑四将各选百人普出便入守城门须臾普出防迎执其手与下船语毕出书示之因拊手大笑普见书知备在公安而羽在益阳慙恨入地
　　死间
　　战国郑武公欲伐胡先以其子妻胡因问羣臣曰吾欲用兵谁可伐者大夫关其思曰胡可伐武公怒而戮之曰胡兄弟之国子言伐之何也胡君闻之以郑为亲已不备郑袭胡取之
　　汉高祖时齐王田广军厯下以拒汉汉使郦食其徃説之与连和广然之乃罢厯下守备纵酒且遣使与汉平韩信渡平原袭破齐齐王烹郦生
　　南齐东昏侯遣辅国将军刘山阳为巴西太守配兵三千使过荆州就行事萧颍胄兵袭萧衍衍时为雍州刺史将起兵虑颍胄不同遣颍胄亲人参军王天虎徧与州府书诣江陵声云山阳西上并袭荆雍书与颍胄劝同举兵颍胄意犹未决及山阳西上梁武谓诸将曰荆州本畏襄阳又加以唇亡齿寒自有伤之急寕不闇同耶我若总荆州之兵扫定东夏韩白重出不能为计况以无算之昏主哉我能使山阳至荆州便即授首诸君试观何如及山阳至巴陵梁武复命天虎赍书与颍胄兄弟去后梁武谓张策曰夫用兵之道攻心为上攻城次之心战为上兵战次之今日是也先遣天虎徃州府人皆有书今次乘驿甚急止有两封与行事兄弟云天虎口具及问天虎而口无所説行事不得相闻不容妄有所道天虎是行事心膂闻必谓行事与天虎共隠其事必人人生疑山阳惑于众口迭相嫌贰则行事进无以自明必恐漏吾谋内是驰两空凾定一州矣是时或云山阳谋杀颍胄以荆州同举及至江安闻之果疑迟回十日余不上颍胄大惧计无所出夜呼主军席阐文桞沈闭阁定议阐文曰萧雍州蓄养士马非复一日江陵素畏襄阳人又众寡不敌取之必不可制就能制之岁寒复不为朝廷所容今若杀山阳与雍州举事立天子以令诸侯霸业成矣山阳迟疑不进是不信我今斩送天虎则彼疑可释至而图之罔不济矣诘旦颍胄谓天虎曰天下之事县在于卿今就借头以诈山阳昔樊于期亦以头借荆轲乃斩天虎以示山阳山阳大喜至江津单车白服率左右数十人诣颍胄颍胄使刘孝庆等伏兵城内山阳入门即于车中斩之
　　贞观初突厥颉利可汗退保鐡山遣使入朝谢罪请为藩臣太宗遣唐俭安修仁持节出寨以安抚之以李靖为定襄道总管徃利颉利颉利不肯朝觐请待草青马肥将逾砂碛靖与其副将张公谨谋曰制使到彼虏必自寛率精骑赍二十日粮乘间掩袭诸将皆曰诏许其降行人在彼奈何攻之靖曰此兵机也如唐俭等辈何足惜督军疾进自白道袭之至隂山遇其斥千余帐皆俘以随军颉利见使者甚悦不虞官兵之至靖军奄到纵击之遂灭其国
　　韩世忠值是岁金人与刘豫合兵分道入侵帝手札命世忠饬守备图进取辞旨恳切世忠受诏感泣曰主忧如此臣子何以生为遂自镇江济师俾綂制解元守高邮金步卒亲提骑兵驻大仪当敌骑伐木为栅自断归路会遣魏良臣使金世忠撤炊防绐良臣有诏移屯守江良臣疾驰去世忠度良臣已出境即上马令军中曰眡吾鞭所向于是引军次大仪勒五阵设伏二十余所约闻鼔即起击良臣至金军中金人问王师动息具以所见对聂呼贝勒闻世忠退喜甚引兵至江口距大仪五里别将托卜嘉拥鐡骑过东世忠传小麾鸣鼓伏兵四起旗色与金人旗杂出金军乱我军迭进背嵬军各持长斧上揕人下斫马足敌被甲陷泥淖世忠麾劲骑蹂人马俱毙遂擒托卜嘉等二百余人所遣董旼亦击金人于天长县之鵶口擒女眞四十余人解元至高邮遇敌设水军夹河阵日合战十三相拒未决世忠遣成闵将骑士徃援复大战俘生女眞及千户等世忠复亲追至淮金人惊溃相蹈借溺死甚众防闻羣臣入贺帝曰世忠忠勇朕知其必能成功论者以此举爲中兴武功第一时达喇屯泗州乌珠屯竹塾镇为世忠所扼以书币约战世忠许之时方宴防使两伶人以橘茗报聘会雨雪金馈道不通野无所掠杀马而食蕃汉军皆怨乌珠夜引军还刘麟刘猊弃辎重遁
　　五代梁朱温以歧人坚璧不战且虑师老思欲旋斾以归河中因密召上将数人语其事时亲指挥使高季昌独前出抗言曰天下雄杰窥此举者一岁矣今歧人已困愿少俟之温嘉其言因曰兵法以正合以竒胜竒者诈也乘机集事必由是乎乃命季昌密募人入歧以绐之防有骑士马景坚愿应命且曰是行也必无生理愿录其孥温凄然立止其行景固请乃许之明日军出诸砦屏匿如无人景因跃马西走直叩歧闉诈以梁军悉东遁为告且言列砦尚留万余人俟夕将遁矣宜速掩之荗眞信其言遽启二扉悉众来冦时诸军已介马待之中军一鼔百营俱进又分遣数百骑以据其闉歧人进不能驻其趾退不能入其垒杀戮蹂践不知其数荗眞由是丧胆但闭垒而已
　　扬州牧罗尚遣隗伯攻蜀贼李雄于郫城互有胜负雄乃募武都人朴泰鞭之见血使谲罗尚欲为内应以火为期尚信之悉出精兵遣隗伯等率兵从泰击雄雄将李让于道设伏泰以长梯倚城而举火伯军见火起而争縁梯泰又以防汲上军百余人皆斩之雄因放兵内外击之大破尚军
　　生间
　　种世衡居西邉始元昊防邉王师屡挠虏之气熖益张常有并吞关中之意其将刚浪陵号野利王某号天都王元昊倚为心腹凡胜我军皆二将之策也世衡方城青涧谋有以去之有王嵩者本青涧僧世衡察其坚朴诱令冠带因出师以贼级予之白于帅府表授三班借职充经畧司指使且力为办其家事凡居室骑从衣食之具悉出世衡嵩感既深世衡反不礼以奴畜之或掠治械系数日嵩虽不胜其苦卒无一辞望世衡世衡知可任兵事居半年召嵩谓之曰吾将以事使汝吾戒汝所不言其苦虽有甚于此者汝能为卒不言否嵩泣对曰防将军恩教致身荣显常誓以死报而未知其所况敢辞捶楚乎世衡乃草遗野利书书辞大抵如世间问起居之仪惟以数句隠辞如尝有私约而劝其速行之意书于尺素且膏以蜡置衲衣间密缝之告嵩非濵死不得泄如泄之当以负恩不能成吾事为言并以画一副枣一部为信俾遗野利嵩受教至野利所以将军命出枣投之野利知见侮笑曰吾素竒种将军今何女子见识度嵩别有书嵩佯目左右既而答以无有野利不敢匿乃封其信上元昊数日元昊召野利与嵩俱西北行数百里至一大城曰兴州先诣一官寺曰枢密院次曰中书有数胡人杂坐野利与焉召嵩廷诘将军书问所在坚执前对稍稍去巾栉加执防至于捶楚极苦嵩终不易其言又数日召入一官走防事广楹皆垂班竹箔绿衣小竖立其左右嵩意元昊宫室也少顷箔中有人出又以前问责之曰若速言死矣嵩对如前乃命曵出斩之嵩大号且言曰始将军遣嵩密遗野利王书戒不得妄泄今不幸空死不了将军事吾负将军吾负将军箔中急使人追问之嵩具以对乃裭衲衣取书以进书入移刻始命嵩就馆优待以礼元昊于是疑野利隂遣爱将假为野利使使于世衡世衡知元昊所遣未即见命属官日馆劳之问虏中山川地形在兴州左右言则详迫野利所部多不能悉适擒生虏数人因令隙中视之生虏能言姓名果元昊使世衡意决乃见之使者野利语世衡慢骂元昊而称野利有心内附乃厚遣使者曰为我语若王速决无迟畱也度使者至嵩即还而野利巳报死矣世衡知谋已行因欲并间天都又为置祭境上作文书于版以吊多述野利与天都相结有意本朝悼其垂成而失其文杂纸币伺有虏至急爇之以归版字不可遽灭虏人得之以献元昊天都以此亦得罪元昊旣失二将乆之始悟为世衡所卖遂定讲和之策焉一云元昊之臣野利常为谋主守天都山号天都大王与元昊乳母白姥有隙岁除日野利引兵廵边深涉汉境数宿白姥乘间乃譛其欲叛元昊疑之世衡尝获蕃犹之子蘓吃曩厚遇之闻元昊尝赐野利寳刀而吃曩之父得幸于野利世衡因使吃曩窃野利刀许之以缘边职任锦袍眞金帯吃曩得刀以还世衡乃唱言野利巳为白姥譛死设祭境上为祭文叙岁除日相见之欢入夜乃火烧纸钱川中尽明虏见火光引骑近边窥觇乃佯委祭具而银器凡千余两悉弃之虏人争取器皿得元昊所赐刀及火炉中见祭文已烧尽但存数十字元昊得之又识其所赐刀遂赐野利死野利有大功死不以罪自此君臣猜贰以至不能军
　　俘间
　　春秋时楚子反命军吏察夷伤补卒乘缮甲兵展车马鸡鸣而食惟命是聼晋人患之苗贲皇徇曰搜乘补卒秣马利兵修陈固列蓐食申祷明日复战乃逸楚囚王闻之召子反谋谷阳竖献饮于子反醉而不能见王曰天败楚也夫余不可以待乃宵遁
　　后汉光武初遣耿弇征张步步闻之乃使大将费邑军厯下分兵屯祝阿别于太山钟城列营数十以待弇弇兵先击祝阿自旦攻城未中而防之故开一角令其众得奔归钟城闻祝阿巳溃空壁亡去费邑遣弟守拒里弇进军先胁巨里使言多伐林木以填塞扼堑数日有降者言邑闻弇欲攻巨里谋来救之弇严令军中趣修攻具后三日当悉力攻巨里隂缓生口令亡归归者告邑邑将精兵三万来救弇曰吾修攻具者欲诱致邑耳今适其所求也大败之
　　班超在西域发于阗诸国兵击莎车而兹王遣兵五万令温宿王救之超召将校及于阗王议曰今兵少不敌其计莫若散去于阗从是而东超亦于此西归可须夜鼓而发隂纵所得生口归以超言告兹王王闻之大喜自以万骑于西界遮超温宿王将八千骑于东界邀于阗超知二虏已出密召诸部勒兵鸡鸣驰赴莎车营胡大惊乱奔走追斩五千级自是威镇西域
　　河北贼葛荣别帅韩娄等有众数万人屯据蓟魏将侯渊率骑七百讨之去蓟百余里值贼帅陈周马步万余众遂潜伏以乘其背大破之掳其卒五千余人防还其马仗纵令入贼城左右谏曰旣获何为更资遣之渊曰我兵旣少不可力战事须为计以离间之渊度其已至遂帅众夜进昧朝即其城门韩娄果疑降卒为之内应遂遁走追擒之
　　杜预为镇南大将军都督荆州至镇缮兵甲耀威武乃简精鋭袭吴西陵督张政大败之政吴之名将也据要害之地耻以无备取败不以所丧之实告于孙皓预欲间吴边将乃表还其所获之众于皓皓果召政遣武昌监刘宪代之故大军临至使其将帅移易以成倾荡之势
　　岳飞知刘豫结尼雅满而乌珠恶刘豫可以间而动会军中得乌珠谍者飞阳责之曰汝非吾军中人张斌耶吾向遣汝至齐约诱致四太子汝徃不复来吾继遣人问齐已许我今冬以会合防江为名致四太子于清河汝所持书竟不至何背我耶谍冀缓死即诡服乃作蜡书言与刘豫同谍诛乌珠事因谓谍曰吾今贷汝复遣至齐问举兵期刲股纳书戒勿泄谍归以书示乌珠乌珠大惊驰白其主遂废豫
　　岳飞时李成乱湖南飞奏比年多命招安故盗力强则肆暴力屈则就招茍不畧加勦除蠭起之众未可遽殄许之飞入贺州境得成谍者防之帐下飞出帐调兵食吏曰粮尽矣柰何飞阳曰姑反茶陵已而顾谍若失意状顿足而入隂令逸之谍归告成成大喜期翼日来追飞命士蓐食潜趋绕岭未明已至太平塲复破其砦成据险拒飞飞麾下兵掩击贼大溃成走据北藏岭上梧关遣将迎战飞不阵而鼓士争奋夺二险据之成又自桂岭置砦至北藏岭连控隘道亲以众十余万守蓬头岭飞部才八千一鼔登岭破其众成奔连州飞谓张宪等曰成党散去追而杀之则脇从者可悯纵之则复聚为盗今遣若等诛其酋而抚其众慎勿妄杀累主上保民之仁于是宪自贺连徐庆自邵道王贵自郴桂招降二万与飞会连州进兵追成成走宣抚司降
　　岳飞相有剧贼陶俊贾进和飞请百骑灭之遣卒伪为商入贼境贼掠以充部伍飞遣百人伏山下自领数十骑逼贼垒贼出战飞阳北贼来追之伏兵起先所遣卒擒俊及进和以归
　　漏间
　　吴陆逊为大将军右都防镇荆州时魏江夏大守逯式兼领兵马颇作边害而与北旧将文聘子休宿不恊逊知其然即假作荅式书云得报恳恻知与休乆结嫌隙势不两存欲来归附辄以密呈来书表闻选众相迎宜潜速严更示定期以书置界上式兵得书以见式式惶恐遂自送妻子还路由是吏士不相亲附遂以免罢李矩为河东太守刘聪遣从弟畅讨矩矩选勇敢千人夜掩畅营畅仅以身免先是聪使其将赵固镇洛阳长史周振与固不协密陈固罪矩之破畅也帐中得聪书勑畅平矩讫过洛阳收固斩之便以振代固矩送以示固固即斩振父子遂率骑一千来降矩还令守洛蜀将孟逹降魏魏朝遇之甚厚司马宣王以逹言行倾巧乃以逹为新城太守逹于是连吴固蜀潜图中国蜀诸葛亮恶其反覆又恶其为患逹与魏兴太守申仪有隙亮欲促其事乃遣郭谟诈降过仪因漏泄其谋逹闻其谋漏泄乃欲举兵
　　不信间
　　曹王臯镇江西先是牙将伊慎讨梁崇义摧锋陷敌李希烈意欲絷之慎以计遁归臯始至钟陵大集将吏得慎而壮之防为大将缮理舟师希烈惧慎为曹王所任乃遣慎七属之甲诈为慎书行间焉德宗遣中使即军中诘之臯乃抗疏论雪上章未报会贼兵泝江来防臯乃召慎勉之令战大破二千余众朝廷始信其不二
　　谍间
　　春秋时子罕为宋司城阳门之介夭死子罕入而哭之哀晋人之觇宋者反报于晋侯曰阳门之介夭死而子罕哭之哀而民说殆不可伐也孔子闻之曰善哉觇国乎诗云凡民有丧扶服救之虽微晋而已天下孰能当之
　　楚子元为楚令尹以车六百乗伐郑入桔柣之门诸侯救郑楚师夜遁郑人将奔桐邱谍告曰楚幕有乌乃止晋师伐齐齐侯畏众齐师夜遁师旷曰鸟乌之声乐齐师其遁邢伯曰有班马之声齐师其遁叔向曰城上有乌齐师其遁
　　察间
  </div>
  <div class="pagination">
   <a href="武编_page17.html">
    上一页
   </a>
   <span>
    ...
   </span>
   <a href="武编_page13.html">
    13
   </a>
   <a href="武编_page14.html">
    14
   </a>
   <a href="武编_page15.html">
    15
   </a>
   <a href="武编_page16.html">
    16
   </a>
   <a href="武编_page17.html">
    17
   </a>
   <span class="current-page">
    18
   </span>
   <a href="武编_page19.html">
    19
   </a>
   <a href="武编_page20.html">
    20
   </a>
   <a href="武编_page21.html">
    21
   </a>
   <a href="武编_page22.html">
    22
   </a>
   <a href="武编_page23.html">
    23
   </a>
   <a href="武编_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
