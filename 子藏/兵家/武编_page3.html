<!DOCTYPE html>
<html>
 <head>
  <meta charset="utf-8"/>
  <title>
   武编 - 第 3 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武编 - 第 3 页/共 23 页
  </h1>
  <div class="content">
   营制
　　武经军志曰止则为营行则为阵言营阵同制也法云阵中容阵谓队伍布列为广狭之制欲其回转离合无相夺伦营中有营谓部分次序有密与疎之法欲其左右救援不相奸乱卒有外冦侵轶皆坚整全备莫得而动也茍非规摹素定其孰能与于此乎故司马宣王观武侯营垒处所而叹曰天下奇才美其法制精妙也昔卫青出塞以武刚自环盖今之车营也充国屯田则校聮不絶盖今之木栅营也其来尚矣栊枪营凡栊枪为营者其枪如鸦巢栊幕外七尺栊枪之外造土壕一重枪去幕七步衣甲器械毎人一堆如有警急易着衣甲车牛在旁横排
　　立枪营凡军不久驻可立枪为营枪头间架令均密擂鼓各着擂枪声絶枪立讫兵士更不得出白绳便断烟火营外置约舗其外更着一人伏聴营有警当领不得髙声敲枪过四面既知有警预作阻防车营凡车毎五十步乘毎百步取一乘为战车车中出战队其车子营及外营横排牛在当中拒马枪在外仍车辕为左右厢和门拒马营毎人配鹿角马枪两枝去前枪城三步布置须首尾相系鱼鳞布之则牢固矣
　　柴营凡柴营其柴须密排不通天人过其间钉橛仍着木压之其车横排须间架均急疾转车便可为城若久驻营中置望竿
　　掘壕营凡掘壕立枪则白绳取定其壕底阔一丈二尺深一丈口阔一丈五尺工向里拍作土岸高四尺五寸令实勿至摧塌里面削成其上通人行立濠门掘彻即权施浮桥急疾拆去当界二十步置一战楼以门扇及他板木权造壕唇外掘陷马坑一重阔二十五步毎坑鹿角枪三根尖头入令坚近壕布棘城一重阔二十五步凡布棘令坚为营其棘须鱼鳞布之令棘头平阔三十尺
　　城营凡筑城为营其城身髙五尺阔八尺墙高四尺女墙髙四尺阔二尺毎百步置一战楼五十步置旋风礮一具毎二尺置连枷棒一具毎舗更板并架城内去重其外掘壕一重阔三步立木栅一重栅外更有棘外陷马坑一重木栅营凡木栅因敌所逼不及筑城垒或因山河险势多石少土不任板筑乃建木为栅方圆高下随宜深埋木根重复弥缝其阙内重短为閤道外住一重长出四尺为女墙皆泥涂之栅外掘壕一重阔二丈深一丈木栅里毎百步造战楼一具中致
　　绳营凡绳营所以援马若入敌境刍秣不给即须乘择水草放牧毎人给刀防马索连绊相续马居营中布宫健更鼓为备内外军士各守本界不得过从交杂即奸人无便以入凡周营须设界限立藩蔽以扞外冦　牌皮幕　氊幕　布幕　命笼
　　茅竹弩营细篾防毎三寸插茅竹籖一根长三尺周围绕营
　　旧法有九种大约军不久驻则为立枪栊车营拒马之类若兵久驻则用柴营掘壕城营木栅之类符彦卿曰在贼境宿用枪营行用方阵
　　下营法不居大山之端防后有人马沿山而来破我营寨前临险阻被贼坚守我无出入之路名曰龙首之地是也不居死地谓安营不临墓冢之地人马多夜惊久居士卒必为疾病不居地柱谓四下中高其地四面广平中间有冈如覆釡之形若安营其上八面招风周匝受敌不居地狱谓四髙中下其地广衍平原中有地形如仰盆之象者若安营其中被贼四面乘髙攻我必败其中也不居山林草木防密之地春夏枝叶茂盛不见人马恐贼穿生路而来惊我营寨秋冬草木枯败恐被上风放火因而刼我难以退避应敌不居江河沟涧湾曲之地恐被贼于要害处坚守则我无进退之路外无交接卒难相救不居大江险絶掩抱之中被贼守定隘阨若救军不至我无进退应敌之路不居江河之岸大山之侧三面受敌最恶后无进退之路若中有舟楫船抵傍岸又有通粮之道上流有救应之兵乃可安营若居江河夹岸连水下营须防上流火船及水贼凿船沈溺之患不居四面长川四达之境四面贼来攻击外无救援受敌最多
　　通典曰凡军不欲饮死水不欲居死地死水者不流之水死地者丘墓之间也
　　下营算法
　　方营法置积数为实别置一算为下法从末常超一位定实实上商置第一位得数下法亦置上商名曰方法乃命上商除积至尽而止不尽乃倍方法为廉于上商之次续商第二位得数廉法之次照上商置隅以廉隅二法命上商除积得尽而止不尽乃倍隅法并为廉又于上商置第三位得数廉法之次照上置隅以廉隅二法皆命上商除积至尽而止不尽如法命之若欲为三角营则取方营积数倍之得三角营得积数布算如方营法得三角营一面之数凡三角得方二而一若欲为直营凡直积数如方则从横相当直则从羡而横减其所羡与所减亦相当也既得积数如准从也以为上商而消息其衡之步以为下法如准衡也以为上商而消息其从之数以为下法其布算大略如方营而上下法不齐为异若欲为鋭营则取直营积数倍之如三角营取方营之数也既得积数布算如直营法凡鋭得直二而一若欲为圆营则取方营之积四乘而三归之得圆营积数布算如方营法得圆营径三之得其围凡圆得方四而三六花营如圆营法若欲为偃月营则取圆营积数倍之或取方营积数八乘而三归之得偃月营积数布算如方营法得偃月径半之得偃月矢径凡偃月得圆二而一得方八而三凡营因地以立营遂以起数所谓地生量量生数数生称称生胜也如军以万七千九百五十六人为率毎一人从横占地四步总之七万一千八百二十四步是为方营之积方径二百六十八步直营之积如之直广径百步则其从七百一十八步有奇其从径七百一十八步则其广百步有奇从与广率相消息也四方积而三之得九万五千七百六十三步三分步之一是为圆与六花之积其径三百八十四步余积十九步七分不尽其围一千一百四十二步有奇八方积而三之得十九万一千五百二十六是为偃月之积其径四百二十九步有奇半之得矢借方积得十四万三千六百四十八是为三角与鋭之积三角径三百七十九步强鋭径底百步则鋭长千四百三十六步有奇鋭长千四百三十六步则底百步有奇鋭与底率相消息也方营法其术置积数七万一千八百二十四步为实别置一竿为下法从末常超一位约实百下约一万约百实上商置第一位得数二百下法之上亦置上商二百名曰方法乃命上商除实二三而四除实四万余三万一千八百二十四二乘方法得四百步为廉于上商之次续商第二位得数六十共为二百六十廉法之次照上商置隅六十以廉隅二法共四十六命上商除实四六二十四六六三十六除实二万七千六百余四千二百二十四二乘隅法并为廉得五百二十又于上啇置第三位得数二百六十之次商置八下法之上亦置八为隅以廉隅二法共五百二十八命上商除实五八四十二八十六八八六十四除实四千二百四十四适尽得方营面数除营布算皆准此而消息则视其积云
　　总要司马穰苴曰五人为伍十伍为队一军凡二百五十队余奇为握奇故一军以三千七百五十人为奇兵队七十五以为中垒守地六千尺积尺得四里以中垒四面乘之一面得地三百步垒内有地三顷余百八十步正门为握奇大将军居之六纛五麾金鼓府藏辎积皆在中垒外余八千七百五十人队百七十五分为八陈八陈各有千九十四人八陈各减一人以为一陈之部署举一军则千军可知李靖兵法曰诸大将出征且约授兵二万人即分为七军中军四千人内取战兵二千八百人计五十六队战兵内弩手四百人弓手四百人马军千人跳荡五百人步奇兵五百人步左右虞候各一军毎军各二千人百人内各取战兵千九百人战兵内毎军弩手三百人弓手三百人马军五百人跳荡四百人奇兵四百人左右厢各二军军各有二千六百人各取战兵千八百五十人战兵内毎军弩手二百五十人马军五百人跳荡四百人奇兵四百人马步通计总当万四千共二百八十队当战余六千人守辎重诸围三径一尺寸共知复造幕尺丈已定毎十人共一幕且以二万人为军四千人为营在中心左右虞候左右厢四军共六总管各一千人为营兵多外面逐长二十七口幕横列十八口幕六面援中军六总管下各更有两营其虞候两营兵多外面逐长二十七口幕横列十八口幕四总管营外面逐长二十二口幕横列各十八口幕四部下计当千一百三十六步又有十二营街各别阔十五步计当一百八十步通前当千三百十六步以围三径一取中心坚径当四百二十九步以下下营之时先定中心即向南北东西各步二百四十步竝令南北东西及中心标端四面既定即斜角更安四标准南北令端从此以后分擘配营极易计二万兵除守辎重六千人马军四千人步兵令当二百队别取六步三尺二寸地并冲塞总尽若地土寛广不在城郭即五步以上下幕准算折若地狭安置不得即须逐角长斜算计尺寸一依下营法


　　武编前集卷二
&lt;子部,兵家类,武编&gt;
　　钦定四库全书
　　武编前集卷三
　　明　唐顺之　撰
　　阵
　　武经曰昔称善师者不阵善阵者不战此言发谋制变先声后实军志素定夺敌人之心不待旗垒之相摩兵矢之相接而胜负之势决于前矣其次则立部曲度权谋先偏后伍弥缝其阙用以乗机而佐胜由中古以来未之或改大要在士卒训练兵械坚良号令以申之赏罚以督之因山川形势之宜讲步骑离合之要不嚣不隘按阵而居常以我逸待彼劳常以我治待彼乱常以我近待彼逺常以我饱待彼饥故其疾如风其徐如林不动如山难知如隂震动如雷侵掠如火此制胜之道也法曰以正合以竒胜然则正者行阵也竒者无方以用变也竒不得正虽鋭而无恃正不得竒虽整而无功故必交相用而后能百战百胜矣故曰治众如治寡非分数不能鬭众非刑名不辑三军之众可使受敌而无败非竒正不成故有天阵地阵人阵以象三才鋭阵直阵曲阵方阵圆阵以法五行其体易明其习易成从昔之成法当今之可用且古者以言不相闻故为金鼔视不相见故为旌旗金鼔旌旗所以一人之耳目耳目既一则勇者不得独进怯者不得独退勇怯并用出生入死谁与我敌哉若夫鸣一鼔举黒旗则为曲阵鸣二鼔举赤旗则为鋭阵鸣三鼔举青旗则为直阵鸣四鼔举白旗则为方阵鸣五鼔举黄旗则为圆阵此应敌之略也凡卒一人居地广纵各二步十人为列十列为队则广纵各二十步阵间容阵队间容队曲间容曲此行列之法也前御其前后御其后左防其左右防其右行必鱼贯立必鴈行长以参短短以参长回军转阵以后为前以前为后进无速奔退无遽走四头八尾触处为首敌冲其中两头俱救此教习之详也然则陈兵誓众者胡可忽而不务邪议者或曰武夫介士出于闾井非有明逹之姿强敏之性而令心存进退耳聴金鼔手知击刺足趋坐作随旗变阵猋驰电发俄顷之际事目繁多则心迷意倦劳而无暇安能乗便奋鋭躐敌争胜哉若但使闻鼔知进闻金知退辩旌旗之指麾习器械之便利粗明三四不必遍知亦足勒兵示法杀敌致果兹诚一端之论不为无防然时施于防战之久市人之合或庶几焉若乃提卒十万深入贼境大将在前坚城未下欲战则胜负未决欲攻则利害难知自非整饬车徒部分营垒或先据地之要害或先扼敌之襟喉蛇蟠月偃中权后劲畴能收万全之胜哉只如平原大野深林险道前丘后泽乘高趋下顿兵拥众呼吸竢命若不素练施设敢问何以处之然后知议者之言粗而不精也或曰唐人李筌号能言兵者其説曰兵犹水也水因地以制形兵因敌以制胜能与敌变化而取胜者谓之神则战阵无图明矣而庸将自以教习之法为战敌之阵不亦谬乎是大不然筌之八合八离则杂而无章四竒四正则定而不变自胶其柱而谓瑟无五音其愚而妄决矣昔诸葛亮推术八阵得其新意以巴蜀弱卒数万东屯渭水天下震动司马宣王以十万之众抗之坚壁不敢出防亮死仅能取胜马隆以步卒三千案八阵图转战千里破树机能数万骑之众以复凉州今谓二人为庸将可乎谓不为战敌之阵可乎此筌之不足为凖也今取古今阵法绘出其图以存梗概俾将帅度宜而行之若能沿古以便今闻一而悟十触类以长此又寄之明哲要之与孙吴暗合为极致耳
　　王应电纂握竒经曰天地风云龙虎鸟蛇四为正四为竒余竒为握竒或总称之先出游军定两端天有衡地有轴前后有冲风附于天云附于地天衡重列各四队前后之冲各四队风居四维故以圆地轴单列共三队前后之冲各三队云居四角故以方天居两端地居中间总为八阵阵讫游军从后蹑敌或惊其左或惊其右聴音望麾以出四竒天地之前冲为虎翼风为蛇蟠围绕之义也虎居于中张翼以进蛇居两傍向敌而蟠以应之天地之后冲为龙飞云为鸟翔突击之义也龙居于中张翼以进鸟翼两傍向敌而翔以应之虚实二垒皆逐天文气候山川向背利害随时而行以正合以竒胜天地以下八重以列或曰握机望敌即因其后以掎角前列不动或合而为一因离而为八各随师之多寡触类而长天或圆而不动前为右后为左天地四望之属天居两端其次风其次云左右相向是也地方布风云各在前后冲之前天居两端其次地居中间两地为比是也从布天一天二次之从布地四次于天衡复从布四风挟天地之左右天地前冲居其右后冲居其左云居两端虚实二垒则此是也
　　四正四竒其余竒零之兵大将居中所握犹弩之有机故曰握机八阵总以天地风云四者天地取其动静开阖风云取其徃来屈伸衡者车驾马以行天衡十六阵包阵外犹天之运乎外故曰天衡轴者车持轮不动而轮之运由之地轴十二阵主阵内犹地之静而化生万物故曰地轴防者陷敌决战之义天地各有前后防者隂阳各以刚决威武为用也风者摧挠剥落之义行乎天下故附天云者晦冥变化之义出乎地中故附地游军乃阵后二十四阵余军也未知敌之虚实故先遣游军惊动以窥之按游军乃兵家至要安营则为兵候为应援为游骑以备非常军行则为探马探旗而在阵前为夺险为游骑以当险阨战则为探敌为陷阵为间道别支之军皆蹻防不羁之士其所立皆非常之功御之亦宜以非常之思不可不知也天衡地轴天地前后防总名天地四角总名风云四为体出战合前右总名为虎合后左总名为龙而四风称为蛇四云称为鸟四为用体用皆合八阵而为四阵兼体用而言亦为八阵也天前防居右乃正虎地前防居前而总谓之虎兵家先隂故以前军与右军同用也天后防居左乃正龙地后防居后而总谓之龙兵家后阳故以后军与左军同用也四面兵不逐方并出而与两面同出欲更休无空缺也风从虎故虎进则蛇应变风言蛇者虎蛇皆隂类也云从龙故龙进则鸟应变云言鸟者龙鸟皆阳类也四角风云各自为更休而不逐隅并出者亦使无空缺也虚寔二垒此有二义调出者为虚居守者为实阵有定名为寔垒无定名为虚竒正者居中当敌者为正两旁夹击者为竒也天或圆而不动以下言布阵之法有三一阵以天冲分居四方而在外天前防居右天后防居左地前防居前地后防居后此据天衡在外包运而为阵也二阵以天衡重列居两端天地前防并居前天地后防并居后此据天地前后防而为阵也二阵之法体数不殊而在布列稍异者葢平原旷野四面受敌如是为营则宜天衡在外四面不动而中四防更迭出兵此条首四句则明此阵天或圆而不动言天衡在外为营不动也前为右后为左者天前防居阵右天后防居阵左其出军则天地前防总为右虎天地后防总为左龙也天地四望之属者天前防为虎天后防为龙地前防为鸟地后防为蛇以天地之防分属于四方也若有险可据则以天衡对敌并兵防守不动而以前后防从险处出兵此条自天居两端至两地为比俱明此阵葢险在左右则天衡重列居前后两端以对敌故曰天居两端天衡在中而风云在傍故曰其次风其次云左右相向前后防在左右而风云亦在傍故曰风云各在前后防之前地轴居中而与地防相比故曰两地为比然此乃布阵之例若险在前后则当据其前后而天衡居左右以对敌险在一隅则当据一隅而天衡总补其缺布阵者所当知也又一阵乃五行阵法也从布天一天二次之者以天衡重列居左右当青龙白虎之位也从布地四次于天衡后者即地轴居中也从布四风挟天地之左右者在青龙白虎之外而为辅也天衡地轴四风南北而列故曰从天地之前防居其前后防居其后者当朱雀武之位也云居两端在朱雀武之外而为辅也其法马军皆在四正方而四角空处则以游军补之必如此立阵者葢或敌众围我之军吾欲溃围而出势须四方八面皆用精骑或敌来挑战吾不得利不欲与战其势不复用游军必合而为一不使断絶或军行之时敌人来乘我军吾仓卒不暇结营故亦以马军勍卒在外以当其防三者皆用此然亦不过变通阵法使敌不能窥耳阵有定法垒为虚位所布之阵为实不布者为虚故曰实虚二垒也
　　八阵图说
　　八阵之制始于风后垒于武侯今所传握机文鱼腹石碛是也其法以八为数八八六十四阵为正军三八二十四阵为游军天地风云四正也龙虎鸟蛇四竒也十六阵为天衡衡重列居两端左右为挟各二队十二阵为地轴轴单列居中间上下为比各三队八阵为天冲四阵在衡之左为天前冲四阵在衡之右者为天后冲各二队十二阵为地冲六阵前轴之前为地前冲六阵后轴之后为地后冲各三队天冲四面地冲六者衡有余而轴未足也八阵为风风居四维维各一队八阵为云云居四角角各一队六十四阵为三十二队者两阵为一队也二十四队为游军居八阵之后凡十二队正军方列象隂静也游军圆后象阳动也静者所以为动动者所以为静也飞龙翔鸟者阳体而隂用也虎翼蛇蟠者隂体而阳用也分合之机隂阳之节刚柔之宜非智者莫能窥凡兵之要欲简不欲繁欲易不欲难六十四阵其为队则三十二也三十二队其二隂阳则十有六也故八阵之妙在乎四竒四竒之法在乎二变二变者一之用也凡兵之要不虚内以役外不重末以轻本六十四阵虚寔二垒而居者半也衡轴中居四竒发而居者又半也龙飞虎翼迭致其用而居者又半也故曰先为不可胜以待敌之胜者此也夫兵之法在于审虚实达竒正虚则乗之实则避之出其不意攻其无备欲索其情要在形人形人之极至不可测批亢虚如卵投石审而用之万不失一不有乎正何有乎竒正以称之竒以胜之竒发若机正静若山竒正相生如环无端或正或竒或竒或正顷刻万变难与豫合胜而无名要在致人虎伏蛇伸蛇绕虎嗔龙为之变用无定形慎详其意动与敌乘势险节短如雷如霆何坚不摧何难不平譬之率然靡喻其神顺天之道应地之形勿荡勿拘乃可议兵今之言八阵者异于是昔风后因井田之法以立兵制开方九九而主将所居一寄于八八六十四也今为阵者每阵特制中军列为九阵九九八十一矣天地风云龙虎鸟蛇八阵之目也今为阵者以天地鱼丽金木水火土合为八阵夫天地五行固非例矣鱼丽之阵又可参乎天地风云龙虎鸟蛇虽曰八而用实四今之言兵者以天地风云龙虎鸟蛇各有竒正列为八图岂不大谬欤握机阵数自有明法多寡之分机要所系今之言兵者阵法皆九无复等杀固已谬矣五人为伍古制然也作字之义亦本于此今言八阵者必曰八人岂不为大谬欤嗟夫八阵之制妙矣神矣不可复加矣后之败者不知乎是法者也后之胜者暗合乎一二者也武侯逺矣太宗之问李靖之对若深于是图者详而考之粗而形名犹或未尽况于几微之妙神而不可测者乎且夫后世九阵之失皆起于空中大将居之之语靖号知兵犹且如是于他何议哉若夫先君子之所论者此不复着
　　也
　　兵以正合以竒胜若粤古风后八阵曰天地风云曰龙虎鸟蛇有竒有正惟变是适其动如神故先为不可胜以待敌之可胜至蜀诸葛武侯式是古训布之鱼腹垒石八行行间相去二丈八人成行为阵六十四其形正方如棋盘六十四阵后有二十四阵分为两行谓之游军其形曲如偃月屹然峙乎大江平沙之上巨流弗转迄今犹存天其用以遗后人虽然斯法久废至今千有余年观其图者漫然莫辨孰为天地风云孰为龙虎鸟蛇又安能推其意而行之乎晋桓温逺武侯仅百余年人已莫能识独桓温知其势常山之蛇首尾掎角是以相应而犹未尽通竒正攻敌之妙唐独孤及虽用韬钤之客记其遗制而犹未尽明其义李筌太白隂经绘为九图其名虽同而阵形则异与武侯之图益舛暨本朝诸儒类皆纸上语又攀诸家阵法以附益之益驳而难同惟唐太宗李卫公以为形如井字开方九焉大将居中诸部连绕四头八尾触处为首此数语最为切当可以为开方之用矣尝观握机经马隆赞即鱼腹图八阵八画队阵地轴十二居中天衡八队居前又八队居后天前冲四队居右地前冲六队次之天后冲四队居左地后冲六队次之风八队居四维云八队居四角此天地风云四阵为四正也天地前冲为虎翼居右天地后冲为飞龙居左又风变为蛇蟠云变为鸟翔此龙虎鸟蛇四阵为竒也然八阵中有握竒之数寓于地轴共为九阵即九夫为井之制也八阵外有游军或惊其左或惊其右或分为疑兵或设为伏兵或絶敌粮道或邀遮敌人或夜击敌营或尾击敌后或军行未止营舍未定行列未立必先廵警八面断敌来道以防卒然之冲突皆临时别变错综八阵而用之即井四有沟洫为之经纬者也此法古人所未言用之教阵训兵则其文炳矣然其教皆起于参天两地两地之数衍而为四为八参天之数衍而为六为十二合之为六十四总之八十八其部队则有战前队迎敌有正队更化有竒队若非竒队则正队不能以更化又有驻队自固有辅队为驻队之卫有殿队为驻队之后拒若非殿队辅队则驻队不能自固要皆队间容队阵间容阵隅落勾连曲部相对四面八向随感而应常以逸而致劳以实而击虚其法可谓密矣或曰按六十四阵垒石为营曲抱其前中开一门是特营垒之法非可用之战鬭也于戯殆亦未深攷之矣且营垒战鬭其治则同其用则异部伍队阵隅落勾连则因地与敌而制形立名则异庸可泥乎当用诸家之説触类而推之合九阵而言则天包地外风附天而云附地折九阵而言则一隂一阳两两相从似分而实合以方位而言则四阵为正四阵为竒以游军对八阵而言则八阵为正游军为竒以战而言则正或变为竒竒或变为正接战者正也以队法从旁击者竒也却而致敌者竒也左右夹击者正也以队法而言则因其名而别虽百万之众各有分数而不乱如李卫公谓天地风云本乎旗旛龙虎鸟蛇本乎队伍是也以置阵而言则随地而布虽有鸟蛇广狭之不同而皆协于义如马隆所为合而为一平原如城离而为八随地之形是也以其命意而言则天地取乎动静开阖用以冲敌风蛇取乎徃来屈伸用以绕敌围敌鸟云取乎翺翔用以突击而握机经所载蛇蟠为围绕鸟翔为突击之类是也以其取象而言之则圆者为天方者为地放而冲挠者为风散而复聚者为云屈而围绕者为蛇蟠张翼而突进者为鸟翔四翼一首者为虎翼六翼一首者为飞龙而李靖方阵之法即地阵之类也李广张左右翼为圆阵外向者即天阵之类也金数十万骑出入守边者即风阵之类也李广张左右翼以击匈奴卫青将左右翼以绕单于清沟之战安守忠以骁骑九千为长蛇阵官军击之前尾为两翼夹击官军大败即蛇阵之类也宗城之战王重请杜重威分鋭士击安重荣左右翼自率兵以冲其中军重荣少却官军乘之重荣大败即鸟翔阵之类是也项羽垓下之战韩信将兵当之孔将军居左费将军居右皇帝居后绛侯柴将军又在皇帝后即虎翼阵之类是也金人之拐子马先以精兵从中冲我军如我军阵动则拥大众张两翼以邀我后此亦虎阵之类是也崔干祐潼关之战十十五五散而列星或疎或密或前或却严精兵陈于其后及兵既合偃旗如欲遁以诱其进乃发伏兵而乘之即云阵之类也韩世忠大仪之战先勒五阵设伏二十余所约闻鼔即起击金人不知拥铁骑过五阵东世忠传小麾鸣鼔伏兵四起金军扰乱宋师迭进世忠麾劲骑四面蹂躏人马俱毙即龙阵之类也虽李广卫青崔干祐王重韩世忠之徒未能知此八阵之法而暗与古法合亦足以制胜矣今思古阵而制教法一阵自具八体八体各具八变皆因地势而分列因敌势而变化静则有定体动则有定用触之则为首援之则为尾一阵遇敌诸阵相援首动尾应竒正迭出变化无方是之为八阵活法傥拘文泥图以求古法而不知变化神妙之用或繁碎而重叠无以应卒而适宜是谓八阵无法何以制胜乎夫知阵法而不知变化者固不足与语用兵之事也近年诸将并与阵法失之乃谓今与古异战则战耳奚以阵法为曷不思阵法果何从而起乎众则易乱乱则易溃于是队伍之法生焉地有岩阻原谷形有髙下小大曲直因地形而列队伍于是行阵之法生焉茍谓阵法无所用之则三军之众若何而布列是以士卒自占其地而布列无法也使士卒自占其地则队伍必然纷乱而不整布列无法则势如风痹左右不能相顾首尾不能相应安能竒正生生之妙行阵无竒正队伍不整治皆败之道也项羽止有二十八骑犹有阵法分为四队四面驰下期山东为一处而况兵以十万计岂可无阵法自黄帝迄于本朝皆用阵法岂今一旦独不可用乎不知自悟不能用阵法而谓阵法不可用且昧金人拐子马类风后之虎翼阵而谓金无阵法其曾不知兵亦甚矣考数百年之兵战用阵法而胜者多不用阵法而胜者少凡不用阵法而胜者皆出于彼此浪战均无法制其间有以勇而遇弱以众而遇寡以治而遇乱以和睦而遇怨离耳乌可执一而废百指其幸者以为常哉由兵事者盍深思之
　　四正方四冲四防凡八将四隅方四风四云凡八将此十六队将各主其本队之事者也四正每正各总其冲防凡四将四隅每隅各总其风云凡四将合十六而为八此八阵将各主其方面之事者也地轴将总地轴地防八云之兵为三十二隂天衡将总天衡天防八风之兵为三十二阳此合八而为二捉零执简以为提挈弛张也地轴将又总八阵兵合二为一此大将之事也天衡将与地轴相表里此副将之事也天地之前防为虎翼而风应之天地之后防为飞龙而云应之合前于右合后于左八阵以四为用四阵以两而化此三将之事也风将总其四风云将总其四云应于四正此骠骑将之事也游军二十四阵与大军为援此游击将之事也武经总要曰古今临戎对敌每作四面阵周围受敌以为必固傥选锋而击之其阵必破此非天殃将之罪也亦或作长阵或作蛇阵皆以队伍步骑相接被冲破一处即败亾不全大将避溃师之罪移过于下遂使骁勇小将无罪受诛今则合立阵势各分部曲各明竒正若失一阵则斩一将形势既就诸阵相救手臂相应止即为营动即为阵逢贼告急鼔声一发阵即立成更不在劳烦指布如南面鼓动八百人一时向南转战东西北俱同只须转步骑兵不移每阵相去广狭一百步状如街陌设诈挑战引之令人即皆结阵突出弓弩骑射长鎗左右夹击前抄其胷后掩其尾此则应变之法出入如神攻取皆胜所向无敌也
　　握机出军法
　　军在营以为守出营以为战茍出军无法尽营之方面以行使营中空缺胡以守乎唯出之有次第故居者行者劳佚相均以战以守并行不悖也经曰天地之前防为虎翼风为蛇蟠虎张翼以进蛇居两旁向敌而蟠以应之天地之后防为飞龙云为鸟翔龙张翼以进鸟翼两旁向敌而翔以应之葢每遇敌其为天衡在外之阵则右兵与前兵先徃而四风应之左兵与后兵继徃而四云应之其为天衡居两端之阵则前阵之兵先徃而四风应之后阵之兵继徃而四云应之此八阵两番更休之法其当方面兵各自为更休大约一队有两队首次天地之前防内每二百人以百人为驻队其应调百人内七十五人出战为畨法二十五人将大车不动二次天地之后防徃亦然三次前防之驻队徃四次后防之驻队徃如是而一军之兵调无不遍力无不休当营并无缺对敌常不穷也风有左右云有前后凡天前防发则四风之右应地前防发则四风之左应天后防发则四风之前应地后防发则四云之后应其阵内亦自为更休与四正同天衡乃副将所辖定为家计死守不移不可败在我之道一军以之为归地轴乃大将所握囊槖辐辏经画防应犹人之心腹万众恃以无恐或前后防轮辍力殚衡轴畜力思奋即调之出战或欲布大阵即衡轴之兵齐出或有危急则全军皆死战葢不得已而后用之常战不过前后防风云无得辄有动揺也兵不贵多但以不教民战是谓弃之须十分教阅无不一当百乃可衡在外轴在中俱不动所用者前后防风云而已然前防后防更出迭入动者半而静者半也不尽营以行虚实二垒一战一守用者半而休者半也不空方而战故八阵之兵所用者无几大约以十之一万取千千取百惟以其犯之不可入当之无不毙与敌人旷日持久可择利以图全胜所以为善阵开四门常战则前后防更出迭入敌兵小用众少则偏将领一面之兵出战开门放出出絶闭之余面不动所谓离而为八也敌兵大用众多或欲取大防即四门之兵齐出前当其防左当其左右当其右中军与后军在其后风云两旁其留驻队以为守辎重队以守大车皆如前法所谓合而为一也【别有八门法唯大将审用之】
　　握机战法
　　人之力一鼔而作再鼔而胜三鼔而竭使三军齐奋而至于竭胡以相继且夫援桴鼔之勇怯并奏再鼔而怯者不得独后终而怯者罢矣勇者不能立故有大败之师也三定战法随机用之凡战以正兵当之以风云在旁绕之突之翼之代之以游军在外警之疑之援之救之凡战有战锋队鼓音发弩手去贼百五十步发箭弓手去贼六十步发箭贼至二十步射手舍弓弩后队人收之射手络膊将刀捧与战队齐入奋击有左战队右战队战锋队出则为鋭阵状如鼎足左右战队分为两行如雁行翼之宋制三等兵或为五等大约一接战奋击一整顿俟战一少憩息阵后更战更息环相为用不竭其力此即牧誓不愆于五步六步七步乃止齐焉不愆于五伐六伐七伐乃止齐焉是也止齐者即欲便休之意而与敌交兵无止息之时所谓阵行无疏战唯密也有马队进止与步军同步兵战酣即迎敌走击宋制为跳荡马队竒兵马队经所谓虎张翼以进蛇居两旁向敌而蟠以应之龙张翼以进鸟翼两旁向敌而翔以应之是也宋制以竒兵马队跳荡马队分布在各步军后俟步军战酣然后马队出战此花法也握机则在阵旁阵法虽异战道则同凡战队头引前次立执旗左右有傔旗副队头立队后观不阵者队头战傔旗救队内人战同队救一队战邻队救应救不救斩及失旌旗节全队斩凡失一人则一伍诛失一吏则一队诛立功减罪语云一人舍命万人莫敌以一伍一队之人致死欲立功夫谁与敌哉此所谓堂堂之阵正正之旗也设有勍敌乘我军未成列而来突我师亦有敌众我寡吾欲乘其未列而徃击之此则非游军无以致胜故虎蛇龙鸟之兵接战大将别遣骁将统游军或耀兵而示之使之惊疑或潜师而行之出其不意或未知敌之虚实如经所云从后蹑敌或惊其左或惊其右或居阵外援我之师乘敌之敝或绕出敌后与我军夹攻之或设伏于敌之前令我军佯北过而邀之或别遣于间道其巢穴絶其应援烧其刍粮夺其要害皆大将临时择利游军应机为之又出正阵之外或用或不用大约十取其二三亦更迭遣之也
　　武经总要曰凡布大阵常以十分之三为竒伏设有万人则一千五百人为两竒一千五百人为两伏正阵如身竒兵伏兵如足三者合为一体迭相救援战则互为进退循环无已凡战须更畨一战一食一憩按此特简略用兵法耳八阵则风云在阵旁即两竒游军在阵后即两伏也裴子野法有扬竒备伏四军皆骑兵而分为八逐便而居大约扬以设疑竒以续战备以补缺伏以设覆然亦不出于竒伏二军也
　　以大军对游军言大军为正游军为竒以正阵言外八阵为正中握机为竒以外八阵言衡防为正风云为竒以中握机言十二地轴为正四角无地分马为竒以敌攻言当头受敌者为正二尾旁援者为竒以更休言就列为正驻队为竒以战言正兵接战者为正两旁风云翼击者为竒正兵中战锋队出为鋭阵者为正左右战队分为两列如鼎足俟战者为竒凡设伏其休交代后左右夹击者为正却而致敌者为竒葢正或变为竒竒或变为正故曰正竒无穷如环无端也
　　五阵之名曰水木火金土五阵之形曰方圆曲直鋭西方主金杀气也其形方其色白故阵法皆起于方方阵者即八阵总图是也可用以守圆阵者以方阵规而圆之八面皆对敌圆融而无空缺者也被围用之曲阵者右军在前军前之右左军在前军前之左前张两翼以进也掩敌用之直阵者前军居中右军居右左军居左并列而战也凡对敌皆用之鋭阵者右军在前军后之右左军在前军后之左如鸟喙矢镞之进也防敌用之此三者军皆在阵后为主后军又在中军后以为拒风云皆在四隅为竒兵也【虽曰前军在前然逐方面皆可为前军凡阵皆指离阵出战所为在营则转功也】
　　易范经纬曰五行之初生水而木木而火火而金金而土故西方之金为方阵而方变为圆中央之土为圆阵而圆变为曲北方之水为曲阵而曲变为直东南方之木为直阵而直变为鋭南方之火为鋭阵而鋭又变为方五行之相尅火尅金金尅木木尅土土尅水水尅火火之尅金也故鋭阵可以破方阵金之尅木也故方阵可以破直阵木之尅土也故直阵可以破圆阵土之尅水也故圆阵可以破曲阵水之尅火也故曲阵可以破鋭阵五阵之变必始于方卷而藏之则为方阵圆阵而握机之数在军中舒而张之则为曲阵直鋭阵而握机之数在阵后
　　方者所以弛张也高平利方方利变四方高利圆圆利守左右高利牝牝利吞后高前下利牡牡利溃前高后下利冲方冲方利争险平易利车轮车轮利进斥泽利罘罳罘罳利救城丘利雁行雁行利绕洞当阵方布之以其行伍洞彻而相当也故云平原广野彼寡我众则利为洞当洞当利变可以变前为后变后为前变左为右变右为左其形正而厚可以胜中黄法曰方阵正而厚圆阵随而取正厚者力并故洞当胜中黄犹厚胜薄也中黄阵圆布之以其居中位者土也故云四面俱高中央处下彼众我寡则利为中黄中黄无角宜于坚守可以驰龙腾龙腾张其两翼若掩取之以牝吞圆势可败也法曰翼而张者角必薄偏攻其角牝可败也故中黄胜龙腾犹聚胜散也龙腾阵偃月布之前翼而后方龙之跃足在前此阵两翼屈曲如龙腾也故名左右俱髙行军谿谷则利为龙腾其形前张两翼便于吞掩使彼奔防三面受敌足以胜鸟翔鸟翔前鋭后重象剑之锋龙腾以两翼夹攻其锋法曰鋭而重者夹击之故龙腾胜鸟翔犹复胜单也鸟翔阵尖布之前鋭而后众鸟之飞首在前此阵前鋭如鸟飞翔故名前下后高乗虚冒乱因其地势则利为鸟翔鸟翔可以胜折防折防前众后疎战者相促居者有余鸟翔背高向下因其势以溃其虚可以败敌法曰得地助者昌失地助者亾故鸟翔胜折防折防阵前广后狭布之前众而后疎以其直前折防于敌故名前高后下左右或险则利为折防折防可以胜握机握机兵得成行善冒乱敌而畏险阻折防势仰高守险以疲握机故折防可以胜握机握机阵文布之中齐而旁鋭以其进止机巧得名平原广野且行且战则利为握机握机利进可以胜虎翼虎翼备其首尾虚在两旁其势不坚握机四备强弩善防乱敌法曰以守待攻者强以动待敌者亾故握机胜虎翼虎翼阵直方布之首尾薄张两翼以其游骑两旁而舒翼故名一名鱼丽左传曰原繁高渠弥以中军奉郑公为鱼丽即此川泽漫衍草树扶疎则利为虎翼虎翼前后横中央纵张其四翼备其首尾且战且息利于相救雁行延斜而行恶其断絶故虎翼可以胜雁行雁行一名衡阵延斜布之前鋭而后张以其连接如秤衡也故名背城向敌易断绕人则利为衡阵衡阵前鋭后张延斜而行便于左右利于周旋可以胜洞当洞当形重而后佚居者众用力者寡法曰厚而正者坚当选勇力脇其两旁故衡阵胜洞当
　　蔡氏曰八阵皆生于方圆方者坤也圆者干也防方罘罳牝阵皆方之变即巽离兑也牡阵车轮雁行皆圆之变即震坎艮也其相为胜负者向背虚实之机也此公孙所谓世有八卦阵法亦可参用者此也王氏按此八阵皆古有是名一逐地形因敌势而设然不出于五阵而已盖洞当者阵之祖用以为八阵五阵之方阵是也中黄者被围而设五阵之圆阵是也防方者对敌布阵五阵之直阵也龙腾者掩敌之阵五阵之曲阵是也鸟翔者防敌之阵五阵之鋭阵是也握机者裁而为六葢即六花阵圆之变也罘罳者张其四翼方之变也鴈行者延袤两行用之以行直之变也因敌变化皆可以致胜今其法曰方胜圆牝胜牡岂圆不足以胜方牡不足以胜牝也虽有此理拘则不通学者知而勿泥可也洞当即孙子之方阵吴子之车箱阵举白旗鸣一鼔则为之中黄即孙子之圆阵吴子之车杠阵举黄旗鸣二鼔则为之龙腾即孙子之牝阵吴子之曲阵刘格之却月阵举黒旗鸣三鼔则为之鸟翔即孙子之牡阵吴子之鋭阵举朱旗鸣四鼔则为之折防即孙子之防方吴子之直阵举青旗鸣五鼔则为之握机即孙子之车轮吴子之衡阵举熊旗鸣六鼔则为之虎翼即孙子之罘罳吴子之挂阵举虎旗鸣七鼔则为之衡阵即孙子之雁行吴子之鹅鹳举雕旗鸣八鼔则为之






















　　在广汉者【即下弥牟图】隆土为魁基以江右四门二首六十四卦块八八成行两阵俱立周围四百七十二步其魁百有二十八在鱼腹者因江为势积石凭流前蔽壁门后依却月可以识纵横皆八魁间二丈偃月内面九六鳞差七八以为经八阵兵为八列中道则七正阵故曰经九六以为纬游军九列复加六队竒兵故曰纬观物张行成曰仆假守广汉道过弥牟迓兵适至令人各执旗立于垒上三畨数之皆如此数近时士夫记弥牟八阵皆云土垒六十四者妄也当头阵法者立队之初也一百二十八阵分作两边每行多少不等疑若其不整麾而鼔之各认五色旗八阵分作两边乃安布治兵者有数法葢平时如此按阅使人习熟一旦当敌虽万变杂揉亦不离散故曰纷纷纭纭鬭乱而不可乱混混沌沌形圆而不可败也行之多寡虽不等皆本于易数左边六十右边六十八者上经三十卦下经三十四之理是知杂卦比卦序卦虽卦次杂乱至于上统三十下统三十四其数则不变也左右皆七行者先天卦各八卦为本七卦为用故八阵中间出入之道各有七焉两旁两行一行七数者揲蓍一揲之竒不五则九均之各得七数之理也余两旁各六行总十二行或十一对八或十对九均之每两行共得十九者蓍得六揲之总三十八均之每爻三揲则十九之理也总一卦六爻则一百一十四矣三揲之蓍者八卦之所自出也八卦者正数八卦用七故七分为正兵也五揲者竒数每三揲故三分为竒兵也天三之竒七与十九变于上然后地八之正六十四成于下是故孔明先以竒数列队而后以正数立阵也竒以变正正复用竒是故临敌制变则正无非竒竒无非正竒正相生循环无端也一百二十八者六十为天之用六十八为地之体天地未合之初未见于用也为六十四则天地合为一体竒正通为一用体亦为用用亦为体变化为无穷矣是故伏羲之易为先天而用一百二十八文王之易为后天而用六十四也
　　嚣嚣子书此编得之绍兴李庄简公家今逸其姓名愚按编中言二敌不足灭此必宋南渡前时人所作至正丁酉七月二十三日庐陵刘汝成录
　　武侯八阵旧图
　　天阵一地阵一　鱼丽阵一　金木水火土五行之阵五凡此八阵包括山川险易形势其布皆起方队本体其法存于分数而其用则在握机知此二者触类而长变化无穷矣
　　方阵本体者八变自此出也凡军行止布宿亦如之止而为营则电击四队居四脇其法用三十五队以四为电击十五为战队三为中军合作六队作六华阵或用九队随地制宜十为驻队又三为殿后及左右踵凡三十有五队合为一阵竒留中军电击居前战队次之中军居中驻队次之殿后及左右踵又次之其为形势如人有臂腹足又互相羽翼故能相救应而无孤守之患也八阵之用变动无常而皆以此为体故设之为本体也凡战两军相迎在百步外则电击先出乗敌未定攻弱虚利则大军继进不利则退居四脇或击其左或击其右倐徃忽来迅速如电不可制也故名电击两军既交战队整肃逺则施射近则用兵进不过三十六步外退不得越行次惟敌败北而闻擂鼔声则各散为鸟云以追逐之复如前敌非佯北而旌旗麾乱行列无次则中军鸣鼔战队皆散为鸟云以追逐之鸟云或三或五无定如鸟云聚散也
　　驻队者取驻代之义也凡战前军合则驻队秣马蓐食整兵而待聴中军号令即出而代战换战队以与敌战鬭故名为驻队
　　驻队之法中先出竒兵居两脇以为掎角呜金四声前军却退兵来过则驻队接战竒兵掎角从两脇出夹击之
　　电击如选锋是也有电击以破敌有战队以应敌而又有驻队代换故我军常佚而彼军常劳我士常饱而彼士常饥我气常壮而彼气常乏如此无穷敌虽常众蔑不败矣此既足破敌则又置殿后与左右踵何也葢妨敌人分兵自后蹑我也若敌二而已一则敌必分其兵来袭战故备之后军若敌分兵当前而来则以战队为正兵电击为竒兵敌若分兵自后而来则驻队为正兵殿后与左右踵迭为竒兵敌若分兵自左脇而来则战队左脇引而向上驻队右臂引而向下合以围之中军三队便为正兵从中出竒以破之敌若分兵自右脇而来其战如前法是为四头八尾触处为首也故桓温过蜀见垒石而识之曰常山蛇势也八阵战鬭皆以此法每一阵中各有竒正竒正之外又有余竒余竒兵或用为伏或用为袭或用为耀或用为疑或用补阙败皆非正队数俱藏于中军大将观敌变动临时分遣其法葢存于分数此乃武侯秘而不传者黄帝所谓余竒为握竒是也
　　经曰横以前为第一行纵以左为第一行第一角声动前行向左后行向右中行向前两端四亚其形像华葢虞鼔动肃仪仗第二角声动前行向左后行向右前端俱起相背而立其形像偃月虞鼔动肃仪仗天阵者据髙原平坦之地也前有漫坡下视敌人其势顺利便于驰击则布之前象华葢后象偃月者法天星斗之文也太公曰日月斗柄一左一右一向一背此之为天阵故武王取义也
　　经曰第一角声动左行向左右行向右三行分居前列其下虞鼓动肃仪仗第二角声动前行向左后行向右两端俱起为战人缀其形如偃月虞鼔动肃仪仗地阵者居平原旷野通道大衢左右无丘林坟墓以为蔽翼则布之此四面受敌之阵其形前方后圆以法地天泰之象环开五门并驾武卫强弩以防奔突主将居中用云梯飞楼观敌变动临时出竒兵制胜其战如天阵之法若敌为冲阵当面来其众倍我则变为金阵以破之金阵法见后
　　经曰第一角声动左行引而向左右行引而向右中行曲而向前其形如龙蛇横纵势虞鼔动肃仪仗第二角声动前行向左后行向右两端曲而向下其形如覆月虞鼔动肃仪仗鱼丽阵者左据水右依林木后背山岭髙冈则布之或与敌人分沮泽之地后有髙岑隐阪可据亦布之此一面受敌之阵也凡精甲利器悉居前列中军居驻队之中凭髙观望视敌虚实从中出竒兵制胜其取名鱼丽者以其在大泽中如鱼首之相比也若引兵深入猝遇拒敌彼众我寡士无鬭志而后有溪涧深木者亦布之分吾殿后与左右踵兵悉居前与战队并力疾鬭此以危决胜之阵也故经云龙蛇纵横势龙蛇皆矫首而蟠尾伸缩进退无有常形要知左右相应不相离也
　　经曰第一角声动前行向左出后行右出中行曲而相接也两端俱起其形象偃月虞鼔动肃仪仗第二角声动前行向左后行向右两端相丽其形如偃月虞鼓动肃仪仗水阵者自上伐下之势也凡入敌国遥见其兵前有战地坦平而狭后有髙山大阜利下驰击则布之或危要冲断敌道遇彼众我寡度其必来亦据之其布战法居山之阳则备其隂据山之左则备其右敌兵来至先后竒正偃旗卧鼔示之以利毋张皇声势敌若分兵当前而来则两端俱起循山而下合以围之驻队从进其势如建瓴故经云前象偃月之形若敌知我情分兵半至则驻队与中军无出前军追逐
　　经曰第一角声动前行向左后行向右中行向前分为三队其形如铧锹虞鼔动肃仪仗其二角声动前行向左后行向右分为二队其形如铧锹虞鼔动肃仪仗火阵者自下攻上之势也敌得地利先据髙山大陵阵而待我吾众彼寡我欲攻之则为大阵分吾军为五战队居前平道伐木而又操行马杂戈以进骤徃骤止示之以利无与争道以避其锋令我驻队尽持强弩去敌五里依山而伏以为两翼令我中军与左右踵去十里以为表里而急出飞聚材士尽居前队轻甲遽徃以致敌敌若逐我则引而走与后军合两翼旁出夹击之使余竒之兵间道潜徃防其营垒其众必破此所谓利而迂之以致其害也
　　经曰第一角声动左行向左右行向右三行而居前分为五队其形如木有攴榦虞鼔动肃仪仗第二角声动前行向左后行向右分为二队其象如箕踞虞鼔动肃仪仗木阵者孤兵深入猝遇敌来众其势不敌前后左右无险阻可依而独有大林则据之其布阵法分吾前军列为五队斩木开路以通中军便利人马弓矢居前矛盾居后林间木踈之处多用蒺藜行马以塞中道见便则出战不便则止若敌兵十倍于我断我粮道絶我归路吾援不至则据林谨守以薪炬系木之末多布火鼔为夜战法以击破之可以溃围而去此必固之兵制胜之阵也
　　经曰第一角声动前行向左后行向右中行曲而向前其形如铧锹虞鼓动肃仪仗第二角声动前行向左出后行向右出两端相向其形如偃月虞鼔动肃仪仗金阵者破方圆之势凡敌先据地布行阵待我其军众倍或分为三或列为五翼我左右越我前后则吾为金阵以应之凡布金阵前鋭以利突击两端如鴈翅以备两翼中军用天梯飞楼视敌虚实临时出竒制胜其战如天阵法八阵皆因地势以制胜其利惟金阵无施不宜葢方圆曲直俱可破也
　　经曰第一角声动前行向左出曲而向右后行右出曲而向左中行两端屈而相接其形如弹丸虞鼓动肃仪仗第二角声动前行向左后行向右两端各曲而相附其形如弹丸虞鼔动肃仪仗土阵者八面受敌之兵也凡遇敌师败北我兵追逐深入其地猝逢敌众翼我前后断我归路吾援不至而前无山阜后无丘陵左右又无水泽林木可为依倚者布土阵土性圆其前后皆如弹丸主将居战队之中号令戒严进退齐一前行弓弩矛盾相翼武卫神兽卫其左右闭我四门用竒取胜焚其辎重示以必死若敌坚阵而守我布为夜阵多为火鼔溃围而出此天下之危兵也
　　八阵辨正
　　营阵之法起自风后初作天地风云龙虎鸟蛇八者形势以破蚩尤其法用二为正二为应四为竒而余竒为握竒故谓之握机经风后握机经以天地为正阵风云为正阵龙虎鸟蛇为竒阵此外皆为余竒余竒之兵藏于中军而法存于分数故云至孔明相蜀亦作天地鱼丽金木水火土八者形势以伐魏吴其法以战队为正则电击为竒驻队为应则殿后及左右踵为竒而亦有余竒藏于中军故谓之八阵图风后制三军用步辅车为正兵以骑从中出而旁击敌为竒兵后世废车而用二军故武侯于战队驻队皆用步兵为正兵电击中军及左右踵皆用竒兵此外亦有余竒藏于中军然武侯八阵与风后名同而实异后世得其书不究其制度得其图不知其变用之法是以二子之术虽传于世俱隐而不明甚矣李靖之好妄也唐太宗问曰天地风云龙虎鸟蛇此八者何义而靖对云古人秘藏以法其实一阵诡设八名且若天地风云者本乎旗号旛名龙虎鸟蛇者本乎队伍之别又曰黄帝始制丘井八家之法起于此也太宗复问卿所作六花何术也靖本诸葛亮图外画之方内环之圆是成六花俗所稀有且握机言阵势有八天地风云龙虎鸟蛇而经曰风【阙】天云【阙】　龙居其中张臂以进鸟居于外翔击以应之其法实然固非难考而谓为旗号何哉武侯行师合三十五队为一阵有电击有战队有中军有驻队有殿后并左右踵分布众寡各适地利之宜如人有首臂腹足皆以相捍翼而谓之外方内圆而为六花何哉夫圣贤立法垂世固有待于明哲之士若智不足以究其精微缺焉可也而靖于二子之术无所窥见独骋一时雄辩欺其君以惑后人使后人用兵不知营阵每遇征讨不大胜则必大败者靖之过也臣尝读卫公问观靖竒正一本孙武而不知孙武所谓况知二子耶葢孙武之言曰凡兵以正合以竒胜知之者出竒无穷此言正布阵之法也竒亦为正正亦为竒此指言分合之法也布阵之法于一阵之中各有正有竒而于竒正亦各有队伍之别故曹公云已二敌一则三为正三为竒此明竒正【阙】
　　鸟云亦曰竒正既设是也今靖之言曰臣但教诸将以正为竒以竒为正而虚实自知审如是乃孙武所谓分合法耳非阵法也又武侯言有制之兵无能之将不可败也无制之兵有能之将不可守也而靖对太宗谓其言非极致然武侯用此常以寡当众未闻以败衂街亭之役马谡违之而輙丧师此其效显然乌得谓非极致乎凡靖所论者皆诡谲变诈之术虽在兵家不可无要知非王师征讨之法如以建成坠马少却为竒是其侥幸使后世师此得无疑耶虽然靖遭风云之防以果敢成功后世智识无以过靖而不辨其真伪遂尊其説而以其书列于七经悲夫王师无术久矣今遇圣治当明征伐以为万世法故臣作八阵辨正
　　辨四竒四正天地风云龙虎鸟蛇附
　　握竒文曰四为竒四为正余竒为握竒曰天地风云龙虎鸟蛇此十九字者黄帝握竒经三百六十字之文也后世诵握机之文推而广之曰陈者数也中必零者大将握之四面八向皆取其凖焉四头八尾触处为首敌冲其中两头皆救数起于五而终于八兵家者流虽纵横辨论所可知者握机大意而已然四竒四正龙虎鸟蛇之义意亦不明莫识其要有以天地风云为四正龙虎鸟蛇为四竒者有以金鼔之数一二三四更相迭用为龙虎鸟蛇队之别者有以四正四竒起乎八卦而天地风云龙虎鸟蛇为定阵执而不变者虽用兵如李靖犹且不能明説则无恠乎八阵之不传于天下也尝详考竒正之文参于鸟蛇之説穷其渊源而渉其波流探其指归而识其极致四竒四正龙虎鸟蛇其指甚明其法不逺但后世不能推防其义亦学古兵法者求之太过耳夫天地风云龙虎鸟蛇者八阵之名耳犹一二三四至于八也四为正四为竒者天地风云龙虎鸟蛇迭为四竒之説也犹以竒为正以正为竒也故以天地风云为四正则龙虎鸟蛇为竒矣正者受敌者也竒者旁击者也又曰先出合战为竒一阵之间凡所受敌者皆正也所以救之者皆竒也故天地风云四阵交敌则龙虎鸟蛇四阵为竒而应之矣龙虎鸟蛇四阵受敌则天地风云四阵为竒而救之矣然岂特八阵有龙虎鸟蛇竒正之説小而一伍一队大而一部一阵皆是也项羽二十八骑耳犹分竒正以破汉军则知一队一伍之间皆竒正矣今有二人鬭者一人从旁击而救之其鬭者正也其击者竒也故以八人为伍者天地风云龙虎鸟蛇各居一人焉以八伍为一队者天地风云龙虎鸟蛇各居一伍焉以八队为一小阵以八小阵为一大阵天地风云龙虎鸟蛇各居一队一阵迭为竒正莫不皆然也此四竒四正龙虎鸟蛇交相为用以竒为正以正为竒竒正相生如循环之无穷后世惑于异端纷纭之论巧文穿凿遂失其真至于龙虎鸟蛇为四兽之阵以商金羽水征火角木白虎青龙武勾陈等纪而象之此又求之过也
　　辨八阵伍法
　　八阵所以不明于后世者何所传者握机大意而已所不传者伍法而已夫有伍法然后有队法有队法然后有阵法故伍法不明则队法不立队法不立则阵法失传矣然握竒之伍法具在非不传也学者明于四头八尾触处为首数起于五而终于八之説以为阵法如此而不知阵法乃队法队法乃伍法也四头八尾起于一伍八人之数积而至于八八六十四为一队积队而为阵积小阵而为大阵无非触处为首故曰数起于五而终于八伍者伍法之谓也以五人为伍近古司马之法也以八人为伍者上古黄帝之法也葢以竒数起是五之而二十五五等为一伍而已司马取其法而加之故十人为五也太宗问李靖曰数起于五而终于八何也靖曰古者井田之法形如井字开方九焉五为伍法四为闲地此数起于五而终之于八也此李靖不明乎五之义而【阙】　　説以欺太宗耳夫井田九位以为阵法犹云可也而四为闲地此义何也如此则终于八者何据而言乎八阵之法若曰数起于伍法而终于八阵之谓也则知八阵伍法亦明矣或曰古者兵法皆以五人为一伍而八阵亦曰数起于五岂八阵之法亦以五人为伍乎曰不然太宗曰伍法有数家孰者为要则知伍法不止五人为伍也李靖亦曰汉制有尺籍伍符后世转籍以纸为之于是失其制矣由是言之则黄帝八伍之法不存所存者司马五伍之法而已尝观武侯布石为阵纵横八行八八六十四然后知八阵之法以八人为伍以六十四人为队而握机之数不与焉自伍法而生队法自队法而生阵法自小阵而大阵皆以八为数也故一伍之中者有伍必有长一队之中有长必有副以竒数足之兵七十五人为一大队三代以来教车战者取一队七十五人之数分而三之取一伍十人之数分而两之以五人为伍十五人为一卒三卒之数步卒七十二人甲士三人共七十五人为一车之队其穰苴又以五人为伍十伍为队至今用之则古八阵队伍之法遂废而不讲矣此古今伍法之变也
　　八八六十四者正阵之数也三八二十四者握机之数也正阵之数其势方握竒之数其势圆方圆者阵之法也正阵之变必始于方圆方犹圆也圆犹方也故自方而变圆自圆而变曲自曲而变直自直而变鋭此五阵之变初终之势也或曰武侯八阵止有六十四其二十四者后人增之也杜牧之言夔州前武侯以石纵横八行布为方阵则知八阵止有六十四非也三八二十四者握竒之大数亦武侯之遗意杜牧之举八八之数者握机之数有所未明故略而言之耳或曰六十四者正也二十四者竒也又曰疑军以固有余地游军以接其后列夫疑军游军皆竒兵也八阵文曰四为正四为竒岂八阵之外后别有竒兵耶未之有也或曰握竒之兵既无定数而武侯必以三八二十四为数何也曰此一阵之大约也凡一阵之中握竒之数多寡与大阵相称如金鼔旗角刀手鋭士吏傔子将之属主将亲握之者必八分之一辎重炊子斥堠锋子工匠伎巧所以协从大阵者必八分之一此三八二十四者之大数也然后世学者不敢指二十四为握竒者以为握竒之数皆在阵中迷于中心零者大将握之之説故也八阵之体卷而藏之则为方阵圆阵而握机之数在阵中矣舒而张之则为曲阵直阵鋭阵而握竒之数在阵后矣又何疑焉故三八二十四者存之可也废之可也存之则使后世知有握竒之数而求乎八八数之妙也废之者使后世因乎八八之数而推防握竒之用也然八阵之体定于握竒若取而废之则握竒之义隠奥难见学者述之则并与八阵而失之矣此武侯所以存而不废也八阵之辨其説如此
　　八阵图序
　　八阵之法不传于天下久矣所传者握竒大数而已至于四竒四正天地风云龙虎鸟蛇之説纷纭于天下莫能得其枢要使确乎其不可破也自风后佐黄帝破蚩尤歴千余载至武王伐商太公始增损握竒之法以四万五千人破纣七十余万而增损之文亦久失其传矣战国谲诈如秦韩游谈如苏张用兵如孙吴皆不闻有推明八阵之论虽汉武帝使公孙敷演其意而霍光习之于长乐馆大扺名有而实亡矣不然卫霍名将何无一言以及八阵乎汉末羣雄角逐三国争衡雌雄之势未有所分诸葛孔明以八阵之法佐先主于﨑岖羁旅之中竟成鼎足三分之势南方之战七擒孟获祁山之战声振华戎司马懿见其营垒以为天下竒才此武侯深得八阵之妙而祖乎黄帝之遗法也虽其书不存所可见者夔州石阵而已自太公至三国千有余载八阵之法亾而复存幽而复明自武侯至今又千余载矣未有能发明其义者也去古既逺异端如林李靖执四竒四正龙虎鸟蛇之文驰骋私意巧词凿説率皆逞其妄丧其真八阵之意愈乱而不可攷唐人李筌谈兵著书尤为异説注隂阳术数之学以八卦起成八阵虽为八义以为天圆地方风鋭云垂龙飞虎踞蛇蟠鸟翔取物成象附会其説肆为竒怪近乎不经裴绪论兵虽稍近理然亦以八阵各别为阵又加以一而九谓九阵之法其部队管曲分合形势与八阵之法背驰尤甚其书又载孔明八阵之名以干为连衡坎为龙腾艮为中黄震为折冲防为虎翼离为鸟飞坤为握竒兊为洞当虽必有依据然特谬传必非孔明真法裴绪掇取其説以为九阵之证焉耳葢尝学八阵以筌为法象之论出于臆説非八阵本意取四竒四正之文反覆研究然后见天地风云龙虎鸟蛇之义昭然甚明无他险怪竒异者然而所疑者八阵之法不传犹未敢信其説其后过永安见武侯布石为阵纵横八行于是得其八阵立法者为甚详焉葢黄帝八阵之法以八人为伍八八六十四人为队积而广之至八八六十四阵皆是法也然武侯八八之数不知自得之欤抑亦有所宗承而为之欤固不可得而知也然后四竒四正龙虎鸟蛇之义与夫四头八尾触处为首数起于五而终于八其义皆八八之义冥符暗合然后知武侯以五八本法也自伍法而求队法自队法而求阵法而握竒之文昭然可得之矣葢八阵之法虚中之法也自伍而至阵法皆虚其中焉当于是虚中之法而足握竒之数故八人为伍置伍长一人八伍为队置长副三人以八队为一大阵三队之数均置子将吏傔金鼔旗角刀手鋭士之属八分之一大将握之居其中以制八阵焉八阵之数其四方三千有竒计小阵六十四而为大阵者一而已矣四竒四正龙虎鸟蛇各角配偶迭为竒正卷而藏之则为方阵为圆阵舒而展之则为曲阵为直阵为鋭阵八阵之体阵间容阵队间容队以前为后以后为前进无奔衡退无速步敌冲两头首尾相应敌冲其中两头皆救数起于五而终于八方阵者变阵之始终也故自方而变圆自圆而变曲自曲变直自直变鋭鋭而复直直而复曲曲而复圆圆而复方以竒为正以正为竒竒正相生如循环之无穷矣或曰物之不齐物之情也兵有众寡必然之势也武侯布阵止以八八六十四者果能尽合众寡之用乎曰八八六十四者八八生六十四不可改也故八人为一伍八伍为一队八队为一部此八八六十四伍为一小阵也八队为一部八部为一将此八八六十四队为一阵也八部为一将八将为一军此八八六十四部为大阵也自小至大从微至着积而广之无非八八之数者故武侯以石为阵合乎易数通乎鬼神此江流所以不能转也又曰八八之数则诚不可易矣握竒之数存乎人无定数也以正兵之数如此而握竒之数当用如此如身使臂臂之使指虽多无嫌虽少无害也故一伍之间伍长足以制之矣一队之间队长足以命之矣以至一部一将而一阵自小阵中阵而大阵金鼔旗角吏傔之数与夫大将总管子将之属各有率统足以指挥号令钤制四面八向而无失乎节此握竒之大要也故尝推演其数握竒悉绘为图专见其法庶几继千古湮没之学明黄帝不传之书八阵幽微如指诸掌矣
　　李靖杜佑损益古制共成十二将兵作为阵法自一至九变入无穷十二将兵目曰四竒曰八正以步人为正马军为竒四竒一曰前竒二曰右竒三曰左竒四曰后竒八正一曰先锋二曰左角三曰右角四曰右爪五曰左爪六曰左牙七曰右牙八曰后军常以一竒当二正前竒当先锋左角右竒当右角右爪左竒当左爪左牙后竒当右牙后军四竒取禀于大将八正取禀于四竒故正常以竒为首所谓以寡制众者此也居则各视其竒之所止出则各视其竒之所行则竒常居前卒然遇敌则触处为首騐于亮之八阵靖之六花其法不相逺矣以下制为阵法凡八变因敌变化循环无穷焉第一大将军营阵利布竒正列营则开四门前门在先锋左角之间左门在左爪左牙之间右门在右角右爪之间后门在右牙后军之间
　　大将军营阵亦曰四门阵又曰方阵象金其阵利守初先锋左角马队更畨而出五畨而遍次前竒出于阵前更畨出击八畨而止返入本处而右竒出次左竒出次后竒出周而复始见利则左竒后竒自两门而出必胜则四竒由四门俱出兵触前则前竒应触左则左竒应触右则右竒应触后则后竒应行则前竒居前次先锋次左角次右竒次右角次右爪次左竒次左爪次左牙次后竒次右牙次后军止则四头八尾遇敌触处为首应敌则击尾而首至第二变鴈行阵利以众敌寡及利围先正阵马更畨而出五畨而遍次出竒队马更迭为竒正八畨而遍如见利则两竒俱出必胜则四竒俱出第三变七门阵平川广野以众敌寡及利用正兵第四变双门阵先左爪右牙正队马更畨而进次左角右爪如之次出前竒右竒两将故击左则前竒应击右则右竒应见利左竒后竒俱出其阵利前狭后广及利奔冲分合制敌亦曰鋭阵象火第五变八门阵更畨四面八门而出以应敌见利则左牙后竒引四正为左右翼以胜之其阵利以寡制众及利自固亦曰圆阵象土第六变四天阵利于阻中卒然遇敌分其兵以据阻第七变张翼阵利吞敌亦曰曲阵象水凡曲阵应鋭阵方阵应直阵第八蛇行阵利用竒亦曰直阵象木先左角先锋马更畨出遍次前竒全将从左出战右竒自右进补前竒左竒自左出补右竒后竒自右出补左竒前竒还却自左入补后竒如此周而复始见利左竒引二正为左翼后竒引二正为右翼以击之右因敌变化与地形之宜终而复始以取无穷焉
　　归屯【即攅屯】　经折撒单行　手接手成营
　　撒阵【即下营】　抽替撒双行
　　纵五歩横二十五步积实占地一百二十五步为归屯
　　开才四面各二十五积虚若干为撒阵中营正居十三步中
　　阵从中应外抽战队从中起最中则最先在外也倭兵用鎗亦是前一层支住第二层三层从前层人腋下钻出向前戳人
　　五十八倭兵止二十四人在千军围中每四人背对背左右前后各当一面用鎗杀出伤军五六十人
  </div>
  <div class="pagination">
   <a href="武编_page2.html">
    上一页
   </a>
   <a href="武编.html">
    1
   </a>
   <a href="武编_page2.html">
    2
   </a>
   <span class="current-page">
    3
   </span>
   <a href="武编_page4.html">
    4
   </a>
   <a href="武编_page5.html">
    5
   </a>
   <a href="武编_page6.html">
    6
   </a>
   <a href="武编_page7.html">
    7
   </a>
   <a href="武编_page8.html">
    8
   </a>
   <span>
    ...
   </span>
   <a href="武编_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
