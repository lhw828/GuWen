<!DOCTYPE html>
<html>
 <head>
  <meta charset="utf-8"/>
  <title>
   武经总要 - 第 24 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武经总要 - 第 24 页/共 63 页
  </h1>
  <div class="content">
   ◎用间
　　春秋时，楚师伐宋，九月不服。将去宋，楚大夫申叔时仆曰：“筑室反耕者，宋必听命。”楚子从之（筑室于宋，分兵归田，示无去志。王听其言）。宋人惧，使华元夜入楚师，登子反之床，起之曰：寡君使元以病告，（兵法：因其乡人而用之，必先知其守将左右谒者、门者、舍人之姓名，因以利道之。华元盖用此术，得自通矣）。曰：“敝邑易子而食，析骸而爨，虽然，城下之盟，有以国毙，不能从也（宁以国毙，不从城下盟）。去我三十里，惟命是听。”子反惧，与之盟，而告王。退三十里，宋及楚平（华元若不因间谍，无由得入楚军）。
　　春秋时，楚子反命军吏察夷伤（夷，亦伤也），补卒乘（补，善也），缮甲兵（缮，治也），展军驾（展，陈也），鸡鸣而食，惟命是听（复欲战）。晋人患之，苗贲皇犭旬曰：“乘补卒，秣马利兵，修陈固列，蓐食申祷（申，重也），明日复战。”乃逸楚囚。王闻之，召子反谋。谷阳竖献饮于子反，醉而不能见（谷阳子反，内臣）。王曰：“天败楚也，夫余不可以待。”乃宵遁。
　　战国郑武公欲伐胡，先以其子妻胡。因问群臣曰：“吾欲用兵，谁可伐者？”大夫关思期曰：“胡可伐。”公怒而戮之，曰：“胡，兄弟之国，子言伐之，何也？”胡君闻之，以郑为亲己，不备。袭胡，取之。
　　燕使乐毅伐破齐，齐氵王出奔，已而保莒城。燕师长驱平齐，田单东走保即墨，即墨大夫出战败死，城中相与推田单为将军，以即墨拒燕。顷之，燕昭王卒，惠王与乐毅有隙。单闻之，乃纵反间于燕，宣言曰：“齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓攻即墨，以待其事。齐人所惧，惟恐他将之来，即墨残矣。”燕王以为然，使骑劫代乐毅。乐毅因归赵。单又宣言曰：“吾惟惧燕军之劓所得齐卒，置之前行，与我战。”燕人闻之，如其言。城中人见齐诸降者尽劓，皆怒，坚守，惟恐见得。又纵反间曰：“吾惧燕人掘吾城外冢墓，﹃辱先人。”燕军尽掘垄墓，烧死人。即墨人从城望见，皆涕泣。单又收民金，得千镒，令即墨富豪遗燕将曰：“即墨即降，愿无掳掠吾族家妻妾，令安堵。”燕将大喜，许之。燕军由此益懈。单乃凿城，夜纵火牛，壮士鼓噪出击，燕军大骇败走，所亡七十馀城皆复。
　　赵奢为赵将，秦伐韩，军于阏与。赵王令赵奢将兵救之，兵去邯郸三十里，而令军中曰：“有以军事谏者，死！”秦军武安西，秦军鼓噪勒兵，武安屋瓦尽振。军中侯有一人言必救武安，赵奢立斩之。坚壁，留二十八日，不行，复益增垒，秦间来，奢善食而遣之。间以报秦将。秦将大喜曰：“夫去国三十里，而将不行，乃增垒，阏与非赵地也。”奢既已遣秦间，乃卷甲而趋之，大破秦军，解而走，遂解阏与之围而归。
　　范雎为秦昭王相，使右庶长王攻韩，取上党。上党民走赵，赵军长平，因攻赵。赵使廉颇坚壁以待秦，秦数挑战，赵兵不出。赵王数以为让，而雎使人行千金于赵，为反间曰：“秦之所恶，独畏马服子赵括将耳。廉颇易与，且降矣。”赵王既怒廉颇军多失亡，军数败，又反坚壁不敢战，而又闻秦反间之言，因使赵括代廉颇将以击秦。秦闻马服子将，乃以武安君白起为上将军，秦军射杀赵括，括军败，卒四十万人降武安君，武安军乃挟诈而尽坑杀之。
　　王翦为秦将，攻赵，赵使李牧、司马尚御之。李牧数破走秦军，杀秦将亘骑。翦恶之，乃多遣赵王宠臣郭开等金，使为反间曰：“李牧、司马尚欲与秦反赵，以多取封于秦。”赵王疑之，使赵葱及颜聚代将，斩李牧，废司马尚。后三月，翦因急击赵，大破杀赵葱，虏王迁及其将颜聚，遂灭赵。
　　前汉陈平初为汉王护军中尉，项羽围汉王于荥阳城，汉王患之，请割荥阳以求和，项王弗听。平曰：“顾楚有可乱者，彼项王骨鲠之臣亚父、钟离昧、龙且、周殷之属，不过数人耳。大王能出捐数万斤金，行反间，间其君臣，以疑其心，项王为人意忌信谗，必内相诛。汉因举兵而攻之，破楚必矣。”汉王以为然，乃出黄金四万斤与平，恣所为，不问出入。平既多以金纵反间于楚军，宣言诸将钟离昧等为项王将，功多矣，然终不得裂地而王，欲与汉为一，以灭项氏，分王其地。项王果疑之，使使至汉，汉为太牢之具，举进，见楚使，即阳惊曰：“吾以为亚父使，乃项王使也。”复持去，以恶草具进楚使（去肴肉，更以恶草之具）。使归，具以报，项王果大疑。亚父欲急击下荥阳，项王不信，不肯听亚父。亚父闻项王疑之，乃大怒，疽发背而死。卒用陈平计灭楚。
　　后汉坚镡为杨化将军，与诸将攻洛阳，而朱鲔别将守东城者，为反间，私约镡晨开上东门，镡与建义大将军朱乘朝而入，与鲔大战武库下（建始殿东有太仓，太仓东有武库，藏兵之所也），杀伤甚众，至旦食乃罢，朱鲔遂降。
　　魏贾诩为执金吾，参太祖司空军事。太祖后与韩遂、马超战于渭南，超等索割地以和，并求任子。诩以为可伪许之，太祖乃用诩谋，离间超、遂，更相猜疑，军乃大败。
　　蒋济为丹阳太守，为魏太祖丞相主簿。初，蜀将关羽既降于禁，斩庞德，威震华夏。曹公议徙许都，以避其锐。司马宣王及济以为：“关羽得志，孙权必不愿也，可遣人劝权蹑其后，许割江南以封权，则楚围自解。”太祖如其言。权闻之，即引兵据江陵，羽遂见擒。
　　蜀将孟达降魏，魏朝遇之甚厚。司马宣王以达言行倾巧，乃以达为新城太守。达于是连吴固蜀，潜图中国。亮恶其反覆，又虑其为患，达与魏吴兴太守申仪有隙，亮欲促其事，乃遣郭谟诈降，过仪，因漏泄其谋。达闻其谋漏泄，乃欲举兵。
　　吴陆逊为大将军、右都护，镇荆州。时魏江夏太守逯式兼领兵马，颇作边害，而与北旧将文聘子休宿不协。逊闻其然，即假作答式书，云：“得报恳恻，知与休久结嫌隙，势不两存，欲来归附，辄以密呈来书表闻，撰众相迎。宜潜速严，更示定期。”以书置界上，式兵得书以见式，式惶惶，遂自送妻子还洛。由是吏士不相亲附，遂以免罢。
　　周鲂为鄱阳太守，加昭义校尉，被命密求山中旧族名帅为北敌所闻知者，令诡挑魏大司马杨州牧曹休。鲂答恐民帅小丑不足仗任，事或漏泄，不能致休，乞遣亲人赍笺七条以诱休，且曰：“今使君若从皖道进住江上，鲂当从南对岸历口为应。若未径到江岸，可住百里上，令此间民知北军在彼，即自善也。此间民非苦饥寒而甘兵寇，苦于征讨，乐得北属，但穷困举事，不时见应，寻受其祸耳。如使淮杨及青徐诸军首尾相衔，牵缀彼兵，使得不速退者，则善之善也。鲂生于江淮，长于时事，见其便利，百举百捷，时不再来，敢布腹心。”休果信鲂，帅步骑十万，辎重满道，径来入皖。鲂亦合众，随陆逊横截休，休幅裂瓦解，所获万计。鲂初建密计时，频有郎奉诏诰问诸事，鲂乃诣部郡门下，因下发谢，故休闻之不复疑虑。事捷军旋，帝大会诸将欢饮，酒酣，谓鲂曰：“郡下发载义，成孤大事，君之功名当书之竹帛。”加裨将军，赐爵关内侯。
　　贼帅董嗣负阻劫抄，豫章、临川并受其害。吴粲、唐咨尝以三千兵攻守，连月不能拔。周鲂表乞罢兵，得以便宜从事。鲂遣间谍，授以方策，诱狙杀嗣。嗣弟怖惧，诣武昌降陆逊，乞出平地，自改为善，由是数郡无后忧惕。
　　晋卫为征北大将军，都督幽州，护乌桓校尉。于时，幽并东有务桓，西有力微，并为边害。离间二虏，遂至嫌隙。于是务桓降，而力微以忧死。朝廷加其功，赐爵子亭侯。
　　杜预为镇南大将军，督荆州。至镇，缮兵甲，耀威武，乃简精锐，袭吴西陵督张政，大败之。政，吴之名将也，据要害之地，耻以无备取败，不以所丧之实告于孙皓。预欲间吴边将，乃表还其所获之众于皓。皓果召政，遣武昌监刘宪代之。故大军临至，使其将帅移易，以成倾荡之势。
　　刘琨为并州刺史，领外域中郎将。刘元海时在离石，相去三百里许。琨密遣离间其所部杂虏，降者万余落。元海甚惧，遂城蒲子而居之。
　　李矩为冠将军，领河东平阳太守。刘聪遣从弟畅讨矩，矩选勇敢千人，夜掩畅营，仅以身免。先是，聪使其将赵固镇洛阳，长史周镇与固不协，密陈固罪。矩之破畅也，帐中得聪书，敕畅平矩讫，过洛阳，收固斩之，便以振代固。矩送以示固，固即斩振父子，遂率骑一千来降，矩还令守洛。
　　益州牧罗尚遣将隗伯攻蜀贼李雄于郫城，互有胜负。雄乃募武都人朴泰，鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄。雄将李让于道设伏，泰以长梯倚城而举火，伯军见火起而争缘梯，泰又以绳汲上尚军百余人，皆斩之。雄因放兵，内外击之，大破尚军（此内间之势）。
　　后凉吕光将吕延伐乞伏乾归，大破之。乃纵反间，称众溃，东奔成纪。延信而追之。延司马耿雅曰：“告者视高而色动，必有奸计，不可。”延不从，相遇，战败，死之。
　　后周杨剽为太祖太行台左丞，仍率夷徒，更为经略，于是遣谍人诱说东魏城堡。旬月之间，正平、河北、南分、绛、建二州、大宁等诸城，并有请为内应者，大军因攻而拔之。剽行正平郡事、左丞如故。
　　韦孝宽为南兖州刺史，东魏时段琛尧杰据宜阳，遣其杨州刺史牛道常扇诱边民。孝宽深患之，遣谍人访获道常与孝宽书，论归款意。又为落烬烧迹，若火下书者。还令谍人送于琛营。琛得书，果疑道常。其所欲经略，皆不见用。孝宽知其离阻，日出奇兵掩袭，擒道常及琛等，崤渑遂清。后孝宽为骠骑大将军，镇玉壁。孝宽善于抚御，能得人心，所遣间谍，入齐者皆为尽力，亦有齐人得孝宽金货，遥通书疏，故齐动静，朝廷皆先知。时有主帅许盆，孝宽托以心膂，令守一戍。盆乃以城东入。孝宽怒，遣谍取之，俄而斩首而还。其能致人情如此。
　　韦孝宽为后周将军，北齐将斛律光在汾北，孝宽忌光英勇，乃作谣言，令间谍漏其文于邺曰：“百胜飞上天，明月照长安（光字明月）。”又曰：“高山不推自摧，槲木不扶自立。”齐臣祖、穆提婆与光有隙，因续之曰：“盲老翁背上下大斧，饶舌老母不得语。”令小儿歌之于路。提婆闻之，以告后主乳母陆命萱，以饶舌斥己，盲老翁谓祖也，遂相与协谋，以谣言启后主谋诛。光武帝闻之，始有灭齐之意，竟平其国。
　　达奚武为东魏秦州刺史，时齐神武趋沙宛，太祖遣武觇之。武后三骑皆衣敌人衣服，至日暮，去营数百步，下马潜听，得其军号，因上马历营，若警夜者，有不如法者，往往挞之。具知敌之情状，以告太祖。太祖深嘉焉，遂破之。
　　李达为都督义州、弘农等二十一州诸军事，每厚抚境外之人，使为间谍，敌中动静必先知。至有事泄被诛戮者，亦不以为悔。其得人心如此。
　　隋阴寿为幽州总管，宝宁举兵反，寿讨之。宝宁奔于碛北，寿班师，留开府成道昂镇之。宝宁遣其子僧迦率轻骑，掠城下而去，寻引契丹之众来攻道昂，苦战连日乃退。寿患之，于是重求宝宁，又遣人阴间其所亲任者赵世谟、王威等。月余，世谟率其众降。宝宁复走契丹，为其麾下赵修罗所杀。北边遂安。
　　唐长孙晟为奉车都尉，以突厥摄图、玷厥、阿波、突利等各以强兵，数姓尚和，难以力任，易可离间，因上书陈突厥强弱形势。高祖皆纳用。乃遣大仆元晖出伊吾道，使诣玷厥，赐以狼头纛，谬为钦敬礼甚优。玷厥使来，引居摄图使上。反间既行，果相猜二。授晟车骑将军，出黄龙道，赍币赐奚虏契丹等，遣为乡导，得至处罗侯所，深布心腹，诱令内附。三年，摄图四十万骑自兰州入，至于周盘，破走奚长儒军，更欲南入，玷厥不从，引兵而去。
　　裴矩为黄门侍郎，大业中，以始毕可汗强盛渐生怒隙，言于帝曰：“突厥本淳易，可离间，但由其内多有群胡尽皆桀黠教导之耳。臣闻史蜀胡悉兀多奸计，幸于始毕，请诱杀之。”帝曰：“善。”矩因遣人告胡悉曰：“天子出珍物，今在马邑，欲共蕃内多作交关。若前来者，即得好物。”胡悉贪而信之，不告始毕，率其部，尽驱六畜，星驰争进，冀先互市。矩伏兵马邑下，诱而斩之，诏报始毕曰：“史蜀胡悉忽领部落走来至此，云背可汗，请我容纳。突厥既是我臣，彼有背叛，我当兵杀。今已斩之，故令往报。”
　　太宗讨窦建德，入武牢，进薄其营，多所伤杀。凌敬进说曰：“宜悉兵济河，攻败怀州、河阳，使重将居守。更率众鸣鼓建旗，逾太行，入上党，先声后实，傅檄而定。渐趋壶口，稍骇蒲津，收河东之地，此策之上也。行必有三利，一则入无人之境，师有万全；二则拓土得兵；三则郑围自解。”建德将从之，而世充之使长孙安世阴贵金王，啖其诸将，以乱其谋。众咸进谏曰：“凌敬书生耳，岂可与言战乎？”建德从之，退而谢敬曰：“今众心甚锐，此天赞我耳，因此决战，必将大捷。已依众议，不得从公言也。”敬固争，建德怒，扶出焉。于是，悉众进逼武牢，官军按甲挫其锐，建德中抢，窜于牛口渚，车骑将军杨武威生获之。
　　刘世让拜广州总管，将之任，高祖问以备边之策。世让答曰：“突厥南寇，徒以马邑为其中路耳。如臣所计，请于哼城置一智勇之将，多储金帛，有来降者，厚赏赐之；数出奇兵，略其城下，芟践禾稼，败其生业。不出岁余，彼当无食，马邑不足图也。”高祖以无可任者，乃使世让驰驿往经略之。突厥惧其威名，乃纵反间，言世让与可汗通谋，将为乱。高祖不知察，遂诛世让。
　　曹王皋大历中镇江西，先是牙将伊慎讨梁崇义，摧锋陷敌，李希烈意欲縻之，慎以计遁归。皋始至钟陵，大集将吏，得慎而壮之，拔为大将，缮理舟师。希烈惧慎为曹王所任，乃遗慎七属之甲，诈为慎书行间。为德宗遣中使即军以诰之。皋乃抗疏论雪，上章未报，会贼兵浙江来寇，皋乃召慎，勉之令战，大破三千余众。朝廷始信其不二。
　　五代梁帝以岐人坚壁不战，且虑师老，思欲旋旆以归河中，因密召上将数人语其事。时亲从指挥使高季昌独前出抗言曰：“天下雄杰窥此举者一岁矣，今岐人已困，愿少俟之。”帝嘉其言，因曰：“兵法以正合，以奇胜。奇者，诈也。乘机集事，必由是乎？”乃命季昌密募人入岐以绐之。寻有骑士马景坚愿应命，且曰：“是行也，必无生理，愿录其孥。”帝凄然，立止其行。景固请，乃许之。明日军出，诸寨屏匿如无人，景因跃马西走，直叩岐，诈以梁军悉东遁为告，且言列寨尚留万余人，俟夕将遁矣，宜速掩之。茂真信其言，遽启二扉，悉众来寇。时诸军已介马待之，中军一鼓，百营俱进；又分遣数百骑以据其。岐人进不能驻其趾，退不能入其垒，杀戮蹂践，不知其数。茂真由是丧胆，但闭垒而已。
　　◎用谍
　　春秋时，楚子元为楚令尹（子元楚文王弟也），以车六百乘伐郑，入桔秩之门（桔秩，郑远郊三门也）。诸侯救郑，楚师夜遁。郑人将奔桐丘，谍告曰：楚幕有乌。乃止（幕，帐也）。
　　唐朱Г反，将吏自贼中逃来者言Г众携离，可灭之状。会贼将姚令言、伪中丞崔宣咸使谍觇我军，为游骑所得，拘送于李晟。晟解缚，食而遣之，诫之曰：“尔报宣，善为贼守，诸将勉力自固，勿不忠于贼也。”
　　李朔讨淮西，旧军令：有舍贼谍者，屠其家。朔除其令，因使厚之。谍反以情告朔，朔益知贼中虚实。
　　◎觇国
　　春秋时，子罕为宋司城（宋以武公讳，司马为司城），阳门之介夭死（阳门，宋国门名。介夭，卫甲士），子罕入而哭之哀。晋人之觇宋者反报于晋侯，曰：“阳门之介夭死，而子罕哭之哀，而民说，殆不可伐也。”孔子闻之，曰：“善哉，觇国乎（善知其微）！《诗》云：凡民有丧，扶服救之（救犹助也）。虽微晋而已，天下孰能当之（微，犹无也）？”
　　晋与秦战，晋侯逆秦师，使韩简视师（韩简，晋大夫），复曰：“师少于我，斗士倍我。”公曰：“何故？”对曰：“出因其资（谓奔梁求秦），入用其宠（为秦所纳），饥食其粟，三施而无报，是以来也。今又击之，我怠秦奋，倍犹未也。”公曰：“一夫不可狃，况国乎（狃，忧也。言辟秦则使忧来）！”遂使请战。秦伯获晋侯以归。
　　晋侯将伐郑，郑人闻有晋师，使告于楚，姚句耳与往（句耳，郑大夫）。楚子救郑，司马将中军，令尹将左，右尹子辛将右（公子任夫）。姚句耳先归，子驷问焉，对曰：“其行速，过险而不整。速则失志（不思虑也），不整丧列。志失列丧，将何以战？楚可败。”
　　魏无忌安王时为信陵君，不以富贵骄人。公子与魏王博，而北境传举烽，言赵寇至，且入界。王释博，欲召大臣谋。公子曰：“赵王田猎耳，非为寇也。”复博如故。王心不在博。居顷，复从北方来言：“王猎耳，非为寇也。”王大惊，问公子：“何以知之？”公子曰：“臣之客，有能探得赵王阴事者。赵王所为，客辄以报臣，臣以此知之。”
　　后魏镇北将军封沓亡入蠕蠕，说令击司马楚芝以绝粮运。蠕蠕乃遣觇楚之军，截驴耳去。而有告失驴耳者，楚芝曰：“必觇贼截之为验耳。”贼将至，乃伐柳为城，灌水冷冻。城立而贼至，不可攻逼，乃散走。
　　后周韩果性强记，兼有权略，善伺敌虚实，揣知情状。有潜匿溪谷欲为间隙者，果登高望之，所疑处，往必有获。周文由是以果为虞侯都督，每从征行，常领侯骑昼夜巡察，略不眠寝。从大将军破稽胡于北山，胡地险阻，人迹罕至，果进兵穷讨，散其种落。稽胡惮果劲通勇し捷，号为著翅人。
　　◎用敌人以为谋主
　　春秋时，楚声子通使于晋，还如楚。令尹子木与之语，问晋故焉，且曰：“晋大夫与楚孰贤？”对曰：“晋卿不如楚，其大夫则贤，皆卿材也。如杞梓（杞梓，皆木名）皮革，自楚往也，虽楚有材，晋实用之（言楚有亡臣多在晋）。今楚多淫刑，其大夫逃死于四方，而为之谋主，以害楚国，不可救疗，所谓不能也。子仪之乱，析公奔晋（在文十四年），晋人诸戎车之殿，以为谋主（殿，后军）。绕角之役，晋将遁矣，析公曰：楚师轻窕，易震荡也。若多鼓钧声，以夜军之（钧，同声也），楚师必遁。晋人从之，楚师宵溃，晋遂侵蔡，袭沈，获其君，败申息之师于桑隧，获申丽而还（咸六年，晋栾书救郑，与楚师遇于绕角。楚师还，晋侵沈，获子。复侵楚，败申息，获申丽）。郑于是不敢南面，楚失华夏，则析公之为也。雍子奔晋，晋人与之畜阝（畜阝，晋邑），以为谋主。彭城之役，晋楚遇于靡角之谷，晋将遁矣，雍子发命于军曰：归老幼，反孤疾，二人役归一人。简兵乘（简择关）秣马蓐食，师陈楚次（次，舍也。楚舍，示必死）。明日将战，行归者而逸楚囚（欲楚知之），楚师宵溃。晋降彭城而归诸宋，以鱼石归。楚失东夷，子辛死之，则雍子之为也。子反与子灵争夏姬（子灵，巫臣），而雍害其事（子反亦雍害巫臣，使不得取复姬）。子灵奔晋，晋人与之邢（邢，晋邑），以为谋主。捍御北狄，通吴于晋，教吴叛楚，教之乘车、射御、驱侵，使其子孤庸为吴行人焉。吴于是伐巢，取驾，克[BF入州来（驾、棘皆楚邑，樵国郑邑东北有棘亭）。楚罢于奔命，至今为患，则子灵之为也（见成七军）。若敖之乱，伯贲之子贲皇奔晋，晋人与之苗（若敖乱在宣四年。苗，晋邑），以为谋主。鄢陵之役，楚晨压晋军而阵，晋将遁矣，苗贲皇曰：楚师之良，在其中军王族而已（言楚之精卒惟在中军），若塞井夷灶，成陈以当之（塞井夷灶以为陈），栾、范易行以诱之（栾书时将中军，范燮佐之。易行，谓简易兵备，欲令楚贪已不复顾二穆之兵，中行二必克二穆（骑时将上军，中行偃佐之；至佐新军。令此三人分良以攻二穆之兵。楚子重子辛皆出于穆王，故曰二穆），吾乃四萃于其王族，必大败之。晋人从之。楚师大败，王夷师（夷，伤也。吴楚之间以火灭为），子反死之，郑叛吴兴，楚失诸侯，则苗贲皇之为也。”子木曰：“是皆然矣。”声子曰：“今又有甚于此，椒举娶于申公子牟，子牟得戾而亡，君大夫谓椒举女实遣之，惧而奔郑，引领南望曰：庶几赦余。亦弗图也（言楚亦不以为意）。今在晋矣，晋人将与之县，以比叔向（以举才能比叔向也）。彼若谋害楚国，岂不为患？”子木惧，言诸王，益其爵禄而复之，声子使椒鸣逆之。
　　唐李讨吴元济，初贼将吴秀琳之降，单骑至栅下，与之语，亲释其缚，以为衙将。秀琳感恩，期于效报，谓曰：“若欲破贼，须得李。某无能为也。”者，贼之骑将，有胆略，守兴桥棚，尝侮易官军，去来不可备。召其将史用诚诫之曰：“令以众获麦于张柴，尔可以三百骑伏傍林中，又使摇旆于前，示将焚麦者。素易我军，必轻而来，遂尔以轻骑搏获之。用诚等如其言，果擒而还。官军常苦，皆请杀之。”不听，解缚而客礼之，乘间常召及李忠义，屏人而语，或至夜分。忠义亦降将也，致之，军中多谏，益宠。始募敢死者三千人以为突将，自教习之。乃拜为散兵马使，令佩刀巡警，出入帐中，略无猜间。李光颜节制陈许，贼悉以精卒抗光颜。先是，乘其无略，夜以李率突将三千为先锋，李忠义副之；自帅中军三千，田进诚以后军三千殿而行。初出文成栅，众请所向，曰：“东六十里止。”至贼境曰张柴，尽杀其戍卒。苦寒抱戈僵仆者，道路相望。其川泽险夷，张柴已东，师人未尝蹈其境，皆谓必不生还。既至张柴，诸将请所止，曰：“入蔡州取吴元济也！”诸将皆失色，监军使哭而言曰：“果落李计中。”不听，速令进军。道分五百人，断洄曲路桥；又分五百人，断郎山路。至悬瓠城夜半，雪逾甚。近城有鹅鸭池，令惊击之，以乱军声。贼恃吴房朗山之固，晏然无一人知者。李、李忠义坎庸而先登，敢锐者从之，尽杀守门卒，而发其关，留击柝者。黎明，雪亦止，入止元济外宅。蔡吏告元济曰：“城已陷矣。”元济犹望董仲质来救，乃令访仲质家安恤之，使其家人持书召仲质。仲质单骑而归，以客礼待之。田进诚焚子城南门，元济城上请罪，进诚绳梯而下之，乃槛送京师。
　　◎纵生口
　　后汉光武初遣耿征张步，步闻之，使其大将费邑军历下，分兵屯祝阿，别于太山钟城列营数十，以待。兵先击祝阿，自旦攻城，未中而拔之。故开一角，令其众得奔归钟城。钟城闻祝阿已溃，空壁亡去。费邑遣弟守巨里，进军先胁巨里，使杨言多伐林木以填塞厄堑。数日，有降者，言邑闻欲攻巨里，谋来救之。严令军中，趣修攻具，后三日当悉力攻巨里。阴纵生口，令亡归。归者告邑，邑将精兵三万来救。曰：“吾修攻具者，欲诱致邑耳，今适其所求也。”大败之。
　　班超初在西域，发于阗诸国兵击莎车，而龟兹王遣兵五万，令温宿王救之。超召将校及于阗王议曰：“今兵少不敌，其计莫若散去。于阗从是而东，超亦于此西归，可须夜鼓而发。”阴纵所得生口归，以超言告龟兹王。王闻之大喜，自以万骑于西界遮超；温宿王将八千骑于东界，邀于阗。超知二虏已出，密召诸部勒兵，鸡鸣，驰赴莎车营，胡大惊乱奔走，追斩五千级。自是威震西域。
　　唐元和中，魏博义成军送擒获逆贼李师道下，都知兵马使夏侯澄等四十七人并从释放，仍却递送军前驱使。如缘父母犹在贼中，或羸老疾病情切归还者，仍量事优给放去。及澄等至行营，贼觇知之，潜相传告，由是叛徒皆感朝廷恩，继有降者。
　　
　　
　　●后集卷二
　　◎明赏罚
　　晋文公既立，从亡贱臣壶叔曰：“君行赏不及臣，臣不欲请罪。”文公报曰：“夫导我以仁义，防我以德惠，此受上赏；辅我以行，卒以成立，此受次赏；矢石之难，汗马之劳，此复受次赏。三赏之后，故且及子矣。”晋人闻之，皆悦。
　　郑人赂晋侯歌钟之乐，晋文侯以乐之半赐魏绛曰：“子教寡人和诸戎狄，以正诸华，八年之中九合诸侯，如乐之和，无所不谐（谐，亦和也）。请与子乐之。”辞曰：“夫和戎狄，国之福也。八年之中，九合诸侯，诸侯无慝，君之灵也，二三子之劳也，臣何力之有焉？抑臣愿君安其乐而思其终也。《诗》曰：乐止君子，殿天子之邦。乐止君子，福禄攸同。便蕃左右，亦是帅从（便蕃，数也。言达人相率来伏从，便蕃然在左右）。夫乐以安德，义以处之，礼以行之，信以守之，仁以厉之，而后可以殿邦国，同福禄，来远人，所谓乐也。《书》曰：居安思危。思则有备，有备无患，敢以此规（规，正也）”。公曰：“子之教，敢不承命？抑微子，寡人无以待戎（待遇楼约），不能济河（渡河南服郑）。”
　　卫献公出奔，反于卫，及郊，将班邑于从者而后入。柳庄曰：“如皆守社稷，孰执羁勺而从？如皆从，则熟守社稷？君反其国，而有私也，无乃不可乎？”不果班。
　　卫孙良夫帅师侵齐，师战于新筑，败绩。新筑人仲叔于奚救孙桓子，桓子是以免（于奚，守新筑大夫。新筑，卫之地）。既卫人赏之以邑，辞，请曲县繁缨以朝，许之。仲尼闻之曰：“惜也，不如多与之邑。惟器与名，不可以假人，君之所司也。若以假人，与人政也，政亡则国家从之，不可不止也（此滥赏以惰军志）。”
　　晋文公与楚战于城濮，晋中军风于泽，亡大旆之左旃。祈瞒奸命，司马杀之，以徇于诸侯，使茅{艹伐}代之。师还，壬午济河，舟之侨先归，士会摄右（权代舟之侨也）。秋七月丙申，振旅凯以入于晋，献俘授馘，饮至大赏，召会计贰，杀舟之侨以徇于国，民于是大服。君子谓“文公其能刑矣，三罪而人服（三罪，颠颉、祈瞒、舟之侨）。《诗》云：惠此中国，以绥四方。不失赏刑之谓也。”
　　赵宣子言韩献子于晋灵公，以为司马。河曲之役，赵孟使人以其乘车干行，献子执而戮之。众咸曰：“韩厥必不没矣，其主朝升之，而暮戮其车，其谁安之？”宣子召而礼之，曰：“吾闻事君者，比而不党。夫周以举义，比也；举以其私，党也。夫军事无犯，犯而不隐，义也。吾言汝于君，惧汝不能也，举而不能，党孰大焉？事君以党，吾何以从政？吾故以是观汝，汝勉之！苟从是行也，长临晋国者，非汝其谁？”皆告诸大夫曰：“二三子可以贺我矣，吾举厥也而中，吾乃今知免于罪矣。”
　　晋侯之弟杨干乱行干曲梁，魏绛戮其仆（仆，卿也）。晋侯怒谓羊舌赤曰：“合诸侯以为荣也，杨干为戮，何辱如之？必杀魏绛，无失也。”对曰：“绛无二志，事君不避难，有罪不逃刑，其将来辞，何辱命焉？”言终，魏绛至，授仆人书（仆人，晋侯之御仆也），将伏剑，士鲂、张老止之。读其书曰：“日君乏使，斯臣司马（斯，此也）。臣闻师众以顺为武，军事有死无犯为敬。君合诸侯，臣敢不敬？君师不武，执事不敬，罪莫大焉。臣惧其死，以及杨子，无所逃罪，不能致训，至于用钺（用钺，斩杨干之仆也）。臣之罪重，敢有不从，以怒君心？请归死于司寇（致尸于司寇，使戮之）。”公跣而出曰：“寡人之言，亲爱也；吾子之讨，军礼也。寡人有弟，弗能教训，使干大命，寡人之过也。子无重寡人之过，敢以为请。”晋侯以魏绛为能以刑佐民矣，反役，与之礼食，使佐亲军。
　　司马穰苴，田完之苗裔，齐景公以为将军，捍晋燕之师。苴曰：“臣素卑贱，君擢之，加大夫之上，权轻，愿得君之宠臣以监军乃可。”景公乃使庄贾往。苴既辞，与贾约曰：“日中会于军门。”穰苴先驰至军，立表下漏，待贾至。苴曰：“何后期？”贾曰：“亲戚送之，故留。”穰苴曰：“将授命之，则忘其家；临军约束，则亡其亲；授桴鼓之急，则亡其身。今邻国深侵，君不安席，百姓之命皆县于君，何为相送？”召军正问曰：“军法期而后到者，云何？”对曰：“当斩。”遂斩贾以徇三军，三军皆震。于是遂击燕，燕师遁，遂取所亡之地而归。
　　宋王师征蜀，刘光人下遂州，入城安抚，尽出府库钱帛以给军士。初诸将入辞，太祖谓曰：“所破郡县，当倾帑藏为朕赏战士。国用所取，惟土疆尔。”故人皆效命，所至成功，如席卷之易。
　　◎军政不一必败
　　春秋时，楚伐郑，晋师救郑，荀林父将中军，先佐之；士会将上军，克佐之；赵朔将下军，栾书佐之；赵括、赵婴齐为中军大夫；巩朔、韩穿为上军大夫；荀首、赵同为下军大夫；韩厥为司马。及河，闻郑既及楚平，桓子欲还，曰：“无及于郑，而剿民，焉用之（桓子，林父。剿，劳也）？”楚归而动，不后（勒兵伐郑）。随武子曰：“善（武子，士会）。”彘子曰：“不可（彘子，先）。晋所以霸，师武臣力也。今臣诸侯，不可谓力；有敌而不从，不可谓武；由我失霸，不如死。我弗为也。”以中军佐济。韩献子谓桓子（献子，韩厥）曰：“彘子以偏师陷，子罪已甚。子为元帅，师不用命，谁之罪也？失属亡师，为罪已甚。不如进也（令郑属楚，故曰失属。彘子以偏师陷，故曰亡师）。事之不捷，恶有所分，与其专罪，六人同之，不犹愈乎？”晋师济河。楚子欲还，伍参言于楚子曰：“晋之从政者新，未能行令。其佐先，刚愎不仁，未肯用命（愎，狠也，皮逼反）。其三师者，专行不获，听而无上，众谁适从？此行也，晋师必败。”楚少宰如晋师，曰：“寡君少遭闵凶，不能文（闵，忧也）。闻二先君之出入此行也（楚成王、穆王也），将郑是训定，岂敢求罪于晋？二三子无淹久（淹，留也）。随季对曰：“昔平王东迁，命我先君文侯曰：与郑夹辅周室，毋废王命。今郑不率（率，遵也），寡君使群臣问诸郑，岂敢辱侯人（侯人，伺侯望敌者）？敢拜君命之辱。”彘子以为谄，使赵括从而更之曰：“行人失辞（言误对也）。寡君使群臣迁大国之迹于郑（迁，徙也），曰：无辟敌。群臣无所逃命。”晋终为楚人所败。
　　吴师伐楚州来，楚救之，吴人御诸钟离。楚将子瑕卒，楚师（音安，吴楚之间谓火灭为。军之重主丧亡，其军无复气势）。吴将公子光曰：“诸侯从于楚者众，而皆小国也，畏楚而不获已，是以来。吾闻之曰：作事威克其爱，虽小必济（克，胜也。事尚威）。胡、沈之君幼而狂（性无定），陈大夫啮壮而顽，顿与许蔡疾楚政，楚令尹死，其师，越为师，贱而多宠，政令不一（越非正卿也。军多宠人，政令人不一于越），七国同役而不同心（七国，楚、顿、胡、沈、陈、蔡、许），师贱而不能整，无大威命，楚可败也。”从之，楚师大奔。
　　后汉末，曹公击马超，始贼每一部到，公辄有喜色。贼破之后，诸将问其故，答曰：“关中长远，若贼各依险阻，征之不一二年，不可定也。今皆来集，其众虽多，莫相归服，军无酌适（音的），故一举可灭。为功差易，吾是以喜也。”
　　◎军无政令必败
　　后魏末，原州人豆卢狼害都督大野木儿等，据州城反。州人李贤乃召集豪杰谋曰：“贼起仓卒，便诛二将。其势虽盛，其志已骄，然其政令莫施，惟以残剥为业。夫以羁旅之贼，而御乌合之众，势自离畔。今若从中击之，贼必丧胆。如吾计者，指日取之。”众皆从焉。乃率敢死士三百人，分为两道，乘夜鼓噪而出，群贼大惊，一战而败，遂追斩之。
　　◎将帅和必有功
　　春秋时，秦桓公既与晋厉公为令狐之盟，而又召狄与楚，欲道以伐晋，诸侯是以睦于晋。晋栾书将中军，荀庚佐之；士燮将上军，骑佐之；韩厥将下军，荀佐之；赵旃将新军，至佐之。毅御式，栾针为右。孟献子曰：“晋师乘和，师必有大功。”五月丁亥，晋师以诸侯之师及秦师战于麻隧，秦师败绩（晋之军师和，而蔡积怨于诸侯，是以克也）。
　　魏中山元英攻北徐州，围刺史昌义之于钟离，众兵百万。武帝遣征北将军曹景宗拒之，次邵杨洲，筑垒相守，未敢进。帝怒，诏韦会焉，赐以龙环御刀曰：“诸将有不用命者，斩之。”自合肥轻趋阴陵大泽，过涧谷，造飞桥以济。师人畏魏军盛，多缓缓行。曰：“钟离令凿穴而处，负户而汲；车驰卒奔，犹恐其后，而况缓乎？”旬日而至邵阳洲。初，帝敕景宗曰：“韦，卿之乡望，宜善敬之。”景宗见甚谨。帝闻曰：“二将和，师济矣。”于景宗营前二十里，夜掘长堑，立鹿角，截洲为城，比晓而营立。元英大惊，以杖击地曰：“是何神也！”遂克之。
　　梁武景略与前军赵祖悦同军交恶，志相陷害。景略一怒，自啮其齿，皆流血。韦以将师不和，将至祸患，酌酒自观景略曰：“且愿两虎勿复私斗。”故略于此役得无害焉。
　　◎将帅不和必败
　　唐初，刘黑闼引突厥寇河北，淮阳王道玄授山东道行军总管，师次下博，与贼军遇。道玄师骑先登，命副将史万宝督军继进。万宝与之不协，及道玄深入，而拥兵不进，谓所亲曰：“吾奉手诏，言淮阳小儿辈，虽名为将，而军之进止皆委于吾。今其轻锐越泥泞交战，大军若动，必陷泥溺。莫如结阵以待之，虽不利于王，而利于国。”道玄遂为贼所擒。
　　左卫大将军程知节征贺鲁，为前军总管，至鹰娑川，突厥有二万骑来拒，总管苏海政与战，互有前却。既而突厥别部鼠尼施等又领三万余骑续至，苏定方正歇马，隔一小岭，去知节十许里，望见尘起，率五百骑驰往击之，贼众大溃，追奔二十里，杀千五百余人，获马二千疋，死马及所弃甲仗绵亘山野，不可胜计。副大总管王文度害其功，谓知节曰：“虽云破贼，官军亦有死伤，盖决成败法耳，何为此事？自今正可结为方阵，辎重并纳腹中，四面布队，人马披甲，贼来即战，自保万全；无为轻脱，致有伤损。”又矫称别奉圣旨，以知节恃勇轻敌，使文度为其节制。遂收军不许深入，终日跨马披甲结阵，由是马多瘦死，士卒疲劳，无有斗志。定方谓知节曰：“本来讨贼，今乃坐守，马饿兵疲，逢贼即败，怯懦如此。公为大将，阃外之事不许自专，别遣军副专其号令，理必不然。须囚系文度，飞表奏之。”知节不从。至怛笃城，有降胡附，文度又曰：“比我兵回，彼还作贼，不如尽杀，取其资材。”定方曰：“如此，则自作贼耳，何名伐叛？”文度不从。师还，竟无功，文度坐处死。
　　宋银夏李继迁逆命，至道初，命将部送粮草于灵武。时会州观察使田绍斌治裨将，皇甫继明、白守荣皆在阵中。至浦洛河，与虏角斗，大败之。绍斌语诸将军曰：“蕃戎轻挑，勿弃辎重，但按辔结阵徐行。”守荣忿曰：“我不受君节度。”乃率兵去辎重四五里。继迁初见绍斌旌旗，不敢击。守荣等欲邀奇功，遂与战。贼先伏兵，以羸骑挑战，既而伏发，守荣等败走。
　　◎法贵必行
　　前汉胡建守军正丞时，监军御史为奸，穿北军垒垣以为贾区。建斩之，奏曰：“军法立武以威众，诛恶以禁邪。今有穿军垣以求贾利，私买卖以为市，无以帅先士大夫。法曰：壁垒已定，穿窬不由路，是谓奸人。奸人者，杀。臣昧死以闻。”制曰：“司马法：国容不入军，军容不入国。三王戒誓于军中，欲民先成其虑也。建又何疑？”建由是显名。
　　后汉祭遵从光武征河北，舍中儿犯法，遵格杀之。光武怒，命收之。主簿陈嗣谏曰：“明公常欲众军整齐，今遵奉法不避，是教令所行也。”乃以为刺奸将军，谓诸将曰：“当备遵。吾舍中儿犯法，尚杀之，必不私诸卿也。”
　　吴将吕蒙为汉昌太守，围关羽，定南郡，尽得羽将士家属，皆抚慰之，约令军中不得干历人家有所求取。蒙麾下士汝南人，取民家一笠，以覆官铠。官铠虽公物，蒙犹以为犯军令，不可以乡里故而废法，遂垂涕斩之。
　　隋樊子盖东都留守，属杨玄感作逆逼城，子盖遣河南赞务裴弘荣逆击之，反为所败，遂斩弘荣以徇。国子祭酒杨汪小不恭，子盖将斩之，汪拜谢顿首流血，久乃释免。于是三军莫不战栗，将吏无敢仰视。玄感每尽锐攻城，子盖徐设备御，至辄摧破。
　　唐高崇文献宗初为右神策行营节度，统诸镇兵，讨四川刘辟。至兴元，中军有折逆旅之匕箸者，斩以徇。初，辟陷东川，擒节度使李康。及崇文克梓州，乃归康，求雪己之罪。崇文以康败军失律，斩之。
　　韦云起，契丹入寇营州，诏护突厥兵往讨之，启民可汗发骑二万，受其处分。云起分为二十营，四道俱引，营相去各一里，不得交杂，闻鼓声而行，闻角声而止，自非公使不得走马。三令五申之后，击鼓而发。军中有犯约者，斩纥干一人，持首以徇。于是，突厥将帅来入谒之，绵膝行股战，莫敢仰视。终立功焉。
　　王智兴，元和中王师追吴元济战，贼令姚海率劲兵二万围丰，攻城甚急。智兴复击败之，于贼壁获美妾。智兴惧军士争之，乃曰：“军中有女子，安得不败？此虽无罪，违军法也。”即斩之以徇。
　　邓士美讨王丞宗，士美遣兵马使王献领劲兵一万为前锋。献凶恶恃乱，逗挠不进。遽令召至，数其罪斩之，下令曰：“敢后出者，斩。”士美亲鼓之，兵既合，贼军大败。上大悦，曰：“吾故知士美能办吾事。”
　　高仙芝每出征讨令封常清知留后事。常清有才学，果决，知留后时，仙芝乳母子郑德诠以为郎将，威望动三军。常清出回，诸将皆引前，德诠自后走马突常清而去。常清至使院，命左右密引至厅，凡经数重门，德诠既过，命随后闭之。常清离席谓曰：“常清起自细微，中丞过听，以常清为留后使，郎将何无礼？对中使相凌！”因叱之曰：“郎将须暂死以肃军容。”因令勒回，杖六十，面仆地，拽出。仙芝妻及乳母于门外号哭救之，不得，因以其状上仙芝。览之，惊曰：“已死矣！”及见常清，遂无一言。常清亦不谢。于是军中股栗。
　　宋云州观察使郭进在石岭关，干敏有材，善听断，以钩距得其情，御下有方略，军政严肃。然天性喜杀，士卒少有违令，必置于法。每有讨伐，皆奋不顾死，多致克捷。在西山，宋太祖每遣戍卒，必谕之曰：“汝辈当谨奉法，我犹赦汝，郭进杀汝矣。”其为将严肃如此。
　　马知节徙知定远军时，部民入堡，卒有盗妇人首饰者，护军止笞而遣之。知节曰：“民避外虞而来，反为内寇所掠，此而可恕，何以肃下？”即斩之。又虏众犯塞，民相携入城。知节与之约：有盗一钱者，斩。俄有窃童儿钱二百者，即戮之。自是无敢犯者。
　　◎兵道尚严
　　汉文帝时，贼兵入边，以周亚夫军细柳营。帝至军，吏被甲，锐金刃，控弓弩，持满。天子先驱至，不得入。曰：“军中闻将军令，不闻天子诏。”帝使持节诏曰：“吾欲劳军。”亚夫传言开壁门，士请车骑曰：“将军约，军中不得驱驰。”天子按辔徐行，至营中，为动容，式车曰：“真将军也。”
　　魏平寇将军徐晃既破关羽，诸军皆集，太祖按行诸营，士卒咸离阵而观，独晃营齐整，将士驻阵不动。太祖曰：“徐将军可谓有周亚夫之风也。”
　　宋龙骧将军蒯恩伐鲁余之，其子轨乘胜击恩，矢下如雨，呼声震天地。恩整厉将士，置阵坚严，屡衡之，不少动，乃退。
　　隋杨素为灵州行军总管，讨突厥，驮戎严整，有犯军令者立斩之，无所宽贷。战无不胜，称为名将。
　　杜伏威聚众，自称总管，有敢死之士五千人，号为上募，宠之甚厚，与同甘苦。有攻战，辄令上募击之。及战罢，闲视，有疮在背者便斩之，以其退而被击也。所获赀财，皆以赏军士。及战死者，以其妻妾徇葬。故人自为战，所向无敌。
　　唐文德皇后之葬也，段志玄与宇文士及分统士马，出肃章门。太宗夜使宦官至二将军所，士及开营纳使者。至志玄，闭门不纳，曰：“军门不可夜开。”使者曰：“此有手敕。”志玄曰：“夜中不辨真伪。”竟停使者。至晓，太宗闻而叹曰：“此真将军也，周亚夫无以加焉。”
　　李晟与李怀光同讨朱Г，怀光军辄虏掠驱牛马，百姓苦之。晟军无所侵犯，收复京城，告谕于众百姓安堵，秋毫不犯。后其子克复蔡州，市不改肆，复踵其美。
　　长武城使高崇文统神策军讨刘辟，崇文在长武练卒五千人，常若寇至。及中使至，卯时宣命，辰时出师，兵仗军须，无不备具。
  </div>
  <div class="pagination">
   <a href="武经总要_page23.html">
    上一页
   </a>
   <span>
    ...
   </span>
   <a href="武经总要_page19.html">
    19
   </a>
   <a href="武经总要_page20.html">
    20
   </a>
   <a href="武经总要_page21.html">
    21
   </a>
   <a href="武经总要_page22.html">
    22
   </a>
   <a href="武经总要_page23.html">
    23
   </a>
   <span class="current-page">
    24
   </span>
   <a href="武经总要_page25.html">
    25
   </a>
   <a href="武经总要_page26.html">
    26
   </a>
   <a href="武经总要_page27.html">
    27
   </a>
   <a href="武经总要_page28.html">
    28
   </a>
   <a href="武经总要_page29.html">
    29
   </a>
   <span>
    ...
   </span>
   <a href="武经总要_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
