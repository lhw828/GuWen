<!DOCTYPE html>
<html>
<head>
    <meta charset="UTF-8">
    <title>武编 - 第 21 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武编 - 第 21 页/共 23 页</h1>
    <div class="content">　　逺来
　　吴孙权拒曹操于赤壁诸葛亮説权云曹操之众逺来闻追刘豫州一日一夜行三百里此所谓强弩之末不能穿鲁缟也兵法忌之曰必蹶上将从之遂败操晋刘琨守太原遣将姬澹率众十余万讨石勒勒将拒之或谏曰澹兵马精盛其锋不可当宜深沟髙垒以挫其锐攻守之势必获万全勒曰澹大众逺来体疲力竭犬羊乌合号令不齐可一战擒之何彊之有冦已垂至胡可舍去大军一动岂易中还若澹乘我之退顾走乃无暇焉得深沟髙垒乎此为不战而自灭之道也立斩谏者以孔苌为前锋都督令三军后出者斩设疑兵于山上分为二伏勒轻骑与澹战伪收众而北澹纵兵追之勒前后伏发夹撃澹军大败
　　梁将陈庆之伐后魏之涡阳魏遣将元昭等率兵来援前军至驼涧去涡阳四十里庆之欲逆战诸将以贼之前锋必是轻锐与我战若捷不足为功如其不利沮我军阵势兵法所谓以逸待劳不如勿撃庆之曰魏人逺来皆已疲倦去我既逺必不见疑及其未集须挫其气出其不意必无败理且闻虏所据营林木甚盛必不夜出诸将若皆疑惑庆之请独取之于是与麾下五百骑奔撃破其前军魏人震恐
　　后周末隋文帝作相遣将崔仲文先以兵定闗东破尉迟迥将檀让初仲文在蓼隄诸将皆曰军士逺来士马瘦敝不可决胜仲文令三军趣食列阵大战既而破城诸将皆请曰前兵疲不可交战竟而克胜其计安在仲文笑曰吾所部将皆山东人果于进不宜持久乘势撃之所以制胜诸将皆以为非所及也
　　魏孝武帝将图髙欢欢勒兵南出以髙敖曹为前锋稍逼京师魏帝亲总六军屯河桥宇文泰谓左右曰髙欢数日行八九百里晓兵者所忌正须乘便撃之而主上以万乘之重不能渡河决战方縁津据守且长河万里扞御为难若一处得渡大事去矣果如其言帝西奔长安
　　十六国北凉沮渠防逊率兵伐南凉秃髪傉檀至显美徙数千戸而还傉檀追及防逊将撃之诸将皆曰贼已安营不可犯也防逊曰傉檀谓吾逺来疲敝必轻而无备及其壁垒未成可一鼔而灭进击败之乘胜至于姑臧夷夏降者万数千户傉檀惧请和而归
　　梁将陈庆之伐后魏之涡阳魏遣将元昭等率兵来援前军至駞涧去涡阳四十里庆之谓诸将曰魏人逺来皆已疲倦去我既逺必不见疑及其未集须挫其气出其不意必无败理且闻虏所据营林木甚盛必不夜出诸君若皆疑惑庆之请独取之于是与麾下五百骑奔撃破其前军魏人震恐
　　东魏大将髙钦伐西魏军至许原西宇文泰至渭南诏诸州兵皆来防乃召诸将谓之曰髙欢越山渡河逺来至此天亡之时也及其新至便可撃之即造浮桥于渭令军人赍三日粮轻骑渡渭南夹而军至沙苑距欢军六十余里欢闻泰至引军来防见泰军沙竞驰而进不为行列泰鸣鼔士皆奋起其将李弼等率铁骑横撃之絶其军为二遂大败之斩六千余级降者二万余人欢夜遁弃铠仗十有八
　　唐铁勒薛延陀等合众二十万度漠屯白道川太宗遣李勣等率兵数道撃之戒之曰延陀负其兵力逾漠而来经途数千里马已疲痩夫用兵之道先利速进不利速退吾已勑李思摩烧薙荻草延陀粮肉日尽野无所获因时奋撃其众溃散
　　唐贞观中大军讨髙丽令江夏王道宗与李靖为前锋济辽水克盖牟城逄贼兵大至军中佥欲深沟保险待太宗至徐进道宗曰不可贼赴急逺来大兵实疲顿恃众轻我一战必摧昔者耿弇不以贼遗君父我既职在前军当须清道以俟车驾李靖然之乃与壮士数千骑直冲贼阵左右出入靖合撃大破之
　　安禄山反郭子仪李光弼率师下井陉拔常山贼将史思明以数万人踵其后我行亦行我止亦止子仪选骁骑五百挑之三日至行唐贼疲乃退我军乘之又败于沙河禄山闻思明败益以精兵我军至恒阳贼亦随至子仪坚壁自固贼来则守贼去则追获昼阳其兵夜袭其幕贼人不及息数日光弼曰贼怠矣可以战战于嘉山斩馘四百级
　　饥渇
　　蜀诸葛亮出祁山魏将张郃督诸军拒亮将马谡于街亭谡阻依南山不下据城郃絶其汲道大破之
　　隋初突厥防兰州大将贺楼子干率众拒之至河洛山与贼相遇贼众甚盛子干阻川为营贼军不得水数日人马饥敝纵撃大破之
　　唐太宗围王世充于东都窦建德率众来救太宗顿兵武牢登髙丘观之谓诸将曰贼未见大敌今渡险而嚣是军无政逼城而阵有轻我心我按兵不出待彼气衰阵久卒饥必将自退追而撃之何徃不克建德列阵自辰至午兵士饥倦太宗曰可撃矣乃帅轻骑先进大军继之所向披靡生擒建德
　　后梁遣王景仁将兵七万人击赵至柏乡赵告急于晋晋王存朂遣周德威先屯赵州而自将防之梁兵马铠胄光彩熠晋人望之夺气晋王欲速战徳威请待其衰乃进军鄗邑久之德威将精骑三十压梁垒门诟之景仁怒悉军以出横亘六七里汴宋之军居西魏滑之军居东晋王谓德威曰我为公先公可继进德威曰观梁兵之势可以劳逸制之未易以力较也彼轻出而逺来与吾转战虽挟糗粮亦不暇食日昳之后饥渇内迫矢刃交外士卒劳倦必有退志当是时我以精骑乘之必大捷于今未可也王乃止至日晡梁军未食士无鬭志景仁等引兵稍却德威鼔噪而进麾其西偏曰魏滑军走矣又麾其东偏曰梁军走矣晋兵争进梁兵自相惊怖遂大败自鄗追至柏乡横尸数十里
　　粮尽
　　汉王与项籍约中分天下汉欲西归张良陈平説曰汉有天下大半而诸侯皆附楚兵疲食尽此天亡之时也宜因其饥而遂取之今释不取所谓养虎自遗患也从之防诸侯兵于垓下终灭羽
　　后汉初河南贼董宪刘纡悉其兵数万人屯昌虑招诱五校余贼与之拒守建阳光武亲征之去宪百里诸将请进帝不聴曰五校乏食当退敇各坚壁以待其敝顷之五校果引去帝乃亲临四面攻三日大破之
　　汉末青州黄巾众百万入兖州界刺史刘岱欲撃之鲍信谏曰今贼众百万百姓皆震恐士卒无鬭志不可撃也观贼众羣辈相随军无辎重惟以抄掠为资今不若蓄士众之力先为固守使彼欲战不得攻又不能其势必离散然后选精锐据要害撃之可破也岱不从遂与战果为所杀
　　唐武德初刘武周据太原其将宋金刚屯于河东太宗徃征之谓诸将曰金刚持军千里深入吾地精兵骁将皆在于此武周自据太原专倚金刚为扞蔽金刚虽众内实空虚掳掠为资意在速战我坚壁畜锐以挫其锋分兵汾湿冲其心腹彼粮尽计穷自当遁去必待此机未宜速战于是遣刘等絶其粮道其众遂馁金刚乃遁
　　窦建德以兵十万来援王世充于酸枣太宗将拒之诸将进谏曰腹背受敌恐非万全请班师且据糓州以观胜负太宗不许曰世充粮尽内外忿嫉当不劳攻撃坐收其敝耳建德新破孟海公将骄卒惰今我进据武牢扼其襟要若贼恃胜冐险争锋吾当破之必矣贼若不战旬月之间世充自溃终如其言
　　穆宗用裴度伐王廷凑时诸道兵十五万既深入辇运艰阻刍薪不继诸军分番樵采度支转运车六百乘尽为廷凑邀而虏之兵食益困遂休兵
　　春秋时齐师宋师次于郎公子偃曰宋师不整可败也宋败齐师必还请撃之公弗许自雩门窃出防臯比而先犯之公从之大败宋师于乘丘齐师乃还
　　不整
　　晋伐楚晋大夫郤至曰楚有六间其二卿相恶王卒以旧郑陈而不整蛮军而不阵阵不违晦在阵而嚣合而加嚣各顾其后莫有鬭心旧不必良以犯天忌必克之败于鄢陵
　　春秋时鲁庄公与齐师战于长勺公将鼓之曹刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故曰大国难测也惧有伏焉吾视其辙乱望其旗靡故逐之
　　不戒
　　春秋时卫人以燕师伐郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师
　　吴侵楚养由基奔命子庚以师继之养叔曰吴乘我防谓我不能师也必易我而不戒子为三覆以待我我请诱之子庚从之战于庸浦大败吴师
　　不整
　　后汉末曹操征乌桓登白狼山卒与虏遇左右皆惧操登高望虏阵不整乃以张辽为先锋纵兵撃之虏众大溃
　　十六国北凉沮渠蒙逊率兵伐南凉秃傉檀至显美徙数千户而还傉檀追及防逊于穷泉防逊将撃之诸将皆曰贼已安营不可犯也防逊曰傉檀谓吾逺来疲敝必轻而无备及其垒壁未成可一鼔而灭进撃之果败乘胜至于姑臧夷夏降者万数傉檀俱请和而归
　　离部
　　唐太宗征髙丽筑土山逼其城山顶数丈下临城中使果毅傅伏爱领队兵于山顶以防敌防伏爱私离所部髙丽出城而战据有土山攻之不能克遂班师
　　移阵
　　魏诸葛诞据夀春反魏将王基讨之吴遣朱异来救诞军于安城诏王基引诸将据北山基谓诸将曰今围垒转固兵马向集但当精脩守备以待越逸而更移兵守险使得放纵虽有智者不能善后矣遂守便宜上疏曰今与贼交利对敌当不动如山若迁移依险人心揺荡于势大损诸军并据深沟髙垒众心皆定不可倾动此御兵之要也书奏报聴夀春竟拔
　　心怖
　　晋侯围曹门焉多死曹人尸诸城上晋侯恶之聴舆人之诵曰称舍于墓师迁焉曹人凶惧为其所得者棺而出之因其凶也攻之遂入曹
　　朱龄石伐蜀贼谯纵纵将谯道福重兵守涪侯晖等屯彭模龄石师次彭模夹岸连城立栅龄石谓裨将刘钟曰天方暑热贼今固险攻之难拔祗困吾师吾欲蓄锐息兵伺隙而进卿以为何如钟曰不然前声言大众由内江故谯道福不敢舍涪今重军逼之出其不意侯晖之徒已破胆矣只可因其恐惧而攻之势当必克克彭模之后自可鼓行而前成都必不能守若缓兵相持彼知虚实涪军复来难为敌也进不能战退无所资二万余人适为蜀子虏耳从之翌日进攻皆克斩侯晖等纵之城守相次瓦解
　　曹操与袁绍相持于官渡绍将淳于琼等防辎重在乌巢操欲自徃袭留曹洪守营乃选精锐步骑皆用袁军旗帜衔枚马口夜从间道出人抱束薪所歴道有问者语之曰袁公恐曹操钞掠后军遣兵以益备闻者信以为然皆自若既至围屯大放火营中惊乱大破之尽燔其粮谷寳货杀士卒千余人皆取鼻牛马割唇舌以示绍军将士皆惶惧绍初闻操之撃琼谓长子谭曰就破攻琼等吾攻拔其营彼固无所归矣乃使张郃髙览攻曹洪郃等闻琼破遂来降绍众大溃
　　唐贞观中突厥虽叛将图进取以李靖为代州道縂管靖率骁骑三千自马邑出其不意直趋恶阳岭逼之突利可汗不虞于靖见官军奄至太惧相谓曰唐兵若不倾国而来靖岂敢孤军而至一日数惊靖知之令间谍离其腹心进撃破之部落并走碛地
　　半济
　　春秋时宋公及楚人战于宋人既成列楚人未既济司马曰彼众我寡及其未济也请击之公曰不可既济而未成列又以告公曰未可既阵而后撃之宋师败绩公伤股门官殱焉
　　吴伐楚楚师败及清发将撃之夫槩王曰困兽犹鬭况人乎若知不免而致死必败我若使先济者知免后者慕之蔑有鬭矣半济而后可撃也从之又败楚人为食吴人及之奔食而从之败诸雍澨五战及郢
　　项羽引兵东撃彭越令大司马曹咎谨守成臯即汉王欲挑战慎勿与战汉果数挑战楚军不出乃使人辱之咎怒渡兵汜水半渡汉撃之大破楚军
　　魏钟繇都督闗中匈奴单于作乱平阳繇率诸军围之未拔而袁尚所置河东太守郭援到河东兵众甚盛诸将议欲释之去繇曰袁氏方强援之来闗中隂与之通所以未悉叛者顾吾威名故耳若弃而去示之以弱所在之民谁非冦讐纵吾欲归其得至乎此为未战先自败也援刚愎好胜必易吾军若渡汾为营及其未济撃之可大克也援果轻渡汾众止之不从济水未半繇迎撃大破之
　　隋帝征髙丽平壤将军宇文述与九军过鸭緑水又东济萨水去髙丽平壤城三十里因山为营髙丽国相莫支文德伪降请述还师奉其王髙元朝行在所述见士卒疲敝不可复战又平壤险固卒难致力遂因其诈而还半济贼撃后军于是大溃不可禁止将士奔还一日一夜至鸭緑水行四百五十里初渡辽九军三十万五千人还至辽东城惟二千七百人矣
　　唐武德初罗艺为幽州縂管窦建德率众十万来冦艺将逆战薛万均曰众寡不敌今若出战百战百败当以计取之可令羸师弱马阻水背城为阵而诱之贼若渡水交兵请公率精骑百人伏于城侧待其半渡而撃之必败矣从之建德引兵渡水万均邀撃大破之
　　渡
　　董霄时朱臯固始贼复猖獗军少不足以分讨有大山民砦及芍陂屯田军霄皆奬劳而约束之遂得障蔽朱臯我军屯朱家寺贼至追杀之乃遣进士程明仲徃谕贼中招徃者千二百家因悉知其虚实夜防浮桥于淝水既渡贼始觉贼众数万据磵南我军渡者辄为其所败霄乃麾骑士别渡浅滩袭贼后贼囘东南向与骑士迎敌霄忽跃马渡涧言于众曰贼已败诸军皆渡一鼔而撃之大败亟追杀之相借以死者二十五里遂复安丰
　　地利
　　秦伐韩赵王令赵奢救之秦人闻之悉甲而至军士许歴请以军事谏曰秦人不意赵师至此其来气盛将军必厚集其阵以待之不然必败奢曰请受令歴又曰今先据北山上者胜后至者败奢许诺即发万人趋之秦兵后至争山不得上奢纵兵撃之大败秦军
　　汉韩信击赵赵王聚兵井陉口称二十万李左车説王曰韩信乘胜去国逺鬭其锋不可当臣闻千里餽粮士有饥色樵苏后爨师不宿饱今井陉之道车不得方轨骑不得成列行数百里其势粮食必在后愿假臣竒兵三万人从间路絶其辎重足下深沟髙垒勿与战彼前不得鬭退不得还吾竒兵絶其后野无所掠卤不至十日两将之头可致戏下赵王不从信使间人伺知之大喜乃敢引兵遂下未至井陉三十里止舍夜半传发选轻骑二千人各持一赤帜从间道萆山而望赵军戒曰赵见我走必空壁逐我汝疾入壁拔赵帜立汉帜信又谓诸军吏曰赵已先据便地壁且彼未见大将旗鼓未肯撃前行恐吾阻险而还先使万人先行出背水阵赵兵望见大笑平旦信建大将旗鼓鼔行出井陉口赵开壁撃之大战良久信弃旗鼓走水上军赵空壁逐信信已入水上军军皆殊死战信所出竒兵二千见赵空壁逐利即驰入赵壁立汉赤帜赵军已不能得信欲还归壁壁皆汉帜遂乱遁走虏赵王
　　晋王存朂与梁军战于胡栁陂中有土山梁军先据之王曰今日之战得土山者胜贼已据山吾与汝等率军先登遂夺其山诸军继集梁军大败时元城令吴琼等率各部役徒万人于中山曳柴尘鼓噪助其势梁军不之测自相腾借弃甲如山积
　　天时
　　唐武德中突厥入原州太宗率兵拒之值雨连月太宗召诸将谓之曰虏控鸣镝弓马是凭今雨连时弧矢俱敝突厥人众如鸟杀羽我屋宿火食枪槊犀利料我之逸揣敌之劳此而不乘夫复何待今先以劲兵乱其阵突骑蹑其后虏进不相逊退不相救纵不尽擒必获十八九此晓兵者所解因潜师夜出冐雨而进丑徒惊骇请和而去
　　张公谨副李靖经畧突厥因言突厥可取之状曰颉利纵欲肆情穷凶极暴塞地霜早糇粮乏絶若师出塞垣自然有应者太宗深纳之果破定襄败颉利
　　五代梁将刘鄩趋黄泽闗路归后唐庄宗遣兵追之时霖雨积旬鄩倍道兼行皆腹疾足肿颠坠岩坂陷于泥泞死者十二三
　　后唐契丹冦望都庄宗追撃之氊裘毳幕不可胜纪时大雪平地五尺虏乏刍粮人马毙踣于道累累不絶乘胜追袭大破之











　　武编后集卷三
<子部,兵家类,武编>
　　钦定四库全书
　　武编后集卷四
　　明　唐顺之　撰
　　佯北
　　战国秦师伐赵赵奢之子括代廉颇将拒秦于长平秦隂使白起为上将军赵括出兵攻秦军秦军佯败而走张二竒兵以劫之赵军逐胜追造秦壁坚不得入而秦竒兵二万五千人絶赵军后又一军五十骑絶赵壁间赵军分而为二粮道絶而秦出轻兵击之赵战不利因筑壁坚守以待救秦王闻赵食道絶自之河内发卒遮絶救兵赵卒食絶四十六日隂相杀括与锐卒自战秦军射杀之赵军大败坑卒四十余万
　　东魏侯景叛高澄归梁围彭城澄遣慕容绍宗讨之将战绍宗以梁人剽悍恐其众不能支一一引诸将而诳之曰我当佯退诱吾儿使前汝可击其背申明戒之初景又戒梁人曰逐出不过二里防战绍宗实败走梁人不用景言乘胜深入魏人以绍宗之言爲信掩击遂大败之
　　隋薛世雄爲右翊卫将军窦建德僣称长乐王遣世雄率兵三万讨之至河间城南营于七里井建德闻世雄至精兵数千人伏河间南界泽中悉防诸城僞遁去入豆子防中世雄以爲建德果亡乃不设备建德觇知之自率敢死二千人袭击世雄防云雾昼晦而两军不辨隋军大溃自相腾借死者万余世雄以数百骑而遁隋末高祖起兵自太原至霍邑隋将宋老生守城太宗以数骑诣其城下举鞭指麾若将围城者老生怒开门岀兵高祖因谓陇西公建成曰汝防两阵将交引左军直趋东门命太宗引右军直趋南门以防其归路老生之军背城而列阵高祖以中军与建成合阵于城东太宗阵于城南老生麾兵疾进先薄高祖而建成坠马老生乗之中军与左军咸却太宗自南原遥见尘起知义师退率二百骑驰下峻坂杀一贼将遂冲防其军岀其阵后表里齐噪隋师大溃遂擒老生而平霍邑
　　唐姜寳谊武德初爲右武卫将军时刘武周将黄子英往来雀防谷高祖令寳谊击之子英数以轻兵挑战寳谊兵才接子英轻遁如此者再三寳谊悉兵逐之伏兵发军遂大败寳谊爲贼所擒
　　郭子仪讨安庆绪渡河围卫州庆绪率众来援分三军子仪阵以待之预选善射者三千人伏于壁内诫之曰候吾小却贼必争进则登城鼓噪弓弩齐发以逼之既战子仪僞退贼果乘之乃开垒门遂闻鼓噪弓弩齐发矢注如雨贼徒震骇因整众追之贼众大败
　　春秋时齐师伐鲁公将战曹刿请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰大国难测也惧有伏焉吾视其辙乱其旗靡故逐之
　　阙围
　　后汉初张歩据齐地汉将耿弇总兵讨之歩使其大将费邑军歴下又分守祝阿钟城弇先击祝阿自旦攻城未日中而防之故开围一角令其众得奔归钟城钟城人闻祝阿已溃大恐惧遂空壁亡去
　　建武中妖贼单臣等相聚入原武劫掠吏民自称将军臧宫将数千人围之贼食多数攻不下士卒死伤帝召公卿诸侯问方畧明帝时爲东海王对曰妖巫相劫势无乆立其中必有悔欲亡者但外围急不得岀耳小缓之令得逃亡则一亭长足以擒矣帝然之即勑令撤围缓守贼众分散遂拔原武斩单臣等
　　后汉末将军朱隽与荆州刺史徐璆共讨黄巾击贼帅赵斩之余贼韩忠据宛乞降不许司马张超请听之隽曰兵有形同而势异者昔秦项之际人无定主故赏降附以劝来耳今海内一统唯黄巾造冦纳降无以劝善讨之足以惩恶今若受之更开逆意贼利则进战钝则乞降纵敌长冦非良计也因急攻之连战不尅隽登土山视之顾谓张超曰吾知之矣贼今外围周固内营迫急乞降不受欲岀不得所以死战也万人一心犹不可当况十万乎其害甚矣今不如撤围并兵入城忠见围觧势必自岀岀则意散易破之道也既而觧围忠果岀战隽因击大破之忠等并降
　　韩世忠时胜防军张师正败宣抚司使李弥大斩之大校李复鼓众以乱淄青之附者合数万人山东复扰弥大檄世忠将所部追击至临淄河兵不满千分爲四队布鐡蒺藜自塞归路令曰进则胜退则死走者命后队勦杀于是莫敢返顾皆死战大破之斩复余党奔溃乘胜逐北追至宿迁贼尚万人方拥子女椎牛纵酒世忠单骑夜造其营呼曰大军至矣亟束戈卷甲吾能保全汝功名贼骇栗请命因跪进牛酒下马觧鞍饮啖之尽于是众悉就降黎明见世忠军未至始大悔失色曹操克袁譲围壶关下令曰城防皆坑之连月不下曹仁言于操曰围城必示之以活门所以开其生路也今公告之必死将人自爲守且城固而粮多攻之则士卒伤守之则引日乆今顿兵坚城之下攻必死之虏非良计也太祖从之城遂降
　　后魏末高欢起义兵于河北尔朱兆等诸将同防邺南士马精强号二十万围欢于韩陵山是时欢马二千歩卒不满三万人兆等设围不合欢爲圆阵连系牛马卢自塞之于是将士死战四面奋击大破兆等
　　穷冦
　　汉赵充国讨先零羗羗乆屯聚觧弛忽覩大军弃辎重欲渡湟水道阨狭充国徐行驱之或曰逐利行迟充国曰穷冦也不可迫缓之则走不顾急之则还致死诸将皆曰善虏众果赴水溺死者百数于是大破贼众后凉吕光遣二子绍纂伐叚业南凉秃髪乌孤遣其将杨轨救业绍以业等军盛欲从三门关挟山而东纂曰挟山示弱取败之道不如结阵冲之彼必惮我而不战也绍乃引军而南业将击之其将沮渠蒙逊諌曰杨轨恃虏骑之强有窥伺之心绍纂兵在死地必决战求生不战则有太山之安战则有累卵之危业曰卿言是也乃按甲兵不战绍亦难之各引兵归
　　高齐北豫州刺史马消难请降于周周遣杨忠逹奚武等率骑士五千迎之从间道驰入齐境五百里前后三遣使报消难皆不返去虎牢三十里武疑有变欲还忠曰有进死无退生独以千骑夜趣城下城四面峭絶但闻击柝声武亲来麾数百骑西去忠勒余骑不动侯门开而入驰遣召武齐镇城将伏敬远勒甲士三千人据东埤举烽严警武惮之不欲保城乃多取财帛以饵消难及其属先归忠以三千骑爲殿到洛阳皆觧鞍而卧齐众来追至洛北忠谓将士曰但饱食今在死地贼必不敢渡水当吾锋食毕齐师【阙】若渡水忠驰骑将击之齐兵不敢逼遂徐引而还
　　狄青尝与虏战大胜追奔数里虏忽壅遏山嵎知其前必遇险士卒皆欲奋战青遽鸣钲止之虏得引去验其处果临深涧将佐悔不击青独曰不然奔命之虏忽止而拒我安知非谋军已大胜残冦不足利得之无所加重万一落其术中存亡不可知宁悔不击不可悔不止
　　归师
　　刘项争天下之际汉王至南郑诸将及士卒皆歌思东归韩信说汉王曰项王王诸将之有功者而王独居南郑是迁也军吏士卒皆山东之人也日夜跂而望归及其锋而用之可以有大功天下已定民皆自寜不可复用
　　曹操围张绣于穰刘表遣兵救绣以絶军后操将引还绣兵来追操军不得进连营稍前到安众绣与表兵合守险操军前后受敌操乃夜凿险爲地道悉过辎重设竒兵会明贼谓操爲遁也悉军来追乃纵竒兵歩骑夹攻大破之操谓荀彧曰虏遏吾归师与吾死地战是以知胜
　　宋建武初魏围钟离张欣泰爲军主随崔慧景救援及魏军退而邵阳洲上余军万人求输马五百疋假道慧景欲防路攻之欣泰说慧景曰归师勿遏古人畏之兵在死地不可轻也慧景乃听之过
　　前秦苻坚征晋至夀春兵败还长安慕容起兵于华泽坚命苻叡讨之叡勇果轻敌不恤士众闻其至也惧率众将奔关东叡驱兵邀之姚苌諌曰鲜卑有思归之心宜驱令岀关不可遏也叡弗从战于华泽叡败绩被杀
　　夏赫连勃勃伐秃髪傉檀大败之驱掠二万余口牛马羊数十万而还傉檀率众追之其将焦殷曰勃勃御军齐肃未可轻也今因抄掠之资率思归之士人自爲战难与争锋不如从温围北渡趣万觧堆阻水结营制其咽喉百战百胜之术也傉檀不从勃勃闻而大喜乃于阳武下峡凿陵埋车以塞路勒众逆击傉檀大败之杀伤万计
　　后凉吕攻叚业于张掖不胜将东走业议欲追击之其将沮渠蒙逊諌曰归师勿遏穷冦勿追此兵家之戒不如纵之以爲后图业曰一日纵敌悔将无及遂率众追之爲所败
</div>
    <div class="pagination">
<a href="武编_page20.html">上一页</a><span>...</span><a href="武编_page16.html">16</a><a href="武编_page17.html">17</a><a href="武编_page18.html">18</a><a href="武编_page19.html">19</a><a href="武编_page20.html">20</a><span class="current-page">21</span><a href="武编_page22.html">22</a><a href="武编_page23.html">23</a><a href="武编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
