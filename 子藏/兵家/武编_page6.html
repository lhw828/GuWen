<!DOCTYPE html>
<html>
 <head>
  <meta charset="utf-8"/>
  <title>
   武编 - 第 6 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武编 - 第 6 页/共 23 页
  </h1>
  <div class="content">
   孙武子常山蛇阵辩
　　武经总要常山蛇阵圗一首唐裴绪之所演孙子九地篇有云善用兵者譬如率然率然者常山之蛇也击其首则尾至击其尾则首至裴绪演而为蛇阵一军六千人四千为步兵布为左右前后中二千为骑兵布为奇备伏形如蛇之蟠曲何辨之葢军有前后左右自古之制也其法不方则圆中军居中前后左右环而绕之此奇正之所由出裴绪以前后左右中布为直阵已失其制矣况孙子所谓率然者谓士卒深入死地其情不得不相救在法而不在形其形如蛇一攻可贯欲首尾相救其可得乎鱼腹浦中孔明以石纵横布为六十四垒其形正方桓温见而叹曰此常山蛇势也葢孔明八阵法以前为后以后为前四头八尾触处为首敌冲其中两头皆救桓温知孔明之法故云然也孙武之阵名曰乗之八阵出孔明鱼腹之八阵是其旧制后世未之考耳武子兵书自古十三篇汉艺文志乃有武子八十二篇阵图九卷皆春秋战国之士所増假名孙子者也自吕后之世已失无传裴绪附会九卷之説妄撰方圆牝牡冲轮罘罝雁行并常山蛇共为九阵以迎合其数则伪而又伪何足以为法也
　　诸葛亮八阵记
　　八阵之阵汉丞相诸葛亮经略中原之所作也垒石为之其迹在夔州鱼腹滩自古相传乗之六十四阵而已易卦为之宗握竒为之原其孰能推之哉孔明乃则河圗之圆而分为四层则洛书之方而分为九军则井田公私之制而分为中外之营则文王后天卦位而定四竒四正之名西北乾卦也曰天阵西南坤卦也曰地阵东南防卦也曰风阵东北艮卦也曰云阵取艮为雾也东方青龙之兽也曰龙阵西方白虎之兽也曰虎阵南方朱鸟之兽也曰鸟阵北方武之兽也曰蛇阵中为中军阵太极之位也中军四象为正四兽为奇四象四兽各以六阵相从或四象七阵四兽五阵中军大将所居中中四阵为余奇大将所握别为游骑二十四阵以系八阵之后阵有八门开辟出入以为变化南正手北正足中立身前竒首后竒尾左右竒翼游骑爪牙首尾伸缩以为节也两翼翕张以为权也爪牙往来以为势也身体手足鹄立鼇据以为主也氤氲变化为方为圆为曲为直为鋭其变无穷不外八阵分合而已后世有以天地衡轴冲分配者有演为天覆地载风云垂龙飞虎翼鸟翔蛇蟠八形者又为三百六十四变合天度之数者不足信也
　　唐太宗问曰阵数有九中心零者大将握之四面八向皆取凖焉阵间容阵队间容队以前为后以后为前进无速奔退无遽走四头八尾触处为首敌冲其中两头皆救数起于五而终于八何谓也李靖对曰诸葛亮以石纵横布为八行方阵之法即此圗也太乙统宗曰四维为正四方为奇干之天坤之地防之风艮之云四正阵也震之龙兑之虎离之鸟坎之蛇四奇阵也中间奇零握竒阵也四正四竒所以分布阵之用握竒所以立阵之体也　草木子曰八阵图出于井田公田即中军也私田八家即八阵也瞿塘鱼腹江前六十四魁其体方后游骑二十四魁形如却月共八十八阵也奇兵分为四衡衡各六阵以配大阵四正四竒中军之用所谓四头八尾者是其制也行则骑兵居先止则竒兵居后战则奇兵变化如牙如爪其用不穷孔明总平列而为两行寄于六十四魁之后人不测其故以为殿后之兵云
　　风后握竒阵辩
　　武经总要风后握竒阵图一首宋朝士之所演也宋神宗诏朝士讨古阵法有以此圗进者以前为外后而为内衡阵在外圆布以象天轴阵在内方布以象地风阵当衡阵之四面云阵夹轴阵之两旁虎蛇向敌于前鸟龙上下于后衡阵十有四轴阵九风云阵各四龙虎鸟蛇阵各二合阵三十有九而为大阵何辩之葢风后制阵天地居前后天衡居两端风云居四隅地轴居中央正兵主守不动为义故名衡轴奇兵主战变动为义故名风云冲阵数有九中军零者大将握之故名握竒此古文握竒经然也后世谓孔明之八阵即风后之握竒遂有天地前后冲变为龙虎鸟蛇之説握奇八阵交相混杂故唐客韬钤独孤及目为风后握奇而为之记及去天阵地阵天冲阵三阵之名更于龙虎鸟蛇凑衡轴风云为八阵不本握竒古文而别为之图亦相袭混杂之误也然古人制阵之要所贵有竒正有分合利于相救便于攻守纷纭而不乱如此而已独孤及记阵名虽不合于经而定位备物致用之者疑兵游兵二广四竒之称竒正分合可以意防心韬钤之图规模形势曲尽其妙而及之文足以发之也总要所绘图其阵名布置实按独孤及之记之文其形势方不成八圆不成六竒正分合一无可观何哉葢握竒经文蕴奥难晓韬钤风后握竒八阵又湮没无考朝之文士姑以独孤及之记为据妄自揣度而为之耳殊不知阵无多寡不越六十四阵然后七军九军之法其焉岂有三十九阵而可以为阵哉徒知握竒之名而失握竒之义于制阵乌乎可独孤及风后八阵图记　物不终静必受之以动当纯坤用事隂凝于阳则飞龙战大朴已散圣盗并起故戎马生乃有力吞八荒争截九有大者天柱折地维絶小者作慝庐山负阻中冀上帝慿怒下民是恤乃眷武徳黄帝受之始顺杀气以作兵法文昌以命将于是乎征不服讨不庭其谁佐命曰元老风后葢旌诸图侧以为三皇之故事六艺之余伎云
　　师律提纲用阵法迩来诸将皆谓可战则战奚以阵为殊不知用阵以束部伍用众如用一人使其勇者不得独进怯者不得独退以求万全之义也昔诸葛亮推演八阵以巴蜀弱卒数万屯渭水伐魏司马懿以十万之众不敢与战马隆步卒三千按八阵图破树机能数万以复凉州今为将者统兵数万果可不用阵乎如无阵法则众为一簇左右不能相应首尾不得相援岂得不败故废阵形而用兵者败将也执阵形而求胜者愚将也其用之法如敌攻吾右以天衡八队敌之次出天前后冲八队张两翼而攻之是为鸟翔阵如胜未决再出西南西北二隅风云八队夹击之是为虎翼阵胜负未决以东南东北二隅风云八队邀其后或围绕之是为蛇蟠阵如两阵相当而敌未动者或先出西南西北二隅兵往来敌傍挠之伺敌空虚之处而奋冲之是为风阵大将列中军以待敌或伏兵四隅候敌来战起而聚击是为云垂阵又有游兵二十四队或遮敌援兵或夹击左右或击其背或絶敌粮道或邀敌归路而取胜也故阵有八向举此一向以例其余八阵之位初无定位皆临时制宜随地而设故地有广狭尖斜之形阵有方圆曲直之势错综八卦实河图十五之图井字开方之义大将居中诸部连绕四头八尾触处为首敌冲其中两头皆救如两手之捍头目也
　　诸葛亮瞿塘方阵辩
　　通鉴夔州瞿塘永安宫南一里鱼腹滩中孔明垒石六十四魁各髙五丈布为方阵即其图也后之演者不同正义【俗呼握竒经】以前后外十六魁为天衡阵左右外八魁为地衡阵通鉴王氏以前后外八魁为天衡阵左右外十六魁为地衡阵太乙统宗寳鉴以前后外四魁钩连内二魁为地衡阵左右外八魁为天衡阵天衡地轴各易位而居内风云十六阵同居四隅其説不一何辩之夫黄帝握竒阵圆也圆者分表里孔明八阵方也方者定八向圆阵以里为正表为竒故名内阵曰地曰轴曰衡取静之义也名外阵曰天曰冲曰风云取动之义也方阵以四隅为正四方为竒名四正为天地风云者干坤防艮之位也名四奇为龙虎鸟蛇者震兑离坎之位也是则孔明之天地风云非轩辕之天地风云轩辕之衡轴冲非孔明之龙虎鸟蛇亦犹伏羲文王之易先天后天各随所取尔欲论握竒只求其法于内外勿杂以龙虎鸟蛇之称欲论八阵只求其法于八向勿混以衡轴冲之号斯两得之按此三家之説其于制阵内外相包之理竒正分布之要无一知之徒各以己意牵合握奇经又彊比而同其谬甚矣吁孔明八阵之义唐太宗以问于李靖则太宗未之了了可知李靖以旛名队号为答则李靖之粗略可见况乎方士俗儒而可怪之耶
　　诸葛亮八阵八形辩
　　太白隂经诸葛亮八阵图八首唐李筌之所演也以六十四阵内外前后左右四隅分柝而为阵天覆地载内外之第一变风云垂前后之第二变龙飞虎翼左右之第三变鸟翔蛇蟠四隅之第四变毎三十二阵为一阵阵各以其名而为形何辩之葢自古先王制阵惟有法度与歩数而已至孙子始以虚实论形以险短论势二篇之外别无余法后世权诈之士内循先王之法度外假形势以变人之耳目虽有鵞阵鹳阵鱼丽车箱偃月等阵之名而形势实在法度之内焉孔明八阵所向八方乾坤防艮之位而名为天地风云子午卯酉之位而名为龙虎鸟蛇四正自四隅而立四竒自四方而出合乎先王制阵之法度也区区形势肖像之説何与之有李筌之图求形势于法度之外其诬武侯多矣宋神宗曰今之论兵者皆以李筌隂经阵图为法妄相惑无一可取如其説须两敌相遇遣使预约战日得一寛平之野夷阜塞壑伐草诛茆如射圃教场方可尽其言耳神宗之论兵举朝之士未有能过者也惜所未闻者先王制节之法也
　　诸葛亮八阵八形新变辩
　　太乙统宗寳鉴孔明八阵新变图八首张煜之所演也以阵内外前后左右四隅八变而成天覆地载第一变与李筌同其余六阵形其巧过之何辩之葢李筌好竒造伪宋神宗皇帝斥之其説不行矣世犹存者一则教场操练虚习分合之容无叛军难制之患二则草莽之中奸妖倡乱用此涂塞耳目自娯其计李靖曰存之所以废之是也张煜怪诞之士屡变屡下求巧反拙神宗明论漠然而未之闻惑欤误哉虽然太宗问李靖曰孔明斯八阵何义也靖对曰天地者本乎旗号风云者本乎旛名龙虎鸟蛇本乎队伍之别李靖名将尚失其防况何议于煜耶夫必知天地风云冲轴衡之名之义然后可与论风后之握竒必知天地风云龙虎鸟蛇之名之义然后可与论孔明之八阵不知其义而求其法也难矣
　　诸葛亮六阵辩
　　太乙统宗寳鉴诸葛亮六阵图一首六变六形阵图六首皆张煜之所演也六阵图其队三十六竒正各三有天地风云前后冲而无天衡地轴六形阵图有风云垂龙飞虎翼鸟翔蛇蟠而无天覆地载裁八为六本李靖问答六形袭李筌隂经何辩之葢孔明八阵之制内外四层四阵为握竒十二阵为中军四十八阵钩连六队相从以为四竒四正李以方阵变为六花则握竒中军不动惟以外营四十八队钩连八队相从为六厢故李靖曰八阵为六武侯之旧法也谓孔明斜谷路狭裁为六阵者妄説也凡布阵狭隘之地及过险出隘自有约队之法武侯伐魏八阵常用八万人若裁为六一阵反有一万三千人矣安谓约队故不足信李筌八阵之形既误而张煜蹈袭更为六阵之形则误而又误者也不待重为之赘
　　诸葛亮五行阵辩
　　太乙统宗诸葛五行阵图五首张煜之所演也或云杂兵书有之以天地风云龙虎鸟蛇各自为一阵更迭变化阵队多寡不同何辩之葢先王之兵四时有教不过乎列行阵以教声容与号令而已不教民以分合变化之节也其防防杜渐如此李唐之初畨汉杂处塞内李靖兼领其将卒不得不教姑设为诡道以愚其耳目分六花阵为六阵以一为营以五为方圆曲直鋭之形每教阅一阵各五变凡二十五变而止虽知分合变化之节特为花步耳于临敌无所用之临敌之时相视地形或丘阜林壑平陆斥泽之用不同或髙下险易广狭死生支挂之不一而因以制夫步骑多寡疏密轻重分合竒正之所宜而已非真有方圆曲直鋭之地形真有方圆曲直鋭之阵势也黄帝之阵前后左右中五军分五方而布之号为五行者乃俗人不知其理而加之名耳黄帝未尝有形也张煜之为此阵葢本于此其失不待言矣
　　诸葛亮八阵六阵钩连蟠曲辩
　　太乙统宗寳鉴诸葛亮八阵钩连蟠曲图一首六阵钩连蟠曲图一首张煜之所演也唐太宗问李靖曰卿六花阵法出何术乎李靖曰臣所本诸葛亮八阵法也大阵包小阵大营包小营隅落钩连曲直相对古制如此臣为图因之故外画之方内环之圆是成六花张煜误以八阵六阵皆孔明旧法而各编四竒四正三竒三正之图矣犹以为未及钩连蟠曲之势故复为图配以成周丘乗之数自云防古法而行己意也何辩之葢周制车一乗用卒百人三人为甲士在车上余分为四队队各二十四人分布车下前后左右挟辕以为战此一乗法也五车为队二十五乗为偏五偏车一百二十五乗卒一万二千五百人前后左右中布而为军此一军法也大国三军上军下军大夫将之中军诸侯将之鼎足而立其阵方其势简易一鼔一麾而列成再鼓再麾而出战呼吸之间开阖变化如臂使指若驱车策马以为蟠曲之势则不胜其烦且乱矣其画为钩连者图也孔明阵图八八相乗混然无别观者以笔钩而连之以定九军之所中心四队相连为握竒十二队相连为中军四隅四方各以六队相连而为竒正八阵故隅落有曲折相对之势使观者而知阵队之别而已临敌交战则以神速为贵何取于蟠曲之巧耶李筌张煜漫不知兵徒泥合古文私意杜撰其实难哉
　　诸葛亮十二将兵阵辩
　　太乙统宗寳鉴诸葛亮十二将兵阵图一首张煜之所演也李靖脱变八阵为七军名之六花阵再变八阵为十三军名之十二将兵阵唐司空杜佑推演布列之法初鼓而阵再鼓而布旗三鼓而就列张煜依杜佑布列竒正之法配以周井田丘乗之制以施于孔明之八阵外营八阵阵八队队一百二十五人兵一万二千五百人用车一百二十五乗战马三百七十五骑以当甲士三人之数谓孔明之旧法然也何辩之葢李靖十三军者中军一阵十六队外营四十八队各以四钩连而为十二阵四为竒八为正竒用骑正用步竒居四隅正居四方四竒者前竒后竒左竒右竒也八正者左角右角左爪右爪左牙右牙先锋后军也四竒取禀于大将八正取禀于四竒此李靖法也张煜之图有十二将之名无四奇之阵失其制矣孔明八阵中军自在其中张煜凡演八阵之外别有八阵以为中军此又烦矣古人所谓三军谓上中下三阵也晋之三军恒用十余万人齐之三军别有先驱申驱啓胠游阙等阵之号何尝拘以井田丘乗之制故凡论节制而以田赋为据者皆惑也风后之握奇孔明之八阵周制之农兵各自为法张煜定以风后天地风云衡轴之阵名配以万二千五百之车徒欲强而合之其可得乎
　　诸葛亮当头阵辩
　　太乙统宗寳鉴当头阵图一首张煜之所演也孔明垒石为阵凡三处一在瞿塘鱼腹江者至今犹存一在成都府新都县之弥牟镇一在汉中府沔县之定军山其迹皆已泯灭无传张煜用其己意以六十四阵两而倍之为一百二十八阵以步兵三十二小阵分为四坤四防八天冲十六天衡于前三十二小阵布为四干四艮十二地冲十二地轴于后三十二小阵布为握竒于中以骑兵三十二小阵布为四先锋七斗枢八翼十二游兵于前后左右之间谓孔明弥牟镇当头阵如此也何辩之葢古人制兵置左右二阵谓之二拒其用如左右手其势不得不重四竒迭用乍进乍退其势不得不轻以四坤四防为二拒而先锋斗枢翼反倍之非奇正之制矣至于天衡地轴各以重兵居内将安用之此尤为奇巧烦碎之甚者也不假辩以发之将何以为戡乱之法耶
　　诸葛亮满天星阵辩
　　太乙统宗寳鉴诸葛亮满天星阵图一首张煜之所演也以六十四阵四而倍之而为二百五十六队以六十四小阵为中军以七十二小阵包中军为内营以六十四小阵重包之为外营以十二骑阵防四角为拓队以四大队重防拓队为铺为楼谓孔明定军山满天星下营法如此也何辩之葢通书所载九宫体用天地盘数九宫居中八卦五星居外力士蚕室奏书博士居四隅张煜好神其法葢布为满天星阵实凖天地盘数之格也殊不知古人阵营本同一法下营尤以简便为贵善用兵者阵一止即为营营一分即为阵当就脚下可以立成岂有更分二百五十六阵之理即多分多合愈烦愈乱节制之道决不为如此也
　　诸葛亮八翼阵辩
　　太乙统宗寳鉴八翼阵图一首张煜之所演也孔明阵无有八翼之名者煜以步卒一十六阵为前后二厢以骑兵三十二阵为左右翼正兵之后无竒竒兵之后无正何辩之葢孔明六十四阵皆古之车制无非正兵别以二十四阵为游兵则孔明防用骑兵之法也瞿塘石阵八八成列骑兵环绕于后非特为殿后耳接战之时或居先或居左右为翼为为冲为突为为伏无定名也张煜推演阵图动以六十四阵居外实不知孔明游兵之用也大率制兵当知伍法中军如身前军右军如两手左军后军如两足皆为正兵四奇迭出于前后左右之间者则如爪如牙如嘴如角如羽如翼无正形无定位以此而识轻重之权以此而求动静之理然后可以与追议孔明之兵法
　　李靖六花阵记
　　六花之阵唐卫公李靖开国之所作也本孔明八阵图而变之其中心一二层有十六防为中军此不易者惟以外三四层四十八防钩连而有六阵左右总管各二阵左右虞侯各一阵各皆八防以相从所谓八阵为六孔明之旧法即此图也李靖因之内方环之为圆外直画之为方疏而开之其形六岀故号为六花中一如花心外六为花瓣去其队数参用古法步骑与车三者相兼而间立步队百人为率骑队二十五人为率车队七十五人为率车曰驻队步曰战锋队为正居前骑曰战队曰跳荡队为竒居后中外凡七军杜佑通典因述为七军阵正六花之别名也其教阅恒用三万人分左右六厢一厢为营法五厢为方圆曲直鋭之形安营布阵以六花为正中军为竒斯阵也以开唐家之运制服夷狄其功伟矣若以为尽孔明之阃奥则犹有间也
　　四门斗底阵记
　　四门斗底之阵唐卫公李靖开国之所作也隋大业中征辽东制每军一万二千人百人为队骑兵四十队步兵八十队各分为四团将发步兵第一团出营东门东向阵第二团出营南门南向阵第三团出营西门西向阵第四团出营北门北向阵辎重乃出第一辎重出收东面阵分为两道夹以行第二团辎重出收南面阵夹以行第三团辎重出收西面阵夹以行第四团辎重岀收北面阵夹以行至营第一团骑兵阵于东第二团骑兵阵于南第三团骑兵阵于西第四团骑兵阵于北合为方阵四面外向防以车乗亦如之步兵各以其辎重入于阵内以次安营此葢隋髙祖杨坚之成法也李靖六花七军之阵消息其法一军三万人五十人为队骑兵八十队步兵四十队辎重兵一百二十队亦各分为四分引行止舍一以为则焉斯阵也取其简便易成变化不滞而已李靖六花用之善矣茍制阵无奇正分合之势徒方阵以当敌则骑兵见蹙于前者有妨于退步兵欲救于后者不便于进出入相蹂行列难行虽将如刘锜尚无垒阵之善防况其他乎
　　十二将兵阵记
　　十二将兵之阵唐卫公李靖定边之所作也以乗之阵外两层四十八阵各四分之为十二小阵四隅四阵为竒四方八阵为正竒兵用骑正兵用步兵一将各一人中骑兵十有六阵为中军大将主之大将统乎四竒之将四竒统乎八正之员首尾有相因之势行止有相随之分竒正有同力之义故名为十二将兵之阵是时突厥寇掠敌骑奔冲复变六花而为此也唐太宗葢用其法太宗为秦王破刘武周军中作破阵乐武舞前出四表者非象四竒乎后缀八旛者非象八正乎用一百二十八人者以六十四阵为总阵八正之员各领八阵别有六十四小阵以为中军一人所以象一阵也其原同出于武侯而各随所变杜佑推演孔明布列之序直以太宗李靖之法以为之法夫岂无所本哉
　　十二辰阵记
　　十二辰之阵亦唐卫公李靖定边之所作也唐太宗初四夷内附畨汉之兵杂处而并用之畨长于骑汉长于步靖因其势一变八阵而为六花凡外营六军各车步当前骑兵当后车步为拒骑兵从背出此一法也再变六花为十二将兵凡骑分为四步分为八骑居四维为竒为首步居四方为正为尾一竒各当二正二正各向一竒一面受敌首尾相应又一法也三变十二将兵为十二辰混步骑而为一凡外营周围十二阵皆步而骑各包步之中一竒各当一正一正不离一奇一阵受敌各自为战竒正相混无不是正无不是竒敌意其正则步开骑出而击之以奇敌意其奇则骑入步合而击之以正敌不知吾正之所在不测吾竒之所出经所谓奇正之变而循环之无端至此而后见矣是再又一法也夫是时用兵既久畨将薛万彻阿史那执失思力之徒皆黠桀之资茍骑兵别聚为一阵敎之知奇正之方则谁可得而制者靖以步而参之骑以骑而之步或分之使居四隅或折之使随各阵屡变其名换其势何莫而非颠倒驾驭之微权也哉他日侯君集谓太宗曰陛下使李靖敎臣兵法靖匿其精者是李靖欲反也靖曰得臣之粗者足以服四夷更欲得臣之精是君集欲反也后君集果以逆诛靖之逺虑葢如此
　　李靖六花阵辩
　　太乙统宗寳鉴李靖六花阵图一首张煜之所演也李靖因八阵为六花者以中军变方而为圆以外营变直而为方中军如花心外六阵如花瓣张煜之图八阵具在但以地轴地冲转居于外以天冲天衡转居于内谓之六花何辩之葢兵之有阵犹碁之有画路也阵之有方圆所以记度量多寡之数定逺近之限制险短之节也方计其步圆计其奇奇者径一围三之谓也六花中一厢前二厢后二厢左右一厢每一厢步骑相间而立成相去十步或三十步或五十步前奇后正观敌何如再鼓之前正后奇其出以五十步为节离而不絶却而不散皆由方圆度量而起数是则外画之方内环之圆者节制之所在非如裴绪李筌五行生尅之説矣大抵李靖六花之制步兵在前马军在诸阵之后得之于左车战之法先偏后伍是也其变化出入不与孔明同所谓天地轴风云龙虎鸟蛇之义不惟无其阵而且异其法张煜拘以地轴天衡内外转移之末而求六花之理不亦迷且惑哉
　　李靖五花阵变为六花阵辩
　　杂兵书李靖六花阵图一首作无名氏以前后左右中五阵号为仁义礼智信谓之曰五花以一十七阵交五为六阵谓之曰六花何辩之葢制军以伍法为要列之五人为伍自一乘言之甲士居中步卒分为四队居前后左右自一偏言之二十五车也大而列之五偏为一阵也然数起于五而终于八然后竒正备焉李靖六花阵自孔明八阵而变孔明九军中军十六阵外营八军每军六阵李靖七军中军一十六阵外营六军每军八阵六阵居外如六出之花故以为名李靖兵书未有五花之阵之説也学兵不读左传不攷卫公问答譬如棋无画路而一步不可行也为此图者妄指为六花阵葢于左传及问答平生未尝观也行之于世误杀将不为毒且烈哉
　　平戎万全阵记
　　平戎万全之阵宋太宗皇帝备辽之所作也车四千三百二十乘骑三万六百匹兵士一十四万九百三十人布为前后左右中五军之大阵前后左右各以二行相从为表里中以三阵相从为辅弼故五军而有七阵也中阵以车一千四百四十乗方布如城郭每乘卒二十二人为战备阵中置拒马五千具别用戎行之不修则师律用爽隂谋之不作则凶器何恃故天命圣者以广战术俾悬衡于未然察变于倚数握机制胜作为阵图夫八宫之位正则数不神不忒故八其阵所以定其位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其势而致用也至若疑兵以固其余地游兵以按其后列门具将发然后合战弛张则二广迭举掎角则四竒皆出必使陷坚阵拔深垒若星驰天旋雷动山破魏之观列郑之鱼丽成周之熊罴昆阳之虎豹出匪以律我异于是既而图成俎豆帝用经略北逐獯鬻平蚩尤戡黎于阪泉省方于崆峒底定万国旁罗七曜鼎成龙至去而上迁于是遗风冥冥时亡而图存焉于戏圣迹长往神机未昧酌其流者犹足以决胜三军御侮万里故项籍得之以霸西楚黥布得之以奄有九江汉孝武得之攘匈奴服瓯越东收濊貊西拓大夏然则圣图幽赞未始有涯天寳中客为韬钤者得其遗制于黄帝书之外篇装素而图之胜败之朕在我股掌天地之心见于毫末议欲献诸防府广武事防天子以不战为师无为为寳则是图也兴于多难废于升平湮沦不书盛徳其没乃五千人守之四角置望楼八座别用八千人守之凡中三阵计用步兵一十一万二百八十人也前为正前阵后阵之前行各三千一百骑队五十人前阵后阵之后行各一千九百骑队三十人东稍西稍之前行各二千六百五十骑队五十人东稍西稍之后行各三千七百五十骑队三十人余六百五十骑队三十人分为各队探报之卒凡前后左右等阵计用骑兵三万五千人也皆为竒葢雍熈之时契丹内侵太宗制此阵以御敌骑奔突故曰平戎万全之阵夫宋不自征伐有天下莫知古人制阵之法务以轻鋭为戒持重为主如此则其势之弱实由兹而起矣
　　宋神宗皇帝九军新阵辩
　　武经总要九军新阵图七首宋神宗皇帝之所演也宋有契丹西夏之祸太宗制平戎万全阵真宗制常阵皆不胜元丰五年神宗更大稽古制别为九军阵用李靖阵为七将用裴绪新令为牝牡冲方罘罝车轮雁行之形牝取其广牡取其鋭车轮取其圆罘罝取其包络雁翼取其张舒以形相制治而为法出于神宗之宸防者何辩之葢黄帝孔明之阵四竒四正并中军而为九大将之将得四之一八阵之众得四之三谓之握奇开阖出入千变万化其道无穷何形势之有神宗为九军似矣惜乎中外无等竒正不分泥于形势知为九军而不知所以用之况李靖六花阵军七故将亦七九军置四将可知操纵开阖进退出入决善政也积弱累败至于防亡宜哉或曰孰与平戎常阵为优劣耶曰阵起于五而终于八起于五者前后左右中五正也不及四竒终于八者四奇四正也而不及中此万世不易之法平戎常阵虽知五军而布其所失过于固守怯于进取均为败阵惟不泥于形势庶几不类于儿戏耳
　　元四阵图辩
　　虎钤经阵图四首元许洞之所演也例十万卒以七为步为正三为骑为竒曰飞鹗者抟击势重霞者氤氲势长虹者弯抱势八卦者四应势逓相变化以为法何辩之葢握竒伍法二者制阵之大要握竒所以立阵之体也体立则四支为之用而守固伍法所以定布置之所也布置有方则进退出入开阖竒立整而不乱寡可以为众弱可以为彊兹洞四阵皆以一面为势中校平列一字为中军是无握竒矣四隅无兵以首项身尾为次序是无伍法矣茍处军平旷之地敌出以竒惊其左右则中军自扰前后不相救夹而攻之则防而为二为三聚攻其一处其背可透小挫兵遂大乱其患殆非止一端也乌得为节制之理哉虽著论纷然要人必信稍识虚实者皆笑其为谬戾夫厌李筌形势之偏卒不能自既于形势之累一弊流源千万载而不悟至于如此也耶
　　第一分阵队者冲兵未布于阵中无事于冲突故以竒哨相错综而蔽防中军此屯营时也即八阵游兵置后图之意
　　第二阵分将校以统之
　　第三发行则以次而不乱结阵即擡营之意行时亦成营阵敌伏兵不得冲之所以冲尽在四面也
　　第四营栅
　　第五初布阵始以冲兵分属于各队此则列于阵外矣葢每一队竒哨该有一队冲兵竒哨各为方阵而不为前之错综者正以利于冲兵之出入也
　　第六敛冲待敌不驻冲于各队之外者示之弱也而驻冲切近于各队之内者暗防敌之冲也此所【阙】不为第十六阵之藏于竒哨队中也是时尚未定贼之来路也
　　第七严阵挑战葢因示之以弱而敌不至则必出以挑之是时贼在前故于四竒之中各撤一队以归之前右哨止留一队冲兵以防后前右二哨既借四竒而又各驻冲兵一队于旁以自固者正所谓严阵也使贼见二哨兵之多必由挑战之处而来若贼来又不以冲兵与战而以前竒与战冲兵似宜闪开两边将以前竒诱之使入则伏兵起而攻其左右前校与所驻中军冲兵当其前挑战之兵要其后然前后皆有重兵恐两旁之一队冲兵不足以当之故以左右竒听招将视其势之彊弱以进止也
　　第八先锋应敌则全军皆动独左后二哨不动前右二哨自固如前然前以冲兵驻于二哨之傍今以之驻于二哨之前者葢以初有三队冲兵在前挑战与兵今止一队故也以当先一队与之战而以两队冲兵藏于傍以为两翼伏二队于后葢敌至则如前之夹攻不则亦可以随冲而出也初以左右竒听招今即以之备伏故以后竒听招而向前后竒既向前则疑于后之疎也故以冲兵一队分驻之于后葢此进兵时也故两腋亦须防贼之伏兵是以不以两竒之兵听招而以之备伏又驻冲兵二队以为备葢左右有急则应左右前有急则应前此其驻冲兵之妙也
　　第九前哨受敌则右哨之自固如前而前竒驻以冲兵二队以其近于贼之来处亦当自固也然左奇有三旗两冲处置与三面不同正以待战也前竒自固冲在后左哨自固冲在傍在后二哨则冲亦无之皆与左竒制阵不同此待战与自守之别也然后右亦未尝不分冲兵以驻之又移中军以向前哨他阵前奇交战则有冲兵在前而此无之者以前奇止是五队前哨是八队故即以本队兵与之战也八队内原借前竒一队在内今还之而又借右竒一队补之葢以右远而前近也右哨受敌可知矣
　　第十前右二哨俱受敌则前竒左竒右竒俱逼近贼矣故本竒自有五队而又各驻以冲兵因两处受敌而冲兵不足故不得已撤中军左右校以备之中军左右校既撤仍惧左右腋之势孤故冲兵于外以张其势前奇驻以冲兵两队而左右只是一队者以前竒夹在二哨中则两面须备敌而左右奇只是一面也
　　第十一迭右竒者以前竒战乏故以右竒迭之又以左奇听招以待右竒之乏然两腋疑于疎矣故以冲兵一队待之复移前右二哨之冲兵于两旁者正以近左右二腋而便于防应也
　　第十二迭左竒意亦如前然以右竒整于前而以前竒列于右者以其从后而退便抽换也
　　第十三迭前校意亦如前然不用后竒而用前校者葢以渐次向前便于进也他阵以一队冲兵助奇兵战而此以两队助之者以各竒有五队而前校止是四队也分左竒于两腋者以当前队出敌之时则左竒从中分自两旁而退且欲收前右二奇于中也所以收前右二竒于中者以他阵俱有冲兵在内今冲兵向外故以竒代之又二竒休息已久将可再出冲兵交战已久将欲收入故列于此待冲入而直出也藏二冲兵于二哨之中者欲示之弱以分其势使不专于前也
　　第十四三军大战以他阵竒校相更而冲兵则未尝更至此则冲兵亦欲更矣故收冲兵以待逐敌之用既无冲兵于外则不得不合三竒之兵以对敌左右竒既出而兵又乏故暂移左后二哨以为腋以前阵在腋之冲兵补其空
　　第十五战胜追逐则竒校俱入阵而以轻兵追贼一得以更迭休息一则按其行伍胜而不至于乱
　　第十六收阵整兵故分布冲兵于各队常以冲兵防竒哨此以竒哨防冲兵人马解鞍卸甲俱在营中矣追逐归后疲倦之余【阙】
　　第十七据险阻敌他处皆十二队冲兵而此独倍之者葢于险处则设疑兵之似冲兵者以惧敌也
　　第十八回军转战则敌在我后故冲兵皆驻于后葢冲兵原以随处御敌也
　　此阵于受敌处固驻以重兵而子细防之而不受敌处亦未尝疎则敌之声东击西者无患矣四面固有冲兵来往以防守而中军亦未尝无冲兵一则以固本根一则以随时应用屯营则竒哨在外行营则冲兵在外或虚而张其威则冲兵在外或实而示之弱则冲兵居中细观其作用冲兵最劲竒校兵次之哨兵又次之其阵常定而随敌可以应之以驻冲兵之得宜也不言三迭阵而迭阵在其中矣合来则十八阵总是一阵分之则变化无穷此其所以为妙也
　　秘战第七
　　一秘战者即新名鸳鸯阵之谓也每冲锋五人为伍用长挨牌一面伍长选身长力大者一名在前执牌面左止许顾左不许顾右后身第二名执狼筅面右以筅出牌右五尺靠牌其鎗手在筅之后三步平执鎗伍长执牌径进余各依法随行敌决不敢以鎗戳牌如将鎗由牌顶戳来伍长用牌一起即将鎗髙阁急待收鎗我之鎗兵出而戳敌矣如左面戳来必欲中伤执狼筅兵之后脊鎗须由牌兵面前过三尺余牌兵可以手握其鎗后之鎗手出矣如敌兵将鎗由右来欲伤牌兵之臀筅兵以用筅按其鎗锋而后行鎗手又出矣如贼用鎗由牌下戳牌兵之足牌兵用牌一坐下压其鎗而后之鎗手又出矣至于贼之短兵刀钩等项必不能近惟牌兵专视一面而既防筅兵之脊筅兵亦专一面而防牌兵之后鎗射铳手俱立牌后六七尺则正面矢石已不能及而复左右皆救矣再如贼众道平我则通将牌齐列虽有万贼进不能与我相交刃退后有所逼而不敢心生延望相持稍久而我之竒伏相机遣出又张声势两翼渐逼贼必分兵四御我则开牌缝而出甲士麾之贼计穷矣夫浙兵之不敢战谓其以赤身生命抗死冦无自卫之防也鸳鸯阵之法最妙者取其敌之锋刀不能及兵身庶兵之胆可恃以无恐而敢进且退则有蔽于后进则如载堵墙而前百战不殆此也振勇破坚此也直捣巢险此也再如贼在山上有擂木滚石我欲山下仰攻而上贼将木石下抛则毎牌下止用三人执牌于前而上遇有木石下掷以目看正各兵伏身其下以此牌遮其身上牌下根附山髙土坡牌头下垂则木石遇之而直行无碍顺势滚下我再举牌复登破险上山尤要器也但牌身如用铳打透诸计皆防矣革铳新牌之功用何如哉
　　天阵或数十人或百人列为前阵冲突官兵营垒地阵或数十人或百人列为后冲专恃隠伏邀击人阵居中或为应兵或为游变或为牙爪也天阵先出三人为宗各相依背面外而立或隠伏草莽或出没空舍崖岸如鹰隼鸢鹘使官兵莫能测五人为伍前二人后三人能使飞刀者直冲官兵之前能使鎗镰次而进如官军直冲羣击而前我当分伏夹道无恙尾令士卒羣聚蹲踞咆哮而前各执短刀分两翼横跳而进则后阵自溃前中皆夺散矣可收兵归营不可深追参彼兵临我我兵执纸葢而直冲其前彼若不解破法我用率然之势首尾包络彼兵即败箕令士卒羣蹲踞滚刀而前角我兵戴一角披髪而突入其阵彼不知破我兵可先斩其马次及前冲则彼皆自溃矣斗令士卒分五阵四面而进亢彼兵临我我用两卒口衔刀手执白纸幡向两路夹攻阵中彼不晓破我用羣刀手大噪而进彼兵尽为我挫矣并所至处先令人放火使烟焰冲天然后埋伏草野以次而进无不胜者翼彼兵临我我兵顶一方板手执长蛇以进彼不知解我兵先横跳而进之矣此谓之倒戈阵也奎令士卒伏地而来先截尾阵次及先锋其势如山毕彼兵临我我兵口衔短刀两手如翼向后后兵呐喊而进彼不知解我得大嬴此阵能溃围觜先令人登髙树屋望之次四野伏杀娄令军二十人手足抵地作犬声而进星令士卒跑跳哮叫而进一冲前阵其势如劈竹栁先令士卒手执锋刀三尖刀一跳十数步横奔而来昴主将即向前令兵两手如飞鸟相似张翼前进各执大刀呐喊杀来张以头触物而进令士卒羣聚杀杀勇不可当虚天阵如飞鹰捉兎乃为天鼠三军大刀大斧飞奔前进地阵如穿山甲入山扫地而往各持短刀喊叫滚在地上向前名为地鼠撺穴人阵如狼迷人飞槌抛打飞刀飞鎗齐进三阵一时同发名为日鼠飞跃心令三军喊呼向前各执长鎗三尖利刀牛令士卒各执大刀大斧口作牛声而进鬼令士卒以头向敌各执短刀短鎗如风齐进势不可当室令士卒各执飞刀卷地而入壁令士卒各用三尖大刀月斧而进胃令士卒手执三尖刀三股义齐声呐喊大叫杀入房令士卒喊呼杀杀手执大斧齐进危令士卒各执双刀如鸟翅飞开杀声不住一跃前进氐轸令士卒分两边各执短刀一路长鎗一路迅速齐到势不可止杀人最快交锋时角木蛟用扇拍拍所领军五人为伍前二人后三人彼此背后相靠见扇拍时一跃丈余杀至彼营尚不知也少时中阵尾火虎埋伏在草莽或山岩空谷之中见敌人迎来陡起来杀变为虎阵乃人阵法也专恃隠伏邀击一变为女土蝠阵乃地阵法也或为天阵游奕或为人阵牙兵不拘常也或挟飞刀向前鎗在后或飞鎗在前药箭在后出没隠伏交锋迎敌更难测度此乃日日演习照二十八宿交战法行之此法训练百日务要熟闲然后用二十八人胷前懐之立制营垒用人操练仍照前法一一施行又练百日俟人成熟惯战方取用之凡人操练亦用装敌人对垒交锋如是方得精也
　　演禽战法【凡称我者倭自谓也称彼者谓官军也以此推之章章自明矣】
　　此法自晋孙恩海上作乱楼船千艘贼兵万数然出敌不过数十人屯聚不满一二百而专恃此法人号长生自夸神筭天厌其乱能破其术者有刘牢之也大战海洋贼众覆败孙恩溺死卢循继反刘牢之复破而灭之此法传自榜葛剌彭亨倭奴诸岛者至今两广猺獞苗寇皆效之也
　　此法不择日不择门不避孤虚惟用枣木刻二十八宿真形行则佩之立营随方供之
　　阵法分天地人阵天阵前冲【天阵或数十人或百人列为前阵冲突官兵营垒地阵或数十人或百人为后冲专恃隠伏邀击人阵居中或为应兵或分游变或为牙爪也】天阵先出三人为宗各相背立隠伏出没如隼如鹘【各相依背靣外而立或隠伏草莽或出没空舍崖岸如鹰隼鸢鹘使官兵莫能测也】五人为伍前二后三飞刀直前鎗防次也【前二人后三人能使飞刀者直冲官兵之前能使鎗防者次而进】先出者泼扇鼔噪一进【先出者俯白扇向前对官兵而泼之众皆鼓噪而进也】彼知破法亦泼扇而裂之踏足下令军士用牯牛直冲羣击而前【官兵能知破法亦用白扇破而裂之收踏足下令军士用红布纒头左右各挿竹枝一根手执细梢竹一根向贼阵羣击之贼人必败矣蝠夜飞人常以细竹急速揺击则蝠必自触于竹而死官兵既用牯牛破贼之法贼人受破难敌也】我当分伏夹道无恙不然彼有大斧长鎗执彩扇面前拍拍而来则我兵大危矣【贼被破必分夹道而伏以避之无害矣若官兵再有大斧长鎗执彩扇胷前拍拍而来贼兵大厄矣】　此第一指法也　名女土蝠
　　主将临阵黙念唵吽吽咍咍咍叱叱叱　一变为尾火虎阵令士卒羣聚踞咆哮而前各执短刀主者裂白扇弃地或水中分两翼横跳而进则后阵自溃前中皆奔散矣可收兵归营不可深追若彼知破令军士羣弃草鞋一只投阵中锣声大震而进主将披髪直前众兵自走矣【贼行蝠阵被破贼首念咒作髪必变尾火虎阵贼令卒屯聚咆哮以向官兵各执短刀贼首裂白扇弃地或水中分两边横上官兵后阵必自溃前阵中阵皆奔散矣自收兵归寨不敢深追若官兵知破令军士脱所穿草鞋一只投贼阵中令各队锣声不絶大将披髪直突贼阵之前贼兵自然迷惑束手就擒矣譬如虎行杖落必有虎长导引擒虎者必弃所穿草鞋一只于山麓伥得之必犹豫不进虎即为猎者所获矣】彼兵临我我兵执纸葢而直冲其前彼若不解破法我用率然之势首尾句招彼兵即败使彼用此我能破之人执白棒于前鎗斧居次先斩执葢次斩先锋令妇裸体用簸箕扇之然后旗指戈向则势如压卵矣【官兵出阵临贼贼人执纸伞直突官兵前若官兵不知破法贼人用率然之势率然者常山之蛇也击首则尾应击尾则首应击中则首尾皆应而官兵必败矣若官兵用前法临阵贼令白棒向前鎗斧居次先斩执葢次斩先锋如不能斩执葢先锋贼必防斩就令妇人祼体用簸箕向官兵扇之而旗指各向之处势如压卵矣官兵彼时知破用箒颩溺洒之簸帚即昏贼首可获也】　此第二折法也　名参水猿
　　临阵主将黙念唵咖啰唦九遍用剑横画地上直跃而前　一变为箕水豹阵令士卒羣蹲踞滚刀而前狎者用扇向前拍之彼不知解即以扇向前招揺之口念唵吽吽啮□九遍用剑直指须臾隠隠迷雾众兵皆为我伤矣彼知破法用叠阵破之槌斧长鎗居前中劲弩在后以次而进主将用扇横分左右扇之收踏脚下虽勇猛亦为所困也【贼行猿阵被破贼首念咒作法伏剑横画地上直跃官兵之前变为箕水豹阵令贼众蹲踞滚地使刀而前押阵者即用扇向前招揺之口念咒作法用剑直向官兵前指之顷刻迷雾隠隠官兵受伤使官兵知破法用大斧长鎗强弓劲弩挨阵而进大将用扇横分左右扇之足下踏之虽有贲育在内亦为所困矣】彼兵临我我兵戴一角披发而突入其阵彼不知破我兵可先斩其马次及前冲则彼皆自溃矣使彼用此临我兵夏月用斩蛇以投阵内冬月用草编为草蛇以待之既斩蛇投阵内然后兵再用笓篱蔽前劲弩后发兵士务去襦袴方胜【官兵临贼阵贼兵戴一牛角披发纒红巾直突冲官兵之阵官兵不知破贼人必先斩官兵马足次及前冲官兵必败官兵知破夏月斩蛇投贼阵冬月编草蛇以替之既断蛇投贼阵再用笓篱蔽前笓篱竹挨牌也劲弩随后而发官兵居前阵者务去袴则大胜矣葢蛟者乃蜃蛇所化断蛇则蛟伤真形也】　此第三折法也　名角木蛟主将临阵黙念唵吽吽叱叱叱九遍　一变为斗木獬令士卒分五阵四面而进主将用扇向前头上之声如招人状其兵俱敛手受刃也使知解法用米撒阵内去下袴羣执重器火炮中半邀杀无不胜也【贼行蛟阵被破贼首念咒作法变为斗木豸阵令士卒分五阵四面环绕而进贼首用扇向头顶上口中作防防声如招人状官兵则束手无措官兵知破用白米乱撒贼阵中军士去下袴羣执重器火炮或中渡或半道邀击大取其胜也】彼兵临我我用两卒口衔刀手执白纸幡而夹攻阵中彼不晓破我用羣刀手大噪而进彼兵尽为我挫矣使彼兵用此法加我得风则烧其幡无风用竹篠令军士羣击之幡断阵破主将可擒【官兵临贼贼人令两卒口中衔刀手执白帋幡令贼众两路夹攻官兵不知破贼人用羣刀手齐鼓噪而进官兵受其挫矣假使官兵知破此法得上风则令军士烧其幡无风用哨竹羣击突阵内幡断阵溃贼首就擒矣】　此第四折法也　名亢金龙
　　主将临阵黙念唵啮啮啮啮啰唦摄九遍用剑指尖直挥而退　一变为井木犴此宿入山擒猛虎入海啖龙蛟所至处先令人放火使烟熖冲天然后埋防草野以次而进无不胜者如彼知破令军士各执五指而进如无用鱼义亦好【贼行龙阵被破贼首念咒作法变为井木犴阵遇官兵先令人放火使烟熖漫天然后分投各处三伏草野挨次而进攻无有不胜者官兵知破令军士执五指而进如无鱼叉亦可犴兽性猛入山擒虎豹下水啖蛟龙原其真形乃大鱼所化五指獭之真形也鱼叉亦所畏之器也】彼兵临我我兵顶一方板手执长蛇以进彼不知解我兵先横跳而进之矣此谓之倒戈阵也彼使用此加我必先用大礟居前或鼓哨披髪斜行大斧直向先斩先锋次擒上将也【官兵临贼贼人顶方板一片手执长蛇以次而进攻官兵不能破之贼兵必令前阵横跳而入官兵必输官兵暁破先用发烦居前冲令头目数十人鼔哨披髪斜行大斧直前向贼阵先锋贼首必就擒矣蛇蛰防也发烦声震其物敛藏】　此第五折法也　名翼火蛇主将临敌黙念唵啰哪啰煞用剑虚刺而进　一变为奎木狼令士卒伏地而来先截尾阵次及先锋其势如山彼知解法惟以槌鞭斧简羣向前而进攻之然后令士卒务以圆尖二阵行之无不破矣若视以防常必受其害【贼行蛇阵被破贼首念咒作法用剑望空虚刺而进变为奎木狼阵令卒伏地而犯官兵先截尾阵次及先锋其势重如山官兵知破专用大槌大斧鐡鞭长简羣聚而进攻务摆圆尖二阵贼人必败矣若视以防常玩怠必受大害】彼兵临我我兵口衔短刀两手如翼向后后兵呐喊而进彼不知解我得大嬴此阵能溃围如彼用此袭我兵先令执纸葢而直冲之先斩后阵前中自散【官兵临贼贼人令卒口衔短刀两手如鸟张翼向后后众贼齐呐喊而进攻官兵不知破法贼人大胜此阵能溃围官兵知破令一卒执一纸伞而突入贼阵先斩后阵则前阵中阵自然离散官兵大获全胜也】此第六折法也　名毕月乌
　　主将临阵黙念天转地转唦啰　一变为觜火猴先令人登髙树屋望之次四野伏杀仍执纸葢短幡直冲斩栁枝投阵内大胜彼知破法务以火鎗方胜【贼行乌阵被破贼首念咒作法变为觜火猴阵先令人登髙树或髙屋逺望次伏四野截杀仍执纸伞短幡直冲再斩栁枝投官兵阵内取胜官兵知破务用火龙鎗直倒贼阵贼兵大败猴性轻佻惟火能制】贼见破了觜火猴阵主将用扇拍拍而来前念咒曰咤利利那啰啰一变而为娄金狗令军二十人手足地作犬声而
　　进随用大斧长鎗杀来我军被杀不知破法大败而归官军知是狗阵各军头扎虎头形盔防作虎声向前手执肉十数块抛入彼阵鼓翼而进贼必大败【贼若变为娄金狗我这里知是狗阵即用肉或牛羊骨头上抛进以制之葢狗性喜肉彼见之顾食不进入又见虎豹在前畏惧退缩也】　此第七折阵法也　名娄金狗
　　主将临阵黙念咒曰变移移星神听令可劒一指　一变为星日马令士卒跑踘哮叫而进一冲前阵其势如劈竹彼知破法各以鞭槌叉棍向前料豆乱撒地下贼兵返囘自伤害矣【贼见破了狗阵主将念咒作法变为星日马咆哮冲来若不知破法官军受伤矣马性惧防喜料彼见鞭绳豆谷即退阵矣】　此第八折阵法也　名栁土獐
　　主将见破遂执黒旗在手左旋不住黙念速速来摩啰摩啰　即变为栁土獐阵先令士卒手执锋刃三尖刀一跳十数步横奔而来彼知破法各军三股义药弩箭向前口作大声方胜【獐性跳跃怕大叉若不知破法官军被其残害獐见索大义自退缩矣】　此第九折阵法也　名昴日鸡
　　主将即向前令兵两手如飞鸟粗似张翼前进各执大刀呐喊杀来官兵不知解法贼人大胜若知破法即用米谷撒去手执竹棒打去飞槌杀入即解主将见解即变为张月鹿阵以头结物而进作法持咒手执黄旗旋转黙念黄由由头角峥嵘速速唵唵令士卒羣聚杀杀勇不可当官军不知破法被贼冲击受害奔走若知破法各兵口作犬声以三股鱼叉药弩网索齐进贼反受害矣
　　主将见破即念咒作法手握皂旗披发口喷净水按上中下口念呪云唵啮呤呤鼠即情一变为虚日鼠阵此阵最恶天阵如飞鹰捉乃为天鼠三军大刀大斧飞奔前进地阵如川山甲入山扫地而往各持短刀喊叫滚在地上向前名为地鼠撺穴人阵如狼迷人飞槌抛打飞刀飞鎗齐进三阵一时同发名为日鼠飞跃主将先用轸扇拍拍不住诸军见扇拍拍不住一当百官兵不知破法无一人得存尽被杀死若知破法令三军手执竹叶长竹口作猫声以破矢鼠手执团牌短刀齐隔飞槌飞刀飞鎗牌下短刀砍贼脚口亦作猫声前进以破人地二阵无不胜也
　　主将见破即令三军喊呼向前各执长鎗三尖利刀作法黙念狐精救我三军唵咤咤摩哩哩即变为心月狐阵杀入狐性喜变妇女怕网索猫犬官军口作犬声头上画妇人美色墨包贼阵哒哩哩杀杀即变为牛金牛令士卒各执大刀大斧口作牛声而进不知破法受其害矣若知破法令三军各执长鞭口中念啼【即拂也】大喊齐进贼反受攻主将见破作法黙念魍魉魍魉助我真常咤咤啰啰速速疾即变为鬼金羊令士卒以头向敌各执短刀短鎗如风齐进势不可当若知破法令军头顶虎头狼面作虎声喊大刀尖刀杀入而解贼见法破即行作法黙念呪曰鐡脚田王速速当当飞飞即变为室火猪令士卒各执飞刀卷地而入若知破法即令三军抛糟入阵尖刀相迎手执长索镣钩齐抵相战主将见破即行作法黙念大悲龙神救我兵人速疾疾唵吽吽咤咤即变为璧水防阵令士卒各用三尖大刀大斧而进若知破法令军口作犬声手执三股鱼叉迎敌贼见法破即作法念呪云咤咤那那飞飞杀杀即变为胃土雉阵令士卒手执三尖刀三股叉齐声呐喊大叫杀入官军以网罗长绳大刀头上挿茅草栁枝敌住贼见法破即又作法呼曰三阳三阳速来军旁水防水防勿悮勿悮即变为房日此阵照耀四方为三军头着令士卒呼喊杀杀手执大斧齐进官军头带虎狼巾口作犬声敌住贼见法破即行作法将皂旗旋转黙念悉怛怛社公公速至至即变为危月燕阵令士卒各执双刀如鸟翅飞开杀声不住一跃前进官兵不知破法被贼跳入杀伤若知破法令各军手执竹杆望空不住打下长鎗随后迎敌或黙火把烧去即解贼兵返囘尽被官军杀害贼见法破又行作法用净水三口喷去大声喝云土神水神逺至逺至唵哩唵哩杀杀杀即变为氐土貉轸水蚓二阵令士卒分两边各执短刀一路长鎗一路迅速齐到势不可止杀人最快敌不见军官兵以锄头大刀破入锣声不絶口作猫犬声齐进无不胜矣
　　凡遇作法必主将披髪执旗先念天转地转人转天旋地旋人旋三遍喝声疾疾此作法也
　　凡遇破阵法必行后处破阵中咒语作法依之行之无不破了敌人阵也
　　凡遇变阵即行后面的藏身法每令各军依藏身法遮隔前进贼兵飞跃至前官军亦不见矣知贼变法预为解释方得解破如草鞋草蛇火把竹叶长竹簸箒米糠笓篱纸画龙蛇虎豹美人一应破法无不备具方为完足应敌无不取胜
　　凡交战出征领兵头目手中花扇白扇红扇各色扇各备十数把以备号令以破阵法中用以毁壊脚踏作法用之如白纸幡红布巾细竹竹篠牛角俱预备三股鱼叉箝钩网索纸纹花茅草红草芦叶生鐡等件先要备用前此阵法虽列但二十八宿随时列阵遇春决是蛟龙蛇蚓等得令先行此阵也余仿此
　　凡二十八宿看何宿直日如角木蛟的日辰即令各军布角木蛟阵为先后看日辰及来军之势利何如耳变化相刑相克禽阵也二十八宿依此为例
　　又二十八宿主管统帅紫微天皇星贪巨禄文廉武破七星为辅佐天罡为先锋木刻为圣像或写立牌位照后行禽操练之法
　　二十八宿操练之法
　　角木蛟蛇头人身着五采袍手持三尖两刃刀率领蛇厢等兵交锋一变尾火虎或变室火猪各领部下兵交战日在于卓上操演行法人口念咒烈荧子宛烧符三道
　　其法择六甲日中遇角木蛟直日起手行法先于甲子庚申丙午癸亥四日用木九寸长刻二十八宿真形照后搽漆顔色器械衣装按四方日刻如甲子日属木刻角木蛟四宿也其三方照此刻太阳太隂八日于朔日刻房日也朢日刻心月狐也装防顔色亦依此行之不可违此恐有疎失不灵凡操练之时先立坛场祭告北斗天皇五星等神写立牌位排设金水五星亦刻形像祭练之日五星率所属听令告毕第二日方行操练先立营星净室中铺席在地先是金星在前亢金龙四宿在后木星在前角木蛟四宿在后余仿此操练三日后五星供养在上止用二十八宿操练先立天阵在前如角木蛟领兵先进一跃即至敌所与敌交锋先于二日扎草人二三十人俱长七八寸俱用纸衣纸甲顔色籹成竹木雕造刀鎗器械听用交战毕俱行烧毁要行再做
　　交锋时角木蛟用扇拍拍所领军五人为伍前二人后三人彼此背后相靠见扇拍时一跳丈余杀至彼营尚不知也少时中阵尾火虎埋伏在草莽或山岩空谷之中见敌人迎来起来杀变为虎阵乃人阵法也专恃隠伏邀击一变为女土蝠阵乃地阵法也或为天阵游奕或为人阵牙兵不拘常也或伏飞刀向前鎗在后或飞鎗在前药弩在后出没隠伏交锋迎敌更难测度此乃日日演习照二十八宿交战法行之此法训练百日务要闲熟然后用二十八人前懐之立制营垒用人操练仍照前法一一施行又练百日俟人成熟惯战方敢用之凡人操练亦用装敌人对垒交锋如是方得精也此三阵须习操练之法非人勿示慎之慎之
　　所用祭礼　鹿脯【五盘】　脯【五盘】　獐肉【五块】羊首【二枚】　果品【五色】　面食【五様】　方酒【五盏】醴酒【五盏】　明灯【五盏】
　　设八方位按干坎艮震防离坤兑八卦排土座様式五色彩帛挂五方烧帛五段所设剑镜牌印金银纸锭烛炬列五方纸旗令英勇五人执掌行法人被发黙念请神咒乞降此坛听令其行法时符咒俱用后面的每次烧符三道除后咒先念烈荧于宛烧符一道念本宿咒烧符一道又呪云天神天神假汝之灵助我军行除恶敌辅翼圣君急急如紫微天皇帝君律令勅烧符一道又云天罡星君贪巨禄文廉武破七位星君助吾行法遣将出军听吾法令不得留停吾得成功奏请天庭吾奉
　　太上老君律令勅用令牌急打三下步九尾鳯罡左手持剑右手执水盏天门上噀水一口吸祖炁三口大喝一声疾如此三次行法不可忽也若
　　天神下降露出真形不可畏惧但言呪曰请神归位土座受吾供养防慢神明听吾法令辅国安民望
　　神哀悯宥罪安寜不胜欣庆祝毕净手焚香再告心事祝文唱读
　　炼飞刀法
　　其法取庚申日炼净好瓜鐡十二斤三人打浑钢如斩人刀様者六口先于丙丁日砌罏朝西方打鐡人俱斋戒入净室中起手打雌雄六把阳日打雄隂日打雌打毕供养在老君之位三七日日祭祀每日持咒牲血洒刀上祭雄刀咒曰莫耶莫耶老君炼成你为天主三阳之精令你斩人不得留停太上老君急急如律令勅祭雌刀咒曰干将干将老君持杖浑鐡打成三隂之象令你杀人如风扫荡太上老君急急如律令
　　破飞刀法用重丧袋一条一抛而去口噙血水喷去喝一声落咒曰飞刀飞刀返归杀毛主人忮你杀主不饶杀杀杀杀
  </div>
  <div class="pagination">
   <a href="武编_page5.html">
    上一页
   </a>
   <a href="武编.html">
    1
   </a>
   <a href="武编_page2.html">
    2
   </a>
   <a href="武编_page3.html">
    3
   </a>
   <a href="武编_page4.html">
    4
   </a>
   <a href="武编_page5.html">
    5
   </a>
   <span class="current-page">
    6
   </span>
   <a href="武编_page7.html">
    7
   </a>
   <a href="武编_page8.html">
    8
   </a>
   <a href="武编_page9.html">
    9
   </a>
   <a href="武编_page10.html">
    10
   </a>
   <a href="武编_page11.html">
    11
   </a>
   <span>
    ...
   </span>
   <a href="武编_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
