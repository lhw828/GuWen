<!DOCTYPE html>
<html>
<head>
    <meta charset="UTF-8">
    <title>百战奇略 - 第 20 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>百战奇略 - 第 20 页/共 26 页</h1>
    <div class="content">

凡与敌战，须激励士卒，使忿怒而后出战。法曰：“杀敌者，怒也。”①



汉光武建武四年，诏将军王霸、马武讨周建于垂惠。苏茂将兵四千余救建，先遣精骑遮击马武军粮，武往救之。建于城中出兵夹击武，武恃霸援，战不甚力，为茂、建所败，过霸营，大呼求救。霸曰：“贼兵势盛，出必两败，努力而已。”乃闭营坚壁。军吏皆争之。霸曰：“茂兵精锐，其众又多，吾吏士心恐，而[武]与吾相恃，两军不一，败道也，今闭营坚守，示不相救，彼必乘势轻进；武恨无救，则其战当自倍。如此，茂众疲劳，吾乘其敝，乃可克也。”茂、建果悉兵出攻武，合战良久，霸军中壮士数十人断发请战。霸乃开营后，出精骑袭其背。茂、建前后受敌，遂败走之。



「注释」



①杀敌者，怒也：语出《孙子兵法。作战篇》。意思是，要使部队奋勇杀敌，就要激励士卒同仇敌忾。



气战



夫将之所以战者，兵也；兵之所以战者，气也；气之所以盛者，鼓也。能作士卒之气，则不可太频，太频则气易衰；不可太远，太远则力易竭。须度敌人之至六七十步之内，乃可以鼓，令士卒进战。彼衰我盛，败之必矣。法曰：“气实则斗，气夺则走。”①



春秋，齐师伐鲁，庄公将战，曹刿请从，公与之同乘，战于长勺。公将鼓之，刿曰：“未可。”齐人三鼓。刿曰：“可矣。”鼓之，齐师败绩。[公将驰之，刿曰：“未可。”下，视其辙，登轼而望之，曰：“可矣。”遂逐齐师。既克，]公问其故。刿对曰：“夫战，勇气也。一鼓作气，再而衰，三而竭。彼竭我盈，是以败之。[夫大国，难测也，惧有伏焉。吾视其辙乱，望其旗靡，故逐之。]



「注释」



①气实则斗，气夺则走：语出《尉缭子。战威第四》。意思是，如我军士气饱满旺盛就力立即投入战斗，而一旦士气低落不振就迅速避敌退走。实，充足，饱满。夺，丧失，失去。



逐战



凡追奔逐北①，须审真伪。若旗齐鼓应，号令如一，纷纷纭纭，虽退走，非败也，必有奇也，须当虑之。若旗参差而不齐，鼓大小而不应，号令喧嚣而不一，此真败却也，可以力逐。法曰：“凡从勿怠，敌人或止于路，则虑之。”②



唐武德元年，太宗征薛仁杲，其将宗罗睺拒之，大破于浅水原。太宗帅骑追之，直趋折墌围之。仁杲将多临阵来降，复还取马，太宗纵遣之。须臾，各乘马至。太宗具知仁杲虚实，乃进兵合围。纵辨士喻以祸福，仁杲遂降。诸将皆贺，因问曰：“大王破敌，乃舍步兵，又无攻具，径薄③城下，咸疑不克，而卒下之，何也？”太宗曰：“此权道④[迫之，使其计不暇发，以故克]也。且罗睺所将皆陇外人，吾虽破之，然斩获不多。若缓之，则皆入城，仁杲收而抚之，未易克也；迫之，则兵散陇外，折墌自虚，仁杲破胆，不暇为谋，所以惧而降也。”



「注释」



①凡追奔逐北：追击败逃的敌人。奔，逃亡。北，败走。



②凡从勿怠，敌人或止于路，则虑之：语出《司马法。用众第五》：“凡从奔勿息”。意思是，凡追击溃逃之敌，不要怠惰停顿下来。但敌人中途停止不走时，就考虑其是否另有阴谋。



③径薄：一直逼近。径，直接，一直。薄，逼近，靠近。



④权道：临机应变之法。



归战



凡与敌相攻，若敌无故退归，必须审察，果力疲粮竭，可选轻锐蹑之。若是归师，则不可遏也。法曰：“归师勿遏。”①



汉献帝建安三年，曹操围张绣于穰。刘表遣兵救之，绣欲安众守险，以绝军后。操军不得进，前后受敌，夜乃凿险[为地道]伪遁，伏兵以待。绣悉兵来追，操纵奇兵[步骑]夹攻，大败之。谓荀彧曰：“虏遏我归师，而与吾死地[战]，吾是以[知]胜矣。”



「注释」



①归师勿遏：语出《孙子兵法。军争篇》。意思是，对于退归本国的敌人，不要轻率拦击。



不战



凡战，若敌众我寡，敌强我弱，兵势不利；彼或远来，粮饷不绝，皆不可与战，宜坚壁持久以敝之，则敌可破。法曰：“不战在我。”①



唐武德中，太宗帅兵渡河东讨刘武周。江夏王李道宗时年十七，从军，与太宗登玉壁城观贼阵，顾谓道宗曰：“贼恃其众，来邀我战，汝谓如何？”对曰：“群贼锋不可当，易以计屈，难以力争。今深沟高垒，以挫其锋，乌合之徒，莫难持久，粮运将竭，当自离散，可不战而擒也。”太宗曰：“汝见识与我相合。”后果食尽夜遁，追入介州，一战败之。

</div>
    <div class="pagination">
<a href="百战奇略_page19.html">上一页</a><span>...</span><a href="百战奇略_page15.html">15</a><a href="百战奇略_page16.html">16</a><a href="百战奇略_page17.html">17</a><a href="百战奇略_page18.html">18</a><a href="百战奇略_page19.html">19</a><span class="current-page">20</span><a href="百战奇略_page21.html">21</a><a href="百战奇略_page22.html">22</a><a href="百战奇略_page23.html">23</a><a href="百战奇略_page24.html">24</a><a href="百战奇略_page25.html">25</a><span>...</span><a href="百战奇略_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
