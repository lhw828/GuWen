<!DOCTYPE html>
<html>
<head>
    <meta charset="UTF-8">
    <title>孙子集注 - 第 2 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙子集注 - 第 2 页/共 50 页</h1>
    <div class="content">天者，阴阳、寒暑、时制也。

【曹操曰：顺天行诛，因阴阳四时之制，故司马法曰：冬夏不兴师，所以兼爱民也。
○李筌曰：应天顺人，因时制敌。
○杜牧曰：阴阳者，五行刑德，向背之类是也。今《五纬行止》最可据验。巫咸、甘氏、石氏、唐蒙、史墨、梓慎、禆灶之徒，皆有著述。咸称秘奥，察其指归，皆本人事。《凖星经》曰：岁星所在之分，不可攻。攻之反受其殃也。《左传•昭三十二年》，夏，吴伐越，始用师于越。史墨曰：“不及四十年，越其有吴乎。”越得岁而吴伐之，必受其殃。注曰，存亡之数，不过三纪。岁月三周，三十六岁。故曰不及四十年也。此年歳在星纪，星纪，吴分也。岁星所在，其国有福。吴先用兵，故反受其殃。哀二十二年，越灭吴，至此三十八歳也。李淳风曰：天下诛秦，岁星聚于东井，秦政暴虐，失岁星仁和之理，违岁星恭肃之道，拒諌信谗，是故胡亥终于灭亡。复曰，岁星清明，润泽所在之国，分大吉，君令合于时，则岁星光喜，年丰人安君，尚暴虐，令人不便，则岁星色芒角而怒，则兵起。由此言之，岁星所在，或有福德，或有灾祥，岂不皆本于人事乎。夫吴越之君，德均势敌，阖闾兴师，志于吞灭，非为拯民，故岁星福越而祸吴。秦之残酷天下，诛之上合天意，故歳星祸秦而祚汉。荧惑，罚星也。宋景公出一善言，荧惑退移三舎，而延二十七年。以此推之，岁为善星，不福无道，火为罚星，不罚有德。举此二者，其它可知。况所临之分，随其政化之善恶，各变其本色，芒角大小，随为祸福，各随时而占之。淳风曰：夫形器着于下，精象系于上，近取之身，耳目为肝肾之用，鼻口实心腹所资，彼此影响，岂不然欤。易曰：“在天成象，在地成形，变化见矣。”盖本于人事而已矣。刑德向背之说，尤不足信。夫刑德天官之陈，背水陈者为絶纪，向山坂陈者为废军。武王伐纣，背清水，向山坂而陈，以二万二千五百人，撃纣之亿万而灭之。今可目睹者，国家自元和已至今三十年间，凡四伐赵寇，昭义军加以数道之众，常号十万，围之临城县，攻其南不拔，攻其北不拔，攻其东不拔，攻其西不拔。其四度围之，通有十岁。十岁之内，东西南北岂有刑德向背、王相吉辰哉？其不拔者，岂不曰城坚池深，粮多人一哉。复以往事验之，秦累世战胜，竟灭六国，岂天道二百年间常在干方，福德常居鹑首？岂不曰穆公已还，卑身趋士，务耕战，明法令，而致之乎。故梁惠王问尉缭子曰：黄帝有刑德，可以百战百胜，其有之乎：尉缭子曰：不然。黄帝所谓刑德者，刑以伐之，德以守之，非世之所谓刑德也。夫举贤用能者，不时日而利，明法审令者，不卜筮而吉。贵功养劳者，不祷祠而福。周武王伐纣，师次于汜水，共头山风雨疾雷，鼓旗毁折，王之骖乘，惶惧欲死。太公曰：夫用兵者，顺天道未必吉，逆之未必凶。若失人事，则三军败亡。且天道鬼神，视之不见，听之不闻，故智者不法，愚者拘之。若乃好贤而任能，举事而得时，此则不看时日而事利，不假卜筮而事吉，不待祷祠而福从。遂命驱之前进。周公曰：今时逆太岁，龟灼言凶，卜筮不吉，星凶为灾，请还。师太公怒曰：今纣剖比干，囚箕子，以飞廉为政，伐之有何不可。枯草朽骨，安可知乎。乃焚龟折蓍，率众先渉，武王从之，遂灭纣。宋高祖围慕容超于广固，将攻城，诸将咸谏曰：今往亡之日，兵家所忌。高祖曰：我往，彼亡，吉孰大焉。乃命悉登，遂克广固。后魏太祖武帝讨后燕慕容麟，甲子晦日进军，太史令鼌崇奏曰：昔纣以甲子日亡，帝曰，周武岂不以甲子日胜乎。崇无以对，遂战，破之。后魏太武帝征夏赫连昌于统万城，师次城下。昌鼓噪而前，会有风雨从贼后来，太史进曰：天不助人，将士饥渴，愿且避之。崔浩曰：千里制胜一日，岂得变易，风道在人，岂有常也。帝从之。昌军大败。或曰，如此者，阴阳向背，定不足信。孙子叙之何也？答曰：夫暴君昬主，或为一珤一马，则必残人逞志，非以天道鬼神，谁能制止。故孙子叙之，盖有深旨。寒暑时气，节制其行止也。周瑜为孙权数曹公四败，一曰今盛寒，马无藁草，驱中国士众，逺渉江湖，不习水土，必生疾病。此用兵之忌也。寒暑同归于天时，故聮以叙之也。
○孟氏曰：兵者法天运也。阴阳者，刚柔盈缩也。用阴则沉虚固静，用阳则轻捷猛厉，后则用阴，先则用阳。阴无蔽也。阳无察也。阴阳之象，无定形。故兵法天，天有寒暑，兵有生杀。天则应杀而制物，兵则应机而制形，故曰天也。
○贾林曰：读时制为时气，谓从其善时，占其气候之利也。
○杜佑曰：谓顺天行诛，因阴阳四时刚柔之制。
○梅尧臣曰：兵必参天道，顺气候，以时制之，所谓制也。《司马法》曰：“冬夏不兴师，所以兼爱民也。”
○王晳曰：谓阴阳总天道、五行、四时、风云气象也，善消息之，以助军胜。然非异人特授其诀，则末由也。若黄石授书张良，乃太公兵法是也。意者，岂天机神宻，非常人所得知耶。其诸十数家纷纭，抑未足以取审矣。寒暑若吴起云疾风、大寒、盛夏、炎热之类。时制，因时利害而制宜也。范蠡云“天时不作，弗为人客”是也。
○张预曰：夫阴阳者，非孤虚向背之谓也。盖兵自有阴阳耳。范蠡曰，后则用阴，先则用阳，尽敌阳节，盈吾阴节而夺之。又云设右为牝，益左为牝，早晏以顺天道。李卫公解曰：左右者，人之阴阳。早晏者，天之阴阳。竒正者，天人相变之阴阳，此皆言兵自有阴阳刚柔之用，非天官日时之阴阳也。今观《尉缭子•天官》之篇，则义最明矣。《太白阴经》亦有天无阴阳之篇，皆着为卷首，欲以决世人之惑也。太公曰：圣人欲止后世之乱，故作为谲书，以寄胜于天道，无益于兵也。是亦然矣。唐太宗亦曰:凶器无甚于兵。行兵苟便，于人事岂以避忌为疑也。寒暑者，谓冬夏兴师也。汉征匈奴，士多堕指，马援征蛮，卒多疫死，皆冬夏兴师故也。时制者，谓顺天时而制征讨也。《太白阴经》言天时者，乃水旱蝗雹荒乱之天时，非孤虚向背之天时也。】

地者，逺近、险易、广狭、死生也。

【曹操曰：言以九地，形势不同，因时制利也。论在九地篇中。
○李筌曰得形势之地，有死生之势。
○梅尧臣曰：知形势之利害。
○张预曰：凡用兵，贵先知地形。知逺近则能为迃直之计，知险易则能审歩骑之利，知广狭则能度众寡之用，知死生则能识战散之势也。】

将者，智、信、仁、勇、严也。

【曹操曰：将宜五德备也。
○李筌曰：此五者为将之德。故师有丈人之称也。
○杜牧曰：先王之道，以仁为首，兵家者流，用智为先。盖智者能机权，识变通也。信者，使人不惑于刑赏也。仁者，爱人悯物，知勤劳也。勇者，决胜乘势，不逡巡也。严者，以威刑肃三军也。椘申包胥使于越，越王勾践将伐吴，问战焉。夫战智为始，仁次之，勇次之。不智则不能知民之极，无以诠度天下之众寡。不仁则不能与三军共饥劳之殃。不勇则不能断疑，以发大计也。
○贾林曰：专任智则贼，偏施仁则懦，固守信则愚，恃勇力则暴，令过严则残。五者兼备，各适其用，则可为将帅
○梅尧臣曰：智能发谋，信能赏罚，仁能附众，勇能果断，严能立威。
○王晳曰：智者，先见而不惑，能谋虑，通权变也。信者，号令一也。仁者，惠抚恻隐，得人心也。勇者，徇义不惧，能果毅也。严者，以威严肃众心也。五者相须，阙一不可。故曹公曰将宜五德备也。
○何氏曰：非智不可以料敌应机，非信不可以训人率下，非仁不可以附众抚士，非勇不可以决谋合战，非严不可以服强齐众，全此五才，将之体也。
○张预曰：智不可乱，信不可欺，仁不可暴，勇不可惧，严不可犯，五德皆备，然后可以为大将。】

法者，曲制、官道、主用也。

【曹操曰：部曲旛帜金鼓之制也。官者。百官之分也，道者，粮路也。主者，主军费用也。
○李筌曰：曲，部曲也。制，节度也。官，爵赏也。道，路也，主掌也。用者，军资用也。皆师之常法而将所治也。
○杜牧曰：曲者，部曲，队伍有分画也。制者，金鼓旌旗有节制也。官者，偏禆校列，各有官司也。道者，营陈开阖，各有道径也。主者，管库厮养，职守主张其事也。用者，车马器械，三军须用之物也。荀卿曰：械用有数。夫兵者以食为本，须先计粮道，然后兴师。
○梅尧臣曰：曲制，部曲队伍，分画必有制也。官道，禆校首长，统率必有道也。主用，主军之资粮，百物必有用度也。
○王晳曰：曲者，卒伍之属。制者，节制其行列进退也。官者，羣吏偏禆也。道者，军行及所舎也。主者，主守其事。用者，凡军之用，谓辎重粮积之属。
○张预曰：曲，部曲也。制，节制也。官谓分偏禆之任，道谓利粮饷之路。主者，职掌军资之人，用者计度费用之物。六者用兵之要，宜处置有其法。凡此五者，将莫不闻，知之者胜，不知者不胜。张预曰，巳上五事，人人同闻，但深暁变极之理，则胜，不然则败。】

故校之以计，而索其情。

【曹操曰：同闻五者，将知其变极卽胜也。索其情者，胜负之情。
○杜牧曰：谓上五事，将欲闻知，校量计筭彼我之优劣，然后搜索其情状，乃能必胜，不尔则败。
○贾林曰：书云：“非知之艰，行之惟难。”
○王晳曰：当尽知也。言虽周知五事，待七计以尽其情也。
○张预曰：上巳陈五事，自此而下方考校彼我之得失，探索胜负之情状也。】

曰主孰有道，

【曹操曰：道德智能。
○李筌曰：孰，实也。有道之主，必有智能之将。范增辞楚，陈平归汉，卽其义也。
○杜牧曰：孰，谁也，言我与敌人之主，谁能逺倿亲贤，任人不疑也。杜佑曰：主，君也。道，道德也。必先考校两国之君，谁知谁否也，若荀息料虞公贪而好寳，宫之竒懦而不能强諌是也。
○梅尧臣曰：谁能得人心也。
○王晳曰：若韩信言项王匹夫之勇、妇人之仁，名虽为霸，实失天下心，谓汉王入武关秋毫无所害，除秦苛法，秦民亡不欲大王王秦者是也。
○何氏曰：书曰：“抚我则后，虐我则雠。”抚虐之政孰有之也。
○张预曰：先校二国之君，谁有恩信之道，卽上所谓令民与上同意者之道也。若淮阴料项王仁勇过高祖，而不赏有功，为妇人之仁，亦是也。】

将孰有能，

【杜牧曰：将孰有能者，上所谓智信仁勇严。若汉高祖料魏将柏直不能当韩信之类也。】

天地孰得，

【曹操李筌并曰：天时地利。
○杜牧曰：天者，上所谓阴阳寒暑时制也。地者，上所谓逺近险易广狭死生也。
○杜佑曰：视两军所据，知谁得天时地利。
○梅尧臣曰：稽合天时，审察地利。
○王晳同杜牧注
○张预曰：观两军所举，谁得天时地利。若魏武帝盛冬伐吴，慕容超不据大岘，则失天时地利者也。】

法令孰行，

【曹操曰：设而不犯，犯而必诛。
○杜牧曰：县法设禁，贵贱如一。魏绛戮仆，曹公断发是也。
○杜佑曰：发号出令，校孰，下不敢犯。
○梅尧臣曰：齐众以法，一众以令。
○王晳曰：孰能法明令，便人听而从。
○张预曰：魏绛戮扬千，穰苴斩荘贾，吕蒙诛乡人，卧龙刑马谡，兹所谓设而不犯，犯而必诛。谁为如此。】

兵众孰强，
【杜牧曰：上下和同，勇于战为强，卒众车多为强。
○梅尧臣曰：内和外附。
○王晳曰：强弱足以相刑而知。
○张预曰：车坚马良，士勇兵利，闻鼓而喜，闻金而怒，谁者为然。】

士卒孰练，

【杜牧曰：辨旌旗，审金鼓，明开合，知进退，闲驰逐，便弓矢，习击刺也。
○杜佑曰：知谁兵器强利，士卒简练者，故王子曰：“士不素习，当陈惶惑；将不素习，临陈闇变。”
○梅尧臣曰：车骑闲习，孰国精粗。
○王晳曰：孰训之精。
○何氏曰：勇怯强，弱岂能一槩。
○张预曰：离合聚散之法，坐作进退之令，谁素闲习。】

赏罚孰明，

【杜牧曰：赏不僣。刑不滥。
○杜佑曰：赏善罚恶，知谁分明者。故王子曰：“赏无度则费而无恩，罚无度则戮而无威。”
○梅尭臣曰：赏有功，罚有罪。
○王晳曰：孰能赏必当功，罚必称情。
</div>
    <div class="pagination">
<a href="孙子集注.html">上一页</a><a href="孙子集注.html">1</a><span class="current-page">2</span><a href="孙子集注_page3.html">3</a><a href="孙子集注_page4.html">4</a><a href="孙子集注_page5.html">5</a><a href="孙子集注_page6.html">6</a><a href="孙子集注_page7.html">7</a><span>...</span><a href="孙子集注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
