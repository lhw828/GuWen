<!DOCTYPE html>
<html>
 <head>
  <meta charset="utf-8"/>
  <title>
   武经总要 - 第 26 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武经总要 - 第 26 页/共 63 页
  </h1>
  <div class="content">
   吴伐越，越子勾践御之，陈于携李。勾践患吴之整也，使死士再禽焉，不动；使罪人三行，属剑于颈，而辞曰：“二君有治，臣奸旗鼓，不敏于君之行前，不敢逃刑，敢归死。”遂自刎。师属之目，越子因而伐之，大败之。
　　华登帅吴师以败宋师，公欲出，厨人濮曰：“吾小人可藉死（可借使死难），而不能送亡君，请待之（请君待复战决胜负）。”乃徇曰：“杨徽者，公徒也（徽者，识也）。”众从之。公自杨门见之，下而巡之曰：“国亡君死，二三子之耻也，岂专孤之罪也。”齐乌枝鸣曰：“用少莫如齐致死（见国人皆徽。睢阳门，正东门名），齐致死莫如去备（备，长兵也）。彼多兵矣，请皆用剑。”从之。华氏北，复即之。厨人濮以裳裹首，而荷以走，曰：“得华登矣！”遂败华氏于新里。
　　晋师伐秦，秦人毒泾上流，师人多死（饮毒水故）。
　　楚师伐吴，铁尹固与王同舟，王执燧象以奔吴师（烧火燧击象尾，使赴吴师，攻败之）。
　　战国燕师伐齐，已下七十余城，围即墨未下。齐将田单乃入城中，得千余牛，为绛缯衣，画以五彩龙文，束兵刃于其角，而灌脂束苇于尾，烧其端；凿城数千穴，夜纵火牛，壮士五千人随其后。牛尾热，怒而奔，燕军大惊。牛尾炬火光明炫耀，燕军视之皆龙文，尽触死，伤五千人，因衔枚击之，而城中鼓噪从之，老弱皆击铜器为声，动天地。燕军大骇，败走。复收齐七十余城。
　　宋将宗悫征林邑，迳入象浦，有大渠南来注浦，宋阻渠置阵。林邑王倾国来逆，限渠不得渡，以具装被象。诸将惮之，请待前后军进然后击。悫曰：“不然。吾已屠其坚城，破其锐众，我气方属，彼已破胆。一与可定，何疑焉？”悫以为外国有狮子，威服百兽，乃制其形，与象相御，象果惊奔，众因此溃乱。悫率兵直渡渠奋击，其众奔散，遂克林邑。
　　宋檀越为广陵相，亡命司马国潘兄弟自北徐州界聚众数百，潜过淮，因天阴暗，夜率百许人缘广陵城得入，叫唤直上听事。越惊起出门，交处分，贼射之伤。却入，抵密语左右曰：“贼乘暗得入，掩我不备，但打五更，贼惧晓，必逸。”贼闻鼓鸣，将谓晓，于是奔散。追讨，尽获之。
　　武帝谋讨刘毅，王镇恶曰：“公若有事西楚，请给百舸为前驱。”及西讨，转镇恶参军事，使率龙骧将军蒯恩领百舸前发。镇恶受命，使昼夜兼行，杨声刘兖州上，毅谓为信，不知见袭。镇恶去江陵城二十里，舍舡步上，蒯恩军在前，镇恶次之。舸留一二人，对舸岸上立旗安鼓。语所留人曰：“计我将至城，便长严，令后有大军状。”又分队在后，令烧江津舡。镇恶径前袭城，津戍百姓皆言刘藩实上，宴然不疑。将至城，逢毅要将朱显之，驰前问藩所在，军人答云：在后。及至军后，不见藩，又望见江津舡舰被烧甚盛，知非藩上，便跃马告毅令闭城门。镇恶亦驰进，得入城。便因风放火，烧大城门、南门及东门，而袭破之。
　　吴将周瑜使甘宁据夷陵，魏将曹仁围宁，吕蒙往救之。乃分遣三百人，截断险道，贼走可得其马。军到夷陵，即交战，所杀过半。贼夜遁去，截道，骑皆舍马步走，蒙兵追蹙击，获马三百疋，方舡载还。
　　东晋将刘裕北征广固，岭南贼将徐道覆说其帅卢循曰：“今日之机，万不可失。既克都邑，刘裕虽还，无能为也。”循从之。初，道覆密欲装舟船，仍使人伐船材于南康山，云：将下都货之。”称力少不能得致，即贱卖之，价减数倍，居人贫贱卖衣物而市之。赣石水急，出船甚难，皆储之。如是者数四，故舡板大积，而百姓弗之疑。及道覆举兵，案卖券而取之，无得匿者。乃并装之，旬日而办。遂举众寇南康、卢陵、豫章诸郡，守将皆委任奔走。
　　晋刘裕为东晋相，率兵伐后秦姚泓。后魏遣将鹅青等步骑十万屯河北，常有数千骑缘河随晋军进止。时晋军人缘河南岸，牵百丈，河流迅急，有漂渡北岸者，辄为魏人所杀掠。遣军才过岸即退，军还复来。宋武乃遣白直队主丁昨，率七百人、车七百乘，于河北岸，上去水百余步，为却月阵。两头抱河，车置弓弩毕，使立一白毛（乃使反羽毛饰）。魏人初不解其意，并未动。宋武先命将朱超石戒严曰：“毛既举，超石驰往赴之。”并赍大弩百张，一车益二十人，设栅排于辕。魏人见营阵立，乃进围营。超石先以软弓小箭射之，魏军四面俱至，攻营，于是百弩俱发，又遣善射者丛射之。魏众既多，弩不能制，超石初行，别赍大锤并千余张槊，乃断槊长三四尺赍以锤之，一槊辄洞贯三四人，魏众不能当，遂奔溃。
　　韦云起讨契丹，以其于突厥相通，素无猜忌。云起既入其界，使突厥诈云：“向柳城郡欲共高丽交易，勿言营中有隋使，敢漏泄者斩。”契丹不备。去贼营百里，诈引南渡，夜复退还，去营五十里结阵而宿。契丹弗知之也。既明，俱发驰骑袭之，尽获其男女四万口，女工及畜产以半赐突厥，余将入朝，男子皆杀之。炀帝大喜，集百官曰：“云起用突厥，而平契丹。”
　　五代梁太祖屯军于岐下，晋军潜袭绛州，前军不利。晋军恃势而攻临汾，叔宗严备御，乃于军中选壮士二人深目虬须、貌如沙陀者，令就襄阳县，牧马于道侧。蕃寇见之不疑，二人因杂其行间，俄而伺隙，各擒一虏而来。晋军大惊，且疑有伏兵，遂退据蒲城。
　　葛从周围兖州，兖人不出。从周诈阳言并人郸人来救，即引军趋高吴。夜半，潜却归寨。朱谨果出兵攻外壕，我军士突出，掩杀千余人，生擒都将孙汉筠。
　　◎奇计
　　春秋时，吴伐楚，吴公子光丧其乘舟余皇，光请于其众而鼓曰：“丧先王之乘舟，岂惟光之罪？众亦有焉。请藉收之以救死（藉众力以取舟）。”众许之，使长鬣者三人（长鬣名髭须，与吴人异形状，诈为其人）潜伏于舟侧曰：“我呼余皇，则对。师夜从之。三呼，皆迭对，楚人从而杀之。楚师乱，吴人大败之，取余皇以归。
　　后周将贺若敦率骑六千渡江，取陈湘州，陈将侯讨之，江路遂断，粮援饥绝，人怀危惧。敦于是分兵钞掠，以充资费。恐等知其粮少，乃于营内聚土，覆之以米，因召侧近村人，佯有所访问，令于营外遥见，遂即遣之。等闻以为实，乃据守要险，欲旷日老之。敦又增修营垒，造庐舍，示以持久。敦军数有叛人乘马投，遂纳之。敦又别取一马，牵以趣船，令船中逆以鞭鞭之。如是者再三，马便畏船不上。后伏兵于江岸，遣人乘畏船马以招军，诈称投附。便遣兵迎接，竟来牵马。马既畏船不上，敦发伏掩之，尽殪。又湘罗之人乘轻船，载米粟及笼鸡鸭以饷军，敦患之，乃伪使人装船伏甲士于中，兵见之，谓饷船之至，逆来争取。敦甲士出而擒之。此后实有馈饷，及亡命奔填者，犹谓之设诈，逆遣击，并不敢受。相待岁余，不能制。
　　隋开皇中，文帝大议伐陈，诸将皆去大江阔远，兵不习水，以为疑。若一登南岸，秦兵一可当百。襄邑公贺若弼献十策，其一请多造船，须船既多，贼必防碍更甚。今南地无马，请付傍江诸州二十岁已上老马令饲，以平陈为名。贼心惧，求马拟战，密敕刺史令私卖博大舡。江南下湿，特不宜马，不逾周年，并当死尽，终不为彼用。陈叔宝果大造船，输船市马。输既多，方觉不便而止。高颍请所博得船运诸州米为贮寿阳，穿大池，以鱼莲游遨为名。造船放水战，仍以贺若弼为寿州总管。终以此平陈。
　　檀道济都督征讨诸军事，与魏军三十余战，多捷。军至历城，以资运竭，乃还。卒有降魏者，具说粮食已罄。于是士卒忧惧，莫有固志。道济夜唱筹量沙，以所余少米散其上，及旦，魏军知资粮有余，故不复追。以降者诳，斩以徇。时道济兵寡弱，军中大惧，道济乃命军士悉去甲，身白服，乘舆徐出外围。魏军惧有伏，不敢逼，乃归。道济虽不克定河南，全军而返。
　　后魏方侯丑奴称乱关右，魏将贺拔岳讨之，军于渭之间，宣言远近曰：“今气候渐热，非征讨之时，待至秋凉，更图进取。”丑奴闻之，遂以为实，分遣诸将散营，农于岐山之北百里。纳川使大尉侯元进领兵五千，据险立棚，其千人以下为栅者，亦有数处，且田且守。岳知其势分，乃密严备。晡时，潜遣轻骑先行断诸路，然后诸军尽发，昧朝攻围元进栅，拔之。诸所俘执，皆放之。自余栅悉降。岳宣言径取泾州，其刺史侯长贵亦以城降，丑奴乃弃平亭而走。
　　齐王宪大举东讨，宪为前锋，守雀鼠谷，大将军永昌公椿屯鸡栖原，宇文盛守汾水关，并受宪节度。宪密谓椿曰：“兵者，诡道。汝今为营，不须张幕，可伐柏为庵，示有处所。令兵去之后，贼犹致疑。”时齐王分军万人向千里径，又令其众出汾水关，自率大兵与椿对。宇文盛驰告急，宪自救之，齐人遽退。盛与桂国侯莫陈芮逐之，多有斩获。俄而椿告齐众稍逼，宪又救之，会被敕追还，卒兵夜返，齐人果谓柏庵为帐幕，不疑军退，翌日始悟。
　　◎诡道
　　后汉初，冯异将数万人，与贼约期会战。使壮士变服，与赤眉同，伏于道侧。明日，赤眉使万人攻异前部，异裁出兵以救之（裁，少出兵，所以视弱）。贼见势弱，遂悉众攻异，异乃纵兵大战。日昃，贼气甚乏。兵猝起，衣服相乱，赤眉不复识别，众遂惊溃，追击大破于崤底。
　　后汉末，袁尚出军于平原，使其将审配守邺。太祖攻邺，时袁尚闻邺急，弃平原而来救，欲入城计事。至暮，李孚请行，尚曰：“何当所办？”孚曰：“今邺围甚坚，多人则不可。”孚乃自选温信者三人，不示其谋，各给骏马，令释戎器。孚自著平上愤，将三骑，投暮直邸邺下，自称曹公都督，巡历围垒，所过呵责，失侯者辄捶之。自东历西，径入曹公营。当城门，复怒守围者，缚之，因开围驰入城下，配以缒引之，孚得入城中，鼓噪，皆呼万岁。守围者以状闻，太祖笑曰：“此非徒入，方且复出。”孚计事讫，欲还，而外围益急。谓配曰：“城中谷少，无用老弱为也，不如驱出之以省谷也。配从之。乃夜简得一千人，皆令持白幡，秉脂烛，从三门而出请降。孚将所乘骑随降人而出。时守围吏闻城中悉降，火光照曜，但共观火，不复视围，孚乃归尚。明日，曹公闻孚已得去，曰：“果如吾言。”
　　魏曹公征马超于关中，军于渭南，为贼冲突，营不得立。地又纯沙，不胜版筑。其将娄伯子说曰：“今天寒，可起沙为城，以水灌之，可须臾成冰，坚如铁石。功不达晓，百堵斯立。虽金汤之固，未能过也。”公从之，比明而就。
　　仁宗朝，契丹入寇，诏赵延进与崔翰、李继隆率兵八万御之。时诏赐阵图，分为八队，师浦城。虏骑至，延进乘高望之，东西亘野。翰等方按图布阵，阵相去百步，延进曰：主上委吾等以边事，期于克敌。今贼众若此，不如合而击之，可以决胜。违令而获利，不犹愈于辱国乎？傥有丧败，则延进独当其责。”于是改为二阵，前后相副，士众皆喜，三战咸捷。
　　太平兴国一年，梅山洞蛮叛，命田绍斌、翟守素分路掩击。至邵州，闻蛮酋苞汉阳死，去其居十里为阵，大败之，擒蛮二万，令军中取利剑二百斩之；留五千余人，遣归晓谕诸洞，自是蛮人不扰。三年，梅山洞蛮恃险又叛，诏遣翟守素率诸州屯兵往击之。值霖雨弥旬，弓弩解弛，不堪挽。明日将接战，守素一夕令削木为弩，及旦，贼奄至，交射之，贼遂败。乘胜逐北，尽平其巢穴。先是，数郡大吏富人多与贼帅苞汉阳交通，既而得其书讯数百封，守素并焚之，反侧以定。
　　端拱初，李继隆为定州部署。朝议有寇至，令坚壁清野，勿与战。一日，虏众寇蒲城，至唐河，护军表继忠慷慨请出师，中黄门林延寿等五人以诏书之，继隆曰：“阃外之事，将军得专。”乃与继忠出兵，战数合，击走之。
　　大历中，城泾州，段秀实当留后，马诏徙镇泾州，其士众尝自四镇北庭赴难中原，居侨骤移，颇为劳怨。刀斧将王童之因人心动摇，遂以为乱。或告其事，且曰：“侯严警鼓为约矣。”秀实乃召鼓人，阳怒失节，且戒曰：“每更筹尽，必来报。每更振，辄延数刻。四更毕，而晓。既差误，乱不能作。”告者复曰：“今夜将焚草场，期救火者同作乱。”秀实严警备，夜半火发，令于军中曰：“救火者斩之！”童之居外营，请入救火，不许。明日斩之。
　　王为河中少尹，有悍将凌正者，横暴扰军政，约至夜鼓噪斩关以逐。有告者，缩夜漏数刻，以差其期。贼惊远遁，遂诛正军，城又安。
　　王甫，代宗时武将也。广德元年十月，吐蕃犯长安，甫诱长安恶少数百人，集六街鼓、朱雀街太鼓之。吐蕃闻之，慑振，乘夜而道。初，吐蕃既立广武王承き，将劫京城，士女工匠整队伍还番，及是，闻鼓声，谓有变，遂俱奔溃。
　　宋初，王师平成都，虎捷都校吕翰与绵州都校全师雄谋叛，贼约以三鼓攻城。裨将曹翰谍知之，戒掌漏者但击二鼓，贼众不集。至明而遁，我师袭破之。
　　宋祖朝，剑外初平，冯瓒知梓州，视事才数日，蜀军校上官进啸聚士卒三千余众，劫村民数万人，夜攻州城。瓒曰：“贼乘夜奄至此，乌合之众，以棰梃相挞击，必无固志，正可持重以镇之。待旦，自溃矣。”躬自率师众巡城，密令促其更筹。未夜分，击五鼓，贼悉遁去，因纵兵追之，擒上官进，斩于市。招诱余党，得千余人，并赦其罪，令复业。郡境以安。
　　◎临事制宜
　　春秋时，晋阳处父侵蔡，楚子上救之，与晋师夹氵氐（水名）而军。阳子患之，使谓子上曰：“吾闻之，文不犯顺，武不违敌。子若欲战，则吾退舍，子济而陈（欲辟楚使渡，成阵而后战），迟速惟命。不然，纾我，老师费财，亦无益矣。”乃驾以待。子上欲涉，大孙伯曰：“不可。晋人无信，半涉而薄我，悔败何及？不如纾之。”乃退舍（楚退，欲使晋渡）。阳子宣言曰：“楚师遁矣。”遂归。楚师亦归。
　　东晋卢循寇冠福建邺，刘道规遣司马王镇之及将军檀道济、倒彦之等赴援朝廷。至寻阳，镇之为循党荀林所破，林乘胜伐江陵，声言徐道覆已克建邺。而桓谦自长安入蜀，谯纵以谦为荆州刺史，于其大将谯道福俱寇江陵。道规乃会将士戒之曰：“吾东来，文武足以济事，欲去者不禁。”因夜开城门，众咸惮服，莫有去者。
　　唐张守为瓜州刺史、墨离军使，领众筑州城。板堞才立，贼暴至城下。军城中相顾失色，虽相率登埤，率无守御之意。守曰：“彼众我寡，创夷之后，不可以矢石相持，须以权道制之。”乃于城上置酒作乐。贼徒疑城中有备，而退。因纵兵击败之。
　　王镇恶与武帝期克洛阳，既而镇恶至潼关，请率水军自河入渭，直至渭桥。镇恶所乘皆蒙冲小舰，行船者悉在舰内，沂渭而进，舰外不见行船人。北土素无舟楫，莫不惊以为神。镇恶既至，令将士食毕，便弃船登岸，渭水流急，诸舰悉遂流去。镇恶抚慰士卒曰：“去家万里，而舫乘粮衣遂流去，岂复有求生之计？惟死战可立大功。”士卒莫不争先，遂陷长安。
　　秦苻坚陷襄阳，晋将桓冲攻之。坚将慕容垂等率步骑五万救襄阳，以石越为前锋，次于沔水。垂、越夜命三军，人持十炬火，系炬于木枝，光照数十里。冲惧，退还上明。
　　永王拒命，肃宗使中官啖延琮招讨之，判官李铣、裴茂以广陵步卒三千同出于瓜步州，广张旗识，耀乎江津。登埤望之，竟日，始有惧色。其夕，铣等多烧火，人报两炬以疑之，隔江望者，兼水中之影，一皆为二。军人以火应之，惧以为官军悉济矣，遂以儿女及麾下宵遁。
　　朱滔帅幽州，建中初，成德军季宝臣死，其子惟岳谋袭父位，滔与张孝忠征之，大破惟岳于束鹿。滔命偏师，守束鹿，进围深州。惟岳统万余众及田悦援兵围束鹿，惟岳将王武俊以骑三千方阵横进。滔绘帛为狻猊象，使猛士百人蒙之，鼓噪奋驰，贼马惊乱，随击，大破之，惟岳焚营而遁。
　　东昏侯遣辅国将军刘山阳就荆州萧颖胄兵袭萧衍，衍时为雍州刺史，将起兵，虑颖胄不同，遣颖胄亲人三军王天虎诣江陵，声云：“山阳西上，并袭荆雍。”书与颖胄，劝同举兵。颖胄意犹未决，山阳至巴陵。衍复令天虎赍书与颖胄及其弟颖达，且设奇略以疑之。是时或云：“山阳谋杀颖胄，以荆州同举。”及至江安，迟回十日余不上。颖胄大惧，计无所出，夜呼三军席阐文、柳沈闭阁定议。阐文曰：“萧雍州蓄养士马非复一日，江陵素畏襄阳人，又众寡不敌，取之必不可制。就能制之，岁寒复不为朝廷所容。今若杀山阳，与雍州举事，立天子以令诸侯，霸业成矣。山阳迟疑不进，是不信我。今斩送天虎，则彼疑可释。至而图之，罔不济矣。”诘旦，颖胄谓天虎曰：“天下之事，县在于卿。今就卿借头以诈山阳，昔樊于期亦以头借荆轲。”乃斩天虎，以示山阳。山阳大喜，至江津，单车白服，从左右数十人，诣颖胄。颖胄使刘孝庆等伏兵城内，山阳入门，即于军中斩之。
　　侯景攻宣城，王大器都督城内诸军事，羊侃副之，军旅指一决于侃。景乘胜至阙下，城中忄匈惧。侃诈称得射书云：“邵陵王、西昌侯援兵已至近路。”众乃少安。景纵火烧诸门，侃使凿门上为窍，下水氵炙火。景作木驴数百攻城，城上投石碎之。景更作尖头木驴攻城，矢石所不能制。侃作雉尾炬，灌以膏蜡，丛掷焚之，俄尽。景又作登城数，高十二丈，欲临射城中，侃曰：“车高堑虚，彼来必倒。可卧观之。”车动果倒。景又东西起土山以临城，侃命为地道，潜引其土山，不能立；及于城内筑土以应之。会大雨，城内土山崩，贼乘之垂入，苦战不能禁。侃令火掷多为火城，以断其路。徐于内筑城，不能进。
　　葛荣率众将向洛阳，众号百万。魏将尔朱荣自太原讨之，率精骑七千，马皆有副，倍道兼行，东出滏口。葛荣自邺以北，列阵数十里，箕张而进。荣潜军山谷，为奇兵，分督将以上三人为一处，处有数百骑。令在所处杨尘鼓噪，使贼不测多少。又以人马逼战，刀不如棒，密勒军士马上各赍棒一枚，置于马侧。至战时，虑废腾逐，不听斩级，使以棒棒之而巳。乃分命壮士勇者当冲突，号令严明，将士同奋。荣身自陷阵，出于贼后，表里合击，大破之于陈，擒葛荣。
　　东魏高仲密反，魏宇文泰帅诸军应之。至洛阳，围河桥南城。东魏兵十万至河北，泰纵火舡于上流，以烧河桥。东魏将斛律金使张亮以小艇不余，载长锁，伺火船将至，以钉钉之，引锁向岸，桥遂获全。
　　魏将于谨尝帅轻骑出塞觇侯，属铁勒数千骑奄至，谨以众寡不敌，退必不免，乃散众骑，使匿丛薄间。又遣人升山指麾，若部分军众者。铁勒望见，疑有伏兵，既恃其众，不以为虑，乃进军逼谨。谨常乘骏马名紫（音爪），贼先所识，乃使二人各乘一马，突阵而出。贼以为谨也，皆争逐之。谨乃率余军击迫，骑贼遂奔走，因得入塞。
　　南齐将鲁康祖、赵公政帅众万余，侵魏豫州太仓口，魏将傅永率三千人击之。时康祖等军于淮南，永舍于淮北十有余里，永量吴楚之兵好斫营，即夜分兵为二部，出于营外。又以贼若夜来，必于渡淮之所以火记其浅处。永既设伏，乃密令人以&lt;麦瓜&gt;盛火渡南岸，当深处置之。教云：“若有火起，即亦然之。”其夜，康祖等果亲领兵来斫营，东西二伏夹击之。康祖等奔趋淮水，火即竞起，不能记其本济处，遂望永所置火争渡。水深溺死，斩首千级，生擒公政，康祖人马堕淮，及晓获其尸，斩首，并公政送京师。
　　后赵将石虎领兵救陈州，为祖逖所败。收兵掠豫州，留将桃豹守川故城，居西台。逖遣将韩潜等镇东台。同一大城，贼从南门出入放牧，逖军开东门，相守四旬。逖以布囊盛土如米状，使千余人运上台，又令人真运米，伪为疲极而息于道，贼果逐，运米者弃走。贼获米，谓逖士众丰饱，而胡戍饥久，益惧，无复胆气。
　　后周末，杨坚为丞相，辅政，尉迟迥住河北，拒命。河南州县多从迥。丞相坚遣将于仲文讨之。迥将檀让屯城武，别将高士儒以万人屯永昌。仲文诈移书州县曰：“大将军至，可多积粟。”让谓仲文未能卒至，方椎牛享士。仲文知其怠，选精骑袭之，一日便至，遂拔城武。迥将席毗罗众十万屯于沛县，将攻徐州。其妻子在金乡，仲文遣人诈为毗罗使者，谓金乡城主徐善净曰：“檀让明日午时到金乡，将宣蜀公令（即尉迟迥），赏赐将士。”金乡人谓为信然，皆喜。仲文简精兵，伪建迥旗帜，倍道而进。善净遥见仲文军且至，以为檀让，乃出迎谒，仲文执之，遂取金乡。诸将多劫屠之，仲文曰：“此地是毗罗起兵之所，当宽其妻子，其兵可自归。如即屠之，彼望绝矣。”众皆称善。于是毗罗恃众来簿官军，仲文背城结阵，出军数里，设伏于麻田中。两阵才合，伏兵具发，曳柴鼓噪，尘埃张天。毗罗军大溃。仲文乘之，贼皆投洙水而死，水为之不流。获檀让，槛送京师。江南悉平。
　　韩雄除徐州刺史，东魏雍州刺史郭叔略接境，颇为边患。雄密图之，将十轻骑夜入其境，伏于道侧。遣都督韩士于略城东，服东魏人衣服，诈若自河阳叛投关西者，略出驰之，雄自后射之，再发咸中，遂斩略首。
　　隋达奚长儒与乌丸轨围陈将吴明彻于吕梁，陈援军至，轨令长儒拒之。长儒取车轮数百，系以大石，沉之清水，连毂相次以待之。船舰碍轮不得进，长儒纵奇兵大破之，获吴明彻。
　　刘方授瞿州道行库总管，征林邑，至海口。林邑王梵志遣兵守险，方击走之，师次黎江。贼据南岸立栅，方盛陈旗帜，击金鼓，贼惧而溃。既渡江，行三十里，贼乘巨象四面崦至，方战不利，乃多掘小坑，草覆其上，因以兵挑之。梵志率众而阵，方与战，伪奔北。梵志逐之，象多陷地颠蹶，转相惊骇，军遂乱。方又以弩射象，象中疮却走，蹂其阵，因以锐师继之，梵志大败，奔于栅，俘馘万计。于是济区粟渡六里，前后逢战，每战必捷。进至大绿江，贼据险，又击破之。经马援铜柱南行八日，至其国都。梵志弃城奔海，方入城，获其庙主十八，皆铸金为之，污其宫室，刻石纪功而还。
　　汉王谅据并州反，代州总管李景发兵拒谅，谅遣乔钟馗围景，炀帝诏杨义臣率兵救之。义臣自以兵少，悉取军中牛驴，得数千头。复令兵数百人，人持一鼓，潜驱之，匿于山谷间。晡后，复于钟馗战，兵初合，驱牛驴者疾进，一时鸣谷，尘埃涨天。钟馗军不知，以为伏兵发，因而奔溃，纵击大破之。
　　唐北狄铁勒薛延陀发同罗、仆骨、回纥等众，合二十万，渡漠，屯白道川，据善阳岭，以击突厥可汗李斯摩之部。思摩引其种落走朔州，留精骑以拒战。薛延陀乘之，及塞。太宗乃令张俭、李等军率兵数道击之。太宗戒之曰：“延陀负其兵力，逾漠而来，经途数千里，马已疲瘦。夫用兵之道，先利速进，不利速退。吾先敕思摩，烧秋草。延陀粮肉日尽，野无所获。顷有侦者来云：其马畜啮啖林木，皮革略尽。卿等掎角思摩，不须前战。俟其将退，一将奋激，制胜之举也。”先是，延陀击沙钵罗及阿史那社尔等，皆以步战而胜。及其将来寇也，先讲武于国中，教习步战，每五人，以一人经习战阵者使执马，而四人前战，克胜即援马以追奔；失于应接，罪至于死，没其家口，以赏战人。至是，遂行其法。突厥兵先合辄退，延陀乘胜而逐之。兵拒击，而延陀弓矢俱发，伤我战马。李乃令去马步战，率长槊数百为队，齐奋以冲之，其众溃散。副总管薛万彻率数千骑收其执马者，其众失马，大败。
　　高宗遣将军裴行俭讨突厥于黑山，至朔州，谓其下曰：“用兵之道，抚士贵诚，制敌尚诈。前日萧嗣业粮运为突厥所掠，士卒冻馁，故败。今突厥必复为此谋，宜有以诈之。”乃诈为粮车三百乘，每车伏壮士五人，各持陌刀劲弩，以羸兵数百为之援，且伏精兵于隘要以待之。贼果至，羸兵弃车散走，贼驱车就水草，解鞍牧马，方拟取粮，壮士自车中跃出，击之，贼惊走，复为伏兵所邀，杀获几尽。自是粮运无敢近者。
　　雍熙初，张齐贤知代州，寇骑自胡谷入寇，薄城下。神卫都部马正以所部列南门外，众寡不敌。副都署卢汉斌畏懦，保壁自固。张齐贤选厢军三千，出正之右，誓众感慨，一以当百，贼遂却走，循胡卢河南而西。先是，约都部署潘美以并师来会战。至河间，使为贼所得。齐贤以师期既漏，且虞美之众为贼所乘。俄而美有使至，大师出并州，行四十里，至柏井，忽得密诏，东路王师衄于君子馆，有诏并之全军不得出战，已还州矣。于时，寇骑塞川，齐贤曰：“寇知美之来，而未知美之退。”乃闭其使密室中，夜发兵二万，人持一帜，负一束刍，距州城西南三十里，列帜燃刍。贼遥见火光中有旗帜，意谓并师至矣，骇而北走。齐贤先伏步卒二千于土磴寨，掩击大败之，擒其北大王之子一人、帐前舍利一人，斩数百级，获马千余，器甲甚众。齐贤归功汉斌。捷奏至，太宗嘉之，优诏褒美。
　　
　　
　　●后集卷四
　　◎将贵轻财
　　汉李广历七郡太守，前后四十余年，赏赐辄分其麾下，饮食与士卒共之，家无余财，终不言生产事。将兵乏绝处，见水，士卒不尽饮，不近水；士卒不尽餐，不尝食。士卒以此爱乐为用也。
　　窦婴为大将军，婴言袁盎、栾布诸名将贤士在家者，进之所得金，陈廊庑下，军吏过辄令裁量其用，金无入家者。
　　后汉祭遵为人廉约小心，克己奉公，光武以为刺奸将军，赏赐辄尽与士卒，家无私财。
　　魏曹真累迁大司马，每征行，与将士同甘苦。军赏不足，辄以家财班赐，士卒皆愿为用。
　　魏田豫为护乌丸鲜卑校尉，后为护贼寇中郎将、并州刺史。豫清约俭素，赏赐皆散之将士。每胡狄私遗，悉簿藏官，不入家，家常贫匮。虽殊类，咸高豫节。
　　西魏将梁椿性果毅，善于抚纳，所获赏物，分赐麾下。故每践敌境，咸得其力。
　　唐李为行军总管，前后战胜所得金帛，皆散之将士。
　　萧出为河池郡守，即日遣之。既至郡，有山贼万余人寇暴纵横。潜募敢勇之士，设奇而击之，当阵而降。其众所获财畜，咸赏有功，由是人竭其力。
　　马燧讨田悦，先战，燧誓军中曰：“战胜，请以家财行赏。”既胜，尽出其私财，以颁将士。德宗嘉之，诏度支出钱五万贯行赏，还燧家财。
　　石雄为丰州刺史，雄临财甚廉，每破贼立功，朝廷时有赐予，皆不入私室，置于军门首，取一分，馀并分给。以此，军士感义思奋发。
　　◎将贪必败
　　晋张燕为巴西太守，时秦州人邓定等二千余家饥饿流入汉中，保于城固，渐为抄盗。梁州刺史张殷遣燕讨之，定窘急，伪乞降于燕，并馈燕金银，燕喜为之缓师。定密结李雄，雄遣众救之。燕退，定遂进逼汉中，太守杜正冲东奔魏，燕亦弃官而遁。
　　前秦苻坚遣王猛伐前燕慕容，师次潞州。燕将慕容评率兵十万御之，以时久制之。猛乃遣其将郭度率骑五千，夜从间道，起火于高山，因烧评辎重，火见邺中。评性贪鄙，固山川，卖樵鬻水，积钱绢如丘陵，三军莫有斗志，因而大败。
　　王玄谟为宁朔将军北征，将士多离恐。元谟又营货利，一疋布责人入百钱，以此倍失人心。及魏太武军至，乃奔退麾下，散亡略尽。
　　唐独孤怀恩武德中为工部尚书，率兵讨贼，素无筹略，贪冒货财，频为贼所败，高祖屡下诏责之。
　　王亻必为灵盐节度使，先是，吐蕃欲成乌兰桥，每于河Й先贮材木。朔方节度使每遣人潜载之，委于急流，终莫能成。蕃人知亻必贪而无谋，先厚遗之，然后并役城桥，仍筑月城围守之。自是，朔方御寇不暇，由亻必赎货，边上至今患焉。
　　李象古为安南都护，为土贼杨清所杀。象古贪纵，人心不附。安南数日城陷，古反被害。
　　李泳为河阳节度，泳本以市人发迹禁军，以贿赂交通，遂至方镇。初任镇武节度，转为河阳。所至，以贪残为务，恃所交结，不畏宪章。犒宴所陈果实，以木刻彩绘之。聚敛无已，人不堪命，遂至于乱，数月方止。文宗贬泳丰州长史。
　　◎临敌易将
　　战国燕昭王使将乐毅下齐七十余城，惟莒、即墨二城未下。惠王嗣立，听齐间，以骑劫代毅，遂为齐将田单所败。
　　晋镇南将军杜元凯都督荆州诸军事，袭吴西陵督张政，大破之。政，吴之名将，据要害之地，耻以无备取败，不以实闻于孙皓。元凯欲间吴边将，乃请还其所获之众于皓。皓果召政，遣武昌监刘宪代之，放晋军将，至使其将帅移易，以成倾荡之势，竟殄灭焉。皓不悟，致败。
　　后周杨坚为相，尉迟迥据相州举兵。坚命上柱国韦孝宽为东道元帅，师次永桥，军于沁东。会沁水涨，未得渡。长史李询密启坚云：梁士彦、宇文忻、崔弘度等并受尉迟迥饷金，军中忄蚤忄蚤，人情大异。坚深以为忧，谋代此三人。李德林独进计云：“公与诸将并是国家贵臣，未相伏从，前所遣者疑其乖异，后所遣者安知其能尽复心耶？又取金之事，虚实难明，临敌代将，自古所难，乐毅所以辞燕，赵奢之子所以致败。如愚所见，但遣公一腹心，明于智略，为诸将旧来所信伏者，速至军所，观其情伪。纵以异志，必不敢动。”坚大悟，即令高颖驰驿往所为诸将节度，进成大功。
　　◎将骄必败
　　春秋，楚大饥，庸人率群蛮以叛楚（庸人，楚之小国也）。楚使卢戢利侵庸，庸人逐之，囚于杨窗（窗，戢梨官属也）。三宿而逸，曰：“庸师众，群蛮聚焉，不如且起王卒，合而后进。”楚将潘曰：“不可。姑又与之遇以骄之。彼骄我怒，而后可克。”又与之遇，七遇皆北，惟裨、、鱼人实逐之（裨、、鱼，庸三邑也。轻楚，故但三邑人逐之）。庸人曰：“楚不足与战矣。”遂不设备。楚子乘ㄞ，会师于临品（ㄞ，传车也。临品，地名），分为二队（队，部也，两道攻），楚将子越自石溪，子具自仞，伐庸，遂灭之。
　　秦末，项梁起兵吴中，北至定陶，再破秦军，项羽等又斩秦三川守李由，益轻秦，有骄色。宋义谏曰：“战胜而将骄卒惰者，必败。今少惰矣，秦兵日益，臣为君畏之。”梁不听，乃使宋义于济。路逢高陵君，曰：“公将见项梁乎？”曰：“然。”义曰：“臣谕武信君军必败，公徐行，则免。疾行，则及祸。”秦果悉起兵，益其将。章邯夜衔枚击梁，大破之定陶，梁败而死。
　　后魏崔延伯既破秦贼，乃于萧宝寅率众会于安定，甲卒十二万，铁马八千疋，军威甚盛。时万俟丑奴置营泾州西北七里当原城，时或轻骑暂来挑战，大兵未交，便尔奔北。延伯有功负胜，遂唱议先驱。伐木别造大排，内为锁柱，教习强兵，负而趋走，号为排城，战士在外，辎重居中，自泾州缘原北上。众军将出，未战之间，有贼数百骑诈持文书，云是降簿，乞缓师。宝寅、延伯谓其事实，逡巡未斗。俄而宿勒明达率众自东北而至，乞降之贼从西竞下，诸军前后受敌。延伯上马突阵，贼势摧挫，便尔逐北，迳造其营。贼本轻骑，延伯军兼步卒，兵力疲怠，贼乃乘间得入排城。延伯军大败。
　　后周末，丞相坚辅，故周大将尉迟迥在河北，举兵拒命，遣将略地，河南州县多下之。丞相坚遣将于仲文率兵讨之。仲文军至氵乍州之东倪坞（乌古反），与迥将刘子昂、刘德裕等相遇，进击破之。军次蓼堤，迥将擅让拥众数万，仲文以羸师排战，让悉众来拒，仲文伪伯，让军颇骄，于是遣精兵左右翼击之，大败让军，生获五千余人。
　　隋末，翟让、李密起兵于河南荥阳郡，通守张须陀以兵攻让，让数为须陀所败，闻其来，大惧，将远避之。密曰：“须陀勇而无谋，兵又骤胜，骄狠，可一战而擒之。公但列阵以待，保为公败之。”让不得已，勒兵将战，密分兵千余人于林木间，诈与战不利，军稍却，密发伏自后掩之，让合击须陀，众大败，遂斩须陀。
　　◎矜伐致败
　　春秋时，楚屈瑕伐罗，斗伯比送之，还谓其御曰：“莫敖必败。举趾高，心不固矣。”遂见楚子曰：“必济师！”楚子辞焉。入告夫人邓曼，邓曼曰：“大夫其非众之谓，其谓君抚小民以信，训诸司以德，而威莫敖以刑也。莫敖狃于蒲骚之役，将自用也，必小罗。君若不镇抚，其不设备乎！”楚子使赖人追之，不及。莫敖使徇于师曰：“犯者有刑！”及鄢，乱次以济，遂无次，且不设备。及罗，罗与卢盗两军之，大败之。莫敖缢于荒谷。
　　前秦苻坚议伐吴，石越曰：“吴人国有长江之险，朝无昏二之衅臣。愚以为利用修德，未宜动师。”坚曰：“以吾之众旅，投鞭于江，足断其流。”遂兴师。苻融攻陷寿春，乃驰使白坚曰：“贼少易俘，但惧其越逸，宜速进。众军掎角，禽贼帅必矣。”坚大悦，恐谢石等遁去，乃舍大军于顿城，以轻骑八千兼道赴之，遂为谢玄所败。
　　◎不矜伐
　　后汉冯异为偏将军，从光武破王郎，封应侯。异为人谦退，不伐行。与诸将相逢，辄引军避道。进止皆有表识，军号为整齐。每所止舍，诸将并坐论功，异常独屏树下，军中号曰“大树将军。”
　　晋朱伺为陶侃骑督将，时西阳夷贼抄掠江夏，守杨珉每请督将议拒贼之计，伺独不言。珉曰：“诸将军何以不言？”伺答曰：“诸人以口击贼，伺以力耳。”珉又问：“将军前后击贼，何以每得胜耶？”伺曰：“两敌共对，惟当忍之。彼不能忍，是以胜矣。”
　　◎将帅自表异致败
　　春秋时，狄人伐卫师荥泽，卫师败绩。卫侯不去其旗，是以甚败。遂灭卫。
　　东晋末，桓玄篡晋，刘裕起义师讨之。玄败，溯流奔荆州，留其将何澹之、郭铨、郭杲之守湓口。刘裕将何无忌等次桑落洲，澹之等率军来战。澹之常所乘舫旌旗甚盛，无忌谓诸将曰：“贼帅必不居此，欲诈我耳，宜亟攻之。”众曰：“澹之不在其中，纵得无益。”无忌曰：“今众寡不敌，战无全胜。澹之虽不居此舫，取之则获。但纵兵攻之，可一鼓而败也。”遂进攻，获舫。因传呼曰：“得何澹之矣！”贼中惊扰，无忌之众亦溃。然因乘胜势继进，无忌鼓噪赴之，澹之遂溃。
　　宋晋安公子勋举兵浔阳，宋将殷孝祖讨之。时贼据赭圻，孝祖将进，与贼合战，常以鼓盖自随。军中相谓曰：“殷统军可谓死矣！今与贼交锋，而以羽仪自标异，若善射者，十人共射，欲不毙，得乎？”是日，于阵为矢所中，而死。
　　东魏大将高欢与西魏大将宇文泰战邙山，其时，泰见欢出旗鼓，识之，乃募敢勇三千人，令贺技胜总之，以犯其军。适与欢相遇，时募士皆用短兵接战，乘胜逐欢数十里。刃垂及之，会胜马为流矢所中死，比副骑至，欢已逸去矣。
　　高敖曹与侯景等攻魏将独孤信于金墉城，大将宇文泰率众救之，战于邙山。敖曹心轻敌，建旗盖以凌阵。国人尽锐击之，一军皆没。敖曹轻骑走河阳城，仰呼求绳不得，拔刃剜门，未彻，而追至，敖曹奋头诟曰：“来！吾与汝斗！”国人追者斩之。
  </div>
  <div class="pagination">
   <a href="武经总要_page25.html">
    上一页
   </a>
   <span>
    ...
   </span>
   <a href="武经总要_page21.html">
    21
   </a>
   <a href="武经总要_page22.html">
    22
   </a>
   <a href="武经总要_page23.html">
    23
   </a>
   <a href="武经总要_page24.html">
    24
   </a>
   <a href="武经总要_page25.html">
    25
   </a>
   <span class="current-page">
    26
   </span>
   <a href="武经总要_page27.html">
    27
   </a>
   <a href="武经总要_page28.html">
    28
   </a>
   <a href="武经总要_page29.html">
    29
   </a>
   <a href="武经总要_page30.html">
    30
   </a>
   <a href="武经总要_page31.html">
    31
   </a>
   <span>
    ...
   </span>
   <a href="武经总要_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
