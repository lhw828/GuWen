<!DOCTYPE html>
<html>
<head>
    <meta charset="UTF-8">
    <title>武编 - 第 17 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武编 - 第 17 页/共 23 页</h1>
    <div class="content">　　曹操击刘备于汝南备奔刘表表闻至自出郊迎以上賔礼待之益其兵屯新野备在荆州数年表卒操军至新野表子琮遂举州降以节迎操操遂进兵时刘备屯樊琮不敢告备备久之乃觉遣使问琮琮令人诣备宣防时曹操已在宛备乃大惊骇呼部曲共议或劝备攻琮荆州可得备曰刘荆州临亡托我以孤遗背信自济吾所不为死何面目以见刘荆州乎备将众去襄阳驻马呼琮琮惧不能起琮左右及荆州人多归备备过祀表墓涕泣而去比到当阳众十万余辎重数千两日行十余里别遣闗羽乘船数百艘使会江陵或谓备曰宜速行保江陵今虽拥大众披甲者少若曹公兵至何以拒之备曰夫济大事必以人为本今人归吾吾何忍去操以江陵有军食恐刘备据之乃释辎重轻车到襄阳闻备已过操将精骑五千急追之一日一夜行三百余里及于当阳之长坂备弃妻子与诸葛亮张飞赵云等数十骑走操大获其人众辎重
　　忿速可侮
　　汉王使卢绾刘贾渡白马津入楚地佐彭越共击破楚军烧其积聚攻下梁地十余城羽闻之谓大司马曹咎曰谨守成臯即汉欲挑战慎毋与战勿令得东而已我十五日必定梁地复从将军于是引兵东至睢阳闻之皆争下汉果数挑楚军战楚军不出使人辱之五六日大司马怒渡兵汜水卒半渡汉击大破之尽得楚国金玉货赂大司马咎等皆自刭汜水上
　　司马懿拒诸葛亮于渭南时朝廷以亮侨军逺攻利在急战每命懿持重以其变亮数挑战懿不出因遗懿巾帼妇人之饰懿怒表请决战天子不许乃遣骨鲠臣卫尉辛毗杖节为军师以制之后亮复来挑战懿将出兵以应之毗杖节立军门懿乃止初蜀将姜维闻毗来谓亮曰辛毗杖节而至贼不复出矣亮曰彼本无战心所以固请者以示武于其众耳将在军君命有所不受茍能制吾岂千里而请战耶
　　贪
　　南宋王谟为宁逺将军北征将士多离恐元谟又营货利一疋布责人八百利以此倍失人心及魏大武军至乃奔退麾下散亡略尽
　　前秦苻坚遣王猛伐前燕慕容暐师次潞川燕将慕容评率兵十万御之以持久制之猛乃遣其将郭度率骑五千夜从间道起火于髙山因烧评辎重火见邺中评性贪鄙障固山川卖樵鬻水积钱绢如丘陵三军莫有鬭志因而大败
　　【阙】张燕为巴西太守时泰州人邓定等二千余家饥饿流入汉中保于成固渐为抄盗州刺史遣燕讨之定窘急伪乞降于燕并餽燕金银燕喜为之缓师定密结李雄遣众救之燕退定遂进逼汉中燕弃官而遁
　　唐王佖为灵盐节度使先是吐蕃欲成乌兰桥每于河壖先贮材木朔方节度使每遣人潜载之委于急流终莫能成蕃人知佖贪而无谋先后遗之然后并役成桥仍筑月城围守之自是朔方御冦不暇由佖黩货边上至今患焉
　　骄
　　春秋时晋侯将伐虢大夫士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所蓄也夫人让事乐和爱亲哀丧而后可用也虢勿蓄也亟战将饥后为晋所灭
　　秦末项梁起兵吴中北至定陶再破秦军项羽等又斩秦三川守李由益轻秦有骄色宋义谏曰战胜而将骄卒隋者败今卒少惰矣秦兵日益臣为君畏之梁不听乃使宋义于齐路逢髙陵君曰公将见项梁乎曰然义曰臣论武信君军必败公徐行即免死疾行则及祸秦果悉起兵益章邯击梁大破之定陶梁败而死
　　隋末翟让李密起兵于河南荥阳军通守张须陀以兵攻让让数为须陀所败闻其来大惧将逺避之密曰须陀勇而无谋兵又骤胜骄狠可一战而擒之公但列阵以待保为公败之让不得已勒兵将战密分兵千余人于林木间诈与战不利军稍却密发伏自后掩之让合击须陀众大败遂斩须陀
　　春秋时楚屈瑕伐罗鬭伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君不镇抚其不设备乎楚子使赖人追之不及莫敖使徇于师曰谏者有刑及鄢乱次以济且不设备及罗罗与卢戎两军之大败之莫敖缢于荒谷
　　晋陶侃为荆州刺史镇武昌时新破杜弢乘胜击杜曽有轻曽之色侃司马鲁恬言于侃曰古人战争先料其将今使君诸将无及曽者未易可逼也侃不从进军围之军石城时曽军多骑而侃兵无马曽密开门出侃阵后反击其背侃师遂败投水死者数百人
　　西秦乞伏益州干归之弟也时天水姜乳袭据上邽遣益州讨之边芮王松夀言于干归曰益州以懿弟之亲屡有战功狃于累胜常有骄色若其遇冦必将易之未宜専任干归曰益州骁勇善御众诸将莫及之但恐其専擅耳若辅之以重臣当无虑也于是以韦防为长史至大寒岭益州恃胜自矜不为部阵令将士解甲游畋纵饮令曰敢言军事者斩防谏不听乳率众拒战益州果败干归曰孤违蹇叔以至于此将士何为孤之罪也皆赦之
　　后周贺若惇为骠骑将军陈将侯瑱等围逼湘州遏絶粮援乃令惇率步兵六千渡江赴救瑱等以惇孤军深入欲窥取之每设竒伏连战破瑱乘胜径进遂次湘州因此轻敌不以为虞俄而霖雨不已秋水泛溢陈人济师江路遂断而败
　　前秦苻坚议伐晋石越曰吴人国有长江之险朝无昏二之衅臣愚以为利用修徳未宜动师坚曰以吾之众旅投鞭于江足断其流遂兴师苻融攻陷夀春乃驰使白坚曰贼少易俘但惧其越逸宜速进众军犄角擒贼帅必矣坚大恱恐谢石等遁去乃舍大军于项城以轻骑八千兼道赴之遂为谢所败
　　春秋时吴子诸樊伐楚门于巢巢牛臣曰吴王勇而轻若啓之将亲门我获射之必殪是君也死疆且少安従之吴子门焉牛臣隐于短墙以射之卒
　　隋焬帝征吐谷浑至覆辕川时吐谷浑主与数骑而遁其名王诈为浑主保车师我真山帝令将张定和率师击之定和既与贼遇轻其众少呼之命降贼不肯下定和不披甲持挺登山贼伏兵于嵒石之下发矢中之而毙
　　唐赵景慈领行军总管与独孤懐恩击蒲州时尧君素兵锋甚锐前后遣将皆不能克景慈谓将士曰君素小盗何足经营但诸君不武耳因将兵至城下君素出甲拒之景慈跃马突进从者十余人直趋南门断贼归路遂入其壕内贼于地道中出兵掩之懐恩不能救诸军皆走景慈被伤堕马为贼所执
　　唐郭孝恪为安西都防阿史那社尒既擒兹王孝恪守之兹相那利潜引西突厥之众并其国兵万余人来袭孝恪时营于城外有兹人来谓孝恪曰那利我之国相人心素归今亡在野必思为变城中之人颇有异志公其备之孝恪不以为意那利率兵奄至孝恪始觉乃领部下千余人将入城而那利之徒已登城中城中降胡与那利表里夹击孝恪自为前锋力战而入既失部分则为胡贼之所蹂躏流矢及钺斧乱下孝恪旋顾所部犹有数十人随之孝恪复将出城既至西门为胡冦所杀
　　唐程千里有勇力为上党郡长史天寳中贼将蔡希徳数以骑挑战千里开城门独将麾下百余骑逐希徳欲生得之渡桥桥壊坠坑中为贼所执
　　唐李仁矩昭宗时为阆州节度董璋反率凶党以攻其城仁矩召军校谋守战利皆曰璋久图反计以赂诱士心凶气方盛未可与战宜坚壁以老之傥浃旬之间大军东至贼必自退仁矩曰蜀兵懦安能当我精甲即驱之出战兵未交为贼所败既而城陷矩被擒
　　将自表异
　　春秋时狄人伐卫战于荧泽卫师败绩卫侯不去其旗是以甚败遂灭卫
　　东晋末桓簒晋刘裕起义师讨之败泝流奔荆州刘其将何澹之守湓口刘裕将何无忌等次桑落洲澹之等率军求战澹之常所乘舫旌旗甚盛无忌谓诸将曰贼帅必不居此欲诈我耳宜亟攻之众曰澹之不在其中纵得无益无忌曰今众寡不敌战无全胜澹之虽不居此舫取之则获因纵兵攻之可一鼓而败也遂进攻获舫因呼曰得何澹之矣贼中惊扰无忌之众亦谓然因乘胜继进无忌鼔噪赴之澹之遂溃
　　隋末杨感反攻东都刑部尚书卫与感战兵始会感诈令人大呼曰官军已得感矣官军稍怠感以数千骑乘之兵于是大溃
　　宋晋安王子勋举兵浔阳宋将殷孝祖讨之时贼据赭圻孝祖将进与贼合战常以鼓盖自随军中相谓曰殷统军死矣今与贼交锋而以羽仪自标异若善射者十人共射之欲不毙得乎是日于阵为矢所中而死东魏大将髙欢与西魏大将宇文泰战邙山其时泰见欢旗鼓识之乃募敢勇三千人令贺拔胜总之以犯其军适与欢相遇时募士皆用短兵接战乘胜逐数十里刃垂及之会胜马为流矢所中死比副骑至欢已逸去矣
　　北齐髙敖曹攻后周将独孤信于金墉城宇文泰率众救之战于邙山敖曹心轻敌建旗盖以凌阵周人尽锐击之一军皆没敖曹轻骑走河阳城仰呼求绳不得拔刃剜门未彻而追至敖曹奋头诟曰来吾与汝开国公追者斩之
　　唐朱泚之乱李懐光自河北赴难李晟每将合战必自表异锦衣绣帽前行亲自指导懐光望见恶之乃谓晟曰将帅当持重岂宜自表饰以啗贼也晟曰晟久在泾原军士颇相畏服故欲令先识以夺其心耳懐光益不恱
　　后周河桥之战王思政下马用长矟左右横击一击踣数人时陷阵既深从者死尽思政被重创闷絶会日暮敌亦收军思政久经军旅每战惟着破衣敝甲敌人疑非将帅故得免有帐下督雷五安于战处哭求思政会已苏遂相持乃割衣裹创扶思政上马夜久方得还军
　　军政不一
　　春秋时楚伐郑晋师救郑荀林父将中军先縠佐之士会将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之楚归而动不后随武子曰善先縠曰不可晋所以霸师武臣力也今失诸侯不可谓力有敌而不从不可谓武由我失霸不如死我弗为也以中军佐济韩献子谓桓子曰彘子以偏师陷子罪已甚不如进也事之不捷恶有所分与其専罪六人同之不犹愈乎晋师济河楚子欲还伍参言于楚子曰晋之从政者新未能行令其佐先縠刚愎不仁未肯用命其三帅者専行不获听而无上众谁适从此行也晋必败楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王东迁命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱先縠以为謟使赵括从而更之曰行人失辞寡君使羣臣迁大国之迹于郑曰无辟敌羣臣无所逃命
　　晋魏锜求公族未得而怒欲败晋师请致师不许请使许之遂徃请战而还赵旃求卿未得请挑战弗许请召盟许之与魏锜皆命而徃郤克曰二憾徃矣不如备之楚之无恶除备而盟何损于好若以恶来有备不败且虽诸侯相见军卫不彻警也先縠不可随会使巩朔韩穿帅七覆于敖前故上军不败而中军下军皆败绩吴师伐楚州来楚救之吴人御诸钟离楚将子瑕卒楚师吴将公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君防而狂陈大夫囓壮而顽顿与许蔡疾楚政楚令尹死其师防越为帅贱而多宠政令不一七国同役而不同心帅贱而不能整无大威命楚可败也先分师以犯胡沈与陈必先奔诸侯之师乃揺心矣诸侯乖乱楚必大奔请先者去备薄威后者敦陈整旅吴子从之战于鸡父吴子以罪人三千先犯胡沈与陈三国争之吴为三军以系于后中军从王先帅右军掩余帅左军吴之罪人或奔或止三国乱吴师击之败获胡沈之君及陈大夫舍胡沈之囚使奔许与蔡颇曰吾君死矣师噪而从之三国奔楚师大溃
　　后汉曹操征马超韩遂于闗中始贼每一部到輙有喜色贼破之后诸将问其故答曰闗中长逺若贼各依险阻征之不一二年不可定也今皆来集其众虽多莫相归服军无适主一举可灭为功差易吾是以喜也唐初刘黒闼引突厥冦河北淮阳王道授山东道行军总管师次下博与贼军遇道帅骑先登命副将史万寳督军继进万寳与之不协及道深入而拥兵不进谓所亲曰吾奉手诏言淮阳小儿虽名为将而军之进止皆委于吾今其轻锐越泥泞交战而军若动必陷泥溺莫如结阵以待之虽不利于王而利于国道遂为贼所擒
　　唐左卫大将军程知节征贺鲁苏定方为前军总管至鹰娑川突厥引二万骑来拒总管苏海政与战互有前却既而突厥别部防尼施等又领三万余骑续至苏定方正歇马隔一小岭去知节十许里望见尘起率五百骑驰徃击之贼众大溃追奔二十里杀千五百余人获马二千匹死马及所弃甲仗绵亘山野不可胜计副大总管王文度害其功谓知节曰虽云破贼官军亦有死伤盖决成败法耳何为此事自今正今可结为方阵轻重并纳腹中四布队人马披甲贼来即战自保万全无为轻脱致有伤损又矫称别奉圣防以知节恃勇轻敌使文度为其节制遂收军不许深入终日跨马披甲结阵由是马多痩死士卒疲劳无有鬭志定方谓知节曰本来讨贼今乃坐守马饿兵疲逢贼即败怯懦如此公为大将阃外之事不许自専别遣军副専其号令理必不然须囚系文度飞表奏之知节不从至恒笃城有胡降附文度又曰比我兵回彼还作贼不如尽杀取其资财定方曰如此则自作贼耳何名伐叛文度不従师还竟无功文度坐处死
　　练士
　　唐李抱真领昭义军留后密揣山东当有变上党且当兵冲是时乘战鬭之后土瘠赋重人民益贫困无以养军乃籍戸丁男三选其一有材力者免其租徭给弓矢令之曰农之隙则分曹角射嵗终吾当会试及期案簿而试之以示赏罚复命之如初比三年皆善射抱真曰军可用矣于是举部内之郷丁得成卒二万不仰衣食于官府而仓库益实乃缮甲兵为战具遂雄视山东天下称昭义步军冠诸军
　　絶技
　　梁大同初魏军复围南郑杜嶷帅二百人与魏前锋战流矢中其目失马敌人交矟将至嶷斩其一骑而上驰以归嶷膂力絶人便马善射一日中战七八合所佩霜明朱弓四石每出杀伤数百人敌人惮之号为杜彪唐尉迟敬徳善解避矟每战单骑入贼阵贼矟攅刺终不能伤又能夺贼矟还以刺之出入重围徃返无碍齐王元吉亦善马矟闻而轻之欲亲自试命去矟刃以竿相刺敬徳曰纵留刃终不能伤请勿除之敬徳矟谨当却刃元吉竟不能中太宗问曰夺矟避矟何者难易对曰夺矟难乃令敬徳夺元吉矟元吉执矟跃马志在刺之敬徳俄顷三夺其矟元吉素骁勇虽相叹异甚以为耻王世充领步骑数万来战世充骁将单雄信领骑直赴太宗敬徳跃马大呼横刺雄信坠马贼徒稍却敬徳翼太宗以出贼围
　　哥舒翰有家奴曰左车年十五六有膂力翰善使枪每追贼及之以枪搭其背而喝之贼惊顾翰从而刺其防皆剔髙三五尺而堕无不死者左车辄下马斩首率以为常
　　唐史敬奉形甚短小若不能胜衣至于野外驰逐能擒奔马自执鞍勒随鞍跃上然后羁带矛矢在手前无强敌僮使仅二百人每以自随临入敌辄分其队为四五随逐水草每数日各相遇已而皆有获虏
　　王敬荛魁杰沈勇多力善战所用枪矢皆以纯铁煆就枪重三十余斤摧锋破阵率以此胜
　　宋太宗幸太原城西督诸将麾兵发机石攻城初帝选诸军勇士数百人教以剑舞皆能掷剑空中跃其身左右承之妙絶无比见者无不恐惧会北戎遣使修贡赐宴便殿因出剑士示之袒裼鼓噪挥刃而入跳掷承接霜锋雪刃飞舞满空戎使见之惧形于色及是每巡城耀武必令剑舞前导各呈其技贼众乘城望之破胆后周韩果性强记兼有权略善伺敌虚实揣知情状有潜匿溪谷欲为间隙者果登髙望之所疑处徃必有获宇文泰由是以果为虞候都督每从征行常领候骑昼夜巡察略不眠寝从破稽胡于北山胡地险阻人迹罕至果进兵穷讨散其种落稽胡惮果劲勇趫捷号为着趐人
　　激
　　唐安禄山反常山郡尽为贼伤死人蔽野大将李光弼帅本镇兵来援亲酹其尸而哭之为贼幽闭者出之誓平冦难以慰其心众遂感动
　　唐李愬授魏博节度时幽镇复乱田正遇害愬闻之素服以令三军曰魏人所以富庶而能通圣化者由田公也天子以其仁爱使治镇州且田公出于魏抚师七年一日镇州不道敢兹残害以魏无人也若父兄子弟受田公恩者其何以报众皆大哭愿効用焉
　　后燕慕容垂遣其子寳步骑七万伐后魏战于叅合陂大败寳以数千骑奔免士众还者十一二寳恨叅合之败屡言魏有可乘之机垂由是自率大众伐魏叅合陂见徃年战处积骸如山设吊祭之礼死者父兄一时号哭军中皆恸垂惭愤呕血因而寝疾却还道卒
　　唐圣厯中吐蕃大将麴莽布支率骑数万冦凉州入自洪源谷将围昌松县唐休璟以数千人徃击之临阵登髙望见贼衣甲鲜盛恐其众惧因谓麾下曰自钦陵死賛婆降麴莽布支新将贼兵欲耀威武故其国中贵臣酋豪子弟皆从之人马虽精不习战事吾为诸军取之乃披甲先登与贼六战六克大破之斩其副将二人首二千五百级筑京观而还
　　晋王存勗举兵击梁救赵进军栢乡五里遣周徳威先以胡骑进薄梁营将韩勍等精兵三万铠甲皆被缯绮金银燿晋人望之惧形于色徳威谓李存璋曰贼志在不战欲以甲兵耀威耳乃遣存璋谕诸军曰尔见此贼军否是汴州天武健儿皆屠沽佣贩虚有其表徒被精甲十不当一擒获足以为货徳威自率精骑击其两偏左驰右决出没数四是日获百余人贼遂渡河而退
　　后汉度尚为荆州刺史讨桂阳贼渠帅卜阳潘鸿等从入山谷尚数追数百里遂入南海破其三屯多获珍寳而阳鸿等党众犹盛尚欲攻之而士卒骄富莫有鬭心尚计缓之则不战逼之必逃亡乃宣言卜阳潘鸿作贼十年习于攻守今兵寡少未易可进当须诸郡所发悉至乃并力攻之申令军中恣听射猎兵士喜恱大小皆相与从禽尚乃密使所亲客潜焚其营珍积皆尽猎者来还莫不涕泣尚人人慰劳深自咎责因曰卜阳等财寳足富数代诸卿但不并力耳所亡小小何足介意众闻咸愤跃尚乃令秣马蓐食明晨径赴贼屯阳鸿自以深固不复设备吏士乘锐大破平之
　　宋绍兴六年韩世忠以武宁等军节度使置司楚州世忠披草莱立军府与士卒同力役夫人梁氏亲织薄为幄将士有怯战者世忠遗以巾帼设乐大宴俾妇人妆以耻之故人人奋励抚集流散通商恵工楚州遂为重镇
　　秦将王翦率兵六十万击楚楚王悉国中兵以拒之王翦至坚壁而守之不肯战楚兵数出挑战终不出王翦日休士洗沐而善饮食拊循之亲与士卒同食久之王翦使人问军中戯乎对曰方投石超距于是王翦曰士卒可用矣楚又数挑战而秦不出乃引而东翦因举兵追之令壮士击大破楚军蕲南因而灭其国
　　后汉将吴汉率兵围苏茂于广乐刘永将周建来救汉将轻骑迎战不利堕马伤膝还营诸将谓汉曰大敌在前而公伤卧众心惧矣汉乃勃然裹疮而起椎牛飨士令军中曰贼众虽多皆刼掠羣盗胜不相让败不相救非有杖节死义者也今日封侯之秋诸君勉之于是军士激怒人倍其气明日建茂出兵围汉汉选四部精兵三千余人齐鼔而进建军大溃反还奔城汉长驱追击大破之
　　前秦苻坚将王猛讨前燕慕容暐暐遣将慕容评屯于潞川以拒之猛与评相持遣裨将郭庆之以锐卒五千夜从间道出评营后傍山起火烧其辎重暐惧遣使让催之速战猛知评卖水鬻薪有可乘之隙评又求战乃陈于潞原而誓众曰今与诸军深入贼地宜各自勉不可退也愿戮力行间以报恩顾受爵明君之前庆觞父母之室不亦美乎众皆勇奋破釡弃粮大呼竞进猛覩评之众恶之谓邓羌曰今日之事非将军莫可以捷将军其勉之羌曰若以思见与者公无以为忧猛曰此非吾之所及必以本郡太守万戸侯相处羌不恱而退俄而兵交猛若之羌寝而不应猛驰就许之羌于是大饮帐中与张蚝徐成等跨马运矛驰入评军出入数四旁若无人搴旗斩将杀伤甚众战及日中大败评众俘斩五万
　　战国燕将骑刼攻齐即墨齐将田单拒守妄宣言曰吾惟惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守惟恐见得田单又纵反间曰吾惧燕人掘吾城外墓戮先人可为寒心燕军尽掘垅墓烧死人即墨人从城上遥见皆涕泣共欲出战怒皆十倍大败燕师
　　后汉班超使西域至鄯善王广奉超礼敬甚备后忽更疎懈超谓其官属曰宁觉广礼意薄乎此必有北虏使来狐疑未知所従故也明者睹未萌况已着邪乃召侍胡诈之曰匈奴使来数日今安在乎侍胡惶恐具服其状超乃闭侍胡悉会其吏士三十六人与共饮酒酣因激怒曰今俱在絶域欲立大功以求富贵虏使到才数日而王广礼貌即废如收吾属送匈奴骸骨长为豺狼食矣官属皆曰今在危亡之地死生从司马超曰不入虎穴不得虎子当今之计独有因夜以火攻虏营使彼不知我多少必大震怖可殄尽也灭此虏功成事立矣众曰善初夜将吏士奔虏营会大风超令十人持鼔藏虏舍后约曰见火然皆鸣鼔大呼余人悉持兵弩夹门而伏超顺风縦火前后鼔噪虏众惊乱超手格杀三人余众烧死
　　蜀厐统劝刘备袭益州牧刘璋备曰此大事不可仓卒及璋使备击张鲁乃从璋求万兵及资寳欲以东行璋但许兵四千其余皆给半备因激怒其众曰吾为益州征强敌师徒劳瘁不遑宁居今积帑藏之财而吝于赏功望士卒为出死力战其可得乎由是相与破璋十六国前秦苻坚为姚苌所杀苻丕率兵伐姚苌皆刻锋铠为死休字示以战死为志每战以长矟勾刃为方圆大阵知其厚薄从中分配故人自为战所向无前
　　攻心
　　汉王既破项羽于垓下羽兵尚众汉兵围之而皆为楚歌楚人久苦征战因败思乡遂溃
　　蜀丞相诸葛亮率众定南夷擒夷帅孟获七擒七纵获曰公天威也南人不复反矣
　　晋大将司空刘琨守太原羣胡攻围久未下琨计窘吹笳声悲寥亮胡久倦征伐夜闻之愁思遂溃散
　　后汉初冦恂征隗嚣嚣将髙峻守第一遣军师皇甫文出谒恂辞礼不屈恂怒斩之遣其副归告峻曰军师无礼已戮之矣欲降急降不欲固守峻惶恐即日开城降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降耳诸将皆曰非所及也
　　推诚
　　东晋卢循冦建邺刘道规为荆州刺史遣将军檀道济等赴援朝廷至浔阳为循党荀林所破林乗胜伐江陵声言徐道覆已克建业而桓谦自长安入蜀谯纵以谦为荆州刺史与其天将谯道福俱冦江陵荆楚既桓氏义旧并懐异心道规乃会将士戒之曰桓谦今在近畿闻诸君颇有去就之计吾东来文武足以济事欲去者不禁因夜开城门众咸惮服莫有去者时雍州刺史鲁宗之自襄阳来赴或谓宗之未可测道规乃单车迎之众咸感恱乃使宗之居守委以心腹率诸将破谦斩谦及荀林初谦至枝江江陵士庻皆与谦书言城内虚实道规一皆焚烧众乃大安江汉士庻感其焚书之恩无二志
　　魏王罴守华州时西魏师与东魏师战于河桥不利东魏降卒赵青雀据长安城所在莫有固志罴闻之乃大开州门召军人谓之曰如闻天子败绩不知凶吉诸人相惊咸有异志王罢受委于此以死报恩诸人若有异图可来见杀必恐城陷没者亦任出城如有忠诚能与王罴同心者可共固守军人见其诚信皆无异志宋元徽中桂阳王休范举兵于浔阳朝廷惶骇时萧道成与禇渊等集中书省议莫有言者道成曰昔上流谋逆皆因淹缓以败休范必逺惩前失轻兵急下乘我无备请顿新亭以当其锋因索笔下议余皆注同中书舍人孙千龄与休范有密契独曰宜依旧遣军据梁山道成正色曰贼今已近梁山岂可得至新亭既是兵卫所欲以死报国耳乃单车白服至新亭筑城垒未毕贼前军已至道成方解衣髙卧以安众心乃索白虎幡登西垣使宁朔将军髙道庆等浮舸与贼水战大破之斩休范首余贼进至杜姥宅车骑典籖茅恬开东府纳贼宫内传新亭亦陷太后执苍梧玉手泣曰天下事败矣道成遣军主陈显达等从石头济淮间道自承明门入卫宫阙时休范典籖许公与诈称休范在新亭士庻惶惑诣垒期赴休范投名者千数及至乃是道成随得輙烧之登城北谓曰刘休范父子皆已死戮尸在南冈下观汝等名皆已焚除勿惧也台中遣众军击平贼党道成振旅凯入百姓縁道聚观曰全国家者此人也
　　唐令狐楚为河阳节度使时乌重移镇沧景以河阳锐卒三千人为牙兵士卒不愿出郷至中路溃散不敢归屯于境上时楚未至闻之即疾驰赴镇溃卒亦已至城北将大冦掠楚单车出迎谕以逆顺咸令兵士弛弓释甲用之为先驱以归仍斩其首恶众遂定
　　五代李茂贞为凤翔节度性至寛有部将符昭者人或告其谋变茂贞亲至其家去爪牙熟寝经宿而还上下遂服之
　　后汉诛王郎收文书得吏人与郎交闗谤毁者数千章光武不省会诸将毕烧之曰令反侧子自安
　　隋山獠作逆以卫为资州刺史以镇抚之既到官时獠攻围太平镇单骑造其营谓羣獠曰我是刺史衔天子诏安养汝等毋惊诸贼莫敢动于是说以利害渠帅感悦解兵归服者十万余众
　　唐将丘行恭大业末聚兵有众二万保故郡城百姓多附之原州奴贼数万人围扶风郡太守窦璡坚守经数月贼中食尽野无所掠众多离散投行恭者千余骑行恭遣其酋渠说诸奴贼共迎义军行恭又率五百人皆负米麦持牛酒自诣贼营奴师长揖行恭呼斩之谓其众曰汝等并是好人何因事奴为主使天下号为奴贼众皆俯伏曰愿改事公行恭率其众共谒太宗于渭北唐张俭前在朔州属李靖平突厥之后有思结部落贫穷离散俭招慰安集之其不来者或居碛北既亲属分住私相徃还俭并不拘贵贱但存纪纲覊縻而已及俭移任州司谓其将叛遽以奏闻朝廷议发兵进讨仍起俭为使就观动静俭单骑推诚入其部落召诸首领布以腹心咸啓颡而至便移就代州即令校检代州都督俭遂观其营田每年丰熟虑其私蓄富实易生骄侈表请和籴拟充贮备蕃人喜恱边军大收其利
　　唐将郭元振在凉州时西突厥首领乌质勒部落彊盛款塞通和元振就其牙帐计会军事时天大雪元振立于帐前与乌质勒言议须防雪深风冻元振未尝移足乌质勒年老不胜寒苦会罢而死其子娑葛以元振故杀其父谋勒兵攻之副使解琬知其谋劝元振夜遁元振曰吾以诚信待人何所疑惧且深在冦廷遁将安适乃安卧帐中明日亲入虏帐哭之甚哀行吊赠之礼娑葛乃感其义复与元振通好
　　郭子仪屯于泾阳仆固懐恩率蕃虏为冦子仪一军万余人而杂虏围之数重子仪使李国臣拒其东魏楚玉当其南陈回光当其西朱元琮当其北子仪率甲骑二千出没左右前后虏见而问曰此谁也报曰郭令公也回纥惊曰令公存乎仆固懐恩言天可汗已弃四海令公亦谢世中国无主故我从其来今令公存天可汗存乎对曰皇帝万夀无疆回纥皆曰懐恩欺我子仪又使谕之曰公等顷嵗逺涉而来万里剪除凶逆恢复二京是时子仪与公等周旋艰难何日忘之今一旦弃旧好助一叛臣何其愚也且懐恩背主弃亲于公等何有回纥曰谓令公亡矣不然何以至此令公诚存安得而见之子仪将出诸将谏曰戎狄之心不可信也请无徃子仪曰虏有数十倍之众今力固不敌且至诚感神况虏辈乎诸将曰请选铁骑五百卫従子仪曰适足以为害也乃传呼曰令公来虏初疑持矢待之子仪以数十骑免胄徐出而劳之曰安乎公等久同忠义又何至于是回纥皆舍兵下马齐拜曰果吾父也子仪召其首领各饮之酒与之佳锦欢好如初
　　唐马燧讨李懐光于长春宫懐光将徐庭光以兵六千守宫城御备甚严燧度长春不下则懐光自固攻之旷日持久所伤必多乃挺身至城下呼庭光庭光素惮燧威名拜于城下燧度庭光心已屈乃徐谓之曰我来自朝廷可西面受命庭光复拜燧乃谕之曰公等皆朔方将士禄山以来首建大勲四十余年功伐最髙奈何弃祖父之勲力背君上为灭族之计耶从吾言非止免祸富贵可图也贼徒俱不对燧又曰尔以吾言不诚今相去不逺数步尔当射我乃披襟示之庭光感泣俯伏军士亦泣下先一日贼焦篱堡守将尉珪以兵二千因堡降燧庭光东道既絶乃率众出降燧以数骑径入城处之不疑莫不畏服
　　唐嗣曹王李臯迁湖南观察使前使辛京杲贪残有将王国良镇邵州武冈县豪富京杲以死罪加之国良危惧遂散财聚众据县以叛诸道同讨连嵗不能下臯受命乃曰驱疲甿诛反侧非所以奉圣朝事遣使遗国良书曰观将军非敢大逆盖遭谗嫉将军遇我何不速降我与将军同为辛京杲所搆我巳蒙圣朝昭雪使我我何必持刀杀将军耶将军以为不然我以阵术破将军阵以攻法屠将军城非将军所度也国良且忧且喜遣使请降亦未决臯即日赴县受降中道有骑驰告曰国良军中有变言降是诈也臯曰非尔辈所知遂留麾下兵单骑假称使者径入国良垒中国良召使者入臯遂大呌军中曰有人识曹王否只我是国良何不速降一军愕眙不敢动适有识者走至传呼曰是国良匍匐叩头请罪臯执手约为兄弟尽焚攻取之具散仓库给兵士令复农桑焉
　　用敌人
　　春秋时楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如梓皮革自楚徃也虽楚有材晋实用之今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿以为谋主绕角之役晋将遁矣析公曰楚师轻佻易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析人之为也雍子之父兄譛雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老防返孤疾二人役归一人简兵搜乘秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主捍御北狄通吴于晋教吴叛楚教之乘车射御驱侵使其子狐庸为吴行人焉吴于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗以为谋主鄢陵之役楚晨压晋军而阵晋将遁矣苗贲皇曰楚师之良在其中军王族而已若塞井夷灶成陈以当之栾范易行以诱之中行二郤必克二穆吾乃四萃于其王族必大败之晋人从之楚师大败王夷师子又死之郑叛吴兴楚失诸侯则苖贲皇之为也子木曰是皆然夫声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庻几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其爵禄而复之声子使椒鸣逆之
　　唐李愬讨吴元济初贼将吴秀琳之降愬单骑至栅下与之语亲释其缚以为衙将秀琳感恩期于效报谓愬曰若欲破贼须得李祐某无能为也祐者贼之骑将有胆略守兴桥栅尝侮易官军去来不可备愬召其将史用诚诫之曰今祐以众获麦于张柴尔可以三百骑伏傍林中又使揺旗于前示将焚麦者祐素易我军必轻而来逐尔以轻骑搏获之用诚等如其言果擒祐而还官军常苦祐皆请杀之愬不听解缚而客礼之乘间常召祐及李忠义屏人而语或至夜分忠义亦降将也愬致之左右军中多谏愬愬益宠祐始募敢死者三千人以为突将愬自教习之愬乃拜祐为散兵马使令佩刀巡警出入帐中略无猜间李光顔节制陈许贼悉以精卒抗光顔先是愬乘其无备夜以李祐率突将三千为先锋李忠义副之愬自帅中军三千田进诚以后军三千殿而行初出文成栅众请所向愬曰东六十里正至贼境曰张柴尽杀其戍勑士少休益治鞍铠发刃彀弓会大雨雪天晦凛风卒苦寒抱戈僵仆者道路相望其川泽险夷张柴巳东师人未蹈其境皆谓必不生还既至张柴诸将请所止愬曰入蔡州取吴元济也诸军咸失色监军使哭而言曰果落李祐计中愬不听速令进军愬道分五百人断洄曲路桥又分五百人断朗山路至悬瓠城夜半雪逾甚近城有鵞鸭池愬令惊击之以乱军声贼恃吴房朗山之固晏然无一人知者李祐李忠义坎墉而先登敢锐者从之尽杀守门卒而发其闗留击柝者黎明雪亦止愬入止元济外宅蔡吏告元济曰城已陷矣元济犹望董仲质来救愬乃令访仲质家资防之使其家人持书召仲质仲质单骑而归愬愬以客礼待之田进诚焚子城南门元济城上请罪进诚绳梯而下之乃槛送京师
　　岳飞受命招捕杨么飞所部皆西北人不习水战飞曰兵何常顾用之何如耳先遣使招谕之贼党黄佐曰岳节使号令如山若与之敌万无生理不如徃降节使诚信必善遇我遂降飞表授佐武义大夫单骑按其部拊佐背曰子知逆顺者果能立功封侯岂足道欲复遣子至湖中视其可乘者擒之可劝者招之如何佐感泣誓以死报时张浚以都督军事至潭叅政席益与浚语疑飞玩冦欲以闻浚曰岳侯忠孝人也岳有深机胡可易言益惭而止黄佐袭周伦砦杀伦擒其统制陈贵等飞上其功迁武功大夫统制任士安不禀王令军以此无功飞鞭士安使饵贼曰三日贼不平斩汝士安宣言岳太尉兵三十万至矣成见止士安军并力攻之飞设伏士安战急伏四起击贼走会召浚还防秋飞防小图示浚浚欲待来年议之飞曰已有定画都督能少留不八日可破贼浚曰何言之易飞曰王四厢以王师攻水冦则难飞以水冦攻水冦则易水战我短彼长以所短攻所长所以难若因敌将用敌兵夺其手足之助离其腹心之托使孤立而后以王师乘之八日之内当俘诸酋浚许之飞遂如鼎州黄佐招杨钦来降飞喜曰杨钦骁悍既降贼腹心溃矣表授钦武义大夫礼遇甚厚乃复遣归湖中两日钦说余端刘诜等降飞诡骂钦曰贼不尽降何来也杖之复令入湖是夜掩贼营降其众数万么负固不服方浮舟湖中以轮激水其行如飞旁置撞竿官舟迎之輙碎飞伐君山木为巨筏塞诸港汊又以腐木乱草浮上流而下择水浅处遣善骂者挑之且行且骂贼怒来追则草木壅积舟轮碍不行飞亟遣兵击之贼奔港中为筏所拒官军乘筏张牛革以蔽矢石举巨木撞其舟尽壊么投水牛臯擒斩之飞入贼垒余酋惊曰何神也俱降飞亲行诸砦慰抚之纵老弱归田籍少壮为军果八日而贼平浚叹曰岳侯神算也初贼恃其险曰欲犯我者除是飞来至是人以其言为防获贼舟千余鄂渚水军为沿江之冠诏兼蕲黄制置使金挞懒在承楚欲为久驻之基哆然有吞噬江左之意刘光世知其久去国戍逺方其众思归而有嗟怨之声也谓可以离间其心即命铸三色钱以金银铜为之其文曰招纳信寳背有使押字为号获戎人之稍解事者贷而不杀说谕彼我利害向背曲折钱以酒殽俾持钱密示侪辈有欲归附者执钱为信而纳之自是归者不絶未几得女直契丹渤海汉儿万人无室家者则为之取妇给良马器仗使出战前后立功为最创立竒兵赤心两军
　　诡道
　　后周时尉迟迥作乱以宇文忻韦孝寛击之迥遣子惇盛兵武涉忻击走之进临相州迥遣甲兵三千伏野马冈忻以五百骑袭之斩获略尽进至草桥迥又拒守忻以竒兵破之直趋邺下迥背城结阵大战官军不利时邺城士庻观战者数万人忻谓左右曰事急矣吾当以权道破之于是射观者走之转相腾借声如雷霆忻乃呼曰贼败矣众复振齐力急击之迥军大败
　　齐侯执阳虎将东之阳虎愿东乃囚诸西鄙尽借邑人之车锲其轴麻约而归之载茐灵寝于其中而逃唐髙宗遣将军裴行俭讨突厥于黑山至朔州谓其下曰用兵之道抚士贵诚制敌尚诈前日萧嗣业粮运为突厥所掠士卒冻馁故败今突厥必复为此谋宜有以诈之乃为粮车三百乘每车伏壮士五人各持陌刀劲弩以羸兵数百为之援且伏精兵于隘要以待之虏果至羸兵弃车散走虏驱车就水草解鞍牧马方拟取粮壮士自车中跃出击之虏惊走复为伏兵所邀杀获几尽自是粮运无敢近者
　　后周将贺若敦率骑六千渡江取陈相州陈将侯瑱讨之江路遂断粮援既絶人懐危惧敦于是分兵抄掠以充资费恐瑱等知其粮少乃于营内聚土覆之以米因召侧近村人佯有所访问令于营外遥见遂即遣之瑱等闻以为实乃据守要险欲旷日老之敦又増修营垒造庐舍示以持久敦军数有叛人投瑱瑱遂纳之敦又别取一马牵以趋船令船中逆以鞭鞭之如是者再三马便畏船不上后伏兵于江岸遣人乘畏船马以招瑱军诈称投附瑱便遣兵迎接竞来牵马马既畏船不上敦发伏掩之尽殪又湘罗之人乘轻船载米粟及笼鸡鸭以饷瑱军敦患之乃伪为土人装船伏甲士于中瑱兵见之谓饷船之至逆来争取敦甲士出而擒之此后实有馈饷及亡命奔瑱者犹谓之设诈逆遣扞击并不敢受相持嵗余瑱不能制
　　东晋将刘裕北征广固岭南贼将徐道覆说其帅卢循曰今日之机万不可失既克都邑刘裕虽还无能为也循从之初道覆密欲装舟船乃使人伐船材于南康山云将下都货之称力少不能得致即贱卖之价减数倍居人贪贱卖衣物而市之贑石水急出船甚难皆储之如是者数四故船板大积而百姓勿之疑及道覆举兵案卖劵而取之无得匿者乃并装之旬日而办遂举众冦南康庐陵豫章诸郡守将皆委任奔走
　　梁武帝为雍州刺史日招聚骁勇以万数因命案行城西空地将起数十间屋为止舍多伐材竹沈于檀溪积茅若山阜皆未之用中兵叅军吕僧珍独悟其防因私具橹数百张及兵起悉取檀溪材竹为船舰葺之以茅并即办众军皆发诸将须橹甚多僧珍乃出先所具每船付二张争者乃息武帝以僧珍为辅国将军出入卧内
　　隋开皇中文帝大议伐陈诸将皆云大江阔逺兵不习水以此为疑若一登南岸秦兵一可当百襄邑公贺若弼献十策其一请多造船须船既多贼必防碍更甚今南地无马请付傍江渚州二十嵗已上老马令饲以平陈为名贼必惧而求马以战密敕刺史令私卖博大船江南下湿特不宜马不逾周年并当死尽终不为彼用陈主叔寳果大造船市马输船既多方觉不便而止髙颎请所博得造运诸州米贮夀阳穿大池以采莲游遨为名造船仿水战仍以贺若弼为夀州总管终以此平陈
　　权竒
　　唐王忠嗣在朔方每至互市时即髙估马价以诱之诸蕃闻之竞来求市輙买之故蕃马益少而汉军益壮及在河陇又奏请朔方河东戎马九千匹以实之其军又壮迄于天寳末战马蕃息赖其用焉
　　唐北狄薛延陀发同罗仆骨囘纥等众合二十万渡漠屯白道川据善阳岭以击突厥可汗李厮摩之部思摩引其种落走朔州留精骑以拒战薛延陁乘之及塞太宗乃令张俭李勣等率兵数道击之太宗戒之曰延陁负其兵力逾漠而来经途数千里马已疲痩夫用兵之道先利速进不利速退吾先勑思摩烧薙秋草延陀粮肉日尽野无所获顷有侦者来云其马畜囓噉林木枝皮略尽卿等犄角思摩不须前战俟其将退一时奋击制胜之举也先是延陁击沙鉢罗及阿史那社尔等皆以步战而胜及其将来冦也先讲武于国中教习步战每五人以一人经习战阵者使执马而四人前战克胜即援马以追奔失于应接罪至于死没其家口以赏战人至是遂行其法突厥兵先合輙退延陁乘胜而逐之勣兵拒击而延陁弓矢俱发伤我战马李勣乃令去马步战率长矟数百为队齐奋以冲之其众溃散副总管薛万彻率数千骑收其执马者其众失马莫知所从因击之乃大败
　　吴将周瑜使甘宁据夷陵魏将曹任围宁吕蒙徃救之乃命遣三百人柴断险道贼走可得其马军到夷陵即交战所杀过半贼夜遁去行过柴道骑皆舍马步走蒙兵追蹙击获马三百匹方船载还
　　春秋时邾人城翼将还自离姑大夫公孙鉏曰鲁将御我欲自武城还循山而南大夫徐鉏曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师
　　刘锜顺昌之战戒甲士人带竹筒其中实以煮豆入阵则割弃竹筒狼藉其豆于下虏马饥闻豆香低头食之又多为竹筒所滚脚下不得地以故士马俱毙曰此则不得而知
　　宋岳飞与乌珠战初乌珠有劲军皆重铠贯以韦索三人为聮号拐子马官军不能当是役也以万五千骑来飞戒兵卒以麻札刀入阵勿仰视第斫马足拐子马相连一马仆二马不能行官军奋击遂大败之乌珠大恸曰自海上起兵皆以此胜今已矣
　　魏曹操军行失道三军皆渴公令曰前面有大梅林饶子甘酸可以解渴士卒闻之口皆出水遂及前水梁庾城为华阳太守后魏军攻围南郡时粮储寡少人懐恟惧州有空仓数十所域手自封题指示将士此中粟皆满足支二年但努力坚守众心遂安虏退
　　宋将宗慤征林邑迳入象浦有渠南来注浦宋师逼渠置阵林邑王倾国来逆限渠不得渡以其装被象诸将惮之请待前后军进然后击慤曰不然吾已屠其坚城破其锐众我气方励彼已破胆一战可定何疑焉慤以为外国有狮子威伏百兽乃制其形与象相御象果惊奔众因此溃乱慤率兵直渡渠奋击其众奔散遂克林邑
　　隋将刘方率兵讨林邑国其王梵志率其徒乘巨象而战方军不利于是掘小坑以草覆其上因以兵挑之梵志悉众而阵方诈为奔北梵志逐之至坑所其象多陷转相惊骇军遂乱方縦兵奋击大破之
　　魏司马懿帅师拒诸葛亮于渭南相持百余日亮卒于军中及军退追之闗中多蒺藜懿使军士二千人着软材平底木履前行蒺藜悉着履然后马步俱进
　　吴将贺齐讨黝歙贼帅陈仆祖山等二万人屯林歴其歴山四面壁立髙数十丈径路阨狭不容方楯贼临髙下石不得仰攻军住经月将吏患之齐身出周行观视形便隂募轻捷士为作铁戈密于隐险贼所不备处以戈拓山为縁道道成夜令人潜上乃多悬布以授下人得上百数十人四面流布俱鸣鼓角齐勒兵待之贼夜闻鼓声四合为大军悉已得上惊惧惑乱不知所为守路备险者皆走还依众大军因是得上其中有善禁术吴师刀剑不得拔弓弩射矢皆还自向輙致不利齐曰吾闻之雄黄胜五兵还丹能威敌夫金有刃防有毒者皆可禁之以无刃之兵不毒之防彼必无能为也遂伐木为棓列阵四面罗列俱鸣鼔角勒兵待曙贼惶遽无依禁术不效遂大破而降之
　　夷尚鬼宋狄青征侬智髙时大兵始出桂林之南道旁有一大庙人谓其神甚灵青遽为驻节而祷之因祝曰胜负无以为据乃取百钱自持之且与神约果大捷则投此期尽钱面也左右谏止傥不如意恐不免沮师青不听万众方耸视已挥手条一掷则百钱尽红矣于是举军欢呼声震野青大喜顾左右取百钉来即随钱疎密布地而钉帖之加诸青纱笼复手自封焉曰俟凯旋当谢神取钱其后破昆仑闗败智髙平邕管及师还如言取钱与幕府士大夫共视之乃两字钱也
</div>
    <div class="pagination">
<a href="武编_page16.html">上一页</a><span>...</span><a href="武编_page12.html">12</a><a href="武编_page13.html">13</a><a href="武编_page14.html">14</a><a href="武编_page15.html">15</a><a href="武编_page16.html">16</a><span class="current-page">17</span><a href="武编_page18.html">18</a><a href="武编_page19.html">19</a><a href="武编_page20.html">20</a><a href="武编_page21.html">21</a><a href="武编_page22.html">22</a><span>...</span><a href="武编_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
