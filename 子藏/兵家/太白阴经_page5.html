<!DOCTYPE html>
<html>
<head>
    <meta charset="UTF-8">
    <title>太白阴经 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太白阴经 - 第 5 页/共 28 页</h1>
    <div class="content">　　土山于城外，堆土为山，乘城而上。

　　地道，凿地为道，行于城下，因攻其城。每一丈建柱，以防崩陷，复积薪于柱间而烧之，柱折城崩。

　　板屋，以八轮车，车上树高竿，上安辘轳，以绳挽板屋上竿首，以窥城中。板屋高五尺，方四尺，有二孔，四面列布，车可进退围城而行于营中，远望谓之巢车，状若鸟巢。

　　木幔，以板为幔，立结槔於四轮，车上悬逼城堞，使趫卒蔽之，蚁附而上，矢石所不能及。

　　火箭，以小瓢盛油贯矢端，射城楼橹板上，瓢败油散後，以火雀杏磨杏核中空，以艾内火实之，系雀足，薄暮群放之飞入城中，栖宿积聚庐舍，须臾火发。

　　蜀钁铁錾、蜀钁短柄，钁也。铁錾凿井，錾城也。

　　守城具篇第三十六

　　经曰：善守者，藏於九地之下；善攻者，动於九天之上。人所不见谓之九地，见所不及谓之九天。禽滑厘问墨翟守城之具，墨翟荅以六十六事，皆繁冗不便於用，其後韦孝宽守晋州、王[人品]守台城，皆约封胡子技巧之术，古法非不妙，然非今之用也。今述便於用者，如左方浚隍深开濠堑也。

　　增城、增修楼橹也。

　　悬门、悬木板以为重门。

　　突门於城中，对敌营，自凿城内为暗门，多少临时，令厚五六寸勿穿，或於中夜，或於敌初来、营列未定；精骑从突门跃出，击其无备，袭其不意。

　　涂门，以泥涂门扇，厚五寸备火，又云涂栈，以泥门上木栈棚也。

　　积石、积炮石，大小随事。

　　转关桥一梁为桥梁，端着横栝，拔去栝桥转关，人马不得渡，皆倾水中。秦用此桥，以杀燕丹。

　　凿门为敌所逼，先自凿门为数十孔，出强弩射之，长矛刺之。

　　积木备垒，本木长五尺、径一尺小，或六七寸，抛下打贼。

　　积石备垒於城上，不计大小，以多为妙，充抛石。

　　楼橹城上建堠楼，以板为之跳出，出为楼橹。

　　笓篱战格於女墙上，挑出去墙三尺，内着横括，前端安辖，以荆柳编之，长一丈、阔五尺，悬于椽端，用遮矢石。

　　布幔，以复布为幔，以弱竿横挂於女墙外，去墙七八尺，折抛石之势，则矢不复及墙。

　　木弩，以杨柘桑为弩，可长一丈二尺，中径七寸，两稍三寸，以绞车张之，发如雷吼，以败队卒。

　　燕尾炬，缚苇草为炬，尾分为两岐，如燕尾状，以油蜡灌之，加火从城上堕下，使骑木驴而烧之。

　　松明炬，以松木烧之，铁索坠下，巡城点昭，恐敌人乘城而上。

　　脂油烛炬，然灯秉烛於城中四冲、要路、门户，晨夜不得绝明，以备非常。

　　行燱常熔铁汁鑪，昇於城上，以洒敌人，土瓶盛汁，抛之，敌攻城不觉。

　　游火铁筐，盛火加脂蜡，铁索悬坠城下，烧孔穴掘城之人。

　　灰杂糠[米比]，因风於城上掷之，以眯敌人之目，因以铁汁洒之，又云：眯目，因风以[米比]糠灰掷之，使不得视。

　　连挺如打禾枷状，打女墙上城敌人。

　　叉竿如枪刃，布两歧，用叉飞云梯上人。

　　钩竿有枪，两边有曲钩，可以钩物。

　　天井，敌攻城为地道，来反自於地道，上直下穿井邀之，积薪井中，加火熏之，自然焦灼。

　　油囊盛水於城上，掷出，火车中囊败，火灭。

　　地听於城中八方，穿井各深二丈，令人头覆戴新瓮於井中坐听，则城外五百步之内有掘城道者，并闻於瓮中，辩方所远近。

　　铁菱，状如蒺藜，要路水中着之，以刺人马之足。

　　陷马坑，坑长五尺、阔一尺、深三尺，坑中埋鹿角、竹签，其坑十字相连，状如钩锁，复以[艹刍]草苇木加土种草实，令生苗蒙覆其上，军城营垒要路设之。

　　拒马枪，以木径二尺，长短随事，十字凿孔，纵横安括，长一丈，锐其端，可以塞城门要道，人马不得奔前。

　　木栅为敌所逼，不及筑城垒，或山河险隘多石少土，不任版筑，且建木为栅，方圆高下，随事深浅，埋木根重复，弥缝其阙，内量长短，为阁道立外柱，外重长出四尺为女墙，皆泥涂之内七寸，又立阁道内柱，上布板为栈立阑干竹於栅上，悬门拥墙，濠堑拒马，一如城垒法。

　　水攻具篇第三十七

　　经曰：以水佐攻者，强。水因地而成势，为源高於城，本大於末，可以遏而止，可以决而流，故晋水可以灌安邑，汾水可以浸平阳，先设水平，测其高下，可以漂城、灌军、浸营、败将也。

　　水平槽长二尺四寸，两头中间凿为三池，池横阔一寸八分，纵阔一寸深一寸三分，池间相去一尺四寸，中间有通水渠，阔三分深一寸三分，池各置浮木，木阔狭微小，於池空三分，上建立齿，高八分，阔一寸七分，厚一分。槽下为转关脚，高下与眼等，以水注之，三地浮木齐起，眇目视之，三齿齐平，以为天下准。或十步，或一里，乃至十数里，目力所及，随置照板度竿，亦以白绳计其尺寸，则高下丈尺分寸可知也。

　　照板形如方扇，长四尺，下二尺，黑上二尺，白阔三尺，柄长一尺，大可握度，竿长二丈，刻作二百寸二千分，每寸内刻小分，其分随向远近高下立竿，以照版映之，眇目视之，三浮木齿及照板黑映齐平，则召主板人，以度竿上分寸为高下，递相往来，尺寸相乘，则水源高下，可以分寸度也。

　　火攻具篇第三十八

　　经曰：以火佐攻者，明。因天时燥旱，营舍茅竹积刍穗军粮於枯草宿莽之中，月在箕、壁、翼、轸之夕，设五火之具，因南风而焚之。

　　推月宿法，周天三百六十五度四分度之一，二十八宿四方分之月二十八日夜一周天行二十八宿，一日一夜行一十三度少强，皆以月中气，日月合为宿首，角十二度，亢九度，氐十五度，房五度，心五度，尾十八度，箕十一度。东方七宿，共七十五度。斗二十六度，牛八度，女十二度，虚十度，危十七度，营室十六度，东壁九度。北方七宿，共九十八度。奎十六度，娄十二度，胃十四度，昂十一度，毕十六度，觜二度，参九度。西方七宿，共八十度，东井三十三度，舆鬼四度，柳十五度，星七度，张十八度，翼十八度，轸十七度。南方七宿，共一百一十二度。

　　雨水正月中，日月合宿，营室八度於辰，在亥为娵訾，於野卫分并州，於将登明。

　　春分二月中，日月合宿，奎十四度於辰，在戍为降娄，於野鲁分徐州，於将河魁。

　　谷雨三月中，日月合宿，昂三度於辰，在酉为大梁，於野赵分冀州，於将为从魁。

　　小满四月中，日月合宿，参四度於辰，在申为实沈，於野魏分益州，於将为传送。

　　夏至五月中，日月合宿，东井二十五度於辰，在未为鹑首，於野秦分雍州，於将为小吉。

　　大暑六月中，日月合宿，星四度於辰，在午为鹑火，於野周分三河，於将为胜光。

</div>
    <div class="pagination">
<a href="太白阴经_page4.html">上一页</a><a href="太白阴经.html">1</a><a href="太白阴经_page2.html">2</a><a href="太白阴经_page3.html">3</a><a href="太白阴经_page4.html">4</a><span class="current-page">5</span><a href="太白阴经_page6.html">6</a><a href="太白阴经_page7.html">7</a><a href="太白阴经_page8.html">8</a><a href="太白阴经_page9.html">9</a><a href="太白阴经_page10.html">10</a><span>...</span><a href="太白阴经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
