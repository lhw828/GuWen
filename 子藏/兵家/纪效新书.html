<!DOCTYPE html>
<html>
 <head>
  <meta charset="utf-8"/>
  <title>
   纪效新书 - 第 1 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   纪效新书 - 第 1 页/共 10 页
  </h1>
  <div class="content">
   纪效新书戚继光兵书
　　
　　卷首
　　
　　一、任临观请创立兵营公移
　　分守浙江宁、绍、台等处地方参将、署都指挥佥事戚继光，呈为处练陆兵以便图报事。窃照卑职一介武夫，叨承祖荫，驱驰北塞，艰苦数年，是以犬马衷诚，谬蒙剡荐，方面再迁，涓埃未效，尸位之惭，徒极俯仰。再叨前职水陆兼司陆战，尤切。但情俗异宜，只得勉奋。至于身先士卒，临敌忘身，职虽武愚，少所素讲；又况世荷豢养之恩，正犬马效力之日，且进有荫赠之荣，退有典刑之及，岂敢偷生？但设使本职统有节制敢战之兵，经练素孚之卒，一鼓齐进，血战抵敌，我虽创艾，贼亦破胆。如此，则设有不虞，实所甘心，愿膏草野，以图补报。惟恐即今既无堪战练制之士，若不呈明，预处教训，必待有事，仍如目前流寄杂兵以塞燃眉之责，兵将睽违，虚声冗众，士心未附，军令不知，及或借取福广船内水兵驱之陆战，数里以前，望贼奔溃，闻风破胆，虽有武勇数人并为遮拥，而使本职孤身赴敌效死职分，更於地方何益？殊增贼势猖狂，以贻羞笑！本职承命以来，旦夕兢惕，兴思及此，无任忧惶。况两浙数年军书警报并无一日之停，武官兵卒俱涉经年之战，纵有练兵之志，亦无可乘之时。幸今大寇就戮，万里廓清，本职何缘，遭逢此暇微隙为备。但去来年风汛，仅有三二月之日，尤该将官惜力分阴之际。再照水陆之兵险易不同，战斗之间利害尤别，其水战固为不易，至於陆战，锋刃既合，身手相接，彼死则此生，势不俱存。又况浙兵俱系赤体赴敌，身无甲胄之蔽，而当惯战必死之寇；手无素习之艺，而较精熟巧之技；行无赍裹，食无炊爨，战无号令，围无营壁；穷追远袭，必寄食於旅店；对巢拒守，必夜旋於城郭，而在今不得不然也。为今之计，必队设火头行锅，负之以随军；身带乾粮赍裹，备之以炊爨；兵有营壁器具，立之以相持。宿饱于野，庶为有制。故本职意以必用先创营壁之法，退则后有可恃以更番，进则对垒可恃以无虞。或又谓：方今寇至不时，急求目前之用，而必待从容创练营伍，缓不济事，诚似迂谈。殊不知三年之艾不蓄不得，而杀贼练兵，可以并行不悖。除将见在倭寇一面照常督集官兵战剿，一面统集新安兵，或储器教艺练营，待教练有成，即可期实用矣。至於临敌制变，防诈设奇，在将自出，难以逆计。及照本职，本以一将之官，故所思不出三千之法，宁言粗鄙有遗漏，欲求实效；不敢粉饰而繁辞章，徒事虚文。谨将创制营规、缺欠该备器械逐一开载外，查得接管前官任内并无交代水陆堪战堪教兵士，欲行未便。伏睹平倭疏内，一款总参等官，详计某府县某卫所应用防守若干名，某港某寨应用守御若干名，每参将应用三千名，副总兵分管陆路应用浙直兵三千名，见在各卫所军士堪用若干名。会算既定，前后令各参将协同兵备将所辖各府州县新旧民快义勇，严加拣选，务得膂力骁壮之人；但有老弱，尽行汰去。责取里老邻右保结，攒造花名文册，明白开注身材、面貌，给牌悬带。选完之日，每兵备道将所辖地方通计若干，就中挑取三千名，责付参将管练，专备本地陆路截杀，及听军门调用。又一款开在参将者，参将常用训练，拣选不精，训练不熟，责在参将佐贰官；名数不充，工食不敷，责在兵备及府州县掌印官。又开各兵备道将挑选过精壮之人，务足三千之数，交付参将，与同官军时加操备。居常教练，遇敌交战，参将之责；平时阅视，临阵监督，兵备之责。等因续蒙提督军门阮白牌为军务事，内开贼遁温福，仰戚参将驻扎绍兴，将兵备道原募兵勇三千名逐日操练，拣去庸弱无艺之人，照数选补，听候调用。为今之计，合无照议，并遵牌内事理选练，其不足额数者，或许职亦量行自募，充补其册内；应用营壁器具金鼓旗帜何项银两，相应取办。伏乞批行应该衙门，从公议处。缘于处练陆兵以便图报事理，未敢擅使，为此，理合备呈，伏乞裁夺施行。嘉靖三十五年十一月十五日呈详钦差提督军门阮，蒙批：兵备道行府照数处办缴。依奉备行绍兴府委官经历归本佑造，该府库贮并无海防银两堪动等项缘由，仍备呈钦差总督军门胡批：该府既无堪动银两，仰布政司查给缴，通并行绍兴府给造。
　　二、新任台金严请任事公移
　　分守浙江台、金、严等处地方参将、署都指挥佥事戚继光，为请乞专任责成殚瘁心力大振久沿海防军伍以图补报事。窃照本职本以废弃之馀，误蒙使过之用，看得任内台州一带沿海卫所，自初建置，本以保障生民，捍御地方，故民出膏脂以供馈饷。今积承平二百年来，一旦被有倭患，其民社供馈军饷且如旧矣，而军伍不惟不能保障生民，无益内地，且每事急又请民兵以为伊城守，是供军者，民也；杀贼者，又民也；保民者，民也；保军者，又民也。事体倒置如此，殊失祖宗建牙之意。况台海一带，远在浙江一隅，将权独当一面，势甚可为。但世情狃於四事，其虚文误日，第一也；间有任事者，而不得弊源肯綮，二也；又有见今日之军疲惫懦弱，略似人形，遂谓必不可振，因噎废食者，三也；甚至以军为务设，恐整用杀贼，致有损军之罪，四也。夫然则民兵独非命耶？但今日蛊坏之极，干蛊之事，如创始相似。苟存其成法之体，而少变其意以救其弊，庶成法亦不至废，合无假职一方便宜之权。凡利有所当兴，弊有所当革，悉容职随时制宜，次第修举，与兵备道计议允行。一应掌印操陆管事军官，悉容职务在得人，一面因才授能，随时便宜更置；一面疏名分巡兵备道会详请用，及别衙门有所更置。职境沿海管事军官，亦必行职查覆。其措置之要，一曰首正名分，使指挥、千百户、旗军、丁舍秩然有序，而卫所之号令必行於上下；二曰拿治剥军贪官，以苏久困之卒，使士气渐裕；三曰重治刁军官，使卫所之官敢於任事；四曰禁所伍越序文移，无印白呈，以肃军政；五曰谕以忠义，厚恤战亡，以劝亲上使长之念；六曰清磨户口，均编差役，以养荷戈之力。至於进摄出外、跟官清查、影射役占、操练鼓舞、身先教习，凡可以充实行伍、激发士气者，悉听职随机转环，不必拘定常格，多方以振饬之。如遇事体重大，听会兵巡道施行，而有司军粮按月征放。如此而二年之外，使沿海官军不能堂堂一战者，皆职误国罔上之罪也。如蒙允谕之后，定知谤书盈箧，集毁销金。然世豢臣子，分在马革裹尸，成败利钝岂足暇顾？仰仗部院威明，伏乞钧断。为此不胜激切。理合具呈，伏乞照详明示施行。嘉靖二十九年五月十三日呈详钦差总督军门胡，奉批：“所据条陈数款，深为有见，且切中时弊。本官为一方大将军，既肯挺身任事，则一方军务悉以委托，俱许便宜施行。若事体重大，必须公议，亦听会同兵巡二道斟酌计议而行，具由详报。此缴。”又蒙巡按浙江监察御史周批前呈文，蒙批：“所议皆有见，且中时弊。因以见本参摅忠殚虑，与碌碌虚遣者不侔。但更张有渐，上下乃孚。若外至之言，决不能损，亦不必过防之也。此缴。”
　　纪效或问
　　或问曰：平时官府面前所用花枪、花刀、花棍、花叉之法，可以用於敌否？子所教，亦有是欤？光曰：开大阵，对大敌。比场中较艺，擒捕小贼，不同堂堂之阵千百人列队而前，勇者不得先，怯者不得后；丛枪戳来，丛枪戳去，乱刀砍来，乱杀还他，只是一齐拥进，转手皆难，焉能容得左右动跳？一人回头，大众同疑；一人转移寸步，大众亦要夺心，焉能容得或进或退？平日十分武艺，临时如用得五分出，亦可成功；用得八分，天下无敌；未有临阵用尽平日十分本事，而能从容活泼者也。谚云：到厮打时，忘了拿法。兵岂易言哉？俞公棍所以单人打不得，对不知音人打不得者，正是无虚花法也。长枪单人用之，如圈串，是学手法；进退，是学步法、身法。除此复有所谓单舞者，皆是花法，不可学也。须两枪对较，一照批迎、切磋、扌崩挤、著拿、大小门圈穿，按一字对戳一枪，每一字经过万遍不失，字字对得过，乃为成艺，后方可随意应敌，因敌制胜也。藤牌单人跳舞，免不得，乃是必要从此学来。内有闪滚之类，亦是花法。定须持标与长枪对杀，先标使去，亦要不早不迟；标既脱手，要进得速、出刀快，方为成艺。钩镰叉钯如转身跳打之类，皆是花法，不惟无益，且学熟误人第一。叉钯花法甚多，铲去不尽，只是照俞公棍法以使叉钯钩镰，庶无花法，而堪实用也。
　　或问曰：子所撰，抑南北可通施之於今日耶？抑水陆可兼用否耶？无乃觅形索景，未免使人有读父书之忧。光曰：如束伍之法，号令之宜，鼓舞之机，赏罚之信，不惟无南北水陆，更无古今；其节制、分数、形名，万世一道，南北可通也。若夫阵势之制，特因浙江一方之地形，倭贼出没之情状，以形措图，以熟愚民分合之势，以教畎亩初用之官，随敌转化。苟用之异地，是诚难免父书之忧也，不敢统为夸诞以误阅者，故特备说于左。夫倭性疑，疑则迟。兵临之时，我若进而有制，彼若先不预闻，便不就合，我得易于分布。余数年百战，但见诸贼据高临险，坐持我师，只至日暮，乘我惰气冲出，或于收兵错杂乘而追之，又能用乘锐气盛以初锋；又其盔上饰以金银牛角之状，五色长丝，类如神鬼，以骇士气；多执明镜，善磨刀枪，日中闪闪，以夺士目。故我兵持久，便为所怯。余所著操练图令内，切切分详退兵之法，谆谆面谕鸳鸯阵势速战之条者，良以此也。若夫北方原旷，地形既殊，敌马动以数万，众寡亦异，驰如风雨，进不能止，岂可以此用之者耶？或曰：必如何而可？余曰：北方之事，须革车二千，练骥万余，甲兵数万，必兴十万之师，如卫公之法而不泥其迹，乃可收功尺寸，出塞千里，少报国恩之万一也。或又问：其法何如？余曰：十万之才，非余所及，但当别有十万作用，长叹而作。
　　或问曰：主将者，万人之敌也，而一技一艺似不必习。光曰：恶！是何言哉！夫主将固以司旗鼓调度为职，然不身履前行，则贼垒之势不可得，众人之气不肯坚，前行之士得以欺哄避难而逆诳莫可辩，斯赏罚不能明、不可行也。如欲当前，则身无精艺，己胆不充。谓习艺为不屑，可乎？及其平日也，士卒乃以艺而胜敌者，非有督责，愚人不知为防身立功之本，既多怠逸，如欲教阅，必须凭左右教师以定高下，便致教师得以低昂其间，为索诈之计，士心即不平，学技即不真，而花法无益之艺得以入乎其间。况为将之道，所谓身先士卒者，非独临阵身先，件件苦处要当身先；所谓同滋味者，非独患难时同滋味，平处时亦要同滋味，而况技艺，岂可独使士卒该习，主将不屑习乎？承平以来，纨绔之子间一戎装，则面赤如丹，执锐则惭笑莫禁。为主帅者，苟能一身服习，而凡下我一等者，将焉取惭愧、惶惑、赤面、动心？谁不曰：位势如彼其尊，威令使我奔走者尚如此，我又何疑怯而不屑？使知披执非辱己之事，醒然为当然之役，而良心矢发，练士如林矣。孰谓一技一艺，非主将之可屑为耶？分门习技者士卒，而所以杂其长短、随其形便、错而用之者主将也，不习而知之，临时焉能辨别某器可某用、某形用某器，以当前后？临时不知用，盖由平日不辨别精粗美恶之故也。及或托之章句中，不知器技之用者，造之付与士卒，无异闭目念文，到底不识一字。如此，则器技必不精。晁错曰：以其卒予敌也。斯言可不信乎？主将又可以为一人之敌而不屑乎？平时器技，必须主将件件服习，以兼诸卒之长。既习，则能辨。又须件件亲诣亲手看试过，方可付士卒，勿谓我有捷法，百件之中抽其一二试之。此是三军性命所系，国家地方安危所关，设有一件欠精，临事一人先失，大众被累。勿谓我有抽看之法，而造者不测，便不敢草草；勿要顾惜威重劳冗，而试较不全。万分叮咛告嘱。
　　或问：祖宗自设官军至今，操练二百年矣，比子之操一二年者，孰为习士？官军亦有阵法，场中演习而皆不裨时用，何也？光曰：且如一学生，平日窗下讲习的是五经四书、解义策论，一旦入场，试官出来题目就是经书上的，便可中得个举子来；若平日虽是手不释卷，却读些杂说诗词，作些歌赋、传奇，一旦入场，要作经义策论中选，所习非所用，如何可得？就是好学的也徒然耳。今之军士，设使平日所习所学的号令营艺，都是照临阵的一般，及至临阵，就以平日所习者用之，则於操一日，必有一日之效；一件熟，便得一件之利，况二百年耶？况自幼而为武士者耶？奈今所学所习，通是一个虚套，其临阵的真法真令真营真艺，原无一字相合；及其临阵，又出一番新法令，却与平日耳目闻见无一相同，如此就操一千年，便有何用？临时还是生的。且如各色器技营阵，杀人的勾当，岂是好看的？今之阅者，看武艺，但要周旋左右，满片花草；看营阵但要周旋华彩，视为戏局套数，谁曾按图对士一折一字考问操法，以至於终也。此是花法胜，而对手工夫渐迷，武艺之病也；虚文张，而真营却废，制阵之病也。就其器技营阵之中，间一花尚不可用，况异教耶？教与不教同，况不习耶？司阅者，可不端明双目，以任习服之人，为较量之衡耶？
　　或问：常操之套，果可用於临敌否？而真操赏罚精微之处，亦在此否耶？光曰：操兵之道，不独执械走阵於场肆而后谓之操，虽闲居、坐睡、嬉戏亦操也。善操兵者，必使其气性活泼，或逸而冗之，或劳而息之，俱无定格；或相其意态，察其动静，而撙节之。故操手足号令易，而操心性气难；有形之操易，而不操之妙难。能操而使其气性活泼，又必须收其心，有所秉畏兢业。又有操之似者，最为操之害，何则？欢哗散野，似性气活泼；懈苦不振，似心有兢业。为将者辨此为急，知此可以语韬钤之秘矣。猎人养鹰犬，故小道也，将无所似乎？且夫好生恶死，恒人之情也。为将之术，欲使人乐死而恶生，是拂人之情矣。盖必中有生道在乎其间，众人悉之，而轻其死以求其生，非果於恶生而必死也。故所谓恩赏者，不独金帛之惠之谓，虽一言一动亦可以为恩为惠。所谓威罚者，不独刑杖之威之谓，虽一语一默亦可以为威为罚。操之於场肆者，不谓之操，所谓筌蹄也；而兵虽静处闾阎，然亦谓之操，乃真操也。微乎微乎，妙不可测。神乎神乎，玄之又玄。此圣贤之精微，经典之英华，儒者之能事，岂寻常章句之可拟耶？况诿之弓马粗材、武夫血气之技，乌乎可？
　　三、正行伍说
　　行伍大略，前制旗帜内已载，今定每十人为一小队，即伍也，置立木腰牌各一面。四伍一哨，即大队也，腰牌一面。每官方色腰牌一面。各内应开姓名，另图牌式於前。仍查军律，参酌人情，定立军法若干款，紧要者印油於牌阴；稍缓者并前令通刊为一部。如一队之长，须知十人内某贫某富，某强某弱，某在某往；一呼之间，一名不遗；一见之间，逐名俱识。大而百人之长，千人之总，偏裨大将，各以此考之，足辨兵士情意、教练之勤惰也。务使人有管鲍之知，方可望其同心戮力之战。
　　四、制器说
　　造用之法，中间将官多推於有司，盖避嫌耳。殊不思临戎误事，其咎谁归？虽涉嫌疑，有不容於避者，但银两出入，不亲，何嫌之有？其买办工料，巡视监制，随完随试，堪否行罚任怨，须将官亲为之方俾实用，不然，止专降式受成，总使数更，得精加倍，不无耽误时月。则是航海者渔人，而造舟者梓人，彼何与利害，而焦劳困苦，以底其精？司出纳者，惟知屡估务至减价，以为省一金则民受一金之赐；且估之不奢，司事者无从侵克。殊不知委用非人，稽查无法，任是如何估减，愈减愈於器具上剥削，而自侵之数原不减也。谁肯又将已赀佃造，更不知器具造成无用，并将给造之赀尽数置於无用之地？所谓惜小弃大，掩耳偷铃，而他人坐邀一己之名，重贻军事之害；又复重估再造，其时将以省民耶，将以遗害耶？况误大事者耶？呜呼，有大计者思之！
　　五、教阅说
　　前兵既选充足，轮进教场。将官逐照长操教习格式，忘去势分，各随所长，如法逐名教诲，务使人知习服器艺之乐之益，欲罢不能，非止为答应官役而为之。恩威兼著，情法相融，中有梗玩者重治，以警其馀。周而复始。已完，通行合营演总阵一日。其营阵之制另具。
　　六、调发说
　　照得南方用兵已逾数年，军民兵士操集之久，岂止曰善人七年之期，不可谓无三年之艾。至今称习士节制者犹鲜。盖由平时操练既不惜光阴於无事间，又教者非其所用；而有事之际，又复立名选锋，每哨队内抽其愿者强者凑合而发。咸知兵无选锋之虑，独忘临敌易将之危，人心忽更，所属行伍分离，上下易置，己难责成；至於功不能成，则是授以藉口之柄。此其所以积兵徒久，而乌合如初也。合无今后各官所部兵马，但遇调遣，不必分其强弱，止将所部官职名书牌调发。彼既任教练之责於平时，而临敌失律，必无词以他诿；且知其终於自任，而亦皆殚心力於教练鼓舞之日也。况选锋之说，盖选於无警之日，非选於对垒之秋。一营之内，未尝尽强而无弱，兵家亦未尝弃弱而不用。惟一调发，则练兵有暇，军士情通，遇敌庶可以期齐勇之用。
　　七、操分合说
　　南服之地，水田畦径，至或青草萦纡，途路宽者不过五尺，小者一尺，仅容侧足，皆水田茂禾，深稻难行，三五人即塞。往往用兵，千数百人密相蚁附，一路而行，一遇败衄，前后拥迫蹂践，落田中者复为田港水泥所阻，往往失事甚大，盖由不知分合故耳。然径多路纷，须分兵数道，大张其疑，照号令，如有路若干，则分若干枝，务尽占其路，使我之众疏而不断，密而不杂，单行牌后各赤下体。遇贼，则正面径上者牌立不动，为对敌正战；赤体者下出田中，分合变化，出入伸缩，令各以便，俱不羁禀于中军，听随前队官长弛张。若进止大规，统於中军之总号令，各兵又听各部之令，庶得分合之法。分营式另具。
　　八、对敌说
　　我兵所以屡败，有三：素无节制，一也；未见敌而先走，二也；既无营壁可恃，人胆先怯，卒皆野战，即使胜之不足以当贼更番，终於败溃，不胜亦无所奔依，故奔北长往，所谓无制之兵，有能之将不可胜，三也。今照前营已定，如贼来冲，或二三人，或五六人，我兵俱伏旗息鼓，器械俱偃肃不动；待彼冲到六七步内，亦不动，贼必退去。渐益前来，如加至百十以上，炮手照依对敌次第，俱随牌立於濠岸高土之上，如今打放，空者复装，饱者续放，放者方装，装者又发。如此，则虽终日，炮放不乏，必无放尽而无炮之失。弩射手坐於岸土之下，亦如今间名准射，射者后续亦不歇竭。再至十步之内，方才长牌听鼓堵墙而进，枪刀短棍夹牌而入，大营相应金鼓火炬，此节制正战也。战间翼击以分其力，游伏以疑其专，出奇以乘其众，更番妙处，俱在临时制变，将所自出。
　　九、下炊灶说
　　照得两浙自用兵以来，每遇敌，昼则空腹围战；至夜，复又饥奔二三十里之外人家，或入城郭宿歇，至晓复合。而贼於一夜之内，黑地预设奇伏，转移流突，自昏至旦，五六十里有之。我兵及明寻觅贼所，行疲气怠。又有未战而已遇其贼伏者有之，往往取败；再或不入其伏，定失其地利，是以我劳而不及谋，贼逸而伏多中。为今之计，夜营既熟，复有炊灶宿饱于野，遇敌即与昼夜相持，遇倦以奇绕之，遇暗以死士乘之，将见贼欲散掠，而畏兵相守不敢分其势；欲聚战，而我有守具，不得与我战，灶炊无所，饥窜必矣。犄角上策，无出乎此！后开旗上灯笼布罩者，夜操之具也；布城蒺藜拒马者，立营之垒也；锨等者，治营之器也。
　　今人治兵，常曰：古法，筌蹄之具耳，不足以施于实用。呜呼！天下有无方之医否耶？盖地方风气不同，人之情性各异，不能因其所明而通其所蔽，遂谓兵法不足以施于实用，是岂为能兵者哉？此特自治于我之军中为然。况敌情千变万化，地利到处殊形，抑将何如以应之？且如浙江乡兵之称可用者，初为处州，继而绍兴，继而义乌，继而台州；至於他处，则虽韩、白再生，不可用也，是皆有其故焉。何则？处州为乡兵之始，因其山矿之夫，素习争斗，遂以著名。及其用之杀倭，不过仅一二胜而已，以后遇敌辄败，何也？盖处兵性悍，生产山中，尚守信义，如欲明日出战，先询之以意，苟力不能敌，即直告曰：不能也！如许我以必战，至其期必不爽约，或胜或负，定与寇兵一相接刃。但性情不相制，胜负惟有一战，再用之痿矣，气勇而不坚者也！此兵著名之时，他兵尚未有闻及。三十二、三年，方有绍兴之名。盖绍兴皆出於嵊县、诸暨、萧山，并沿海，此兵人性伶俐，心虽畏怯，而门面可观，不分难易，无不领而尝之，惟缓急不能一其辞。然其性颇为无奈，驱之则前，见敌辄走，敌回又追，敌返又走。至于诱贼守城扎营辛苦之役，则能不避。驭之以宽亦驯，驭之以猛亦驯，气治而不可置之短锋者也。此后方有台兵之名。盖台兵以太守谭公之严，初集即有以慑其心，故在谭公用之而著绩，他人则否。其人性与温州相类，在于虚实之间，著实鼓舞之，亦可用。岁己末，以义乌尹赵公之集兵，予奉命会选而教练之为部伍，于是而始有义乌之名。以前非无乌兵也，盖辄屡出屡败，故不为重轻。义乌之人性杂于机诈勇锐之间，尤事血气。督之冲锋，尚有惧心，在处兵之下，然一战之外尤能再奋，一阵之间尤能反戈。但不听号令，胜则直前不顾，终为所诈。至於他处之兵，伶便、谲诈、柔懦、奸巧，在我鼓舞之令未下，而众已预思奇计为之张本矣。等而别之，得其人而教练焉，毕竟处州为第一，义乌次之，台温又次之，绍兴又次之，他不在此科也。其操治处兵之法，在操其坚耐而使之屡阵，不销其气。其操义乌之法，要破格恩威并称，必使其听节制，进退一如约束，不患其不强，而患其不驯；不患其不胜，而患其骄。其操台温之兵，必又加严一等。其操绍兴之兵，必须重令以劫其心，决令以立其信，操之能以短兵交刃，而后可用也。至于他处之兵，必洗涤其肠胃，尽去其故态，施不测异常之令，然后仅能及绍兴兵耳，不然，吾不能也。如此，则无兵不可冲锋，无兵不可鏖斗，浙之强兵不可胜用矣。或又问曰：今之处民销废怯弱极矣，而君犹以处兵称首，何也？予曰：兵之胜负者，气也。兵士能为胜负，而不能司气。气有消长，无常盈，在司气者治制之何如耳！凡人之为兵，任是何等壮气，一遇大战后，就或全胜，气必少泄。又复治盛之，以再用，庶气常盈。若一用之而不治，再用则浊，三用则涸，故无常胜之兵矣。譬如清泉细流，辄以巨罂连汲之，斯浊；浊而不少间以蓄之，则涸。必汲其清而澄其浊，又停其汲，故能供再汲之罂。常满而流，弗可涸，是处兵之初用时，正始达之泉也。而将领不尚节制者，用其气而不蓄，虽一二胜焉，气已浊矣，犹未涸也。由是处兵之名著天下，无处不募处兵，而先浙、次直、次福建，皆处兵矣。夫处既募广，将领乃多，岂能人人皆良知清明，尽谙治气用兵之机也？於是用其名，而卤莽以耕，灭裂以获，诡遇得禽，遂至於涸，遂至於大衄而不可复振。今之义乌兵已蹈处兵故辙矣，予忧更甚。夫义乌兵自隶予部下二年，遂有台州辛酉数捷，至或身亲之人亦有云云者曰：义乌兵天生性勇，固不假将领教习之力而可用也。今处处募义乌兵者，远自福省，故不知义乌弹丸之地通计能几十万丁，就中再择其勇而壮者又复几何，今纷而应四方之募者二万有余矣，编民之家，老幼官吏生员杂役外，十丁五丁可得一壮士否欤？又加之以各处不一之将领未必人人知兵，未必人人知义乌兵之性，未必人人捐身家以御下，一用之不审，被一大劫，东村痛子，西村哭夫，于此之后，一邑夺气，而义乌之兵不可用在目前矣。或曰：如君所驭义乌兵，何以能然？予曰：粤於己未冬初集之，其在平时也，用破格之号令，施极重之赏罚，严如霜雪，以立威信，或以教场中行临阵事，或以谈笑间陈刀斧威。其所以佐威信之必行而无他虞者，或亲执汤药以调下卒，或同劳苦以共跋涉，或夜窃队伍之中，或出其私积之物，虽士卒一尺之器，亦亲经较验而身先习之，为诸士倡；夜无终寝之席，日无不吐之哺，此心时刻无或少怠，虽累胜之卒，而驭之更百倍于未胜之先也。夫方寸之微，出入无乡，一少恃其旧气，便著障根，以渐变去，便至不可收拾。是故世未尝无百战百胜之卒，惟在我无百战百胜之心耳。及于用兵临敌，则去战期二三日之前，先以塘报约之重刑厚赏，追随贼之动静，图报贼之地利，凡贼一举动，必有报；凡逾一时辰，必有报。又至举战一日之前，则所部亲兵能卒多至一二百人，尽数分遣，四布贼之左右，及或有入贼之腹心者。凡贼分合、出入、多寡、向往、进兵路径，举皆洞然矣，方以其所得情形，或以泥塑为山谷巢穴状，或以朱墨笔图别分布，使各头目了然如素履，然后克期分路如所议，给信票口令，以进于敌所。未阵而恐其迟，及阵而恐其瑕，交阵而恐其诱，既胜而恐其骄，精神心意，举无不流通于士卒敌人之间。而凯收之馀，又复如解衣以收亡骸，出帑以恤孤嫠；重其锋镝之赏，而明其连坐之诛。虽大败中，亦有必赏之士；大胜中，不无行刑之人。随查其心神志气之利害处，从宜鼓盈之，而决其机。器械行伍，一战即如故，则不更；两战之后，虽全师如故，则士卒轻伤亦多，器械损折亦多。断然星夜择其中军一哨，或头目有事故者，伍下之人分投补足；以中军所蓄器械，那移贷之，务使战营行伍一卒不缺，一器不乏，然后又为再出之举也。八阵所谓游兵二十四队，防备、设疑、补缺之用，正谓此也。是以各营时时有常足之额，士卒有常盈之气。今予之中军者，即八阵之游兵也。此在主将决当，常备数百之人，亲养练于中军，临时方得如此设施。若平日无是备，一时岂能呼召也哉？用之出征异地，尤为紧要一著。此固多术，亦为局方，至于因敌转化，因变用权，因人异施，因情措法，消息之以神妙不测，无方体之微者，又非笔舌所能告也。夫喋喋之言，非夸将术以肆骄矜，盖欲闻诸同志，慎用此兵，共藉壮士之力以尽职分，以报君父与知己也。不然，他处之义乌兵坏，则一邑之人，一体相似，区区部曲，由此易虑矣，今岂能独恃于久远也哉？识予不得已之心，然后予为无罪，予言庶万一有补云。
　　或曰：如台州辛酉之捷，宁能再得乎？予曰：可能者，人也；不可能者，天也。台州之捷，人也，予可继也；台州之全师，非人也，天也，不可必也。他日之遇贼必战，战而多胜者，人也，予能也；若如辛酉之每起必胜，每胜必全师，每战无逾一时，不独算而必中，且多奇中者，予不可必也，皆天也，数也，与督府司道帷幄之秘机也，同志者宜鉴乎此，毋诿之於义乌兵之力而自误焉。
　　今之乡兵狃于平昔所习武艺之蔽，不信师教，遂误大事者甚多。何则？如乡兵所执名为叉钯钅虏者，横头用无刃铁梁，柄头用平顶铁箍，长不逾眉；其所习之法，又前后左右回头跳舞，双手平拿两头，所馀不过一尺。渠盖如此习之，及其平日在乡党争斗，每打必胜，遂自谓无敌。虽有他师教以别法，皆不听从。盖渠用之利，习之成，信之深故也。殊不知此器此习乃乡中互相争斗用之，彼此皆然，且恐以刃伤人，得罪必重，故只用此物打伤；就或打死，终非刃杀之意。其贼之来也，利刃长锋，二丈有余，及身寸馀，应刃而毙。以一尺无刃之物，而当一二丈利渺之锋，就能见肉分枪，亦只格得他开去，不及我身幸矣；便终日对局，岂能跳进一二丈之远，以中彼哉？就中彼，不过打一击，苟不中在头额，便能死人否？贼亦得反刃于我也，逆而执之，反为所误。遂谓叉钯钅虏不可用，习艺为无益，有是理哉？又如长枪，近见浙江之习，皆学处州狼筅法，中分其半。官军所传之法，亦有回转，但大敌交锋，与平日场上相对比不同，千百之人簇拥而去，丛如麻蓬，岂能舞丈余长竿回转走跳若此，则一二丈仅可布一人而已，不知有此阵否耶？至于中分其半，则又后尾垂带，一为左右之挨挤，手中岂能出入？遂乃遇敌而败。不曰习艺之非，制器之误，乃曰枪不可恃，於枪何尤哉！故用钯钩镰叉钅虏之类，必如予所载短兵长用说篇内制之习之；长枪之属，必如予所载长枪短用说篇内制之习之，乃为得宜。今之司教士之责者，须先一一随其土著之所习尚器艺，如善者，听之，而求其精；如非大所宜者，须先一一说破执迷之病，然后说我新制之利，待彼晓然，知旧习之不利，以慕我之利，然后督习。既成，人人自知足以恃而前，则弱兵可勇，勇兵必不为习所陷没，可以语成功也。或者曰：君用兵酷嗜以节制，遂至成效。节制工夫从何下手？予曰：束伍为始，教号令次之，器械次之。微权重焉不能传也，当於经籍中采其精华，师以意而不泥实事；造其知识，衡於己而通变。推而进之于真武，直取上乘，则率性之谓道，格物而知至，知至而意诚，意诚而心正。孔子云：我战则克是已。勿谓行伍愚卒不可感通，恃无本之小勇，幸狙诈之一中也！呜呼！
　　卷一束伍篇
　　△原选兵
　　兵之贵选，尚矣，而时有不同，选难拘一。若草昧之初，招徕之势，如春秋战国用武日久，则自是一样选法。方今天下承平，编民忘战，车书混同，卒然之变，自是一样选法。大端创立之选，势在广揽、分拣，等率均有所用。天下一家，边腹之变，将有章程，兵有额数，饷有限给，其法惟在精。第一切忌不可用城市游滑之人，但看面目光白、形动伶便者是也。奸巧之人，神色不定，见官府藐然无忌者是也。第一可用，只是乡野老实之人。所谓乡野老实之人者，黑大粗壮，能耐辛苦，手面皮肉坚实，有土作之色，此为第一。然有一等司选人之柄者，或专取於丰伟，或专取於武艺，或专取於力大，或专取於伶俐，此不可以为准。何则？丰大而胆不充，则缓急之际，脂重不能疾趋，反为肉累，此丰伟不可恃也；艺精而胆不充，则临事怕死，手足仓卒，至有倒执矢戈，尽乃失其故态，常先众而走，此艺精不可恃也；伶俐而胆不充，则未遇之先爱择便宜，未阵之际预思自全之路，临事之际，除已欲先奔犹之可也，又复以利害恐人，使诈他辈为己避罪之地，此伶俐不可恃也；力大而胆不充，则临时足软眼花，呼之不闻，推之不动，是力大不可恃也。兴言至此，则吾人选士之术荒矣。夫然则废四者而别图之，亦不可也，盖四者不可废，而但不可必耳。谚曰：艺高人胆大。是艺高止可添壮有胆之人，非懦弱胆小之人苟熟一技而即胆大也。惟素负有胆之气，使其再加力大、丰伟、伶俐，而复习以武艺，此为锦上添花，又求之不可得者也。然此辈不可易得，思其次，则武艺尚可以教习，必精神、力、貌兼收。三者兼收，又不若凭各亲识乡里哨队长举首，盖渠皆生长同，观其所忽也久矣，此又不可以凭选者之目也。所奈此数者，皆选兵之一筹，而必胆为主。胆之包在人心腹中，不可见，何以选为？殊不知人之精神露于外，第一选人以精神为主，而当兼用相法，亦忌凶死之形、重福气之相，此尽选人之妙矣。最勿使伶俐油滑，宁用乡野愚钝之人，畏官府，畏法度，不测我之颠倒之术，诚信易於感孚，忾气易于振作。先以异出常情之威压之，使就我彀中，而即继之以重恩收其心，结之以至诚，作其威，则为我用命无疑，此万试万效之方也。若爱先玩于前，而后继之以威，则怨丛而恩不感矣。是故遵令奉法，临事用命，所以成天下之功，办天下之事，虽小而家人父子邑里之细毕竟克济者，威严而已。但威不能自行永守，保无阻坏，而所以使威严之永行无阻坏者，恩与信也。彼天下之至亲、至情，莫慈父之于孝子若也，子之听命于父者，以其生我也、育我也，设使父必于杀子，虽孝子且不能无私言，况乌合之众、行伍之兵耶？是以必须恩以佐使其威严，庶威严为之畏为有济，不然，则威之反为怨，严之反为敌矣。如载人者舟之功，而所以使之载者，则舵也，威严其舟乎，恩信其舵乎？此予数年之独秘，虽后日名将之出，必不易予言也。
　　△原授器
　　选兵既得其道矣，其法不过相貌精健，而四十上下皆健也，二十以上皆健也，所用之器，必长短相杂，刺卫兼合。而我之选士，若无分辨，一概给之，则如藤牌宜于少壮便健，狼筅长牌宜于健大雄伟，长枪短兵宜于精敏有杀气之人，皆当因其材力而授习不同。苟一概给之，则年近四旬，筋力已成，岂能以圆径二尺之牌、而跪伏委曲、蛇行龟息、以蔽堂堂七尺之躯；伸缩进退出没、以纵横于锋镝耶？若狼筅长牌等，授之以少年健儿，则筋力未成，岂能负大执重，若老成之立于前行，以为三军之领袖翼蔽也哉？今将编选授器之法开条于后：
　　—、编立队伍、籍记年貌贯址之法，必在选时一日内了当，若待次日，则我所选中之人又更换一半矣。何则？新集乡民，不知法度，惟听熟人之言，倏起投兵之思，则一时恨不入选；威严之临，或有人恐以祸福，倏生畏悔之念，便就又要回家。渠盖此时既未受约束，又未食钱粮，不惟无所系，抑且无所畏，日选日更，无时可定矣。其法：一面用白牌上书一号编营伍在此，二号记县分都图在此，三号记年貌疤记在此，四号记尺寸筋力在此，五号记居住地名、填年月在此，六号登录文册在此；又在空地别立一旗标，以待后项选过者。
　　—、将此六号白牌分为六处，挨号顺摆在於丹墀两边，务每牌下留空地可容一二队人，以便编记。每一号牌下，用桌一张、凳二条，与官生坐书手一二名，俱分立停当，然后坐堂照前法选兵。约足勾一哨官所管之数，又照后开条，编次一哨官毕，又选一哨官者。
　　—、将选中兵，先尽哨官自定部下，哨长几名，就将几名内定。第一哨哨长当前立讫，馀几名且在坐后，不许行动。又听前立第一哨长于兵内自举抽出队长几名，又于队长内定出第一队长，前立，馀亦在坐后立。将第一队长令在选中兵中带愿入队兵十二名，在公座前面横一字立，先将队长用束伍内腰牌纸一张，于习艺空内填领队二字，照束伍篇内给与方色队旗一面，连人先送至填营伍处。其填营处先给定成营伍无姓名行伍册一本遇送人，到将腰牌纸内照营伍填毕，又连人牌送与填县分都图处，照腰牌纸内空处填毕，又连人牌送至填年貌疤记处，照腰牌纸内空处填毕，又连人送至填尺寸筋力处，照腰牌纸内空处填毕，又送至的当乡土之官管填所住地名处，照腰牌纸内空处填住处地名毕，乃将本队长带过十二名兵。内先择年力老大一人，付以长牌，长牌无甚花法，只欲有胆有力，赖之遮蔽其后兵前进耳。
　　次将年少便捷、手足未硬一名为藤牌，藤牌如前说之谓也。次将年力健大老成二人为狼筅，狼筅枝繁重，足以蔽身而壮胆，故用法明直易习，便于老成手足已硬之人。
　　次将有杀气、有精神、三十上下、长健好汉四人为长枪手；又长枪之次者二人为短兵。长枪用法多习学，非身手眼俱活者不可用。此器又专主于刺，故选授又贵于精中取精。
　　次老实有力、能肩负、甘为人下者一人，充为火兵，欲负锅裹之重，性下肯为同类所役。
　　—、每定完一人为某器，即填于腰牌内习艺空内，连人一照先编记队长之法，挨次挨送各所立挨记牌下。处处填完，一队毕通，令队长带赴又一处，抄录腰牌纸内所填格限在册，即将一队兵送于空地立标之所坐听。
　　—、第二队照第一队法编给挨填完毕，又坐如此。一哨内各队皆毕，将哨长亦照队长挨填，照束伍篇内给与该方色大旗一面，即执於先编过本哨该管几队头坐定。又如此唤过先已发放在坐后立著的第二个哨长来编出队长，又照一哨之法，挨队如前选编。俟一哨官的完了，授以约束，责令哨长管队长，队长管兵，每队互相识认。亦照束伍篇内腰牌阴面之式刷来，将全队姓名填于式内，每名给一张，粘在腰牌阴面。
　　—、自此为始，凡行动立止，俱照式内鸳鸯次序前后左右，恁是如何，不许时刻错乱行立。如有一人更换，俱连坐治罪，换了兵，责队长；换了队长，责哨长。约在某日阖营可以选完发放，到日前来对读腰牌。如此选兵，选中即成行伍，即有统束，虽生兵乌合，今日入彀，今日即可钤束，即成军容，即不能更换，而制驭分散即在我矣。选中一名，就得一名实人在行伍中操练。若再至通完，仍照选兵法分立牌所，总对读腰牌一遍，差者、换者即便以重法连坐其一二人，便要立重信。此时重信一立，如古人徙木云者，以后顺手牵羊，惟我号令是听，而方可言练也。此一节，已於练兵有五分工夫矣。心之精微，尽於此说，识者详之。此一篇乃治兵之始，初下手工夫，百万之纲领也，节目由兹而寓，幸勿略焉，敢告同志。
　　△原束伍
　　夫营阵之法，全在编派伍什队哨之际。计算之定，若无预於营阵，然伍什队哨之法则或为八阵，或九军、七军、十二辰，古人各色阵法皆在于编伍时已定，一加旌旗立表，则虽畎亩之夫，十万之众一鼓而就列者，人见其教成之易，而知其功出于编伍者，鲜矣！故营阵以伍法队哨为首，乃以束伍贯诸篇，庶使知次第也。今法：长牌一面、藤牌一面、狼筅二把、长枪四枝、短兵二件、火兵一名为一队，方而为九，直之为二，伍分而为三才、为五花。四队为一哨，虚其中，哨长居之。四哨为一官，虚其中，鸟铳、火器、哨官居之。每前后左右四哨为一总，把总居之。设与五方旗一副、高招一副、巡视旗四件、掌号一名、金鼓十二名。初谓铳手自装自点放，不惟仓卒之际迟延，且火绳照管不及，每将火药烧发，常致营中自乱；且一手托铳，一手点火，点毕且托之，即不中矣。令炮手另聚为伍，四人给炮四管，或专用一人擎、一人点放，二人专管装药、抽换其点火，一人兼传递，庶无他失，可以成功。但此法只可施于城守，若临阵，不无人路错乱、引军夺气，边铳可用此法，鸟铳还是单人自放又便。
　　—、器械
　　长牌手腰刀一口；藤牌手腰刀一口；火头每名给铜锅一口、夹枪棍一根，行即负五人预备攻围乾粮，止即专司炊爨。每短兵叉头各带火箭六枝，其挨牌藤牌上各带蒺藜十串，每串六个，接连式开于后。每小队轮带拒马六副，轮带布城一堵。铳手每名装药筒皮袋一个，布油单一张，锡鳖一个，盛线药。每队或锨或镢一把，该添或铳手、或毒弩手、或精健能行，或大刀，收入中军，专备冲锋、探报等项之用。前开该用，中军把总是也，此兵并不带拒马、蒺藜等项。每弓一把，长箭一百枝，边箭一百枝。每弩一张，弩箭一百枝，弩药一瓶。每哨大铳三门，不用木马，止用新制极便合口大铅子；每三门如式送子一根，铁锤一把。中军九门。中哨内火箭一百匣，匣如式；箭如新制。又如千里雷等铳，系中军巧法，相机出奇所用，此不载。
　　以上图式用法俱开后册。
　　—、杂流匠役
　　每一营，火药线匠一名，木匠一名，铁匠一名，大铳手三名，各带全副器具。每把总，孛罗一名，喇叭一名，号笛一名，鼓四名，锣手一名，摔钹一名。中军台上下营吹鼓手共三十八名，医士二名，医兽一名，精占筮者验留，裁缝二名，弓匠二名，箭匠五名，火药匠十名，大铳手一队三十名。
　　—、旗帜
　　每伍小旗一面，各随方色。每队中旗一面。每哨官蓝旗一面，门旗三面。每总蓝旗四面，五方旗五面，高招五方五面，每杆灯一个。
　　中军五方旗三副，五方招十面，蓝旗一十二面，门旗一十面，背上小招督战军令旗十二面，清道旗二面，金鼓二面。赏号官二员，坐纛一面。
　　—、夜营应备中军大将旗鼓，上各黄油纸、铁丝灯一盏，俱粗四寸、长一尺五寸；五方旗十面，十盏。吹鼓手三十八名，三十八盏；角旗八面，八盏；将纛一面，上灯四盏。凡各杂流官生人等每起头目，各带灯一盏，粗同，但长止用六寸，低执，随身。前总哨旗上红油纸、铁丝灯一个，高招一个，俱圆一尺五寸；每一队旗上一个，色同，圆八寸。
　　左总同前总数，但用蓝油纸，长二尺，粗五寸。队灯长一尺，粗同。
　　右总同前总数，但用白油纸，方形，一尺二寸。队灯八寸。
　　后总同前总数，但用黑油纸，匾形，高一尺二寸，横二尺，匾四寸。队灯高八寸，横一尺六寸，匾四寸。
　　中总塘报等灯俱圆而黄小，止用八寸。
　　—、凡各每灯一盏，用黑油布四层罩盖一个，以备一时遮隐，使寸明不露，或明营暗徙，或暗营倏明，为莫测之巧也。
　　
　　卷二紧要操敌号令简明条款篇
　　
　　窃观古今名将用兵，未有无节制号令，不用金鼓旗幡，而浪战百胜者。但今新集生兵，春汛逼近，一切战阵法令，若逐次教来，何时是熟？今时紧要，必不可缓，各便宜简明号令，合行刊给。各於长夜，每队相聚一处，识字者自读，不识字者就听本队识字之人教诵解说，务要记熟，凡操练对敌，决是字字依行。各读记之后，听本府点背，若一条不记，打一板。若各兵有犯小过该责打之事，能背一条者免打一板。临阵军法不在此例。
　　◎紧要操敌号令简明条款篇第二
　　
　　凡你们的耳，只听金鼓，眼只看旗帜，夜看高招双灯，如某色旗竖起点动，便是某营兵收拾，听候号头行营出战。不许听人口说的言语擅起擅动；若旗帜金鼓不动，就是主将口说要如何，也不许依从；就是天神来口说要如何，也不许依从，只是一味看旗鼓号令。兵看各营把总的，把总看中军的。如擂鼓该进，就是前面有水有火，若擂鼓不住，便往水里火里也要前去；如鸣金该退，就是前面有金山银山，若金鸣不止，也要依令退回。肯是这等，大家共作一个眼，共作一个耳，共作一个心，有何贼不可杀，何功不可立？
　　凡掌号笛，即是吹锁呐，是要聚官哨队长来分付军中事务。
　　凡正行之间，放铳一个，就是要更变号令，即立定看听有何旗竖、有何令，再行。
　　凡歇处，吹喇叭一荡，火兵即做饭，众人收拾。吹喇叭第二荡，各兵吃饭。吹喇叭第三荡，各兵出赴信地扎营，候主将到，发放施行。
　　凡喇叭吹天鹅声，是要各兵呐喊。
　　凡喇叭吹摆队伍，是要各兵即於行次每哨一聚，各留空地摆定。
　　凡喇叭吹单摆开，是要各队即便挨队甲疏疏摆开，每一小队相平离一丈五尺。
　　凡旗点过，只吹喇叭一长声，是要各兵转身，照旗所向转过。
　　凡打铜锣，是要各兵坐地休息。
　　凡吹孛罗，是要各兵起身，执器械站立。
　　凡点步鼓，是要各兵照先树起的旗次发兵行营，每点鼓一声走十步。
　　凡擂鼓，是要各兵趋跑向前，对敌交锋。
　　凡下营定，擂鼓立中军旗，是放火兵出营樵汲，掌号是收回。
　　凡各举动与交锋，但闻鸣金一声，即便立止；又鸣一声，是要各兵退还；连鸣二声，是要各兵又於脚下便再转身，向前立定。
　　凡打金边，是发人探贼。
　　凡摔钹响，是要各收队，即将原单摆开的兵，照旧收成各哨，再收成每营一处。
　　凡塘报摇小黄旗，是有贼至。
　　凡旗帜，各兵认定各总哨颜色，但本总旗立起，即便收拾听令。若旗左点则即左行，右点即右行，前点即前行，后点即后行，随旗所指而往。本总旗收卷在地，即各听令立定；如旗不起，脚下即是信地，虽天神来叫移动，也不许依从擅动。夜看高招、火鼓，与昼一般。
　　凡鸟铳，遇贼不许早放，不许一遍尽放。每至贼近，铳装不及，往往误了众人性命。今后遇贼至一百步之内，听吹竹筒响，在兵前摆开，每一哨前摆一队，听本管放铳一个，才许放铳，每吹喇叭一声，放一遍，摆阵照操法；若喇叭连吹不止，及铳一齐尽放，不必分层。
　　凡弩手射手，候鸟铳打放将完，贼至六十步之内，起火放，方许继铳后射箭，无令不许擅发。
　　凡鸳鸯阵，乃杀贼必胜屡效者，此是紧要束伍第一战法。今开式于后：二牌平列，狼筅各跟一牌，以防拿牌人后身。长枪每二枝各分管一牌一筅。短兵防长枪进的老了，即便杀上。伍长执挨牌在前，馀兵照鸳鸯阵紧随牌后，其挨牌手低头执牌前进，如已闻鼓声而迟疑不进，即以军法斩首。其馀兵仗牌刀遮抵手后紧随牌进交锋，筅以救牌，长枪救筅，短兵救长枪，牌手阵亡，伍下兵通斩。要依此法，无不胜矣。
　　凡旗帜制八方，则色杂而众目难辨；如以东南西北为名，则愚民一时迷失方向，即难认，惟左右前后属人之一身。但一人皆有左右前后，庶为易晓？而在读书有位者，自知即五方五行之制也，然不可以之责行伍之人。凡面所向谓之前，则用红旗，即方为南，行为火，火之色属红，神为朱雀，卦为离。凡面所背谓之后，则用黑旗，即方为北，行为水，水之色属黑，神为玄武，卦为坎。凡左手所指谓之左，则用青旗，即方为东，行为木，木之色属青，神为青龙，卦为震。凡右手所指谓之右，则用白旗，即方为西，行为金，金之色属白，神为白虎，卦为兑。凡脚下所立谓之中央，则用黄旗，即行为土，土之色属黄，方为中，神为勾陈，卦为太极。凡人一身，皆有左手、右手、前面、背后、中央，此人人可晓。若举点黄旗，则是中军欲变动，听号令施行；若举红旗，则是前营兵欲变动，听号令施行；若举白旗，则是右营兵欲变动，听号令施行；若举青旗，则是左营兵欲变动，听号令施行；若举黑旗，则是后营兵欲变动，听号令施行。仍不必拘五营之次，但见举黑旗，俱要往后看；但见举红旗，俱要往前看；但见举青旗，俱要向左看；但见举白旗，俱要向右看；但见举黄旗，四面俱要向中看；若见五方五旗俱举点，各营四方各照本方向外执立，听号令施行。凡旗点向何方，随其所点向往，旗不定不止，旗不伏不坐。善哉！孙武子教宫嫔曰：汝知而左右手心背乎？呜呼！此教战之指南，此千载不传之秘文，此余独悟之妙也！揭以示人，尤为可惜。凡新兵初集，束伍既完，即摘出此卷，每兵即与一本，使之诵熟，以知号令，方可言场操也。
　　卷三临阵连坐军法篇
　　凡临阵的好汉，只有数人，每斩获首级，常是数十百人丛来报功，再不想你一起人退来报功，使众兵相望误认是败走，大家都走了。况一个贼首，数十人报功，若斩数十贼首，就该数百人来报，不知这一阵上能有几个数百人，反是自误了性命。此临阵第一禁约。今后其长牌、长枪、狼筅，凡该当先，长兵之数决不许带解首刀，只管当先杀去，不许立定顾恋首级。其杀倒之贼，许各队短兵砍首，每一颗止许一人就提在阵后，待杀完收兵，有令催验，方许离阵赴验。其谁当先，谁有分，谁无分，俱听当先队长对众从公报审。敢有因其恩仇报不公者，军法。每颗首级以三十两论之，当先牌枪筅分二十两，砍首兵二两，余兵无分者分一两，火兵虽不上阵，本队有功，亦分五钱；每颗本队鸟铳手亦分二两。
　　凡战间贼遗财宝、金银、布帛、器械之类，此诱我兵争财，彼得乘机冲杀，往往坠此套中。今后临阵，遇有财帛，每队止留队中一人收拾看守，待贼平，照队收拾之，多寡各给本队兵均分，百哨队长加一倍，必不许他官克留及后进次到队伍仍留人浑赖。此正是贼当穷败之际，各兵照常奋勇前进，务要加力百倍，庶贼可灭。如违令图财，致兵陷没，或贼冲突得脱，抢财物之兵不分首从，总哨官俱以军法斩。
　　凡临阵退缩，许甲长割兵耳，队长割甲长耳，哨官哨长割队长耳，把总割哨官哨长耳。回兵，查无耳者，斩。若各故纵，明视退缩，不肯割耳者，罪坐不肯割耳之人，退缩之犯不究。
　　凡伏兵，遇贼不起及起早者，领伏兵队长通斩，各兵扣工食给恤，仍通捆打。如正兵见奇兵、伏兵已起，不即回应者，同例。
　　凡每甲，一人当先，八人不救，致令阵亡者，八人俱斩。阵亡一人，即斩获真贼一级，八人免罪；亡一得二，八人通赏。哨队照例。
　　凡当先者，一甲被围，二甲不救；一队被围，本哨各队不救；一哨被围，别哨不救，致令陷失者，俱军法斩其哨队甲长。
　　凡阵亡一人，本甲无贼级者，各扣工食一月，给亡者之家优恤，失队者扣一队，失哨长扣一哨，失官扣一枝。但系亡者属下头目仍斩获，功如其所失，通免究，亦不扣工食。亡兵亡官，官为给银优恤。
　　凡一人对敌先退，斩其甲长。若甲长不退而兵退，阵亡，甲长从厚优恤，馀兵斩首。若甲长退走，或各甲俱退走，斩其队长。若队长不退而甲下并兵退走，致队长阵亡者，厚恤其队长之家，本队兵各扣工食二个月，给亡队长家领用，队下甲长俱斩。若一哨下各队长兵俱退走者，斩其哨长。如哨长不走，致被阵亡，而队兵弃之退走者，斩其各队长，兵通罚工食二月，恤哨长之家。若一哨官之兵与哨官俱退走，斩其哨官。如哨官不走而哨长以下甲兵退走，斩其各哨长，通罚工食，给恤哨官之家。由是而上，至把总、领兵将领等官，皆照此一体连坐行之。凡所谓罚工食者，仍以军法捆打，不死，而又罚其工食，非止于罚工食而免也。
　　凡所谓恤其家者，不止于罚兵工食以恤之，仍有题奏荫子世袭之恤也。
　　凡若大阵败走、被贼杀死、官兵伤在背后者，还以败事论，并不优恤，仍罪其各家并原募之人。
  </div>
  <div class="pagination">
   <span class="current-page">
    1
   </span>
   <a href="纪效新书_page2.html">
    2
   </a>
   <a href="纪效新书_page3.html">
    3
   </a>
   <a href="纪效新书_page4.html">
    4
   </a>
   <a href="纪效新书_page5.html">
    5
   </a>
   <a href="纪效新书_page6.html">
    6
   </a>
   <a href="纪效新书_page7.html">
    7
   </a>
   <a href="纪效新书_page8.html">
    8
   </a>
   <a href="纪效新书_page9.html">
    9
   </a>
   <a href="纪效新书_page10.html">
    10
   </a>
   <a href="纪效新书_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
