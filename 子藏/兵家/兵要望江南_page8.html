<!DOCTYPE html>
<html>
<head>
    <meta charset="UTF-8">
    <title>兵要望江南 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>兵要望江南 - 第 8 页/共 8 页</h1>
    <div class="content">　　游都将，克日至行年。约束【京本作「若属」】我军牢固守，若【辛本、川本作「莫」】教见阵必遭愆【京本作「邅」】，不却为贤。
　　主年上，须要克游都。克得此宫为大胜，多应擒捉贼【京本作「客」】酋徒，半虏半降诛。
　　游都将，玄武与勾陈。白虎年将须稳审【辛本、川本作「害」】，休囚绝气不伤人，旺相却【京本作「即」】残身。
　　玄武将，断例与前同。无克后三皆大胜，后三来【京本作「未」】克主皆凶，却是【京本作「试」】审其中。
　　勾陈将，忌克主行年。若克行年多败死，行年无【京本作「多」】克见勋全，审细去参诠。【勾陈克玄武，主胜。】
　　凶神将，又克主行年。若遇行年克前四，此是交战【京本作「胜」】胜当先，喜跃信【京本作「作」】超【辛本、川本作「趋」】前。
　　军胜负，六害卦中凶。更作恶神并恶将，直须固守候时【辛本、川本、京本作「晴」】风，惧【辛本、川本、京本作「俱」】慎莫前冲。
　　游都将，临日在如今。辰上见之明日是，支干不见【辛本、川本作「是」】用前神，三二是朝迍。
　　闻贼去，仔细验天罡。若在孟方犹未去，忽然加仲已商量，加季发他乡。
　　三传将，遥日【辛本、川本、京本作「见」】觅支干。将见支干休进战，三神被克我军【京本作「神」】安，必获彼旗旛。
　　课中恶，忌见战雌神。传送是春登明夏，秋寅冬巳爱伤人，日与喜神亲【京本作「发动愈重迍」】。
　　行军【京本作「兵」】课，惟有伏吟时。兵伏自然军勿进，预忧中道有俭【京本作「阴」】奇，审课要知机。
　　行兵【京本作「军」】课，切忌反吟凶。若遇喜神应解退，恶神立败祸来冲，反复我军中。
　　荧惑煞，只是丙丁神。加在金方兵已退，亦无征战不伤人，发动愈重迍【京本作「日与喜神亲」】。
　　看课内，太白是庚辛。若在东方奸贼至，天罡加孟急【京本作「疾」】如神，警备要专勤。
　　课中圣，惟是战雄并。四季孟神雄将位【与战对冲是也】，若居喜将得相生，旺相更为荣。
　　看课上，与下要相生。上克下兮须损失，逢占恶将【京本作「要逢虚将」】必须惊，喜【京本作「吉」】将喜无争。
　　何煞重，天狗是其殃。无杀福神相次恶，天雷并者是【京本作「也」】无妨，三杀可商量【京本作「参商」。】
　　勾陈将，玄武共相亲。带煞并加为恶煞，若逢相克不宜军【京本作「君」】，有煞便相侵。
　　三刑内，最恶是天罡。或是季兮为日上，冲加四煞必相伤，夜即恐惊忙【京本作「亡」。魁罡临日，主大将死，临辰，主小将死，日辰俱临，俱死。】
　　课惊怖，日上细寻推。辰巳太冲加日上，若逢蛇雀见凶危，复手也如之。【大吉加日，宜急去，不可住，辰上见太冲，夜必有风雨，若神后太乙加日辰，夜有贼盗。旺相必见，无气则不见。】
　　课惊怖，辰巳卯三辰。无杀相并天马并，用之发课不宜人，虚杀总相亲。
　　移伏起，阳日在中传。阴则未传君记取，觉知如此见由缘，照处是推源。
　　欲捕捉，玄武定三传。相克三传皆捉得，相生不克是无缘，好记不虚言。
　　三传克，克日易前擒。抉【京本作「决」】出疾行方始得，奸人移伏恐军侵，离日却难寻。
　　传课中【京本作「内」】，蛇雀与勾陈。蛇主虚惊雀主火，亦兼音信又公文，仔细好推论。
　　传白虎，相克战伤人。无气不伤途死损，天空依旧【京本作「积」】是空陈，旺处是穷贫。
　　占行路，逐日定占之。有气青龙并六合，钱财仓库定无疑，多获彩缣持。
　　将一二，兼持【京本作「赤」】忌勾陈。若见后三并五六，因为发卦不宜军，进步必遭迍。
　　将军吏，支干审占之。大吉小吉支干上，天罡加孟以同推，不战两无疑。
　　后五六，即是我军伤。六帅有人虚诈说，日辰不克也无妨，克日不宜良。
　　　　　　医方第二十九【十六首】
　　众军聚，驻札已经时。多有相蒸人【辛本、川本作「多」】气郁，使军疫瘴见灾危，一一与君知。
　　如瘴气，鹘骨火烧将。便去上风焚此物，众人闻此灭灾殃，从此得安康。
　　转筋脚，急去使生姜。新水一锺煎五合，饮之即去总无妨，主将记心肠。
　　金刃重，速翦马牛毛。二件一同烧作末，敷之血止自然消，皮血便坚牢。
　　金伤者，香白芷为灵。细嚼噀敷疮口上，更将暖酒饮七分【辛本作「酒下七分功」】，细说与君听。
　　金伤者，甚渴急【辛本作「即」】非常。切忌休将水与饮，饮之必定有乖张，肥腻即无妨。
　　金伤处，伤脑及天苍【辛本作「仓」】。臂中脉跳并心内，鸠尾五脏小腹胱。医者不能当。
　　金伤者，脑髓出非常。颈咽喉中声沸者，两目直视痛难当，血似水流【辛本作「泉」】塘。【似此，皆不治而难医也。】
　　金疮法，闲时备急方。五月五日平明节，采其诸草捣成浆，石灰共作汤。
　　遭毒箭，更兼马汗方。大头(上亡下虫虫)虫端午取，去翅阴干为末霜，挑破药敷疮。【次用醋打面糊纸压疮口上，即追出毒气也。】
　　军或患，发背及痈疽。人屎粪盘下润土，碾细筛罗贴敷之，猪胆共调施。
　　人霍乱，吐泻有方高。生姜二【辛本作「三」】两须炮过，芭蕉一两去皮熬，五两大黄烧。【大黄炒过为末，蜜为丸，如梧桐子大，每服三丸，以利为度；如不利，以米粥投药。】
　　急喉闭，青艾汁须灵。滴下自消血破出，逡巡不救损于人，切记在心勤。
　　冬月内，无叶艾枝枯。草内急寻蛇床子，烧烟入口自消除，速救免灾虞。
　　军人众，涉水冒霜多。手脚面皮皆裂拆，麦叶浓煮汁相过，热洗即安和。
　　山瘴气，岚谷用恒山。独头大蒜乌梅肉，速将酒煮便能痊，谨记此良言。【恒山二两，独头蒜一两，乌梅二十枚，咬咀，用酒二盏，煎至一大盏，分为二服。初一服未发时吃，次一服已发时吃。】
　　　　　　马药方第三十【四首】
　　常灌马，黄柏与黄连。升麻大黄山栀子，胡盐青黛郁金仙，等分勿令偏。
　　相马法，要试岁年何。鼻上金字十八岁，四字八岁不年多，八字四年过。
　　鼻上赤，二十岁无零。马鼻若青三十岁，公字虽【辛本作「须」】当念五乘，此象最【辛本作「甚」】分明。
　　马瘟病，急取獭之肝。肚内将来去屎洗，煮汁啖灌便平安，牢记在心间。
　　
　　
　　
</div>
    <div class="pagination">
<a href="兵要望江南_page7.html">上一页</a><a href="兵要望江南.html">1</a><a href="兵要望江南_page2.html">2</a><a href="兵要望江南_page3.html">3</a><a href="兵要望江南_page4.html">4</a><a href="兵要望江南_page5.html">5</a><a href="兵要望江南_page6.html">6</a><a href="兵要望江南_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
