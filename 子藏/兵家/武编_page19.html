<!DOCTYPE html>
<html>
 <head>
  <meta charset="utf-8"/>
  <title>
   武编 - 第 19 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武编 - 第 19 页/共 23 页
  </h1>
  <div class="content">
   秦伐晋取羁马晋师御之出战交绥秦行人夜戒晋师曰两军之士皆未憗也明日请相见也晋大夫臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁
　　晋侯将伐郑郑人闻有晋师使告于楚姚句耳与徃楚子救郑司马将中军令尹将左右尹子辛将右姚句耳先归子驷问焉对曰其行速过险而不整速则失志不整丧列志失列丧将何以战楚果败
　　智伯从韩魏之兵以攻赵围晋阳之城而漑之城不没者三版絺疵谓智伯曰韩魏之君必反矣智伯曰何以知之絺疵曰夫胜赵而三分其地今城未没者三版沈灶生鼃人马相食城降有日矣而韩魏之君无喜志而有忧色是非反何也明日智伯谓韩魏之君曰疵言君之反也韩魏之君曰夫胜赵而三分其地今城将胜矣夫二家虽愚不弃美利而倍约为难不可成之事其势可见矣是疵必为赵説君且使君疑二主之心而解于攻赵也今君听谗臣之言而离二主之交为君惜之智伯欲杀絺疵絺疵逃韩魏之君果反
　　魏张辽围昌豨于东海数月粮尽议引军还曰数月以来每行诸围豨辄属目视辽又射矢更稀此必豨计犹豫故不力战辽欲挑与语傥可诱也乃使谓豨曰公有命使辽传之豨果下与辽语辽曰太祖神武先附者受大赏豨乃降辽入豨家拜妻子豨欢喜随诣太祖后凉吕光将吕延伐乞伏干归大破之干归乃纵反间称众溃东奔成纪延信而追之延司马耿雅曰告者视高而色动必有奸计不可信也延不从相遇战败死之金将伊都辽人耶律乌舍之降金以为西军之监军乆不迁常怏怏其军哈勒津伊实其金牌大金疑其与林牙暗合遂质其妻子伊都有叛心约燕京统军反统军之兵皆契丹人伊都谋诛西军之在云中者尽约云中河东河北燕京郡守之契丹汉儿令诛女真之在官在军者天德知军伪许之遣其妻来告时乌舍为西监军自云中来燕微闻其事而未信囬行数百里因猎居庸之之东遥见二骑驰逓交相遇于道立马乆谈乆而不去乌舍疑之命数骑追二人至诘曰尔何人也曰伊都使者以军事诣燕山考里统军司考里亦契丹乌舍曰尔等适立马话及何事曰问乌舍曰非也问之语无许乆又曰话别乌舍曰亦非也话别之语无许久又曰叙家事乌舍曰家事故非立马叙又曰叙徃事乌舍曰徃事亦非立马叙驰者词穷面颤又且战栗不已乌舍察其言色兼素疑伊都考里皆契丹反覆之徒因以诈折之曰我知尔二人密议反者近有人密告伊都考里反期于今日各有使至我故来此伺果复得尔軰夫何隠焉其人谓乌舍果知不敢隠伊都之叛由是败乌舍多计皆此类
　　隠语
　　春秋时楚师傅于萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾柰何曰目于眢井而拯之若为茅绖哭井则已明日萧溃申叔视其井则茅绖存焉号而出之
　　吴申叔仪乞粮于公孙有山氏曰佩玉橤兮余无所系之旨酒一盛兮余与褐之父睨之对曰粱则无矣麤则有之若登首山以呼曰庚癸乎则诺
　　唐许钦明尝出案部突厥黙啜率众数万奄至城下钦明拒战乆之力屈被执贼将钦明至灵州城下令説城中早降钦明大呼曰贼中都无饮食城内有美酱乞二升梁米乞一防墨乞一挺是时贼营处四面阻泥河惟一路得入钦明乞此物以喻城中冀其简兵练将夜掩袭城中无悟其旨者
　　伐交
　　魏牵招为乌桓中郎将上奏言诸葛亮数出而北虏轲比能控十余万骑狡猾能相交通表为防备议者以为县逺未之信也会亮时在祁山果遣使连结北能至故北地石城与相首尾帝乃诏招使从便宜讨之时比能已还汉南
　　沈法兴既克毗陵谓江淮之南指挥可定自称梁王都毗陵时杜伏威据厯城阳陵据江都李子通据海陵俱有窥江表之心法兴军数败会子通围棱于江都棱送质求救于法兴及伏威法兴使其子纶将兵数万与伏威共救之伏威军清流纶军子相去数十里子通纳言毛文深献策募江南人诈为纶兵夜袭伏威营伏威怒复遣兵袭纶由是二人相疑莫敢先进子通得尽鋭攻江都克之棱奔伏威子通入江都因纵击纶大破之伏威亦引去
　　唐蘓定方讨贺鲁薛仁贵上疏曰臣闻兵出无名事故不成明其为贼敌乃可服今泥熟杖素悍不服贺鲁为贺鲁所破虏其妻子汉兵有于贺鲁诸部落得泥熟仗家口将充贱者宜括取送还仍加赐赉即是明其枉旋使百姓知贺是贼知陛下德泽广及也高宗然其言使括泥熟家口悉送还之于是泥熟等请随军效死唐德宗时朱泚朱滔王武俊兵反泚旣污宫阙羣贼附李希烈希烈僭号欲臣制诸叛众心稍离自奉天下罪已诏赦羣贼昭义帅李抱眞先遣门客贾林以文义説武俊合从击泚武俊虽许之然尚犹豫抱眞乃以数骑径入武俊营谓曰朱泚希烈僭窃大位足下不能自振于数贼之间乃舍九叶天子而臣反虏乎因言及播越抱武俊哭涕泗交下武俊亦哭感恸左右又于武俊帐中酣寝乆之武俊感其不疑结为兄弟而别明日合战大破朱滔
　　曹玮在西陲西将举事必先定约束号为立文法角厮啰使其舅赏様丹与厮敦立文法于离土族谋内防玮隂结厮敦解宝帯予之厮敦感求自效间谓玮曰吾父何所欲使欲吾首犹可断以献玮曰我知赏様丹时至汝帐下汝能为我取赏様丹首乎厮敦愕然应之后十余日果断其首来
　　王韶诣阙上平戎策三篇其略以为西夏可取欲取西夏当先复河湟则夏人有腹背受敌之忧夏人比年攻青唐不能克万一克之必并兵南向大掠秦渭之间牧马于兰会断古渭境尽服南山生羌西筑武胜遣兵时掠洮河则陇蜀诸郡当尽惊扰瞎征兄弟其能自保耶今唃氏子孙唯董氊粗能自立瞎征欺巴温之徒文法所及各不过一二百里其埶岂能与西人抗哉武威之南至于洮河兰鄯皆故汉郡县所谓湟中浩亹大小榆抱罕土地肥美宜五种者在焉幸今诸羌分莫相綂一此正可并合而兼抚之时也诸种旣服唃氏敢不归唃氏归则河西李氏在吾股掌中矣且唃氏子孙瞎征差盛为诸羌所畏若招谕之使居武胜或渭源城使紏合宗党制其部族习用汉法异时族类虽盛不过一延州李士彬环州慕恩耳为国有肘腋之助且使夏人无所连结策之上也
　　种师道知渭州督诸道兵城席苇土赋工敌至坚壁萌芦河师道陈于河浒若将决战者隂遣偏将曲充径出横岭言援兵至敌方骇顾杨可世潜军冲其后姚平仲以精甲袭击之敌大溃斩首五千级获槖駞马牛万计其酋仅以身免卒城而还
　　合交
　　宋童贯谋伐燕使种师道尽防诸将师道谏曰今日之举譬如盗入邻家不能救又乘之而分其室焉无乃不可乎贯不听旣次白沟辽人噪而前士卒多伤师道先令人持一巨梃自防頼以不大败辽使来请曰女真之叛本朝亦南朝之所甚恶也今射一时之利弃百年之好结豺狼之邻基他日之祸谓为得计可乎救灾恤邻古今通义惟大国图之贯不能对师道复谏宜许之又不听密劾其助贼王黼怒责为右衞将军致仕
　　宗泽上奏曰臣欲乘此暑月遣王彦等滑州渡河取怀衞濬相等州遣王再兴等自郑州直防西州陵寝遣马度等自大名取洺相眞定杨进王善丁进李贵等各以所领兵分路并进既渡河则山寨忠义之民相应者不啻百万契丹儿亦必同心殱殄金人事方就绪乞朝廷遣使声言立契丹天祚之后讲吾旧好以防敌情遣知几辩博之士西使夏东使高丽谕以祸福必出助兵同加扫荡如此则二帝有回銮之期西河可以安帖矣愿陛下早下还京之诏臣当躬冐矢石为诸将先则我宋中兴之业必可立致若陛下以臣言为不可用望赐骸骨放归田里疏入黄潜善等忌泽成功从中沮之泽叹曰吾志不得伸矣因忧郁成疾
　　韩世忠移屯山阳遣间结山东豪杰约以缓急为应宿州马秦及太行羣盗多愿奉约束者金人废刘豫中原震动世忠谓机不可失请全师北讨招纳归附为恢复计
　　岳飞令梁兴等布德意招结两河豪杰山砦韦铨等敛兵固堡以待王师李通等举众来归金人动息山川险要一时皆得其实尽磁相开德泽潞晋綘汾隰之境皆期日兴兵与官军会其所掲旗以岳为号父老百姓争挽车牵牛载糗粮以餽义军顶盆焚香迎送者充满道路
　　余靖言交趾乞会兵讨贼而朝廷乆未报智高交趾叛者宜听出兵毋阻其善意朝廷从其请狄青奏假兵于外以除内宼非我利也以一智高横蹂二广力不能讨乃假兵蛮夷贪得忘义因而起乱何以御之愿罢交趾兵勿用且檄靖无通交趾使朝廷卒用青计策人亦服青有逺略云
　　攻
　　齐武平中周师来防以段韶斛律光拒之行建西境有栢谷城者敌之絶险古城千仞诸将莫肯攻围韶曰汾北河东世为国之有若不去栢谷事同痼疾计彼援兵会于南道今断其要路救不得来城势虽高其中甚狭火弩射之一旦可尽遂攻之城溃仍城华谷置戍而还是月周又遣将攻边斛律光先率军御之韶亦请行五月到服秦城西仍于姚襄城南更起城镇韶抽壮士袭之使人潜渡河告姚襄城中内外相应进战大破之诸将欲攻其新城韶曰此城一面阻河三面地险不可攻不如更作一城壅其要道破服秦并力图之从之从围定阳屠其外城时韶病在军中谓兰陵王长恭曰此城三面重涧并无走路惟虑东面一处耳贼若突围必从此出长恭乃设伏其夜果如策伏兵击之大溃
　　唐侯君集伐高昌率兵至桞谷侯骑言其国王文防尅日将葬国人咸集诸将请袭之君集曰不可天子以髙昌骄慢无礼使吾恭行天罸今袭人于垆墓之间非问罪之师也于是鼓行而前贼婴城而守先是大军之发也上召上东善为攻城器者悉遣从军君集遂刋木填隍推撞车撞其睥睨抛车飞石击其城中其所当者无不糜碎或张氊被用障抛石城上守陴者不复得立遂防之虏其男女七十余口仍进兵围其都城
　　代宗时土蕃与诸杂戎防陷西山柘静等州诏严武收复武遣崔旰统兵西山旰善抚士卒皆愿致死命始次贼城周围皆石砾攻具无所设惟东南隅环丈之地壤土可穴谍知之以告旰昼夜穿地道以攻之再宿而防其城因拓地数百里下城寨数四蕃众相语曰崔旰神兵也将更前进以粮尽还武大悦装七宝轝迎旰入成都以夸士众
　　晋王存朂如魏州视河氷已坚引步骑稍度梁甲士三千戍阳刘城缘河数十里列栅相望晋王急攻皆陷之进攻杨刘城使步卒斩其鹿角葭苇塞堑四面进攻即日防之
　　孟珙翼日命诸将夺柴潭楼金人争楼诸军鱼贯而上金人又饰美妇人以相蛊麾下张禧等杀之遂防柴潭楼俘其将士五百三十有七人蔡人恃潭为固外即汝河潭高于河五六丈城上金字号楼伏巨弩相传下有龙人不敢近将士疑畏珙召麾下饮再行曰柴潭非天造地设楼伏弩能及逺而不可射近彼所恃此水耳决而注之涸可立待皆曰隄坚未易凿珙曰所谓坚者止筑两隄首耳凿其两翼可也潭果决实以薪苇遂济师攻城擒其两将斩之获其殿前右副防检温端磔之城下进逼土门金人驱其老稚为油号人油炮人不堪其楚珙遣道士説止之端平元年正月辛丑黒气压城上日无光降者言城中絶粮已三月鞍鞾败鼓皆糜煑且听以老弱互食诸军日以人畜骨和芹泥食之又徃徃斩败军全队脔其肉以食故欲降者众珙下令诸军衔枚分运云梯布城下己酉珙帅师向南门至金字楼列云梯令诸将闻鼓则进万众竞登大战城上杀其元帅乌凌阿及偏裨二百人开西门招布展入江海执其叅政张天纲以归珙问守绪所在天纲曰城危时即取宝玉寘小室环以草号泣自经曰死便火我烟焰未絶珙与布展分守绪骨得金宝玉帯金银印牌有差察罕图复汴梁以大军防虎牢先发游骑南道出汴南略归亳陈蔡北道出汴东战船浮于河水陆并下略曹南据黄陵渡乃大发秦兵出函关过虎牢晋兵出太行逾黄河俱会汴城下首夺其外城察罕自将鐡骑屯杏花营诸将环城而垒贼屡出战战辄败遂婴城以守乃夜伏兵城南旦日遣苗军跳梁者略城而东贼倾城出追伏兵鼓噪起邀击败之又令弱卒立栅外城以饵贼贼出争之弱卒佯走薄城西因突鐡骑纵击悉擒其众贼自是益不敢出谍知城中计穷食且尽乃与诸将贺宗哲赛音巴哈关保等议各分门而攻至夜将士鼓勇登城斩关而入遂防之刘福通奉其伪主韩林儿从数百骑出东门走屯安丰获伪后及贼妻子数万伪官五千符壐印章宝货无算全居民二十万军不敢私市不易肆不旬日河南悉定
　　守
　　李继隆在西陲会密诏癈夏州隳其城继隆奏以为朔方古镇贼所窥觎之地存之可依以破贼并请于银夏两州南界山中增置保戍以扼其冲且为内属畨部之障蔽而断贼之粮运皆不报
　　种世衡为鄜州从事夏戎犯延安世衡建言延安东北二百里有故宽州请因其废垒而兴之以当宼冲左可致河东之粟右可固延安之势北可图延银夏之旧有是三利朝廷从之以世衡董役事世衡胆勇过人虽逼戎落曾不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣世衡曰过石而下将无泉耶尔其屑而出之凡一畚偿百金工复致其力过石数重泉果沛发万人欢呼曰神乎虽虏兵重围吾无困竭之患矣旣而朝廷署故寛州为青涧城世衡初至青涧教吏民习射虽僧道妇人亦习之以银为射的中者与之旣而中者益多其银重轻如故而其的渐逺且小矣或争徭役优重亦使之射射中者得优处有过失亦使之射射中则释之由是人人皆能射胡酋蘓慕恩部落最强世衡皆抚而用之尝夜与慕恩饮出侍姬以佐酒旣而世衡起入潜于壁隙窥之慕恩窃与侍姬戏世衡遽出掩之慕恩惭愧请罪世衡笑曰君欲之耶即以遗之由是得其死力诸部有贰者使慕恩讨之无不克青涧东北一舎而逺距无定河北有虏塞虏常济河为患世衡数使属击之徃必破走前后取首级数百牛羊万计未尝劳士卒也故功多而费寡建营田二千顷岁收其利募商贾使通其货或先贷之本速其流转岁时间其息十倍乃建白城中刍钱粮币军需城守之具皆不湏外计一请自给在青涧为属吏所讼不法事按騐皆有状鄜延路经畧使厐籍奏世衡披荆棘立青涧城若一一拘以文法则边将无所措手足诏勿问及徙知环州将行别厐籍拜且泣曰世衡心肠鐡石也今日为公下泪矣王韶守熈河引兵城渭源堡及乞神平堡破防罗角抹耳水已等族初保险诸将谋置阵平地韶曰贼不舎险来鬭则我师必徒归今入险地当使险为吾有乃径趋抹邦山压敌军而阵令曰敢言退者斩贼乗高下鬭师小却韶躬擐甲胄麾帐下兵逆击之大溃焚其庐帐而还洮西大振会瞎征度洮为之援余党复集韶戒别将由竹牛岭路张军声而潜师越武胜遇瞎征首领瞎药等与战破之遂城武胜建为镇洮军
　　岳飞拒贼于江西固石洞贼彭友悉众至雩都迎战跃马驰突飞麾兵即马上擒之余酋退保固石洞洞高峻环水止一径可入飞列骑山下令皆持满黎明遣死士疾驰登山贼众乱弃山而下骑围之贼呼丐命飞令勿杀受其降
　　杨存中隆兴二年金人再入关议割蜀之和尚原以畀之存中入对曰和尚原陇右之藩要也敌得之则可以睥睨汉川我得之则可以下兵秦雍曩议予金人吴璘力争不从今璘在逺不及知臣若不言非独负陛下亦有愧于璘近者王师尽鋭而后得愿毋弃金人攻蜀所选士卒千取百百取十战被重铠登山攻险每一人前輙二人推其后前者死后者被其甲以进又死则又代之其为必取计如此
　　张浚合五路兵次富平都统制又会诸将议战吴玠曰兵以利动今地势不利未见其利宜择高阜据之使不可胜诸将皆曰我众彼寡又前阻苇泽敌有骑不得使何用他徙已而敌骤至舆柴囊土借淖平行进薄玠营军遂大溃
　　董抟霄建议于朝曰淮南为南襟防江淮要冲之地其地一失两淮皆未易复也则救援淮安诚为急务为今日计莫若于黄河上下并濒淮海之地及南自沭阳北抵沂莒赣榆诸州县布连珠营每三十里设一总砦三十里又设一小砦使斥堠烽燧相望而廵逻徃来遇贼则并力野战无事则屯种而食然后进有援退有据此善战者所以自为不可胜以待敌之可胜也
　　魏胜字彦威淮阳军宿迁县人多智勇善骑射应募为弓箭手绍兴三十一年金人将南侵聚刍粮造器械籍诸路民为兵胜跃曰此其时也聚义士三百北渡淮取涟水军宣布朝廷德意不杀一人涟水民翕然以听遂取海州郡守渤海高文富闻胜起遣兵来捕胜迎击走之追至城下众惊传水陆悉有兵城中大恐文富闭门守驱民上城御之胜令城外多张旗帜举烟火为疑兵又遣人向诸城门谕以金人弃信背盟无名兴师本朝寛大爱民之意城上民闻之即开门胜遣勇鋭者登城楼余自门入莫有御者独文富与其子安仁率牙兵拒守胜整军与安仁父子战谯门内杀安仁及州兵千余擒文富民皆安堵胜权知州金人多伏兵胜兵遇伏皆赴砦金人袭之胜单骑而殿以大刀奋击金人望见胜知其为将也以五百骑围之数重胜驰突四击金兵追之马中矢踣步而入砦无敢当者金人又急攻绝其水砦中食干糒杀牛马饮血胜黙祷而雨骤作金人攻益急周山为营胜度其必复攻海州因间出砦趋城中金人果解苍山围自新桥抵城下胜出战皆捷金分兵四面攻胜募士登城以御矢石如雨者七日金兵死伤多遁去胜尝出战矢中鼻贯齿不能食犹亲御战胜起义乆朝廷尚未知沿海制置使李宝遣其子公住由海道觇敌至州始遣忠义将朱震禇道诣行在白胜姓名于执政始知胜之功焉金人遣山东路都统总管以兵十万攻海州时宝帅海州水陆并进抵城北砂巷胜率众合宝军大破之斩首不可计堰水为之不流余悉奔溃胜独率兵追北二十里至新桥又破之尽获其鞍马器甲宝亦驻海州为进取计金人复遣乌津太师发诸路兵二十万来攻海州先遣一军自州西南断胜军饷道胜择勇悍士三千余骑拒于石闼堰金军不能进逮夜始还畱千人备险隘金兵十万来夺胜率众鏖战杀数千人余皆遁去下令守险勿追报宝宝以防海道登舟不复发兵金兵盛集胜力拒之自旦至暮金兵不能夺胜令步卒整队前行自为殿时百姓以宝既登舟惧金兵大至皆欲入城统制郭蔚闭城门不纳人民牛马蔽野呼号动地城中亦惧胜入城谕以贼势退怯之状固守可保无虞乃开门尽纳之居无何金兵环城围数重胜与郭蔚分兵备御偃旗息鼔寂若无人金人惊疑数日不敢攻已乃植云梯置炮石四面合围负土塡壕胜俟其近城鸣鼓张旗矢石俱发继以火牛金液凡三昼夜金兵竟不能近于是罢攻脩营垒絶河道谋为固守胜俟其不备掩击或独出扰之使不得休息乂间夜发兵刧其营或焚其攻具既而金人并力急攻胜告急于李宝宝以闻还报城中已命张子盖率兵来解围金人亦知子盖军且至已有退意顷之子盖先帅骑兵至胜出与子盖议战事且促其步卒胜出军城北砂巷与金军大战斩首不可计追数十里余兵皆遁胜与子盖议进讨子盖曰受诏解围不知其他遂率军还城中疑惧欲随王师出胜亲邀于道而议之至涟水军与偕还时都督张浚在建康招胜询以军务转阁门宣赞舎人差充山东路忠义军都统制仍知海州隆兴元年诏以镇江御前同统制魏全来守海州督府亦遣贾和仲充山东河北路招抚使节制本路军马海州驻劄和仲忌胜隂诱忠义军使不安胜与辩是非和仲又谗胜于都督都督惑之呼胜至镇江计事罢其职改京东路马步军副总管都督府统制建康府驻之既而督府知和仲所诬罢之复胜旧职胜既还海州镇抚一方民安其政海州城西南枕孤山贼至登山瞰城中虚实立见故西南受敌最剧胜筑重城围山在内冦至则先据之不能害
　　呉玠守蜀乌珠及刘防率十万骑入侵自鐡山凿崖开道循岭东下玠以万人当其冲弟璘率轻兵由七方关倍道而至与金兵转战七昼夜始得与玠合敌首攻玠营玠击走之又以云梯攻垒壁玠使人以撞竿碎其梯以长矛刺之璘防刀画地谓诸将曰死则死此退者斩金分军为二乌珠阵于东韩常阵于西璘率鋭卒介其间左萦右绕随机而发战乆璘军少惫急屯第二隘金生兵踵至人披重铠鐡钩相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣田晟率兵以长刀大斧左右击明炬四山震鼔动地明日大出兵统领王喜王武率鋭士分紫白旗入金营金阵乱奋击射韩常中左目金人始宵遁
　　梁侯景反陷厯阳至新林帝使羊侃入副宣城王都督城内诸军景卒既至百姓竞入公私混乱无复次序侃乃区分防碍皆以宗室间之军人争入武库自取器甲所司不能禁侃命斩数人争方得止及贼逼城众皆恟惧侃伪称得外射书云邵陵西昌侯已至近路众乃少安贼攻东掖门纵火甚盛侃以水沃灭火射杀数人贼乃退有诏送金五千两银五千两绢万疋赐战士侃辞不受部曲千余人并私加赏赉贼为尖头木驴攻城矢石所不能制侃作雉尾炬施鐡镟以油灌之掷防驴上焚之俄尽贼人又东西筑二土山以临城城中震骇侃命为地道潜引其土山不能立贼又作登城楼高十余丈欲临射城中侃曰车高堑虚彼来必倒可卧而观之及车动果倒众皆服焉贼既频攻不捷乃筑长围朱异张绾议出击之帝以问侃曰不可贼多日攻城不能下故立长围欲引城中降者耳今击之出人若少不足破贼若多则一旦失利门隘桥小必大致挫衂不从遂使千余人出战未及交锋望风退走果以争桥赴水死者大半
　　西魏将韦孝寛守玉壁时东魏大将高欢倾山东之众志图西入以玊壁冲要先命攻之连营数十里乃于城南起土山欲乗之以入当其山处城上先有两高楼孝寛更缚木接之令极高峻多积战具以御之欢使谓城中曰纵尔缚楼至天我会穿城取尔遂于城南凿地道又于城北起土山且作且攻昼夜不息孝寛复掘长堑截其地道仍简战士屯城外堑上每穿至堑战士即擒杀之又于堑外积柴贮火敌人有在地道内者便下柴火以皮鞴吹之火气一冲咸即灼烂城外又造攻车车之所及莫不摧毁虽有排楯莫之能挠孝寛乃缝布为慢随其所向则张设之布旣悬于空中其车竟不能坏城外又缚松于竿灌油加火规以烧布并欲焚楼孝寛复作长鐡钩利其锋刃火竿旣来以钩遥割之松麻俱落城外又于城西面穿地作三十一道分为四路于其中各施梁柱作讫以油灌柱放火烧之柱折城并崩坏孝寛又随崩处竪木栅以扞之敌不能入城外尽其攻击之术孝寛咸拒破之欢无如之何乃遣仓曹参军祖孝徴谓曰未闻救兵何不降也孝寛报云我城严固兵有食余攻者自劳守者常逸岂有旬朔之间已湏救援适忧尔众有不测之危我关西男子必不为降将军也孝徴乃射募格于城中云能斩城主降者拜太尉封郡公邑万戸赏帛万疋孝寛手提书背反射城外云若有斩高欢者一依此赏孝寛弟子迁先在山东又鎻至城下临以白刃云若不早降便行大戮孝寛慷慨激扬略无顾意士卒莫不感励欢苦战六旬伤及病死者十四五智力俱困因而发疾夜遁去后因此遂卒
　　魏王思政守颍川东魏太尉高岳东攻筑土山以临城飞梯火车尽攻击之法思政亦作火矟因风便投之土山又射以火箭烧其攻具仍募勇士缒而出战据其两土山置楼堞以助防守高澄更益岳兵堰洧水以灌城时有怪兽每冲壊其堰然城被灌已乆多亦崩壊岳悉众苦攻思政身当矢石与士卒同劳苦岳乃更脩堰作鐡龙杂兽用堰水神堰成水大至城中水泉涌溢悬釡而炊粮力俱絶慕容绍宗刘丰生及慕容永珍意以为闲共乗楼船以望城内合善射人俯射城中俄而大风暴起船乃飘至城下城上人以长钩牵船弓弩乱发绍宗穷迫赴水而死丰生浮向土山复中矢而毙擒永珍并获船中器械思政谓永珍曰仆之破亡在于晷漏诚知杀卿无益然人臣之节守之以死乃流涕斩之思政初入颍川士卒八千人被围既乆城中无盐肿死者十六七及城陷之日存者才三千人虽外无救援亦无叛者高澄乃率歩骑十万来攻自于堰下督励士卒増功筑堰时盛夏水壮城北面遂坏顷之水便益满无措足之地遂被擒高澄义而礼之
　　唐马燧镇太原燧以晋阳王业所起度都城东西平易受敌时天下骚动北边数有警急乃引晋水架汾而注城之东潴以为池防至计省守陴者万人又决汾水环城多为池沼植桞以固堤太原承前政鲍防败军之后兵甲寡弱燧乃悉召将吏牧马厮役得数千人悉补骑卒教之数月为精骑造甲者今为长短三等称其所衣以便进趋
　　唐朱泚乱徳宗幸奉天数日贼军至造云桥成阔数丈以巨轮为脚推之使前施湿氊生牛革多悬水囊以为障直指城东北隅两旁搆木为庐冐以牛皮廻环相属负土运薪于其下以填壕堑矢石不能伤城中恟惧相顾失色帝召浑瑊勉谕之令赍空名诰身自御史大夫实封五百户已下者千余轴募诸军突将敢死之士以当之兼赐瑊御笔一管当战胜量其功伐即着其名授之不足者笔书其身因命以位抚瑊背而遣之前一日瑊揣云桥来路先凿地道下深丈余上积马粪深五六尺次二日即令爇火次一日复下柴薪夜烧之平明火熖高于城垒是时北风正急贼乃随风推桥以薄城下贼三千余人相继而登城上士卒皆大寒馁又少甲胄瑊但感激诫励之以饥弱之众当剧贼之锋虽力战应敌人忧不济公卿以下仰首祝天贼徒至地道所桥脚陷不能进须臾风廽转熖云桥焚为烬灰贼焚死者数千城中欢噪振地时瑊中流矢遽自防之血流霑足格鬭不已不言疮痛以激士心既而李怀光大军至贼解围去
　　吴少诚玫许州上官涚知节度畱后欲弃城走判官刘昌裔追止之曰畱后既受诏宜以死守城况城中士马足以破贼但坚壁不战不过五七日贼势必衰我以全制之可也涚然之贼日夕攻急堞坏不得脩昌裔令造战棚木栅以代之募壮士破营得突将千人凿城分出大破之因立战棚木栅于城上以故不陷
　　五代梁军败于上党晋人乘胜进迫泽州河南留守张全义遣牛全节救之时晋人新胜其锋甚盛存节引军而前衔枚夜至泽州晋军防至乃分布守御晋军四面攻鬭开地道以入城存节亦以隧道应之逆战于地中晋军不能进又以劲弩射之中者人马皆洞经十三日晋军死伤甚众焚营而退郡以获全
　　黄巢陷长安赵犨为陈州刺史谓诸将吏曰以吾计巢不为长安市人所诛必驱其众东走吾州适当其冲矣乃治城池为守备迁民六十里内者皆入城中选其子弟配以兵甲以其弟防珝为将巢败果东走先遣孟楷据城防击破之执楷归巢从后至闻楷被执大怒旣而秦宗权以蔡州附巢巢势甚盛乃悉众围犨置舂磨糜人之肉以为食陈人恐犨语其下曰君家三世陈将必能保此尔曹男子苐当于死中求生建功立业未必不因此时陈人皆踊跃巢栅城北三里为八仙营营间置百官聚饷粮欲以乆敝之其兵号二十万陈人旧有巨弩数百废坏后生弩工皆不识其器珝创意理之弩矢激五百步人马皆洞以故巢不敢近围凡三百日犨食将尽乃乞兵于梁梁太祖与李克用皆自将会击败巢将黄邺于西华西华有积粟巢恃以为饷邺又败巢乃解围去
　　淮南兵围蘓州推洞屋攻城吴越将临海孙琰置轮于竿首垂絙投锥以掲之攻者尽露礟至则张以拒之淮南人不能克吴越王镠遣牙内指挥使钱镖行军副使杜建徽等将兵救之蘓州有水通城中淮南张缀铃悬水中鱼鼈过皆知之吴越防奕都虞司马福欲潜行入城故以竿触敌闻铃声举网福因得过凡居水中三日乃得入城由是城中号令与援兵相应敌以为神
　　晋将李嗣昭守潞州汴将李思安将兵十万攻之乃筑夹城深沟高垒内外重复飞走路絶嗣昭抚循士众登城拒守尝飨士嗣昭张乐流矢中足密防之坐客不之觉酣饮如故以安士心梁祖驰书説诱百端嗣昭焚其书斩其使者城中固守经年晋王率周德威等来攻梁军梁兵大溃嗣昭方开门
　　后周韦孝寛在汾州属生胡抄掠居人阻断河路孝寛深患之而地入于齐无方诛剪欲当要处置一大城乃于河西徴役徒十万甲士百人遣开府姚岳监筑之岳色惧以兵少为难孝寛曰计成此城十日即毕旣去晋州四百余里一日创手二日伪境始知设令晋州徴兵二日方集谋议之间自稽三日计其军行三日不到我之城隍足得办矣乃令筑之齐人果至南首疑有大军乃停畱不进其夜又令汾州以南傍介山稷山诸村所在纵火齐人谓是军营遂收兵自固版筑克就卒如其言
　　唐贞元中杨朝晟奏方渠合道水波皆吐蕃要路请城其地以备之诏问所须几何朝晟奏曰臣部下兵自可集事不烦外助复问前筑盐州凡兴师七万今何其易也朝晟曰盐州之役诸军蕃戎尽知之今臣境边虏若大兴兵即戎蕃来防防则战战则无暇城矣今请密发军士不十日至塞下未三旬而工毕蕃人始知巳无奈何上从之已事军还吐蕃始来数日退
　　张仁愿为朔方军总管先是朔方军北至突厥以河为界河北岸有拂云神祠突厥将入防必先诣祠祭酬求福因收马料兵而后渡河时突厥嘿啜尽众西击突厥施葛娑仁愿请乗虚夺取漠南之地于河北筑三受降城首尾相应以絶南防之路太子少师唐休景以为西汉已来皆北守黄河今于防境筑城恐劳人费功终为贼虏所有建议以为不便仁愿固请不已中宗竟从之六旬而三城俱就以拂云祠为中城与东西两城相去各四百余里皆据津济遥相应接北拓地三百余里于牛头朝那山北置烽一千八百所自是突厥不得度山牧马朔方无复宼掠减镇兵数万人仁愿初建三城不置壅门及格曲战敌之具或问曰此边城御贼之所不为守备何也仁愿曰兵贵在攻取不宜退守宼若至则当并力出战回顾望城犹湏斩之何用守备则生其退恧之心也其后常元楷为朔方军总管始筑壅门以备宼议者以此重仁愿而轻元楷焉
　　刘昌为泾原营田使躬率士众力耕三年军食丰羡受诏筑城平凉以扼弹筝峡口昌命从事旬余而毕又于平凉西别筑胡谷堡名曰彰信平凉当四会之冲居北地之要分兵援戍遏其要冲筑神威军于青海中龙驹岛名神龙城吐蕃屏迹不敢近青海
　　范希朝为振武节度使有党项室韦交居川阜凌犯为盗日入慝作谓之刮城门居人惧骇鲜有寜日希朝于要害处置堡栅斥严密人遂获安
　　隋时突厥入宼隋将杨素击之先是诸将与虏战每虑胡骑奔突皆戎车步骑相参舁鹿角为方阵骑在其内素谓人曰此乃自固之道非取胜之方也于是悉除旧法令诸军为骑阵突厥头可汗闻之大喜率精骑十余万而至素奋击大破之素多权畧乗机赴敌应变无方然大抵驭戎严整有犯军令者立斩之无所寛贷每将临防求人过失而斩之多者百余人少不下十数流血盈前言笑自若及其对阵先令一二百赴敌陷阵而还者则已如不陷阵而还者无问少长悉斩之又令二三百人复进还如向法将士股栗有必死之心由是战无不胜时称名将
　　宋五路讨李继迁以李重贵为麟府都部署得对殿因言贼居沙碛中逐水草牧畜无定居便于战鬭利则进不利则走今五路齐入彼闻兵势大或不来接战且谋逺遁欲追则人马乏食将守则地无坚垒贼辈未平臣何顔以见陛下太宗善之出御剑以赐又遣使抚劳至则诸将果无大功
　　太平兴国一年梅山洞蛮叛命田绍斌翟守素分路掩击至邵州闻蛮酋包汉阳死去其居十里而阵大败之擒蛮二万令军取利剑二百斩之畱五千余人遣归使晓谕诸洞自是蛮人不扰三年梅山洞蛮恃险又叛诏遣翟守素率诸州屯兵徃击之値霖雨弥旬弓弩解弛不堪挽明日将接战守素一夕令削木为弩及旦贼奄至交射之贼遂败乗胜逐北尽平其巢穴先是数郡大吏富人多与贼帅包汉阳交通旣而得其书讯数百封守素并焚之反侧以定






　　武编后集卷二
&lt;子部,兵家类,武编&gt;
　　钦定四库全书
　　武编后集卷三
　　明　唐顺之　撰
　　示弱
　　春秋时楚武王侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉君姑脩政而亲兄弟之国庶免于难随侯惧而脩政楚不敢伐
　　前汉韩王信反亡走匈奴与匈奴谋攻汉髙帝自徃击之至晋阳使人觇匈奴冐顿匿其壮士肥马牛但见老弱及羸畜使者十辈来皆言匈奴可击帝使刘敬复徃使匈奴还报曰两国相击此宜夸矜见所长今臣徃徒见羸胔老弱此必欲见短伏竒兵以争利愚以为匈奴不可击也是时汉兵已逾句注三十余万众兵已行帝怒以为沮吾军械系敬广武遂徃至平城匈奴果出竒兵围髙帝白登七日然后得解
　　晋末妖贼孙恩作乱出海盐刘裕筑城于故海盐贼日来攻城内兵少裕乃选敢死士击走之时虽连胜裕深虑众寡不敌乃一夜偃旗示以羸弱观其懈乃奋击大破之
　　后周末杨坚作相尉迟逈拒命坚遣将于仲文率兵定闗东次蓼堤逈将檀让拥众数万人仲文以羸师出战让悉众来拒仲文伪北让军颇骄于是遣精兵左右翼击之大败让军进攻梁郡逈守将刘子寛弃城遁走后唐伐蜀班师副招讨使任圜至利州防康延孝叛据莫州掌书记张砺献策于圜请伏精兵于后先以羸师诱之圜深以为然延孝骁将也任圜儒生也延孝覩其羸师殊不介意及战酣圜发精兵击之遂擒延孝五代周世宗伐江南大将张永德请行效命师至夀春刘仁赡坚壁不下永德出疲兵居前诱之伏精兵于便地每战佯不利北退三十里伏兵悉起前后夹攻大败之仁赡仅免
　　宋至道中折御卿授府州节度使而兵不满数千太宗戒之曰北人尝以西戎为小蕃必轻敌而深入或引众入境尔可先令近下蕃族以羸师诱之伏精兵以击之必在吾掌中矣御卿果成捷
　　韩魏相攻齐相田忌率兵伐魏魏将厐涓闻之释韩而归齐孙子谓田忌曰彼三晋之兵素皆悍勇而轻齐齐号为怯善战者因其势而利导之兵法百里趋利者蹶上将五十里趋利者半至乃使齐军入魏地为十万灶明日为五万灶又明日为三万灶厐涓行三日大喜曰我固知齐卒怯入吾地三日士卒亡者过半矣乃弃其步兵与其轻锐倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰厐涓死此树下于是令万弩夹道而伏期日暮见火举而俱发厐涓夜至斫树下见白书乃举火烛之读书未毕齐军万弩俱发军大乱厐涓乃自刎
　　战国赵将李牧常居代郡鴈门备匈奴以便宜置吏市租皆输入幕府为士卒费日击数牛飨士习骑射谨烽火多设间谍厚遇战士为约曰单于为盗急入堡有敢捕虏者斩匈奴每入烽火谨輙入堡不敢战如是数嵗亦不亡失然匈奴谓牧为怯赵王让牧牧如故王怒使人代将嵗余匈奴每来出战数不利失亡多复遣牧牧至如故约匈奴数嵗无所得终以为怯边士日得赏赐皆愿一战于是乃且选兵车得千三百乘骑万三千匹百金之士五万人控弓弩者十万人悉勒习战大纵畜牧人众满野匈奴小入佯走不胜以数千人委之单于闻之大喜率众而来牧多为竒阵张左右翼击之破杀匈奴十余万骑单于奔走十余岁不敢近边
　　后汉末孙策攻陈登于匡琦城策初到旌甲覆水羣下咸欲引军避之登乃闭门自守示弱不战将士衔枚寂若无人登城观形势知其可击乃申命士众宿整兵器昧爽开南门引军指贼营步骑抄其后策周章方结阵不得还船登纵兵乘之遂大败
　　陈霸先讨杜龛以侯安都居守齐军乘虚入据石头游骑至闗下安都闭门偃旗帜示之以弱且令城中曰有登陴看贼者斩及夕贼收军还石头安都夜令士卒密营御敌之具明晨贼骑又至安都率甲士三百人开东西掖门与战大败之贼乃退不敢逼台城
　　楚师次于句澨使庐戢黎侵庸及庸方城庸人逐之囚子窻三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北惟禆儵鱼人逐之庸人曰楚不足与战矣遂不设备楚子乘驿防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸
　　狄青为将党项犯塞时新募万胜军未习战阵遇冦多北青为将一日尽取万胜旗付虎翼军使之出战虏望其旗易之全军径趋为虎翼所破殆无遗类累功至招讨副使青在泾原常以寡当众度必以竒胜预戒军中尽舍弓弩皆执短兵密令军中闻钲一声则止再钲声则严阵而阳却钲声止则大呼而突之士卒皆如其教才遇敌未接战遽声钲士卒皆止再声皆却虏人大笑相谓曰孰谓天使勇时虏人谓青为天使钲声止忽前突之虏兵大乱相蹂践死者不可胜纪
　　董抟霄还军守于潜而贼兵大至焚倚郭庐舍抟霄按军不动左右请出兵抟霄曰未也遣人执白旗登山望贼约曰贼以我为怯必少懈伺其有间则麾所执旗又伏兵城外皆授以火礟复约曰见旗动礮即发已而旗动礮发兵乃尽出斩首数千级
　　隋末贼帅孟让众十余万屯旴眙炀帝遣王世充拒之世充保都梁山久不与战乃宣言士卒亡叛使贼中闻之让果大笑曰王世充文法吏何能为将吾当生之于是进攻其栅世充与战佯不胜譲益轻之乃分兵虏掠世充知其可击令军中夷灶撒幕设方阵四面出战大破之虏男女十万余口让仅以身免
　　示强
　　春秋楚将子元以车六百乘伐郑师于桔柣之门入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止
　　楚大饥戎伐其西南庸人帅羣蛮以叛楚麇人率百濮将以伐楚于是申息之北门不启楚人谋徙于阪高蒍贾曰不可我能徃冦亦能徃不如伐庸夫麇与百濮为我饥不能师故伐我也若我出师必惧百濮离居将各走其邑谁暇谋人乃出师旬有五日百濮乃罢自庐以徃振廪同食
　　后汉虞诩为武都太守以讨叛羌羌乃率众数千遮诩于陈仓崤谷诩即停车不进而上书请兵羌闻之乃分钞旁县诩因其兵散日夜倍道兼行百余里令吏士各作两灶日増倍之羌不敢逼或问孙膑减灶而君増之兵法日行不过三十里以戒不虞而今日且二百里何也诩曰虏众多吾兵少徐行则易为所及速进则彼所不测虏见吾灶日増必谓羣兵来迎众多行速必惮追我孙子见弱吾今示强势不同故也到郡兵不满三千而羌众万余攻围赤亭数十日诩乃令军中使强弩勿发而潜发小弩羌以为矢力弱不能至并兵急攻诩于是使二十强弩共射一人发无不中羌大震退诩因出城奋击多所杀伤明日悉陈其众令从东郭门出北郭门入变易衣服回转数周羌不知其数便相恐动诩计贼当退乃潜遣五百余人于浅水设伏其走路虏果奔因掩击大破之
　　示逺
　　秦伐韩赵令赵奢将救之去邯郸三十里而令军中曰有以军事谏者死秦军鼔噪勒兵武安屋瓦尽震军中有一人言急救武安奢立斩之坚壁留二十八日不行复益増垒秦间来奢善食遣之间以报秦将秦将大喜曰夫去国三十里而军不行乃増垒阏与非赵地也赵奢既已遣秦间乃卷甲而趋之一日一夜至令善射者去阏与五十里而军军垒成秦人闻之悉甲而至奢纵兵击破之遂解阏与之围
　　后魏万侯丑奴称乱闗右魏将贺拔岳讨之军于汧渭之间宣言逺近曰今气渐热非征讨之时待至秋凉更图进取丑奴闻之遂以为实分遣诸军散营农于岐山之北百里细川使太尉侯元进领兵五千据险立栅其千人以下为栅者亦有数处且田且守岳知其势分乃密严备晡时潜遣轻骑先行防诸路然后诸军尽发昧朝攻围元进栅拔之诸所俘执者放之自余栅悉降岳星夜径趋泾州其刺史侯长贵亦以城降丑奴乃弃平停而走
　　唐吐蕃都支及遮匐二部叛诏裴行俭为洮州道总管行俭建议曰吐蕃背叛干戈未息敬审礼失律丧元安可更为西方生事今波斯王身殁其子泥涅帅师充质在京望差使徃波斯册立即路由二蕃部落便宜从事必可有功髙祖从之因命行俭册送波斯王仍为安抚大食使行至西州人吏郊迎行俭召其豪杰子弟千余人随己而西乃言绐其下曰天时方热未可涉逺须凉秋之后方可渐行都支觇知之遂不设备行俭仍召四镇诸蕃酋长豪杰谓曰忆昔此游未尝厌倦虽还京辇无时暂忘今因是行欲防旧赏谁能从吾猎也蕃酋子弟请从者仅万人行俭阳为略游猎教试部伍数日遂倍道而进去都支部落十余里先遣都支所亲问其安否外示闲暇似非讨袭续使人趣召相见都支先与遮匐通谋秋中拟拒汉使卒闻军到计无所出自率儿侄首领等五百余骑就营来谒遂擒之是日传其契箭诸部酋长悉来请命并执送碎叶城简其精骑轻赍晓夜前进将到遮匐途中果获都支还使与遮匐使同来行俭释遮匐使者令先徃晓谕其主兼述都支已擒遮匐防复来降
　　示近
　　春秋楚囊瓦伐吴师于豫章吴人见舟于豫章而潜师于巢冬十月吴军楚师战于豫章败之遂围巢克之获楚公子繁
　　后汉耿弇攻张步于剧步遣弟蓝将精兵二万屯西安分诸将万余人守临淄相去四十里弇进军画中居二城之间弇视西安城小而坚蓝兵又精临淄名虽大而实易攻乃勑诸校曰后五日攻西安蓝闻之晨夜儆守至期夜半弇勑诸将皆蓐食防明至临淄城荀梁等争之以为宜速攻西安弇曰西安闻吾欲攻之日夜为备临淄出不意至必惊扰吾攻之一日必拔临淄即下西安孤张蓝与步隔絶必复亡去兵法所谓击一而得二者也若攻西安卒不能拔百人屯兵坚城死伤必多纵能拔之张蓝引军还奔临淄并兵合势观人虚实吾深入敌境后絶转输敌制吾敝遂攻临淄半日而拔蓝弃西安而遁
　　岑彭将兵三万余人南击秦丰拔黄邮丰拒彭等于邓数月不得进彭夜勒兵马申令军中使明早西撃山都乃纵所获虏令得逃亡归以告丰即悉其军西邀彭彭乃潜兵渡沔水撃其军于河头山大破之纵山谷间伐木开道直袭黎丘击破诸屯兵丰闻大惊驰归救之彭依东山为营丰夜攻彭彭先为之备出兵逆撃之丰败走
　　后汉将吴汉岑彭讨公孙述述使其将延岑等悉兵拒广汉及资中又遣将侯丹率二万余人拒黄石彭乃多张疑兵使防军杨翕与臧宫拒延岑自分兵浮江下还江州泝都江而上袭撃侯丹大破之因晨夜倍道兼行二千余里径拔武阳使精骑驰广都去成都数十里势若风雨所至皆奔散初述闻汉军在平曲故遣大兵逆之及彭至武阳绕出延岑军后蜀地震骇
　　曹公与袁绍相持官渡绍遣将郭图淳于琼顔良等攻东郡太守刘延于白马绍引兵至黎阳将渡河公北救延荀攸説曰今兵少不敌分其势乃可公到延津若将渡兵向其后绍必西应之然后轻兵袭白马掩其不备顔良可擒也公从之绍闻兵渡即分兵西应公乃引军兼行趋白马未至十余里良大惊来逆战使张辽闗羽前登击破顔良遂解白马之围
　　魏初马超屯潼闗曹公大破之诸将或问公曰初贼守潼闗渭北道缺不从河东撃冯翊而反守潼闗引日而后北渡何也公曰贼守潼闗若吾入河东贼必引守诸津则西河未可渡也吾故盛兵向潼闗贼众悉南守西河之备虚故徐晃等得间取西河然后引军北渡贼不能与吾争西河者以有二将之军也连车竪栅为甬道而南既为不可胜且以示弱渡渭为坚垒虏至不出所以骄之也故贼不为营垒而求割地吾顺言许之所以纵逸其意使自安而不为备蓄士卒之力一朝撃之所谓疾雷不及掩耳兵之变化固非一道也
　　魏将司马懿征公孙渊师次于辽水东渊遣卑衍等步骑数万阻辽水以拒之围堑二十余里懿令其军穿围盛兵多张旗帜出其东南贼尽锐赴之乃泛舟潜济急赴东北斜趋襄平衍等恐襄平无备夜遁走
　　蜀诸葛亮领兵出斜谷魏将司马懿屯北原后数日亮盛兵西行诸将皆谓欲攻西原郭淮独以为此见形于西欲使官军重应之必攻阳遂耳其后果攻阳遂有备不得上
　　西魏末岷州羌据州城反魏将独孤信讨之信乃勒兵向万年顿三交谷口贼并力拒守信因诡道趋稠松岭贼不虞信兵之至覩风奔溃乘胜逐北径至城下贼并出降
　　唐嗣曹王臯讨李希烈之叛成立堡栅于蔡山臯度峻险不可攻乃声言西取蕲州理战舰步兵傍南涯与舟师泝江而上贼以老弱守栅引军循江随战舰南北与臯兵相去直蔡山三百余里臯令步兵登舟顺流东下不日拔蔡山贼还救间一日方至大破之因进拔蕲州降其将
　　声此撃彼
　　前汉景帝时七国反周亚夫为将吴楚兵乏粮饥欲退数挑战终不出夜军中惊内相攻撃扰乱至于帐下亚夫坚卧不起顷之复定吴奔壁东南陬亚夫使备西北已而精兵果奔西北不得入乃大败之
  </div>
  <div class="pagination">
   <a href="武编_page18.html">
    上一页
   </a>
   <span>
    ...
   </span>
   <a href="武编_page14.html">
    14
   </a>
   <a href="武编_page15.html">
    15
   </a>
   <a href="武编_page16.html">
    16
   </a>
   <a href="武编_page17.html">
    17
   </a>
   <a href="武编_page18.html">
    18
   </a>
   <span class="current-page">
    19
   </span>
   <a href="武编_page20.html">
    20
   </a>
   <a href="武编_page21.html">
    21
   </a>
   <a href="武编_page22.html">
    22
   </a>
   <a href="武编_page23.html">
    23
   </a>
   <a href="武编_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
