<!DOCTYPE html>
<html>
 <head>
  <meta charset="utf-8"/>
  <title>
   管子补注 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子补注 - 第 6 页/共 11 页
  </h1>
  <div class="content">
   钦定四库全书
　　管子补注卷十五
　　明　刘绩　撰
　　势第四十二　　　　　　　　短语十六
　　战而惧水此谓澹灭【方战之时惧致水祸此必为水所澹而防亡也】小事不从大亊不吉【茍惧水祸则事无小大未见其福也】战而惧险此谓迷中【方战之时惧有险碍进退莫知所従故曰迷中言在迷惑之中】分其师众人既迷芒必其将亡之道【人既迷惑不知所従则无所用其力是以减其师众矣又况迷惑芒然乎若是者必亡其众凡此二事皆灭亡之道也】动静者比于死【比近也用师之道我动而敌静者则静者胜矣故我近于死亡也】动作者比于丑【我先动敌反作应者我必无功故近于丑】动信者比于距【我既动彼能自申以敌我如此者近于见距也】动诎者比于避【我既动而彼屈服者近于见避】夫静与作时以为主人时以为客贵得度【静作得度则为主人其失度者则为客也○绩按别本注静作得度或为主人或为客皆利也】知静之脩居而自利【既多智而又安静二者能脩则居然自获其利也】知作之从每动有功【知其所作常能従理如此者动必有功也】故曰无为者帝其此之谓矣【言无心于为任理之自然如此者帝王之道也】
　　逆节萌生天地未形先为之政其事乃不成缪受其刑【言将为簒杀凶逆之节虽萌芽而生然天地寂泊不见徴应无従已之形此则先天而政天乃违之故其事不成则被诛戮受其刑罪也○绩按别本注天因人事而生变圣人应天变而兴也】天因人圣人因天【所谓先天而天不违后天而奉天时】天时不作勿为客【不因天时而动者乃为客矣】人事不起勿为始【不因人事而起可谓先事为始】慕和其众以修天地之从人先生之天地形之圣人成之则与天同极【将建大事必慕和其众天地既已従但当脩天之意人先生是心天地又见其脩意有従顺之形圣人则发动而成如此者可谓与天同极也○绩按别本注若汉武之兴是也】正静不争动作不贰素质不留【全其素质无所留者】与地同极【能行正静已下可谓与地同极也】未得天极则隐于德【未得与天同极则隐而修德也】已得天极则致其力【已得天极则当致力而成之若汤之升陑武王牧野是也】既成其功顺守其从人不能代【従顺也功成矣则以顺理守之所谓逆取顺守者也则人何能代之乎】成功之道嬴缩为宝【嬴缩犹行藏也所谓时行则行时止则止其道乃着故以为宝】毋亡天极究数而止【但尽天之数则止而勿为】事若未成毋改其形毋失其始【形谓常形也守常脩始事终有成也】静民观时待令而起【言事未成之时但安静其人谨候其时待天命令然后起而应也】故曰脩隂阳之从而道天地之常【道従也】嬴嬴缩缩因而为当【必行藏顺时然后事当重言之殷勤其事也】死死生生因天地之形【死生犹隐显也圣人隐显必因天地之形】天地之形圣人成之【因天地之形则无不成也】小取者小利大取者大利【但能法则大小无不利】尽行之者有天下【所谓唯天为大唯尧则之】
　　故贤者诚信以仁之慈惠以爱之端政象不敢以先人【常执谦以下物】中静不留【中心安静无所留着】裕德无求【道德饶裕无求于人】形于女色【女之容色静而不先求者】其所处者柔安静乐【虽复隐处常能柔安静乐】行德而不争以待天下之濆作也【虽复为政行德常能谦让不与物争濆动乱也】故贤者安徐正静柔节先定【先定谦柔之节然后有所兴为也】行于不敢【则人不能与我争勇】而立于不能【则人莫与我争功】守弱节而坚处之【守柔弱之节而坚明以自处也】故不犯天时不乱民功【谦顺故无所犯乱也】秉时养人【持四时之政以顺养其人】先德后刑【赏以春夏刑以秋冬】顺于天微度人【既顺于天又微度人之所宜以合之】
　　善周者明不能见也【善于周周则极也万物无所至如此者虽有明察之人不能尽矣】善明者周不能蔽也【善于明明则极也如此者则虽善周之人不能自隐蔽必为善明者所知也】大明胜大周则民无大周也【明胜大周则人无能为大周也】大周胜大明则民无大明也【周胜大明则人无能为大明凡此皆欲大周大明独在君也】大周之先可以奋信【奋信振起貌言既有大周之德在物之先则可以振起而有事】大明之祖可以代天下【有大明之德可以为物祖如此则可代天下无道取其位而君之也】索而不得求之招摇之下【招摇之星随斗杓顺时而建者也天下者神器直欲索之则不得若求之招摇之下顺时而取则可也】兽厌走而有伏网罟【兽所以憎厌其走者恐前有伏网罟故圣人不敢以直道取天下者恐有大祸故也】一偃一侧不然不得【偃侧犹倚伏也圣人之取天下知所倚伏力其功而致其权文设武伏如其不然则天位不可得也】大文三曾而贵义与德大武三曾而偃武与力【大文三曾则文道行也能成其德义大武三曾则武道行也能偃其武力】
　　正第四十三　　　　　　　　短语十七
　　制断五刑各当其名罪人不怨【服罪故不怨也】善人不惊曰刑【刑当故不惊如此者所谓刑也】正之【所以胜奸正也】服之【所以服不能也】胜之【所以胜奸邪】餙之【修餙身也】必严其令而民则之曰政【令严则人作法之如此者政也】如四时之不貣如星辰之不变如宵如昼如隂如阳【宵昼隂阳皆有其当】如日月之明曰法【法之用守常不变】爱之生之养之成之利民不德【利虽及人不以为德也】天下亲之曰德【德用之恩万物亲之】无德无怨无好无恶万物崇一隂阳同度曰道【道之用不二者】刑以弊之政以命之法以遏之德以养之【物待德养而成】道以明之【明是非也】刑以弊之毋失民命【刑防合理故人命不失也】令之以终其欲明之毋径【行令所以终人之欲使之明识正道不従邪径也○绩按当作勿使民径字之误也】遏之以絶其志意毋使民幸【用法正人之意志不使人有非分之幸也】养之以化其恶必自身始【身恶尽则人恶化】明之以察其生必修其理【恐有不修理故以明察之】致刑其民庸心以蔽【庸用也不用心以断则滥及不辜】致政其民服信以听【服用也谓用诚信听理　于人○绩按缺致法一句】致德其民和平以静【君德及人以致和静】致道其民付而不争【人被道则相付任而不交争也】罪人当名曰刑【罪当其名刑之谓也】出令当时曰政【令当于时政之谓也】当故不改曰法【不改当故法之谓也】爱民无私曰德【君爱无私德之谓也】防民所聚曰道【聚谓众所宜也能令众宜道之谓也】
　　立常行政能服信乎【服信则政行常立】中和愼敬能日新乎【苟能和敬则其德日新也】正衡一静能守愼乎【衡平也言但能守愼则政平而静一】废私立公能举人乎【但公而无私则能举人也】临政官民能后其身乎【后其身则能临政官人也】能服信政此谓正纪【能行信正者正之纪】能服日新此谓行理【能行日新可谓行之理也】守愼正名伪诈自止【能愼则诈息也】举人无私臣德咸道【无私则不妄举故臣德皆合于道也】能后其身上佐天子【后身则先公故能上佐天子也】
　　九变第四十四【谓人之情变有九】　　　短语十八
　　凡民之所以守战至死而不德其上者有数以至焉【或守或战虽复至死不敢恃之以德于上则有数仔焉于其间故能至此也】曰大者亲戚坟墓之所在也【一变也】田宅富厚足居也【二变】不然则州县乡党与宗族足怀乐也【三变】不然则上之教训习俗慈爱之于民也厚无所往而得之【君之恩厚皆在于人无所他往故得人之致死四变○绩按言无如此者】不然则山林泽谷之利足生也【五变】不然则地形险阻易守而难攻也【六变】不然则罚严而可畏也不然则赏明而足劝也【七变】不然则有深怨于敌人也【八变】不然则有厚功于上也【功厚则禄多故亦自为战而不徳于君九变】此民之所以守战致死而不德其上者也今恃不信之人而求以智用不守之民而欲以固将不战之卒而幸以胜此兵之三闇也
　　任法第四十五　　　　　　　　区言一
　　圣君任法而不任智任数而不任説任公而不任私任大道而不任小物【小物小事】然后身佚而天下治失君则不然舎法而任智故民舎事而好誉舎数而任説故民舎实而好言舎公而好私故民离法而妄行舎大道而任小物故上劳烦百姓迷惑而国家不治圣君则不然守道要处佚乐驰骋弋猎钟皷竽瑟宫中之乐无禁圉也【但任法数故无所虑图也】利身体便形躯养寿命垂拱而天下治【但任法数则事简故身不劳寿命长而天下自理也】是故人主有能用其道者【道则谓上法数公正大道】不事心不劳意不动力而土地自辟囷仓自实蓄积自多甲兵自强羣臣无诈伪百官无奸邪竒术技艺之人莫敢髙言孟行以过其情以遇其主矣【孟大也遇待也不敢以谬妄奸言妄行以待其主也】
　　昔者尧之治天下也犹埴之在埏也【埏和也】唯陶之所以为犹金之在罏恣冶之所以铸其民引之而来推之而往使之而成禁之而止故尧之治也善明法禁之令而已矣黄帝之治天下也其民不引而来不推而往不使而成不禁而止【比黄帝之于尧则尧有为而黄帝无为】故黄帝之治也置法而不变使民安其法者也
　　所谓仁义礼乐者皆出于法【法行顺仁义生】此先圣之所以一民者也【法所以齐一于民也】周书曰国法【有国者以法立也】法不一则有国者不祥【法不一则乱故不祥】民不道法则不祥【道従也】国更立法以典民则祥【更改也典主也言能观宜改法以主于人则国理故祥也】羣臣不用礼义教训则不祥百官伏事者离法而治则不祥【服行也】故曰法者不可恒也【法敝则当变故不可恒】存亡治乱之所从出【法顺则存治法逆则乱亡】圣君所以为天下大仪也【君为天下之仪表也】君臣上下贵贱皆发焉【莫不取法于君臣发行也】故曰法古之法也【立法者必师古】世无请谒任举之人【任保也以法取人则无请谒之保举】无间识博学辩説之士【间杂乱也法行则博学辩説之人不敢间乱识事也】无伟服无竒行【伟服竒行皆过越法制者令止息者畏法故也】皆囊于法以事其主【囊者所以敛藏也谓人皆敛藏过行以顺于法上事具主】
　　故明王之所恒者二一曰明法而固守之二曰禁民私而收使之【谓以法收敛而使之】此二者主之所恒也【废此二者则政乱】夫法者上之所以一民使下也私者下之所以侵法乱主也故圣君置仪设法而固守之然故谌杵习士闻识博学之人不可乱也【杵所以毁碎于物者也谓奸诈之人伪托于谌以毁君法习士谓习法之士闻识谓多闻广识君守法坚故此等莫能乱也】众彊富贵私勇者不能侵也信近亲爱者不能离也【离犹违也】珍怪竒物不能惑也万物百事非在法之中者不能动也【珍怪竒物此正法为怪僻】故法者天下之至道也【道无越于法者】圣君之实用也【用法为理国之实】今天下则不然皆有善法而不能守也然故谌杵习士闻识博学之士能以其智乱法惑上众彊富贵私勇者能以其威犯法侵凌【谓侵凌于君也】邻国诸侯能以其权置子立相【邻国恃权能废置君之子援立国相】大臣能以其私附百姓【谓用私恩诱百姓使附也】翦公财以禄私士【谓翦公财以禄私士此皆以君不守法故也】凡如是而求法之行国之治不可得也【谓従失法之后国不可得理也】圣君则不然卿相不得翦其私羣臣不得辟其所亲爱圣君亦明其法而固守之羣臣脩通辐辏【谓各得自通于君如辐之辏也】以亊其主百姓辑睦听令道法以从其事【道従也】故曰有生法有守法有法于法夫生法者君也【君始制法故曰生法】守法者臣也【臣则法法而行】法于法者民也【人则法君之法】君臣上下贵贱皆从法此谓为大治
　　故主有三术【谓上主中主危主也】夫爱人不私赏也恶人不私罚也置仪设法以度量断者上主也爱人而私赏之恶人而私罚之倍大臣离左右专以其心断者中主也臣有所爱而为私赏之有所恶而为私罚之【为大臣爱恶之故而私赏罚也】倍其公法损其正心【谓损政教之正】专听其大臣者危主也故为人主者不重爱人不重恶人重爱曰失德重恶曰失威【君随臣爱恶则威德皆在于臣故曰失也】威德皆失则主危也
　　故明王之所操者六生之杀之富之贫之贵之贱之此六柄者主之所操也主之所处者四一曰文二曰武三曰威四曰德此四位者主之所处也借人以其所操命曰夺柄借人以其所处命曰失位夺柄失位而求令之行不可得也【既至于夺柄失位之后欲求令行不可得】法不平令不全是亦夺柄失位之道也【法不平令不全则柄位不可得而保故曰夺柄失位之道】故有为枉法有为毁令此圣君之所以自禁也【言有枉法毁令圣君则能禁止之】故贵不能威富不能禄贱不能事近不能亲美不能淫也【此五事解见下文】植固而不动竒邪乃恐【所立坚则不可动若竒邪则败亡旋及故恐】竒革而邪化令往而民移【君之竒邪能有革化则令才往而人已移心而従善也】故圣君失度量置仪法【圣君见有失度量则置仪法以改也○绩按失乃以字误谓圣君以度量置仪法或曰当作一】如天地之坚【坚谓尊胜】如列星之固【自古至今不见天星有亏败也】如日月之明【无私耀临】如四时之信【寒暑之气来必以时】然故令往而民从之【君能苞上之四事故令往人从也】而失君则不然法立而还废之令出而复反之枉法而从私毁令而不全是贵能威之富能禄之贱能事之近能亲之美能淫之也此五者不禁于身【君身不能自禁止也】是以羣臣百姓人挟其私而幸其主【妄希非分之恩】彼幸而得之则主日侵【臣得不当得之恩则主日见侵也】彼幸而不得则怨日产【若不得所幸则怨毒日生也】夫日侵而产怨此失君之所愼也
　　凡为主而不得用其法不适其意顾臣而行【凡有所行不敢自专顾望其臣而为之也】离法而听贵臣【贵臣虽有离法亦听従之】此所谓贵而威之也【言贵臣能威于君也】富人用金玉事主而来焉【谓以金玉来事主也】主因离法而听之此所谓富而禄之也【言富人能禄于君也】贱人以服约卑敬悲色告愬其主【服约谓屈服隐约也】主因离法而听之此所谓贱而事之也【言贱人善谄君听之】近者以偪近亲爱有求其主主因离法而听之此所谓近而亲之也【言近者恃亲以要君则君従】美者以巧言令色请其主主因离法而听之此所谓美而淫之也【言美者能以言色淫动于君故君亦听之】治世则不然不知亲疏逺近贵贱美恶以度量断之其杀戮人者不怨也【杀当其罪故不怨也】其赏赐人者不德也【以功受赏故不德于君也】以法制行之如天地之无私也是以官无私论士无私议民无私説皆虗其匈以听其上【匈恐惧貌】上以公正论以法制断故任天下而不重也【法制行则事简故不重也】今乱君则不然有私视也故有不见也有私听也故有不闻也有私虑也故有不知也【凡私则不周故有不见闻知也】夫私者壅蔽失位之道也上舎公法而听私説故羣臣百姓皆设私立方以教于国【方谓异道术也】羣党比周以立其私请谒任举以乱公法人用其心以幸于上上无度量以禁之是以私説日益而公法日损国之不治从此产矣
　　夫君臣者天地之位也民者众物之象也各立其所职以待君令羣臣百姓安得各用其心而立私乎故遵主令而行之虽有伤败无罚【遵令而行败非已致故无罚也】非主令而行之虽有功利罪死【失令有功法所不赦故罪死】然故下之事上也如响之应声也臣之事主也如影之从形也故上令而下应主行而臣从此治之道也夫非主令而行有功利因赏之是教妄举也【赏不従令是教以妄为举措也】遵主令而行之有伤败而罚之是使民虑利害而离法也羣臣百姓人虑利害而以其私心举措则法制毁而令不行矣
　　明法第四十六【○绩按此篇注多非观解自见】　　区言二
　　所谓治国者主道明也【主道明则公法明故国治】所谓乱国者臣术胜也【臣术胜则私事立故国乱】夫尊君卑臣非计亲也以埶胜也【令尊君卑臣者其计非欲使亲君也但令君执其胜也○绩按执解作势古字同注非】百官识非惠也刑罚必也【必令百官识非公之惠而不敢受又知刑罚必行无妄求免罪也○绩按当解作百官论职乃字缺误注非】故君臣共道则乱【臣行君事故曰共道】专授则失【若君有所授与不合众心而专之亦为失也】夫国有四亡令求不出谓之灭【求不出令则下无所禀故灭】出而道留谓之拥【中道而留止故曰拥】下情求不上通谓之塞【求不上通则与君隔絶故曰塞也】下情上而道止谓之侵【下情虽欲上通中道为左右所止此则臣侵上事也】故夫灭侵塞拥之所生从法之不立也是故先王之治国也不淫意于法之外【淫游也】不为惠于法之内也【不屈法以成私惠也】动无非法者所以禁过而外私也【外遗也】威不两错【臣行君威为两置】政不二门【臣出君政是为二门】以法治国则举错而已【言能以法理国但举而置之无不行】是故有法度之制者不可巧以诈伪【非法度不听则诈伪何施】有权衡之称者不可欺以轻重【以权衡称之轻重立见也】有寻文之数者不可差以长短今主释法以誉进能则臣离上而下比周矣【比周于下所以求誉】以党举官则民务交而不求用矣【交合则自进官何待求用】是故官之失其治也是主以誉为赏以毁为罚也【以毁誉为赏罚则官自然失理】然则喜赏恶罚之人离公道而行私术矣【行私术自然得赏安用就公道而求乎】比周以相为匿是【比周者凡有公是之事皆匿而不行也】忘主死交以进其誉【○绩按解作比周以相为慝是故忘生死交以进其誉此乃误脱故字于下死乃私声误】故交众者誉多【为交友致死其誉自进】外内朋党虽有大奸其蔽主多矣是以忠臣死于非罪【朋党共毁之故忠臣非罪而死】而邪臣起于非功【朋党共誉之故邪臣非功而起】所死者非罪所起者非功也然则为人臣者重私而轻公矣【私则得利公则致祸故重私而轻公矣】十至于私人之门【私人之门谓所与交私为朋党者也】不一至于庭【谓之君庭】百虑其家不一图其国【重私轻公故也】属数虽众非以尊君也【所属之数虽曰众多无不党私故非尊君也】百官虽具非以任国也【各务私故不任国事】此之谓国无人国无人者非朝臣之衰也家与家务于相益不务尊君也大臣务相贵而不任国小臣持禄养交而不以官为事故官失其能【官各失能则与无人同也】是故先王之治国也使法择人不自举也使法量功不自度也【设法者自着择人量功之条故不劳自举度也】故能匿而不可蔽【茍有材能则法自举之不可隐蔽也】败而不可饰也【无功而败法自量之不可虗饰也】誉者不能进【无材虽誉之而不能进也】而诽者不能退也【有功虽诽之而不能退也】然则君臣之间明别【谓贤不肖有功者各明白而分别也】明别则易治也【明别则无伪滥故易治也】主虽不身下为【谓不身为其事】而守法为之可也【但守法则法自为之不劳身也】
　　正世第四十七　　　　　　　　区言三
　　古之欲正世调天下者必先观国政料事务察民俗本治乱之所生知得失之所在然后从事【従为】故法可立而治可行夫万民不和国家不安失非在上则过在下今使人君行逆不修道诛杀不以理重赋敛竭民财急使令罢民力【使令急故人力疲也】财竭则不能无侵夺【人财竭则侵夺以供上税也】力罢则不能无堕倪【倪傲也谓疲堕而傲従也】民已侵夺堕倪因以法随而诛之则是诛罚重而乱愈起夫民劳苦困不足则简禁而轻罪如此则失在上失在上而上不变则万民无所托其命今人主轻刑政寛百姓薄赋敛缓使令然民淫躁行私而不从制餙智任诈负力而争则是过在下过在下人君不廉而变【亷察也】则暴人不胜邪乱不止暴人不胜邪乱不止则君人者势伤而威日衰矣故为人君者莫贵于胜所谓胜者法立令行之谓胜法立令行故羣臣奉法守职百官有常法不繁匿万民敦慤反本而俭力【谓亷啬而勤力也】故赏必足以使【谓使人従善也】威必足以胜【谓胜禁奸邪也】然后不从故古之所谓明君者非一君也【五帝三王俱曰明君故曰非一】其设赏有薄有厚其立禁有轻有重迹行不必同非故相反也皆随时而变因俗而动夫民躁而行僻则赏不可以不厚禁不可以不重【既躁而僻则难化须厚赏以诱之重禁以威之】故圣人设厚赏非侈也立重禁非戾也赏薄则民不利禁轻则邪人不畏设人之所不利欲以使则民不尽力立人之所不畏欲以禁则邪人不止是故陈法出令而民不从故赏不足劝则士民不为用刑罚不足畏则暴人轻犯禁民者服于威杀然后从见利然后用被治然后正得所安然后静者也
　　夫盗贼不胜邪乱不止强刼弱众暴寡此天下之所忧万民之所患也忧患不除则民不安其居民不安其居则民望絶于上矣夫利莫大于治害莫大于乱夫五帝三王所以成功立名显于后世者以为天下致利除害也事行不必同所务一也【莫不务于理也】夫民贪行躁而诛罚轻罪过不发【有罪过者不发举也】则是长淫乱而便邪僻也有爱人之心而实合于伤民【轻刑以爱人奸多反伤人也】此二者不可不察也【二者谓爱与伤人】夫盗贼不胜则良人危【良人为盗所害故危】法禁不立则奸邪繁故事莫急于当务【每事当其务则理也】治莫贵于得齐【齐谓无非人也】制民急则民迫民迫则窘窘则民失其所葆【葆谓所恃为生者也】缓则纵纵则淫淫则行私行私则离公离公则难用故治之所以不立者齐不得也【谓上有非人也】齐不得则治难行故治民之齐不可不察也
　　圣人者明于治乱之道习于人事之终始者也其治人民也期于利民而止【至于利人则止而勿理也】故其位齐也不慕古不留今【留谓守常不变】与时变与俗化夫君人之道莫贵于胜胜故君道立【胜则无不服故君道立也】君道立然后下从下从故教可立而化可成也夫民不心服体从则不可以礼义之文教也君人者不可以不察也
　　治国第四十八　　　　　　　　区言四
　　凡治国之道必先富民民富则易治也民贫则难治也奚以知其然也民富则安乡重家安乡重家则敬上畏罪敬上畏罪则易治也民贫则危乡轻家【危谓不安其所居也】危乡轻家则敢陵上犯禁陵上犯禁则难治也故治国常富而乱国常贫是以善为国者必先富民然后治之昔者七十九代之君法制不一号令不同然俱王天下者何也必国富而粟多也夫富国多粟生于农故先王贵之
　　凡为国之急者必先禁末作文巧末作文巧禁则民无所游食民无所游食则必农【谓必务农】民事农则田垦田垦则粟多粟多则国富国富者兵强兵强者战胜战胜者地广是以先王知众民强兵广地富国之必生于粟也故禁末作止竒巧而利农事今为末作竒巧者一日作而五日食【言取一日之利可供五日之食也】农夫终嵗之作不足以自食也然则民舎本事而事末作舎本事而事末作则田荒而国贫矣
　　凡农者月不足而嵗有余者也而上徴暴急无时【谓徭税不以时】则民倍贷以给上之徴矣【倍贷谓贷一还二也】耕耨者有时而泽不必足【谓两泽不足也】则民倍贷以取庸矣【泽不足则嵗凶富者倍贷于贫不能还其倍价者则计所倍以取庸矣】秋籴以五春粜以束是又倍贷也【谓富者秋时以五籴之至春出粜便收其束矣此亦倍贷之类也束十疋也】故以上之徴而倍取于民者四【谓上无时之徴一也泽不足二也秋籴春粜三也下关市府库之徴四也】关市之租府库之徴粟什一厮舆之事此四时亦当一倍贷矣【府库谓府之库新有徴税言人供关市府库之徴亦用粟之什一计四时常有所用亦当一倍贷也】夫以一民养四主【四主即上四倍贷也】故逃徙者刑【谓有刑罚】而上不能止者粟少而民无积也常山之东河汝之间蚤生而晚杀五谷之所蕃熟也四种而五获【四种谓四时皆种五获谓五谷皆宜而有所获】中年亩二石一夫为粟二百石今也仓廪虚而民无积农夫以粥子者上无术以均之也故先王使农士商工四民交能易作【交能易作谓虽士亦善于农工虽农亦通于士业也】终嵗之利无道相过也【道従也四人均能故其利无従相过之也】是以民作一而得均【四人交能易作故曰一也】民作一则田垦奸巧不生田垦则粟多粟多则国富奸巧不生则民治富而治此王之道也不生粟之国亡粟生而死者霸【霸者或不能广积粟故人有不生而致死者也】粟生而不死者王【王者积粟既多故人保其生无复致死者也○绩按别本注霸者或不能广畜积故有时而竭也王者之民积之广而生之不已也】粟也者民之所归也粟也者财之所归也【有粟则人归之】粟也者地之所归也【积粟既多或有入地归降者也】粟多则天下之物尽至矣故舜一徙成邑二徙成都三徙成国舜非严刑罚重禁令而民归之矣去者必害【谓背舜而去者】从者必利也先王者善为民除害兴利故天下之民归之所谓兴利者利农事也所谓除害者禁害农事也农事胜则入粟多入粟多则国富国富则安乡重家安乡重家则虽变俗易习【谓改易其常习】敺众移民至于杀之而民不恶也此务粟之功也上不利农则粟少粟少则人贫人贫则轻家轻家则易去易去则上令不能必行上令不能必行则禁不能必止禁不能必止则战不必胜守不必固矣夫令不必行禁不必止战不必胜守不必固命之曰寄生之君【谓暂寄为生不能长久】此由不利农少粟之害也粟者王之本事也人主之大务有人之涂【谓保有其人其涂因粟也】治国之道也












　　管子补注卷十五
&lt;子部,法家类,管子补注&gt;
　　钦定四库全书
　　管子补注卷十六
　　明　刘绩　撰
　　内业四十九　　　　　　　　　区言五
　　凡物之精此则为生【精谓神之至灵者也得此则为生】下生五谷上为列星流于天地之间谓之鬼神藏于胸中谓之圣人是故民气【谓上之精者则人气也】杲乎如登于天【杲明貌也】杳乎如入于渊淖乎如在于海【淖汋润也】卒乎如在于已【人有气则存故如在于已也】是故此气也不可止以力【以力止之气愈甚】而可安以德【静心念德气自来也】不可呼以声而可迎以音【调其宫商使之克谐气自来也】敬守勿失是谓成德【不失气德自成】德成而智出【德成智自出】万物果得【以智安物物皆得宜】
　　凡心之刑【刑法也谓得安心之法也】自充自盈【充盈谓完而无亏也】自生自成【生成谓每生心必有所成凡此皆得安心法故也】其所以失之必以忧乐喜怒欲利【此六者过常以乱于心则失矣】能去忧乐喜怒欲利心乃反济【若能去六者则心反守其所而能济成也】彼心之情利安以宁【安宁者心之所利也】勿烦勿乱和乃自成【若无烦乱心和自成】折折乎如在于侧忽忽乎如将不得【折折明貌言心明察若在其侧及其求之则忽忽然而不得】渺渺乎如穷无极【渺渺微逺貌言心之微逺如欲穷之则无其极】此稽不逺日用其德【常以此考心不逺之则日有所用也】夫道者所以充形也【自形内而虚者皆道】而人不能固【人不能固守其虗反以利欲塞也】其往不复其来不舎【既有利欲之心则道往而不复虽有其来无处可舎】谋乎莫闻其音【今谋欲防于道则不闻其音】卒乎乃在于心防防乎不见其形【防至于极则近于心心之方寸虗道之君乎】淫淫乎与我俱生【淫淫增进貌有生则有道故曰与我俱生也】不见其形不闻其声而序其成谓之道【虽无形声常依序而成故谓之道也】凡道无所善心安爱【言道无他善唯爱心安也】心静气理道乃可止【若静心则气自调理故道来止也】彼道不逺民得以产【人得之以生则道在人故不逺也】彼道不离民因以知【人既因道而知则道常在而不离】是故卒乎其如可与索【推防其终似可与索】乎其如穷无所【及欲穷之则眇眇然无所】彼道之情恶音与声【音声者所以乱道故恶之也】脩心静音道乃可得道也者口之所不能言也目之所不能视也耳之所不能听也所以脩心而正形也【虽不可以言语视听用之脩心则外形自正也】人之所失以死所得以生也事之所失以败所得以成也故凡道无根无茎无叶无荣【道非如卉木而有根茎花叶也】万物以生万物以成命之曰道【无根茎而能生无花叶而能成则隂阳不测者也故命之曰道】
　　天主正【平分四时天之正也】地主平【均生万物地之平也】人主安静【无为而无不为人之安静也】春秋冬夏天之时也山陵川谷地之枝也【为地之枝条也】喜怒取予人之谋也【四者谋之用也】是故圣人与时变而不化【时自变耳圣本不化】从物而不移【物迁而従之圣本不移】能正能静然后能定【必正静然后定也】定心在中耳目聪明四肢坚固【心茍定于中则耳目自聪明四肢自坚固者也】可以为精舎【心者精之所舎】精也者气之精者也【气之尤精者为之精】气道乃生【气得道能有生】生乃思【生则有心故思也】思乃知【思则知生也】知乃止矣【成智则理足故止也】凡心之形过知失生【安心之法智过其度则失其生】一物能化谓之神一事能变谓之智【一谓无也谓无心于物事而物事自变化以为神智也】化不易气变不易智惟执一之君子能为此乎【茍执一故能不易其气智也】执一不失能君万物【无心为有心者主也】君子使物不为物使【无心故能使物而物不能使也】得一之理治心在于中【茍得中则心自治矣】治言出于口治事加于人【则无狂事】然则天下治矣一言得而天下服一言定而天下听公之谓也【理心之谓】
　　形不正德不来中不尽心不治【○绩按当依心术作中不精】正形摄德天仁地义则淫然而自至【言欲正形摄德但能则天之仁法地之义则德淫然自至淫进貌也】神明之极照乎知【照智者神明之极理】万物中义守不忒【若常守中则无差忒○绩按前心术作昭知天下通于四极则万物为句】不以物乱官【贪物则官乱】不以官乱心【贪官则心乱也】是谓中得【能忘官货则中心自得也】有神自在身【中得则神自在身也】一往一来莫之能思【神不测者也故往来不能思也】失之必乱得之必治【谓神也】敬除其舎精将自来精想思之【除谓有则想思之】宁念治之【宁静思念则心自治】严容畏敬精将至定【但能严敬则精至而定也】得之而勿舍耳目不淫心无他图【既得精守之而勿舍则耳目不淫心无他虑也】正心在中万物得度【心在中而正则无过举故万物得度也】道满天下普在民所民不能知也【言人皆有道但不能自知耳】一言之解上察于天下极于地蟠满九州【若能解道之一言则能察天极地而中满于九州蟠委地也】何谓解之在于心安【解道者在于心安】我心治官乃治我心安官乃安【言官之治安皆従心主也】治之者心也安之者心也【治之与安无不由心】心以藏心【言心亦藏于心也】心之中又有心焉【以心藏心故心中又有心】彼心之心【谓心中所藏之心】音以先言【言従音生故音先言○绩按前心术作意以先言此乃字之误下音同】音然后形【有音然后见也】形然后言【有形则是言也】言然后使【有言则出命故有所使令】使然后治不治必乱【使而违理故乱】乱乃死【乱则凶祸至故死也】精存自生其外安荣【精存于中则自然长生至于外形静而荣茂也】内藏以为泉原【内藏于精则无穷竭若水之泉】浩然和平以为气渊【言精既浩然和平则能生气故为气渊】渊之不涸四体乃固【生气之渊不有竭涸故四体固也】泉之不竭九窍遂通【藏精之泉不竭故九窍通也】乃能穷天地被四海【体固窍通故能寿毕天地徳被四海】中无惑意外无邪菑【邪菑生于惑意故内无惑意则邪菑自销也】心全于中形全于外【中全则外完】不逢天菑不遇人害【天菑人害能祸不全者也】谓之圣人
　　人能正静皮肤裕寛耳目聪明筋信而骨强【但能正静则皮肤自裕寛耳目自聪明筋骨自申强○绩按信前心术作肕】乃能戴大圜【天也】而履大方【地也】鉴于大清【道也】视于大明【日月也】敬愼无忒【前心术作正静不失】日新其德徧知天下穷于四极敬发其【充谓道也】是谓内得【发行于道故内得也】然而不反此生之忒【忒差也若不反守于道则生有差谬也】凡道必周必密【周密则愼不泄】必寛必舒【寛舒则博而密】必坚必固【坚固则精不解】守善勿舎【勿舎则善自成】逐淫泽薄【兢逐淫邪津泽浮薄○绩按泽乃释字】既知其极反于道德【知极反德则常道自隆】全心在中不可蔽匿【有诸内必形于外也】和于形容【心和者容睟也○绩按和乃知字误也前心术作外见于形容可知于顔色是也】见于肤色【内畅者体泽也】善气迎人亲于兄弟恶气迎人害于戎兵不言之声疾于雷鼓【谓全心以德感物者也德者不疾而速不崇朝而遍天下故疾于雷鼔也】心气之形明于日月察于父母【全心之气发形于外则无不耀无不知若明于日月察于父母也】
　　赏不足以劝善【慕赏乃善非本为善】刑不足以惩过【畏刑惩过非本无过】气意得而天下服【若不慕赏不畏刑意气内得善者此诚善也故天下服也】心意定而天下听【心意定则理明故天下听也】气如神万物备存【谓结聚也结聚纯气则无所不变化故如神而物备存矣○绩按前心术作专于意一于心耳目端知逺之证下亦作专】能抟乎能一乎【抟结则自一也】能无卜筮而知吉凶乎【吉凶在于逆顺故不须卜筮而知也】能止乎能已乎【谓正而求诸已也】能勿求诸人而得之已乎【求人者惑自得者明】思之思之又重思之【求已者必须再三思之也】思之而不通鬼神将通之【若再三思之而不通则或致鬼神为通之也】非鬼神之力也精气之极也【言今能致鬼神者非鬼神自见其力葢由思之不已精气之极也】四体既正血气既静一意抟心耳目不淫虽远若近【言既体正气静意一心专耳目之用不有淫过事虽逺大可以近速而成也】
　　思索生知【近而遇思索其知自生矣】慢易生忧【疎慢轻易必致凶祸故主忧也】暴傲生怨【残暴傲虐伤害必多故生怨也】忧郁生疾【忧恚郁塞怀不通畅故生疾也】疾困乃死【既疾而困可谓弥留而死】思之而不舍内困外薄【思欲不舍则五藏困于内形骸薄于外也】不蚤为图生将巽舎【既已内困外薄尚不图之如此则生将巽遁其舎而至于死期也】食莫若无饱【饱食者善闭塞】思莫若勿致【致思者多困竭】节适之齐彼将自至【齐中也言能节食适思常莫过中则生将自致】凡人之生也天出其精【言禀精于天也】地出其形【地出衣食以养成其形○绩按形谓赋质于地也】合此以为人【言合天地精气以成人】和乃生【二气和乃成其生也】不和不生察和之道其精不见其征不丑【丑类也言欲察和则精不可见至于徴验又不知其类也】平正擅胸论治在心此以长寿【和之精类虽不可知见但能平而正则和气独擅于胸中论其适理又不离心如此则可以益筭而长寿也】忿怒之失度乃为之图【若忿怒过度则当图而去之】节其五欲去其二凶【喜怒过度皆能为害故曰二凶】不喜不怒平正擅胸【不喜不怒可谓和也故能既平且正独擅于胸中也】
　　凡人之生也必以平正所以失之必以喜怒忧患是故止怒莫若诗【诗有清风之慰故能止怒】去忧莫若乐节乐莫若礼守礼莫若敬守敬莫若静内静外敬能反其性性将大定凡食之道大伤而形不臧【大充谓过于饱】大摄骨枯而血沍【大摄谓过于饥血沍谓血销减而凝沍】充摄之间此谓和成【间犹中也充摄得中则和畅而有所成也】精之所舎而知之所生【言精智生舎于和成】饥饱之失度乃为之图【图之令合于度】饱则疾动【饱而疾动则食气销】饥则广思【饥而广思则忘其饥】老则长虑【老而长虑则遗其老】饱不疾动气不通于四末【四末四支】饥不广思饱而不废【废止也】老不长虑困乃遫竭【令老则益困而速竭】大心而敢【心既浩大又能勇敢】寛气而广【当寛舒其气而广有所容】其形安而不移【形安则志固故不移】能守一而弃万苛【守一则恶烦故能弃万苛也】见利不诱见害不惧寛舒而仁独乐其身是谓云气意行似天【能调其气故比于云意之行气似天之布云也】
　　凡人之生也必以其欢【欢则志气和故生也】忧则失纪怒则失端【忧怒过常则失其端纪】忧悲喜怒道乃无处【忧怒则害道故道无所处】爱欲静之遇乱正之【谓若爱欲则当静之若遇废乱则当正之】勿引勿推福将自归【去而勿引来而勿推但任平而往福则自归也】彼道自来可借与谋【借因也因其自来而与之谋则意动而理尽】静则得之躁则失之灵气在心一来一逝【静则来躁则逝】其细无内其大无外所以失之以躁为害心能执静道将自定得道之人理丞而屯泄胸中无败【谓腠理丞达屯聚泄散故胸中无败】节欲之道万物不害【能节欲则物无害也】
　　封禅第五十【元篇亡今以司马迁封禅书所载管子言以补之】杂篇一
　　桓公既霸防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏【古之王者在伏羲前】封泰山禅云云【云云山在梁父东】虙羲封泰山禅云云神农封泰山禅云云炎帝封泰山禅云云黄帝封泰山禅亭亭【亭亭山在年隂】颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首【山名在博县或云在钜平南十五里】皆受命然后得封禅桓公曰寡人北伐山戎过孤竹西伐大夏涉流沙束马悬车上卑耳之山【将上山纒束其马悬钓其车也卑耳即齐语所谓辟耳】南伐至召陵登熊耳山以望江汉兵车之防三而乘车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【鄗上山也○绩按鄗音臛鄗上北里皆地名】所以为盛江淮之间一茅三脊【所谓灵茅】所以为借也东海致比目之鱼【各有一目不比不行其名曰鲽】西海致比翼之鸟【各有一翼不比不飞其名曰鹣鹣】然后物有不召而自至者十有五焉今鳯凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止
　　小问第五十一　　　　　　　　杂篇二
　　桓公问管子曰治而不乱明而不蔽若何管子对曰明分任职则治而不乱明而不蔽矣公曰请问富国奈何管子对曰力地而动于时则国必富矣【谓勤力于地利其所动作必合于天时】公又问曰吾欲行广仁大义以利天下奚为而可管子对曰诛暴禁非【此大义也】存亡继絶而赦无罪【此广仁也】则仁广而义大矣公曰吾闻之也夫诛暴禁非而赦无罪者必有战胜之器攻取之数而后能诛暴禁非而赦无罪公曰请问战胜之器管子对曰选天下之豪杰致天下之精材来天下之良工则有战胜之器矣公曰攻取之数何如管子对曰毁其备散其积夺之食则无固城矣【毁备夺食则无以守故其城不固此谓攻也】公曰然则取之若何【谓取其土】管子对曰假而礼之【假谓假借之恩】厚而勿欺【厚谓重之以德】则天下之士至矣公曰致天下之精材若何【精材谓美材可为军之器用也】管子对曰五而六之九而十之不可为数【欲致精材者必当贵其价故他处直五我酬之六他处直九我酬之十常令贵其一分不可为之定数如此则天下精材可致也】公曰来工若何管子对曰三倍不逺千里【酬工匠之庸直常三倍他处则工人不以千里为逺皆至矣】桓公曰吾已知战胜之器攻取之数矣请问行军袭邑举错而知先后不失地利若何管子对曰用货察图【用货为反间则知其先后察彼国图则不失地利也】公曰野战必胜若何管子对曰以竒【竒谓权谲以胜敌也】公曰吾欲徧知天下若何管子对曰小以吾不识则天下不足识也【若能博闻多见齐其所不识则知天下遍矣吾之所识天下亦无人能识之也】公曰守战逺见有患【为国者必入守出战今吾于此二者预见其患矣】夫民不必死则不可与出乎守战之难【守战之难必致死然后可出也】不必信则不可恃而外知【人必诚信然后为君视听故知外事也】夫恃不死之民而求以守战恃不信之人而求以外知此兵之三闇也【茍不死不信则守闇战闇外闇故曰三闇】使民必死必信若何管子对曰明三本公曰何谓三本管子对曰三本者一曰固二曰尊三曰质公曰何谓也管子对曰故国父母坟墓之所在固也【人既恋本而哀坟墓则其心固】田宅爵禄尊也妻子质也三者备然后大其威厉其意则民必死而不我欺也【不我欺则信也】桓公问治民于管子管子对曰凡牧民者必知其疾【疾谓患苦也】而忧之以德勿惧以罪勿止以力【烦力役则止而不来】愼此四者足以治民也桓公曰寡人睹其善也何为其寡也【谓四言虽善然以之理国恐其太少】管子对曰夫寡非有国者之患也【患在不能行不在寡少也】昔者天子中立地方千里四言者该焉何为其寡也【该备也谓四言足以备千里之化不为少】夫牧民不知其疾则民疾【疾谓憎嫌之也】不忧以德则民多怨惧之以罪则民多诈【设诈以避罪也】止之以力则往者不反【创其力役之苦】来者鸷距【鸷疑也距止也闻其役烦则疑而止】故圣王之牧民也不在其多也桓公曰善勿已如是又何以行之【其事既善虽然不但如是而已更有何事以行此四言也】管仲对曰质信极忠【质主也谓主能得信又极忠也】严以有礼愼此四者所以行之也桓公曰请问其説管仲对曰信也者民信之忠也者民怀之严也者民畏之礼也者民美之语曰泽命不渝信也【谓恩泽之命不有渝变如此者信也诗舎命不渝盖泽乃释字释同舎】非其所欲勿施于人仁也【仁者忠于人也】坚中外正严也质信以让礼也【主行于信又能逊譲如此者礼也】桓公曰善哉牧民何先管仲对曰有时先事有时先政有时先德有时先恕飘风暴雨不为人害涸旱不为民患百川道【百川之流皆従故道】年谷熟籴贷贱禽兽与人聚食民食【年谷熟则禽兽食人之食】民不疾疫当此时也民富且骄牧民者厚收善嵗以仓廪【善嵗谓有年】禁薮泽此谓先之以事随之以刑敬之以礼乐以振其淫【振正也礼乐者所以止人淫放】此谓先之以政飘风暴雨为民害涸旱为民患年谷不熟嵗饥籴贷贵民疾疫当此时也民贫且罢牧民者发仓廪山林薮泽以共其财后之以事先之以恕以振其罢此谓先之以德其收之也不夺民财【谓善嵗也】其施之也不失有德【谓凶年也】富上而足下此圣王之至事也桓公曰善
　　桓公问管仲曰寡人欲霸以二三子之功既得霸矣今吾有欲王其可乎管仲对曰公当召叔牙而问焉【管仲知桓公不可王虽以实对故推令问叔牙】鲍叔至公又问焉鲍叔对曰公当召賔胥无而问焉賔胥无趋而进公又问焉賔胥无对曰古之王者其君丰其臣敎【君丰臣教则君能制臣故可以王也】今君之臣丰【言德丰于君也】公遵遁缪然逺二三子遂徐行而进【言公之所遵行者皆流遁缪妄之事无所比可谓逺于二三子但当涂而渐以取进耳欲王天下恐未可也】公曰昔者大王贤王季贤文王贤武王贤武王伐殷克之七年而崩周公旦辅成王而治天下仅能制于四海之内矣今寡人之子不若寡人寡人不若二三子以此观之则吾不王必矣
　　桓公曰我欲胜民【言欲胜服于民】为之奈何管仲对曰此非人君之言也【人君之言当仁以化之不可直用刑胜也】胜民为易夫胜民之为道非天下之大道也君欲胜民则使有司疏狱而谒有罪者偿【谓疏录狱囚谒告有罪者则偿之也】数省而严诛【数省有过严其诛罪】若此则民胜矣虽然胜民之为道非天下之大道也使民畏公而不见亲【严刑故也】祸亟及于身【二世严刑身戮望夷】虽能不久【虽能胜人不可久安】则人持莫之弑也危哉【持谓见刼执也弑谓杀亲也】君之国岋乎
　　桓公观于厩问廏吏曰廏何事最难廏吏未对管仲对曰夷吾尝为圉人矣【圉养马也】傅马栈最难【谓编次之栈马所立木也】先傅曲木曲木又求曲木【编栈者先附曲木其次还须曲木求其类】曲木已傅直木无所施矣【既用曲木又施直木则失其类而栈败矣喻小人用则君子退也】先傅直木直木又求直木直木已傅曲木亦无所施矣【喻君子用则小人退】
　　桓公谓管仲曰吾欲伐大国之不服者奈何管仲对曰先爱四封之内然后可以恶竟外之不善者【四封之内见爱则人致死可以恶竟外之不善者】先定卿大夫之家然后可以危邻之敌国【卿大夫之家既定则国强故可以危邻国】是故先王必有置也然后有废也【已国有置然后废他国也】必有利也然后有害也【能利己国然后可以害他国也】桓公践位令衅社塞祷【杀牲以血浇落于社曰衅社】祝鳬已疪献胙【祝祝史鳬已疪其名也胙祭肉也】祝曰除君苛疾【祝令除君项苛之疾】与若之多虚而少实【若似也谓君之材能多似有而非实如此者亦祝去之也】桓公不説瞠目而视祝鳬已疪祝鳬已疪授酒而祭之曰又与君之若贤【谓君似贤亦当去之】桓公怒将诛之而未也以复管仲【复犹告也】管仲于是知桓公之可以霸也【祝史诬君之恶君怒而将诛之是心务善也故知可与霸也】
　　桓公乘马虎望见之而伏桓公问管仲曰今者寡人乘马虎望见寡人而不敢行其故何也管仲对曰意者君乘駮马而洀桓迎日而驰乎【洀古盘字】公曰然管仲对曰此駮象也駮食虎豹故虎疑焉
　　楚伐莒莒君使人求救于齐桓公将救之管仲曰君勿救也公曰其故何也管仲对曰臣与其使者言三辱其君顔色不变【辱其君而色不变则无羞耻也】臣使官无满其礼三【三加其礼皆不满意】强其使者争之以死【不识不满之意才激强之则争之以死是不智】莒君小人也君勿救【其使不贤故知其君小人也】桓公果不救而莒亡桓公放春三月观于野【春物放发故曰放春】桓公曰何物可比于君子之德乎隰朋对曰夫粟内甲以处中有卷城外有兵刃【种粟者甲在内而处叶居外而卷若城苗之纎芒在外有兵刃】未敢自恃自命曰粟【粟之物用虽如此然不敢自恃故自名曰粟粟则谨促之名也】此其可比于君子之德乎管仲曰苗始其少也眴眴乎其孺子也【眴眴柔顺貌谷苗始则柔顺故似孺子也】至其壮也庄庄乎何其士也【壮谓苗转长大庄庄矜直貎也】至其成也由由乎兹免何其君子也【由由悦也实貌兹免谓益有谨励】天下得之则安【人以谷为命】不得则危故命之曰木【以其和调人之性命】此其可比于君子之德矣桓公曰善
　　桓公北伐孤竹未至卑耳之谿十里闟然止瞠然视【闟住立貌瞠惊视貌】援弓将射引而未敢发也谓左右曰见是前人乎左右对曰不见也公曰事其不济乎寡人大惑今者寡人见人长尺而人物具焉冠右袪衣走马前疾事其不济乎寡人大惑岂有人若此者乎管仲对曰臣闻登山之神有俞儿者长尺而人物具焉霸王之君兴而登山神见且走马前疾道也袪衣示前有水也右袪衣示从右方涉也至卑耳之谿有赞水者【谓赞引渡水者】曰从左方涉其深及冠从右方涉其深至膝若右涉其大济桓公立拜管仲于马前曰仲父之圣至若此寡人之抵罪也久矣【抵当也不知仲父之圣是寡人当有罪久矣】管仲对曰夷吾闻之圣人先知无形今已有形而后知之臣非圣也善承教也【善承古人之法】
　　桓公使管仲求甯戚甯戚应之曰浩浩乎育育乎管仲不知至中食而虑之婢子曰公何虑管仲曰非婢子之所知也婢子曰公其毋少少毋贱贱昔者吴干战【干江边地也】未齓不得入军门【齓毁齿也】国子擿其齿遂入为干国多【战功曰多言于干战国子功多也】百里徯秦国之饭牛者也穆公举而相之遂霸诸侯由是观之贱岂可贱少岂可少哉管仲曰然公使我求甯戚甯戚应我曰浩浩乎吾不识婢子曰诗有之浩浩者水育育者鱼【水浩浩然盛大鱼育育然相与而游其中喻时人皆得配偶以居其室家甯戚有伉俪之思故陈此诗以见意】未有室家而安召我居【言谁当召我授之配匹与之为居也】甯子其欲室乎
　　桓公与管仲阖门而谋伐莒未发也而已闻于国矣桓公怒谓管仲曰寡人与仲父阖门而谋伐莒未发也而已闻于国其故何也管仲曰国必有圣人桓公曰然夫日之役者有执席食以视上者必彼是邪【桓公与管仲谋时役人于前乃有执席而食私目上视所以察君也必是人者知吾谋也】于是乃令之复役毋复相代【时执席而食者代人入役因得察君今不令相代彼亦知君觉已必当来也】少焉东郭邮至桓公令傧者延而上【傧谓赞引賔客者也】与之分级而上【公以客礼待之故与之分级而上谓使之就賔阶也】问焉曰子言伐莒者乎东郭邮曰然臣也桓公曰寡人不言伐莒而子言伐莒其故何也东郭邮对曰臣闻之君子善谋而小人善意【善以意度之也】臣意之也桓公曰子奚以意之东郭邮曰天欣然喜乐者钟鼔之色也夫渊然清静者缞绖之色也漻然丰满【心在兵武形气盛故其貌丰满】而手足拇动者【中勇外形必应故手足拇动也】兵甲之色也日者臣视二君之在台上也口开而不阖是言莒也【莒字两口故二君开口相对即知其言莒】举手而指势当莒也且臣观小国诸侯之不服者唯莒于是【唯莒不服于是知之】臣故曰伐莒桓公曰善哉以微射明此之谓乎【言以形色之防知伐国之明也】子其坐寡人与子同之【同伐莒之谋也】
　　客或欲见于齐桓公请仕上官授禄千钟公以告管仲曰君予之客闻之曰臣不仕矣公曰何故对曰臣闻取人以人者【以人之言然后取人】其去人也亦用人吾不仕矣









　　管子补注卷十六
　　钦定四库全书
　　管子补注卷十七
　　明　刘绩　撰
　　七臣七主第五十二　　　　　　杂篇三
　　或以平虚请论七主之过【谓平意虚心也七主据下唯有六者皆过主能无此六者过则为一是主也过主六是主一故曰七主也】得六过一是以还自镜以知得失【得六过则为一是以自鉴得失可知也】以绳七臣得六过一是呜呼美哉成事疾【疾美也绳谓弹正也言以六过绳六臣令臣无六过是故为一君臣咸有一徳故能成美也】申主任势守数以为常【申谓陈用法令】周听近逺以续明【近逺之事周而听之则其明不絶】皆要审则法令固赏罚必则下服度【事皆得要而详审则法令固赏罚必则下皆服其法度也】不备待而得和则民反素也【谓以道徳理世之君至仁感物徳和自此而致故人皆反于朴素今中主不能然故以为过也】惠主丰赏厚赐以竭藏赦奸纵过以伤法藏竭则主权衰法伤则奸门闿故曰泰则反败矣【谓为惠太过故反成败也】侵主好恶反法以自伤【越法行事谓之侵所好所恶皆反于法故自伤】喜决难知以塞明【决难知则理不当故明塞也】从狙而好小察【狙伺也谓既任臣有所为必从而伺之】事无常而法令申不吾则国势失【吾古伍字谓偶合也言虽申而法令于事不合法既不行所以失势也○绩按吾从午声或作悟觉悟之悟也下放此】芒主目伸五色耳常五声【芒谓芒然不晓识之貎伸谓放恣也】四邻不计【四邻与已为隟不计度而知之也】司声不听【司声之官随君所好不为听其理乱之音也】则臣下恣行而国权大倾不吾则所恶及身【所为既不合理故恶还及身】劳主不明分职上下相干【言失任臣之理劳而无功故曰劳主】臣主同则刑振以丰丰振以刻【臣主同势则俱奋威权故刑罚大振而且丰多刑丰而又妄振非刻而何也】去之而乱临之而殆则后世何得【权臣振主君欲去之必为乱任而临之必危殆既乱且危败亡必及故后代无得也】振主喜怒无度严诛无赦【动发威严谓之振也】臣下振怒不知所错则人反其故【故谓先君之理】不吾则法数日衰而国失固【举错既不合理故数衰而国失固】芒主通人情以质疑故臣下无信尽自治其事则事多【既不自晓故下通人情以问所疑则臣下无所取信皆自任胷臆以理其事人人生事故事多也】多则昏昏则缓急俱植【植立也既昏而不明故缓急之事俱可立】不吾则见所不善【所为既不合理故其所见之事皆不善】余力自失而罚【尚有权势余力已不自责乃迁怒而罚之】故主虞而安【虞度也主能度宜而行故安但主能度而安则致下数事】吏肃而严民朴而亲官无邪吏朝无奸臣下无侵争世无刑民【凡此皆主虞而安故也】
　　故一人之治乱在其心【在其心之邪正】一国之存亡在其主【在其主之愚智】天下得失道一人出【道从也一人为主也明主得闇主失】主好本则民好垦草莱【本谓农桑也】主好货则人贾市主好宫室则工匠巧主好文采则女工靡夫楚王好小腰而美人省食吴王好劒而国士轻死死与不食者天下之所共恶也然而为之者何也从主之所欲也而况愉乐音声之化乎
　　夫男不田女不缁【缁谓黒缯】工技力于无用【谓勤力于无用之器物也】而欲土地之毛【毛谓嘉苗】仓库满实不可得也土地不毛则人不足人不足则逆气生【不足则怨怒故逆上之气生】逆气生则令不行然彊敌发而起虽善者不能存【谓善为计谋】何以効其然也曰昔者桀纣是也诛贤忠近谗贼之士而贵妇人好杀而不勇好富而忘贫驰猎无穷鼔乐无厌瑶台玉餔不足处【玉餔犹玉食】驰车千驷不足乘材女乐三千人【谓有材能之女乐也】钟石丝竹之音不絶百姓罢乏君子无死【言不为君致死】卒莫有人人有反心遇周武王遂为周氏之禽【为周所禽获也】此营于物而失其情者也【物谓台榭车马所以为侈靡者】愉于淫乐而忘后患者也故设用无度国家踣【踣谓散亡】举事不时必受其菑
　　夫仓库非空虚也【必侈费无度故空】商宦非虚壊也【必弃本逐末故壊也】法令非虚乱也【必上替下陵故乱】国家非虚亡也【必倒道背理故亡也】彼时有春秋嵗有败凶政有急缓故物有轻重【政急物轻政缓物重】嵗有败凶故民有义不足【嵗既败凶虽有义事不足以行其礼】时有春秋故谷有贵贱【春谷贵秋谷贱】而上不调滛故游商得以什伯其本也【滛过也谓谷物过于贵贱则上当収散以调之此之不为故游商得什伯之嬴以弃其本也】百姓之不田贫富之不訾皆用此作【訾限也皆从不调滛而作也】城郭不守兵士不用皆道此始【道从】夫亡国踣家者非无壤土也其所事者非其功也夫凶嵗雷旱非无雨露也其燥湿非其时也乱世烦政非无法令也其所诛赏者非其人也暴主迷君非无心腹也其所取舎非其术也故明主有六务四禁六务者何也一曰节用二曰贤佐三曰法度四曰必诛五曰天时六曰地宜四禁者何也春无杀伐无割大陵【割谓掘徙之也】倮大衍【倮谓焚烧令荡然俱尽】伐大木斩大山行大火诛大臣収谷赋【凡此春之禁也】夏无遏水达名川【谓堰塞小水合大水】塞大谷动土功射鸟兽【凡此夏之禁】秋无赦过释罪缓刑冬无赋爵赏禄伤伐五藏【五谷之藏】故春政不禁则百长不生夏政不禁则五谷不成秋政不禁则奸邪不胜冬政不禁则地气不藏四者俱犯则隂阳不和风雨不时大水漂州流邑【漂流谓满溢于隄防故漂流城邑】大风漂屋折树火暴焚地燋草【旱甚则草燋】天冬雷地冬霆【霆震】草木夏落而秋荣蛰虫不藏宜死者生宜蛰者鸣苴多螣蟇【苴谓草之翳荟】山多虫【即蚊】六畜不蕃民多夭死国贫法乱逆气下生故曰台榭相望者亡国之庑也驰车充国者追冦之马也【追犹召也言驰车所以召寇】羽劒珠饰者斩生之斧也文采纂组者燔功之窰也明主知其然故逺而不近也能去此取彼则人主道备矣【此谓珠饰等物彼谓节用爱民】
　　夫法者所以兴功惧暴也律者所以定分止争也令者所以令人知事也法律政令者使民防矩绳墨也夫矩不正不可以求方绳不信不可以求直法令者君臣之所共立也权势者人主之所独守也故人主失守则危臣吏失守则乱罪决于吏则治【有罪者吏必能决决之故理】权断于主则威民信其法则亲是故明王审法慎权下上有分【下慎罚上执权各有其分也】
　　夫凡私之所起必生于主【主不好本则私生】夫上好本则端正之士在前【本谓道徳之政】上好利则毁誉之士在侧【好利则倾巧故毁誉之士在侧】上多喜善赏而不随其功则士不为用【虽曰好善及其有功则不能赏故曰士不为用】数重出法而不克其罪则奸不为止【克谓胜伏】明王知其然故见必然之政立必胜之罚故民知所必就而知所必去推则往召则来如坠重于髙如渎水于地【以譬招来之易也】故法不烦而吏不劳民无犯禁故有百姓无怨于上上亦法臣法【言亦为臣立法】断名决无诽誉【依名而断决则理当而事惬故无诽誉】故君法则主位安臣法则货赂止而民无奸呜呼美哉名断言泽【依名而断则其言顺而泽】
　　饰臣【绩按自此以下举六臣此其一也】克亲贵以为名【虚名求实之饰克胜也谓不求亲贵以自克胜特此为名】恬爵禄以为髙【佯弃爵禄以自安恬以此为髙】好名则无实【美名外扬内实必丧】为髙则不御【恬爵禄者君不能御也】故记曰无实则无势【势必自实生】失辔则马焉制【制马必以辔制臣必以禄】侵臣事小察以折法令【枉法行事谓之侵】好佼反而行私请【佼谓佷诈也背理为反○绩按疑作交友】故私道行则法度侵【不侵法度则无以成其私】刑法繁则奸不禁主严诛则失民心乱臣多造钟皷众饰妇女以惛上故上惛则隟不计而司声直禄【上既惛闇虽有危亡之隟不能计度而知之其司声之官直得禄而已不忧其职务也】是以謟臣贵而法臣贱此之谓微孤【謟贵法贱则危亡日至故其君哀微而孤独】愚臣深罪厚罚以为行【深文入罪厚致其罚此愚臣之行】重赋敛多兊道以为上【兊悦也谓多赋敛以悦道于君】使身见憎而主受其谤【厚罚多敛人必憎之】故记穪之曰愚忠谗贼此之谓也【愚臣虽有损于主乃比之谗贼】奸臣痛言人情以惊主【痛甚极之词】开罪党以为讐【开引罪党上闻于君与之为讐】除讐则罪不辜【彼但讐耳未必皆有罪今而除之则罪不辜之人也】罪不辜则与讐居【既杀不辜则人皆讐已故所与居者莫非讐也】故善言可恶以自信而主失亲【好言可恶之事以告于君此求君之信已也君果信之则失其所亲也】乱臣【按前有乱臣此乱字误】自为辞功禄明为下请厚赏【已有功当得禄则佯辞之以为名其下未必当赏则明然为之请以求众心也】居为非母动为善栋【其居也与众非者为母其动也与佯为善者为栋梁】以非买名以是伤上【其所以买名者用非道虽曰为之必伤于上】而众人不知之谓微攻【言为伪善渐攻于君】
　　禁藏第五十三　　　　　　　杂篇四
　　禁藏于胷胁之内而祸避于万里之外能以此制彼者唯能以已知人者也【言度已以察彼则无隠情故奸谋藏于胷胁奸藏祸息故逺避于万里之外彼不能兴奸生祸则我能制之凡此皆以已知人故也】夫冬日之不滥非爱冰也【滥谓泛冰于水以求寒所谓滥桨】夏日之不炀非爱火也为不适于身便于体也【冬之冰夏之火皆于身体不适便】夫明王不美宫室非喜小也不听钟皷非恶乐也为其伤于本事而妨于教也【美宫室听钟皷则伤事而妨教】故先慎于已而后彼官亦慎内而后外【内则本务外则末业君慎之则臣效也】民亦务本而去末【官慎之则民效也】居民于其所乐【居其所乐则敦土而不迁】事之于其所利【事其所利则不劝而自励】赏之于其所善【赏其所善则皆悦而立功】罚之于其所恶【罚其所恶则忌慎而无犯】信之于其所余财【君人者莫不有余财期赏而必故曰信】功之于其所无诛【必胜残息诛然后可以为成功】于下无诛者必诛者也【有罪必诛故能息所谓以刑止刑以杀止杀也】有诛者不必诛者也【有罪不必诛故诛不息也】以有刑至无刑者其法易而民全【刑兹无赦人不敢犯故曰以有刑至无刑若此者其法简易而民完全】以无刑至有刑者其刑烦而奸多【缓诛宥死人则轻而犯之故曰无刑至有刑若此者其刑烦漫而奸人多】夫先易者后难【无刑至有刑故曰先易而后难】先难而后易【有刑至无刑故曰先难而后易】万物尽然【皆同之于用法】明主知其然故必诛而不赦必赏而不迁者非喜予而乐其杀也所以为人致利除害也【赏不迁非喜与诛不赦非乐杀然必其诛赏则为人致利除害故也】于以养老长幼完活万民莫明焉【言养老活人无明于必诛赏】夫不法法则治【言不法者必以法正之故治】法者天下之仪也【仪谓表也】所以决疑而明是非也百姓所县命也【刑罚一差人无所措手足故曰县命】故明王慎之不为亲戚故贵易其法【故谓恩旧】吏不敢以长官威严危其命【危谓毁败】民不以珠玉重寳犯其禁【所谓君无欲焉虽赏之不窃】故主上视法严于亲戚【不为亲戚易法故法严】吏之举令敬于师长【不为师长危令故令敬也】民之承教重于神寳【不为重寳犯禁故教重夫寳有灵故曰神寳】故法立而不用刑设而不行也【无犯之人则无所用其刑法】夫施功而不钧位虽髙为用者少【施功谓施恩于有功者施恩不钧则有功者怨故虽有髙位人不为用】赦罪而不一徳虽厚不誉者多【赦罪不一则毒流不辜虽有厚徳人谁誉之】举事而不时力虽尽其功不成【方冬植木虽勤似后稷不能成其嘉苗】刑赏不当断斩虽多其暴不禁夫公之所加罪虽重下无怨气私之所加赏虽多士不为欢刑法不道众民不能顺【有道之人必顺于道】举措不当众民不能成【众尚不成况无众乎】不攻不备【夫设备者必防攻也】当今为愚人
　　故圣人之制事也能节宫室适车舆以实藏【不费于宫室车舆则库藏自实也】则国必富位必尊能适衣服去玩好以奉本【本谓农桑】而用必赡身必安矣能移无益之事无补之费通币行礼而党必多交必亲矣【移无益无补之费而行礼故党多交亲也】夫众人者多营于物而苦其力劳其心故困而不赡【营物过分故劳而不瞻】大者以失其国小者以危其身
　　凡人之情得所欲则乐逢所恶则忧此贵贱之所同有也近之不能勿欲【谓所好之物】逺之不能勿恶人情皆然而好恶不同各行所欲【各以所欲行之】而安危异焉【适理而欲则安背理而欲则危】然后贤不肖之形见也夫物有多寡而情不能等【贤者欲寡不肖者亦多也】事有成败而意不能同【贤者意多成不肖者意多败也】行有进退而力不能两也【贤者能进不肖者唯退也】故立身于中【谓多寡成败进退之中也】养有节宫室足以避燥湿食饮足以和血气衣服足以适寒温礼仪足以别贵贱防虞足以发欢欣棺椁足以朽骨衣衾足以朽肉坟墓足以道记【道识其处各有记也】不作无补之功【虽曰有功于身无补】不为无益之事故意定而不营气情气情不营则耳目谷【谷善也谓聪明不亏】衣食足耳目谷衣食足则侵争不生怨怒无有上下相亲兵刃不用矣故适身行义俭约恭敬其唯无福祸亦不来矣【祸福两来乃善之至】骄傲侈泰离度絶理其唯无祸福亦不至矣【祸福两有乃祸之至】是故君子上观絶理者以自恐也【观絶理者致祸故恐】下观不及者以自隠也【隠度也度已有不及之事当效之也】故曰誉不虚出【必出于行善】而患不独生【必生于为恶】福不择家【虽贱家行善福亦来矣】祸不索人【虽贵人行恶福亦至矣】此之谓也【凡此欲令修己以致福无恃贵以招祸】能以所闻瞻察则事必明矣【谓耳所闻目所瞻则能审察其是非如此则无事不明矣】故凡治乱之情皆道上始【道从也事明则理反是则乱也】故善者圉之以害牵之以利【有害则圉有利则牵】能利害者财多而过寡矣【利害由已则避害而取利取利则财多避害故过寡矣】夫凡人之情见利莫能勿就见恶莫能勿避其商人通贾倍道兼行夜以续日千里而不逺者利在前也【疾至则得利故速行而不倦也】渔人之入海海深万仞就波逆流【谓海潮起则水逆流】乘危百里宿夜不出者利在水也故利之所在虽千仞之山无所不上深源之下无所不入焉故善者势利之在而民自美安【势利在身则人美而安之】不推而往不引而来不烦不扰而民自富【凡此皆势利之所致】如鸟之覆卵无形无声而唯见其成【夫势利致人若乌之覆卵焉虽无形声俄见其成也】
　　夫为国之本得天之时而为经【经所以本之也】得人之心而为纪【纪所以捴之也】法令为维纲【维纲所以张也】吏为网罟【网罟所以苞也】什伍以为行列【行列所以开具之也】赏诛为文武【赏则文诛则武】缮农具当器械【农具既缮则器械可修也】耕农当攻战【耕农之不怠若攻战之不退也】推引铫耨以当剑防【用铫耨者必推引之若剑防击刺】被簑以当铠鑐【簑雨衣被着之所以御雨露若武备之有铠鑐着甲周身若褐炙故曰鑐】菹笠以当盾橹【取菹泽草以为笠若武备之有盾橹也】故耕器具则战器备【具耕器则备战用也】农事习则功战巧矣【习农则当功战】当春三月荻室熯造【熯谓以火干也三月之时阳气盛发易生瘟疫荻木鬱臭以辟毒气故烧之于新造之室以禳祓也】鑚燧易火杼井易水所以去兹毒也【四时易火至春则取榆栁之火春时之井又当复杼之以易其水凡此皆去时滋长之毒】举春祭塞乆祷以鱼为牲以糵为酒相召【乆祷而未报者当享塞之相召谓因此时召亲賔】所以属亲戚也毋杀畜生毋拊卵【拊谓击剥之也】毋伐木毋夭英【英谓草木之初生也】毋拊竿【竿笋之初生也】所以息百长也【所以生息百物之长】赐鳏寡振孤独贷无种与无赋所以劝弱民【谓劝勉贫弱之人也】发五正【正谓五官正也】赦薄罪出拘民解仇讐【仇讐者和讐令反去】所以建时功施生谷也【谓及时立农功施力为生谷凡此皆春令】夏赏五徳【五徳谓五常之徳】满爵禄迁宫位礼孝弟复贤力所以劝功也【贤而有功当复除之此皆夏令】秋行五刑诛大罪所以禁淫邪止盗贼【凡此皆秋令】冬収五藏【五谷之藏】最万物【最聚】所以内作民也【于四时事皆备故人有百倍之功】故春仁夏忠秋急冬闭【生者仁也长者忠也収当急也藏当闭也】顺天之时约地之宜忠人之和【忠犹称也事称人理则和】故风雨时五谷实草木美多六畜蕃息国富兵彊民材而令行【人多材艺而顺上命故令行也】内无烦扰之政外无彊敌之患也夫动静顺然后和也不失其时然后富不失其法然后治故国不虚富【必不失时然后富也】民不虚治【必不失法然后治】不治而昌不乱而亡自古至今未尝有也【昌必国理亡必国乱反是者古今所未有】
　　故国多私勇者其兵弱【私勇则怯于公战故兵弱】吏多私智者其法乱【私智则营已而背公故多乱】民多私利者其国贫【私利则积之于家故国贫】故徳莫若博厚使民死之【博厚则感人深故死之也】赏罚莫若必成使民信之夫善牧民者非以城郭也辅之以什司之以伍【谓什长伍长】伍无非其人【虽伍长亦选能者为之也】人无非其里【谓无客寄】里无非其家【言不离居他人家】故奔亡者无所匿迁徙者无所容【有什伍司之不容他寄也】不求而约不召而来【亡徙无所容匿故不求召而自来约】故民无流亡之意吏无备追之忧【人説不亡何所备而追之】故主政可往于民民心可系于主【谓系属于主】
  </div>
  <div class="pagination">
   <a href="管子补注_page5.html">
    上一页
   </a>
   <a href="管子补注.html">
    1
   </a>
   <a href="管子补注_page2.html">
    2
   </a>
   <a href="管子补注_page3.html">
    3
   </a>
   <a href="管子补注_page4.html">
    4
   </a>
   <a href="管子补注_page5.html">
    5
   </a>
   <span class="current-page">
    6
   </span>
   <a href="管子补注_page7.html">
    7
   </a>
   <a href="管子补注_page8.html">
    8
   </a>
   <a href="管子补注_page9.html">
    9
   </a>
   <a href="管子补注_page10.html">
    10
   </a>
   <a href="管子补注_page11.html">
    11
   </a>
   <a href="管子补注_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
