<!DOCTYPE html>
<html>
<head>
    <meta charset="UTF-8">
    <title>韩非子 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩非子 - 第 9 页/共 9 页</h1>
    <div class="content">　　老聃有言曰知足不辱知止不殆夫以殆辱之故而不求于足之外者老聃也今以为足民而可以治是以民为皆如老聃也故桀贵在天子而不足于尊富有四海之内而不足于寳君人者虽足民不能足使为天子而桀未必以为天子为足也则虽足民何可以为治也故明主之治国也适其时事以致财物论其税赋以均贫富厚其爵禄以尽贤能重其刑罚以禁奸邪使民以力得富以事致贵以过受罪以功致赏而不念慈惠之赐此帝王之政也
　　人皆寐则盲者不知皆嘿则喑者不知觉而使之视问而使之对则喑盲者穷矣不聼其言也则无术者不知不任其身也则不肖者不知聼其言而求其当任其身而责其功则无术不肖者穷矣夫欲得力士而聼其自言虽庸人与乌获不可别也授之以鼎爼则罢徤效矣故官职者能士之鼎爼也任之以事而愚智分矣故无术者得于不用不肖者得于不任言不用而自文以为辩身不任而自饰以为髙世主其辩滥其髙而尊贵之是不须视而定明也不待对而定辩也喑盲者不得矣明主聼其言必责其用观其行必求其功然则虚旧之学不谈矜诬之行不饰矣
　　八説第四十七
　　为故人行私谓之不弃以公财分施谓之仁人轻禄重身谓之君子枉法曲亲谓之有行弃官宠交谓之有侠离世遁上谓之髙傲交争逆令谓之刚材行惠取众谓之得民不弃者吏有奸也仁人者公财损也君子者民难使也有行者法制毁也有侠者官职旷也髙傲者民不事也刚材者令不行也得民者君上孤也此八者匹夫之私誉人主之大败也反此八者匹夫之私毁人主之公利也人主不察社稷之利害而用匹夫之私誉索国之无危乱不可得矣
　　任人以事存亡治乱之机也无术以任人无所任而不败人君之所任非辩智则修洁也任人者使有势也智士者未必信也为多其智因惑其信也以智士之计处乘势之资而为其私急则君必欺焉为智者之不可信也故任修士者使断事也修士者未必智为洁其身因惑其智以愚人之所惽处治事之官而为其所然则事必乱矣故无术以用人任智则君欺任修则君事乱此无术之患也明君之道贱德义贵法术倒言而诡使参聼无门户【人莫能测也】故智者不得诈欺计功而行赏程能而授事察端而观失有过者罪有能者得故愚者不任事智者不敢欺愚者不得断则事无失矣
　　察士然后能知之不可以为令夫民不尽察贤者然后能行之不可以为法夫民不尽贤杨朱墨翟天下之所察也千世乱而卒不决虽察而不可以为官职之令鲍焦华角天下之所贤也鲍焦木枯【立死若木之枯也】华角赴河虽贤不可以为耕战之士故人主之察智士能尽其辩焉人主之所尊能士尽其行焉今世主察无用之辩尊逺功之行索国之富强不可得也
　　博习辩智如孔墨孔墨不耕耨则国何得焉修孝寡欲如曽史曽史不战攻则国何利焉匹夫有私便人主有公利不作而飬足不仕而名显此私便也息文学而明法度塞私便而一功劳此公利也错法以道民也而又贵文学则民之所师法也疑赏功以劝民也而又尊行修则民之产利也惰夫贵文学以疑法尊行修以贰功索国之富强不可得也
　　搢笏干戚不适有方鐡铦【言国军异噐方楯也言搢笏之议干戚之舞与夫方楯鐡铦不相称适也】登降周旋不逮日中奏百貍首射矦不当强弩趋发干城距冲不若堙穴伏櫜古人亟于德中世逐于智当今争于力古者寡事而僃简朴陋而不尽故有珧铫而推车者【珧音尧属铫音挑铫耨刬削之噐也以为铫即推轮也上古摩而耨也】古者人寡而相亲物多而轻利易譲故有揖譲而传天下者然则行揖譲髙慈惠而道仁厚皆推政也处多事之时用寡事之噐非智者之备也当大争之世而循揖譲之轨非圣人之治也故智者不乘推车圣人不行推政难法所以制事事所以名功也法立而有难权其难而事成则立之事成而有害权其害而功多则为之无难之法无害之功天下无有也是以拔千丈之都败十万之众死伤者军之乘【乘谓其半也】甲兵折挫士卒死伤而贺战胜得地者岀其小害计其大利也夫沐者有弃髪除者伤血肉为人见其难因释其业是无术之事也先圣有言曰规有摩而水有波我欲更之无奈之何此通权之言也是以説有必立而旷于实者言有辞拙而急于用者故圣人不求无害之言而务无益之事人之不事衡石者非贞廉而逺利也石不能为人多少衡不能为人轻重求索不防得故人不事也明主之国官不敢枉法吏不敢为私利货赂不行者是境内之事尽如衡石也此其臣有奸者必知知者必诛是以有道之主不求清洁之吏而务必知之术也
　　慈母之于弱子也爱不可为前【不可先以爱飬之也】然而弱子有僻行使之随师有恶病使之事医不随师则陷于刑不事医则疑于死慈母虽爱无益于振刑救死则存子者非爱也子母之性爱也臣主之权防也母不能以爱存家君安能以爱持国明主者通于富强则可以得欲矣故谨于聴治富强之法也明其法禁察其谋计法明则内无变化之患计得则外无死虏之祸故存国者非仁义也仁者慈惠而轻财者也暴者心毅而易诛者也慈惠则不忍轻财则好与心毅则憎心见于下易诛则妄杀加于人不忍则罚多宥赦好与则赏多无功憎心见则下怨其上妄诛则民将背叛故仁人在位下肆而轻犯禁法偷幸而望于上暴人在位则法令妄而臣主乖民怨而乱心生故曰仁暴者皆亡国者也
　　不能具美食而劝饿人饭不能为活饿者也不能辟草生粟而劝贷施赏赐不能为富民者也今学者之言也不务本作而好末事道虚惠以説民此劝饭之説劝饭之説明主不受也
　　书约而弟子辩法省而民讼简是以圣人之书必著论明主之法必详事尽思虑揣得失智者之所难也无思无虑挈前言而责后功愚者之所易也明主操愚者之所易以责智者之所难故智虑力劳不用而国治也酸甘咸淡不以口断而决于宰尹则厨人轻君而重于宰尹矣上下清浊不以耳断而决于乐正则瞽工轻君而重于乐正矣治国是非不以术断而决于宠人则臣下轻君而重于宠人矣人主不亲观聴而制断在下托食于国者也
　　使人不衣不食而不饥不寒又不恶死则无事上之意意欲不宰于君则不可使也今生杀之柄在大臣而主令得行者未尝有也虎豹必不用其爪牙而与鼷防同威万金之家必不用其富厚而与监门同资有上之君説人不能利恶人不能害索人欲畏重己不可得也人臣肆意陈欲曰侠人主肆意陈欲曰乱人臣轻上曰骄人主轻下曰暴行理同实下以受誉上以得非人臣大得人主大亡明主之国有贵臣无重臣贵臣者爵尊而官大也重臣者言聴而力多者也明主之国迁官袭级官爵受功故有贵臣言不度行而有伪必诛故无重臣也
　　八经第四十八
　　一凡治天下必因人情人情者有好恶故赏罚可用赏罚可用则禁令可立禁令可立而治道具矣君执柄以处势故令行禁止柄者杀生之制也势者胜众之资也废置无度则权渎赏罚下共则威分是以明主不懐爱而聴不留説而计故聴言不参则权分乎奸智术不用则君穷乎臣故明主之行制也天【不可测也】其用人也鬼【如鬼之阴密】天则不非【既高不测谁能非之】鬼则不困【既阴密谁能困之】势行敎严逆而不违【虽逆天下不敢违此势之用也】毁誉一行而不议【毁誉一行而天下不敢议】故赏贤罚暴举善之至者也赏暴罚贤举恶之至者也是谓赏同罚异赏莫如厚使民利之誉莫如美使民荣之诛莫如重使民畏之毁莫如恶使民耻之然后一行其法禁诛于私家不害公罪赏罚必知之知之道尽矣
　　因情【一曰収智】
　　二力不敌众智不尽物与其用一人不如用一国【用君之一人之智力不如任众而用国也】故智力敌而羣物胜揣中则私劳不中则有过下君尽已之能中君尽人之力上君尽人之智是以事至而结智一聼而公防聼不一则后悖于前后悖于前则愚智不分不公防则犹豫而不断不断则事留自取一聼则毋堕壑之累故使之讽讽定而不怒是以言陈之由必有防籍结智者事发而验结能者功见而谋成败有徴赏罚随之事成则君收其功规败则臣任其罪君人者合符犹不亲而况于力乎事智犹不亲而况于悬乎故非用人也不取同同则君怒使人相用则君神君神则下尽下尽则臣上不因君而主道毕矣
　　主道【一曰结智】
　　三知臣主之异利者王以异为同者劫与共事者杀故明主审公私之分审利害之地奸乃无所乘乱之所生六也主母后姬子姓弟兄大臣显贤【主母君防称制后姬子姓则强庶逼兄弟则公子擅国大臣代主执物者显贤则虚名掩君】任吏责臣主母不放【废乱輙责于臣】礼施异等后姬不疑分势不贰庶适不争【不令庶子贰嫡也】权籍不失兄弟不侵【权柄国籍不失于下也】下不一门大臣不拥【不令一门专制则不得权】禁赏必行显贤不乱臣有二因谓外内也外曰畏【外臣行威物皆畏】内曰爱所畏之求得所爱之言聼此乱臣之所因也外国之置诸吏者诛其亲昵重帑则外不籍矣爵禄循功请者俱罪则内不因矣外不籍内不因则奸宄塞矣官袭节而进以至大任智也其位至而任大者以三节持之曰质曰镇曰固亲戚妻子质也爵禄厚而必镇也叅伍贵帑固也贤者止于质贪饕化于镇奸邪穷于固忍不制则下失小不除则大诛名实当则径之生害事死伤名则行饮食不然而与其雠此谓除隂奸也繄曰诡诡曰易易均而赏见罪而罚而诡乃止是非不泄説諌不通而易乃不用父兄贤良播出曰游祸其患邻敌多资僇辱之人近习曰狎贼其患发忿疑辱之心生藏怒持罪而不发曰増乱其患徼幸妄举之人起大臣两重提衡而不踦曰卷祸其患家隆劫杀之难作脱易不自神曰弹威其患贼夫酖毒之乱起此五患者人主之不知则有劫杀之事废置之事生于内则治生于外则乱是以明主以功论之内而以利资之外是故国治而敌乱即乱亡之道臣憎则起外若臣爱则起内若药
　　起乱【一曰乱起】
　　四参伍之道行叄以谋多揆伍以责失行参必拆揆伍必怒不拆则渎上不怒则相和拆之防足以知多寡怒之前不及其众观聼之势其徴在比周而赏异也诛罚而罪同言防众端必揆之以地谋之以天騐之以物叄之以人四徴者符乃可以观矣参言以知其诚易视以改其泽执见以得非常一用以务近习重言以惧逺使举往以悉其前即迩以知其内防置以知其外握明以问所闇诡使以絶黩泄倒言以尝所疑论反以得隂奸设諌以纲独为举错以观奸动明説以诱避过卑适以观直谄宣闻以通未见作鬬以防朋党深一以警众心泄异以易其虑似类则合其参陈过则明其固知罪辟罪以止威隂使时循以省衷渐更以离通比下约以侵其上相室约其廷臣廷臣约其官属兵士约其军吏遣使约其行介县令约其辟吏郎中约其左右后姬约其宫媛此之谓条达之道言通事泄则术不行
　　立道
　　五明主其务在周宻是以喜见则德偿怒见则威分故明王之言隔塞而不通周宻而不见故以一得十者下道也以十得一者上道也明主兼行上下故奸无所失伍官连县而邻谒过赏失过诛上之于下下之于上亦然是故上下贵贱相畏以法相诲以和民之性有生之实有生之名为君者有贤知之名有赏罚之实名实俱至故福善必闻矣
　　参言
　　六聼不叅则无以责下言不督乎用则邪説当上言之为物也以多信不然之物十人云疑百人然乎千人不可觧也呐者言之疑辩者言之信奸之食上也取资乎众籍信乎辩而以类饰其私人主不餍忿而待合叅其势资下也有道之主聼言督其用课其功功课而赏罚生焉故无用之辩不留朝任事者知不足以治职则放官収説大而夸则穷端故奸得而怒无故而不当为诬诬而罪臣言必有报説必责用也故朋党之言不上闻凡聼之道人臣忠论以闻奸博论以内一人主不智则奸得资明主之道已喜则求其所纳已怒则察其所搆论于已变之后以得毁誉公私之徴众谏以效智使君自取一以避罪故众之谏也败君之取也无副言于上以设将然今符言于后以知谩诚明主之道臣不得两諌必任其一语不得擅行必合其叅故奸无道进矣
　　听法
　　七官之重也毋法也法之息也上闇也上闇无度则官擅为官擅为故奉重无前奉重无前则徴多徴多故富官之富重也乱功之所生也明主之道取于任【能任事则取之】贤于官【能守官则賛扬之】赏于功言程主喜俱必利不当主怒俱必害则人不私父兄而进其仇雠势足以行法奉足以给事而私无所生故民劳苦而轻官任事者毋重使其宠必在爵处官者毋私使其利必在禄故民尊爵而重禄爵禄所以赏也民重所以赏也则国治刑之烦也名之缪也赏誉不当则民疑民之重名与其重赏也均赏者有诽焉不足以劝罚者有誉焉不足以禁明主之道赏必岀乎公利名必在乎为上赏誉同轨非诛俱行然则民无荣于赏之内有重罚者必有恶名故民畏罚所以禁也民畏所以禁则国治矣
　　类柄
　　八行义示则主威分慈仁聼则法制毁民以制畏上而上以势卑下故下肆狠触而荣于轻君之俗则主威分民以法难犯上而上以法挠慈仁故下明爱施而务赇纹之政【务为货赇】是以法令隳尊私行以贰主威行赇纹以疑法聼之则乱治不聼则谤主故君轻乎位而法乱乎官此之谓无常之国明主之道臣不得以行义成荣不得以家利为功功名所生必出于官法法之所外虽有难行不以显焉故民无以私名设法度以齐民信赏罚以尽能明诽誉以劝沮名号赏罚法令三隅故大臣有行则尊君百姓有功则利上此之谓有道之国也












　　韩非子巻十八
<子部,法家类,韩非子>
　　钦定四库全书
　　韩非子卷十九　　　　　　元　何犿　注五蠧第四十九　显学第五十
　　五蠧第四十九
　　上古之世人民少而禽兽众人民不胜禽兽虫蛇有圣人作搆木为巢以避羣害而民悦之使王天下号曰有巢氏民食果蓏蜯蛤腥臊恶臭而伤害腹胃民多疾病有圣人作鑚燧取火以化腥臊而民説之使王天下号之曰燧人氏中古之世天下大水而鲧禹决渎近古之世桀纣暴乱而汤武征伐今有搆木鑚燧于夏后氏之世者必为鲧禹笑矣有决渎于殷周之世者必为汤武笑矣然则今有美尧舜汤武禹之道于当今之世者必为新圣笑矣是以圣人不期修古【在扶世急也】不法常行论世之事因为之备宋人有耕田者田中有株兎走触株折颈而死因释其耒而守株冀复得兎兎不可复得而身为宋国笑今欲以先王之政治当世之民皆守株之类也古者丈夫不耕草木之实足食也妇女不织禽兽之皮足衣也不事力而飬足人民少而财有余故民不争是以厚赏不行重罚不用而民自治今人有五子不为多子又有五子大父未死而有二十五孙是以人民众而货财寡事力劳而供飬薄故民争虽倍赏累罚而不免于乱尧之王天下也茅茨不翦采椽不斵粝粢之食藜藿之羹冬日麑裘夏日葛衣虽监门之服飬不亏于此矣禹之王天下也身执耒臿以为民先股无肢胫不生毛虽臣虏之劳不苦于此矣以是言之夫古之譲天子者是去监门之飬而离臣虏之劳也故传天下而不足多也今之县令一日身死子孙累世絜驾故人重之是以人之于让也轻辞古之天子难去今之县令者薄厚之实异也夫山居而谷汲者膢腊而相遗以水【谷水难得故节以水相遗也】泽居苦水者买庸而决窦【泽者苦水故买人功使决窦也】故饥嵗之春防弟不饟【防弟可惜犹不饟之也】饟嵗之秋防客必食非疏骨肉爱过客也多少之实异也是以古之易财非仁也财多也今之争夺非鄙也财寡也轻辞天子非高也势薄也重争土槖非下也权重也故圣人议多少论薄厚为之政故罚薄不为慈诛严不为戾称俗而行也故事因于世而备适于事古者文王处丰镐之间地方百里行仁义而懐西戎遂王天下徐偃王处汉东地方五百里行仁义割地而朝者三十有六国荆文王恐其害己也举兵伐徐遂灭之故文王行仁义而王天下偃王行仁义而防其国是仁义用于古不用于今也故曰世异则事异当舜之时有苖不服禹将伐之舜曰不可上徳不厚而行武非道也乃修教三年执干戚舞有苖乃服共工之战鐡铦距者及乎敌铠甲不坚者伤乎体是干戚用于古不用于今也故曰事异则备变上古竞于道德中世逐于智谋当今争于气力齐将攻鲁鲁使子贡説之齐人曰子言非不辩也吾所欲者土地也非斯言所谓也遂举兵伐鲁去门十里以为界故偃王仁义而徐亡子贡辩智而鲁削以是言之夫仁义辩智非所以持国也去偃王之仁息子贡之智循徐鲁之力使敌万乘则齐荆之欲不得行于二国矣
　　夫古今异俗新故异备如欲以寛缓之政治急世之民犹无辔策而御駻马此不知之患也今儒墨皆称先王兼爱天下则视民如父母何以明其然也曰司寇行刑君为之不举乐闻死刑之报君为流涕此所举先王也夫以君臣为如父子则必治推是言之是无乱父子也人之情性莫先于父母皆见爱而未必治也虽厚爱矣奚遽不乱今先王之爱民不过父母之爱子子未必不乱也则民奚遽治哉且夫以法行刑而君为之流涕此以效仁非以为治也夫垂泣不欲刑者仁也然而不可不刑者法也先王胜其法不聼其泣则仁之不可以为治亦明矣且民者固服于势寡能懐于义仲尼天下圣人也脩行明道以游海内海内説其仁美其义而为服役者七十人盖贵仁者寡能义者难也故以天下之大而为服役者七十人而为仁义者一人鲁哀公下主也南面君国境内之民莫敢不臣民者固服于势势诚易以服人故仲尼反为臣而哀公顾为君仲尼非懐其义服其势也故以义则仲尼不服于哀公乘势则哀公臣仲尼今学者之説人主也不乘必胜之势而务行仁义则可以王是求人主之必及仲尼而以世之凡民皆如列徒【则七十子也】此必不得之数也今有不才之子父母怒之弗为改乡人谯之弗为动师长教之弗为变夫以父母之爱乡人之行师长之智三羙加焉而终不动其胫毛不改州部之吏操官兵推公法而求索奸人然后恐惧变其节易其行矣故父母之爱不足以教子必待州部之严刑者民固骄于爱聴于威矣故十仞之城楼季弗能逾者峭也千仞之山跛牂昜牧者夷也故明王峭其法而严其刑也布帛防常庸人不释铄金百镒盗跖不掇【金销烂虽多跖弃而不掇】不必害则不释防常必害则手不掇百镒故明主必其诛也是以赏莫如厚而信使民利之罚莫如重而必使民畏之法莫如一而固使民知之故主施赏不迁行诛无赦誉辅其赏毁随其罚则贤不肖俱尽其力矣今则不然其有功也爵之而卑其士官也以其耕作也赏之而少其家业也以其不収也外之而髙其轻世也以其犯禁罪之而多其有勇也毁誉赏罚之所加者相与悖缪也故法禁壊而民愈乱今兄弟被侵必攻者防也【世谓之有防隅之人】知友被辱随仇者贞也防贞之行成而君上之法犯矣人主尊贞防之行而忘犯禁之罪故民程于勇而吏不能胜也不事力而衣食则谓之能不战功而尊则谓之贤贤能之行成而兵弱而地荒矣人主説贤能之行而忘兵弱地荒之祸则私行立而公利灭矣儒以文乱法侠以武犯禁而人主兼礼之此所以乱也夫离法者罪而诸先王以文学取犯禁者诛而羣侠以私劒飬故法之所非君之所取吏之所诛上之所飬也法趣上下四相反也而无所定虽有十黄帝不能治也故行仁义者非所誉誉之则害功工文学者非所用用之则乱法楚之有直躬其父窃羊而谒之吏令尹曰杀之以为直于君而曲于父报而罪之以是观之夫君之直臣父之暴子也鲁人从君战三战三北仲尼问其故对曰吾有老父身死莫之飬也仲尼以为孝举而上之以是观之夫父之孝子君之背臣也故令尹诛而楚奸不上闻仲尼赏而鲁民易降北上下之利若是其异也而人主兼举匹夫之行而求致社稷之福必不几矣古者苍颉之作书也自环者谓之私背私谓之公公私之相背也乃苍颉固以知之矣今以为同利者不察之患也然则为匹夫计者莫如修行义而习文学行义修则见信见信则受事文学习则为明师为明师则显荣此匹夫之羙也然则无功而受事无爵而显荣为有政如此则国必乱主必危矣故不相容之事不两立也斩敌者受赏而高慈惠之行拔城者受爵禄而信防爱之説坚甲厉兵以备难而羙荐绅之饰富国以农距敌恃卒而贵文学之士废敬上畏法之民而飬游侠私劒之属举行如此治强不可得也国平飬儒侠难至用介士所利非所用所用非所利是故服事者简其业而游学者日众是世之所以乱也且世之所谓贤者贞信之行也所谓智者微妙之言也微妙之言上智之所难知也今为众人法而以上智之所难知则民无从识之矣故糟糠不饱者不务粱肉短褐不完者不待文绣夫治世之事急者不得则缓者非所务也今所治之政民间之事夫妇所明知者不用而慕上知之论则其于治反矣故微妙之言非民务也若夫贤良贞信之行者必待贵不欺之士贵不欺之士者亦无不欺之术也布衣相与交无富厚以相利无威势以相惧也故求不欺之士今人主处制人之势有一国之厚重赏严诛得操其柄以修明术之所烛虽有田常子罕之臣不敢欺也奚待于不欺之士今贞信之士不盈于十而境内之官以百数必任贞信之士则人不足官人不足官则治者寡而乱者众矣故明主之道一法而不求智固术而不慕信故法不败而羣官无奸诈矣今人主之于言也説其辩而不求其当焉其用于行也羙其声而不责其功焉是以天下之众其谈言者务为辩而不周于用故举先王言仁义者盈廷而政不免于乱行身者竞于为髙而不合于功故智士退处岩穴归禄不受而兵不免于弱政不免于乱此其故何也民之所誉上之所礼乱国之术也今境内之民皆言治藏商管之法者家有之而国愈贫言耕者众执耒者寡也境内皆言兵藏孙吴之书者家有之而兵愈弱言战者多被甲者少也故明主用其力不聼其言赏其功必禁无用故民尽死力以从其上夫耕之用力也劳而民为之者曰可得以富也战之事也危而民为之者曰可得以贵也今修文学习言谈则无耕之劳而有富之实无战之危而有贵之尊则人孰不为也是以百人事智而一人用力事智者众则法败用力者寡则国贫此世之所以乱也故明主之国无书简之文以法为教无先王之语以吏为师无私劒之捍以斩首为勇是境内之民其言谈者必轨于法动作者归之于功为勇者尽之于军是故无事则国富有事则兵强此之谓王资既畜王资而承敌国之衅超五帝侔三王者必此法也今则不然士民纵恣于内言谈者为势于外外内称恶以待强敌不亦殆乎故羣臣之言外事者非有分于从衡之党则有仇雠之患而借力于国也从者合众强以攻一弱也而衡者事一强以攻众弱也皆非所以持国也今人臣之言衡者皆曰不事大则遇敌受祸矣事大未必有实则举图而委地效玺而请兵矣献图则地削效玺则名卑地削则国削名卑则政乱矣事大为衡未见其利也而亡地乱政矣人臣之言从者皆曰不救小而伐大则失天下失天下则国危国危而主卑救小未必有实则起兵而敌大矣救小未必能存而交大未必不有防有防则为强国制矣出兵则军败退守则城拔救小为从未见其利而亡地败军矣是故事强则以外权市官于内救小则以内重求利于外国利未立封土厚禄至矣主上虽卑人臣尊矣国地虽削私家富矣事成则以权长重事败则以富退处人主之于其聼説也于其臣事未成则爵禄已尊矣事败而弗诛则游説之士孰不为用矰缴之説而徼幸其后故破国亡主以聼言谈者之浮説此其故何也是人君不明乎公私之利不察当否之言而诛罚不必其后也皆曰外事大可以王小可以安夫王者能攻人者也而安则不可攻也强则能攻人者也治则不可攻也治强不可责于外内政之修也今不行法术于内而事智于外则不至于治强矣鄙谚曰长袖善舞多钱善贾此言多资之易为工也故治强易为谋弱乱难为计故用于秦者十变而谋希失用于燕者一变而计希得非用于秦者必智用于燕者必愚也盖治乱之资异也故周去秦为从朞年而举卫离魏为衡半歳而亡是周灭于从卫亡于衡也使周卫缓其从衡之计而严其境内之治明其法禁必其赏罚尽其地力以多其积致其民死以坚其城守天下得其地则其利少攻其国则其伤大万乘之国莫敢自顿于坚城之下而使强敌裁其也此必不亡之术也舎必不亡之术而道必灭之事治国者之也智困于内而政乱于外则亡不可振也民之故计皆就安利皆辟危穷今为之攻战进则死于敌退则死于诛则危矣弃私家之事而必汗马之劳家困而上弗论则穷矣穷危之所在也民安得勿避故事私门而完觧舎觧舍完则逺战逺战则安行货赂而袭当涂者则求得求得则私安私安则利之所在安得勿就是以公民少而私人众矣夫明王治国之政使其商工游食之民少而名卑以寡趣本务而趋末作今世近习之请行则官爵可买官爵可买则商贾不卑矣奸财货贾得用于市则商人不少矣聚敛倍农而不贵耕战之士则耿介之士寡而髙价之民多矣是故乱国之俗其学者则称先王之道以借仁义盛容服而饰辩説以疑当世之法而贰人主之心其言古者为设诈称借于外力以成其私而遗社稷之利其带劒者聚徒属立节操以显其名而犯五官之禁其近御者积于私门尽货赂而用重人之谒退汗马之劳其商工之民修治苦窳之器聚沸靡之财蓄积待时而侔农夫之利此五者邦之蠧也人主不除此五蠧之民不飬耿介之士则海内虽有破亡之国削灭之朝亦勿怪矣
　　显学第五十
　　世之显学儒墨也儒之所至孔邱也墨之所至墨翟也自孔子之死也有子张之儒有子思之儒有顔氏之儒有孟氏之儒有漆雕氏之儒有仲良氏之儒有孙氏之儒有乐正氏之儒自墨子之死也有相里氏之墨有相夫氏之墨有邓陵氏之墨故孔墨之后儒分为八墨离为三取舎相反不同而皆自谓真孔墨孔墨不可复生将谁使定后世之学乎孔子墨子俱道尧舜而取舍不同皆自谓真尧舜尧舜不复生将谁使定儒墨之诚乎殷周七百余岁虞夏二千余嵗而不防定儒墨之真今乃欲审尧舜之道于三千岁之前意者其不可必乎无参验而必之者愚也弗能必而据之者诬也故明据先王必定尧舜者非愚则诬也愚诬之学襍反之行明主弗受也墨者之葬也冬日冬服夏日夏服桐棺三寸服防三月世主以为俭而礼之儒者破家而葬服丧三年大毁扶杖世主以为孝而礼之夫是墨子之俭将非孔子之侈也是孔子之孝将非墨子之戾也今孝戾侈俭俱在儒墨而上兼礼之漆雕之议不色挠不目逃行曲则违于臧获行直则怒于诸侯世主以为防而礼之宋荣子之议设不鬬争取不随仇不羞囹圄见侮不辱世主以为寛而礼之夫是漆雕之防将非宋荣之恕也是宋荣之寛将非漆雕之暴也今寛防恕暴俱在二子人主兼而礼之自愚诬之学襍反之辞争而人主俱聼之故海内之士言无定术行无常仪夫冰炭不同器而乆寒暑不兼时而至杂反之学不两立而治今兼聼杂学缪行同异之辞安得无乱乎聼行如此其于治人又必然矣今世之学士语治者多曰与贫穷地以实无资今夫与人相善也无丰年防入之利而独以完给者非力则俭也与人相善也无饥馑疾疚祸罪之殃独以贫穷者非侈则墯也侈而墯者贫而力而俭者富今上徴敛于富人以布施于贫家是夺力俭而与侈墯也而欲索民之疾作而节用不可得也今有人于此义不入危城不处军旅不以天下大利易其胫一毛世主必从而礼之贵其智而髙其行以为轻物重生之士也夫上所以陈良田大宅设爵禄所以易民死命也今上尊贵轻物重生之士而索民之出死而重殉上事不可得也藏书策习谈论聚徒役服文学而议説世主必从而礼之曰敬贤士先王之道也夫吏之所税耕者也而上之所飬学士也耕者则重税学士则多赏而索民之疾作而少言谈不可得也立节参明执操不侵怨言于耳必随之以劒世主必从而礼之以为自好之士夫斩首之劳不赏而家鬬之勇尊显而索民之疾战距敌而无私鬬不可得也国平则飬儒侠难至则用介士所飬者非所用所用者非所飬此所以乱也且夫人主之聼于学也若是其言宜布之而官用其身若非其言宜去其身而息其端今以为是也而弗布于官以为非也而不息其端是而不用非而不息乱亡之道也澹台子羽君子之容也仲尼几而取之与处乆而行不称其貌宰予之辞雅而文也仲尼几而取之与处乆而智不充其辩故孔子曰以容取人乎失之子羽以言取人乎失之宰予故以仲尼之智而有失实之声今之新辩滥乎宰予而世主之聼乎仲尼为悦其言因任其身则焉得无失乎是以魏任孟卯之辩而有华下之患赵任马服之辩而有长平之祸此二者任辩之失也夫视锻锡而察青黄区冶不能以必劒水击鹄鴈陆断驹马则臧获不疑钝利发齿吻形容伯乐不能以必马授车就驾而观其末涂则臧获不疑驽良观容服聼辞言仲尼不能以必士试之官职课其功伐则庸人不疑于愚智故明主之吏宰相必起于州部猛将必发于卒伍夫有功者必赏则爵禄厚而愈劝迁官袭级则官职大而愈治夫爵禄大而官职治王之道也磐石千里不可谓富象人百万不可谓强石非不大数非不众也而不可谓富强者磐不生粟象人不可使距敌也今商官技艺之士亦不垦而食是地不垦与磐石一贯也儒侠毋军劳显而荣者则民不使与象人同事也夫祸知磐石象人而不知祸商官儒侠为不垦之地不使之民不知事类者也故敌国之君王虽説吾义吾弗入贡而臣闗内之矦虽非吾行吾必使执禽而朝是故力多则人朝力寡则朝于人故明君务力夫严家无悍虏而慈母有败子吾以此知威势之可以禁暴而德厚之不足以止乱也夫圣人之治国不恃人之为吾善也而用其不得为非也恃人之为吾善也境内不什数用人不得为非一国可使齐为治也用众而舎寡故不务德而务法夫必恃自直之箭百世无矢恃自圜之木千世无轮矣自直之箭自圜之木百世无有一然而世皆乘车射禽者何也隐括之道用也虽有不恃隐括而有自直之箭自圜之木良工弗贵也何则乘者非一人射者非一发也不恃赏罚而恃自善之民明主弗贵也何则国法不可失而所治非一人也故有术之君不随适然之善【适然谓偶然也】而行必然之道今或谓人曰使子必智而夀则世必以为狂夫智性也夀命也性命者非所学于人也而以人之所不防为悦人此世之所以谓之为狂也谓之不能然则是谕也夫谕性也以仁义教人是以智与夀説也有度之主弗受也故善毛嫱西施之美无益吾面用脂泽粉黛则倍其初言先王之仁义无益于治明吾法度必吾赏罚者亦国之脂泽粉黛也故眀主急其助而缓其颂故不道仁义今巫祝之祝人曰使若千嵗万嵗千嵗万嵗之声括耳而一日之夀无徴于人此人所以简巫祝也今世儒者之説人主不言今之所以为治而语已治之功不审官法之事不察奸邪之情而皆道上古之传誉先王之成功儒者饰辞曰聼吾言则可以覇王此説者之巫祝有度之主不受也故明主举实事去无用不道仁义者故不聼学者之言今不知治者必曰得民之心欲得民之心而可以为治则是伊尹管仲无所用也将聼民而已矣民智之不可用犹婴儿之心也夫婴儿不剔首则腹痛【首病不治则加痛也】不防痤则寖益【谓痈也疈威而溃之披疈也】剔首防痤必一人抱之慈母治之然犹啼呼不止婴儿子不知犯其所小苦致其所大利也今上急耕田垦草以厚民产也而以上为酷修刑重罚以为禁邪也而以上为严徴赋钱粟以实仓库且以救饥馑备军旅也而以上为贪境内教战阵阅士卒并力疾鬬所以禽虏也而以上为暴此四者所以治安也而民不知恱也夫求圣通之士者为民知之不足师用昔禹决江濬河而民聚瓦石【欲以击禹也】子产开亩树桑郑人谤訾禹利天下子产存郑皆以受谤夫民智之不足用亦明矣故举士而求贤智为政而期适民皆乱之端未可与为治也
　　韩非子卷十九
　　钦定四库全书
　　韩非子卷二十　　　　　　元　何犿　注忠孝第五十一　人主第五十二
　　饰令第五十三　心度第五十四
　　制分第五十五
　　忠孝第五十一
　　天下皆以孝悌忠顺之道为是也而莫知察孝悌忠顺之道而审行之是以天下乱皆以尧舜之道为是而法之是以有乱君有曲父尧舜汤武或反君臣之义乱后世之教者也尧为人君而君其臣舜为人臣而臣其君汤武人臣而弑其主刑其尸而天下誉之此天下所以至今不治者也夫所谓眀君者能畜其臣者也所谓贤臣者能眀法辟治官职以戴其君者也今尧自以为眀而不能以畜舜舜自以为贤而不能以戴尧汤武自以为义而弑其君长此眀君且常与而贤臣且常取也故至今为人子者有取其父之家为人臣者有取其君之国者矣父而譲子君而譲臣此非所以定位一教之道也臣之所闻曰臣事君子事父妻事夫三者顺则天下治三者逆则天下乱此天下之常道也明王贤臣而弗易也则人主虽不肖臣不敢侵也今夫上贤任智无常逆道也而天下常以为治是故田氏夺吕氏于齐戴氏夺子氏于宋此皆贤且智也岂愚且不肖乎是废常上贤则乱舎法任智则危故曰上法而不上贤记曰舜见瞽瞍其容造焉【造愁貌也】孔子曰当是时也危哉天下岌岌有道者父固不得而子君固不得而臣也臣曰孔子本未知孝悌忠顺之道也然则有道者进不为臣主退不为父子耶父之所以欲有贤子者家贫则富之父苦则乐之君之所以欲有贤臣者国乱则治之主卑则尊之今有贤子而不为父则父之处家也苦有贤臣而不为君则君之处位也危然则父有贤子君有贤臣适足以为害耳岂得利哉焉所谓忠臣不危其君孝子不非其亲今舜以贤取君之国而汤武以义放弑其君此皆以贤而危主者也而天下贤之古之烈士进不臣君退不为家是进则非其君退则非其亲者也且夫进不臣君退不为家乱世絶嗣之道也是故贤尧舜汤武而是烈士天下之乱术也瞽瞍为舜父而舜放之象为舜弟而舜杀之放父杀弟不可谓仁妻帝二女而取天下不可谓义仁义无有不可谓明诗云普天之下莫非王土率土之濵莫非王臣信若诗之言也是舜出则臣其君入则臣其父妾其母妻其主女也故烈士内不为家乱世絶嗣而外矫于君朽骨烂肉施于土地流于川谷不避蹈水火使天下从而效之是天下徧死而愿夭也此皆释世而不治是也世之所为烈士者虽众独行取异于人为恬淡之学而理恍惚之言臣以为恬淡无用之教也恍惚无法之言也言出于无法数出于无用者天下谓之察臣以为人生必事君养亲事君养亲不可以恬淡必以言论忠信法术言论忠信法术不可以恍惚恍惚之言恬淡之学天下之惑术也孝子之事父也非竞取父之家也忠臣之事君也非竞取君之国也夫为人子而常誉他人之亲曰某子之亲夜寝早起强力生财以飬子孙臣妾是诽谤其亲者也为人臣常誉先王之德厚而愿之是诽谤其君者也非其亲者知其不孝而非其君者天下贤之此所以乱也故人臣毋称尧舜之贤毋誉汤武之伐毋言烈士之髙尽力守法専心于事主者为忠臣古者黔首悗宻蠢愚【悗忘情貌】故可以虚名取也今民儇詷智慧欲自用不聼上上必且劝之以赏然后可进又且畏之以罚然后不敢退而世皆曰许由譲天下赏不足以劝盗跖犯刑赴难罚不足以禁臣曰未有天下而无以天下为者许由是也已有天下而无以天下为者尧舜是也毁防求财犯刑趋利忘身之死者盗跖是也此三者殆物也治国用民之道也不以此二者为量治也者治常者也道也者道常者也殆物妙言治之害也天下太平之士不可以赏劝也天下太平之士不可以为刑禁也然为太上士不设赏为太下士不设刑则治国用民之道失矣故世人多不言国法而言从横诸矦言从者曰从成必覇而言横者曰横成必王山东之言从横未尝一日而止也然而功名不成覇王不立者虚言非所以成治也王者独行谓之王是以三王不务离合而正五覇不待从横而察治内以裁外而已矣
　　人主第五十二
　　人主之所以身危国亡者大臣太贵左右太戚也所谓贵者无法而擅行操国柄而便私者也所谓威者擅权势而轻重者也此二者不可不察也夫马之所以能任重引车致逺道者以筋力也万乘之主千乘之君所以制天下而征诸侯者以其威势也威势者人主之筋力也今大臣得威左右擅势是人主失力人主失力而能有国者千无一人虎豹之所以能胜人执百兽者以其爪牙也而使虎豹失其爪牙则人必制之矣今势重者人主之爪牙也君人而失其爪牙虎豹之类也宋君失其爪牙于子罕简公失其爪牙于田常而不蚤夺之故身死国亡今无术之主皆明知宋简之也而不悟其失不察其事类者也且法术之士与当途之臣不相容也何以明之主有术士则大臣不得制断近习不敢卖重大臣左右权势息则人主之道眀矣今则不然其当途之臣得势擅事以环其私左右近习朋党比周以制防逺则法术之士奚时得进用人主奚时得论裁故有术不必用而势不两立法术之士焉得无危故君人者非能退大臣之议而背左右之讼独合乎道言也则法术之士安能防死亡之危而进説乎此世之所以不治也明王者推功而爵禄称能而官事所举者必有贤所用者必有能贤防之士进则私门之请止矣夫有功者受重禄有能者处大官则私劒之士安得无离于私勇而疾距敌游宦之士焉得无挠于私门而务于清洁矣此所以聚贤能之士而散私门之属也今近习者不必智人主之于人也或有所知而聼之入因与近习论其言聴近习而不计其智是与愚论智也其当途者不必贤人主之于人或有所贤而礼之入因与当途者论其行聴其言而不用贤是与不肖论贤也故智者决策于愚人贤士程行于不肖则贤智之士奚时得用而人主之明塞矣昔闗龙逄説桀而伤其四肢王子比干谏纣而剖其心子胥忠直夫差而诛于属镂此三子者为人臣非不忠而説非不当也然不免于死亡之患者主不察贤智之言而蔽于愚不肖之患也今人主非肯用法术之士聴愚不肖之臣则贤智之士孰敢当三子之危而进其智能者乎此世之所以乱也
　　饬令第五十三
　　饬令则法不迁法平则吏无奸法已定矣不以善言售法任功则民少言任善则民多言行法曲断以五里断者王【能参验五里然后断定其罪如此者王也】以九里断者既王且彊宿治者削【宿置也若委置其法则必削】以刑治以赏战厚禄以用术国无奸民则都无奸市物多末众农防奸胜则国必削民有余食使以粟出爵必以其力则震不怠三寸之管毋当不可满也【虽受不多然当无则不可满也】授官爵出利禄不以功是无当也国以功授官与爵此谓以成智谋以威勇战其国无敌国以功授官与爵则治见者省言有塞此谓以治去治以言去言以功与爵者也故国多力而天下莫之能侵也兵出必取取必能有之按兵不攻必当朝廷之事小者不毁效功取官爵廷虽有辟言不得以相干也是谓以数治以力攻者出一取十以言攻者出十防百国好力此谓以难攻国好言此谓以易攻其能胜其害轻其任而道坏余力于心莫负乘宫之责于君内无伏怨使明者不相干故莫讼使士不兼官故技长使人不同功故莫争言此谓易攻重刑少赏上爱民民死赏多赏轻刑上不爱民民不死赏利出一空者其国无敌利出二空者其兵半用利出十空者民不守重刑明民大制使人则上利行刑重其轻者轻者不至重者不来此谓以刑去刑罪重而刑轻刑轻则事生此谓以刑致刑其国必削
　　心度第五十四
　　圣人之治民度于本不从其欲期于利民而已故其与之刑非所以恶民爱之本也刑胜而民静赏繁而奸生故治民者刑胜治之首也赏繁乱之本也夫民之性喜乱而不亲其法故明主之治国也眀赏则民劝功严刑则民亲法劝功则公事不犯亲法则奸无所萌故治民者禁奸于未萌而用兵者服战于民心禁先其本者治兵战其心者胜圣人之治民也先治者强先战者胜夫国事务先而一民心专举公而私不从赏告而奸不生明法而治不烦能用四者强不能用四者弱夫国之所以强者政也主之所以尊者权也故眀君有权有政乱君亦有权有政积而不同其所以立异也故明君操权而上重一政而国治故法者王之本也刑者爱之自也夫民之性恶劳而乐佚佚则荒荒则不治不治则乱而赏刑不行于天下者必塞故欲举大功而难致力者大功不可几而举也欲治其法而难变其故者民乱不可几而治也故治民无常唯治为法法与时转则治治与世宜则有功故民朴而禁之以名则治维之以刑则从时移而治不易者乱能治众而禁不变者削故圣人之治民也法与时移而禁与治变能越力于地者富能起力于敌者强强不塞者王故王道在所开在所塞塞其奸者必王故王术不恃外之不乱也恃其不可乱也恃外不乱而治立者削恃其不可乱而行法者兴故贤君之治国也适于不乱之术贵爵则上重故赏功爵任而邪无所闗好力者其爵贵爵贵则上尊上尊则必王国不事力而恃私学者其爵贱爵贱则上卑上卑者必削故立国用民之道也能闭外塞私而上自恃者王可致也
　　制分第五十五
　　夫凡国博君尊者未尝非法重而可以至乎令行禁止于天下者也是以君人者分爵禄制则法必严以重之夫国治则民安事乱则邦危法重者得人情禁轻者失事实且夫死力者民之所有者也人情莫不出其死力以致其所欲而好恶者上之所制也民者好利禄而恶刑罚上掌好恶以御民力事实不宜失矣然而禁轻事失者刑赏失也其治民不秉法为善也如是则是无法也故治乱之理宜务分刑赏为急治国者莫不有法然而有存有亡亡者其制刑赏不分也治国者其刑赏莫不有分有持以异为分不可谓分至于察君之分独分也是以其民重法而畏禁愿毋抵罪而不敢胥赏故曰不待刑赏而民从事矣是故夫至治之国善以止奸为务是何也其法通乎人情闗乎治理也然则去防奸之道奈何其务令之相规其情者也则使相闚奈何曰盖里相坐而已【同里有罪罪必相坐】禁尚有连于己者理不得相闚惟恐不得免有奸心者不令得忘闚者多也如此则慎已而闚彼发奸之宻告过者免罪受赏失奸者必诛连刑如此则奸类发矣奸不容细私告任坐使然也【任保也同里相保之人则坐之故曰任坐】夫治法之至明者任数不任人是以有术之国不用誉而得人之情境内必治任数也亡国使兵公行乎其地而弗能圉禁者任人而无数也自攻者人也攻人者数也故有术之国去言而任法凡畸攻之循约者难知过刑之于言者难见也是以刑赏惑乎贰所谓循约难知者奸功也臣过之难见者失根也循理不见虗功度情诡乎奸根则二者安得无两失也是以虗士立名于内而谈者为畧于外故愚怯勇慧相连而以虗道属俗而容乎世故其法不用而刑罚不加乎僇人如此则刑赏安得不容其二故实有所至而理失其量量之失非法使然也法定而任慧也释法而任慧者则受事者安得其务务不与事相得则法安得无失而刑安得无烦是以赏罚扰乱邦道差误刑赏之不分白也

　　韩非子卷二十
</div>
    <div class="pagination">
<a href="韩非子_page8.html">上一页</a><a href="韩非子.html">1</a><a href="韩非子_page2.html">2</a><a href="韩非子_page3.html">3</a><a href="韩非子_page4.html">4</a><a href="韩非子_page5.html">5</a><a href="韩非子_page6.html">6</a><a href="韩非子_page7.html">7</a><a href="韩非子_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
