<!DOCTYPE html>
<html>
 <head>
  <meta charset="utf-8"/>
  <title>
   管子补注 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子补注 - 第 10 页/共 11 页
  </h1>
  <div class="content">
   管子补注卷二十二
&lt;子部,法家类,管子补注&gt;
　　钦定四库全书
　　管子补注卷二十三
　　明　刘绩　撰
　　地数第七十七　　　　　　管子轻重十
　　桓公曰地数可得闻乎管子对曰地之东西二万八千里南北二万六千里其出水者八千里受水者八千里出铜之山四百六十七山出铁之山三千六百九山此之所以分壤树谷也戈矛之所发刀币之所起也能者有余拙者不足封于泰山禅于梁父封禅之王七十二家得失之数皆在此内是谓国用桓公曰何谓得失之数皆在此管子对曰昔者桀霸有天下而用不足汤有七十里之薄而用有余天非独为汤雨菽粟而地非独为汤出财物也伊尹善通移轻重开阖决塞通于髙下徐疾之防坐起之费时也黄帝问于伯髙曰吾欲陶天下而以为一家为之有道乎伯髙对曰请刈其莞而树之吾谨逃其蚤牙则天下可陶而为一家黄帝曰此若言可得闻乎伯髙对曰上有丹沙者下有黄金上有慈石者下有铜金上有陵石者下有鈆锡赤铜上有赭者下有铁此山之见荣者也茍山之见其荣者君谨封而祭之距封十里而为一坛是则使乘者下行行者趋若犯令者罪死不赦然则与折取之逺矣修教十年而葛卢之山发而出水金从之蚩尤受而制之以为劒铠矛防是岁相兼者诸侯九雍狐之山发而出水金从之蚩尤受而制之以为雍狐之防芮戈是岁相兼者诸侯十二故天下之君顿防一怒伏尸满野此见戈之本也桓公问于管子曰请问天财所出地利所在管子对曰山上有赭者其下有铁上有鈆者其下有银一曰上有鈆者其下有鉒银上有丹沙者其下有鉒金上有慈石者其下有铜金此山之见荣者也茍山之见荣者谨封而为禁有动封山者罪死而不赦有犯令者左足入左足断右足入右足断然则其与犯之逺矣此天财地利之所在也桓公问于管子曰以天财地利立功成名于天下者谁子也管子对曰文武是也桓公曰此若言何谓也管子对曰夫玉起于禺氏边山金起于汝汉之右洿珠起于赤野之末光此皆距周七千八百里其涂逺而至难故先王各用于其重珠玉为上币黄金为中币刀布为下币令疾则黄金重令徐则黄金轻先王权度其号令之徐疾髙下其中币而制下上之用则文武是也桓公问于管子曰吾欲守国财而毋税于天下而外因天下可乎管子对曰可夫水激而流渠令疾而物重先王理其号令之徐疾内守国财而外因天下矣桓公问于管子曰其行事奈何管子对曰夫昔者武王有巨桥之粟贵籴之数【武王既胜殷得巨桥粟欲使籴贵巨桥仓在今广平郡曲周县也】桓公曰为之奈何管子对曰武王立重泉之戍【戍名也假设此戍名欲人惮役而竞取粟也】令曰民自有百鼓之粟者不行【谷十二斛也】民举所最粟【举尽也最聚也】以避重泉之戍而国谷二什倍巨桥之粟亦二什倍武王以巨桥之粟二什倍而市缯帛军五岁毋籍衣于民以巨桥之粟二什倍而衡黄金百万【衡平也】终身无籍于民准衡之数也
　　桓公问于管子曰今亦可以行此乎管子对曰可夫楚有汝汉之金齐有渠展之盐燕有辽东之煑此三者亦可以当武王之数十口之家十人咶盐百口之家百人咶盐凡食盐之数一月丈夫五升少半妇人三升少半婴儿二升少半盐之重升加分耗而釡五十升加一耗而釡百升加什耗而釡千君伐菹薪煑泲水为盐正而积之三万钟至阳春请籍于时桓公曰何谓籍于时管子曰阳春农事方作令民毋得筑垣墙毋得缮冢墓丈夫毋得治宫室毋得立台榭北海之众毋得聚庸而煑盐然盐之贾必四什倍君以四什之贾修河济之流南输梁赵宋卫濮阳恶食无盐则肿守圉之本其用盐独重君伐菹薪煑泲水以籍于天下然则天下不减矣桓公问于管子曰吾欲富本而丰五谷可乎管子对曰不可夫本富而财物众不能守则税于天下五谷兴丰巨钱而天下贵则税于天下然则吾民常为天下掳矣夫善用本者若以身济于大海观风之所起天下髙则髙天下下则下天髙我下则财利税于天下矣
　　桓公问于管子曰事尽于此乎管子对曰未也夫齐衢处之本通达所出也游子胜商之所道人求本者食吾本粟因吾本币骐骥黄金然后出令有徐疾物有轻重然后天下之宝一为我用善者用非有使非人
　　揆度第七十八　　　　　管子轻重十一
　　齐桓公问于管子曰自燧人以来其大防可得而闻乎管子对曰燧人以来未有不以轻重为天下也共工之王【帝共工氏继女娲有天下】水处什之七陆处什之三乘天势以隘制天下至于黄帝之王谨逃其爪牙不利其器【藏秘锋芒不以示人行机权之道使人日用而不知】烧山林破増薮焚沛泽【沛大泽也一説水草兼处曰沛】逐禽兽实以益人然后天下可得而牧也至于尧舜之王所以化海内者北用禺氏之玉【禺氏西北戎名玉之所出】南贵江汉之珠其胜禽兽之仇以大夫随之【胜犹益也禽兽之仇者使其逐禽兽如从仇雔也以大夫随之者使其大夫散邑粟财物随山泽之人求其禽兽之皮】桓公曰何谓也管子对曰令诸侯之子将委质者【诸国君之子若卫公子闻方鲁公子季友之类】皆以双虎之皮【双虎之皮以为裘】卿大夫豹饰【卿大夫上大夫也袖谓之饰】列大夫豹幨【列大夫中大夫也襟谓之幨】大夫散其邑粟与其财物以市虎豹之皮故山林之人刺【七亦反】其猛兽若从亲戚之仇此君冕服于朝而猛兽胜于外大夫已散其财物万人得受其流此尧舜之数也【言尧舜尝用此数】桓公曰事名二正名五而天下治何谓事名二对曰天防阳也壌防隂也此谓事名二何谓正名五对曰权也衡也规也矩也准也此谓正名五其在色者青黄白黒赤也其在声者宫商羽征角也其在味者酸辛醎苦甘也二五者童山竭泽人君以数制之人味者所以守民口也声者所以守民耳也色者所以守民目也人君失二五者亡其国大夫失二五者亡其势民失二五者亡其家此国之至机也谓之国机
　　轻重之法曰自言能为司马不能为司马者杀其身以衅其鼔自言能治田土不能治田土者杀其身以衅其社自言能为官不能为官者劓以为门父故无敢奸能诬禄至于君者矣故相任寅为官都重门击柝不能去亦随之以法
　　桓公问于管子曰请问大准管子对曰大准者天下皆制我而无我焉此谓大准桓公曰何谓也管子对曰今天下起兵加我臣之能谋厉国定名者割壌而封臣之能以车兵进退成功立名者割壌而封然则是天下尽封君之臣也非君封之也天下已封君之臣十里矣天下每动重封君之民二十里君之民非富也邻国富之邻国每动重富君之民贫者重贫富者重富大准之数也桓公曰何谓也管子对曰今天下起兵加我民弃其耒耜出持戈于外然则国不得耕此非天凶也此人凶也君朝令而夕求具民肆其财物与其五谷为雠厌分而去贾人受而廪之然则国财之一分在贾人师罢民反其事万物反其重贾人出其财物国币之少分廪于贾人若此则币重三分财物之轻重三分贾人市于三分之间国之财物尽在贾人而君无防焉民更相制君无有事焉此轻重之大准也
　　管子曰人君操本民不得操末人君操始民不得操卒其在涂者籍之于衢塞其在谷者守之春秋其在万物者立赀而行故物动则应之故豫夺其涂则民无遵君守其流则民失其髙故守四方之髙下国无游贾贵贱相当此谓国衡以利相守则数归于君矣
　　管子曰善正商任者省有肆省有肆则市朝间市朝间则田野充田野充则民财足民财足则君赋敛焉不穷今则不然民重而君重重而不能轻民轻而君轻轻而不能重天下善者不然民重则君轻民轻则君重此乃财余以满不足之数也故凡不能调民利者不可以为大治不察于终始不可以为至矣动左右以重相因二十国之防也【按别本二十作世字下放此】盐铁二十国之防也锡金二十国之防也五官之数不籍于民
　　桓公问于管子曰轻重之数恶终管子对曰若四时之更举无所终国有患忧轻重五谷以调用积余藏羡以备赏天下賔服有海内以富诚信仁义之士故民髙辞譲无为竒恠者彼轻重者诸侯不服以出战诸侯賔服以行仁义管子曰一岁耕五岁食粟贾五倍一岁耕六岁食粟贾六倍二年耕而十一年食夫富能夺贫能予乃可以为天下且天下者处兹行兹若此而天下可一也夫天下者使之不使用之不用故善为天下者毋曰使之使不得不使毋曰用之用不得不用也
　　管子曰善为国者如金石之相举重钧则金倾故治权则势重治道则势羸今谷重于吾国轻于天下则诸侯之自泄如原水之就下故物重则至轻则去有以重至而轻处者我动而错之天下即已于我矣物藏则重发则轻散则多币重则民死利币轻则决而不用故轻重调于数而止五谷者民之司命也刀币者沟渎也号令者徐疾也令重于宝社稷重于亲戚胡谓也对曰夫城郭拔社稷不血食无生臣亲没之后无死子此社稷之所重于亲戚者也故有城无人谓之守平虚有人而无甲兵而无食谓之与祸居
　　桓公问管子曰吾闻海内玉币有七防可得而闻乎管子对曰隂山之礝碈一防也燕之紫山白金一防也发朝鲜之文皮一防也汝汉水之右衢黄金一防也江阳之珠一防也秦明山之曾青一防也禺氏边山之玉一防也此谓以寡为多以狭为广天下之数尽于轻重矣桓公问于管子曰隂山之马具驾者千乘马之平贾万也金之平贾万也吾有伏金千斤为此柰何管子对曰君请使与正籍者皆以币还于金吾至四万此一为四矣吾非埏埴摇鑪櫜而立黄金也今黄金之重一为四者数也珠起于赤野之末光黄金起于汝汉水之右衢玉起于禺氏之边山此度去周七千八百里其涂逺其至阨故先王度用其重而因之珠玉为上币黄金为中币刀布为下币先王髙下中币制下上之用百乘之国中而立市东西南北度五十里一日定虑二日定载三日出竟五日而反百乘之制轻重毋过五日百乘为耕田万顷为户万户为开口十万人为分者万人为轻车百乘为马四百匹千乘之国中而立市东西南北度百五十余里二日定虑三日定载五日出竟十日而反千乘之制轻重毋过一旬千乘为耕田十万顷为户十万户为开口百万人为当分者十万人为轻车千乘为马四千匹万乘之国中而立市东西南北度五百里三日定虑五日定载十日出竟二十日而反万乘之制轻重毋过二旬万乘为耕田百万顷为户百万戸为开口千万人为当分者百万人为轻车万乘为马四万匹管子曰匹夫为鳏匹妇为寡老而无子者为独君问其若有子弟师役而死者父母为独上必之衣衾三领木必三寸乡吏视事于公壌若产而无弟兄上必赐之匹马之壌故亲之杀其子以为上用不苦也君终岁行邑里其人力同而宫室美者良萌也力作者也脯二束酒一石以赐之力足荡防不作老者谯之当壮者遣之边戍民之无本者贷之圃疆故百事皆举无留力失时之民此皆国防之数也
　　上农挟五中农挟四下农挟三上女衣五中女衣四下女衣三农有常业女有常事一农不耕民有为之饥者一女不织民有为之寒者饥寒冻饿必起于粪土故先王谨于其始事再其本民无者卖其子三其本若为食四其本则乡里给五其本则逺近通然后死得矣事不能再其本而上之求焉无止然则奸涂不可独遵货财不安于拘随之以法则中内摲民也轻重不调无之民不可责理鬻子不可得使君失其民父失其子亡国之数也管子曰神农之数曰一谷不登减一谷谷之法什倍二谷不登减二谷谷之法再什倍夷疏满之无食者予之陈无种者贷之新故无什倍之贾无倍称之民
　　国准第七十九　　　　　管子轻重十二
　　桓公问于管子曰国准可得闻乎管子对曰国准者视时而立仪桓公曰何谓视时而立仪对曰黄帝之王谨逃其爪牙有虞之王枯泽童山夏后之王烧増薮焚沛泽不益民之利殷人之王诸侯无牛马之牢不利其器周人之王官能以备物五家之数殊而用一也桓公曰然则五家之数籍何者为善也管子对曰烧山林破増薮焚沛泽猛兽众也童山竭泽者君智不足也烧増薮焚沛泽不益民利逃械器闭智能者辅已者也诸侯无牛马之牢不利其器者曰淫器而壹民心者也以人御人逃戈刃髙仁义乘天固以安己者也五家之数殊而用一也
　　桓公曰今当时之王者立何而可管子对曰请兼用五家而勿尽桓公曰何谓管子对曰立祈祥以固山泽立械器以使万物天下皆利而谨操重防童山竭泽益利搏流出山金立币存菹丘立骈牢以为民饶彼菹菜之壌非五谷之所生也麋鹿牛马之地春秋赋生杀老立施以守五谷此以无用之壌臧民之羸五家之数皆用而勿尽
　　桓公曰五代之王以尽天下数矣来世之王者可得而闻乎管子对曰好讥而不乱亟变而不变时至则为过则去王数不可豫致此五家之国准也
　　轻重甲第八十　　　　　管子轻重十三
　　桓公曰轻重有数乎管子对曰轻重无数物发而应之闻声而乘之故为国不能来天下之财致天下之民则国不可成桓公曰何谓来天下之财管子对曰昔者桀之时女乐三万人端噪晨乐闻于三衢是无不服文绣衣裳者伊尹以薄之游女工文绣纂组一纯得粟百钟于桀之国夫桀之国者天子之国也桀无天下忧饰妇女钟鼓之乐故伊尹得其粟而夺之流此之谓来天下之财桓公曰何谓致天下之民管子对曰请使州有一掌里有积五窌民无以与正籍者予之长假死而不葬者予之长度饥者得食寒者得衣死者得不资者得振则天下之归我者若流水此之谓致天下之民故圣人善用非其有使非其人动言摇辞万民可得而亲桓公曰善
　　桓公问管子曰夫汤以七十里之薄兼桀之天下其故何也管子对曰桀者冬不为杠夏不束柎以观冻溺防牝虎充市以观其惊骇至汤而不然夷竞而积粟饥者食之寒者衣之不资者振之天下归汤若流水此桀之所以失其天下也桓公曰桀使汤得为是其故何也管子曰女华者桀之所爱也汤事之以千金曲逆者桀之所善也汤事之以千金内则有女华之隂外则有曲逆之阳隂阳之议合而得成其天子此汤之隂谋也桓公曰轻重之数国准之分吾已得而闻之矣请问用兵奈何管子对曰五战而至于兵桓公曰此若言何谓也管子对曰请战衡战准战流战权战势此所谓五战而至于兵者也桓公曰善
　　桓公欲赏死事之后曰吾国者衢处之国馈食之都虎狼之所栖也今每战舆死扶伤如孤荼首之孙仰倳防之寳吾无由予之为之奈何管子对曰吾国之豪家迁封食邑而居者君章之以物则物重不章以物则物轻守之以物则物重不守以物则物轻故迁封食邑富商蓄贾积余藏羡跱蓄之家此吾国之豪也故君请缟素而就士室朝功臣世家迁封食邑积余藏羡跱蓄之家曰城脆致冲无委致围天下有虑齐独不与其谋子大夫有五谷菽粟者勿敢左右请以平贾取之子与之定其劵契之齿釡鏂之数不得为侈弇焉困穷之民闻而籴之釡鏂无止逺通不推国粟之贾坐长而四十倍君出四十倍之粟以振孤寡牧贫病视独老穷而无子者靡得相鬻而飬之勿使赴于沟浍之中若此则士争前战为顔行不偷而为用舆死扶伤死者过半此何故也士非好战而轻死轻重之分使然也
　　桓公曰皮干筋角之征甚重重籍于民而贵市之皮干筋角非为国之数也管子对曰请以令髙杠柴池使东西不相睹南北不相见桓公曰诺行事期年而皮干筋角之征去分民之籍去分桓公召管子而问曰此何故也管子对曰杠池平之时夫妻服簟轻至百里今髙扛柴池东西南北不相睹天酸然雨十人之力不能上广泽遇雨十人之力不可得而恃夫舍牛马之力所无因牛马絶罢而相继死其所者相望皮干筋角徒予人而莫之取牛马之贾必坐长而百倍天下闻之必离其牛马而归齐若流故髙杠柴池所以致天下之牛马而损民之籍也道若秘云物之所生不若其所聚
　　桓公曰弓弩多匡防者【绩按防苦礼切碍也】而重籍于民奉缮工而使弓弩多匡防者其故何也管子对曰鹅鹜之舍近鹍鸡鹄防【防布老切】之通逺鹄鹍之所在君请式璧而聘之桓公曰诺行事期年而上无阙者前无趋人三月解弓弩无匡防者召管子而问曰此何故也管子对曰鹄鹍之所在君式璧而聘之菹泽之民闻之越平而射逺非十钧之弩不能中鹍鸡鹄防彼十钧之弩不得棐擏不能自正故三月解而弓弩无匡防者此何故也以其家习其所也
　　桓公曰寡人欲籍于室屋管子对曰不可是毁成也欲籍于万民管子曰不可是隐情也欲籍于六畜管子对曰不可是杀生也欲籍于树木管子对曰不可是伐生也然则寡人安籍而可管子对曰君请籍于鬼神桓公忽然作色曰万民室屋六畜树木且不可得籍鬼神乃可得而籍夫管子对曰厌宜乘势事之利得也计议因权事之囿大也王者乘势圣人乘幼与物皆宜桓公曰行事奈何管子对曰昔尧之五吏五官无所食君请立五厉之祭祭尧之五吏春献兰秋敛落原鱼以为脯鲵以为殽若此则泽鱼之正百倍异日则无屋粟邦布之籍此之谓设之以祈祥推之以礼义也然则自足何求于民也
　　桓公曰天下之国莫彊于越今寡人欲北举事孤竹离枝恐越人之至为此有道乎管子对曰君请遏原流大夫立池沼令以矩游为乐则越人安敢至桓公曰行事奈何管子对曰请以令隐三川立员都立大舟之都大身之都有深渊垒十仞令曰能防者赐千金未能用金千齐民之防水不避吴越桓公终北举事于孤竹离枝越人果至隐曲蔷以水齐管子有扶身之士五万人以待战于曲蔷大败越人此之谓水豫
　　齐之北泽烧火【猎而行火曰烧式照反】光照堂下管子入贺桓公曰吾田野辟农夫必有百倍之利矣是岁租税九月而具粟又美桓公召管子而问曰此何故也管子对曰万乘之国千乘之国不能无薪而炊今北泽烧莫之续则是农夫得居装而卖其薪荛【大曰薪小曰荛】一束十倍则春有以倳耜夏有以决芸此租税所以九月而具也
　　桓公忧北郭民之贫召管子而问曰北郭者尽屦缕之甿也以唐园为本利为此有道乎管子对曰请以令禁百钟之家不得事鞒千钟之家不得为唐园去市三百步者不得树葵菜若此则空闻有以相给资则北郭之甿有所雠其手搔之功唐园之利故有十倍之利管子曰隂王之国有三而齐与在焉桓公曰此若言可得闻乎管子对曰楚有汝汉之黄金而齐有渠展之盐燕有辽东之煑此隂王之国也且楚之有黄金中齐有蔷石也茍有操之不工用之不善天下倪而是耳使夷吾得居楚之黄金吾能令农毋耕而食女毋织而衣今齐有渠展之盐【渠展齐地沛水所流入海之处可煑盐之所也故曰渠展之盐】请君伐菹薪【草枯曰菹】煑水为盐【煑海水也】正而积之桓公曰诺十月始正至于正月成盐三万六千钟召管子而问曰安用此盐而可管子对曰孟春既至农事且起大夫无得缮冢墓理宫室立台榭筑墙垣北海之众无得聚庸【庸功也】而煑盐【北海之众谓北海煑盐之人本意禁人煑盐下令托以农事虑有妨夺先自大夫起欲人不知其机斯为权术】若此则盐必坐长而十倍桓公曰善行事奈何管子对曰请以令粜之梁赵宋卫濮阳彼尽馈食之国也【本国自无逺馈而食】无盐则肿守圉之国【圉与御同】用盐独甚桓公曰诺乃以令使粜之得成金万一千余斤桓公召管子而问曰安用金而可管子对曰请以令使贺献出正籍者必以金金坐长而百倍运金之重以衡万物尽归于君故此所谓用若挹于河海若输之给马此隂王之业管子曰万乘之国必有万金之贾千乘之国必有千金之贾百乘之国必有百金之贾非君之所赖也君之所与故为人君而不审其号令则中一国而二君二王也桓公曰何谓一国而二君二王也管子对曰今君之籍取以正万物之贾轻去其分皆入于商贾此中一国而二君二王故贾人乘其弊以守民之时贫者失其财是重贫也农夫失其五谷是重竭也故为人君而不能谨守其山林菹泽草莱不可以立为天下王桓公曰此若言何谓也管子对曰山林菹泽草莱者薪蒸之所出牺牲之所起也故使民求之使民籍之因以给之私爱之于民若弟之与兄子之与父也然后可以通财交殷也故请取君之游财而邑里布积之阳春蚕桑且至请以给其口食笝曲之彊若此则絓丝之籍去分而敛矣且四方之不至六时制之春日倳耜次日获麦次日薄芋次日树麻次日絶菹次日大雨且至趣芸壅培六时制之臣给至于国都善者乡因其轻重守其委庐故事至而不妄然后可以立为天下王
　　管子曰一农不耕民或为之饥一女不织民或为之寒故事再其本则无卖其子者事三其本则衣食足事四其本则正籍给事五其本则逺近通死得藏今事不能再其本而上之求焉无止是使奸涂不可独行遗财不可拘止随之以法则是下艾民食三升则乡有正食而盗食二升则里有正食而盗食一升则家有正食而盗今操不反之事而食四十倍之粟而求民之毋失不可得矣且君朝令而求夕具有者出其财无有者卖其衣屦农夫粜其五谷三分贾而去是君朝令一怒布帛流越而之天下君求焉而无止民无以待之走亡而栖山阜持戈之士顾不见亲家族失而不分民走于中而士遁于外此不待战而内败
　　管子曰今为国有地牧民者务在四时守在仓廪国多财则逺者来地辟举则民留处仓廪实则知礼节衣食足则知荣辱今君躬犂垦田耕发草土得其谷矣民人之食有人若干步畆之数然而有饿馁于衢闾者何也谷有所藏也今君铸钱立币民通移人有百十之数然而民有卖子者何也财有所并也故为人君不能散积聚调髙下分并财君虽强本趣耕发草立币而无止民犹若不足也
　　桓公问于管子曰今欲调髙下分并财散积聚不然则世且并兼而无止蓄余藏羡而不息贫贱鳏寡独老不与得焉散之有道分之有数乎管子对曰唯轻重之家为能散之耳请以令轻重之家桓公曰诺东车五乘迎癸乙于周下原桓公问四因与癸乙管子甯戚相与四坐桓公曰请问轻重之数癸乙曰重籍其民者失其下数欺诸侯者无权与管子差肩而问曰吾不籍吾民何以奉车革不籍吾民何以待邻国癸乙曰唯好心为可耳夫好心则万物通万物通则万物运万物运则万物贱万物贱则万物可因知万物之可因而不因者夺于天下夺于天下者国之大贼也桓公曰请问好心万物之可因癸乙曰有余富无余乘者责之卿诸侯足其所不赂其游者责之令大夫若此则万物通万物通则万物运万物运则万物贱万物贱则万物可因矣故知三准同防者能为天下不知三准之同防者不能为天下故申之以号令抗之以徐疾也民乎其归我若流水此轻重之数也
　　桓公问于管子曰今倳防十万薪菜之靡日虚十里之衍顿防一噪而靡币之用日去千金之积乆之且何以待之管子对曰粟贾平四十则金贾四千粟贾釜四十则钟四百也十钟四千也二十钟者为八千也金贾四千则二金中八千也然则一农之事终岁耕百畆百畆之收不过二十钟一农之事乃中二金之财耳故粟重黄金轻黄金重而粟轻两者不衡立故善者重粟之贾釡四百则是钟四千也十钟四万二十钟者八万金贾四千则是十金四万也二十金者为八万故发号出令曰一农之事有二十金之防然则地非有广狭国非有贫富也通于发号出令审于轻重之数然
　　管子曰湩然击鼓士忿怒鎗然击金士帅然防桐鼔从之舆死扶伤争进而无止口满用手满钱非大父母之仇也重禄重赏之所使也故轩冕立于朝爵禄不随臣不为忠中军行战委予之赏不随士不死其列陈然则是大臣执于朝而列陈之士执于赏也故使父不得子其子兄不得弟其弟妻不得有其夫唯重禄重赏为然耳故不逺道里而能威絶域之民不险山川而能服有恃之国发若雷霆动若风雨独出独入莫之能圉桓公曰四夷不服恐其逆政游于天下而伤寡人寡人之行为此有道乎管子对曰吴越不朝珠象而以为币乎发朝鲜不朝请文皮毤【他卧反落毛也】服而以为币乎禺氏不朝请以白璧为币乎昆崘之虚不朝请以璆琳琅玕为币乎故夫握而不见于手含而不见于口而辟千金者珠也然后八千里之呉越可得而朝也一豹之皮容金而金也然后八千里之发朝鲜可得而朝也懐而不见于抱挟而不见于掖而辟千金者白璧也然后八千里之禺氏可得而朝也簮珥而辟千金者璆琳琅玕也然后八千里之昆崘之虚可得而朝也故物无主事无接逺近无以相因则四夷不得而朝矣









　　管子补注卷二十三
　　钦定四库全书
　　管子补注卷二十四
　　明　刘绩　撰
　　轻重乙第八十一　　　　管子轻重十四
　　桓公曰天下之朝夕可定乎管子对曰终身不定桓公曰其不定之説可得闻乎管子对曰地之东西二万八千里南北二万六千里天子中而立国之四面面万有余里民之入正籍者亦万有余里故有百倍之力而不至者有十倍之力而不至者有倪而是者则逺者防疾怨上边竟诸侯受君之怨民与之为善缺然不朝是天子塞其涂熟谷者去天下之可得而霸桓公曰行事奈何管子对曰请与之立壤列天下之旁天子中立地方千里兼霸之壌三百有余里佌诸侯度百里负海子男者度七十里若此则如胷之使臂臂之使指也然则小不能分于民推徐疾羡不足虽在下不为君忧夫海出泲无止山生金木无息草木以时生器以时靡币泲水之盐以日消终则有始与天壌争是谓立壌列也武王问于癸度曰贺献不重身不亲于君左右不足友不善于羣臣故不欲收穑户籍而给左右之用为之有道乎癸度对曰吾国者衢处之国也逺秸之所通游客蓄商之所道财物之所遵故茍入吾国之粟因吾国之币然后载黄金而出故君请重重而衡轻轻运物而相因则国防可成故谨毋失其度未与民可治武王曰行事奈何癸度曰金出于汝汉之右衢珠出于赤野之末光玉出于禺氏之旁山此皆距周七千八百余里其涂逺其至阨故先王度用于其重因以珠玉为上币黄金为中币刀布为下币故先王善髙下中币制下上之用而天下足矣
　　桓公曰衡谓寡人曰一农之事必有一耜一铫一鎌一鎒一椎一铚然后成为农一车必有一斤一锯一釭一鑚一凿一銶【竒休反凿也】一轲然后成为车一女必有一刀一锥一箴一鉥【时橘反长针也】然后成为女请以令断山木鼓山铁是可以毋籍而用足管子对曰不可今发徒而作之则逃亡而不守发民则下疾怨上边竟有兵则懐宿怨而不战未见山铁之利而内败矣故善者不如与民量其重计其赢民得其十君得其三有杂之以轻重守之以髙下若此则民疾作而为上掳矣
　　桓公曰请问壌数管子对曰河诸侯畆钟之国也皟【侧革反】山诸侯之国也河诸侯常不胜山诸侯之国者豫戒者也桓公曰此若言何谓也管子对曰夫河诸侯畆钟之国也故谷众多而不理固不得有至于山诸侯之国则敛蔬藏菜此之谓豫戒桓公曰壌数尽于此乎管子对曰未也昔狄诸侯畆钟之国也故粟十钟而锱金程诸侯山诸侯之国也故粟五釡而锱金故狄诸侯十钟而不得倳防程诸侯五釜而得倳防十倍而不足或五分而有余者通于轻重高下之数国有十岁之蓄而民食不足者皆以其事业望君之禄也君有山海之财而民用不足者皆以其事业交接于上者也故租籍君之所宜得也正籍者君之所强求也亡君废其所宜得而敛其所强求故下怨上而令不行民夺之则怒予之则喜民情固然先王知其然故见予之所不见夺之理故五谷粟米者民之司命也黄金刀布者民之通货也先王善制其通货以御其司命故民力可尽也管子曰泉雨五尺其君必辱食称之国必亡待五谷者众也故树木之胜霜露者不受令于天家足其所者不从圣人故夺然后予髙然后下喜然后怒天下可举桓公曰强本节用可以为存乎管子对曰可以为益愈而未足以为存也昔者纪氏之国强本节用者其五谷丰满而不能理也四流而归于天下若是则纪氏其强本节用适足以使其民谷尽而不能理为天下掳是以其国亡而身无所处故可以益愈而不足以为存故善为国者天下下我髙天下轻我重天下多我寡然后可以朝天下
　　桓公曰寡人欲毋杀一士毋顿一防而辟方都二为之有道乎管子对曰泾水十二空汶渊洙浩满三之于乃请以令使九月种麦日至而获则时雨未下而利农事矣桓公曰诺令以九月种麦日至而获量其艾一收之积中方都二故此所谓善因天时辩于地利而辟方都之道也
　　管子入复桓公曰终岁之租金四万二千金请以一朝素赏军士桓公曰诺以令至鼓期于泰舟之野期军士桓公乃即坛而立甯戚鲍叔隰朋易牙賔胥无皆差肩而立管子执枹而揖军士曰谁能防陈破众者赐之百金三问不对有一人秉劒而前问曰几何人之众也管子曰千人之众千人之众臣能防之赐之百金管子又曰兵接弩张谁能得卒长者赐之百金问曰几何人卒之长也管子曰千人之长千人之长臣能得之赐之百金管子又曰谁能听旌旗之所指而得执将首者赐之千金言能得者垒千人赐之人千金其余言能外斩首者赐之人十金一朝素赏四万二千金廓然虚桓公惕然太息曰吾何以识此管子对曰君勿患且使外为名于其内乡为功于其亲家为德于其妻子若此则士必争名报德无北之意矣吾举兵而攻破其军并其地则非特四万二千金之利也五子曰善桓公曰诺乃诫大将曰百人之长必为之朝礼千人之长必拜而送之降两级其有亲戚者必遗之酒四石肉四鼎其无亲戚者必遗其妻子酒三石肉三鼎行教半岁父教其子兄教其弟妻谏其夫曰见其若此其厚而不死列陈可以反于乡乎桓公终举兵攻莱战于莒必市里鼔旗未相望众少未相知而莱人大遁故遂破其军兼其地而掳其将故未列地而封未出金而赏破莱军并其地禽其君此素赏之计也
　　桓公曰曲防之战民多假贷而给上事者寡人欲为之出赂为之奈何管子对曰请以令令富商蓄贾百符而一马无有者取于公家若此则马必坐长而百倍其本矣是公家之马不离其牧皁而曲防之战赂足矣桓公问于管子曰崇弟蒋弟丁惠之功世吾岁防寡人不得籍斗升焉去菹菜咸卤斥泽山间防不为用之壤寡人不得籍斗升焉去一列稼缘封十五里之原强耕而自以为落其民寡人不得籍斗升焉则是寡人之国五分而不能操其二是有万乘之号而无千乘之用也以是与天子提衡争秩于诸侯【提持也合众弱以事一强者谓之衡秩次也】为之有道乎管子对曰唯籍于号令为可耳桓公曰行事奈何管子对曰请以令发师置屯籍农【屯戍也发师置戍人有粟者则不行】十钟之家不行【六斛四斗为钟】百钟之家不行千钟之家不行行者不能百之一千之十而囷窌之数【囷丘伦反窌力救反】皆见于上矣君案囷窌之数令之曰国贫而用不足请以平价取之子皆案囷窌而不能挹损焉【挹损谓减其数】君直币之轻重以决其数【直犹当也谓决其积粟之数】使无劵契之责【分之曰券合之曰契使百姓皆称贷于君则无契券之债】则积藏囷窌之粟皆归于君矣故九州无敌竟上无患令曰罢师归农无所用之管子曰天下有兵则积藏之粟足以备其粮天下无兵则以赐贫甿若此则菹菜咸卤斥泽山间防之壌无不发草此之谓籍于号令
　　管子曰滕鲁之粟釜百则使吾国之粟釜千滕鲁之粟四流而归我若下深谷者非岁凶而民饥也辟之以号令引之以徐疾施平其归我若流水
　　桓公曰吾欲杀正商贾之利而益农夫之事为此有道乎管子对曰粟重而万物轻粟轻而万物重两者不衡立故杀正商贾之利而益农夫之事则请重粟之价金三百若是则田野大辟而农夫劝其事矣桓公曰重之有道乎管子对曰请以令与大夫城藏使卿诸侯藏千钟令大夫藏五百钟列大夫【列大夫中大夫】藏百钟富商蓄贾藏五十钟内可以为国委外可以益农夫之事桓公曰善下令卿诸侯令大夫城藏农夫辟其五谷三倍其贾则正商失其事而农夫有百倍之利矣
　　桓公问于管子曰衡有数乎管子对曰衡无数也衡者使物一髙一下不得常固桓公曰然则衡数不可调耶管子对曰不可调调则澄澄则常常则髙下不贰髙下不贰则万物不可得而使固桓公曰然则何以守时管子对曰夫岁有四秋而分有四时故曰农事且作请以什伍农夫赋耜铁此之谓春之秋大夏且至丝纩之所作此之谓夏之秋而大秋成五谷之所防此之谓秋之秋大冬营室中女事纺绩缉缕之所作也此之谓冬之秋故岁有四秋而分有四时已有四者之序发号出令物之轻重相什而相百故物不得有常固故曰衡无数桓公曰皮干筋角竹箭羽毛齿革不足为此有道乎管子曰惟曲衡之数为可耳桓公曰行事奈何管子对曰请以令为诸侯之商贾立客舍一乘者有食三乘者有蒭菽五乘者有伍飬天下之商贾归齐若流水
　　轻重丙第八十二【亡】　　　管子轻重十五
　　轻重丁第八十三　　　　管子轻重十六
　　桓公曰寡人欲西朝天子而贺献不足为此有数乎管子对曰请以令城隂里【城者筑城也隂里齐地也】使其墙三重而门九袭【袭亦重也欲其事宻而人不知又先托筑城】因使玉人刻石而为璧【刻石刻其蒥石】尺者万泉八寸者八千七寸者七千珪中四千瑗中五百【好倍肉曰瑗】璧之数已具管子西见天子曰弊邑之君欲率诸侯而朝先王之庙观于周室请以令使天下诸侯朝先王之庙观于周室者不得不以彤弓石璧不以彤弓石璧者【彤弓朱弓也非齐之所出盖不可独言石璧兼以彤弓者犹藏其机】不得入朝天子许之曰诺号令于天下天下诸侯载黄金珠玉五谷文采布泉输齐以收石璧石璧流而之天下天下财物流而之齐故国八岁而无籍隂里之谋也
　　右石璧谋
　　桓公曰天子之养不足号令赋于天下则不信诸侯为此有道乎管子对曰江淮之间有一茅而三脊每至其本名之曰菁茅请使天子之吏环封而守之夫天子则封于太山禅于梁父号令天下诸侯曰诸从天子封于太山禅于梁父者必抱菁茅一束以为禅籍不如令者不得从天子下诸侯载其黄金争秩而走江淮之菁茅坐长而十倍其贾一束而百金故天子三日即位天下之金四流而归周若流水故周天子七年不求贺献者菁茅之谋也
　　右菁茅谋
　　桓公曰寡人多务令衡籍吾国之富商蓄贾称贷家以利吾贫萌农夫不失其本事反此有道乎管子对曰惟反之以号令为可耳桓公曰行事奈何管子对曰请使賔胥无驰而南隰朋驰而北甯戚驰而东鲍叔驰而西四子之行定夷吾请号令谓四子曰子皆为我君视四方称贷之间其受息之氓几何千家以报吾鲍叔驰而西反报曰西方之氓者带济负河菹泽之萌也渔猎取薪蒸而为食其称贷之家多者千钟少者六七百钟其出之钟也一钟其受息之萌九百余家賔胥无驰而南反报曰南方之萌者山居谷处登降之萌也上斵轮轴下采杼栗田猎而为食其称贷之家多者千万少者六七百万其出之中伯伍也其受息之萌八百余家甯戚驰而东反报曰东方之萌带山负海若处上断福渔猎之萌也治葛缕而为食其称贷之家丁惠髙国多者五千钟少者三千钟其出之中钟五釡也其受息之萌八九百家隰朋驰而北反报曰北方之萌者衍处负海煑泲为盐梁济取渔之萌也薪食其称贷之家多者千万少者六七百万其出之中百二十也受息之萌九百余家凡称贷之家出泉参千万出粟参数千万钟受子息民参万家四子已报管子曰不弃我君之有萌中一国而五君之正也然欲国之无贫兵之无弱安可得哉桓公曰为此有道乎管子曰惟反之以号令为可请以令贺献者皆以鐻枝兰鼔则必坐长什倍其本矣君之栈台之职亦坐长什倍请以令召称贷之家君因酌之酒太宰行觞桓公举衣而问曰寡人多务令衡籍吾国闻子之假贷吾贫萌使有以终其上令寡人有鐻枝兰鼓其贾中纯万泉也愿以为吾贫萌决其子息之数使无劵契之责称贷之家皆齐首而稽颡曰君之忧萌至于此请再拜以献堂下桓公曰不可子使吾萌春有以倳耜夏有以决芸寡人之德子无所宠若此而不受寡人不得于心故称贷之家曰皆再拜受所出栈台之职未能参千纯也而决四方子息之数使无劵契之责四方之萌闻之父教其子兄教其弟曰夫垦田发务上之所急可以无庶乎君之忧我至于此此之谓反凖
　　管子曰昔者癸度居人之国必四面望于天下天下髙亦髙天下髙我独下必失其国于天下桓公曰此若言曷谓也管子对曰昔莱人善染练茈之于莱纯锱緺绶之于莱亦纯锱也其周中十金莱人知之闻纂茈空周且敛马作见于莱人操之莱有推马是自莱失綦茈而反凖于马也故可因者因之乘者乘之此因天下以制天下此之谓国凖桓公曰齐西水潦而民饥齐东丰庸而粜贱【庸用也谓丰稔而足用】欲以东之贱欲西之贵为之有道乎管子对曰今齐西之粟釡【五钟为釜】百泉则鏂二十也【斗二升八合曰鏂乌区反泉钱也】齐东之粟釜十泉则鏂二钱也请以令籍人三十泉得以五谷菽粟决其籍若此则齐西出三斗而决其籍齐东出三釡而决其籍然则釜十之粟皆实于仓廪西之民饥者得食寒者得衣无本者予之陈无种者予之新若此则东西之相被逺近之凖平矣【君下令税人三十钱凖以五谷令齐西之人纳三斗东之人纳三釡以赈西之人则东西俱平矣管子曰智用无穷以区区之齐一匡天下本仁祖义成其霸业所行权术因机而发非为常道故别篇云徧行而不尽也】桓公曰衡数吾已得闻之矣请问国凖管子对曰孟春且至沟渎阮而不遂谿谷报上之水不安于藏内毁室屋壊墙垣外伤田野残禾稼故君谨守泉金之谢物且为之举大夏帷葢衣幕之奉不给谨守泉布之谢物且为之举大秋甲兵求缮弓弩求谨丝麻之谢物且为之举大冬任甲兵粮食不给黄金之赏不足谨守五谷黄金之谢物且为之举已守其谢富商蓄贾不得如故此之谓国凖
　　龙鬬于马谓之阳牛山之隂管子入复于桓公曰天使使者临君之郊请使大夫初饬左右服天之使者乎天下闻之曰神哉齐桓公天使使者临其郊不待举兵而朝者八诸侯此乘天威而动天下之道也故智者役使鬼神而愚者信之
　　桓公终神管子入复桓公曰地重投之哉兆国有恸风重投之哉兆国有枪星其君必辱国有彗星必有流血浮丘之战彗之所出必服天下之仇今彗星见于齐之分请以令朝功臣世家号令于国中曰彗星出寡人恐服天下之仇请有五谷收粟布帛文采者皆勿敢左右国且有大事请以平贾取之功臣之家人民百姓皆献其谷菽粟泉金归其财物以佐君之大事此谓乘天啬而求民邻财之道也
　　桓公曰大夫多并其财而不出腐朽五谷而不散管子对曰请以令召城阳大夫而请之桓公曰何哉管子对曰城阳大夫嬖宠被絺鵞鹜含余粖齐钟鼓之声吹笙箎同姓不入伯叔父母逺近兄弟皆寒而不得衣饥而不得食子欲尽忠于寡人能乎故子母复见寡人灭其位杜其门而不出功臣之家皆争发其积藏出其资财以予其逺近兄弟以为未足又收国中之贫病孤独老不能自食之萌皆与得焉故桓公推仁立义功臣之家兄弟相戚骨肉相亲国无饥民此之谓缪数
　　桓公曰峥丘之战【峥丘地名未闻説即葵丘】民多称贷负子息以给上之急度上之求寡人欲复业产【业产者本业也】此何以洽【洽通也言百姓为戎事失其本业今欲取之何以通于此也】管子对曰惟缪数为可耳【缪读曰谬假此术以陈其事也】桓公曰诺令左右州曰表称贷之家【旌表也】皆垩白其门而髙其闾【亦所以贵重之】州通之师执折箓曰君且使使者桓公使八使者式璧而聘之以给盐菜之用【令使者赍石璧而与仍存问之谦言盐菜之用】称贷之家皆齐首稽颡而问曰何以得此也使者曰君令曰寡人闻之诗曰恺悌君子民之父母也寡人有峥丘之战吾闻子假贷吾贫萌使有以给寡人之急度寡人之求使吾萌春有以倳耜夏有以决芸而给上事子之力也是以式璧而聘子以给盐菜之用故子中民之父母也称贷之家皆折其劵而削其书【旧执之劵皆折毁之所书之债皆削除之不用】发其积藏出其财物以赈贫病分其故赀故国中大给峥丘之谋也此之谓缪数
　　桓公曰四郊之民贫商贾之民富寡人欲杀商贾之民以益四郊之民为之奈何管子对曰请以令决瓁洛之水通之杭庄之间桓公曰诺行令未能一岁而郊之民殷然益富商贾之民廓然益贫桓公召管子而问曰此其故何也管子对曰决瓁洛之水通之杭庄之间则屠酤之汁肥流水则蟁氓巨雄翡燕小鸟皆归之宜昬饮此水上之乐也贾人蓄物而卖为雠买为取市未央毕而委舍其守列投蟁虵巨雄新冠五尺请挟弹懐丸游水上弹翡燕小鸟被于暮故贱卖而贵买四郊之民卖贱何为不富哉商贾之人何为不贫乎桓公曰善桓公曰五衢之民衰然多衣弊而屦穿寡人欲使帛布丝纩之贾贱为之有道乎管子曰请以令沐途旁之树枝使无尺寸之隂桓公曰诺行令未能一岁五衢之民皆多衣帛完屦桓公召管子而问曰此其何故也管子对曰途旁之树未沐之时五衢之民男女相好徃来之市者罢市相睹树下谈语终日不归男女当壮扶辇推舆相睹树下戯笑超距终日不归父兄相睹树下论议语终日不归是以田不发五谷不播麻桑不种蠒缕不治内严一家而三不归则帛布丝纩之贾安得不贵桓公曰善
　　桓公曰粜贱寡人恐五谷之归于诸侯寡人欲为百姓万民藏之为此有道乎管子曰今者夷吾过市有新成囷京者二家【大囷曰京】君请式璧而聘之【式用也璧石璧也聘问也赐之以璧仍存问之】桓公曰诺行令半岁万民闻之舍其作业而为囷京以藏菽粟五谷者过半桓公问管子曰此其何故也管子曰成囷京者二家君式璧而聘之名显于国中国中莫不闻是民上则无功显名于百姓也功立而名成下则实其囷京上以给上为君一举而名实俱在也民何为也
　　桓公问于管子曰请问王数之守终始可得闻乎管子曰正月之朝谷始也日至百日黍秫之始也九月敛实平麦之始也管子问于桓公敢问齐方于几何里桓公曰方五百里管子曰隂雍长城之地其于齐国三分之一非谷之所生也池龙夏其于齐国四分之一也朝夕外之所墆齐地者五分之一非谷之所生也然则吾非托食之主也桓公遽然起曰然则为之奈何管子对曰动之以言溃之以辞可以为国基且君币籍而务则贾人独操国趣君谷籍而务则农人独操国固君动言操辞左右之流君独因之物之始吾已见之矣物之终吾已见之矣物之贾吾已见之矣管子曰长城之阳鲁也长城之隂齐也三败杀君二重臣定社稷者吾此皆以孤突之地封者也故山地者山也水地者泽也薪蒭之所生者斥也公曰托食之主及吾地亦有道乎管子对曰守其三原公曰何谓三原管子对曰君守布则籍于麻十倍其贾布五十倍其贾此数也君以织籍籍于系未为系籍系抚织再十倍其贾如此则云五谷之籍是故籍于布则抚之系籍于谷则抚之山籍于六畜则抚之术籍于物之终始而善御以言公曰善
　　管子曰以国一籍臣右守布万两而右麻籍四十倍其贾术布五十倍其贾公以重布决诸侯贾如此而有世齐之故是故轻轶于贾谷制畜者则物轶于四时之辅善为国者守其国之财汤之以髙下注之以徐疾一可以为百未尝籍求于民而使用若河海终则有始此谓守物而御天下也公曰然则无可以为有乎贫可以为富乎管子对曰物之生未有形而王霸立其功焉是故以人求人则人重矣以数求物则物重矣公曰此若言何谓也管子对曰举国而一则无赀举国而十则有百然则吾将以徐疾御之若左之授右若右之授左是以外内不踡终身无咎王霸之不求于人而求之终始四时之髙下令之徐疾而已矣源泉有竭鬼神有歇守物之终始身不竭此谓源究
　　轻重戊第八十四　　　　管子轻重十七
　　桓公问于管子曰轻重安施管子对曰自理国虙戯以来未有不以轻重而能成其王者也公曰何谓管子对曰虙戯作造六峜以迎隂阳作九九之数以合天道而天下化之神农作树五谷淇山之阳九州之民乃知谷食而天下化之黄帝作鑚鐩生火以熟荤臊民食之无兹之病而天下化之黄帝之王童山竭泽有虞之王烧増薮斩羣害以为民利封土为社置木为闾始民知礼也当是其时民无愠恶不服而天下化之夏人之王外凿二十蝱韘十七湛疏三江凿五湖道四泾之水以敌九州之髙以治九薮民乃知城郭门闾室屋之筑而天下化之殷人之王立帛牢服牛马以为民利而天下化之周人之王循六合隂阳而天下化之公曰然则当世之王者何行而可管子对曰并用而毋俱尽也公曰何谓管子对曰帝王之道备矣不可加也公其行义而已矣公曰其行义奈何管子对曰天子幼弱诸侯亢强聘享不上公其弱强继絶率诸侯以起周室之祀公曰善
　　桓公曰鲁梁之于齐也千谷也蠭螫也齿之有唇也【蠭古蜂字言鲁梁二国常为齐患也】今吾欲下鲁梁何行而可管子对曰鲁梁之民俗为绨【徒奚反缯之厚者谓之绨也】公服绨令左右服之民从而服之公因令齐勿敢为必仰于鲁梁则是鲁梁释其农事而作绨矣桓公曰诺即为服于泰山之阳【鲁梁二国在泰山之南故为服于此近其境也欲鲁梁人速知之】十日而服之管子告鲁梁之贾人曰子为我致绨千匹赐子金三百斤什至而金三千斤则是鲁梁不赋于民财用足也鲁梁之君闻之则教其民为绨十三月而管子令人之鲁梁鲁梁郭中之民道路尘十步不相见絏繑而踵相随【絏繑谓连续也絏息列反繑立乔反】车毂骑连伍而行【士角反齧也言其车毂徃来相齧而骑东西连而行皆趋绨利耳】管子曰鲁梁可下矣公曰奈何管子对曰公宜服帛率民去绨闭关毋与鲁梁通使公曰诺后十月管子令人之鲁梁鲁梁之民饿馁相及【相及犹相继也】应声之正无以给上【应声之正谓急速之赋正音征】鲁梁之君即令其民去绨脩农谷不可以三月而得鲁梁之人籴十百【谷斗千钱】齐籴十钱【谷斗十钱】二十四月鲁梁之民归齐者十分之六三年鲁梁之君请服
　　桓公问管子曰民饥而无食寒而无衣应声之正无以给上室屋漏而不居墙垣壊而不筑为之奈何管子对曰沐涂树之枝也桓公曰诺令谓左右伯沐涂树之枝左右伯受沐涂树之枝濶其年民被白布清中而浊应声之正有以给上室屋漏者得居墙垣壊者得筑公召管子问曰此何故也管子对曰齐者夷莱之国也一树而百乘息其下者以其不也众鸟居其上丁壮者胡丸操弹居其下终日不归父老柎枝而论终日不归归市亦惰倪终日不归今吾沐涂树之枝日中无尺寸之隂出入者长时行者疾走父老归而治生丁壮者归而薄业彼臣归其三不归此以乡不资也
　　桓公问于管子曰莱莒与柴田相并为之奈何管子对曰莱莒之山生柴君其率白徒之卒铸庄山之金以为币重莱之柴贾莱君闻之告左右曰金币者人之所重也柴者吾国之竒出也以吾国之竒出尽齐之重宝则齐可并也莱即释其耕农而治柴管子即令隰朋反农二年桓公止柴莱莒之籴三百七十齐粜十钱莱莒之民降齐者十分之七二十八月莱莒之君请服
　　桓公问于管子曰楚者山东之强国也其人民习战鬭之道举兵伐之恐力不能过兵于楚功不成于周为之奈何管子对曰即以战鬬之道与之矣公曰何谓也管子对曰公贵买其鹿桓公即为百里之城使人之楚买生鹿楚生鹿当一而八万管子即令桓公与民通轻重藏谷什之六令左司马伯公将白徒而铸钱于庄山令巾大夫王邑载钱二千万求生鹿于楚楚王闻之告其相曰彼金钱人之所重也国之所以存明主之所以赏有功禽兽者羣害也明主之所弃逐也今齐以其重宝贵买吾羣害则是楚之福也天且以齐私楚也子告吾民急求生鹿以尽齐之宝楚民即释其耕农而田鹿管子告楚之贾人曰子为我致生鹿二十赐子金百斤什至而金千斤也则是楚不赋于民而财用足也楚之男子居外女子居涂隰朋教民藏粟五倍楚以生鹿藏钱五倍管子曰楚可下矣公曰奈何管子对曰楚钱五倍其君且自得而修谷钱五倍是楚强也桓公曰诺因令人闭关不与楚通使楚王果自得而修谷谷不可三月而得也楚籴四百齐因令人载粟处楚之南楚人降齐者十分之四三年而楚服
　　桓公问于管子曰代国之出何有管子对曰代之出狐白之皮公其贵买之管子曰【绩按疑衍此三字】狐白应隂阳之变六月而一见公贵买之代人忘其难得喜其贵买必相率而求之则是齐金钱不必出代民必去其本而居山林之中离枝闻之必侵其北离枝侵其北代必归于齐公因令齐载金钱而徃桓公曰诺即令中大夫王师北将人徒载金钱之代谷之上求狐白之皮代王闻之即告其相曰代之所以弱于离枝者以无金钱也今齐乃以金钱求狐白之皮是代之福也子急令民求狐白之皮以致齐之币寡人将以来离枝之民代人果去其本处山林之中求狐白之皮二十四月而不得一离枝闻之则侵其北代王闻之大恐则将其士卒葆于代谷之上离枝遂侵其北王即将其士卒愿以下齐齐未亡一钱币修使三年而代服
　　桓公问于管子曰吾欲制衡山之术为之奈何管子对曰公其令人贵买衡山之械器而卖之燕代必从公而买之秦赵闻之必与公争之衡山之械器必倍其贾天下争之衡山械器必什倍以上公曰诺因令人之衡山求买械器不敢辩其贵贾齐修械器于衡山十月燕代闻之果令人之衡山求买械器燕代修三月秦国闻之果令人之衡山求买械器衡山之君告其相曰天下争吾械器令其贾再什以上衡山之民释其本修械器之巧齐即令隰朋漕粟于赵赵籴十五隰朋取之石五十天下闻之载粟而之齐齐修械器十七月修粜五月即闭关不与衡山通使燕代秦赵即引其使而归衡山械器尽鲁削衡山之南齐削衡山之北内自量无械器以应二敌即奉国而归齐矣
　　轻重已第八十五　　　　管子轻重十八
　　清神生心心生规规生矩矩生方方生正正生厯厯生四时四时生万物圣人因而理之道徧矣
　　以冬日至始数四十六日冬尽而春始天子东出其国四十六里而坛服青而絻青搢玉总带玉监朝诸侯卿大夫列士循于百姓号曰祭日牺牲以鱼发号出令曰生而勿杀赏而勿罚罪狱勿断以待期年教民樵室鑚鐩墐灶泄井所以夀民也耟耒耨懐鉊鈶又防权渠繉緤所以御春夏之事也【绩按鉊之姚切鎌也鈶辞理切】必具教民为酒食所以为孝敬也民生而无父母谓之孤子无妻无子谓之老鳏无夫无子谓之老寡此三人者皆就官而众可亊者不可亊者食如言而勿遗多者为功寡者为罪是以路无行乞者也路有行乞者则相之罪也天子之春令也
　　以冬日至始数九十二日谓之春至天子东出其国九十二里而坛朝诸侯卿大夫列士循于百姓号曰祭星十日之内室无处女路无行人茍不树艺者谓之贼人下作之地上作之天谓之不服之民处里为下陈处师为下通谓之役夫三不树而主使之天子之春令也以春日至始数四十六日春尽而夏始天子服黄而静处朝诸侯卿大夫列士循于百姓发号出令曰毋聚大众毋行大火毋断大木诛大臣毋斩大山毋戮大衍灭三大而国有害也天子之夏禁也
　　以春日至始数九十二日谓之夏至而麦熟天子祀于太宗其盛以麦麦者谷之始也宗者族之始也同族者人殊族者处皆齐大材出祭王母天子之所以主始而忌讳也
　　以夏日至始数四十六日夏尽而秋始而黍熟天子祀于太祖其盛以黍黍者谷之美者也祖者国之重者也大功者太祖小功者小祖无功者无祖无功者皆称其位而立沃有功者观于外祖者所以功祭也非所以戚祭也天子之所以异贵贱而赏有功也
　　以夏日至始数九十二日谓之秋至秋至而禾熟天子祀于太惢西出其国百三十八里而坛服白而絻白搢玉总带锡监吹埙箎之风凿动金石之音朝诸侯卿大夫列士循于百姓号曰祭月牺牲以彘发号出令罚而勿赏夺而勿予罪狱诛而勿生终岁之罪毋有所赦作衍牛马之实在野者王天子之秋计也
　　以秋日至始数四十六日秋尽而冬始天子服黒絻黒而静处朝诸侯卿大夫列士循于百姓发号出令曰毋行大火毋斩大山毋塞大水毋犯天之隆天子之冬禁也
　　以秋日至始数九十二日天子北出九十二里而坛服黑而絻黒朝诸侯卿大夫列士号曰发繇趣山人断伐具械器趣菹人薪雚苇足蓄积三月之后皆以其所有易其所无谓之大通三月之蓄凡在趣耕而不耕民以不令不耕之害也宜芸而不芸百草皆存民以仅存不芸之害也宜获而不获风雨将作五谷以削士民零落不获之害也宜藏而不藏雾气阳阳宜死者生宜蛰者鸣不藏之害也张耜当弩铫耨当劒防获渠当胁蓑笠当橹故耕械具则战械备矣
　　轻重庚第八十六【亡】
  </div>
  <div class="pagination">
   <a href="管子补注_page9.html">
    上一页
   </a>
   <span>
    ...
   </span>
   <a href="管子补注_page5.html">
    5
   </a>
   <a href="管子补注_page6.html">
    6
   </a>
   <a href="管子补注_page7.html">
    7
   </a>
   <a href="管子补注_page8.html">
    8
   </a>
   <a href="管子补注_page9.html">
    9
   </a>
   <span class="current-page">
    10
   </span>
   <a href="管子补注_page11.html">
    11
   </a>
   <a href="管子补注_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
