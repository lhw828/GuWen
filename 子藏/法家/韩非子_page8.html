<!DOCTYPE html>
<html>
<head>
    <meta charset="UTF-8">
    <title>韩非子 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩非子 - 第 8 页/共 9 页</h1>
    <div class="content">　　齐桓公饮酒醉遗其冠耻之三日不朝管仲曰此非有国之耻也公胡其不雪之以政公曰善因发仓囷赐贫穷论囹圄出薄罪处三日而民歌之曰公胡不复遗冠乎
　　或曰管仲雪桓公之耻于小人而生桓公之耻于君子矣使桓公发仓囷而赐贫穷论囹圄而出薄罪非义也不可以雪耻使之而义也桓公宿义须遗冠而后行之则是桓公行义非为遗冠也是虽雪遗冠之耻于小人而亦遗宿义之耻于君子矣且夫发囷仓而赐贫穷者是赏无功也论囹圄而出薄罪者是不诛过也夫赏无功则民偷幸而望于上【遗冠得赐常望遗冠】不诛过则民不惩而易为非此乱之本也安可以雪耻哉
　　昔者文王侵孟尧莒举鄷三举事而纣恶之文王乃惧请入洛西之地赤壤之国方千里以请觧炮烙之刑天下皆说仲尼闻之曰仁哉文王轻千里之国而请觧炮烙之刑智哉文王出千里之地而得天下之心
　　或曰仲尼以文王为智也不亦过乎夫智者知祸难之地而辟之者也是以身不及于患也使文王所以见恶于纣者以其不得人心耶则虽索人心以觧恶可也纣以其大得人心而恶之已又轻地以収人心是重见疑也固其所以桎梏囚于羑里也郑长者有言体道无爲无见也此最宜于文王矣不使人疑之也仲尼以文王为智未及此论也晋平公问叔向曰昔者齐桓公九合诸侯一匡天下不识臣之力也叔向对曰管仲善制割賔胥无善削缝【言损益若女工剪削弥缝】隰朋善纯縁【言増饰若女工之纯縁也】衣成君举而服之亦臣之力也君何力之有师旷伏琴而笑之公曰太师奚笑也师旷对曰臣笑叔向之对君也凢为人臣者犹炮宰和五味而进之君君弗食孰敢强之也臣请譬之君者壤地也臣者草木也必壤地美然后草木硕大亦君之力臣何力之有
　　或曰叔向师旷之对皆偏辞也夫一匡天下九合诸侯美之大者也非专君之力也又非专臣之力也昔者宫之奇在虞僖负羁在曹二臣之智言中事发中功虞曹俱亡者何也此有其臣而无其君者也且蹇叔处虞而虞亡处秦而秦霸非蹇叔愚于虞而智于秦也此有君与无臣也向曰臣之力也不然矣昔者桓公宫中二市妇闾【里门也】二百被髪而御妇人得管仲为五伯长失管仲得竪刁而身死虫流出尸不以为非臣之力也且不以管仲为霸以为君之力也且不以竪刁为乱昔者晋文公慕于齐女而亡归咎犯极諌故使反晋国故桓公以管仲合文公以舅犯霸而师旷曰君之力也又不然矣凢五霸所以能成功名于天下者必君臣俱有力焉故曰叔向师旷之对皆偏辞也
　　齐桓公之时晋客至有司请礼桓公曰告仲父者三【有司三请皆曰告仲父】而优笑曰易哉为君一曰仲父二曰仲父【优俳优乐者名】桓公曰吾闻君人者劳于索人佚于使人吾得仲父已难矣得仲父之后何为不易乎哉
　　或曰桓公之所应优非君人者之言也桓公以君人为劳于索人何索人为劳哉伊尹自以为宰干汤百里奚自以为虏干穆公虏所辱也宰所羞也防羞辱而接君上贤者之忧世急也然则君人者无逆贤而已矣索贤不为人主难且官职所以任贤也爵禄所以赏功也设官职陈爵禄而士自至君人者奚其劳哉使人又非所佚也人主虽使人必以度量凖之以刑名叅之以事遇于法则行不遇于法则止功当其言则赏不当则诛以刑名收臣以度量凖下此不可释也君人者焉佚哉索人不劳使人不佚而桓公曰劳于索人佚于使人者不然且桓公得管仲又不难管仲不死其君而归桓公鲍叔轻官让能而任之桓公得管仲又不难明矣已得管仲之后奚遽易哉管仲非周公旦周公旦假为天子七年成王壮授之以政非为天下计也为其职也夫不难夺子而行天下者必不背死君而事其雠背死君而事其雠者必不难夺子而行天下不难夺子而行天下者必不难夺其君国矣管仲公子纠之臣也谋杀桓公而不能其君死而臣桓公管仲之取舍非周公旦未可知也若使管仲大贤也且为汤武汤武桀纣之臣也桀纣作乱汤武夺之今桓公以易居其上是以桀纣之行居汤武之上桓公危矣若使管仲不肖人也且为田常田常简公之臣也而弑其君今桓公以易居其上是以简公之易居田常之上也桓公又危矣管仲非周公且亦已明矣然为汤武与田常未可知也为汤武有桀纣之危为田常有简公之乱也已得仲父之后桓公奚处易哉若使桓公之任管仲必知不欺己也是知不欺主之臣也然虽知不欺主之臣今桓公以任管仲之专借竪刁易牙虫流出尸而不桓公不知臣欺主与不欺主已明矣而任臣如彼其专也故曰桓公闇主
　　李兊治中山苦陉令上计而入多李兊曰语言辨聴之説不度于义谓之窕言【苟且也】无山林泽谷之利而入多者谓之窕货君子不聴窕言不受窕货子姑免矣或曰李子设辞曰夫言语辩聴之説不度于义者谓之窕言辩在言者説在聴者言非聼者也则辩非说者也所谓不度于义非为聴者必谓所聴也聴者非小人则君子也小人无义必不能度之义也君子度之义必不肯説也夫曰言语辩聼之説不度于义者必不诚之言也入多之为窕货也未可逺行也李子之奸弗蚤禁使至于计是遂过也无术以知而入多入多者穰也【穰丰多也】虽倍入将奈何举事愼隂阳之和种树节四时之适无早晚之失寒温之灾则入多不以小功妨大务不以私欲害人事丈夫尽于耕农妇人力于织纴则入多务于畜飬之理察于土地之冝六畜遂五谷殖则入多明于权计审于地形舟车机械之利用力少致功大则入多利商市闗梁之行能以所有致所无客商归之外货留之俭于财用节于衣食宫室噐械周于资用不事玩好则入多入多皆人为也若天事风雨时寒温适土地不加大而有丰年之功则入多人事天功二物者皆入多非山林泽谷之利也夫无山林泽谷之利入多因谓之窕货者无术之言也
　　赵简子围卫之郛郭犀楯犀橹立于矢石之所及【简子以犀为胁橹而自卧之橹楯类也】鼔之而士不起简子投枹曰乌乎吾之士数也行人烛过免胄而对曰臣闻之亦有君之不能耳士无者【但君不能用之耳】昔者吾先君献公并国十七服国三十八战十有二胜是民之用也献公没惠公即位淫衍暴乱身好玉女秦人恣侵去綘十七里亦是人之用也惠公没文公授之围卫取邺城濮之战五败荆人取尊名于天下亦此人之用也亦有君不能耳士无也简子乃去楯橹立矢石之所及鼓之而士乘之战大胜简子曰与吾得革车千乘不如闻行人烛过之一言也
　　或曰行人未有以説也乃道惠公以此人是败文公以此人是霸未见所以用人也【文能以赏信必罚未必去橹亲立于矢石间】简子未可以速去楯橹也严亲在围轻犯矢石孝子之所爱亲也【孝子所以轻犯矢石而救者谓亲爱】孝子爱亲百数之一也【犯难救亲百人无一人言孝稀也】今以为身处危而人尚可战是以百族之子爱于上皆若孝子之爱亲也是行人之诬也【能孝于亲者尚百无一况于君百族而行孝哉是诬也】好利恶害夫人之所有也赏厚而信人轻敌矣刑重而必人不北矣长行徇上数百不一人喜利畏罪人莫不然将众者不出乎莫不然之数而道乎百无失人之行行人未知用众之道也








　　韩非子卷十五
　　钦定四库全书
　　韩非子卷十六　　　　　　元　何犿　注难三第三十八　　难四第三十九
　　难三第三十八
　　鲁穆公问于子思曰吾闻厐氏之子不孝其行奚如子思对曰君子尊贤以崇徳举善以劝民若夫过行是细人之所识也臣不知也子思出子服厉伯入见问厐氏子子服厉伯对曰其过三皆君之所未尝闻自是之后君贵子思而贱子服厉伯也
　　或曰鲁之公室三世劫于季氏不亦宜乎明君求善而赏之求奸而诛之其得之一也故以善闻之者以説善同于上者也以奸闻之者以恶奸同于上者也此宜赏誉之所及也【闻善闻奸俱当赏也】不以奸闻是异于上而下比周于奸者也此宜毁罚之所及也今子思不以过闻而穆公贵之厉伯以奸闻而穆公贱之人情皆喜贵而恶贱故季氏之乱成而上不闻此鲁君之所以劫也且此亡王之俗取鲁之民所以自美而穆公独贵之不亦倒乎文公出亡献子使寺人披攻之蒲城披斩其袪文公奔翟恵公即位又使攻之恵窦不得也及文公反国披求见公曰蒲城之役君令一宿而汝即至恵窦之难君令三宿而汝一宿何其速也披对曰君令不二除君之恶惟恐不堪蒲人翟人余何有焉【当时君为蒲翟之人无臣之分则何有焉】今公即位其无蒲翟乎且桓公置射钩而相管仲君乃见之
　　或曰齐晋絶祀不亦宜乎桓公能用管仲之功而忘射钩之怨文公能聴寺人之言而弃斩袪之罪桓公文公能容二子者也后世之君明不及二公后世之臣贤不如二子以不忠之臣事不明之君君不知则有燕操【子之也】子罕田常之贼知之则以管仲寺人自解君必不诛而自以为有桓文之徳是臣雠君而明不能烛多假之资自以为贤而不戒则虽无后嗣不亦可乎且寺人之言也直餙【非识言也】君令而不贰者则是贞于君也死君后生臣不愧而后为贞【不皆死然后为贞】今恵公朝卒而暮事文公寺人之不贰何如
　　人有设桓公隠者曰一难二难三难何也桓公不能对以告管仲管仲对曰一难也近优而逺士二难也去其国而数之海三难也君老而晩置太子桓公曰善不择日而庙礼太子
　　或曰管仲之射隠不得也士之用不在近逺而俳优侏儒固人主之所与燕也则近优而逺士而以为治非其难者也夫处世而不能用其有而徒不去国是以一人之力禁一国以一人之力禁一国者少能胜之明能照逺奸而见隠防必行之令虽逺于海内必无变然则去国之海而不劫杀非其难者也楚成王置商臣以为太子又欲置公子职商臣作难遂弑成王公子宰周太子也公子根有宠遂以东州反分而为两国此皆非晩置太子之患也夫分势不二庶孽卑宠无籍虽处耄老晚置太子可也然则晚置太子庶孽不乱又非其难也物之所谓难者必借人成势而勿侵害己可谓一难也贵妾不使二后二难也爱孽不使危正适専聴一臣而不敢偶君此则可谓三难也
　　叶公子髙问政于仲尼仲尼曰政在説近而来逺哀公问政于仲尼仲尼曰政在选贤齐景公问政于仲尼仲尼曰政在节财三公出子贡问曰三公问夫子政一也夫子对之不同何也仲尼曰叶都大而国小民有背心故曰恱近而来逺鲁哀公有大臣三人外障距诸侯四隣之士内比周而以愚于君使宗庙不扫除社稷不血食者必是三臣也故曰政在选贤齐景公筑雍门为路寝一朝而以三百乘之家赐者三【谓以大夫之业也赐与为寝也】故曰政在节财
　　或曰仲尼之对亡国之言也恐民有倍心而説之恱近而来逺则是教民怀恵恵之为政无功者受赏而有罪者免此法之所以败也法败而政乱以乱政治败民未见其可也且民有倍心者君上之明有所不及也不绍叶公之明而使之恱近而来逺是舎吾势之所能禁而使与天下行惠以争民非能恃势者也夫尧之贤六王之冠也舜一从而咸包而尧无天下矣有人无术以禁下恃为舜而不失其民不亦无术乎明君见小奸于防故民无大谋行小诛于细故民无大乱此谓图难者于其所易也为大者于其所细也今有功者必赏赏者不德君力之所致也有罪者必诛诛者不怨上罪之所生也民知诛罚之皆起于身也故习功力于业而不受赐于君太上下智有之此言太上之下民无说也安取怀惠之民上君之民无利害说以恱近来逺亦可舎己哀公有臣外障距内比周以愚其君而说之以选贤此非功伐之论也选其心之所为贤者也使哀公知三子外障距内比周也则三子不一日立矣哀公不知选贤选其心之所谓贤故三子得任事燕王哙贤子之而非孙卿故身死为僇夫差智太宰嚭而愚子胥故灭于越鲁君不知贤而説以选贤是使哀公有夫差燕哙之患也明君不自举臣臣相进也不自贤功功相徇也论之于任试之于事课之于功故羣臣公正而无私不隠贤不进不肖然则人主奚劳于选贤景公以百乘之家赐而说以节财是使景公无术以享厚乐而独俭于上未免于贫也有君以千里飬其口腹则虽桀纣不侈焉齐国方三千里而桓公以其半自飬是侈于桀纣也然而能为五霸冠者知侈俭之地也为君不能禁下而自禁者谓之劫不能饰下而自饰者谓之乱不节下而自节者谓之贫明君使人无私以诈而食者禁力尽于事归利于上者必闻闻者必赏汚秽为私者必知知者必诛然故忠臣尽忠于公民士竭力于家百官精尅于上【精亷尅已】侈倍景公非国之患也【但如上虽侈非国之患也】然则说之以节财非其急者也夫对三公一言而三公可以无患知下之谓也知下明则禁于防禁于防则奸无积奸无积则无比周无比周则公私分公私分则朋党散朋党散则无外障距内比周之患知下明则见精沐见精沐则诛赏明诛赏明则国不贫故曰一对而三公无患知下之谓也
　　郑子产晨出过东匠之闾闻妇人之哭抚其御之手而聴之有间遣吏执而问之则手绞其夫者也异日其御问曰夫子何以知之子产曰其声惧凡人于其亲爱也始病而忧临死而惧已死而哀今哭已死不哀而惧是以知其有奸也
　　或曰子产之治不亦多事乎【不以法度而用智故曰多事也】奸必待耳目之所及而后知之则郑国之得奸者寡矣不任典成之吏【典主也谓因事而责成之】不察参伍之政不眀度量恃尽聪明劳智虑而以知奸不亦无术乎且夫物众而智寡寡不胜众智不足以徧知物故因物以治物【谓若因龙以治鳞虫因鳯以治羽鸟也】下众而上寡寡不胜众者言君不足以徧知臣也故因人以知人是以形体不劳而事治智虑不用而奸得故宋人语曰一雀过羿必得之则羿诬矣【羿虽善射见雀未必一一得之故曰诬也】以天下为之罗则雀不失矣夫知奸亦有大罗不失其一而已矣不修其理而以己之胷察为之弓矢则子产诬矣老子曰以智治国国之贼也其子产之谓矣
　　秦昭王问于左右曰今时韩魏孰与始强左右对曰弱于始也今之如耳魏齐孰与曩之孟常芒卯对曰不及也王曰孟常芒卯率强韩魏犹无奈寡人何也左右对曰甚然中期推琴而对曰王之料天下过矣夫六晋之时知氏最强灭范中行而从韩魏之兵以伐赵灌以晋水城之未沈者三板知伯出魏宣子御韩康子为乘知伯曰始吾不知水可以灭人之国吾乃今知之汾水可以灌安邑绛水可以灌平阳魏宣子肘韩康子康子践宣子之足肘足接乎车上而知氏分于晋阳之下今足下虽强未若知氏韩魏虽弱未至如其晋阳之下也此天下方用肘足之时愿王勿易之也
　　或曰昭王之问也有失左右中期之对也有过凡明主之治国也任其势势不可害则虽强天下无奈何也而况孟常芒卯韩魏能奈我何其势可害也则不肖如耳魏齐及韩魏犹能害之然则害与不侵在自恃而已矣奚问乎曰恃其不可侵则强与弱奚其择焉夫不能自恃而问其奈何也其不侵也幸矣申子曰失之数而求之信则疑矣其昭王之谓也知伯无度从韩康魏宣而图以水灌灭其国此知伯之所以国亡而身死头为饮柸之故也今昭王乃问孰与始强其畏有水人之患乎虽有左右非韩魏之二子也安有肘足之事而中期曰勿易此虚言也且中期之所官琴瑟也弦不调防不明中期之任也此中期所以事昭王者也中期善承其任未慊昭王也而为所不知岂不妄哉左右对之曰弱于始与不及则可矣其曰甚然则防也申子曰治不逾官虽知不言今中期不知而尚言之故曰昭王之问有失左右中期之对皆有过也
　　管子曰见其可说之有证见其不可恶之有形赏罚信于所见虽所不见其敢为之乎见其可说之无证见其不可恶之无形赏罚不信于所见而求所不见之外不可得也
　　或曰广廷严居众人之所肃也晏室独处曾史之所慢也观人之所肃非得情也且君上者臣下之所为饰也好恶在所见臣下之饰奸物以愚其君必也明不能烛逺奸见隠防而待之以观饰行定赏罚不亦蔽乎管子曰言于室满于室言于堂满于堂是谓天下王或曰管仲之所谓言室满室言堂满堂者非特谓游戯饮食之言也必谓大物也人主之大物非法则术也法者编著之图籍设之于官府而布之于天下者也术者藏之于胸中以偶众端而潜御羣臣者也故法莫如显而术不欲见是以明主言法则境内卑贱莫不闻知也不独满于堂用术则亲爱近习莫之得闻也不得满室而管子犹曰言于室满室言于堂满堂非法术之言也难四第三十九
　　卫孙文子聘于鲁公登亦登叔孙穆子趋进曰诸侯之防寡君未尝后卫君也今子不后寡君一等寡君未知所过也子其少安孙子无辞亦无悛容穆子退而告人曰孙子必亡臣而不后君过而不悛亡之本也
　　或曰天子失道诸侯伐之故有汤武诸侯失道大夫伐之故有齐晋臣而伐君者必亡则是汤武不王晋齐不立也孙子君于卫而后不臣于鲁臣之君也君有失也故臣有得也不命亡于有失之君而命亡于有得之臣不察鲁不得诛卫大夫而卫君之明不知不悛之臣孙子虽有是二也以亡其所以失所以得君也
　　或曰臣主之施分也臣能夺君者以得相踦也故非其分而取者众之所夺也辞其分而取者民之所予也是以桀索防山之女纣求比干之心而天下离汤身易名武身受詈而海内服赵咺走山田氏外仆而齐晋从则汤武之所以王齐晋之所以立非必以其君也彼得之而后以君处之也今未有其所以得而行其所以处是倒义而逆德也倒义则事之所以败也逆德则怨之所以聚也败亡之不察何也
　　鲁阳虎欲攻三桓不尅而犇齐齐景公礼之鲍文子谏曰不可阳虎有宠于季氏而欲伐于季孙贪其富也今君富于季孙而齐大于鲁阳虎所以尽诈也景公乃囚阳虎
　　或曰千金之家其子不仁人之急利甚也桓公五伯之上也争国而杀其兄其利大也臣主之间非兄弟之亲也刼杀之功制万乘而享大利则羣臣孰非阳虎也事以防巧成以踈拙败羣臣之未起难也其备未具也羣臣皆有阳虎之心而君上不知是防而巧也阳虎贪于天下以欲攻上是踈而拙也不使景公加诛于拙虎是鲍文子之说反也臣之忠诈在君所行也君明而严则羣臣忠君懦而闇则羣臣诈知防之谓明无救赦之谓严不知齐之巧臣而诛鲁之成乱不亦妄乎
　　或曰仁贪不同心故公子目夷辞宋而楚商臣弑父郑去疾予弟而鲁桓弑兄五伯兼并而以桓律人则是皆无贞亷也且君明而严则羣臣忠阳虎为乱于鲁不成而走入齐而不诛是承为乱也君明则知诛阳虎之可以济乱也此见防之情也语曰诸侯以国为亲君严则阳虎之罪不可失此无救赦之实也则诛阳虎所以使羣臣忠也未知齐之巧臣而废明乱之罚责于未然而不诛昭昭之罪此则妄矣今诛鲁之罪乱以威羣臣之有奸心者而可以得季孟叔孙之亲鲍文之説何以为反郑伯将以髙渠弥为卿昭公恶之固谏不听及昭公即位惧其杀己也辛夘弑昭公而立子亶也君子曰昭公知所恶矣公子圉曰髙伯其为戮乎报恶已甚矣或曰公子圉之言也不亦反乎昭公之及于难者报恶晚也明君不悬怒【有怒不行且举之故曰悬怒】悬怒则臣惧罪轻举以行计则人主危故灵台之饮卫侯怒而不诛故禇师作难食鼋之羮郑君怒而不诛故子公杀君君子之举知所恶非甚之也曰知之若是其明也而不行诛焉以及于死故曰知所恶以见其无权也人君非独不足于见难而已或不足于防制今昭公见恶稽罪而不诛使渠弥含憎惧死以徼幸故不免于杀是昭公之报恶不甚也
　　或曰报恶甚者大诛报小罪大诛报小罪也者狱之至也狱之患故非在所以诛也以讐之众也是以晋厉公灭三郄而栾中行作难郑子都杀伯咺而食鼎起祸吴王诛子胥而越勾践成霸则卫侯之逐郑灵之弑不以禇师之不死而子公之不诛也以未可以怒而有怒之色未可诛而有诛之心怒其当罪而诛不逆人心虽悬奚害夫未立有罪即位之后宿罪而诛齐胡之所以灭也君行之臣犹有后患况为臣而行之君乎诛既不当而以尽为心是与天下为讐也则虽为戮不亦可乎
　　卫灵之时弥子瑕有宠于卫国侏儒有见公者曰臣之梦贱矣公曰奚梦梦见灶者为见公也公怒曰吾闻人主者梦见日奚为见寡人而梦见灶乎侏儒曰夫日兼照天下一物不能当也人君兼照一国一人不能壅也故将见人主而梦日也夫灶一人炀焉则后人无从见矣或者一人炀君邪则臣虽梦灶不亦可乎公曰善遂去雍鉏退弥子瑕而用司空狗
　　或曰侏儒善假于梦以见主道矣然灵公不知侏儒之言也去雍鉏退弥子瑕而用司空狗者是去所爱而用所贤也郑子都贤庆建而壅焉燕子哙贤子之而壅焉夫去所爱而用所贤未免使一人炀已也不肖者炀主不足以害明今不加知而使贤者炀主则必危矣或曰屈到嗜芰文王嗜菖蒲葅非正味也而二贤尚之所味不必美晋灵侯说防无恤燕子哙贤子之非正士也而二君尊之所贤不必贤也非贤而用之与爱而用之同贤诚贤而举之与用所爱异状故楚荘举叔孙而霸啇辛用费仲而灭此皆用所贤而事相反也燕哙虽举所贤而同于用所爱卫奚距然哉则侏儒之未可见也君壅而不知其壅也已见之后而知其壅也故退壅臣是加知之也曰不加知而使贤者炀已则必危而今以加知矣则虽炀已必不危矣













　　韩非子卷十六
<子部,法家类,韩非子>
　　钦定四库全书
　　韩非子卷十七　　　　　　元　何犿　注难势第四十　　　问辩第四十一
　　问田第四十二　　定法第四十三
　　说疑第四十四　　诡使第四十五
　　难势第四十
　　慎子曰飞龙乘云腾蛇游雾云罢雾霁而龙蛇与螾螘同矣则失其所乘也贤人而诎于不肖者则权轻位卑也不肖而能服于贤者则权重位尊也尧为匹夫不能治三人而桀为天子能乱天下吾以此知势位之足恃而贤智之不足慕也夫弩弱而矢髙者激于风也身不肖而令行者得助于众也尧教于属而民不聴至于南靣而王天下令则行禁则止由此观之贤智未足以服众而势位足以任贤者也
　　应慎子曰飞龙乘云腾蛇游雾吾不以龙蛇为不托于云雾之势也虽然夫择贤而専任势足以为治乎则吾未得见也夫有云雾之势而能乘游之者龙蛇之材美之也今云盛而螾弗能乘也雾醲而螘不能游也夫有盛云醲雾之势而不能乘游者螾螘之材薄也今桀纣南靣而王天下以天子之威为之云雾而天下不免乎大乱者桀纣之材薄也且其人以尧之势治天下何以异桀之势乱天下者也夫势者非能必使贤者用己而不肖者不用己也贤者用之则天下治不肖者用之则天下乱人之情性贤者寡而不肖者众而以威势之利济乱世之不肖人则是以势乱天下多矣以势治天下者寡矣夫势者便治而利乱者也故周书曰毋为虎傅翼将飞入邑择人而食之夫乘不肖人于势是为虎傅翼也桀纣为髙防深池以尽民力为炮烙以伤民性桀纣得乘肆行者南靣之威为之翼也使桀纣为匹夫未始行一而身在刑戮矣势者飬虎狼之心而成暴乱之事者也此天下之大患也势之于治乱夲末有位也而语专言势之足以治天下者则其智之所至者浅矣夫良马固车使臧获御之则为人笑王良御之而日取千里车马非异也或至乎千里或为人笑则巧拙相去逺矣今以国位为车以势为马以号令为辔以刑罚为鞭防使尧舜御之则天下治使桀纣御之则天下乱则贤不肖相去逺矣夫欲追速致逺不知任王良欲进利除害不知任贤能此则不知类之患也夫尧舜亦治民之王良也复应之曰其人以势为足恃以治官客曰必待贤乃治则不然矣夫势者名一而变无数者也势必于自然则无为言于势矣吾所为言势者言人之所设也今曰尧舜得势而治桀得势而乱吾非以尧舜为不然也虽然非一人之所得设也夫尧舜生而在上位虽有十桀纣不能乱者则势治也桀纣亦生而在上位虽有十尧舜而亦不能治者则势乱也故曰势治者则不可乱而势乱者则不可治也此自然之势也非人之所得设也若吾所言谓人之所得势也而已矣贤何事焉何以明其然也客曰人有鬻矛与楯者誉其楯之坚物莫能陷也俄而又誉其矛曰吾矛之利物无不陷也人应之曰以子之矛陷子之楯何如其人弗能应也以为不可陷之楯与无不陷之矛为名不可两立也夫贤之为势不可禁而势之为道也无不禁以不可禁之势与无不禁之道此矛楯之説也夫贤势之不相容亦明矣且夫尧舜桀纣千世而一出是比肩随踵而生也世之治者不絶于中吾所以为言势者中也中者上不及尧舜而下亦不为桀纣抱法处势则治背法去势则乱今废势背法而待尧舜尧舜至乃治是千世乱而一治也抱法处势而待桀纣桀纣至乃乱是千世治而一乱也且夫治千而乱一与治一而乱千也是犹乘骥駬而分驰也相去亦逺矣夫弃隠括之法去度量之数使奚仲为车不能成一轮无庆赏之劝刑罚之威释势委法尧舜户说而人辩之不能治三家夫势之足用亦明矣而曰必待贤则亦不然矣且夫百日不食以待粱肉饿者不活今待尧舜之贤乃治当世之民是犹待粱肉而救饿之说也夫曰良马固车臧获御之则为人笑王良御之则日取乎千里吾不以为然夫待越人之善海逰者以救中国之溺人越人善游矣而溺者不济矣夫待古之王良以驭今之马亦犹越人救溺之说也不可亦明矣夫良马固车五十里而一置使中手御之追速致逺可以及也而千里可日致也何必待古之王良乎且御非使王良也则必使臧获败之治非使尧舜也则必使桀纣乱之此味非饴蜜也必苦菜亭歴也此则积辩累辞离理失术两未之议也奚可以难夫道理之言乎哉客议未及此论也
　　问辩第四十一
　　或问曰辩安生乎对曰生于上之不眀也问者曰上之不眀因生辩也何哉对曰眀主之国令者言最贵者也法者事最适者也言无二贵法不两适故言行而不轨于法令者必禁若其无法令而可以接诈应变生利揣事者上必采其言而责其实言当则有大利不当则有重罪是以愚者畏罪而不敢言智者无以讼此所以无辩之故也乱世则不然主上有令而民以文学非之官府有法民以私行矫之人主顾渐其法令而尊学者之智行此世之所以多文学也夫言行者以功用为之的彀者也夫砥砺杀矢而以妄发其端未尝不中秋毫也然而不可为善射者无常仪的也设五寸之的引十歩之逺非羿逄防不能必中者有常也故有常则羿逄防以五寸的为功无常则以妄发之中秋毫为拙今聴言观行不以公用为之的彀言虽至察行虽至坚则妄发之说也是以乱世之聴言也以难知为察以愽文为辩其观行也以离羣为贤以犯上为抗人主者说辩察之言尊贤抗之行故夫作法术之人立取舍之行别辞争之论而莫为之正是以儒服带剑者众而耕战之士寡坚白无厚之词章而宪令之法息故曰上不明则辩生焉
　　问田第四十二
　　徐渠问田鸠曰臣闻智士不袭下而遇君圣人不见功而接上令阳成义渠眀将也而措于毛伯公孙亶囘圣相也而闗于州部何哉田鸠曰此无他故异物主有度上有术之故也且足下独不闻楚将宋觚而失其政魏相冯离而亡其国二君者驱于声词乎辩说不试于毛伯不闗乎州部故有失政亡国之患由是观之夫无毛伯之试州部之闗岂明主之备哉堂谿公谓韩子曰臣闻服礼辞让全之术也修行退智遂之道也今先生立法术设度数臣窃以为危于身而殆于躯何以效之所闻先生术曰楚不用吴起而削乱秦行商君而富彊二子之言已当矣然而吴起支解而商君车裂者不逄世遇主之患也逄遇不可必也患祸不可斥也夫舍乎全遂之道而肆乎危殆之行窃为先生无取焉韩子曰臣明先生之言矣夫治天下之柄齐民萌之度甚未易处也所以废先生之教而行贱臣之所取者窃以为立法术设度数所以利民萌便众庶之道也故不惮乱主闇上之患祸而必思以齐民萌之资利者仁智之行也惮乱主闇上之患祸而避乎死亡之害知明而不见民萌之资夫利身者贪鄙之为也臣不忍向贪鄙之为不敢伤仁智之行先王有幸臣之意然有大伤臣之实定法第四十三
　　问者曰申不害公孙鞅此二家之言孰急于国应之曰是不可程也人不食十日则死大寒之隆不衣亦死谓之衣食孰急于人则是不可一无也皆飬生之具也今申不害言术而公孙鞅为法术者因任而授官循名而责实操杀生之柄课羣臣之能者也此人主之所执也法者宪令着于官府刑罚必于民心赏存乎慎法而罚加乎奸令者也此臣之所师也君无术则于上臣无法则乱于下此不可一无皆帝王之具也
　　问者曰徒术而无法徒法而无术其不可何哉对曰申不害韩昭侯之佐也韩者晋之别国也晋之故法未息而韩之新法又生先君之令未收而后君之令又下申不害不擅其法不一其宪令则奸多故利在故法前令则道之利在新法后令则道之利在故新相反前后相悖则申不害虽十使昭侯用术而奸臣犹有所谲其辞矣故托万乘之劲韩七十年而不至于覇王者虽用术于上法不勤饰于官之患也公孙鞅之治秦也设告相坐而责其实连什伍而同其罪赏厚而信刑重而必是以其民用力劳而不休逐敌危而不却故其国富而兵强然而无术以知奸则以其富强也资人臣而已矣及孝公商君死惠王即位秦法未败也而张仪以秦殉韩魏惠王死武王即位甘茂以秦殉周武王死昭襄王即位穰侯越韩魏而东攻齐五年而秦不益尺土之地乃城其陶邑之封应侯攻韩八年城其汝南之封自是以来诸用秦者皆应穰之类也故战胜则大臣尊益地则私封立主无术以知奸也商君虽十饰其法人臣反用其资故乗强秦之资数十年而不至于帝王者法不勤饰于官主无术于上之患也
　　问者曰主用申子之术而官行商君之法可乎对曰申子未尽于法也申子言治不逾官虽知弗言治不逾官谓之守职可也知而弗言是谓过也人主以一国目视故视莫明焉以一国耳聴故聴莫聪焉今知而弗言则人主尚安假借矣啇君之法曰斩一首者爵一级欲为官者为五十石之官斩二首者爵二级欲为官者为百石之官官爵之迁与斩首之功相称也今有法曰斩首者令为医匠则屋不成而病不已夫匠者手巧也而医者齐药也而以斩首之功为之则不当其能今治官者智能也今斩首者勇力之所加也以勇力之所加而治智能之官是以斩首之功为医匠也故曰二子之于法术皆未尽善也
　　说疑第四十四
　　凡治之大者非谓其赏罚之当也赏无功之人罚不辜之民非所谓明也赏有功罚有罪而不失其当乃在于人者也非能生功止过者也是故禁奸之法太上禁其心其次禁其言其次禁其事今世皆曰尊主安国者必以仁义智能也故有道之主逺仁义去智能服之以法是以誉广而名威民治而国安知用民之法也凡术也者主之所以执也法也者官之所以师也然使郎中日闻道于郎门之外以至于境内日见法又非其难者也昔者有扈氏有失度讙兠氏有孤男三苖有成驹桀有侯侈纣有崇侯虎晋有优施此六人者亡国之臣也言是如非言非如是内险以贼其外小谨以徴其善称道徃古使良事沮善禅其主以集精防乱之以其所好此夫郎中左右之类者也徃世之主有得人而身安国存者有得人而身危国亡者得人之名一也而利害相千万也故人主左右不可不慎也为人主者诚眀于臣之所言则别贤不肖如黒白矣若夫许由续牙晋伯阳秦颠颉卫侨如狐不稽重明董不识卞随务光伯夷叔齐此十二人者皆上见利不喜下临难不恐或与之天下而不取有卑辱之名则不乐食谷之利夫见利不喜工虽厚赏无以劝之临难不恐上虽严刑无以威之此之谓不令之民也此十二人者或伏死于窟穴或槁死于草木或饥饿于山谷或沉溺于水泉有民如此先古圣王皆不能臣当今之世将安用之若夫关龙逢王子比干随季梁陈泄冶楚申胥吴子胥此六人者皆疾争强諌以胜其君言聴事行则如师徒之势一言而不聴一事而不行则陵其主以语从之以威虽身死家破要领不属手足异处不难为也如此臣者先古圣王皆不能忍也当今之时将安用之若夫田齐恒宋子罕鲁季孙意如晋侨如卫子南劲郑太宰欣楚白公周单茶燕子之此九人者之为其臣也皆朋党比周以事其君隠正道而行私曲上偪君下乱治援外以挠内侵下以谋上不难为也如此臣者唯圣王智主能禁之若夫昏乱之君能见之乎若夫后稷臯陶伊尹周公旦太公望管仲隰朋百里奚蹇叔舅犯赵衰范蠡大夫种逄同华登此十五人者为其臣也皆夙兴夜寐卑身贱体竦心白意明刑辟治官职以事其君进善言通道法而不敢矜其善有成功立事而不伐其劳不难破家以便国杀身以安主以其主为髙天防山之尊而以其身为壑谷鬴洧之卑主有明名广誉于国而身不难受壑谷鬴洧之卑如此臣者虽当昏乱之主尚可致功况于显明之主乎此谓霸王之佐也若夫周滑伯郑王孙申陈公孙寕仪行父荆芊尹申亥随少师越种干吴王孙頟晋阳成泄齐竪刁易牙此十二人者之为其臣也皆思小利而忘法义进则揜蔽贤良以隂闇其主退则挠乱百官而为祸难皆辅其君共其欲苟得一说于主虽破国杀众不难为也有臣如此虽当圣王尚恐夺之而况昏乱之君其能无失乎有臣如此者皆身死国亡为天下笑故周威公身杀国分为二郑子阳身杀国分为三陈灵公身死于夏徴舒氏荆灵王死于干谿之上随亡于荆吴并于越知伯灭于晋阳之下桓公身死七日不收故曰谄防之臣唯圣王知之而乱主近之故至身死国亡圣主明君则不然内举不避亲外举不避讐是在焉从而举之非在焉从而罚之是以贤良遂进而奸邪并退故一举而能服诸侯其在记曰尧有丹朱而舜有商均启有五观商有太甲武王有管蔡五王之所诛者皆父子兄弟之亲也而所杀亡其身残破其家者何也以其害国伤民败法圮类也观其所举或在山林薮泽岩穴之间或在囹圄缧绁纆索之中或在割烹刍牧饭牛之事然而明主不羞其卑贱也以其能可以明法便国利民从而举之身安名尊乱主则不然不知其臣之意行而任之以国故小之名卑地削大之国亡身死不明于用臣也夫无数以度其臣者必以其众人之口防之众之所誉从而悦之众之所非从而憎之故为人臣者破家残賥内搆党与外接巷族以为誉从隂约结以相固也虚相与爵禄以相劝也且与我者将利之不与我者害之众贪其利劫其威彼诚喜则能利己忌怒则能害己众归而民留之以誉盈于国发闻于主主不能理其情因以为贤彼又使谲诈之士外假为诸侯之宠使假之以舆马信之以瑞节镇之以辞令资之以币帛使诸侯而淫说其主防挟私而公议所为使者异国之主也所为谈者左右之人也主说其言而辩其辞以此人者天下之贤士也内外之于左右其讽一而语同大者不难卑身尊位以下之小者髙爵重禄以利之夫奸人之爵禄重而党与弥众又有奸邪之意则奸臣愈反而説之曰古之所谓圣君眀王者非长幼弱也及以次序也以其搆党与聚巷族偪上弑君而求其利也彼曰何知其然也因曰舜偪尧禹偪舜汤放桀武王伐纣此四王者人臣弑其君者也而天下誉之察四王之情贪得人之意也度其行暴乱之兵也然四王自广措也而天下称大焉自显名也而天下称明焉则威足以临天下利足以盖世天下从之又曰以今时之所闻田成子取齐司城子罕取宋太宰欣取郑单氏取周易牙取卫韩魏赵三子分晋此六人臣之弑其君者也奸臣闻此蹷然举耳以为是也故内搆党与外摅巷族观时发事一举而取国家且夫内以党与刧弑其君外以诸侯之权矫易其国隠正道持私曲上禁君下挠治者不可胜数也是何也则不明于择臣也记曰周宣王以来亡国数十其臣弑君取国者众矣然则难之从内起与从外作者相半也能一尽其民力破国杀身者尚皆贤主也若夫转法易位全众国最其病也为人主者诚明于臣之所言则虽罼弋驰骋撞钟舞女国犹且存也不明臣之所言虽节俭勤劳布衣恶食国犹自亡也赵之先君敬侯不修徳行而好纵欲适身体之所安耳目之所乐冬日罼弋夏浮淫为长夜数日不废御觞不能饮者以筩灌其口进退不肃应对不恭者斩于前故居处饮食如此其不节也制刑杀戮如此其无度也然敬侯享国数十年兵不顿于敌国地不亏于四邻内无君臣百官之乱外无诸侯邻国之患眀于所以任臣也燕君子哙召公奭之后也地方数千里持防数千万不安子女之乐不听钟石之声内不堙汚池台榭外不罼弋田猎又亲操耒耨以修畎畒子哙之苦身以忧民如此其甚也虽古之所谓圣王眀君者其勤身而忧世不甚于此矣然而子哙身死国亡夺于子之而天下笑之此其何故也不眀乎所以任臣也故曰人臣有五奸而主不知也为人臣者有侈用财货赂以取誉者有务庆赏赐予以移众者有务朋党狥智尊士以擅逞者有务觧免赦罪狱以事威者有务奉下直曲怪言伟服瑰称以民耳目者此五者眀君之所疑也而圣主之所禁也去此五者则噪诈之人不敢北面谈立文言多实行寡而不当法者不敢诬情以谈説是以羣臣居则修身动则任力非上之令不敢擅作疾言诬事此圣王之所以牧臣下也彼圣主眀君不适疑物以闚其臣也见疑物而无反者天下鲜矣故曰孽有拟适之子配有拟妻之妾廷有拟相之臣臣有拟主之宠此四者国之所危也故曰内宠竝后外宠贰政枝子配适大臣拟主乱之道也故周记曰无尊妾而卑妻无孽适子而尊小枝无尊嬖臣而匹上卿无尊大臣以拟其主也四拟者破则上无意下无怪也四拟不破则陨身灭国矣
　　诡使第四十五
　　圣人之所以为治道者三一曰利二曰威三曰名夫利者所以得民也威者所以行令也名者上下之所同道也非此三者虽有不急矣今利非无有也而民不化上威非不存也而下不聴从官非无法也而治不当明三者非不存也而世一治一乱者何也夫上之所贵与其所以为治相反也夫立名号所以为尊也今有贱名轻实者世谓之髙设爵位所以为贱贵基也而简上不求见者世谓之贤威利所以行令也而无利轻威者世谓之重法令所以为治也而不从法令为私善者世谓之忠官爵所以劝民也而好名义不进仕者世谓之烈士刑罚所以擅威也而轻法不避刑戮死亡之罪者世谓之勇夫民之急名也甚其求利也如此则士之饥饿乏絶者焉得无岩居苦身以争名扵天下哉故世之所以不治者非下之罪上失其道也常贵其所以乱而贱其所以治是故下之所欲常与上之所以为治相诡也今下而聼其上上之所急也而惇慤纯信用心一者则谓之窭守法固听令审则谓之愚敬上畏罪则谓之怯言时节行中适则谓之不肖无二心私学听吏从教者则谓之陋难致谓之正难予谓之亷难禁谓之齐有令不听从谓之勇无利扵上谓之愿寛惠行徳谓之仁重厚自尊谓之长者私学成羣谓之师徒闲静安居谓之有思损仁逐利谓之疾险躁佻反覆谓之智先为人而后自为类名号言泛爱天下谓之圣言大不称而不可用行而乖扵世者谓之大人贱爵禄不挠上者谓之杰下渐行如此入则乱民出则不便也上宜禁其欲灭其迹而不止也又从而尊之是教下乱上以为治也凡所冶者刑罚也今有私行义者尊社稷之所以立者安静也而躁险谗防者任四封之内所以听从也信与徳也而陂知倾覆者使令之所以行威之所以立者恭俭也不听上而岩居非世者显仓廪之所以实者耕农之本务也而綦组锦绣刻画为末作者富名之所以成城池之所以广者战士也今死士之孤饥饿乞扵道而优笑酒徒之属椉车衣丝赏禄所以尽民力易下死也今战胜攻取之士劳而赏不霑而卜筮视手理狐虫为顺辞扵前者日赐上握度量所以擅生杀之柄也今守度奉量之士欲以忠婴上而不得见巧言利辞行奸轨以幸偷世者数御据法直言名刑相当循防墨诛奸人所以为上治也而愈疏逺谄施顺意从欲以危世者近习悉租税专民力所以僃难充仓府也而士卒之逃事伏匿附托有威之门以避傜赋而上不得者万数夫陈善田利宅所以战士卒也而防头裂腹播骨乎平原旷野者无宅容身身死田夺而女妹有色大臣左右无功者择宅而受择田而食赏利一从上出所擅制下也而战介之士不得职而闲居之士尊显上以此为教名安得无卑位安得无危夫卑名位者必下之不从法令有二心无私学反逆世者也而不禁其行不破其羣以散其党又从而尊之用事者过矣上之所以立亷耻者所以属下也今士大夫不羞汚泥丑辱而宦女妹私义之门不待次而宦赏赐所以为重也而战鬬有功之士贫贱而便辟优徒超级名号诚信所以通威也而主揜障近习女谒竝行百官主爵迁人用事者过矣大臣官人比周不法行威利在下则主卑而大臣重矣夫立法令者以废私也法令行而私道废矣私者所以乱法也而士有二心私学岩居窞处托伏深虑大者非世细者惑下上不禁又从而尊之以名化之以实是无功而显无劳而富也如此则士之有二心私学者焉得无深虑勉知诈与诽谤法令以求索与世相反者也凡乱上反世者常士有二心私学者也故本言曰所以治者法也所以乱者私也法立则莫得为私矣故曰道私者乱道法者治上无其道则智者有私辞贤者有私意上有私惠下有私欲圣智成羣造言作辞以非法令扵上上不禁塞又从而尊之是教下不听上不从法也是以贤者显名而居奸人赖赏而富贤者显名而居奸人頼赏而富是以上不胜下也











　　韩非子卷十七
　　钦定四库全书
　　韩非子卷十八　　　　　　元　何犿　注六反第四十六　八説第四十七
　　八经第四十八
　　六反第四十六
　　畏死逺难降北之民也而士尊之曰贵生之士学道立方离法之民也而世尊之曰文学之士游居厚飬牟食之民也而世尊之曰有能之士语曲牟知伪诈之民也而世尊之曰辩智之士行劒攻杀暴憿之民也而世尊之曰磏勇之士活贼匿奸当死之民也而世尊之曰任誉之士此六民者世之所誉也赴险殉诚死节之民而世少之曰失计之民也寡闻从令全法之民也而世少之曰朴陋之民也力作而食生利之民也而世少之曰寡能之民也嘉厚纯粹整糓之民也而世少之曰愚戆之民也重命畏事尊上之民也而世少之曰怯慑之民也挫贼遏奸明上之民也而世少之曰讇谗之民也此六民者世之所毁也奸伪无益之民六而世誉之如彼耕战有益之民六而世毁之如此此之谓六反布衣循私利而誉之世主聴虗声而礼之礼之所在利必加焉百姓循私害而訾之世主壅于俗而贱之贱之所在害必加焉故名赏在乎私恶当罪之民而毁害在乎公善宜赏之士索国之富强不可得也
　　古者有谚曰为政犹沐也虽有弃发必为之爱爱弃发之费而忘长发之利不知权者也
　　夫弹痤者痛饮药者苦为苦惫之故不弹痤饮药则身不活病不已矣
　　今上下之接无父子之泽而欲以行义禁下则交必有郄矣且父母之于子也产男则相贺产女则杀之此俱出父母之懐袵然男子受贺女子杀之者虑其后便计之长利也故父母之于子也犹用计算之心以相待也而况无父子之泽乎
　　今学者之説人主也皆去求利之心出相爱之道是求人主之过父母之亲也此不熟于论思诈而诬也故明主不受也圣人之治也审于法禁法禁明着则官法必于赏罚赏罚不阿则民用官官治则国富国富则兵强而覇王之业成矣覇王者人主之大利也人主挟大利以聼治故其任官者当能其赏罚无私使士民明焉尽力致死则功伐可立而爵禄可致爵禄致而富贵之业成矣富贵者人臣之大利也人臣挟大利以从事故其行危至死其力尽而不望此谓君不仁臣不忠则不可以覇王矣
　　夫奸必知则备必诛则止不知则肆不诛则行夫陈轻货于幽隐虽曽史可疑也悬百金于市虽大盗不取也不知则曽史可疑于幽隐必知则大盗不取悬金于市故明主之治国也众其守而重其罪使民以法禁而不以防止母之爱子也倍父父令之行于子者十母吏之于民无爱令之行于民也万父母父母积爱而令穷吏威严而民聼从严爱之防亦可决矣且父母之所以求于子也动作则欲其安利也行身则欲其逺罪也君上之于民也有难则用其死安平则尽其力亲以厚爱闗子于安利而不聼君以无爱利求民之死力而令行明主知之故不飬恩爱之心而增威严之势故母厚爱处子多败推爱也【推行也】父薄爱教笞子多善用严也令家人之治产也相忍以饥寒相强以劳苦虽犯军旅之难饥馑之患温衣美食者必是家也相怜以衣食相惠以佚乐天饥岁荒嫁妻卖子者必是家也故法之为道前苦而长利仁之为道偷乐而后穷圣人权其轻重出其大利故用法之相忍而弃仁人之相怜也学者之言皆曰轻刑此乱亡之术也凢赏罚之必者劝禁也赏厚则所欲之得也疾罚重则所惠之禁也急夫欲利者必恶害害者利之反也反于所欲焉得无恶欲治者必恶乱乱者治之反也是故欲治甚者其赏必厚矣其恶乱甚者其罚必重矣今取于轻刑者其恶乱不甚也其欲治又不甚也其欲治又不甚也者此非特无术也又乃无行是故决贤不肖愚智之分在赏罚之轻重且夫重刑者非为罪人也明主之法揆也治贼非治所揆也治所揆也者是治死人也刑盗非治所刑也治所刑也者是治胥靡也故曰重一奸之罪而止境内之邪此所以为治也重罚者盗贼也而悼惧者良民也欲治者奚疑于重刑若夫厚赏者非独赏功也又劝一国受赏者甘利未赏者慕业是报一人之功而劝境内之众也欲治者何疑于厚赏今不知治者皆曰重刑伤民轻刑可以止奸何必于重哉此不察于治者也夫以重止者未必以轻止也以轻止者必以重止矣是以上设重刑者而奸尽止奸尽止则此奚伤于民也所谓重刑者奸之所利者细而上之所加焉者大也民不以小利加大罪故奸必止者也所谓轻刑者奸之所利者大上之所加焉者小也民慕其利而傲其罪故奸不止也故先圣有谚曰不踬于山而踬于垤山者大故人顺之垤防小故人易之也今轻刑罚民必易之犯而不诛是驱国而弃之也犯而诛之是为民设陷也是故轻罪者民之垤也是以轻罪之为民道也非乱国也则设民陷也此则可谓伤民矣
　　今学者皆道书防之颂语不察当世之实事曰上不爱民赋敛常重则用不足而下恐上故天下大乱此以为足其财用以加爱焉虽轻刑罚可以治也此言不然矣凢人之取重赏罚固已足之之后也虽财用足而厚爱之然而轻刑犹之乱也夫当家之爱子财货足用财货足用则轻用轻用则侈泰亲爱之则不忍不忍则骄恣侈泰则家贫骄恣则行暴此则财用足而爱厚轻利之患也凡人之生也财用足则隳于用力上懦治则肆于为非财用足而力作者神农也上治懦而行修者曽史也夫民之不及神农曽史亦明矣
</div>
    <div class="pagination">
<a href="韩非子_page7.html">上一页</a><a href="韩非子.html">1</a><a href="韩非子_page2.html">2</a><a href="韩非子_page3.html">3</a><a href="韩非子_page4.html">4</a><a href="韩非子_page5.html">5</a><a href="韩非子_page6.html">6</a><a href="韩非子_page7.html">7</a><span class="current-page">8</span><a href="韩非子_page9.html">9</a><a href="韩非子_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
