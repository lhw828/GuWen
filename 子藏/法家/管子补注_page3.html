<!DOCTYPE html>
<html>
 <head>
  <meta charset="utf-8"/>
  <title>
   管子补注 - 第 3 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子补注 - 第 3 页/共 11 页
  </h1>
  <div class="content">
   众人之用其心也爱者憎之始也【爱尽而憎至】徳者怨之本也【徳竭而怨生】其事亲也妻子具则孝衰矣其事君也有好业家室富足则行衰矣爵禄满则忠衰矣唯贤者不然【贤者有始有卒】故先王不满也
　　人主操逆人臣操顺先王重荣辱荣辱在为天下无私爱也无私憎也为善者有福为不善者有祸祸福在为故先王重为眀赏不费眀刑不暴赏罚眀则徳之至者也故先王贵眀天道大而帝王者用爱恶爱恶天下可秘爱恶重闭必固釡鼓满则人概之人满则天概之故先王不满也先王之书心之敬执也而众人不知也故有事事也毋事亦事也吾畏事不欲为事吾畏言不欲为言故行年六十而老吃也










　　管子补注卷四
　　钦定四库全书
　　管子补注卷五
　　明　刘绩　撰
　　八观第十三　　　　　　　　外言四
　　大城不可以不完郭周不可以外通里域不可以横通【横通谓从旁而通也】闾闬不可以毋阖【阖扇也】宫垣关闭不可以不脩故大城不完则乱贼之人谋郭周外通则奸遁逾越者作里域横通则攘夺窃盗者不止闾闬无阖外内交通则男女无别宫垣不备关闭不固虽有良货不能守也故形势不得为非则奸邪之人慤愿【禁御周固形势不得为非则奸邪之人无从生心而变为慤愿】禁罚威严则简慢之人整齐宪令着明则蛮夷之人不敢犯赏庆信必则有功者劝教训习俗者众则君民化变而不自知也【习俗而善不知善之为善犹入芝兰之室不知芳之为芳也】是故明君在上位刑省罚寡非可刑而不刑非可罪而不罪也明君者闭其门塞其涂弇其迹使民无由接于淫非之地【既闭出非之门又塞生过之涂成罪之迹莫不掩匿如此则自然端直欲接淫非之地其路无由也】是以民之道正行善也若性然故罪罚寡而民以治矣
　　行其田野视其耕芸计其农事而饥饱之国可以知也其耕之不深芸之不谨地宜不任草田多秽耕者不必肥荒者不必墝以人猥计其野【猥众也以人众之多少计其野之广狭也】草田多而辟田少者虽不水旱饥国之野也若是而民寡则不足以守其地若是而民众则国贫民饥以此遇水旱则众散而不收彼民不足以守者其城不固民饥者不可以使战众散而不收则国为丘墟故曰有地君国而不务耕芸寄生之君也故曰行其田野视其耕芸计其农事而饥饱之国可知也
　　行其山泽观其桑麻计其六畜之产而贫富之国可知也夫山泽广大则草木易多也壤地肥饶则桑麻易植也荐草多衍则六畜易繁也【荐茂革也荘周曰麋鹿食荐】山泽虽广草木毋禁壤地虽肥桑麻毋数荐草虽多六畜有征【征赋】闭货之门也【无货可出若闭门然】故曰时货不遂金玉虽多【时货谓谷帛畜产也】谓之贫国也故曰行其山泽观其桑麻计其六畜之产而贫富之国可知也
　　入国邑视宫室观车马衣服而侈俭之国可知也夫国城大而田野浅狭者不足以养其民城域大而人民寡者其民不足以守其城宫营大而室屋寡者其室不足以实其宫室屋众而人徒寡者其人不足以处其室囷仓寡而台榭繁者其藏不足以供其费【囷仓所蔵不足以供台榭之费】故曰主上无积而宫室美氓家无积而衣服脩【氓家谓民家也】乘车者饰观望步行者杂文采本资少而末用多者【本资谓谷帛】侈国之俗也国侈则用费用费则民贫民贫则奸智生奸智生则邪巧作故奸邪之所生生于匮不足匮不足之所生生于侈侈之所以生生于毋度故曰审度量节衣服俭财用禁侈泰为国之急也不通于若计者【若计谓审度量以下】不可使用国故曰入国邑视宫室观车马衣服而侈俭之国可知也
　　课凶饥计师役观台榭量国费而实虚之国可知也凡田野万家之众可食之地方五十里【○绩按方一本作百】可以为足矣万家以下则就山泽可矣【万家以下其人少可以就山泽逐便利】万家以上则去山泽可矣【万家以上其人多则去山泽就原陆而山泽有禁也】彼野悉辟而民无积者国地小而食地浅也田半垦而民有余食而粟米多者国地大而食地博也国地大而野不辟者君好货而臣好利者也【君臣好货利则妨农功故其野不辟】辟地广而民不足者上赋重流其藏者也【上赋重则人藏流散也】故曰粟行于三百里【赋重则粟贱故人逺行而粜之或逺人来籴也】则国毋一年之积粟行于四百里则国毋二年之积粟行于五百里则众有饥色其稼亡三之一者命曰小凶【三分常稼而亡其一时有凶灾故也故谓小凶也】小凶三年而大凶【比三年不孰故曰大凶也】大凶则众有大遗苞矣【时既大凶无复蓄积虽相振济但苞里升斗以相遗也】什一之师什三毋事则稼亡三之一【师法也十一而税周礼之通法今乃十三而税无事于旧稼亡三之一也○绩按前作计师役则此师乃师役也谓兴师役一分则相逮者众而为三分是十分中有三分无事农之人而亡稼三之一矣】稼亡三之一而非有故盖积也则道有损瘠矣【既已亡三之一又无故积则道行之人有毁损羸瘠者也】什一之师三年不解非有余食也则民有鬻子矣【既师十一三年而不解比当有余食而不余则以遇歳凶故也所以人有鬻子者○绩按别本注什三之税三年不解弛若非蓄积有余又遇嵗凶则民必鬻子矣】故曰山林虽近草木虽美宫室必有度禁发必有时是何也曰大木不可独伐也大木不可独举也大木不可独运也大木不可加之薄墙之上【凡此必资众力则妨农事故宫室须有度禁发须有时也】故曰山林虽广草木虽美禁发必有时国虽充盈金玉虽多宫室必有度江海虽广池泽虽博鱼鼈虽多罔罟必有正【多少小大之正】舩网不可一财而成也【必多财然后成】非私草木爱鱼鼈也恶废民于生谷也故曰先王之禁山泽之作者博民于生谷也彼民非谷不食谷非地不生地非民不动【动谓发生谷物】民非作力毋以致财天下【○绩按当作夫财乃字之误也】之所生生于用力【天下所以存其生各由用力也】用力之所生生于劳身是故主上用财毋已是民用力毋休也【财从力生故用财不已则用力不休也】故曰台榭相望者其上下相怨也【上怨下不供下怨上多税】民毋余积者其禁不必止【民饥贫则为盗贼故禁不止也】众有遗苞者其战不必胜【战士饥则力屈故战不胜】道有损瘠者其守不必固【损瘠则死期将至故守不固也】故令不必行禁不必止战不必胜守不必固则危亡随其后矣故曰课凶饥计师役观台榭量国费而实虚之国可知也
　　入州里观习俗听民之所以化其上【君斯作矣人胥效矣故人莫不化上】而治乱之国可知也州里不鬲【无阻鬲也】闾闬不设出入毋时早晏不禁则攘夺窃盗攻击残贼之民毋自胜矣【自从也既不设备则盗贼无从而胜】食谷水巷凿井【谷水巷井则出汲者生其婬放】场圃接【邻家子女易得交通】树木茂【婬非者易为】宫墙毁壊门户不闭外内交通则男女之别毋自正矣乡毋长游【什长游宗也】里毋士舎【士谓里尉每里当置含使尉居焉】时毋防同【乡里每时当有防同所以结恩好也】丧蒸不聚【蒸冬祭名】禁罚不严则齿长辑睦毋自生矣【乡里长弟当以齿也】故昏礼不谨则民不脩廉论贤不乡举则士不及行货财行于国则法令毁于官请谒得于上则党与成于下乡官毋法制百姓羣徒不从此亡国弑君之所自生也故曰入州里观习俗听民之所以化其上者而治乱之国可知也
　　入朝廷观左右本求朝之臣【谓原本寻求朝之得失】论上下之所贵贱者而强弱之国可知也功多为上禄赏为下则积劳之臣不务尽力【战功日多谓积劳之臣论其功多则居于众上及行禄赏翻在众下故不务尽力也】治行为上爵列为下则豪杰材臣不务竭能便辟左右不论功能而有爵禄则百姓疾怨非上贱爵轻禄【左右不论能而有爵禄则百姓非但疾怨又非上轻贱爵禄也】金玊货财商贾之人不论志行而有爵禄【不论志行能使在爵禄之位也】则上令轻法制毁权重之人不论材能而在尊位则民倍本行而求外势彼积劳之人不务尽力则兵士不战矣豪杰材臣不务竭能则内治不别矣百姓疾怨非上贱爵轻禄则上毋以劝众矣上令轻法制毁则君毋以使臣臣毋以事君矣民倍本行而求外势则国之情伪竭于敌国矣【人既倍本求外则国之情伪尽在于敌矣竭尽也】故曰入朝廷观左右本求朝之臣论上下之所贵贱者而强弱之国可知也
　　置法出令临众用民计其威严寛惠行于其民与不行于其民可知也法虚立而害防逺【谓其立法但能害疏远而不行亲近故曰虚立也】令一布而不听者存【不聴者存是令不行】贱爵禄而毋功者富【无功者富则有功者贫也】然则众必轻令而上位危【轻令则有无君之心故上位危】故曰良田不在战士三年而兵弱【良田所以赏战士不赏则士无战志故兵弱也】赏罚不信五年而破上卖官爵十年而亡倍人伦而禽兽行十年而防战不胜弱也地四削入诸侯破也离本国徙都邑亡也有者异姓灭也【有其国者异姓之人则宗庙灭若齐之陈氏是也】故曰置法出令临众用民计威严寛惠而行于其民不行于其民可知也
　　计敌与量上意察国本观民产之所有余不足而存亡之国可知也敌国强而与国弱谏臣死而谀臣尊私情行而公法毁【○绩按一本作公道】然则与国不恃其亲【谓党与之国不恃已以为亲也】而敌国不畏其彊【冦敌之国不畏已以为强也】豪杰不安其位而积劳之人不懐其禄悦商贩而不务本货则民偷处而不事积聚豪杰不安其位则良臣出积劳之人不懐其禄则兵士不用民偷处而不事积聚则囷仓空虚如是而君不为变【不改常而更化】然则攘夺窃盗残贼进取之人起矣内者廷无良臣【豪杰不安其位】兵士不用【积劳之人不懐其禄故也】囷仓空虚【民偷处而不事积聚故也】而外有彊敌之忧则国居而自毁矣【居然自致防毁】故曰计敌与量上意察国本观民产之所有余不足而存亡之国可知也故以此八者观人主之国而人主无所匿其情矣
　　法禁第十四　　　　　　　　外言五
　　法制不议则民不相私【君出法制下不敢议则人奉公而不相与为私】刑杀毋赦则民不偷于为善【有过必诛则善恶明故不为茍且之善】爵禄毋假则下不乱其上【爵必有德禄必有功不妄假人则人知君我者必贤徳故不乱于上】三者藏于官则为法施于国则成俗其余不强而治矣【三者即法刑爵也藏于官谓下不得擅其用如此则法施俗成自斯之外虽不勉强莫不从理矣○绩按藏于官谓收于君府也】
　　君一置其仪则百官守其法上明陈其制则下皆防其度矣君之置其仪也不一则下之倍法而立私理者必多矣是以人用其私废上之制而道其所闻【既废上之制故竞道其所闻冀遂其私欲】故下与官列法而上与君分威国家之危必自此始矣【下谓庶人上谓权臣列亦分也○绩按言此用私之人自立一法是下与守法官并陈法上与制法君并操权而分其半矣】
　　昔者圣王之治其民也不然废上之法制者必负以耻【负犹被也废法制者必被之以耻辱也】财厚博惠以私亲于民者正经而自正矣【臣厚财而作福则正礼经以示之其人自正矣】乱国之道易国之常赐赏恣于已者圣王之禁也【赐赏者人君所独用也臣为君事故须禁之也】圣王既没受之者衰【嗣君不徳】君人而不能知立君之道以为国本则大臣之赘下而射人心者必多矣【越职行恩曰赘福下者君之事也今臣为之故曰赘臣之作福所邀射人心必使归已也○绩按别本注君既失徳则大臣必作福作威以射人心使之归己也】君不能审立其法以为下制则百姓之立私理而径于利者必众矣【径谓邪行以趣疾也】
　　昔者圣王之治人也不贵其人博学也欲其人之和同以聴令也【博学而不聴令奸人之雄也】泰誓曰纣有臣亿万人亦有亿万之心武王有臣三千而一心故纣以亿万之心亡武王以一心存故有国之君茍不能人心一国威齐士义通上之治以为下法则虽有广地众民犹不能以为安也
　　君失其道则大臣比权重【与权重者相比】以相举于国小臣必循利以相就也故举国之士以为亡党【为叛亡之党也】行公道以为私惠【费公以树私也】进则相推于君退则相誉于民各便其身而忘社稷以广其居【容受博也】聚徒威羣【蓄党以威众】上以蔽君下以索民【求人附己】此皆弱君乱国之道也故国之危也
　　擅国权以深索于民者圣王之禁也其身毋任于上者圣王之禁也进则受禄于君退则藏禄于室毋事治职但力事属私【其所勉力事务者但属意于私】王官私君事去【王之官私事则营之君事则去之也○绩按别本注王官既私君事去矣】非其人而人私行者圣王之禁也【臣既非其人故其人但为私行所以禁之也】修行则不以亲为本【简孝敬也】治事则不以官为主【邀虚誉也】举毋能进毋功者圣王之禁也交人则以为己赐【臣或下交于人恃之以为己之恩赐】举人则以为己劳【为国举贤恃之以为己之功劳】仕人则与分其禄者【荐人令仕得禄与共分也】圣王之禁也交于利通而获于贫穷【臣所与交通者皆货利末业则农桑废政获于贫穷】轻取于其民而重致于其君【下取于人轻然不难上致于君伪饰成重】削上以附下枉法以求于民者【削上戚用附下成恩枉君公法求人私悦也】圣王之禁也用不称其人家富于其列其禄甚寡而资财甚多者【列业也臣有用少而家业富禄寡而资财多则以枉法取于人故也】圣王之禁也拂世以为行非上以为名常反上之法制以成羣于国者【拂世非上反违法制以结连朋党亦所谓奸人之雄也】圣王之禁也饰于贫穷而发于勤劳权于贫贱【内富而外饰于贫穷内逸而外发于勤劳可以致势而权于贫穷也】身无职事家无常姓列上下之间议言为民者圣王之禁也【姓生也身既无职事家又无常生自列于上下之间其有言议毎辄为人以求名誉非纯粹之道故圣王禁之也】壶士以为亡资脩田以为亡本【毎以壶飱济士以为亡去之资若赵孟之为又脩营田业以为亡去之本也】则生之养私不死【既有所备预则私养其生虽亡而不死也】然后失矫以深与上为市者【自恃其备然后君失必矫其有不从则示之以去就之形而要之故曰与之为市】圣王之禁也审饰小节以示民【钓虚誉也】时言大事以动上【示君以不测也】逺交以逾羣假爵以临朝者【逺交四邻以越羣党虚假髙节威临本朝也】圣王之禁也卑身杂处【不简俦类】隠行辟倚【倚依也自隠其行以避所依也○绩按隠索隠行怪之隠辟倚皆邪不正也】侧入迎逺【侧身而入阈挺出而迎逺】遁上而遁民者【卑身杂处所以遁上隐行辟倚所以遁民】圣王之禁也诡俗异礼大言法行【大为言誉以为法使人遵行也】难其所为而髙自错者【错置也】圣王之禁也守委闲居博分以致众【守其委积以间居博分其财以致众】勤身遂行説人以货财【勤劳其身以遂其行施其货财以悦于人】济人以买誉【济施人货财所以买其声誉】其身甚静而使人求者【静而多财故人求之】圣王之禁也行僻而坚言诡而辩术非而博顺恶而泽者【所顺习者恶事善润饰之令有光泽】圣王之禁也以朋党为友以蔽恶为仁【朋党有恶相为隠蔽用此为仁】以数变为智以重敛为忠以遂忿为勇者圣王之禁也固国之本其身务往于上深附于诸侯者【毎国自有其本臣无境外之交今虽身务归于上而心有异托外深附于诸侯】圣王之禁也圣王之身治世之时徳行必有所是道义必有所明故士莫敢诡俗异礼以自见于国莫敢布惠缓行脩上下之交以和亲于民【从容养民谓之缓行】故莫敢超等逾官渔利苏功以取顺其君【饰诈以钓君利谓之渔利因少搆多谓之苏功苏生息也】圣王之治民也进则使无由得其所利退则使无由避其所害必使反乎安其位乐其羣务其职营其名而后止矣【能如上事则止而循常也】故逾其官而离其羣者必使有害不能其事而失其职者必使有耻是故圣王之教民也以仁错之以耻使之脩其能致其所成而止故曰絶而定【絶邪僻之事也】静而治安而尊举错而不变者圣王之道也
　　重令第十五　　　　　　　　　外言六
　　凡布国之重器莫重于令令重则君尊君尊则国安令轻则君卑君卑则国危故安国在乎尊君尊君在乎行令行令在乎严罚罚严令行则百吏皆恐罚不严令不行则百吏皆喜故明君察于治民之本本莫要于令故曰亏令者死益令者死【增益令者杀无赦】不行令者死留令者死【令当行而故留之】不从令者死五者死而无赦惟令是视【设令者必不赦此五死也】故曰令重而下恐为上者不明令岀虽自上而论可与不可者在下【不明之君虽曰出令至于可否必与下论而后定如此者臣反制君何令之为】夫倍上令以为威则行恣于己以为私百吏奚不喜之有【倍公则得成私亏令而喜不亦冝乎】且夫令出虽自上而论可与不可者在下是威下系于民也【可否定于下则是威下系也】威下系于民而求上之毋危不可得也【下强则上危也】令出而留者无罪则是教民不敬也【王言如丝其出如纶所谓敬也留者不诛是教不敬】令出而不行者毋罪行之者有罪是皆教民不聴也【不行无罪行之反诛人之不聴上敦之然也】令出而论可与不可者在官是威下分也【官谓百官可否定于百官则是威下分也】益损者毋罪则是教民邪途也【益谓増令者损谓亏令者二者不罪人为邪途上敦之然也】如此则巧佞之人将以此成私为交比周之人将以此阿党取与贪利之人将以此收货聚财懦弱之人将以此阿贵事富便辟伐矜之人以此买誉成名【几此皆上间其隙则下得縁隙而成奸也】故令一出示民邪途五衢【五衢谓上之五死也死之则五衢塞生之则五衢开】而求上之毋危下之毋乱不可得也【五衢开故也】
　　菽粟不足末生不禁民必有饥饿之色【末生谓以末业为生者也】而工以雕文刻镂相稺也谓之逆【稺骄也人有饥色不息末以杀之反以雕文相骄故谓之逆】布帛不足衣服毋度民必有冻寒之伤而女以美衣锦绣綦组相稺也谓之逆万乗藏兵之国卒不能野战应敌社稷必有危亡之患而士以毋分役相稺也谓之逆【社稷有危人人皆当效死今反以无分役相骄故谓之逆】爵人不论能禄人不论功则士无为行制死节【爵不论能故不为行制禄不论功故不为死节也】而羣臣必通外请谒取权道行事便辟以贵富【谄事便辟以得贵富】为荣华以相稺也谓之逆【不义富贵志士所以耻反以为荣华而相骄故以为逆】
　　朝有经臣国有经俗民有经产【经常也】
　　何谓朝之经臣察身能而受官不诬于上【无能受官谓之诬上】谨于法令以治不阿党【挠法从私谓之阿党】竭能尽力而不尚得【不贵茍得】犯难离患而不辞死【致身受命】受禄不过其功【不以少求多也】服位不侈其能【不以小居大也】不以毋实虚受者【有功劳而后受禄】朝之经臣也何谓国之经俗所好恶不违于上【从君欲也】所贵贱不逆于令【遵法制也】毋上拂之事【拂违也】毋下比之説毋侈泰之养【节而适也】毋逾等之服【礼而度也】谨于乡里之行【信而悌也】而不逆于本朝之事者【行君令也】国之经俗也何谓民之经产畜长树蓺【畜长谓畜产也】务时殖谷力农垦草禁止末事者民之经产也故曰朝不贵经臣则便辟得进毋功虚取奸邪得行毋能上通【贱经臣则邪臣进】国不服经俗则臣下不顺而上令难行【俗无常故也】民不务经产则仓廪空虚财用不足【轻本务故也】便辟得进毋功虚取奸邪得行毋能上通则大臣不和【小人好事】臣下不顺上令难行则应难不捷【人心不一】仓廪空虚财用不足则国毋以固守【人饥则逃散也】三者见一焉则敌国制之矣【见一尚制况兼有乎】
　　故国不虚重兵不虚胜民不虚用令不虚行凡国之重也必待兵之胜也而国乃重凡兵之胜也必待民之用也而兵乃胜凡民之用也必待令之行也而民乃用凡令之行也必待近者之胜也而令乃行【先胜服近习今乃得行】故禁不胜于亲贵罚不行于便辟法禁不诛于严重而害于防逺庆赏不施于卑贱三二而求令之必行不可得也能不通于官受禄赏不当于功号令逆于民心动静诡于时变有功不必赏有罪不必诛令焉不必行禁焉不必止在上位无以使下而求民之必用不可得也将帅不严威民心不专一陈士不死制卒士不轻敌而求兵之必胜不可得也内守不能完外攻不能服野战不能制敌侵伐不能威四邻而求国之重不可得也徳不加于弱小威不信于强大征伐不能服于天下而求霸于诸侯不可得也威有与两立【下亦有立威者】兵有与分争【征伐有自诸侯出】徳不能懐逺国令不能一诸侯而求王天下不可得也
　　地大国富人众兵彊此覇王之本也然而与危亡为邻矣天道之数人心之变【所以与危亡为邻则以天道数终人心变易故也】天道之数至则反【终于下者则反于上】盛则衰【日中则昃月盈则蚀】人心之变有余则骄【不足者必谦】骄则缓怠夫骄者骄诸侯骄诸侯者诸侯失于外【天子骄则诸侯叛】缓怠者民乱于内【缓怠必轻于始故民乱】诸侯失于外民乱于内天道也【骄怠者必失外乱内此天之道也】此危亡之时也若夫地虽大而不并兼不攘夺人虽众不缓怠不傲下国虽富不侈泰不纵欲兵虽强不轻侮诸侯动众用兵必为天下政理此正天下之本而霸王之主也凡先王治国之器三攻而毁之者六明王能胜其攻故不益于三者而自有国正天下【明王虽胜攻于三器亦不加益即胜能自有其国兼正天下○绩按此言自诸侯而为天子】乱王不能胜其攻故亦不损于三者而自有天下而亡【乱王既不能胜攻三器自毁更不灭此三防纵有天下之大而遂灭亡也○绩按此言自天子而取灭亡】三器者何也曰号令也斧钺也禄赏也六攻者何也曰亲也贵也货也色也巧佞也玩好也三器之用何也曰非号令毋以使下非斧钺毋以威众非禄赏无以劝民六攻之败何也【言六攻能败三器者谓何也】曰虽不聴而可以得存者【谓亲贵也】虽犯禁而可以得免者【谓货色也】虽毋功而可以得富者【谓巧佞玩好也】凡国有不聴而可以得存者则号令不足以使下有犯禁而可以得免者则斧钺不足以威众有毋功而可以得富者则禄赏不足以劝民号令不足以使下斧钺不足以威众禄赏不足以劝民若此则民毋为自用【既有罪不诛有功不赏故人不自用其力也】民毋为自用则战不胜则守不固守不固则敌国制之矣然则先王将若之阿曰不为六者变更于号令不为六者疑错于斧钺不为六者损益于禄赏若此则逺近一心逺近一心则众寡同力众寡同力则战可以必胜而守可以必固非以并兼攘夺也以为天下政治也此正天下之道也











　　管子补注卷五
&lt;子部,法家类,管子补注&gt;
　　钦定四库全书
　　管子补注卷六
　　明　刘绩　撰
　　法法第十六　　　　　　　　外言七
　　不法法则事毋常【不设法以法下故事无常】法不法则令不行【虽复设法不得法之宜故令不行】令而不行则令不法也法而不行则脩令者不审也【法既得宜而犹不行则以脩令者未审之故也】审而不行则赏罚轻也【脩令者既审而犹不行则以上轻于赏罚也】重而不行则赏罚不信也【赏罚既重而犹不行则以虽赏罚而不信也】信而不行则不以身先之也【赏罚既信而犹不行则以身不先自行其法也】故曰禁胜于身【身从禁也】则令行于民矣闻贤而不举殆【闻贤不举不若不闻所以有殆】闻善而不索殆见能而不使殆亲人而不固殆同谋而离殆危人而不能殆【危人不能不若不危】废人而复起殆【既废更起或发其宿嫌】可而不为殆【可为而不为多生后悔】足而不施殆【足而不施怨疾必生】几而不密殆【几事不密则害成】人主不周密则正言直行之士危【所谓君不密则失臣】正言直行之士危则人主孤而毋内【防谋毋自入也】人主孤而毋内则人臣党而成羣【君子道消则小人道长也】使人主孤而毋内人臣党而成羣者此非人臣之罪也人主之过也【君不宻之过】
　　民毋重罪过不大也【有大过然后有重罪】民毋大过上毋赦也【不赦则惧而脩徳不敢为非】上赦小过则民多重罪积之所生也【所谓积小而成大】故曰赦出则民不敬【有罪不諌则安用敬】惠行则过日益【恃恩不恭非过而何】惠赦加于民而囹圄虽实杀戮虽繁奸不胜矣【造奸以待赦也】故曰邪莫如蚤禁之【毋使滋蔓蔓难图也】赦过遗善则民不励【善即惠也】有过不赦有善不遗励民之道于此乎用之矣故曰明君者事断者也
　　君有三欲于民三欲不节则上位危三欲者何也一曰求二曰禁三曰令求必欲得禁必欲止令必欲行求多者其得寡【无厌则难供故其得寡】禁多者其止寡【法令滋章盗贼多有】令多者其行寡【再三则渎故其行寡】求而不得则威日损【独唱莫和非损而何】禁而不止则刑罚侮【愈禁愈犯非侮而何】令而不行则下凌上【不禀其命非凌而何】故未有能多求而多得者也未有能多禁而多止者也未有能多令而多行者也故曰上苛则下不聴下不聴而强以刑罚则为人上者众谋矣为人上而众谋之虽欲毋危不可得也
　　号令己出又易之礼义己行又止之度量己制又迁之刑法己错又移之如是则庆赏虽重民不劝也杀戮虽繁民不畏也故曰上无固植【植志】下有疑心国无常经民力必竭数也【数理也国无常经人力必竭而曰不竭者此非理之言也】明君在上位民无敢立私议自贵者【立私议者必自恃为贵也】国毋怪严毋杂俗毋异礼士毋私议【国不作竒怪则严肃而无杂俗有常礼士皆公议】倨傲易令错仪画制议者尽诛【易令谓变令错仪谓别制仪画制谓更画制凡此尽以法诛之】故彊者折锐者挫坚者破引之以绳墨绳之以诛僇故万民之心皆服而从上推之而往引之而来彼下有立其私议自贵分争而退者则令自此不行矣【立议分争退而不诛从此之后令不复行】故曰私议立则主道卑矣况主倨傲易令错仪画制变易风俗诡服殊説犹立【立私説尚能卑主况其倨傲易风俗而犹有立者乎】上不行君令下不合于乡里变更自为易国之成俗者命之曰不牧之民【于上不行君令于下不合乡里但率意自为易国之成俗故曰不收之民言其不可养也】不牧之民绳之外也绳之外诛使贤者食于能鬭士食于功贤者食于能则上尊而民从鬭士食于功则卒轻患而傲敌上尊而民从卒轻患而傲敌二者设于国则天下治而主安矣
　　凡赦者小利而大害者也【茍悦众心故曰小利人则习而易犯法故曰大害也】故乆而不胜其祸【犯法渐广转欲危君故曰不胜其祸】毋赦者小害而大利者也【人初不悦故曰小害创而脩徳故曰大利也】故乆而不胜其福【家正而天下定则太平可致故曰不胜其福也】故赦者犇马之委辔【必致覆夫也】毋赦者痤【疖也】睢之矿石也【疾可瘳也○绩按睢恐疽或痈字】
　　爵不尊禄不重者不与图难犯危以其道为未可以求之也【以其道未可求故不与尊爵重禄既与之尊爵重禄则可与之图难犯危也】是故先王制轩冕足以着贵贱不求其美设爵禄所以守其服不求其观也使君子食于道小人食于力君子食于道则上尊而民顺小人食于力则财厚而养足上尊而民顺财厚而养足四者备体则胥足上尊时而王不难矣【胥相也】
　　文有三侑【侑寛也】武毋一赦惠者多赦者也先易而后难乆而不胜其祸法者先难而后易乆而不胜其福故惠者民之仇雠也【恵者召其祸故为仇雠也】法者民之父毋也【法者生其福故为父毋也】太上以制制度其次失而能追之【能追悔也】虽有过亦不甚矣
　　明君制宗庙足以设賔祀不求其美为宫室台榭足以避燥湿寒暑不求其大为雕文刻镂足以辨贵贱不求其观故农夫不失其时百工不失其功商无废利民无游日【无防闲之日】财无砥墆【墆乆积也】故曰俭其道乎
　　令未布而民或为之而赏从之则是上妄予也【未布而为所谓先时者也当刑而赏故曰妄予】上妄予下则功臣怨功臣怨而愚民操事于妄作愚民操事于妄作则大乱之本也令未布而罚及之【所谓不令而罚】则是上妄诛也上妄诛则民轻生民轻生则暴人兴【轻生故为暴乱】曹党起而乱贼作矣令已布而赏不从则是使民不劝勉不行制不死节民不劝勉不行制不死节则战不胜而守不固战不胜而守不固则国不安矣令已布而罚不及则是教民不聴民不聴则强者立强者立则主位危矣故曰宪律制度必法道号令必着明赏罚必信密此正民之经也
　　凡大国之君尊小国之君卑大国之君所以尊者何也曰为之用者众也小国之君所以卑者何也曰为之用者寡也然则为之用者众则尊为之用者寡则卑则人主安能不欲民之众为已用也使民众为已用奈何曰法立令行则民之用者众矣法不立令不行则民之用者寡矣故法之所立令之所行者多而所废者寡则民不诽谤【○绩按当依下作议】民不诽议则聴从矣法之所立令之所行与其所废者钧则国无常经国无常经则民妄行矣法之所立令之所行者寡而所废者多则民不聴民不聴则暴人起而奸邪作矣计上之所以爱民者为用之爱之也为爱民之故不难毁法亏令则是失所谓爱民矣夫以爱民用民则民之不用明矣【夫用人者当以法令以爱人废法而用之则人不可用也】夫至用民者杀之危之劳之苦之饥之渇之用民者将致之此极也而民毋可与虑害己者【至善也夫善用人者必以法其不从法甚者危杀之其次劳苦饥渇之将欲用之必至此极则奸者不敢为非善者悦而从命欲求可与谋害己者其可得哉】明王在上道法行于国民皆舎所好而行所恶【所好者私欲也所恶者公义也○绩按言爱人不足用民及至能用民者反杀危劳苦饥渇之以至此极民遂为之用而无谋害上者盖以法素行民皆舍好之私而行此恶之公也】故善用民者轩冕不下儗而斧钺不上因【不以下有私宠妄以轩冕有所许儗不因上有私憾妄以斧钺有所诛戮也】如是则贤者劝而暴人止贤者劝而暴人止则功名立其后矣蹈白刄受矢石入水火以聴上令上令尽行禁尽止引而使之民不敢转其力【转犹避也○绩按转犹展转推避也】推而战之民不敢爱其死不敢转其力然后有功不敢爱其死然后无敌进无敌退有功是以三军之众皆得保其首领父母妻子完安于内故民未尝可与虑始而可与乐成功是故仁者知者有道者不与大虑始【大犹众也】
　　国无以小与不幸而削亡者必主与大臣之徳行失于身也官职法制政教失于国也诸侯之谋虑失于外也故地削而国危矣【言国无以小与不幸而削亡者其削亡也则以臣主有失故也】国无以大与幸而有功名者必主与大臣之徳行得于身也官职法制政教得于国也诸侯之谋虑得于外也然后功立而名成【言国无以大与幸而有功名者其有功名也则以臣主有得故也】然则国何可无道人何可无求得道而导之得贤而使之将有所大期于兴利除害期于兴利除害莫急于身而君独甚伤也必先令之失【先身无害而有利然后可以及物今君独立无与则是有害故甚可伤所以然者则申先令之失也】人主失令而蔽【失令则为下所蔽塞也】已蔽而刦已刦而弑
　　凡人君之所以为君者势也故人君失势则臣制之矣势在下则君制于臣矣势在上则臣制于君矣故君臣之易位势在下也在臣期年臣虽不忠君不能夺也【臣得势期年君虽知其不忠而不能夺无如之何也】在子期年子虽不孝父不能服也【亦无如之何】故春秋之记【春秋即周公之凡例而诸侯之国史也】臣有弑其君子有弑其父者矣故曰堂上逺于百里堂下逺于千里门廷逺于万里今步者一日百里之情通矣堂上有事十日而君不闻【其事适在堂上耳而君遂十日不闻】此所谓逺于百里也步者十日千里之情通矣堂下有事一月而君不闻此所谓逺于千里也步者百日万里之情通矣门廷有事期年而君不闻此所谓逺于万里也故请入而不出谓之灭【臣有请告既入而不出此则左右不为通于下其事遂消灭也】出而不入谓之絶【其事既出而不入此则左右不为通于上其事遂断絶也】入而不至谓之侵【其事既入不得至于君此则左右侵君事故也】出而道止谓之壅【其事既出中道而止此则左右壅君事故也】灭絶侵壅之君者非杜其门而守其戸也为政之有所不行也【政之不行自致侵壅非由杜门守户也】故曰令重于寳社稷先于亲戚法重于民威权贵于爵禄故不为重寳轻号令不为亲戚后社稷不为爱民枉法律不为爵禄分威权故曰势非所以予人也【凡此上事其势不当与人故君专之】
　　政者正也正也者所以正定万物之命也【万物之命由正而定】是故圣人精徳立中以生正【徳精而不遇其正自生也】明正以治国故正者所以止过而逮不及也【二者中立故过者令止之不及者令逮之】过与不及也皆非正也【正在于中立】非正则伤国一也【过与不及伤国一也】故勇而不义伤兵【不及于勇故伤兵也】仁而不法伤正【不及于仁故伤正】故军之败也生于不义【不义则失宜故军败】法之侵也生于不正【不正则入邪故法侵也】故言有辩而非务者【言辩而浮诞则非要务也】行有难而非善者【行难而诡怪故非正善也】故言必中务不茍为辩行必思善不茍为难规矩者方圜之正也虽有巧目利手不如拙规矩之正方圜也故巧者能生规矩不能废规矩而正方圆虽圣人能生法不能废法而治国故虽有明智髙行倍法而治【○绩按倍古背字同余放此】是废规矩而正方圆也一曰【管氏称古言故云一曰○绩按此乃集书者再述异闻】凡人君之徳行威严非独能尽贤于人也【人君之徳行虽当威严既不能事事尽贤亦须纳贤而自辅故曰能自得师者王】曰人君也故从而贵之不敢论其徳行之髙卑【人曰此人君也谓其道备徳成不察其是非即从而贵之岂敢更论其髙卑乎】有故为其杀生急于司命也【乗人君之势怒则伏尸流血　喜则轩冕塞路故急于司命也】富人贫人使人相畜也【人君富人亦可贫人亦可使人以富畜贫亦可】贵人贱人使人相臣也【贵人亦可贱人亦可使人以贵臣贱亦可】人主操此六者以畜其臣【六者谓生杀富贵贫贱】人臣亦望此六者以事其君【人臣事君亦望操此六者以御下】君臣之防六者谓之谋【君臣所以相合皆欲谋操六者】六者在臣期年臣不忠君不能夺在子期年子不孝父不能夺故春秋之记臣有弑君子有弑其父者得此六者而君父不智也【令臣子得此六者是君父之不智也】六者在臣则主蔽矣主蔽者失其令也故曰令入而不出谓之蔽令出而不入谓之壅令出而不行谓之牵【牵于左右】令入而不至谓之瑕【君臣相间故曰瑕】牵瑕蔽壅之事君者非敢杜其门而守其戸也为令之有所不行也此其所以然者由贤人不至而忠臣不用也故人主不可以不慎其令令者人主之大寳也一曰贤人不臣谓之蔽忠臣不用谓之塞令而不行谓之障禁而不止谓之逆蔽塞障逆之君者不敢杜其门而守其戸也为贤者之不至令之不行也
　　凡民从上也不从口之所言从情之所好者也上好勇则民轻死上好仁则民轻财故上之所好民必甚焉是故明君知民之必以上为心也故置法以自治立仪以自正也故上不行则民不从彼民不服法死制则国必乱矣是以有道之君行法脩制先民服也【服行也先自行法以率人】凡论人有要【论人才行各有纲要】务物之人无大士焉【大士不务谦而接物】彼矜者满也满者虚也【所谓满招损者也】满虚在物在物为制也【既满而虚则制之在物】矜者细之属也【自矜者小人之类】凡论人而逺古者无髙士焉【髙士必顺考古道也】既不知古而易其功者无智士焉【智士必知古而谨功也】徳行成于身而逺古卑人也事无资遇时而简其业者愚士也【徳行虽曰成而乃逺古卑人则是事无资禀若遇有道之时其业必见简弃如此者可谓愚士】钓名之人无贤士焉【贤士必脩实而成名】钓利之君无王主焉【王主必度义而取利】贤人之行其身也忘其有名也王主之行其道也忘其成功也贤人之行王主之道其所不能已也【不能已而后动】明君公国一民以聴于世【贤明之君必公诚于国以一其民人之心】忠臣直进以论其能【忠臣必直道而求道】明君不以禄爵私所爱【唯贤是与】忠臣不诬能以干爵禄【量能而受禄也】君不私国臣不诬能行此道者虽未大治正民之经也【治虽未大足成正民之经】今以诬能之臣事私国之君而能济功名者古今无之诬能之人易知也【诬能之人功名所以不济易可知起下文也】臣度之先王者【臣管氏自称也】舜之有天下也禹为司空契为司徒臯陶为李【古治狱之官作此李官○绩按李同理】后稷为田此四士者天下之贤人也犹尚精一徳【谓各精一事也】以事其君今诬能之人服事任官皆兼四贤之能自此观之功名之不立亦易知也【结上文也】故列尊禄重无以不受也【徳不足以与其位也】势利官大无以不从也【直以势利官大故每举必从之】以此事君此所谓诬能簒利之臣者也世无公国之君则无直进之士无论能之主则无成功之臣昔者三代之相授也安得二天下而杀之【三代无能授于有能桀纣失之汤武得之今之天下即古之天下岂有二天下而行其刑杀哉】贫民伤财莫大于兵危国忧主莫速于兵此四患者明矣古今莫之能废也兵当废而不废则古今惑也【兵有四患则当废也五材并用则不当废废兴之理难明故惑也】此二者不废而欲废之则亦惑也【二者谓废与不废既不废矣又欲废之则亦惑也】此二者伤国一也【废之则冦来无以御固伤国不废则费财忧主亦伤国也故曰一也】黄帝唐虞帝之隆也资有天下制在一人【资用也率土之濵莫非王臣故曰制在一人】当此之时也兵不废今徳不及三帝天下不顺【三帝之时天下皆服不须用兵】而求废兵不亦难乎故明君知所擅知所患国治而民务积此所谓擅也【擅专也君之所专为在于国家治民务积聚也】动与静此所患也【动静失宜则患生也】是故明君审其所擅以备其所患也猛毅之君不免于外难懦弱之君不免于内乱猛毅之君者轻诛轻诛之流道正者不安【轻诛则乖正故道正之士不安】道正者不安则材能之臣去亡矣彼智者知吾情伪为敌谋我则外难自是至矣【智者即道正之士从此亡之敌国既知我情必为敌谋我所以外难至也】故曰猛毅之君不免于外难懦弱之君者重诛【难为诛罚】重诛之过行邪者不革行邪者乆而不革则羣臣比周羣臣比周则蔽美恶【蔽君羙君恶】蔽美恶则内乱自是起故曰懦弱之君不免于内乱
　　明君不为亲戚危其社稷社稷戚于亲不为君欲变其令令尊于君不为重寳分其威威贵于寳不为爱民亏其法法爱于民
　　兵法第十七　　　　　　　　　外言八
　　明一者皇察道者帝通徳者王【一者气质未分至一者也徳者道由以成者也夫皇帝王道随世立名者也其实则一也】谋得兵胜者霸【所谋必得用兵必胜故霸】故夫兵虽非备道至徳也然而所以辅王成霸【兵者不祥之器不得已而用之故于道则未备于徳则未至然用之上可以辅王下可以成霸】今代之用兵者不然不知兵权者也【权者所以知轻重既不知兵权则失轻重之节】故举兵之日而境内贫【行师十万日费千金】战不必胜胜则多死【虽令得胜死者已多】得地而国败【虽复得地既贫且死所以国败】此四者用兵之祸者也【四者谓内贫不胜多死国败也】四祸其国而无不危矣【一举兵而国四祸则何为而不危矣】大度之书曰【谓大陈法度之书】举兵之日而境内不贫战而必胜胜而不死得地而国不败为此四者若何【四者谓不贫得胜不死不败也】举兵之日而境内不贫者计数得也战而必胜者法度审也胜而不死者教器备利而敌不敢校也得地而国不败者因其民也因其民则号制有发也【号令制度因彼而发】教器备利则有制也【有制则能备利】法度审则有守也【有所守则法度审也】计数得则有明也【有明则计数得】冶众有数【自治其军有数存焉】胜敌有理【胜于敌国有理存焉】察数而知理审器而识胜【器备利则敌可胜也】明理而胜敌【胜敌者在于明理也】定宗庙【寇寕则宗庙定】遂男女【人安则男女遂】官四分【既定且寕则四分官以守之】则可以定威徳制法仪出号令然后可以一众治民
　　兵无主则不蚤知敌【兵无主则人怀茍且故不能知敌】野无吏则无蓄积【野无田吏则人惰本业故无蓄积】官无常则下怨上【官无常则徴赋不节故下怨上】器械不巧则朝无定【器械不巧则冦敌见凌故朝无定】赏罚不明则民轻其产【赏罚不明则人无聊生故轻其产】故曰早知敌则独行有蓄积则乆而不匮器械巧则伐而不费赏罚明则勇士劝也三官不缪五教不乱九章着明则危危而无害穷穷而无难【危危穷穷皆重有其事】故能致逺以数纵强以制【有数则逺可致有制则强可纵】
　　三官一曰鼔鼓所以任也【任犹载也谓今之俶裴也】所以起也所以进也二曰金金所以坐也所以退也所以免也三曰旗旗所以立兵也所以利兵也所以偃兵也此之谓三官有三令而兵法治也
　　五教一曰教其目以形色之旗【五色之旗各有所当若春尚竒夏尚赤之类】二曰教其身以号令之数【谓坐起之数】三曰教其足以进退之度四曰教其手以长短之利【长兵短兵各有所利逺用长近用短也】五曰教其心以赏罚之诚【贪赏畏罚士乃自厉】五教各习而士负以勇矣【员恃也恃其便习而勇也】
　　九章一曰举日章则昼行二曰举月章则夜行三曰举龙章则行水四曰举虎章则行林五曰举鸟章则行陂六曰举蛇章则行泽七曰举鹊章则行陆八曰举狼章则行山九曰举韟章则载食而驾【韟韬也谓韬其章而举之则载其所食而驾行矣】九章既定而动静不过
　　三官五教九章始乎无端卒乎无穷【无端无穷皆出敌不意彼不能测知也】始乎无端者道也卒乎无穷者徳也道不可量徳不可数也故不可量则众强不能图不可数则伪诈不敢向两者备施则动静有功径乎不知【径谓卒然直指故敌不知】发乎不意径乎不知故莫之能御也发乎不意故莫之能应也故全胜而无害
　　因便而教准利而行教无常【教既因便故无常也】行无常【行既准利故亦无常也】两者备施动乃有功【两者谓教与行】器成教施追亡逐遁若飘风击刺若雷电絶地不守【谓孤絶之地无险固可恃故不守】恃固不防【防恃固之守必多费而无功也】中处而无敌令行而不留【用兵之道常能处可否之中则彼达避而不能敌有令必行而不留也○绩按中处无敌谓身居中四方皆避之不敢与敌令行不留谓法行彼四方皆遵之不敢留难】器成教施散之无方聚之不可计教器备利进退若雷电而无所疑匮【匮竭也】一气专定则傍通而不疑【精一其气专而且定故不疑】厉士利械则涉难而不匮【士既厉械既利故不匮】进无所疑退无所匮敌乃为用【既无疑匮敌乃服从而为己用】凌山阬不待钩梯【习山故也】厯水谷不须舟檝【习水故也厯谓逺厯而渡】径于絶地攻于恃固独出独入而莫之能止【见其隟故】寳不独入故莫之能止【俘厥宝玉必选精勇与俱故曰不独入也○绩按宝疑实字误谓虽曰独入实与众俱入非独也故不能止下放此】寳不独见【与精勇俱见之】故莫之能敛【寳玊所以礼神使无水旱之灾故取之不嫌也】无名之至尽【其取寳玊也潜伏不名至能尽获而不匮也】尽而不意故不能疑神【既尽寳玊皆非彼所意故不能疑度谓之为神】畜之以道则民和养之以徳则民合和合故能谐谐故能辑谐辑以悉莫之能伤【我之军士悉以谐辑故敌不能伤也】
　　定一至行二要纵三权施四教发五机设六行论七数守八应审九器章十号【自一至已下管氏不言其数无得而知也】故能全胜大胜【全胜谓全我而胜彼大胜谓遍服诸国】无守也故能守胜【无守谓不守一数故能常守其胜也】数战则士罢数胜则君骄夫以骄君使罢民则国安得无危故至善不战【服之以徳】其次一之【虽胜不胜】破大胜强一之至也【不以胜为胜故能破大胜强也】乱之不以变【乱敌不设计变也】乘之不以诡【乗敌不以诡计】胜之不以诈【胜敌不以诈谋】一之实也【凡此皆至一之实也】近则用实逺则施号【谓十号】力不可量彊不可度气不可极徳不可测一之原也【原本也凡此皆我守其一彼不能知】众若时雨寡若飘风一之终也【用众贵详审故若时雨之渐用寡贵机速故若飘风之卒至皆以一为本故能终致此道】利适器之致也【兵刄利而适者其器得宜之至○绩按致工致也】用敌教之尽也【士卒用命而敌服则教练之尽】不能致器者不能利适不能尽教者不能用敌【器既不利教又不尽敌则不服岂能用之哉】不能用敌者穷【既不能用敌敌则反侵故穷也】不能致器者困【不能致器则无以应敌故困也】逺用兵则可以必胜【兵远用所以絶其反顾之心故必胜】出入异涂则伤其敌【出入异涂或有所伤也有迷而失道故为敌所伤也】深入危之则士自脩【深入敌国其处又危所谓置之死地故士自脩以求生也】士自脩则同心同力善者之为兵也使敌若据虚【居常畏惧】若搏景【击无所获】无设无形焉无不可以成也【无防可以设无形可以寻所向皆无故不可以成功也】无形无为焉无不可以化也【无形可以覩无计可以为所在皆无故不可以变化也】此之谓道矣【无形迹可寻诘者道之谓】若亡而存若后而先威不足以命之【善用兵者体道以为变化者也故若亡者而乃存若后者而乃先今以威武命之去之逺矣】










　　管子补注卷六
　　钦定四库全书
　　管子补注卷七
　　明　刘绩　撰
　　大匡第十八【谓以大事匡君】　　　　　　内言一
　　齐僖公生公子诸儿公子糺公子小白使鲍叔傅小白鲍叔辞称疾不出管仲与召忽往见之曰何故不出鲍叔曰先人有言曰知子莫若父知臣莫若君今君知臣之不肖也是以使贱臣傅小白也【鲍叔以小白年幼又不肖而贱故难为之傅也】贱臣知弃矣【○绩按言君知己不肖使傅小白于次小白不得立是君有意弃我故我不出】召忽曰子固辞无出吾权任子以死亡必免子【任保也君若有疑我当保子以疾困至于死亡此可以免子也身○绩按言子固辞傅称疾不出君不信我权保子以死亡则君不疑必免子之傅矣】鲍叔曰子如是何不免之有乎【言必免也】管仲曰不可【以召忽言非】持社稷宗庙者不让事不广闲【社稷宗庙至重故不可让难事而广求闲安】将有国者未可知也【于三公子未可的知其人】子其出乎召忽曰不可吾三人者之于齐国也譬之犹鼎之有足也去一焉则必不立矣【言三人不可异其出处】吾观小白必不为后矣【○绩按此言三人于齐犹鼎足俱事一公子则所事者能立若去一人则必不立今己既事糺故知小白必不能立为后】管仲曰不然也夫国人憎恶糺之母以及糺之身而怜小白之无母也诸儿长而贱事未可知也夫所以定齐国者非此二公子者将无己也【二公谓诸儿子糺言二子既不能定齐国而又不立小白即是将更无所用谓小白必得立矣○绩按二公子指糺小白也已以同言定齐必此二人也】小白之为人无小智惕而有大虑【言虽无小智能惕惧而有大虑】非夷吾莫容小白【小白既无小智必乖迕于俗人故非夷吾莫能容】天不幸降祸加殃于齐糺虽得立事将不济非子定社稷其将谁也【糺既不济次在小白辅小白而定社稷非子而谁子谓召忽】召忽曰百嵗之后吾君卜世犯吾君命而废吾所立夺吾糺也虽得天下吾不生也【吾君卜世谓僖公之子小白等也君命谓僖公之命使立子糺今而夺焉我当致死】兄与我齐国之政也受君令而不改奉所立而不济是吾义也【召忽称管仲为兄与我齐国之政谓使知政也今受君令而立子糺不改其所奉更有所立不济而死是为臣之义也○别本注虽许我齐国之政然受君令而立子纠若不济以死继之是为臣之义○绩按兄故况字言犯命废糺虽得天下尚不生况定齐社稷一国之政乎】管仲曰夷吾之为君臣也【言已立君臣之义与召忽异】将承君命奉社稷以持宗庙岂死一糺哉【言当为宗庙社稷致死不死于一糺】夷吾之所死者社稷破宗庙灭祭祀絶则夷吾死之非此三者则夷吾生夷吾生则齐国利夷吾死则齐国不利鲍叔曰然则奈何管子曰子出奉令则可【子出奉令则小白有所依故曰可】鲍叔许诺乃出奉令遂傅小白鲍叔谓管仲曰何行【问其事君当何所行】管仲曰为人臣者不尽力于君则不亲信【不为君亲信】不亲信则言不聴言不聴则社稷不定夫事君者无二心【此事君之所行】鲍叔许诺僖公之母弟夷仲年生公孙无知有宠于僖公衣服礼秩如适【言无知之宠与适子同】僖公卒以诸儿长得为君是为襄公襄公立后绌无知无知怒公令连称管至父戍葵丘曰瓜时而往及瓜时而来期戍公问不至请代不许故二人因公孙无知以作乱鲁桓公夫人文姜齐女也公将如齐与夫人偕行【公谓桓公】申俞谏曰不可【申俞鲁大夫也】女有家男有室【女有夫之家男有妻之室】无相渎也谓之有礼公不聴遂以文姜防齐侯于泺文姜通于齐侯桓公闻责文姜文姜告齐侯齐侯怒飨公使公子彭生乘鲁侯胁之【乘谓扶公升车拉其胁而杀之】公薨于车竪曼曰【竪曼齐大夫也】贤者死忠以振疑百姓寓焉【振敇也贤者死于忠义以救当时之疑故百姓有所托焉寓寄托也】智者究理而长虑身得免焉【智者既尽礼而谋虑又长故免于危亡】今彭生二于君【不以正道傅君而从君于昏故曰二】无尽言而谀行以戯我君使我君失亲戚之礼命【无尽言谓不忠谏襄公通其妹故曰失亲戚之礼命】又力成吾君之祸以构二国之怨【恃其多力拉杀鲁君故曰力成吾君之祸】彭生其得免乎祸理属然【祸败之理属于彭生】夫君以怒遂祸【君怒鲁桓彭生则遂成其祸】不畏恶亲闻容昏生无丑也【君而通妹是谓恶亲不畏此事逺闻而忍容之然此昏愚之生于不防其类故曰昏生无丑丑类也】岂及彭生而能止之哉【及如也祸由彭生则彭生刀能之今而成祸故当诛之】鲁若有诛必以彭生为説二月鲁人告曰寡君畏君之威不敢宁居来脩旧好礼成而不反无所归死请以彭生除之齐人为杀彭生以谢于鲁五月襄公田于贝丘见豕彘从者曰公子彭生也公怒曰公子彭生安敢见射之豕人立而啼公惧坠于车下伤足亡屦反诛屦于徒人费不得也【诛责】鞭之见血费走而出遇贼于门胁而束之费袒而示之背贼信之使费先入伏公而出鬭死于门中石之纷如死于阶下孟阳代君寝于床贼杀之曰非君也不类见公之足于户下遂杀公而立公孙无知也鲍叔牙奉公子小白奔莒管夷吾召忽奉公子糺奔鲁九年公孙无知虐于雍廪雍廪杀无知也桓公自莒先入鲁人伐齐纳公子糺战于干时管仲射桓公中钩鲁师败绩桓公践位于是刼鲁使鲁人杀公子糺【劫谓兴兵胁之】桓公问于鲍叔曰将何以定社稷鲍叔曰得管仲与召忽则社稷定矣公曰夷吾与召忽吾贼也鲍叔乃告公其故图【故图谓管仲始谋令鲍叔傅小白将立之故】公曰然则可得乎鲍叔曰若亟召则可得也不亟不可得也夫鲁施伯知夷吾为人之有慧也其谋必将令鲁致政于夷吾夷吾受之则彼知能弱齐矣夷吾不受彼知其将反于齐也必将杀之【既不受鲁政而反于齐恐其将为鲁害故杀之】公曰然则夷吾将受鲁之政乎其否乎鲍叔对曰不受夫夷吾之不死糺也为欲定齐国之社稷也今受鲁之政是弱齐也夷吾之事君无二心也虽知死必不受也【君谓桓公】公曰其于我也曽若是乎【曽则也则能无二心如是乎】鲍叔对曰非为君也为先君也其于君不如亲糺也【言管仲亲糺多于小白也】糺之不死而况君乎【亲尚不死防则可知】君若欲定齐之社稷则亟迎之【管仲既志在定齐社稷故须急迎之】公曰恐不及奈何鲍叔曰夫施伯之为人也敏而多畏【多畏则念虑深】公若先反恐注怨焉必不杀也【若先反管仲而施伯杀之齐必注怨故不敢】公曰诺【从鲍叔之言也】施伯进对鲁君曰管仲有急其事不济今在鲁君其致鲁之政焉【有急难之事与小白争国其事既不济故来在鲁可因此事而致政】若受之则齐可弱也若不受则杀之杀之以説于齐也与同怒尚贤于已【施伯恐管仲反齐为害欲杀之托言以説于齐若与齐同怒如此犹贤于不杀也】君曰诺鲁未及致政而齐之使至曰夷吾与召忽也寡人之贼也今在鲁寡人愿生得之若不得也是君与寡人贼比也鲁君问施伯施伯曰君与之臣闻齐君惕而亟骄虽得贤庸必能用之乎【庸犹何也】及齐君之能用之也管子之事济矣【及犹就也就令能用之管子之事必济也】夫管仲天下之大圣也今彼反齐天下皆乡之岂独鲁乎今若杀之此鲍叔之友也鲍叔因此以作难君必不能待也【齐国强鲍叔贤故不能待待犹拟也】不如与之鲁君乃遂束缚管仲与召忽管仲谓召忽曰子惧乎召忽曰何惧乎吾不蚤死将胥有所定也【胥待也】今既定矣【谓小白已定齐】令子相齐之左必令忽相齐之右虽然杀君而用吾身是再辱我也【君谓子糺】子为生臣忽为死臣【生则定社稷死则显忠义】忽也知得万乘之政而死公子糺可谓有死臣矣子生而霸诸侯公子糺可谓有生臣矣死者成行【死者忠义之行】生者成名【生定社稷之名】名不两立【既成生名不可又成死名】行不虚至【必致身受命乃谓之行也】子其勉之死生有分矣乃行入齐境自刎而死管仲遂入君子闻之曰召忽之死也贤其生也【召忽之生不能霸诸侯】管仲之生也贤其死也【管仲之死不成九合之功】或曰明年【集书者更闻异説故言或曰明年襄公立之明年也】襄公逐小白小白走莒三年襄公薨公子糺践位国人召小白鲍叔曰胡不行矣小白曰不可夫管仲智召忽强武虽国人召我我犹不得入也鲍叔曰管仲得行其智于国国可谓乱乎【管仲得行其知于国国则不乱今乱是不得行其智】召忽强武岂能独图我哉【国人既召小白则不与召忽图我】小白曰夫虽不得行其知岂且不有焉乎【直是智不行不得言无智】召忽虽不得众其及岂不足以图我哉【召忽虽不得众若及犹能图我○绩按及谓所从党与也】鲍叔对曰夫国之乱也智人不得作内事【智人作内事则其国理○绩按指管仲】朋友不能相合摎而国乃可图也【摎交入也朋友不能相交合则党与弱故乃可图○绩按指召忽】乃命车驾鲍叔御小白乘而出于莒小白曰夫二人者奉君令吾不可以试也【二人指管仲召忽奉君令则致死拒我故不可试也】乃将下鲍叔履其足曰事之济也在此时事若不济老臣死之公子犹之免也【鲍叔言事若不济则已致死公子犹可得免脱】乃行至于邑郊鲍叔令车二十乘先十乘后【二十乗先鲍叔欲与之入国十乘后令卫公子】鲍叔乃告小白曰夫国之疑二三子莫忍老臣【二三子谓从小白者不忍违老臣故相従中心实疑】事之未济也老臣是以塞道【以事未济故以二十乗先行塞道○绩按鲍叔言齐国人疑立君未定必不忍杀已若事不济已尚足以塞道而先小白也】鲍叔乃誓曰事之济也聴我令事之不济也免公子者为上死者为下吾以五乘之实距路【鲍叔于前二十乗更将五乗先行距路不令子糺之党得及小白】鲍叔乃为前驱遂入国逐公子糺管仲射小白中钩管仲与公子糺召忽遂走鲁桓公践位鲁伐齐纳公子糺而不能桓公二年践位【入国二年方得践位】召管仲管仲至公问曰社稷可定乎管仲对曰君霸王社稷定君不霸王社稷不定公曰吾不敢至于此其大也定社稷而已管仲又请君曰不能管仲辞于君曰君免臣于死臣之幸也然臣之不死糺也臣不敢【既不死糺空食齐政之防而不定社稷臣则不敢言将致死】乃走出至门公召管仲管仲反公汗出曰勿已其勉霸乎【必欲令霸王而不已我将勉力而求霸也】管仲再拜稽首而起曰今日君成霸臣贪承命趋立于相位【君既许霸臣贪于承命故趋立相位】乃令五官行事异日公告管仲曰欲以诸侯之间无事也小脩兵革管仲曰不可百姓病公先与百姓而藏其兵【百姓困病当先赋兴之而兵事且可藏】与其厚于兵不如厚于人【人厚兵自强】齐国之社稷未定公未始于人而始于兵外不亲于诸侯而内不亲于民公曰诺政未能有行也【别本注言未尽行也】二年桓公弥乱【不尽行夷吾之言故弥乱】又告管仲曰欲缮兵管仲又曰不可公不聴果为兵桓公与宋夫人饮舩中夫人荡舩而惧公公怒出之宋受而嫁之蔡侯【○绩按左作蔡姬荡舟事亦不同】明年公怒告管仲欲伐宋管仲曰不可臣闻内政不脩外举事不济公不聴果伐宋诸侯兴兵而救宋大败齐师公怒归告管仲曰请脩兵革吾士不练吾兵不实诸侯故敢救吾雠内脩兵革管仲曰不可齐国危矣内夺民用士劝于勇外乱之本也【脩兵则用废故曰夺人用士所劝者唯勇则轻敌故为外乱之本也】外犯诸侯民多怨也【外犯必多残害故为人所怨】为义之士不入齐国【君为不义故义士不归也】安得无危鲍叔曰公必用夷吾之言公不聴乃令四封之内脩兵闗市之征侈之【侈谓过常也谓重其税赋】公乃遂用以勇授禄【士勇之禄】鲍叔谓管仲曰异日者公许子霸今国弥乱子将何如管仲曰吾君惕其智多诲【智多则可试诲之也】姑少胥其自及也【胥待也待其自能及道】鲍叔曰比其自及也国无阙亡乎管仲曰未也国中之政夷吾尚微为焉乱乎尚可以待【国政微为则未至乱可待君自及也】外诸侯之佐既无有吾二人者未有敢犯我者【诸侯之佐既无有如我二人故不敢犯我】明年朝之争禄相刺裚领而刎颈者不絶【裚为掣断之也】鲍叔谓管仲国死者众矣毋乃害乎管仲曰安得已然此皆其贪民也【贪人为禄自残亦未能自为害也】夷吾之所患者诸侯之为义者莫肯入齐齐之为义者莫肯仕此夷吾之所患也【有义之士内外不归乱亡立至故可患也】若夫死者吾安用而爱之【贪人自相杀伤吾何能惜之】公又内脩兵三年桓公将伐鲁曰鲁与寡人近【谓国相近邻】于是其救宋也疾【疾谓先诸侯至】寡人且诛焉管仲曰不可臣闻有土之君不勤于兵不忌于辱不辅其过则社稷安勤于兵忌于辱辅其过则社稷危公不听兴师伐鲁造于长勺鲁庄公兴师逆之大败之桓公曰吾兵犹尚少吾参围之安能圉我【吾以三倍之兵围之则何能圉我】四年脩兵同甲十万【同甲谓完坚齐等】车五千乘谓管仲曰吾士既练吾兵既多寡人欲服鲁管仲喟然叹曰齐国危矣君不竞于徳而竞于兵【人君当以徳义服远不当竞于兵也】天下之国带甲十万者不鲜矣吾欲发小兵以服大兵【欲以齐国服诸侯而致霸王故曰以小兵而服大兵也】内失吾众【谓数摇动人则众疲而散】诸侯设备【数见侵伐故设备】吾人设诈【力不足则诈以维之】国欲无危得已乎【○绩按言天下兵多齐发小兵以服之内外俱失而国危矣诈一本作诳】公不聴果伐鲁鲁不敢战去国五十里而为之闗【更立国界而为之闗】鲁请比于闗内以从于齐齐亦无复侵鲁【谓鲁请从服于齐供其徴求比于齐之闗内】桓公许诺鲁人请盟曰鲁小国也固不带劔今而带剑是交兵闻于诸侯君不如己【若以交兵闻于诸侯不如止而不盟也】请去兵桓公曰诺乃令从者毋以兵管仲曰不可诸侯加忌于君君如是以退可【忌怨也诸侯欲以结盟致怨于君今请不盟从此即退可也】君果弱鲁君诸侯又加贪于君【若果弱鲁君人以贪名加之君】后有事小国弥坚大国设备【既有贪忌之名故皆设备】非齐国之利也桓公不聴管仲又谏曰君必不去鲁何用不兵曹刿之为人也【○绩按刿一作沬下同】坚强以忌不可以约取也【不可以盟取信也】桓公不聴果与之遇庄公自懐剑曹刿亦懐剑践坛庄公抽劔其懐曰鲁之境去国五十里亦无不死而已左揕桓公右自承曰均之死也戮死于君前【左手举剑将揕桓公且以右手自承而言曰齐之迫鲁境亦死今杀君亦死同是死也将杀君次自杀故曰均之死也戮死于君前】管仲走君曹刿抽剑当两阶之间曰二君将改图无有进者【防剑当阶所以拒管仲言鲁齐二君欲改先者之所图今不当有进也】管仲曰君与地以汶为境桓公许诺以汶为境而归桓公归而脩于政不脩于兵革自圉辟人以过弥师【既不脩其兵革故出入自圉辟其人也以先者之过故弭息其师也】五年宋伐杞桓公谓管仲与鲍叔曰夫宋寡人固欲伐之无若诸侯何【无若诸侯救宋何】夫杞明王之后也【杞夏之后】今宋伐之予欲救之其可乎管仲对曰臣闻内政之不脩外举义不信君将外举义以行先之【以内行先之】则诸侯可令附桓公曰于此不救后无以伐宋【今不救杞于后无辞以伐宋】管仲曰诸侯之君不贪于土贪于土必勤于兵勤于兵必病于民民病则多诈夫诈密而后动者胜【密静】诈则不信于民夫不信于民则乱内动则危于身是以古之人闻先王之道者不竞于兵【兵者凶器竞之则危】桓公曰然则奚若管仲对曰以臣则不然【以臣之意则不与君同】而令人以重币使之【以重币使宋令罢杞兵】使之而不可【谓宋不从令也】君受而封之【受杞告命而建封之】桓公问鲍叔曰奚若鲍叔曰公行夷吾之言公乃命曹孙叔使于宋宋不聴果伐杞【宋果伐杞】桓公城縁陵以封之【縁陵杞城】予车百乘甲一千【谓与杞也】明年狄人伐邢邢君出致于齐【致命于齐以告急】桓公筑夷仪以封之【夷仪邢城】子车百乘卒千人明年狄人伐卫卫君出致于虚【虚地名诗所谓升彼虚矣以望楚矣】桓公且封之隰朋賔胥无谏曰不可三国所以亡者絶以小【小国之亡理则然矣不当封也】今君近封亡国国尽若何【国之车尽于封亡国其若之何】桓公问管仲曰奚若管仲曰君有行之实安得有其名【既有行封之名则当虚国而为之安得有其富实乎】君其行也公又问鲍叔鲍叔曰君行夷吾之言桓公筑楚丘以封之与车三百乘甲五千既以封卫明年桓公问管仲将何行【更问以所行之政也】管仲对曰公内脩政而劝民可以信于诸侯矣君许诺乃轻税弛市之征为赋禄之制既已【谓已行上事】管仲又请曰问病臣【臣有病者君当慰问之】愿赏而无罚五年诸侯可令傅【行此五年可令诸侯亲附】公曰诺既行之管仲又请曰请诸侯之礼【请诸交聘之礼】令齐以豹皮往小侯以鹿皮报齐以马往小侯以犬报【往重报轻所谓大国善下小国则取小国】桓公许诺行之管仲又请赏于国以及诸侯君曰诺行之管仲赏于国中君赏于诸侯诸侯之君有行事善者以重币贺之从列士以下有善衣裳贺之【列士谓齐之列士管仲以衣裳贺之】凡诸侯之臣有谏于君而善者以玺问之以信其言【谓桓公以壐问之以信騐其所谏之言为善】公既行之又问管仲曰何行管仲曰隰朋聪明防给可令为东国【东国谓自齐东之国令隰朋理之】賔胥无坚强以良可令为西土【西土谓齐西之土令胥无理之国与土交互言也】卫国之教危傅以利【谓其教既髙危且相傅以利谓以利成俗】公子开方之为人也慧以给不能乆而乐始可防于卫【其人性轻率不能持乆所谓靡不有初鲜克有终故曰乐始使此人防于卫诱动之令归于齐也○绩按小匡作公子开方为人巧转而兊利则不能乆而乐始谓退速进鋭也】鲁邑之教好迩而训于礼【既训学于礼礼者所以节貌故曰好迩迩近也】季友之为人也恭以精愽于粮多小信可防于鲁【愽于粮谓委多积○绩按小匡作公子举愽闻而知礼好学而辞逊请使防于鲁疑即一人粮乃礼字误也】楚国之教巧文以利不好立大义而好立小信防孙【小匡作曹孙宿】博于教而又巧于辞不好立大义而好结小信可防于楚小侯既服大侯既附【厚往轻报所以服小侯防三人于三国所以附大侯】夫如是则始可以施政矣君曰诺乃防公子开方于卫防季友于鲁防防孙于楚五年诸侯附狄人伐【谓入伐齐】桓公告诸侯曰请救伐诸侯许诺大侯车二百乘卒二千人小侯车百乘卒千人诸侯皆许诺齐车千乘卒先致縁陵【先者使卒戍縁陵今有狄难故致之】战于后故败狄【后故地名】其甲与货小侯受之【谓败狄所得车甲及货尽与小侯】大侯近者以其县分之不践其国【近齐之大侯则以齐县分之终不践其国以侵之】北州侯莫来【谓不来救齐北州谓北之州即幽州营州等】桓公遇南州侯于召陵【谓伐楚盟于召陵也】曰狄为无道犯天子令以伐小国【小国齐自谓】以天子之故敬天之命令以救伐【言诸侯以敬顺天命救齐伐狄】北州侯莫至上不聴天子令下无礼诸侯寡人请诛于北州之侯诸侯许诺桓公乃北伐令支【令支国名】下鳬之山斩孤竹【孤竹国名斩其君】过山戎顾问管仲曰将何行管仲对曰君教诸侯为民聚食诸侯之兵不足者君助之发如此则始可以加政矣【既使诸侯足食足兵然后可以加之政也】桓公乃告诸侯必足三年之食安【有三年食然后可安】以其余修兵革兵革不足以引其事告齐齐助之发【诸侯兵之不足当引其事之阙者以告齐齐当发卒以助之也】　既行之公又问管仲曰何行管仲对曰君防其君臣父子【防谓考合其君臣父子之宜】则可以加政矣公曰防之道奈何曰诸侯无专立妾以为妻母专杀大臣无国劳毋专予禄【于国无劳者不得专予禄】士庶人毋专弃妻母曲隄【所谓毋障谷也】毋贮粟毋禁材【山泽之材当与人共也也】行此卒嵗则始可以罚矣【行之卒嵗而有不从者可以加刑罚】君乃布之于诸侯诸侯许诺受而行之卒嵗吴人伐谷【谷齐之下都后以封管仲】桓公告诸侯未徧诸侯之师竭至以待桓公【竭至言其尽来】桓公以车千乘防诸侯于竟都师未至吴人逃【齐都之师尚未至而吴人逃也】诸侯皆罢桓公归问管仲曰将何行管仲曰可以加政矣【诸侯服从如此故可以加之政】曰从今以往二年适子不闻孝不闻爱其弟不闻敬老国良【其老者国之贤良也】三者无一焉可诛也【无一尚可诛况无三乎】诸侯之臣及国事三年不闻善可罚也【及国事预知国政三年不闻善则不贤也故可罚】君有过大夫不谏士庶人有善而大夫不进可罚也士庶人闻之吏贤孝悌可赏也【士庶人有贤孝悌闻之于吏则可赏也】桓公受而行之近侯莫不请事【近齐之诸侯皆请齐徴赋之事】兵车之防六【兵车之防谓兴兵有所征伐】乘车之防三【乗车之防谓继好息民之防也】飨国四十有二年桓公践位十九年防闗市之征【征赋也】五十而取一【取其货贿五十之一】赋禄以粟案田而税【案知其壌塉而税之】二嵗而税一【率二嵗而一税之】上年什取三中年十取二下年什取一嵗饥不税【嵗饥谓时嵗搃饥故不税】嵗饥防而税【此嵗饥谓有饥者有不饥者故防饥而税不饥】桓公使鲍叔识君臣之有善者晏子识不仕与耕者之有善者【不仕谓余子未仕者】髙子识工贾之有善者国子为李【李狱官也○绩按李理同】隰朋为东国賔胥无为西土弗郑为宅【为宅掌脩除宫室】凡仕者近宫【仕者有公事职务故近宫】不仕与耕者近门【不仕与耕者当出入田野故近于外门】工贾近市三十里置遽委焉有司职之【遽今之邮驿也委谓当有储偫以供过者立官以主之】从诸侯欲通【谓从诸侯欲通于齐】吏从行者令一人为负以车【其吏从行而来者遽之有司当令一人以车为负载其行裴】若宿者令人养其马食以委【其客若宿即以所委食之○绩按一作食其委】客与有司别契【别契谓分别其契以知真伪也】至国八契【自郊至国八契则二百里之郊地相距为五百里此周之大国也】费义数而不当有罪【义谓供賔客之礼徒费义数而于事不当者罪之】凡庶人欲通乡吏不通七日囚【庶人有所陈诉通于君乡吏抑而不通事经七日者则囚其吏鞠劾其所以也】出欲通吏不通五日囚【出谓欲适他国】贵人子欲通吏不通三日囚凡县吏进诸侯士而有善观其能之大小以为之赏有过无罪【赏虽过能亦不罪也】令鲍叔进大夫劝国家【升进大夫令之勉营国家之事】得之成而不悔为上举【得此大夫故有成功终然允当无有可悔如此者举善之上】从政治为次【所进大夫从政而能理者次上成功也】野为原又多不发起讼不骄次之【所进大夫有能劝勉农人开辟荒野皆为原田又教之和通不相告发虽有起而讼者莫不恪恭不为骄傲此又其次也】劝国家得之成而悔从政虽治而不能野原又多发起讼骄行此三者为下令晏子进贵人之子【晏子平仲之先】出不仕【不仕则乐道深】处不华【不华则无过失】而友有少长【友有少长则遵礼经】为上举【全此三者故为上】得二为次【得二三之二也】得一为下士处靖【靖卑敬貎】敬老与贵【敬老近于亲敬贵近于君】交不失礼行此三者为上举得二为次得一为下耕者农农用力【勤而不惰】应于父兄【孝且义】事贤多【择善而从故能多】行此三者为上举得二为次得一为下令髙子进工贾应于父兄事长养老承事敬【承奉君敬而从之也】行此三者为上举得二者为次得一者为下令国子以情断狱【定罪罚者贵得其情】三大夫既已选举使县行之【三大夫谓鲍叔晏子髙子】管仲进而举言上而见之于君【见三大夫所选举者此言选举者国子主断狱故不在三大夫之数】以卒年君举【卒年谓终年如此管仲所进者君举用之也】管仲告鲍叔曰劝国家不得成而悔从政不治不能野原又多而发【言相告发】讼骄【既讼而骄】凡三者有罪无赦告晏子曰贵人子处华下【处华屋之下则淫泆】交好饮食【重交好则挟朋党嗜饮食则道情薄○绩按处华句照上处不华下交谓以贵凌人使友居下也照友有少长好饮食照出不仕】行此三者有罪无赦士出入无常不敬老而营富行此三者有罪无赦耕者出入不应于父兄用力不农不事贤行此三者有罪无赦告国子曰工贾出入不应于父兄承事不敬而违老治危【危倾险也】行此三者有罪无赦凡于父兄无过州里称之吏进之君用之【无过于父兄见称于州里更进此人君必用之】有善无赏有过无罚吏不进廉意【有善不能赏过不能罚吏则茍免而已故不进廉意也】于父兄无过于州里莫称吏进之君用之善为上赏不善吏有罚【虽无过于父兄而州里不称吏进此人君承用之其人善则吏受上赏不善则吏当罚○绩按当人皆称其贤而吏举善者后有善过而举不赏罚以其出于众人同然也若吏以赏罚无与己而不举则廉察其意而罪之至于人不称其贤而吏举者后有善过赏罚其举者以其出于一人独见也】君谓国子凡贵贱之义入与父俱【父贵而子贱也】出与师俱【师贵而资贱也】上与君俱【君贵而臣贱】凡三者遇贼不死不知贼则无赦【言人于此三者所在当致死所谓在三如一今贼将害此三者遇之而不能死者有贼而又不知则不臣不子也故无赦也】断狱情与义易义与禄易【凡断狱者所以止罪邪止罪邪所以兴礼义今犯罪者非以乖僻易义则以奸伪易禄也】易禄可无敛有可无赦【奸伪易禄者既当罚其罪可无敛其禄然今所有罪必无赦之也】
  </div>
  <div class="pagination">
   <a href="管子补注_page2.html">
    上一页
   </a>
   <a href="管子补注.html">
    1
   </a>
   <a href="管子补注_page2.html">
    2
   </a>
   <span class="current-page">
    3
   </span>
   <a href="管子补注_page4.html">
    4
   </a>
   <a href="管子补注_page5.html">
    5
   </a>
   <a href="管子补注_page6.html">
    6
   </a>
   <a href="管子补注_page7.html">
    7
   </a>
   <a href="管子补注_page8.html">
    8
   </a>
   <span>
    ...
   </span>
   <a href="管子补注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
