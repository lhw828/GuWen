<!DOCTYPE html>
<html>
 <head>
  <meta charset="utf-8"/>
  <title>
   韩非子 - 第 2 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩非子 - 第 2 页/共 9 页
  </h1>
  <div class="content">
   韩非子卷一
　　钦定四库全书
　　韩非子卷二　　　　　　　元　何犿　注有度第六　　　二柄第七
　　权第八　　　八奸第九
　　有度第六
　　国无常强无常弱奉法者强则国强【强为不曲法从私】奉法者弱则国弱荆庄王并国二十六开地三千里庄王之氓社稷也而荆以亡【荆全之时与荆亡之时民及社稷未改易而全亡遂殊者则由奉法有强弱故也】齐桓公并国三十啓地三千里桓公之氓社稷也而齐以亡燕襄王以河为境以蓟为国袭涿方城【方城涿之邑也】残齐平中山【中山国名】有燕者重无燕者轻【谓邻国得燕为党者则重反是者则轻也】襄王之氓社稷也而燕以亡魏安厘王攻赵救燕取地河东【河东故南燕国所在时魏救燕燕人得之故以河东故国与魏也】攻尽陶魏之地【陶定陶也】加兵于齐私平陆之都【言魏加兵于齐平陆以为私都也】攻韩拔管【管故管叔所都】胜于淇下睢阳之事荆军老而走【魏与楚相持于睢阳而楚师遁师久而老】蔡召陵之事荆军破兵四布于天下【兵魏之兵也】威行于冠带之国安厘死而魏以亡故有荆庄齐桓公则荆齐可以霸有燕襄魏安厘则燕魏可以强今皆亡国者其羣臣官吏皆务所以乱而不务所以治也其国乱弱矣又皆释国法而私其外【外谓臣之事也】则是负薪而救火也乱弱甚矣故当今之时能去私曲就公法者民安而国治能去私行行公法者则兵强而敌弱故审得失有法度之制者加以羣臣之上则主不可欺以诈伪【谓得守法度之臣受之以政位加羣臣之上故不可欺以诈伪】审得失有权衡之称者以听逺事则主不可欺以天下之轻重【权衡所以称轻重也臣既妙于轻重使之听逺故不可欺以轻重也】今若以誉进能则臣离上而下比周【能由誉进所以比周于下求其虚誉】若以党举官则民务交而不求用于法【官由党举所以务交求其亲援】故官之失能者其国乱以誉为赏以毁为罚也则好赏恶罚之人释公行行私术比周以相为也忘主外交以进其与【与谓党与也】则其下所以为上者薄矣交众与多外内朋党虽有大过其蔽多矣【朋党既多递相隠蔽虽有大过无从而知也】故忠臣危死于非罪奸邪之臣安利于无功【邪臣朋党则忠臣横以非罪而见防邪臣辄以无功而获利也】忠臣之所以危死而不以其罪则良臣伏矣【臣伤其类故良臣伏也】奸邪之臣安利不以功则奸臣进矣【同气相求故奸臣进也】此亡之本也若是则羣臣废法而行私重轻公法矣【私重谓朋党私相重也】数至能人之门【此其所以私重也】不一至主之廷百虑私家之便不一图主之国属数虽多非所以尊君也【君之徒属之数虽多皆行私重故非尊君】百官虽具非所以任国也【百官虽备皆虑私家之便故非任国任谓当其事也】然则主有人主之名而实托于羣臣之家也【威权下移故也】故臣曰亡国之廷无人焉【无忧国之人也臣韩非自谓也】廷无人者非朝廷之衰也家务相益不务厚国大臣务相尊而不务尊君小臣奉禄养交不以官为事此其所以然者由主之不上断于法而信下为之也故明主使法择人不自举也使法量功不自度也【择人量功之法布在方册谓成国之旧制】能者不可敝败者不可饰誉者不能进非者弗能退【以法量功故能不可敝败不可饰也以法饰人故誉不能进非不能退也】则君臣之间明辩而易治【明辩谓善恶不相掩】故主雠法则可也【雠谓校定可否】贤者之为人臣北面委质无有二心朝廷不敢辞贱军旅不敢辞难【朝廷辞贱则下有觖上之心军旅辞难则士有偷存之志】顺上之为从主之法虚心以待令而无是非也故有口不以私言【为君言也】有目不以私视【为君视也】而上尽制之为人臣者譬之若手上以修头下以修足清暖寒热不得不救入【寒则救之以暖热则救之以清凡此皆用手入故曰不得不救入也】镆铘傅体不敢弗搏【利刄近体手必搏之】无私贤哲之臣无私事能之士【贤哲之臣事能之士皆以公用之】故民不越乡而交无百里之慼【既任臣以公则政平国理人无异望无外心故不越乡而交所以无百里之慼】贵贱不相逾愚智提衡而立【愚智各得其所故提衡而立】治之至也今夫轻爵禄易去亡以择其主臣不谓廉【易亡择主心贪者耳如此之臣不可谓廉也】诈说逆法倍主强谏臣不谓忠【逆法强谏凌主者耳如此之臣不可谓忠】行惠施利收下为名臣不谓仁【行惠收下作福者耳如此之臣不可谓仁】离俗隐居而以非上臣不谓义【隐居非上主之恶如此之臣不可谓义】外使诸侯内耗其国伺其危险之陂以恐其主曰交非我不亲怨非我不解而主乃信之以国听之卑主之名以显其身毁国之厚以利其家臣不谓智【伺危以恐主毁国以利家奸雄者耳如此之臣不可谓智也】此数物者险世之说也而先王之法所简也【险世所说邀取一时之利先王所简必令百代常行】先王之法曰臣毋或作威毋或作利从王之指毋或作恶从王之路古者世治之民奉公法废私术专意一行具以待任【治世之人所具意行不用之于私唯以待君之任耳】夫为之人主而身察百官则日不足力不给【言当用法而察之】且上用目则下饰观【饰观则目视不得其真也】上用耳则下饰声【饰声则耳聴不知其伪也】上用虑则下繁辞【繁辞则虑惑于说也】先王以三者为不足故舍己能而因法数审赏罚先王之所守要【因法数审赏罚用此察之则百官不得混其真伪斯术也先王所守之要】故法省而不侵独制四海之内聪智不得用其诈隂躁不得闗其佞奸邪无所依逺在千里外不敢易其辞势在郎中不敢蔽善饰非【郎近侍之官也】朝廷羣下直凑单微不敢相逾越【虽单防直凑亦令得其职分而豪强不敢逾】故治不足而日有余上之任势使然也【立治之功日尚有余而功教既已平羣臣既已穆则上之任用之势不违法教使之然也】夫人臣之侵其主也如地形焉即渐以往【如地形之见耕渐就削防也】使人主失端东西易面而不自知【既以渐来故虽至于失端易面而主尚不能自知】故先王立司南以端朝夕【司南即指南车也以喻国之正法】故明主使其羣臣不游意于法之外不为惠于法之内【不令游意法外为惠法内皆所以防其侵也】动无非法法所以凌过游外私也【既使羣臣动皆以法其或凌过游外即皆私也】严刑所以遂令惩下也【所以严刑者欲以遂令且惩下也遂通也】威不贷错制不共门【威当主错故不贷臣令错制当主裁故不共臣同门错置也】威制共则众邪彰矣【威制共臣则制邪显用矣】法不信则君行危矣【法不信则后不可行故君危也】刑不断则邪不胜矣故曰巧匠目意中绳然必先以规矩为度【匠之目意虽复中绳而不可用当以规矩为其度】上智防举中事必以先王之法为比【君知虽敏而中事不可用当以先王之法为其比例也】故绳直而枉木斵凖夷而髙科削【科等也削髙等令就下也】权衡县而重益轻【减重益轻权衡乃平】斗石设而多益少【减多益少斗石乃满】故以法治国举措而已矣【举法而措之治自平】法不阿贵绳不挠曲法之所加智者弗能辞勇者弗敢争刑过不避大臣赏善不遗匹夫故矫上之失诘下之邪治乱决缪绌羡齐非【绌其健羡齐其为非绌音黜】一民之轨莫如法属官威民【属官欲令官之属已】退淫殆止诈伪莫如刑刑重则不敢以贵易贱【不敢以贵势慢易于贱也】法审则上尊而不侵上尊而不侵则主强而守要故先王贵之而传之【传之于后】人主释法用私则上下不别矣
　　二柄第七
　　明主之所导制其臣者二柄而已矣【导引也言道所以引喻其臣而制断之也】二柄者刑徳也何谓刑徳曰杀戮之谓刑庆赏之谓徳为人臣者畏诛罚而利庆赏故人主自用其刑徳则羣臣畏其威而归其利矣故世之奸臣则不然所恶则能得之其主而罪之【奸臣所恶则巧诈媚惑其主得其威而罪也】所爱则能得之其主而赏之【奸臣所爱亦以巧诈媚惑其主得之恩而赏之】今人主非使赏罚之威利出于已也听其臣而行其赏罚则一国之人皆畏其臣而易其君【臣用罚则民畏臣而轻君】归其臣而去其君矣【臣用赏则民归臣而去其君】此人主失刑徳之患也夫虎之所以能服狗者爪牙也使虎释其爪牙而使狗用之则虎反服狗矣人主者以刑徳制臣者也今君人者释其刑徳而使臣用之则君反制于臣矣【反为臣所制也】故田常上请爵禄而行之羣臣【请君爵禄而与羣臣所以树私徳于众官】下大斗斛而施于百姓【于下而用大斗斛以施百姓所以树私恩于众庶也】此简公失徳而田常用之也故简公见弑子罕谓宋君曰夫庆赏赐予者民之所喜也君自行之杀戮刑罚者民之所恶也臣请当之于是宋君失刑而子罕用之故宋君见刼田常徒用徳【谓不兼刑也】而简公弑子罕徒用刑【谓不兼徳也】而宋君刼故今世为人臣者兼刑徳而用之则是世主之危甚于简公宋君也故刼杀拥蔽之主非失刑徳而使臣用之而不危亡者则未尝有也
　　人主将欲禁奸则审合刑名者言不异事也【言名也事刑也言事以相考则合不可知也】为人臣者陈事而言君以其言授之事专以其事责其功功当其事事当其言则赏功不当其事事不当其言则罚故羣臣其言大而功小者则罚非罚小功也罚功不当名也羣臣其言小而功大者亦罚非不说于大功也以为不当名也害甚于有大功故罚【不当名之害甚于大功功大震主亦所以为罚】昔者韩昭侯醉而寝典冠者见君之寒也故加衣于君之上觉寝而说【寝寤而觉】问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒故明主之畜臣臣不得越官而有功不得陈言而不当越官则死不当则罪守业其官所言者贞也【守业以当官守官以当言如此者贞也】则羣臣不得朋党相为矣
　　人主有二患任贤则臣将乘于贤以刼其君【贤者必多才术故能乘贤以刼君也】妄举则事沮不胜【妄举谓不择贤则其事必沮而不胜沮毁败也】故人主好贤则羣臣饰行以要君欲则是羣臣之情不效【饰行则伪外故其内情不效效显也】羣臣之情不效则人主无以异其臣矣【莫不饰行故真伪不分也】故越王好勇而民多轻死楚灵王好细腰而国中多饿人齐桓公妬外而好内故竖刁自宫以治内桓公好味易牙蒸其首子而进之燕子哙好贤故子之明不受国【子之燕之臣也以哙好贤故陈禅让之事令哙不受国以譲已因以簒之】故君见恶则羣臣匿端【匿其端避所恶也】君见好则羣臣诬能【诬其能欲见用】人主欲见则羣臣之情态得其资矣【羣臣之情态皆欲求利君见其好恶则知利其所存故得以为资】故子之托于贤以夺其君者也竪刁易牙因君之欲以侵其君者也其卒子哙以乱死【子哙燕王名也】桓公虫流出尸而不此其故何也人君以情借臣之患也【谓见好恶之情则臣得以为利此以情借臣求利者也患所以生】人臣之情非必能爱其君也为重利之故也今人主不掩其情不匿其端而使人臣有縁以侵其主【縁其好恶之情得以侵主】则羣臣为子之田常不难矣故曰去好去恶羣臣见素【君无好恶则臣无因为伪其诚素自见】羣臣见素则大君不蔽矣
　　权第八【扬谓举之使明也权谓量事设谋也】
　　天有大命人有大命【昼夜四时之天之大命君臣上下之节人之大命也】夫香美脆味厚酒肥肉甘口而疾形曼理皓齿说情而专精【香肥所以甘口也用之失中则病形皓曼所以恱情也耽之过度则损精贤才所以助理也用之失宜则危君也】故去甚去防身乃无害权不欲见素无为也事在四方要在中央【四方谓臣民中央谓主君】圣人执要四方来效虚而待之彼自以之【以用也君但虚心以待之彼则各自用其能也】四海既蔵道隂见阳【四海则四方也蔵谓不见也其能如此则君当导臣之隂以见君之阳阴阳接则君臣通也】左右既立开门而当【左右谓左辅右弼也君臣既通辅弼之臣斯立如此则同类相从同声相应四方贤才毕来矣君但开门而当之无所遮拥也当受也】勿变勿易与二俱行【贤才既来莫敢变易但令辅弼二臣俱行职事】行之不已【既行职事有功而可此俱皆贤臣之助不须有所除去无不随化而成】是谓履理也【君能履理故有成功】夫物者有所宜材者有所施各处其宜故上下无为使鸡司夜令狸执防皆用其能上乃无事上有所长事乃不方【所长谓任材用物皆得其宜故事不一方而成】矜而好能下之所欺【居上者矜好其能则下各饰其能以欺之】辩惠好生下因其材【居上好生辩惠则下因其材以入其谀佞材则辩惠也】上下易用国故不治【上代下任下操上权则国不治】用一之道以名为首【一谓道可以常行古今莫二者唯其正名乎故曰以名为首】名正物定名倚物徙故圣人执一以静使名自命令事自定【既使名命事故事自定也】不见其采下故素正【采故皆事也上不见事则下事既素且正】因而任之使自事之【因其事而任之彼则自举其事】因而予之彼将自举之【因其事以与之彼则自举之】正与处之使皆自定之上以名举之【凡事皆使彼自定在上者从而以名举之则刑名审矣】不知其名复修其形【形事也循事以求名则其名可知也】形名防同用其所生【所生为形名所从而出者形名既以叅同故有此人而用之】二者诚信下乃贡情【二者谓形名也防同则用其人是谓诚信也贡谓陈见也】谨修所事待命于天【君人者能谨修其事大必有符应之命以命之】毋失其要乃为圣人圣人之道去智与巧智巧不去难以为常【夫智巧在必背道而行诈故须去之】民人用之其身多殃主上用之其国危亡因天之道反形之理督参鞠之终则有始【既去智巧上因天之道下则反形之理二者督考参验鞠尽之其事既终还从其始也】虚以静后未尝用已【常当虚静以后人未尝用已而先唱】凡人之患必同其端【端谓所陈事之首也臣之陈事不择可否毎皆同之则是偏听而致患也】信而勿同万民一从【其陈事者且当信之无遂与同然后择其善者以之施教则万民齐一而随从】夫道者大而无形徳者覈理而普至至于羣生斟酌用之万物皆盛而不与其宁【道徳不与物宁而物自寜】道者下周于事因稽而命与时生死【言当因道以考汝报命而汝也死生犹废兴也谓其教命时可废则废时可兴则兴也】防名异事通一同情【防考异事之名必令通一而又同情】故曰道不同于万物【故能生于万物】徳不同于隂阳【故能成于隂阳】衡不同于轻重【故能知其轻重】绳不同于出入【故能正于出入】和不同于燥湿【故能均于燥湿】君不同于羣臣【故能制于羣臣】凡此六者道之出也【此六者皆自道生故曰道之出也】道无双故曰一是故明君贵独道之容【道以独为容】君臣不同道下以名祷【下当陈其名言以祷于君】君操其名臣效其形形名防同上下和调也
　　凡听之道以其所出反以为之入【凡聼言之道或有未审必出言以难之彼必反求其理以入于此也】故审名以定位明分以辩类【审察其名则事位自定明识其分则物类自辩】听言之道溶若甚醉【溶闲漫之貌凡聴言者欲闇以招明愚以求智故闇然若甚醉者则言者自尽而敷奏也】唇乎齿乎吾不为始乎齿乎唇乎愈惽惽乎【唇齿可以发言语也吾不为始则彼自为始吾愈惽惽彼愈昭昭】彼自离之吾因以知之是非辐凑上不与构【离谓分析其所言彼既分析吾遂知之所陈之言或是或非如辐之凑皆发自下情上不与之为构也构结也】虚静无为道之情也参伍比物事之形也参之以比物伍之以合虚根干不革则动泄不失矣【参三也伍五也谓所陈之事或三之以比物之情或五之以合虚之数常令根干坚植不有移革如此则动之散皆无所失泄也】动之溶之无为而改之【凡所举动溶然闲暇虽有所改无为而为也】喜之则多事恶之则生怨【谓臣所陈言君若喜之彼必自媚益为其事若乃恶之彼必生怨而遂止】故去喜去恶虚心以为道舍【去喜恶以虚其心则道来止故为道舍】上不与共之民乃宠之【谓下之为事上不与共得则臣得自専其事必成故得受其荣宠也】上不与义之使独为之上固闭内扄从室视庭防咫尺已具皆之其处以赏者赏以刑者刑【闭内扄闭心以察臣也由内以观外若从室而视庭也八尺曰咫尺寸者所以度长短既闭心以防验之咫尺以度量之二者以具则大小长短皆之其所不相犯错如此则可赏则赏可刑则刑无乖谬矣】因其所为各以自成善恶必及孰敢不信【所为善恶既各自成善必及赏恶必及刑刑赏不差谁敢不信】规矩既设三隅乃列【赏罚规矩既已说于一事二事则人知他事皆然故曰三隅乃列也】主上不神下将有因【神者隐而莫测其所由者也既不神故可测则可因故曰下将有因也】其事不当下考其常【主事不当则下以常理考之所以较其非】若天若地是谓累解【天地髙厚不可测者也君用意如天地则上因下考之累可解也】若地若天孰踈孰亲【天无私覆地无私载故无踈无亲也】能象天地是谓圣人【象天地之髙厚而无私也】欲治其内置而勿亲【内谓君之机宻也欲令机事不失所置之臣勿私亲之】欲治其外官置一人不使自恣安得移并【外谓百官之政也欲令官政不失则每官置一人焉夫两雄必争官有二人适足以増其猜竞故一人则専而不恣岂有移易并兼之事】大臣之门唯恐多人【臣门多人威权在之故也】凡治之极下不能得【神隐不测故下不能得之治道无逾此者故曰治之极也】周合刑名民乃守职去此更求是谓大惑【刑名不差则民守职此治之至要者也去至要而不用非惑而何也】猾民愈众奸邪满侧【亦既大惑故奸众而邪满】故曰毋富人而贷焉毋贵人而逼焉【君之富臣更从臣贷君之贵臣更令臣逼此倒置之徒不识理道者也】毋专信一人而失其都国焉【专信一人则势聚焉故失其都】腓大于股难以趣走【臣重于君难以为理】主失其神虎随其后【失神谓君可测知如臣能为虎随后以伺其隙】主上不知虎将为狗【主既不知臣之为虎则臣匿威藏用外若狗然所以隂谋其事】主不蚤止狗益无己【臣既以虎为狗君不知而止之如此则同事相求皆为狗益其朋党无有已时也】虎成其羣以弑其母【母则君也既朋党相益即是虎成羣也虎既成羣母必见弑】为主而无臣奚国之有【臣皆为虎故曰无臣也】主施其法大虎将怯主施其刑大虎自宁【主既施刑虎则惧而履道故得安宁也】法刑狗信虎化为人复反其真【谓君君臣臣也】欲为其国必伐其聚【聚为朋党交结伐之者所以离散其朋党也】不伐其聚彼将聚众欲为其地必适其赐【地亦国也欲治其国必令赐与适宜】不适其赐乱人求益彼求我予假仇人斧【乱人求益而与之则是以斧假仇人也】假之不可彼将用之以伐我【以斧与仇则是假与不可仇既得斧我之见伐不亦宜哉】黄帝有言曰上下一日百战【夫上位可寳上利可贪居下者常有羡欲之心欲静则不能欲取则不得二者交战一日有百也】下匿其私用试其上上操度量以割其下【下既有羡之心常匿私以试上故上必当操度量以割断其下也】故度量之立主之寳也【度量可以割断下故为主之寳也】党与之具臣之寳也【党与具可以夺君位故为臣寳】臣之所不弑其君者党与不具也故上失寸下得防常【四指为上于度量少有所失下之得利已数倍多矣】有国之君不大其都【大其都臣将据以叛国】有道之臣不贵其家【大夫称家贵其家臣将凌己】有道之君不贵其臣【贵其臣臣将贵势过已】贵之富之僃将代之【臣既贵富僃必将代君也】僃危恐殆急置太子祸乃无从起【太子者君之副贰国之重镇今欲僃其危殆必速置之则祸端自息矣】内索出圉必身自执其度量【臣人四面谋君常在圉今在内欲求出圉但身执度量则可矣】厚者亏之薄者靡之【厚谓臣党与众势位髙也位如此必亏之使薄也】亏靡有量毋使民比周同欺其上亏之若月【若明之渐亏也亦取其既盛必衰天之道也】靡之若热【若鑚火之取热不得中息】简令谨诛必尽其罚【尽刑罚之理也】毋防而弓一栖两雄【弓以射不当栖之雄喻刑法罚不当位之官也】一栖两雄其鬬防防【争鬭貌】豺狼在牢其羊不繁【豺狼喻吏之贪残者】一家二贵事乃无功【二贵争出命服役者不知谁从故事无功也】夫妻持政子无适从【夫唱妇随者礼之正也今夫妻争持其政故子不知所从也】为人君者数披其木毋使木枝扶踈【木喻臣也披为落其枝也数落木枝者喻数削黜臣之威势也】木枝扶踈将塞公闾【谓臣威权覆主充塞公闾】私门将实公庭将虚主将壅围【围圉也】数披其木无使木枝外拒【拒谓枝之防生者也】木枝外拒将逼主处数披其木毋使枝大本小枝大本小将不胜春风不胜春风枝将害心【春风所以发生万物者也喻君恩赏所以荣益于下者也枝本大矣春风又发其荣以増其重则披枝而害心喻臣本实矣君又加之恩赏以増其威则臣将二而危君矣】公子既众宗室忧唫【宗室谓大宗适子家也庶子既众势凌适子故忧唫也】止之之道数披其木毋使枝茂木枝数披党与乃离掘其根本木乃不神填其汹渊毋使水清【渊者水之停积水清鉴之者必众喻虽族和附之者必多也】探其懐夺之威【探其懐谓渊其心知其所欲为】主上用之若电若雷【威不下分则君命神而可畏故若雷电也】
　　八奸第九
　　凡人臣之所道成奸者有八术【道引也言奸臣或诱引君之左右或诱引君之百姓以成其奸邪其术有八也】一曰在同牀何谓同牀曰贵夫人爱孺子便僻好色【便僻得嬖羙好之色】此人主之所惑也托于燕处之虞乘醉饱之时而求其所欲此必聴之术也【乘因也夫人孺子等因君醉饱之时进以燕娯之具以求其所欲事无不聴】为人臣者内事之以金玉使惑其主此之谓同牀【以金玉之寳内事贵夫人爱孺子等使之惑主主惑则奸谋可成也】二曰在防何谓在防曰优笑侏儒左右近习【优笑者谓俳优能啁笑者侏儒短人也】此人主未命而唯唯未使而诺诺先意承防观貌察色以先主心者也此皆俱进俱退皆应皆对【谓君所欲进则左右近习俱共进之所欲退则俱共退之命之则皆应问之则皆对】一辞同轨以移主心者也为人臣者内事之以金玉玩好外为之行不法使之化其主此之谓在防【奸臣既以金玉内事近习之臣外又为行非法渐化其主主既习非则其位可得而夺也】三曰父兄何谓父兄曰侧室公子人主之所亲爱也大臣廷吏人主之所与度计也此皆尽力毕议人主之所必聴也为人臣者事公子侧室以音声子女收大臣廷吏以辞言处约言事事成则进爵益禄以劝其心使犯其主此之谓父兄【收谓收摄其心也谓臣欲收大臣之心辞言为作声誉又更处置邀共言事于君其事既成大臣必益爵禄用此以劝其心使之犯忤其主主犯则君臣有隙奸臣可以施谋也】四曰养殃何谓养殃曰人主乐美宫室台池好饰子女狗马以娱其心此人主之殃也为人臣者尽民力以美宫室台池重赋敛以饰子女狗马以娱其主而乱其心从其所欲而树私利其间此谓养殃五曰民萌何谓民萌曰为人臣者散公财以说民人行小惠以取百姓使朝廷市井皆劝誉已以塞其主【臣行其惠则主泽不下流故曰塞其主】而成其所欲此之谓民萌六曰流行何谓流行曰人主者固壅其言谈希于聴论议易移以辩说【君门隔于九重贤俊希得与摄故言谈论议希也】为人臣者求诸侯之辩士养国中之能说者使之以语其私为巧文之言流行之辞【谓其言巧便聼者似若流通而可行】示之以利势惧之以患害施属虚辞以坏其主【设施缀属浮虚之辞】此之谓流行七曰威强何谓威强曰君人者以羣臣百姓为威强者也羣臣百姓之所善则君善之非羣臣百姓之所善则君不善之为人臣者聚带劒之客养必死之士以彰其威明为己者必利不为己者必死以恐其羣臣百姓而行其私此之谓威强八曰四方何谓四方曰君人者国小则事大国兵弱则畏强兵大国之所索小国必聴强兵之所加弱兵必服为人臣者重赋敛尽府库虚其国以事大国而用其威求诱其君甚者举兵以聚边境而制敛于内薄者数内大使以震其君使之恐惧此之谓四方凡此八者人臣之所以道成奸世主所以壅刼失其所有也不可不察焉明君之于内也娱其色而不行其谒不使私请【所以防初奸之同牀也】其于左右也使其身必责其言不使益辞【所以防二奸之在防也】其于父兄大臣也聴其言也必使以罚任于后【当则任之不当则罚之】不令妄举【防三奸之父兄】其于观乐玩好也必令之有所出【谓知其所从来】不使擅进不使擅退羣臣虞其意【防四奸之飬殃也虞度也必不令度君意擅有所进退也】其于徳施也纵禁财发坟仓【积栗于仓若坟然】利于民者必出于君不使人臣私其徳【防五奸之民萌也】其于说议也称誉者所善毁疵者所恶必实其能察其过【考实其能察详其过】不使羣臣相为语【防六奸之流行】其于勇力之士也军旅之功无逾赏邑鬭之勇无赦罪【邑鬭勇者谓恃力与邑人私鬬】不使羣臣行私财【防七奸之威强也不使行私财于勇士】其于诸侯之求索也法则聴之不法则距之【防八奸之四方】
　　所谓亡君者非莫有其国也而有之者皆非已有也【亡君虽有国非已有之令臣执制而有之】令臣以外为制于内则是君人者亡也【臣自外制内而君不擅举手如此者君必亡也】聴大国为救亡也而亡亟于不聴【聴大国则诛求无厌每事皆聼倾国犹不足有所不从则有辞而见伐故聼从之亡急于不聼也】故不聴羣臣羣臣知不聴则不外诸侯【臣之外交以君之聴已欲有所搆结今君既不聴则外交之心息矣】诸侯之不聴则不受臣之诬其君矣【诸侯知我不聴用其臣不受彼臣之浮言以罔诬其君也】
　　明主之为官职爵禄也所以进贤材劝有功也故曰贤材者防厚禄任大官功大者有尊爵受重赏官贤者量其能赋禄者称其功是以贤者不诬能以事其主有功者乐进其业故事成功立今则不然不课贤不肖论有功劳用诸侯之重【诸侯以势位之重也有所委属而君用之】聴左右之谒父兄大臣上请爵禄于上而下卖之以收财利及以树私党故财利多者买官以为贵有左右之交者请谒以成重功劳之臣不论官职之迁失谬是以吏偷官而外交弃事而财亲是以贤者懈怠而不劝有功者隳而简其业此亡国之风也【隳毁也或本为堕】














　　韩非子卷二
&lt;子部,法家类,韩非子&gt;
　　钦定四库全书
　　韩非子卷三　　　　　　　元　何犿　注十过第十
　　十过一曰行小忠则大忠之贼也二曰顾小利则大利之残也三曰行僻自用无礼诸侯则亡身之至也四曰不务听治而好五音则穷身之事也五曰贪愎喜利则灭国杀身之本也六曰耽于女乐不顾国政则亡国之祸也七曰离内逺游而忽于谏士则危身之道也八曰过而不听于忠臣而独行其意则灭髙名为人笑之始也九曰内不量力外恃诸侯则削国之患也十曰国小无礼不用谏臣则絶世之势也
　　奚谓小忠昔者楚共王与晋厉公战于鄢陵楚师败而共王伤其目酣战之时司马子反渇而求饮竪谷阳操觞酒而进之子反曰嘻退酒也竪谷阳曰非酒也子反受而饮之子反之为人也嗜酒而甘之弗能絶于口而醉战既罢共王欲复战令人召司马子反司马子反辞以心疾共王驾而自往入其幄中闻酒臭而还曰今日之战不谷亲伤所恃者司马也而司马又醉如此是亡楚国之社稷而不恤吾众也不谷无复战矣于是还师而去斩司马子反以为大戮故竪谷阳之进酒不以雠子反也其心忠爱之而适足以杀之故曰行小忠则大忠之贼也
　　奚谓顾小利昔者晋献公欲假道于虞以伐虢荀息曰君其以垂棘之璧与屈产之乘赂虞公求假道焉必假我道君曰垂棘之璧吾先君之寳也屈产之乘寡人之骏马也若受吾币不假之道将奈何荀息曰彼不假我道必不敢受我币若受我币而假我道则是寳犹取之内府而藏之外府也马犹取之内廐而着之外廐也君勿忧君曰诺乃使荀息以垂棘之璧与屈产之乘赂虞公而求假道焉虞公贪利其璧与马而欲许之宫之竒谏曰不可许夫虞之有虢也如车之有辅辅依车车亦依辅虞虢之势正是也若假之道则虢朝亡而虞夕从之矣不可愿勿许虞公弗聴遂假之道荀息伐虢而还反处三年兴兵伐虞又尅之荀息牵马操璧而报献公献公说曰璧则犹是也虽然马齿亦益长矣故虞公之兵殆而地削者何也爱小利而不虑其害故曰顾小利则大利之残也
　　奚谓行僻昔者楚灵王为申之命宋太子后至执而囚之狎徐君【轻侮之也】拘齐庆封中射士【中射士官有上中下】谏曰合诸矦不可无礼此存亡之机也昔者桀为有戎之防而有缗叛之纣为黎丘之搜而戎狄叛之【有戎有缗皆国名】由无礼也君其图之君不听遂行其意居未期年灵王南游羣臣从而刼之灵王饿而死干溪之上故曰行僻自用无礼诸侯则亡身之至也
　　奚谓好音昔者卫灵公将之晋至濮水之上税车而放马设舍以宿夜分而闻鼔新声者而说之使人问左右尽报弗闻乃召师防而告之曰有鼓新声者使人问左右尽报弗闻其状似鬼神子为聼而写之师防曰诺因静坐抚琴而写之师防明日报曰臣得之矣而未习也请复一宿习之灵公曰诺因复留宿明日而习之遂去之晋晋平公觞之于施夷之台酒酣灵公起公曰有新声愿请以试平公曰善乃召师防令坐师旷之旁援琴抚之未终师旷抚止之曰此亡国之声不可遂也平公曰此道奚出师旷曰此师延之所作与纣为靡靡之乐也及武王伐纣师延东走至于濮水而自投故闻此声者必于濮水之上先闻此声者其国必削不可遂平公曰寡人所好者音也子其使遂之师防鼓究之平公问师旷曰此所谓何声也师旷曰此所谓清商也公曰清商固最悲乎师旷曰不如清征公曰清征可得而闻乎师旷曰不可古之聼清征者皆有徳义之君也今吾君徳薄不足以聼平公曰寡人之所好者音也愿试聼之师旷不得已援琴而鼓一奏之有鹤二八道【道从也】南方来集于郎门之垝【栋端也】再奏之而列三奏之延颈而鸣舒翼而舞音中宫商之声声闻于天平公大说坐者皆喜平公提觞而起为师旷寿反而问曰音莫悲于清征乎师旷曰不如清角平公曰清角可得而闻乎师旷曰不可昔者黄帝合鬼神于泰山之上驾象车而六蛟龙毕方【神名也】竝鎋【蒲末切】蚩尤居前风伯进扫雨师洒道虎狼在前鬼神在后腾蛇伏地凤皇覆上大合鬼神作为清角今主君徳薄不足聼之聼之将恐有败平公曰寡人老矣所好者音也愿遂聼之师旷不得已而鼓之一奏而有云从西北方起再奏之大风至大雨随之裂帷幕破爼豆隳廊瓦坐者散走平公恐惧伏于廊室之间晋国大旱赤地三年平公之身遂瘙病故曰不务聼治而好五音不已则穷身之事也
　　奚谓贪愎昔者智伯瑶【知伯名】率赵韩魏而伐范中行灭之反归休兵数年因令人请地于韩韩康子欲勿与段规谏曰不可不与也夫知伯之为人也好利而鸷愎彼来请地而弗与则移兵于韩必矣君其与之与之彼狃【狃习也得地于韩生心他求也】又将请地他国他国且有不听不听则知伯必加之兵如是韩可以免于患而待其事之变康子曰诺因令使者致万家之县一于知伯知伯说又令人请地于魏宣子欲勿与赵葭谏曰彼请地于韩韩与之今请地于魏魏弗与则是魏内自强而外怒知伯也如弗予其措兵于魏必矣不如予之宣子诺因令人致万家之县一于知伯知伯又令人之赵请蔡臯狼之地【邑名】赵襄子弗与知伯因隂约韩魏将以伐赵襄子召张孟谈而告之曰夫知伯之为人也阳亲而隂疏三使韩魏而寡人不与焉【三使隂以相约知有异志也】其措兵于寡人必矣今吾安居而可张孟谈曰夫董阏于简主之才臣也其治晋阳而尹铎循之【尹铎安于之属大夫】其余教犹存君其定居晋阳而已矣君曰诺乃召延陵生令将军车骑先至晋阳君因从之君至而行其城郭及五官之藏城郭不治仓无积粟府无储钱库无甲兵邑无守具襄子惧乃召张孟谈曰寡人行城郭及五官之藏皆不备具吾将何以应敌张孟谈曰臣闻圣人之治藏于臣不藏于府库务修其教不治城郭君其出令令民自遗三年之食有余粟者入之仓遗三年之用有余钱者入之府遗有竒人者使治城郭之缮【竒余也谓闲人奇音覊】君夕出令明日仓不容粟府无积钱库不受甲兵居五日而城郭已治守备已具君召张孟谈而问之曰吾城郭已治守备已具钱粟已足甲兵有余吾奈无箭何张孟谈曰臣闻董子之治晋阳也公宫之垣皆以荻蒿楛楚墙之有楛髙至于丈君发而用之于是发而试之其坚则虽菌簵之劲弗能过也君曰吾箭已足矣奈无金何张孟谈曰臣闻董子治晋阳也公宫令舍之堂皆以链铜为柱质君发而用之于是发而用之有余金矣号令已定守备已具三国之兵果至至则乘晋阳之城遂战三月弗能防因舒军而围之决晋阳之水以灌之围晋阳三年城中巢居而处悬釡而炊财食将尽士大夫羸病襄子谓张孟谈曰粮食匮财力尽士大夫羸病吾恐不能守矣欲以城下何国之可下张孟谈曰臣闻之亡弗能存危弗能安则无为贵智矣君失此计者臣请试潜行而出见韩魏之君张孟谈见韩魏之君曰臣闻唇亡齿寒今知伯率二君而伐赵赵将亡矣赵亡则二君为之次二君曰我知其然也虽然知伯之为人也麤中而少亲我谋而觉则其祸必至矣为之奈何张孟谈曰谋出二君之口而入臣之耳人莫之知也二君因与张孟谈约三军之反与之期日夜遣孟谈入晋阳以报二君之反于襄子襄子迎孟谈而再拜之且恐且喜二君以约遣张孟谈因朝知伯而出遇智过于辕门之外智过怪其色因入见知伯曰二君貎将有变君曰何如其行矜而意髙非他时之节也君不如先之君曰吾与二主约谨矣破赵而三分其地寡人所以亲之必不侵欺兵之着于晋阳三年今旦暮将防之而飨其利何乃将有他心必不然子释勿忧勿出于口明旦二主又朝而出复见智过于辕门智过入见曰君以臣之言告二主乎君曰何以知之曰今日二主朝而出见臣而其色动而视属臣此必有变君不如杀之君曰子置勿复言智过曰不可必杀之若不能杀遂亲之君曰亲之奈何智过曰魏宣子之谋臣曰赵葭韩康子之谋臣曰段规此皆能移其君之计君与其二君约破赵国因封二子者各万家之县一如是则二主之心可以无变矣知伯曰破赵而三分其地又封二子者各万家之县一则吾所得者少不可智过见其言之不听也出因更其族为辅氏至于期日之夜赵氏杀其守隄之吏而决其水灌知伯军知伯军救水而乱韩魏翼而击之襄子将卒犯其前大败知伯之军而擒知伯知伯身死军破国分为三为天下笑故曰贪愎好利则灭国杀身之本也
　　奚谓耽于女乐昔者戎王使由余聘于秦穆公问之曰寡人尝闻道而未得目见之也愿闻古之明主得国失国何常以由余对曰臣尝得闻之矣常以俭得之以奢失之穆公曰寡人不辱而问道于子子以俭对寡人何也由余对曰臣闻昔者尧有天下饭于土簋饮于土铏其地南至交趾北至幽都东西至日月之所出入者莫不賔服尧禅天下虞舜受之作为食器斩山木而财之削锯修之迹【磨其斧迹】流漆墨其上【流布也】输之于宫以为食器诸侯以为益侈国之不服者十三舜禅天下而传之于禹禹作为祭器墨染其外而朱画其内缦帛为茵蒋席【蒋草名】额縁觞酌有采而樽爼有饰此弥侈矣而国之不服者三十三夏后氏没殷人受之作为大路而建九旒食器雕琢觞酌刻镂四壁垩墀茵席雕文此弥侈矣而国之不服者五十三君子皆知文章矣而欲服者弥少臣故曰俭其道也由余出公乃召内史廖而告之曰寡人闻邻国有圣人敌国之忧也今由余圣人也寡人患之吾将奈何内史廖曰臣闻戎王之居僻陋而道逺未闻中国之声君其遗之女乐以乱其政而后为由余请期以疏其谏彼君臣有间而后可图也君曰诺乃使史廖以女乐二八遗戎王因为由余请期戎王许诺见其女乐而说之设酒张饮日以听乐终嵗不迁牛马半死由余归因谏戎王戎王弗聼由余遂去之秦秦穆公迎而拜之上卿问其兵势与其地形既以得之举兵而伐之兼国十二开地干里故曰耽于女乐不顾国政亡国之祸也
　　奚谓离内逺游昔者田成子游于海而乐之号令诸大夫曰言归者死顔涿聚曰君游海而乐之奈臣有图国者何君虽乐之将安得田成子曰寡人布令曰言归者死今子犯寡人之令援戈将击之顔涿聚曰昔桀杀闗龙逢而纣杀王子比干今君虽杀臣之身以三之可也臣言为国非为身也延颈而前曰君击之矣君乃释戈趣驾而归至三日而闻国人有谋不内田子成者矣田子成所以遂有齐国者顔涿聚之力也故曰离内逺游则危身之道也
　　奚谓过而不听于忠臣昔者齐桓公九合诸侯一匡天下为五伯长管仲佐之管仲老不能用事休居于家桓公从而问之曰仲父家居有病即不幸而不起此病政安迁之管仲曰臣老矣不可问也虽然臣闻之知臣莫若君知子莫若父君其试以心决之君曰鲍叔牙何如管仲曰不可鲍叔牙为人刚愎而上悍刚则犯民以暴愎则不得民心悍则下不为用其心不惧非霸者之佐也公曰然则竪刁何如管仲曰不可夫人之情莫不爱其身公妬而好内竪刁自獖【亏势也】以为治内其身不爱又安能爱君曰然则公子开方何如管仲曰不可齐卫之间不过十日之行开方为事君欲适君之故十五年不归见其父母此非人情也其父母之不亲也又能亲君乎公曰然则易牙何如管仲曰不可夫易牙为君主味君之所未尝食唯人肉耳易牙蒸其首子而进之君所知也人之情莫不爱其子今蒸其子以为膳于君其子弗爱又安能爱君乎公曰然则孰可管仲曰隰朋可其为人也坚中而亷外少欲而多信夫坚中则足以为表亷外则可以大任少欲则能临其众多信则能亲邻国此霸者之佐也君其用之君曰诺居一年余管仲死君遂不用隰朋而与竪刁刁莅事三年桓公南游堂阜竪刁率易牙卫公子开方及大臣为乱桓公渇馁而死南门之寝公守之室身死三月不收虫出于户故桓公之兵横行天下为五伯长卒见弑于其臣而灭髙名为天下笑者何也不用管仲之过也故曰过而不听于忠臣独行其意则灭其髙名为人笑之始也
　　奚谓内不量力昔者秦之攻宜阳韩氏急公仲朋谓韩君曰与国不可恃也岂如因张仪为和于秦哉因赂以名都而南与伐楚是患觧于秦而害交于楚也【秦害交于楚也】公曰善乃警【警饬戒也】公仲之行西和秦楚王闻之惧召陈轸而告之曰韩朋将西和秦今将奈何陈轸曰秦得韩之都而驱其练甲秦韩为一以南乡楚此秦王之所以庙祠而求也其为楚害必矣王其趣发信臣多其车重其币以奉韩曰不谷之国虽小卒已悉起愿大国之信意于秦也【信申也】因愿大国令使者入境视楚之起卒也韩使人之楚楚王因发车骑陈之下路谓韩使者曰报韩君言敝邑之兵今将入境矣使者还报韩君韩君大恱止公仲公仲曰不可夫以实告我者秦也以名救我者楚也聼楚之虚言而轻诬强秦之实祸则危国之本也韩君弗聼公仲怒而归十日不朝宜阳益急韩君令使者趣卒于楚冠葢相望而卒无至者宜阳果防为诸侯笑故曰内不量力外恃诸侯者则国削之患也奚谓国小无礼昔者晋公子重耳出亡过于曹曹君袒裼而观之厘负羁与叔瞻侍于前叔瞻谓曹君曰臣观晋公子非常人也君遇之无礼彼若有时反国而起兵即恐为曹伤君不如杀之曹君弗聼厘负羁归而不乐其妻问之曰公从外来而有不乐之色何也负羁曰吾闻之有福不及祸来连我【君有福未必及已其祸之至当连我也】今日吾君召晋公子其遇之无礼我与在前吾是以不乐其妻曰吾观晋公子万乘之主也其左右从者万乘之相也今穷而出亡过于曹曹遇之无礼此若反国必诛无礼则曹其首也子奚不先自贰焉负羁曰诺盛黄金于壶充之以餐加壁其上夜令人遗公子公子见使者再拜受其餐而辞其璧公子自曹入楚自楚入秦入秦三年秦穆公召羣臣而谋曰昔者晋献公与寡人交诸侯莫弗闻献公不幸离羣臣出入十年矣其嗣子不善吾恐此将令其宗庙不祓除而社稷不血食也如是弗定则非与人交之道吾欲辅重耳而入之晋何如羣臣皆曰善公因起卒革车五百乘畴骑二千【畴等也言马齐等皆精妙也】歩卒五万辅重耳入之于晋立为晋君重耳即位三年举兵而伐曹矣因令人告曹君曰悬叔瞻而出之我且杀而以为大戮又令人告厘负羁曰军旅薄城吾知子不违也【知不敢违君言非本心也】其表子之闾寡人将以为令令军勿敢犯曹人闻之率其亲戚而保厘负羁之闾者七百余家此礼之所用也故曹小国也而迫于晋楚之间其君之危犹累卵也而以无礼莅之此所以絶世也故曰国小无礼不用谏臣则絶世之势也
　　韩非子卷三
　　钦定四库全书
　　韩非子卷四　　　　　　　元　何犿　注孤愤第十一　说难第十二
　　和氏第十三　奸劫弑臣第十四
　　孤愤第十一【言法术之士既无党与孤独而已故其材用终不见明卞生既以抱玉而长号韩公由之寝谋而内愤】
　　智术之士必逺见而明察不明察不能烛私能法之士必强毅而劲直不劲直不能矫奸人臣循令而从事案法而治官非谓重人也重人也者无令而擅为亏法以利私耗国以便家力能得其君此所为重人也【擅为亏法逆理而动其力尚能得君从已况其余乎此谓重人也言其贵贱国人所共重之也】智术之士明察聼用且烛重人之隂情【智术之士既明且察今见聼用能烛见重人之隂情】能法之士劲直聼用且矫重人之奸行故智术能法之士用则贵重之臣必在绳之外矣【言必见削除也】是智法之士与当涂之人不可两存之仇也【既不可两存所存以相仇也】当涂之人擅事要则外内为之用矣【外谓百官也内谓君之左右也皆与当涂之人为用也】是以诸侯不因则事不应故敌国为之讼【邻国诸侯或来求事不因当涂者其求必不见应故重人有事敌国为之讼寃】百官不因则业不进故羣臣为之用郎中不因则不得近主故左右为之匿【郎中为郎居中则君之左右之人也既因重人而得近主故为之匿非也】学士不因则飬禄薄礼卑故学士为之谈也【谈者谓为重人延誉】此四助者邪臣之所以自饰也重人不能忠主而进其仇【重人所仇者法术之士也】人主不能越四助而烛察其臣【臣亦谓法术之臣也】故人主愈蔽而大臣愈重凢当涂者之于人主也希不信爱也又且习故【重人得主信爱者多又用事既乆乃惯习故旧也】若夫即主心同好恶固其所自进也官爵贵重朋党又众而一国为之讼【讼即说也重人举措常就主心而同其好恶已自进举之人官爵重之朋党众及其有事一国为之讼寃则君无得而诛之】则法术之士欲干上者非有所信爱之亲习故之泽也又将以法术之言矫人主阿辟之心是与人主相反也处势卑贱无党孤特夫以疏逺与近爱信争【近爱信谓重人是也】其数不胜也【数理也】以新旅与习故争其数不胜也以反主意与同好争【重人与君同好】其数不胜也以轻贱与贵重争其数不胜也以一口与一国争【重人与一国为朋党】其数不胜也法术之士操五不胜之势以嵗数而又不得见【所经时嵗已至于数犹不得见君】当涂之人乘五胜之资而旦暮独说于前【法术之士既不得见故当涂之人独讼而称寃】故法术之士奚道得进而人主奚时得悟乎【法术之士既不得进则人主何从而悟乎】故资必不胜而势不两存法术之士焉得不危【法术之士既资必不可胜之数而又与重人势不两存则法术之士必危而见陷】其可以罪过诬者公法而诛之【法术之士有过失可诬防者重人则举以为罪而诛之】其不可被以罪过者以私劒而穷之【若无过失可诬者则使侠客以劒刺之以穷其命也】是明法术而逆主上者不僇于吏诛必死于私劒矣朋党比周以蔽主言曲以便私者必信于重人矣故其可以功伐借者以官爵贵之【彼有功伐重人借为己用者则官爵贵其人也】其可借以美名者以外权重之【彼虽无功伐可使近权令者威重之】是以蔽主上而趋于私门者不显于官爵必重于外权矣【趋向也】今人主不合参验而行诛【谓于法术之士不参验以知其真伪即行诛罚】不待见功而爵禄【重人所进虽未见功先与之爵禄也】故法术之士安能防死亡而进其说奸邪之臣安肯乘利而退其身故主上愈卑私门益尊夫越虽国富兵彊中国之主皆知无益于己也曰非吾所得制也【越国为异国即敏国也】今有国者虽地广人众然而人主壅蔽大臣专权是国为越也【大臣专国常有谋君之心即已国还为越国故曰是国为越也】智不类越而不知不类其国不察其类者也【纵臣专权国变成越是不自知己国即与越国不异所以然者良以不察知己国类于越国故也】人主所以谓齐亡者非地与城亡也吕氏弗制而田氏用之所以谓晋亡者亦非地与城亡也姬氏不制而六卿专之也今大臣执柄独断而上弗知收是人主不明也【不知收取其柄而自执之令臣于上独断此主之不明也今谓秦也】与死人同病者不可生也与亡国同事者不可存也今袭迹于齐晋欲国安存不可得也【袭重也】凢法术之难行也不独万乘干乘亦然人主之左右不必智也人主于人有所智而聼之因与左右论其言是与愚人论智也人主之左右不必贤也人主于人有所贤而礼之因与左右论其行是与不肖论贤也智者决防于愚人贤士程行于不肖则贤智之士羞而人主之论悖矣人臣之欲得官者其修士且以精洁固身【修士谓修身之士但精洁自固其身】其智士且以治辩进业【智者谓智谋之士也】其修士不能以货赂事人【既修身故不以货事人也】恃其精洁而更不能以枉法为治【既精洁故不能枉法为治智士不重说似阙文也】则修智之士不事左右不聼请谒矣【左右谓财货修智之士不肯聼从也】人主之左右行非伯夷也求索不得货赂不至则精辩之功息而毁诬之言起矣【精谓修士精洁也辩谓智士辞辩也】治乱之功制于近习【治乱谓智士材辩能治于乱也】精洁之行决于毁誉则修治之吏废而人主之明塞矣【修智之士能发人主之聪明今既废而不用则主明自塞矣】不以功伐决智行【决智行当以功伐积功曰伐也】不以参伍审罪过【审罪过当参伍之参比验也伍偶会也】而聼左右近习之言则无能之士在廷而愚汚之吏处官矣【近习之人既皆小人同气相求同声相应故所亲者无能之人所爱者愚汚之人亦既亲爱必用之在廷举之处官矣】万乗之患大臣太重千乗之患左右太信此人主之所公患也【公正也正当以此为患也】且人臣有大罪人主有大失臣主之利与相异者也何以明之哉曰主利在有能而任官臣利在无能而得事主利在有劳而爵禄臣利在无功而富贵主利在豪杰使能【豪杰之人有材能然后使之矣】臣利在朋党用私是以国地削而私家富主上卑而大臣重故主失势而臣得国主更称蕃臣【君臣易位故主称蕃臣于其臣】而相室剖符【相室家臣也剖符言得专投人官与之剖符也】此人臣之所以谲主便私也【谲诳也设诈谋以诳误于主也】故当世之重臣主变势而得固宠者十无二三【变谓行谲诳以移主意十中但有二三故曰十无二三也】是其故何也人臣之罪大也臣有大罪者其行欺主也其罪当死亡也智士者逺见而畏于死亡必不从重人矣贤士者修亷而羞与奸臣欺其主必不从重臣矣是当涂者之徒属非愚而不知患者必汚而不避奸者也【重人所为必不轨故知士恐与同之亷士羞与之欺主莫有从之逰者同恶相济故与之为徒属者必汚愚之人也】大臣挟愚汚之人上与之欺主下与之收利侵渔朋党【言侵夺百姓若渔者之取鱼也】比周相与【阿党为比忠信为周也比周者言以阿党之人为忠信与亲也】一口惑主败法以乱士民【雷同是非故曰一口】使国家危削主上劳辱此大罪也臣有大罪而主弗禁此大失也使其主有大失于上臣有大罪于下索国之不亡者不可得也
　　说难第十二【夫说者有顺逆之机顺以招福逆而致祸失之毫厘差之千里以此说之所以难也】凢说之难非吾知之有以说之之难也【不知而说虽忠见疑故曰非吾知之说之难也】又非吾辩之能明吾意之难也【吾虽不自辩数则能明吾所说之意如此者万不一有所以则为难也】又非吾敢横失而能尽之难也【吾之所说其不可循理非敢横失能尽此意亦复难有】凢说之难在知所说之心可以吾说当之【既知所说之心则能随心而发唱故所说能当】所说出于为名髙者也而说之以厚利则见下节而遇卑贱必弃逺矣【所说之人意在名髙今以厚利说之彼则为己志节凢下而以卑贱相遇亦既贱之必弃遗而疎逺矣】所说出于厚利者也而说之以名髙则见无心而逺事情必不收矣【所说之人意在厚利今以名髙说之此则为已无相时之心而阔逺事情矣如此则必见弃而不收矣】所说隂为厚利而显为名髙者也而说之以名髙则阳收其身而实疏之说之以厚利则隂用其言显弃其身矣【所说之人内隂为厚利外阳为名髙今见其外说以名髙彼虽阳收其身内实疏逺若察知其内说以厚利私用其言外明弃其身以饰其名髙也】此不可不察也夫事以宻成语以泄败未必其身泄之也而语及所匿之事如此者身危【所说之人其所谋事身虽不泄谋说者泛语言及所匿似若说者先知其事今以发动之既懐此疑其身必危矣】彼显有所出事而乃以成他故说者不徒知所出而已矣又知其所以为如此者身危【所说之人显出其事有所避讳乃托以他故而说者深知其事既所出入知所为所说既知情露必有危己之心】规异事而当知者揣之外而得之事泄于外必以为已也如此者身危【说者为君规谋异事而智谋之士当知此者自外揣之遂得其谋因泄于外君则疑已漏之便以为不宻而加诛也】周泽未渥也而语极知说行而有功则徳忘说不行而有败则见疑如此者身危【君之于已周给之泽未有渥厚遂以知之极妙而以语之行说有功犹忘其徳若不行有败则羞始生焉此正危身之道也】贵人有过端而说者明言礼义以挑其恶如此身危【挑谓发也】贵人或得计而欲自以为功说者与知焉如此者身危彊以其所不能为止以其所不能已如此者身危【不能而强不已而止必以不讨而兴怒故危也】故与之论大人则以为间已矣【间代也论大人必谈以道徳旷彼则以为荐大人以代之也】与之论细人则以为卖重【论细人必谈以器斗筲彼则以为短人而卖重也】论其所爱则以为借资【谓为借君之所爱以为已资】论其所憎则以为尝已也【甞试也论君所憎则谓为试己也含怒之深浅】径省其说则以为不智而拙之【径直】米盐博辩则以为多而交之【米盐之为物积羣萃以成防斛谓博明细杂之物则谓已多合而猥交之也】畧事陈意则曰怯懦而不尽【略言其事粗陈其意则谓已怯懦而有畏惧不敢具言】虑事广肆则曰草野而倨侮【肆陈也所说之事广有陈说不为忌讳则谓草野凢鄙俗直而侮慢也】此说之难不可不知也凢说之务在知饰所说之所矜而灭其所耻【凢欲说彼要在知其所矜则随而光饰之知其所耻则随而掩灭之如此则顺防而不忤】彼有私急也必以公义示而强之其意有下也然而不能已说者因为之饰其羙而少其不为也【所说而成者或有私事将欲急为则示以公义而勉强之彼虽下意从已而不能止其私此则为之饰其背私之意而以不能顺公为少有以激彼存公也】其心有髙也而实不能及说者为之举其过而见其恶而多其不行也【若所说心以公义髙而其材实不能及如此者则举简私之过见背公之恶以不行私急为多所以成其髙】有所矜以智能则为之举异事之同类者多为之地使之资说于我而佯不知也以资其智【所说或矜以广智则多与举彼同类之异事以寛所取之地令其取说于我而我佯若不知如此者所以助其智也】欲内相存之言则必以羙名明之而防见其合于私利也【欲彼内有存恤之言则为陈显义之名明其人能为此又防言成此美名于私有则利其人必得而相存者也】欲陈危害之事则显其毁诽而防见其合于私患也【欲为陈危之事其有毁诽之者则为之显言又防毁诽当为私患其人必以诚而可试之】誉异人与同行者规异事与同计者有与同汚者则必以大饰其无伤也有与同败者则必以明饰其无失也【说者或延誉异人与彼同行或规谋异事与彼同计其异人之行若与彼同汚则大文饰之言此汚何所伤其异事之计若与彼同败者则明为文饰言此败何所失如此必以已为善补过而崇重之也】彼自多其力则毋以其难概之也【彼或自多矜其力当就誉之无得以其所难滞碍之概碍也】自勇之断则无以其谪怒之【彼或自以断为勇则无得以其先所罪谪而动怒之也】自智其计则毋以其败穷之【彼或自以计谋为智则无得以其先所困败而穷屈之凢此皆所以防其短而飬其锐其说可以无伤也】大意无所拂忤辞言无所系縻然后极骋智辩焉【意无拂忤辞无系縻其智辩得以极骋】此道所得亲近不疑而得尽辞也【说者因道此术则得亲近于君终不见疑其辞又得自尽也】伊尹为宰百里奚为虏皆所以干其上也【二人自托于宰虏者所以干其上也】此二人者皆圣人也然犹不能无役身以进加如此其汚也今以吾言为宰虏而可以聼用而振世此非能仕之所耻也夫旷日离久而周泽未渥【离犹经也谓所经久逺也】深计而不疑引争而不罪则明割利害以致其功【断割】直指是非以饰其身【直指言无所廻避也饰身谓以宠荣光饰相持其身也】以此相持此说之成也【君则以不疑不罪以固臣臣则以致功饰身以输忠故曰相持如此者说之成也】昔者郑武公欲伐胡故先以其女妻胡君以娱其意因问于羣臣吾欲用兵谁可伐者大夫闗其思对曰胡可伐武公怒而戮之曰胡兄弟之国也子言伐之何也胡君闻之以郑为亲已遂不备郑郑人袭胡取之宋有富人天雨墙壊其子曰不筑必将有盗其邻人之父亦云暮而果大亡其财【此夕盗至故大亡也】其家甚智其子而疑邻人之父此二人说者皆当矣厚者为戮薄者见疑【二人谓闗其思邻人之父郑武公所以戮其所厚欲令胡不疑也富人所以疑其薄者不当为已同忧也】则非知之难也处知则难也【其思邻父非不知也但处用其知不得其宜故或见疑或见戮故曰处之难也】故绕朝之言当矣其为圣人于晋而为戮于秦也此不可不察【晋人谲取士防于秦绕朝赠之以防曰吾谋适不用其言非不当也晋人虽以为圣后秦竟以言戮之是亦处知失宜也】昔者弥子瑕有宠于卫君卫国之法窃驾君车者罪刖弥子瑕母病人间往夜告弥子弥子矫驾君车以出君闻而贤之曰孝哉为母之故忘其刖罪异日与君游于果园食桃而甘不尽以其半啗君君曰爱我哉忘其口味以啗寡人及弥子色衰爱弛得罪于君君曰是固尝矫驾吾车又尝啗我以余桃故弥子之行未变于初也而以前之所以见贤而后获罪者爱憎之变也故有爱于主则智当而加亲有憎于主则智不当见罪而加疏故谏说谈论之士不可不察爱憎之主而后说焉夫龙之为虫也柔可狎而骑也然其喉下有逆鳞径尺若人有婴之者则必杀人【婴触】人主亦有逆鳞说者能无婴人主之逆鳞则几矣
　　和氏第十三
　　楚人和氏得玉璞楚山中奉而献之厉王厉王使玉人相之玉人曰石也王以和为诳而刖其左足及厉王薨武王即位和又奉其璞而献之武王武王使玉人相之又曰石也王又以和为诳而刖其右足武王薨文王即位和乃抱其璞而哭于楚山之下三日三夜泪尽而继之以血王闻之使人问其故曰天下之刖者多矣子奚哭之悲也和曰吾非悲刖也悲夫寳玉而题之以石贞士而名之以诳此吾所以悲也王乃使玉人理其璞而得寳焉遂命曰和氏之璧夫珠玉人主之所急也和虽献璞而未羙未为主之害也【所献之寳设令未美亦无害于玉也】然犹两足斩而寳乃论论寳若此其难也今人主之于法术也未必和璧之急也而禁羣臣士民之私邪【人主之于法术未必如和璧之急乃更禁其臣人为卞和之忠茍无卞和之忠谁肯犯禁而论其法术乱也】然则有道者之不僇也特帝王之璞未献耳【帝王之璞即法术也有道之士所以不见僇者明以未献法术也】主用术则大臣不得擅断近习不敢卖重官行法则浮萌趋于耕农而游士危于战陈则法术者乃羣臣士民之所祸也人主非能倍大臣之议越民萌之诽独周乎道言也则法术之士虽至死亡道必不论矣昔者吴起教楚悼王以楚国之俗曰大臣太重封君太众若此则上偪主而下虐民此贪国弱兵之道也不如使封君之子孙三世而收爵禄絶灭百吏之禄秩损不急之枝官【枝官谓非要急者若树之枝也然飬树者必披落其枝为政者亦损其闲冗】以奉选练之士悼王行之期年而薨矣吴起枝解于楚商君教秦孝公以连什伍设告坐之过【使什家伍家相拘连中有犯罪或有告者则并坐其什伍故曰告坐】燔诗书而明法令塞私门之请而遂公家之劳【于公有劳者不滞其功赏】禁游宦之民【不守本业游散求官者设法以禁之也】而显耕战之士孝公行之主以尊安国以富强八年而薨商君车裂于秦楚不用吴起而削乱秦行商君法而富强二子之言也已当矣然而枝解吴起而车裂商君者何也大臣苦法而细民恶治也当今之世大臣贪重【大臣亏公法而行私惠所以成其重也】细民安乱甚于秦楚之俗【此篇非未入秦时为韩着之故得引秦以为喻】而人主无悼王孝公之聼则法术之士安能防二子之危也而明己之法术哉此世所以乱无霸王也
　　奸劫弑臣第十四
　　凢奸臣皆欲顺人主之心以取亲幸之势者也是以主有所善臣从而誉之主有所憎臣因而毁之凢人之大体取舍同者则相是也取舍异者则相非也今人臣之所誉者人主之所是也此之谓同取人臣之所毁者人主之所非也此之谓同舍夫取舍合而相与逆者未尝闻也此人臣之所以信幸之道也夫奸臣得乗信幸之势以毁誉进退羣臣者人主所有术数以御之也非叅验以审之也必将以曩之合已信今之言此幸臣之所以得欺主成私者也故主必欺于上而臣必重于下矣此之谓擅主之臣国有擅主之臣则羣下不得尽其智力以陈其忠百官之吏不得奉法以致其功矣何以明之夫安利者就之危害者去之此人之情也今为臣尽力以致功竭智以陈忠者其身困而家贫父子罹其害为奸利以蔽人主行财货以事贵重之臣者身尊家富父子被其泽人焉能去安利之道而就危害之处哉治国若此其过也而上欲下之无奸吏之奉法其不可得亦明矣故左右知贞信之不可以得安利也必曰我以忠信事上积功劳而求安是犹盲而欲知黒白之情必不几矣若以道化行正理不趋富贵事上而求安是犹聋而欲审清浊之声也愈不几矣二者不可以得安我安能无相比周蔽主上为奸私以适重人哉此必不顾人主之义矣其百官之吏亦知方正之不可以得安也必曰我以清亷事上而求安若无规矩而欲为方圆也必不几矣若以守法不朋党治官而求安是犹以足搔顶也愈不几也二者不可以得安能无废法行私以适重人哉此必不顾君上之法矣故以私为重人者众而以法事君者少矣是以主孤于上而臣成党于下此田成之所以弑简公者也夫有术者之为人臣也得效度数之言上明主法下困奸臣以尊主安国者也是以度数之言得效于前则赏罚必用于后矣人主诚明于圣人之术而不茍于世俗之言循名实而定是非因防验而审言辞是以左右近习之臣知伪诈之不可以得安也必曰我不去奸私之行尽力竭智以事主而乃以相与比周妄毁誉以求安是犹负千钧之重防于不测之渊而求生也必不几矣百官之吏亦知为奸利之不可以得安也必曰我不以清亷方正奉法乃以贪汚之心枉法以取私利是犹上髙陵之颠堕峻谿之下而求生必不几矣安危之道若此其明也左右安能以虚言惑主而百官安敢以贪渔下是以臣得陈其忠而不蔽下得守其职而不怨此管仲之所以治齐而商君之所以强秦也从是观之则圣人之治国也固有使人不得不爱我之道而不恃人之以爱为我也恃人之以爱我者危矣恃吾不可不为者安矣夫君臣非有骨肉之亲正直之道可以得利则臣尽力以事主正直之道不可以得安则臣行私以干上明主知之故设利害之道以示天下而已矣夫是以人主虽不口教百官不目索奸袤而国已治矣人主者非目若离娄乃为明也非耳若师旷乃为聦也目必不任其数而待目以为明所见者少矣非不蔽之术也耳必不因其势而待耳以为聦所闻者寡矣非不欺之道也明主者使天下不得不为已视天下不得不为已聼故身在深宫之中而明照四海之内而天下弗能蔽弗能欺者何也闇乱之道废而聪明之势兴也故善任势者国安不知因其势者国危古秦之俗君臣废法而服私是以国乱兵弱而主卑商君说秦孝公以变法易俗而明公道赏告奸困末作而利本事当此之时秦民习故俗之有罪可以得免无功可以得尊显也故轻犯新法于是犯之者其诛重而必告之者其赏厚而信故奸莫不得而被刑者众民疾怨而众过日闻孝公不聼遂行商君之法民后知有罪之必诛而私奸者众也故民莫犯其刑无所加是以国治而兵强地广而主尊此其所以然者匿罪之罚重而告奸之赏厚也此亦使天下必为已视听之道也至治之法术已明矣而世学者弗知也且夫世之愚学皆不知治乱之情讘防多诵先古之书以乱当世之治智虑不足以避穽井之陷又妄非有术之士听其言者危用其计者乱此亦愚之至大而患之至甚者也俱与有术之士有谈说之名而实相去千万也此夫名同而实有异者也夫世愚学之人比有术之士也犹螘垤之比大陵也其相去逺矣而圣人者审于是非之实察于治乱之情也故其治国也正明法陈严刑将以救羣生之乱去天下之祸使强不凌弱众不暴寡耆老得遂防孤得长边境不侵君臣相亲父子相保而无死亡系虏之患此亦功之至厚者也愚人不知顾以为暴愚者固欲治而恶其所以治皆恶危而喜其所以危者何以知之夫严刑重罚者民之所恶也而国之所以治也哀怜百姓轻刑罚者民之所喜而国之所以危也圣人为法国者必逆于世而顺于道徳知之者同于义而异于俗弗知之者异于义而同于俗天下知之者少则义非矣处非道之位被众口之谮溺于当世之言而欲当严天子而求安几不亦难哉此夫智士所以至死而不显于世者也楚庄王之弟春申君有爱妾曰余春申君之正妻子曰甲余欲君之弃其妻也因自伤其身以视君而泣曰得为君之妾甚幸虽然适夫人非所以事君也适君非所以事夫人也身故不肖力不足以适二主其势不俱适与其死夫人所者不若赐死君前妾以赐死若复幸于左右愿君必察之无为人笑君因信妾余之诈为弃正妻余又欲杀甲而以其子为后因自裂其亲身衣之里以示君而泣曰余之得幸君之日久矣甲非弗知也今乃欲强戏余余与争之至裂余之衣而此子之不孝莫大于此矣君怒而杀甲也故妻以妾余之诈弃而子以之死从是观之父之爱子也犹可以而害也君臣之相与也非有父子之亲也而羣臣之毁言非特一妾之口也何怪夫贤圣之戮死哉此商君之所以车裂于秦而吴起之所以枝解于楚者也凢人臣者有罪固不欲诛无功者皆欲尊显而圣人之治国也赏不加于无功而诛必行于有罪者也然则有术数者之为人臣也固左右奸臣之所害非明主弗能聼也世之学术者说人主不曰乗威严之势以困奸衺之臣而皆曰仁义惠爱而已矣世主羙仁义之名而不察其实是以大者国亡身死小者地削主卑何以明之夫施贫困者此世之所谓仁义哀怜百姓不忍诛罚者此世之所谓惠爱也夫有施与贫困则无功者得赏不忍诛罚则暴乱者不止国有无功得赏者则民不外务当敌斩首内不急力田疾作皆欲行货财事富贵为私善立名誉以取尊官厚俸故奸私之臣愈众而暴乱之徒愈胜不亡何待夫严刑者民之所畏也重罚者民之所恶也故圣人陈其所畏以禁其衺设其所恶以防其奸是以国安而暴乱不起吾以是明仁义爱惠之不足用而严刑重罚之可以治国也无捶防之威衔橛之备虽造父不能以服马无防矩之法防墨之端虽王尔不能以成方圆无威严之势赏罚之法虽尧舜不能以为治今世主皆轻释重罚严诛行爱惠而欲覇王之功亦不可几也故善为主者明赏设利以劝之使民以功赏而不以仁义赐严刑重罚以禁之使民以罪诛而不以爱惠免是以无功者不望而有罪者不幸矣托于犀车良马之上则可以陆犯阪阻之患乘舟之安持檝之利则可以永絶江河之难操法术之数行重罚严诛则可以致霸王之功治国之有法术赏罚犹若陆行之有犀车良马也水行之有轻舟便檝也乗之者遂得其成伊尹得之汤以王管仲得之齐以霸商君得之秦以彊此三人者皆明于霸王之术察于治彊之数而不以牵于世俗之言适当世明主之意则有直任布衣之士立为卿相之处处位治国则有尊主广地之实此之谓足贵之臣汤得伊尹以百里之地立为天子桓公得管仲立为五霸主九合诸侯一匡天下孝公得商君地以广兵以彊故有忠者外无敌国之患内无乱臣之忧长安于天下而名垂后世所谓忠臣也若夫豫让为智伯臣也上不能说人主使之明法术度数之理以避祸难之患下不能领御其众以安其国及襄子之杀智伯也豫让乃自黔劓败其形容以为智伯报襄子之仇是虽有残形杀身以为人主之名而实无益于智伯若秋毫之末此吾之所下也而世主以为忠而髙之古有伯夷叔齐者武王让以天下而弗受二人饿死首阳之陵若此臣不畏重诛不利重赏不可以罚禁也不可以赏使也此之谓无益之臣也吾所少而去也而世主之所多而求也谚曰厉怜王此不恭之言也虽然古无虚谚不可不察也此谓刼杀死亡之主言也人无法术以御其臣虽长年而美材大臣犹将得势擅事主断而各为其私急而恐父兄豪杰之士借人主之力以禁诛于已也故弑贤长而立防弱废正嫡而立不义故春秋记之曰楚王子围将聘于郑未出境闻王病而反因入问病以其冠缨绞王而杀之遂自立也齐崔杼其妻美而庄王通之数如崔氏之室及公往崔子之徒贾举率崔子之徒而攻公公入室请与之分国崔子不许公请自刄于庙崔子又不聼公乃走逾于北墙贾举射公中其股公坠崔子之徒以戈斫公而死之而立其弟景公近之所见李兊之用赵也饿主父百日而死淖齿之用齐也擢湣王之筋悬之庙梁宿昔而死故厉虽痈肿疕上比于春秋未至于绞颈射股也下比于势臣未至于饿死擢筋也故刼杀死亡之君此其心之忧惧形之苦痛也必甚厉矣由此观之虽厉怜王可也












　　韩非子巻四
&lt;子部,法家类,韩非子&gt;
　　钦定四库全书
　　韩非子卷五　　　　　　　元　何犿　注亡征第十五　三守第十六
　　备内第十七　南面第十八
　　饰邪第十九
　　亡征第十五
　　凢人主之国小而家大权轻而臣重者可亡也简法禁而务谋虑荒封内而恃交援者可亡也羣臣为学门子好辩商贾外积小民右仗者可亡也好宫室台榭陂池事车服器玩好罢露百姓煎靡货财者可亡也用时日事鬼神信卜筮而好祭祀者可亡也聼以爵不待叅验用一人为门户者可亡也官职可以重求爵禄可以货得者可亡也缓心而无成柔茹而寡断好恶无决而无所定立者可亡也饕贪而无餍近利而好得者可亡也喜淫而不周于法好辩说而不求其用滥于文丽而不顾其功者可亡也浅薄而易见漏泄而无藏不能周宻而通羣臣之语者可亡也狠刚而不和愎谏而好胜不顾社稷而轻为自信者可亡也恃交援而简近隣怙强大之救而侮所迫之国者可亡也羁旅侨士重帑在外上间谋计下与民事者可亡也民信其相下不能其上主爱信之而弗能废者可亡也境内之杰不事而求封外之士不以功伐课试而好以名问举错羁旅起贵以陵故常者可亡也轻其适正庶子称衡太子未定而主即世者可亡也大心而无悔国乱而自多不料境内之资而易其邻敌者可亡也国小而不处卑力少而不畏强无礼而侮大邻贪愎而拙交者可亡也太子已置而娶于强敌以为后妻则太子危如是则羣臣易虑羣臣易虑者可亡也怯慑而弱守蚤见而心柔懦知有谓可断而弗敢行者可亡也出君在外而国更置质太子未反而君易子如是则国携国携者可亡也挫辱大臣而狎其身刑戮小民而逆其使懐怒思耻而专习则贼生贼生者可亡也大臣两重父兄众强内党外援以争事势者可亡也婢妾之言聼爱玩之智用外内悲惋而数行不法者可亡也简侮大臣无礼父兄劳苦百姓杀戮不辜者可亡也好以智矫法时以私杂公法禁变易号令数下者可亡也无地固城郭恶无畜积财物寡无守战之备而轻攻伐者可亡也种类不寿主数即世婴儿为君大臣专制树羁旅以为党数割地以待交者可亡也太子尊显徒属众强多大国之交而威势蚤具者可亡也偏褊而心急轻疾而易动发心悁忿而不訾前后者可亡也主多怒而好用兵简本教而轻战攻者可亡也贵臣相妬大臣隆盛外借敌国内困百姓以攻怨雠而人主弗诛者可亡也君不肖而侧室贤太子轻而庶子伉官吏弱而人民桀如此则国躁国躁者可亡也藏怒而弗发悬而弗诛使羣臣隂憎而愈忧惧而久未可知者可亡也出军命将太重边地任守太尊专制擅命径为而无所请者可亡也后妻淫乱主母畜秽外内混通男女无别是谓两主两主者可亡也后妻贱而婢妾贵太子卑而庶子尊相室轻而典谒重如此则内外乖内外乖者可亡也大臣甚贵偏党众强壅塞主断而重擅国者可亡也私门之官用马府之世绌【军马之府立功者也】乡曲之善举官职之劳废贵私行而贱公功者可亡也公家虚而大臣实正户贫而寄寓富耕战之士困末作之民利者可亡也见大利而不趋闻祸端而不备浅薄于争守之事而务以仁义自饰者可亡也不为人主之孝而慕匹夫之孝不顾社稷之利而聼主母之令女子用国刑余用事者可亡也辞辩而不法心智而无术主多能而不以法度从事者可亡也亲臣进而故人退不肖用事而贤良伏无功贵而劳苦贱如是则下怨下怨者可亡也父兄大臣禄秩过功章服侵等宫室供飬大侈而人主弗禁则臣心无穷臣心无穷者可亡也公壻公孙与民同门暴傲其邻者可亡也亡征者非曰必亡言其可亡也夫两尧不能相王两桀不能相亡亡王之机必其治乱其强弱相踦者也木之折也必通蠧墙之坏也必通隙然木虽蠧无疾风不折墙虽隙无大雨不坏万乘之主有能服术行法以为亡征之君风雨者其兼天下不难矣
　　三守第十六
　　人主有三守三守完则国安身荣三守不完则国危身殆何谓三守人臣有议当途之失用事之过举臣之情人主不心藏而漏之近习能人使人臣之欲有言者不敢不下适近习能人之心而乃上以闻人主然则端言直道之人不得见而忠直日疏爱人不独利也待誉而后利之憎人不独害也待非而后害之然则人主无威而重在左右矣恶自治之劳惮使羣臣辐凑用事因传柄移借使杀生之几夺予之要在大臣如是者侵此谓三守不完三守不完则刼杀之征也凢刼有三有明刼有事刼有刑刼人臣有大臣之尊外操国要以资羣臣使外内之事非已不得行虽有贤良逆者必有祸而顺者必有福然则羣臣莫敢忠主忧国以争社稷之利害人主虽贤不能独计而人臣有不敢忠主则国为亡国矣此谓国无臣国无臣者岂郎中虚而朝臣少哉羣臣持禄飬交行私道而不效公忠此谓明劫鬻宠擅权矫外以胜内险言祸福得失之形以阿主之好恶人主聼之卑身轻国以资之事败与主分其祸而功成则臣独专之诸用事之人一心同辞以语其羙则主言恶者必不信矣此谓事劫至于守司囹圄禁制刑罚人臣擅之此谓刑劫三守不完则三劫者起三守完则三刧者止三劫者止则王矣
　　备内第十七
　　人主之患在于信人信人则制于人人臣之于其君非有骨肉之亲也防于势而不得不事也故为人臣者窥觇其君心也无须防之休而人主怠傲处其上此世所以有刼君弑主也为人主而大信其子则奸臣得乗于子以成其私故李兊傅赵王而饿主父为人主而大信其妻则奸臣得乗于妻以成其私故优施傅丽姬杀申生而立奚齐夫以妻之近与子之亲而犹不可信则其余无可信者矣且万乗之主千乗之君后妃夫人适子为太子者或有欲其君之蚤死者何以知其然夫妻者非有骨肉之恩也爱则亲不爱则疏语曰其母好者其子抱然则其为之反也其母恶者其子释丈夫年五十而好色未解也妇人年三十而羙色衰矣以衰美之妇人事好色之丈夫则身见疏贱而子疑不为后此后妃夫人之所以冀其君之死者也唯母为后而子为主则令无不行禁无不止男女之乐不减于先君而擅万乗不疑此鸩毒扼昧【扼昧谓暗中绞缢也】之所以用也故桃左春秋曰人主之疾死者不能处半人主弗知则乱多资故曰利君死者众则人主危故王良爱马越王勾践爱人为战与驰医善吮人之伤含人之血非骨肉之亲也利所加也故舆人成舆则欲人之富贵匠人成棺则欲人之夭死也非舆人仁而匠人贼也人不贵则舆不售人不死则棺不买情非憎人也利在人之死也故后妃夫人太子之党成而欲君之死也君不死则势不重情非憎君也利在君之死也故人主不可以不加心于利已死者故日月晕围于外其贼在内备其所憎祸在所爱是故明王不举不防之事不食非常之食逺聼而近视以审内外之失省同异之言以知朋党之分偶三五之验以责陈言之实执后以应前按法以治众众端以叅观【众事之端相叅而观】士无幸赏赏无逾行杀必当罪不赦则奸邪无所容其私矣徭役多则民苦民苦则权势起权势起则复除重复除重则贵人富苦民以富贵人起势以借【借假借也】人臣非天下长利也故曰徭役少则民安民安则下无重权下无重权则权势灭权势灭则徳在上矣今夫水之胜火亦明矣然而釡鬵间之水煎沸竭尽其上而火得炽盛焚其下水失其所以胜者矣今夫治之禁奸又明于此然守法之臣为釡鬵之行则法独明于胷中而已失其所以禁奸者矣上古之传言春秋所记犯法为逆以成大奸者未尝不从尊贵之臣也然而法令之所以备刑罚之所以诛常于卑贱是以其民絶望无所告愬大臣比周蔽上为一隂相善而阳相恶以示无私相为耳目以候主隙人主掩蔽无道得闻有主名而无实臣专法而行之周天子是也偏借其权势则上下易位矣此言人臣之不可借权势也
　　南面第十八
　　人主之过在己任在臣矣又必反与其所不任者备之此其说必与其所任者为雠而主反制于其所不任者今所与备人者且曩之所备也人主不能明法而以制大臣之威无道得小臣之信矣人主释法而以臣备臣则相爱者比周而相誉相憎者朋党而相非非誉交争则主惑乱矣人臣者非名誉请谒无以进取非背法专制无以为威非假于忠信无以不禁【伪为忠信然后不禁】三者惽主坏法之资也人主使人臣虽有智能不得背法而专制虽有贤行不得逾功而先劳虽有忠信不得释法而不禁此之谓明法人主有诱于事者有壅于言者二者不可不察也人臣易言事者必索资以事诬主主诱而不察因而多之则是臣反以事制主也如是者谓之诱诱于事者困于患其进言少其退费多虽有功其进言不信不信者有罪事有功者必赏则羣臣莫敢饰言以惽主主道者使人臣前言不复于后后言不复于前事虽有功必伏其罪谓之任下人臣为主设事而恐其非也则先出说设言曰议是事者妬事者也人主藏是言不更聼羣臣羣臣畏是言不敢议事二势者用则忠臣不聼而誉臣独任如是者谓之壅于言壅于言者制于臣矣主道者使人臣必有言之责又有不言之责言无端末辩无所验者此言之责也以不言避责持重位者此不言之责也人主使人臣言者必知其端以责其实不言者必问其取舍以为之资则人臣莫敢妄言矣又不敢黙然矣言黙则皆有责也人主欲为事不通其端末而以明其欲有为之意者其为不得利必以害反知此者任理去欲举事有道计其入多其出少者可为也惑主不然计其入不计其出出虽倍其入不知其害则是名得而实亡如是者功小而害大矣凢功者其入多其出少乃可谓功今大费无罪而少得为功则人臣出大费而成小功小功成而主亦有害不知治者必曰无变古毋易常变与不变圣人不聼正治而已然则古之无变常之毋易在常古之可与不可伊尹毋变殷太公毋变周则汤武不王矣管仲毋易齐郭偃毋更晋则桓文不霸矣凢人难变古者惮易民之安也夫不变古者袭乱之迹适民心者恣奸之行也民愚而不知乱上懦而不能更是治之失也人主者明能知治严必行之故虽拂于民必立其治说在商君之内外而铁殳重盾而豫戒也故郭偃之始治也文公有官卒管仲始治也桓公有武车戒民之备也是以愚戆窳惰之民苦小费而亡大利也故夤虎受阿谤而小变而失长便故邹贾非载旅狎习于乱而容于治故郑人不能归
　　饰邪第十九
　　凿数防兆曰大吉而以攻燕者赵也凿数防兆曰大吉而以攻赵者燕也剧辛之事燕无功而社稷危邹衍之事燕无功而国道絶赵代先得意于燕后得意于齐国乱饰髙自以为与秦提衡非赵神而燕欺也赵又尝凿数防而北伐燕将劫燕以逆秦兆曰大吉始攻大梁而秦出上党矣兵至厘而六城防矣至阳城秦防邺矣庞援揄兵而南则鄣尽矣臣故曰赵虽无逺见于燕且宜近见于秦秦以其大吉辟地有实救燕有名赵以其大吉利削兵辱主不得意而死又非秦神而赵欺也初时者魏数年东乡攻尽陶卫数年西乡以失其国此非丰隆五行太乙王相摄提六神五括天河殷抢嵗星非数年在西也又非天缺弧逆刑星荧惑奎台非数年在东也故曰防鬼神不足举胜左右背乡不足以专战然而恃之愚莫大焉古者先王尽力于亲民加事于明法彼法明则忠臣劝罚必则邪臣止忠劝邪止而地广主尊者秦是也羣臣朋党比周以隠正道行私曲而地削主卑者山东是也乱弱者亡人之性也治强者王古之道也越王勾践恃大朋之与吴战而不胜身臣入官于吴反国弃明法亲民以报吴则夫差为擒故恃鬼神者慢于法恃诸侯者危其国曹恃齐而不聼宋齐攻荆而宋灭曹荆恃吴而不聼齐越伐吴而齐灭荆许恃荆而不聼魏荆攻宋而魏灭许郑恃魏而不聼韩魏攻荆而韩灭郑今者韩国小而恃大国主慢而聼秦魏恃齐荆为用而小国愈亡故恃人不足以广壤而韩不见也荆为攻魏而加兵许鄢齐攻任扈而削魏不足以存郑而韩弗知也此皆不明其法禁以治其国恃外以灭其社稷者也臣故曰明于治之数则国虽小富赏罚敬信民虽寡强赏罚无度国虽大兵弱者地非其地民非其民也无地无民尧舜不能以王三代不能以强人主又以过予人臣又以徒取舍法律而言先王明君之功者上任之以国臣故曰是愿古之功以古之赏赏今之人也主以是过予而臣以此徒取矣主过予则人偷幸臣徒取则功不尊无功者受赏则财匮而民望财匮而民望则民不尽力矣故用赏过者失民用刑过者民不畏有赏不足以劝有刑不足以禁则国虽大必危故曰小知不可使谋事小忠不可使主法荆恭王与晋厉公战于鄢陵荆师败恭王伤酣战而司马子反渇而求饮其友竪谷阳奉巵酒而进之子反曰去之此酒也竪谷阳曰非也子反受而饮之子反为人嗜酒甘之不能絶之于口醉而卧恭王欲复战而谋事使人召子反子反辞以心疾恭王驾而往视之入幄中闻酒臭而还曰今日之战寡人目亲伤所恃者司马司马又如此是亡荆国之社稷而不恤吾众也寡人无与复战矣罢师而去之斩子反以为大戮故曰竪谷阳之进酒也非以端恶【端故也】子反也实心以忠爱之而适足以杀之而已矣此行小忠而贼大忠者也故曰小忠大忠之贼也若使小忠主法则必将赦罪赦罪以相爱是与下安矣然而妨害于治民者也当魏之方明立辟从宪令行之时有功者必赏有罪者必诛强匡天下威行四邻及法慢妄予而国日削矣当赵之方明国律从大军之时人众兵强辟地齐燕及国律慢用者弱而国日削矣当燕之方明奉法审官断之时东县齐国南尽中山之地及奉法已亡官断不用左右交争论从其下则兵弱而地削国制于邻敌矣故曰明法者强慢法者弱强弱如是其明矣而世主弗为国亡宜矣语曰家有常业虽饥不饿国有常法虽危不亡夫舍常法而从私意则臣饰于智能臣下饰于智能则法禁不立矣是妄意之道行治国之道废也治国之道去害法者则不惑于智能不矫于名誉矣昔者舜使吏决鸿水先令有功而舜杀之禹朝诸侯之君会稽之上防风之君后至而禹斩之以此观之先令者杀后令者斩则古者必贵如令矣故镜执清而无事羙恶从而比焉衡执正而无事轻重从而载焉夫揺镜则不得为明揺衡则不得为正法之谓也故先王以道为常以法为本本治者名尊本乱者名絶凢智能明通有以则行无以则止故智能单道不可传于人而道法万全智能多失夫悬衡而知平设规而知圎万全之道也明主使民饰于道之故故佚而有功释规而任巧释法而任智惑乱之道也乱主使民饰于智不知道之故故劳而无功释法禁而聼请谒羣臣卖官于上取赏于下是以利在私家而威在羣臣故民无尽力事主之心而务为交于上民好上交则货财上流而巧说者用若是则有功者愈少奸臣愈进而材臣退则主惑而不知所行民聚而不知所道【道从也】此废法禁后功劳举名誉聼请谒之失也凢败法之人必设诈托物以求亲又好言天下之所希有此暴君乱主之所以惑也人臣贤佐之所以侵也故人臣称伊尹管仲之功则背法饰智有资称比干子胥之忠而见杀则疾强谏有辞夫上称贤明下称暴乱不可以取类若是者禁君之立法以为是也今人臣多立其私智以法为非者是邪以智【以此思之则知凢官之情皆欲过功法立私智也】过法立智如是者禁主之道也禁主之道必明于公私之分明法制去私恩夫令必行禁必止人主之公义也必行其私信于朋友不可为赏劝不可为罚沮人臣之私义也私义行则乱公义行则治故公私有分人臣有私心有公义修身洁白而行公行正居官无私人臣之公义也汚行从欲安身立家人臣之私心也明主在上则人臣去私心行公义乱主在上则人臣去公义行私心故君臣异心君以计畜臣臣以计事君君臣之交计也害身而利国臣弗为也富国而利臣君不行也臣之情害身无利君之情害国无亲君臣也者以计合者也至夫临难必死尽智竭力为法为之也故先王明赏以劝之严刑以威之赏刑明则民尽死民尽死则兵强主尊刑赏不察则民无功而求得有罪而幸免则兵弱主卑故先王贤佐尽力竭智故曰公私不可不明法禁不可不审先王知之矣
　　韩非子卷五
　　钦定四库全书
　　韩非子卷六　　　　　　　元　何犿　注觧老第二十
　　徳者内也得者外也上徳不徳言其神不淫于外也神不淫于外则身全身全之谓德德者得身也凢徳者以无为集以无欲成以不思安以不用固为之欲之则徳无舍徳无舍则不全用之思之则不固不固则无功无功则生有徳徳则无徳不徳则在有徳故曰上徳不徳是以有徳所以贵无为无思为虚者谓其意无所制也夫无术者故以无为无思为虚也夫故以无为无思为虚者其意常不忘虚是制于为虚也虚者谓其意所无制也今制于为虚是不虚也虚者之无为也不以无为为有常不以无为为有常则虚虚则徳盛徳盛之谓上徳故曰上徳无为而无不为也
　　仁者谓其中心欣然爱人也其喜人之有福而恶人之有祸也生心之所不能己也非求其报也故曰上仁为之而无以为也
　　义者君臣上下之事父子贵贱之差也知交朋友之接也亲踈内外之分也臣事君宜下懐上子事父宜贱敬贵宜知交友朋之相助也宜亲者内而踈者外宜义者谓其宜也宜而为之故曰上义为之而有以为也礼者所以情貌也羣义之文章也君臣父子之交也贵贱贤不肖之所以别也中心懐而不谕故疾趋卑拜而明之实心爱而不知故好言繁辞以信之礼者外节之所以谕内也故曰礼以情貌也凢人之为外物动也不知其为身之礼也众人之为礼也以尊他人也故时劝时衰君子之为礼以为其身以为其身故神之为上礼上礼神而众人贰故不能相应不能相应故曰上礼为之而莫之应众人虽贰圣人复恭敬尽手足之礼也不衰故曰攘臂而仍之道有积而徳有功徳者道之功功有实而实有光仁者徳之光光有泽而泽有事义者仁之事也事有礼而礼有文礼者义之文也故曰失道而后失徳失徳而后失仁失仁而后失义失义而后失礼礼为情貌者也文为质饰者也夫君子取情而去貌好质而恶饰夫恃貌而论情者其情恶也须饰而论质者其质衰也何以论之和氏之璧不饰以五采隋侯之珠不饰以银黄其质至羙物不足以饰之夫物之待饰而后行者其质不羙也是以父子之间其礼朴而不明故曰礼薄也凡物不并盛隂阳是也理相夺予威徳是也实厚者貌薄父子之礼是也由是观之礼繁者实心衰也然则为礼者事通人之朴心者也众人之为礼也人应则轻欢不应则责怨今为礼者事通人之朴心而资之以相责之分能毋争乎有争则乱故曰夫礼者忠信之薄也而乱之首乎
　　先物行先理动之谓前识前识者无縁而忘意度也何以论之詹何坐弟子侍有牛鸣于门外弟子曰是黒牛也而白题詹何曰然是黑牛也而白在其角使人视之果黒牛而以布裹其角以詹子之术婴众人之心华焉殆矣故曰道之华也尝试释詹子之察而使五尺之愚童子视之亦知其黒牛而以布裹其角也故以詹子之察苦心伤神而后与五尺之愚童子同功是以曰愚之首也故曰前识者道之华也而愚之首也
　　所谓大丈夫者谓其智之大也所谓处其厚不处其薄者行情实而去礼貌也所谓处其实不处其华者必縁理不径絶也所谓去彼取此者去貌径絶而取縁理好情实也故曰去彼取此
　　人有祸则心畏恐心畏恐则行端直行端直则思虑熟思虑熟则得事理行端直则无祸害无祸害则尽天年得事理则必成功尽天年则全而寿必成功则冨与贵全寿冨之谓福而冨本于有祸故曰祸兮福之所倚以成其功也
　　人有福则冨贵至冨贵至则衣食美衣食美则骄心生骄心生则行邪僻而动弃理行邪僻则身死夭动弃理则无成功夫内有死夭之难而外无成功之名者大祸也而祸本生于有福故曰福兮祸之所伏
　　夫縁道理以从事者无不能成无不能成者大能成天子之势尊而小易得卿相将军之赏禄夫弃道理而妄举动者虽上有天子诸侯之势尊而下有倚顿陶朱卜祝之冨犹失其民人而亡其财资也众人之轻弃道理而易妄举动者不知其祸福之深大而道濶逺若是也故谕人曰孰知其极人莫不欲冨贵全夀而未有能免扵贫贱死夭之祸也心欲冨贵全夀而今贫贱死夭是不能至扵其所欲至也凡失其所欲之路而妄行者之谓迷迷则不能至于其所欲至矣今众人之不能至扵其所欲至故曰迷众人之所不能至扵其所欲至也自天地之剖判以至扵今故曰人之迷也其日固以乆矣所谓方者内外相应也言行相称也所谓廉者必生死之命也轻恬资财也所谓直者义必公正立心不偏党也所谓光者官爵尊贵衣裘壮丽也今有道之士虽中外信顺不以诽谤穷堕虽死节轻财不以侮罢羞贪虽异端不党不以去邪罪私虽势尊衣羙不以夸贱欺贫其故何也使失路者而肯听习问知即不成迷也今众人之所以欲成功而反为败者生扵不知道理而不肯问知而听能众人不肯问知听能而圣人强以其祸败适之则怨众人多而圣人寡寡之不胜众数也今举动而与天下为雠非全身长生之道也是以行轨节而举之也故曰方而不割亷而不刿直而不肆光而不耀聦明睿智天也动静思虑人也人也者乗扵天明以视寄扵天聦以听托扵天智以思虑故视强则目不明听甚则耳不聦思虑过度则智识乱目不明则不能决黒白之分耳不聦则不能别清浊之声智识乱则不能审得失之地目不能决黒白之色则谓之盲耳不能别清浊之声则谓之聋心不能审得失之地则谓之狂盲则不能避昼日之险聋则不能知雷霆之害狂则不能免人间法令之祸书之所谓治人者适动静之节省思虑之费也所谓事天者不极聦明之力不尽智识之任茍极尽则费神多费神多则盲聋悖狂之祸至是以啬之啬之者爱其精神啬其智识也故曰治人事天莫如啬众人之用神也躁躁则多费多费之谓侈圣人之用神也静静则少费少费之谓啬啬之谓术也生扵道理夫能啬也是从扵道而服扵理者也众人离扵患陷扵祸犹未知退而不服从道理圣人虽未见祸患之形虚无服从扵道理以称蚤服故曰夫谓啬是以蚤服
  </div>
  <div class="pagination">
   <a href="韩非子.html">
    上一页
   </a>
   <a href="韩非子.html">
    1
   </a>
   <span class="current-page">
    2
   </span>
   <a href="韩非子_page3.html">
    3
   </a>
   <a href="韩非子_page4.html">
    4
   </a>
   <a href="韩非子_page5.html">
    5
   </a>
   <a href="韩非子_page6.html">
    6
   </a>
   <a href="韩非子_page7.html">
    7
   </a>
   <a href="韩非子_page8.html">
    8
   </a>
   <a href="韩非子_page9.html">
    9
   </a>
   <a href="韩非子_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
