<!DOCTYPE html>
<html>
 <head>
  <meta charset="utf-8"/>
  <title>
   管子 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子 - 第 5 页/共 10 页
  </h1>
  <div class="content">
   管子卷九
&lt;子部,法家类,管子&gt;
　　钦定四库全书
　　管子卷十
　　唐　房龄　注
　　戒第二十六【所以陈戒桓公】　　　　　　　　内言九
　　桓公将东游问于管仲曰我游犹轴转斛【言我之游必有所济犹轴之转载斛石】南至琅邪司马曰亦先王之游已何谓也【春游而南行故司马正令之为先王之游公未达其意故问管仲】管仲对曰先王之游也春出原农事之不本者谓之游【原察也农事不依本务当原察之】秋出补人之不足者谓之夕【秋谓西成尚有不足者当补之】夫师行而粮食其民者谓之亡【师行无成功空费粮食如此者必亡】从乐而不反者谓之荒先王有游夕之业于人无荒亡之行于身桓公退再拜命曰寳法也【谓其法可寳也】管仲复于桓公曰无翼而飞者声也【出言门庭千里必应故曰无翼而飞】无根而固者情也【同舟而济胡越不患异心知其情也故曰无根而固】无方而富者生也【生全则万方辐凑生尽则鸿毛不振故曰无方而富也莫知生所在故曰无方也】公亦固情谨声以严尊生【言当固物情谨声敎严为防御以尊其生】此谓道之荣【谓此三者顺道而光荣】桓公退再拜请若此言【若顺也】管仲复于桓公曰任之重者莫如身【万事万行非身不举故曰重任】涂之畏者莫如口【枢机之发荣辱之主故可畏也】期而逺者莫如年【殇夭日闻期頥实寡故曰逺期也】以重任行畏涂至逺期唯君子乃能矣桓公退再拜之曰夫子数以此言者敎寡人管仲对曰滋味动静生之养也好恶喜怒哀乐生之变也聪明当物生之徳也【非礼勿视聴故曰当物】是故圣人齐滋味而时动静【所以养其生】御正六气之变【所以循其变也六气即好恶喜怒哀乐】禁止声色之淫【所以成其徳】邪行亡乎体违言不存口【体无邪行口言必顺】静然定生圣也【欲静则生定如此者圣也】仁从中出义从外作【仁自心生故曰中出义因事断故曰外作】仁故不以天下为利义故不以天下为名【若以天下为名利则非仁义也】仁故不代王【不以道辅君而代之王者非仁也】义故七十而致政【老而不致政贪冐者耳非义也】是故圣人上徳而下功尊道而贱物【物谓名利之事】道徳当身故不以物惑【身茍有道徳岂名利之物能惑哉】是故身在草茅之中而无慑意【道徳为量何惧之有】南面聴天下而无骄色【神器傥来何骄之有】如此而后可以为天下王所以谓徳者不动而疾【徳必通故不动而疾】不相告而知【不出戸牖以知天下】不为而成【无为而无不为】不召而至是徳也【同声相应同气相求如此者可谓至徳也】故天不动四时云下而万物化【天常无为故曰不动然四时云下故万物化云运动貌也】君不动政令陈下而万功成【君亦常无为故曰不动然政令陈列而下故万物成也】心不动使四肢耳目而万物情【心亦当无为故曰不动然四肢耳目自心使万物莫不得其情也】寡交多亲谓之知人【以其知人故能交寡而亲多】寡事成功谓之知用【以其知用故能事寡而功成】闻一言以贯万物谓之知道【以其知道故能闻一言而得物贯也】多言而不当不如其寡也【故曰狗不以善吠为良人不以多言为贤】博学而不自反必有邪【博学而不反修于其身心曼衍者故必有邪行】孝弟者仁之祖也【仁从孝弟生故为仁祖】忠信者交之庆也【有忠信之心故能庆交友之善】内不考孝弟【言不仁】外不正忠信【言不友】泽其四经而诵学者是亡其身者也【四经谓诗书礼乐既无孝弟忠信空使四经流泽徒为诵学者即四经可以亡身也】桓公明日弋在廪【廪所以盛米粟禽鸟或多集焉故于此弋也】管仲隰朋朝公望二子防弓脱釬【釬所以杆】而迎之曰今夫鸿鹄春北而秋南而不失其时夫唯有羽翼以通其意于天下乎今孤之不得意于天下非皆二子之忧也【二子不能为羽翼所以当忧】桓公再言二子不对桓公曰孤既言矣二子何不对乎管仲对曰今夫人患劳而上使不时人患饥而上重敛焉人患死而上急刑焉如此而又近有色【亲冶容】而逺有徳【疎贤俊】虽鸿鹄之有翼济大水之有舟楫也其将若君何【不飞虽羽翼无益不济虽舟楫徒施不聴虽谠言空设故曰其将若君何】桓公蹵然逡遁管仲曰昔先王之理人也盖人有患劳而上使之以时则人不患劳也人患饥而上薄敛焉则人不患饥矣人患死而上寛刑焉则人不患死矣如此而近有德而逺有色则四封之内视君其犹父母邪四方之外归君其犹流水乎公辍射援绥而乘自御管仲为左隰朋参乘朔月三日进二子于里官【里官谓里尉也齐国之法举贤必自里尉始故令里官进二子将旌别而用之】再拜顿首曰孤之闻二子之言也耳加聪而视加明于孤不敢独聴之荐之先祖【谓陈其所言以荐祖庙】管仲隰朋再拜顿首曰如君之王也【君能如此可以王也】此非臣之言也君之敎也【此虽臣言必君用之然后成敎故曰君之敎】于是管仲与桓公盟誓为令曰老弱勿刑参宥而后弊【老弱犯罪者无即刑之必三寛宥而后断罪三宥即周礼三宥一曰不识二曰过悮三曰悼耄也】关几而不正市正而不布【布谓钱也即其物而正之不必分钱】山林梁泽以时禁发而不正也【獭祭鱼然后入泽梁豺祭兽然后入山林】草封泽盐者之归之也譬若市人【草封泽谓泽多草刈积成封可用煑盐者也其处既多盐故归者譬若市人言不设禁也】三年敎人四年选贤以为长五年始兴车践乘遂南伐楚门施城【施城楚城名谓附至其下】北伐山戎出冬葱与戎菽布之天下【山戎有冬防戎菽今伐之故其物布天下戎菽胡豆】果三匡天子而九合诸侯
　　桓公外舎而不鼎馈【外舍谓出宿于外不以鼎馈食言其馔不盛也】中妇诸子谓宫人盍不出从乎君将有行【中妇之子内官之号君将有行何不出乎盍何不也】宫人皆出从公怒曰孰谓我有行者宫人曰贱妾闻之中妇诸子公召中妇诸子曰女焉闻吾有行也对曰妾人闻之君外舍而不鼎馈非有内忧必有外患今君外舍而不鼎馈君非有内忧也妾是以知君之将有行也公曰善此非吾所与女及也而言乃至焉【言我本不与汝及此谋今汝言乃能至于此谓能知我谋也】吾是以语女吾欲致诸侯而不至为之奈何【我欲诸侯之至而乃不至今欲令其至如何乎】中妇诸子曰自妾之身之不为人持接也【为犹与也言妾身在深宫之中未尝得出与人相持而接对】未尝得人之布织也意者更容不审耶【宫中既少织絍之事又不得外人之布织言此者既昧于人事不当访以军谋盖托不知以止君之行也故言更当容我思其不审之事】明日管仲朝公告之管仲曰此圣人之言也君必行也【谓中妇诸子止君不行此合圣人之言也令君行之】
　　管仲寝疾桓公往问之曰仲父之疾甚矣若不可讳也不幸而不起此疾彼政我将安移之管仲未对桓公曰鲍叔之为人何如管仲对曰鲍叔君子也千乘之国不以其道予之不受也【虽与千乗之国不以其道彼必不受】虽然不可以为政其为人也好善而恶恶已甚【已犹太也言憎恶恶人太甚】见一恶终身不防桓公曰然则孰可管仲对曰隰朋可朋之为人好上识而下问【好上识谓好知逺大之事】臣闻之以徳予人者谓之仁以财予人者谓之良以善胜人者未有能服人者也【以善胜人人亦生胜己之心故不服】以善养人者未有不服人者也于国有所不知政于家有所不知事必则朋乎【若皆知之则事钟于己将不胜任而败朋能有所不知故可以移政】且朋之为人也居其家不防公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎【握持也或有举齐国之币持与路旁之家五十室言其事大而且易显此皆自有主司朋能不干预而强知此所谓于国有所不知政合于天地之无不容载故曰大仁哉其朋乎已】公又问曰不幸而失仲父也二三大夫者其犹能以国宁乎管仲对曰君请矍巳乎【矍已谓有所惊惧而问未止也】鲍叔牙之为人也好直賔胥无之为人也好善戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也【言四子皆有超絶之材无人能过其上今吾并得臣之国尚不寜何也】对曰鲍叔之为人好直而不能以国诎【不能为国以屈其直也】賔胥无之为人也好善而不能以国诎戚之为人能事而不能以足息【戚善于农植贪于积聚不能知足而息也】孙在之为人善言而不能以信黙【其所陈言既见信用尚不能黙凡此四子皆矜能太过不能与时屈伸故国不宁也】臣闻之消息盈虚与百姓诎信然后以国宁勿已者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉【言朋亦将随已早亡不得久理齐政故哀叹也以先知未然夷吾所以称圣也】管仲曰夫江黄之国近于楚为臣死乎【二国既近于楚必臣于楚岂为齐臣而死乎】君必归之楚而寄之【以二国归楚若寄托然则楚不得为私而齐犹有望】君不归楚必私之私之而不救也则不可救之则乱自此始矣【楚既私二国二国有难齐必不救一为不救则不可救此救彼不臣则构怨矣故曰乱自此始】桓公曰诺管仲又言曰东郭有狗嘊嘊旦暮欲齧我猳而不使也今夫易牙子之不能爱将安能爱君君必去之公曰诺【东郭之狗喻易牙言其人残忍同于狗矣猳谓以木连狗取声为义即国家也言易牙终能亾国灭家此不当使必须去之也】管子又言曰北郭有狗嘊嘊旦暮欲齧我猳而不使也今夫竖刁其身之不爱焉能爱君君必去之公曰诺管子又言曰西郭有狗嘊嘊旦暮欲齧我猳而不使也今夫卫公子开方去其千乘之太子而臣事君是所愿也得于君者是将欲过其千乘也【开方在卫当嗣君之位今弃而事齐则所望不只千乘也其意必得齐国然后称所望也】君必去之桓公曰诺管子遂卒卒十月隰朋亦卒桓公去易牙竖刁卫公子开方五味不至于是乎复反易牙宫中乱复反竖刁利言卑辞不在侧复反卫公子开方桓公内不量力外不量交而力伐四邻公薨六子皆求立易牙与卫公子内与竖刁因共杀羣吏而立公子无亏故公死七日不敛九月不葬孝公犇宋宋襄公率诸侯以伐齐战于甗大败齐师杀公子无亏立孝公而还襄公立十三年桓公立四十二年
　　地图第二十七　　　　　　　　　　短语一
　　凡兵主者必先审知地图轘辕之险【谓路形若辕而又轘曲缑氏东南有轘辕道是也】滥车之水【其水深渺能泛车】名山通谷经川【谓常川也】陵陆丘阜之所在苴草林木蒲苇之所茂【苴草谓其草深茂能有所覆藏】道里之逺近城郭之大小名邑废邑困殖之地【困谓其地墝埆不可种艺殖谓壤田可播殖者也】必尽知之【凡此皆兵主所当知】地形之出入相错者尽藏之【藏谓苞蕴在心】然后可以行军袭邑举错知先后不失地利此地图之常也人之众寡士之精麤器之功苦尽知之此乃知形者也【形谓兵之形】知形不如知能知能不如知意故主兵必参具者也主明相知将能之谓参具【明智能三者合故谓之参具】故将出令发士期有日数矣宿定所征伐之国【宿犹先也】使羣臣大吏父兄便辟左右不能议成败人主之任也【事之成败明王独断于心故其臣不能议】论功劳行赏罚不敢蔽贤【不敢蔽隠贤能】有私行用货财供给军之求索【言相室或用私财供军所求若窦婴李牧之为也】使百吏肃敬不敢解怠行邪以待君之令相室之任也缮器械选练士为敎服【设敎令使士服习】连什伍【使其什伍各相钩连有所统属】徧知天下审御机数此兵主之事也防患第二十八【太彊亦有患太弱亦有患必参详彊弱之中自致于无患也】　短语二
　　凡人主者猛毅则伐懦弱则杀猛毅者何也轻诛杀人之谓猛毅懦弱者何也重诛杀人之谓懦弱此皆有失彼此凡轻诛者杀不辜而重诛者失有辠故上杀不辜则道正者不安上失有罪则行邪者不变道正者不安则才能之人去亡行邪者不变则羣臣朋党才能之人去亡则宜有外难【能士去亡必构邻来伐故有外难也】羣臣朋党则宜有内乱【羣臣朋党则狗变为虎簒杀常因是生故有内乱也】故曰猛毅者伐懦弱者杀也君之所以卑尊国之所以安危者莫要于兵故诛暴国必以兵禁辟民必以刑然则兵者外以诛暴内以禁邪故兵者尊主安国之经也不可废也若夫世主则不然外不以兵而欲诛暴则地必亏矣【无兵诛暴暴必内侵故地亏】内不以刑而欲禁邪则国必乱矣【无刑禁邪邪必上侵故国乱】故凡用兵之计三惊当一至【惊谓耀威示武能惊敌使惧如此者三可当师之一至敌国】三至当一军【师之三至可当一军之用】三军当一战【军之三用可成一战之功】故一期之师十年之蓄积殚【师行一期能尽十年之蓄积】一战之费累代之功尽【倾国一战能尽累代之功】今交刃接兵而后利之则战之自胜者也【交刃接兵必卒丧刃折货财空耗虽未被敌胜先已自胜】攻城围邑主人易子而食之析骸而爨之则攻之自拔者也【主人食子爨骸攻者必智穷力竭财殚士丧城虽未攻先已自拔凡此皆庸主之师非善计者】是以圣人小征而大匡不失天时不空地利用日维梦其数不出于计【小征谓诛暴国大匡谓正天下既合天时又得地利用吉日袭吉梦其数从何而生皆出于计谋也】故计必先定而兵出于竟计未定而兵出于竟则战之自败攻之自毁者也得众而不得其心则与独行者同实【不得其心则叛亾至故与独行同实也】兵不完利与无操者同实甲不坚密与俴者同实【俴谓无甲单衣者】弩不可以及逺与短兵同实射而不能中与无矢者同实中而不能入与无镞者同实将徒人与俴者同实【徒人谓无兵申者俴单也人虽众无兵甲则与单人同也】短兵待逺矢与坐而待死者同实【逺矢至短兵不能应则坐而受死也】故凢兵有大论必先论其器论其士论其将论其主故曰器滥恶不利者以其士予人也士不可用者以其将予人也将不知兵者以其主予人也主不积务于兵者以其国予人也故一器成往夫具而天下无战心【一器谓师之器其器既成敢往之夫又具则天下不敢生心与战也】二器成惊夫具而天下无守城【二器谓军之器其器既成惊敌之夫又具则天下不敢守城而御也】三器成游夫具而天下无聚众【三器谓一国之器其器既成游务之夫又具则天下之众惧而自散也】所谓无战心者知战必不胜故曰无战心所谓无守城者知城必拔故曰无守城所谓无聚众者知众必散故曰无聚众
　　制分第二十九　　　　　　　　　　短语三
　　凢兵之所以先争【谓欲用兵所当先而争为者谓下事】圣人贤士不为爱尊爵【有圣人贤士则以尊爵加之而不爱惜也】道术知能不为爱官职【有道术智能则以官职加之】巧伎勇力不为爱重禄聪耳明目不为爱金财故伯夷叔齐非于死之日而后有名也其前行多修矣【由前行多修故死后有名】武王非于甲子之朝而后胜也其前政多善矣【由前政多善故甲子之朝一战大胜】故小征千里徧知之【小征谓以诸侯之众有所征古者诸侯大国有五百里者今既举众而征己国与敌国皆当知之故徧知千里】筑堵之墙十人之聚日五间之【间谓私之假令筑一堵之墙或十人聚作主者犹日五之况戎事之大可以不徧知哉】大征徧知天下【大征谓以天下之众有所征伐天子以天下为家故徧知天下也】日一间之散金财用聪明也【夫动众当令主者日一间候之其间候之也或散金财有所募赏或用聪明度其不虞也】故善用兵者无沟垒而有耳目【沟垒防御小耳目视聴逺】兵不呼儆不茍聚不妄行不强进呼儆则敌人戒茍聚则众不用【无事徒聚众必不用若周幽之伪烽也】妄行则羣卒困强进则锐士挫故凡用兵者攻坚则轫【轫牢固之名也所攻既坚则轫而难入】乘瑕则神【瑕谓虚脆也所乘既脆繣然瓦解故若神】攻坚则瑕者坚【所攻虽坚能令脆者则以士卒坚强故也】乘瑕则坚者瑕【所乘虽脆却为坚者则以士卒脆弱故也】故坚其坚者瑕其瑕者【谓强卒攻坚弱卒攻脆】屠牛坦朝解九牛而刀可以莫铁【莫犹削也】则刄游间也【刄游理间故刀不亏】故天道不行屈不足【用兵者必顺天道若及天道之不行必屈竭而不足】从人事荒乱以十破百【敌国人事既荒且乱故十可破百】器备不行以半击倍【敌国器备不可施行故此虽半可以击彼之倍】故军争者不行于完城池【行谓先觇之也欲以军争而行其城池彼则知而备之也】有道者不行于无君【觇彼无君亦恐知而有备】故莫知其将至也【既不先觇以濳袭所以不知其将至】至而不可圉莫知其将去也【不可圉者必潜而近故不知其将去楚幕有乌之比】去而不可止敌人虽众不能止【去既不可止虽众何能止】待治者所道富也治而未必富也【有所待而治其道当然未必能富】必知富之事然后能富富者所道强也而富未必强也【富者其道当强而未必能强也】必知强之数然后能强强者所道胜也而强未必胜也必知胜之理然后能胜胜者所道制也而胜未必制也必知制之分然后能制是故治国有器富国有事强国有数胜国有理制天下有分
　　君臣上第三十　　　　　　　　　　短语四
　　为人君者修官上之道而不言其中【君在众官之上但修此官上之道而已至于官中之事则有司存非所言也】为人臣者比官中之事而不言其外【比谓校次之也若言官外则为越职】君道不明则受令者疑权度不一则修义者惑民有疑惑贰豫之心而上不能匡则百姓之与间【间谓隔碍不通也人心有疑君不能正故其所与为多碍而不通也】犹掲表而令之止也【掲举也表谓以木为标有所告示也既使举于表又令止之是亦不一也故以况人心之疑也】是故能象其道于国家加之于百姓而足以饰官化下者明君也【象法也谓能本道而立法】能上尽言于主下致力于民而足以修义从令者忠臣也上惠其道下敦其业上下相希【言相希准以为法也】若望防表则邪者可知也【参表谓立表所以防验曲直】吏啬夫任事【吏啬夫谓检束羣吏之官也若督邮之比也】人啬夫任敎【人啬夫亦谓检束百姓之官】敎在百姓论在不挠【谓百姓有不从敎论其罪罚不挠法以行私】赏在信诚体之以君臣其诚也以守战【既赏信罚必君臣合体莫不至诚故入可以守城出可以野战也】如此则人啬夫之事究矣吏啬夫尽有訾程事律【訾限也程准也事律谓毎事据律而行也】论法辟衡权斗斛文劾不以私论而以事为正【辟刑也文劾言据文而举劾谓论法刑已下皆据事以为正不曲从其私也】如此则吏啬夫之事究矣人啬夫成敎吏啬夫成律之后则虽有敦慤忠信者不得善也【人啬夫之敎既成则人皆忠信故无有独得善者也】而戏豫怠傲者不得败也【吏啬夫之律既成人皆惧法不敢为非虽有豫怠不得为败也】如此则人君之事究矣是故为人君者因其业【谓因人啬夫之业也】乘其事【谓乘吏啬夫之事】而稽之以度【又以国之法度考此二者】有善者赏之以列爵之尊田地之厚而民不慕也【善自应赏故不善者不敢横慕】有过者罚之以废亡之辱僇死之刑而民不疾也【过自应罚故人不敢疾怒】杀生不违而民莫遗其亲者【或罚而杀之或赏而生之皆不违其理则人知主徳之有常不轻为去就故人不遗其亲也】此唯上有明法而下有常事也
　　天有常象【悬象着明不改其贞】地有常形【山泽通气不改其静】人有常礼【尊君父卑臣子其仪不易】一设而不更此谓三常兼而一之人君之道也【人君无官兼统众官故曰兼而一之】分而职之【各有司存】人臣之事也君失其道无以有其国臣失其事无以有其位然则上之畜下不妄而下之事上不虚矣上之畜下不妄则所出法制度者明也下之事上不虚则循义从令者审也上明下审上下同徳代相序也【代更也谓上明下审更相序】君不失其威下不旷其产而莫相徳也【君以威覆下下以产供上各有所恃故不相徳】是以上之人务徳而下之人守节义礼成形于上而善下通于民则百姓上归亲于主而下尽力于农矣故曰君明相信五官肃士廉农愚商工愿则上下体【上下各得其体也】而外内别也民性因而三族制也【三族谓农商工也言因上下有体内外有别故此三族各得其制也】夫为人君者廕徳于人者也【君者以徳廕人】为人臣者仰生于上者也【臣者仰君而生】为人上者量功而食之以足【量其功之多少制禄以食之各得足也】为人臣者受任而处之以敎【受任者必设敎】布政有均民足于产则国家丰矣以劳受禄则民不幸生【有劳者必得禄人则致死以立功不徼幸而偷生也】刑罚不颇则下无怨心名正分明则民不惑于道【刑名职分明则人于道不惑也】道也者上之所以导民也是故道徳出于君【徳从君出】制令于相【令因相】事业程于官【官各以其事业程于君也】百姓之力也胥令而动者也【胥视也视令而动则所举不妄】
　　是故君人也者无贵如其言【君以言制下无言则下无所禀令故言最贵也】人臣也者无爱如其力【臣则宣力事君故其力最可爱也】言下力上【君言下于臣臣力上于君也】而臣主之道毕矣是故主画之相守之【画谓分别其所授事君既画其事相则守而行之也】相画之官守之官画之民役之【官既画之人则役力以行其事】则又有符节印玺典法防籍以相揆也【符节印玺所以示其信也典法防籍所以示之制也凡此可以考其真伪定其是非故曰以相揆也】此明公道而灭奸伪之术也论材量能谋徳而举之【谋知其徳然后举用之】上之道也専意一心守职而不劳【不以职事为劳苦】下之事也为人君者下及官中之事则有司不任【下及官中之事则君夺臣职故有司不任也】为人臣者上共専于上则人主失威【臣当上供从君之命今乃専上之权故主失威】是故有道之君正其徳以莅民而不言智能聪明智能聪明者下之职也所以用智能聪明者上之道也【谓用下之智能聪明】上之人明其道下之人守其职上下之分不同任而复合为一体【君为元首臣为股肱故曰一体】是故知善人君也【知善则谋虑深逺故可以为人君也】身善人役也【身善则材能可任故为人役也】君身善则不公矣【君身善则智浅故不公人也】人君不公常惠于赏而不忍于刑【不公则不识理之正故惠赏而不忍刑也】是国无法也治国无法则民朋党而下比饰巧以成其私法制有常则民不散而上合竭情以纳其忠是以不言智能而顺事治国患解大臣之任也不言于聪明而善人举奸伪诛视聴者众也是以为人君者坐万物之原而官诸生之职者也【谓授诸生之官而任之以职也生谓知学之士也】选贤论材而待之以法举而得其人坐而收其福不可胜收也【得人则福多故不可胜收】官不胜任犇走而奉其败事不可胜救也【不胜任则败广故不可胜救】而国未尝乏于胜任之士上之明适不足以知之是以明君审知胜任之臣者也故曰主道得贤材遂百姓治治乱在主而已矣故曰主身者正徳之本也官治者耳目之制也【官禀君命而后行若耳目待上制而后用故曰官者耳目之制】身立而民化徳正而官治治官化民其要在上是故君子不求于民【立身正德而已】是以上及下之事谓之矫【及犹预也矫伪也上预下事则伪有余而实不足也】下及上之事谓之胜【下预上事则威权胜君故也】为上而矫悖也为下而胜逆也国家有悖逆反迕之行【迕背】有土主民者失其纪也是故别交正分之谓理【别上下之交正君臣之分】顺理而不失之谓道道徳定而民有轨矣有道之君者善明设法而不以私防者也而无道之君既已设法则舍法而行私者也为人上者释法而行私则为人臣者援私以为公公道不违则是私道不违者也【臣之所以为公者乃是私也名曰不违公道便是不违私道也】行公道而托其私焉寖久而不知奸心得无积乎【既久行私而不知则是奸心之积也故言奸心岂复无积乎】奸心之积也其大者有侵偪杀上之祸其小者有比周内争之乱此其所以然者由主徳不立而国无常法也主徳不立则妇人能食其意【君意委曲随于女谒若食之充口故曰妇人能食其意】国无常法则大臣敢侵其势大臣假于女之能以规主情【假因也因女之能食主意以规度主之情也】妇人嬖宠假于男之知以援外权【妇人既得君之嬖宠又因大臣之智以引其外权则何为而不成也】于是乎外夫人而危太子【女宠既隆又挟大臣之助故夫人被外太子见危】兵乱内作以召外寇此危君之徴也是故有道之君上有五官以牧其民则众不敢逾轨而行矣下有五横以揆其官则有司不敢离法而使矣【横谓糺察之官得入人罪者也五官各有其横曰五横】朝有定度衡仪以尊主位【衡正】衣服緷絻尽有法度【緷絻古衮冕字】则君体法而立矣【体犹依也】君据法而出令有司奉命而行事百姓顺上而成俗着久而为常【着明而且久积习而为常也】犯俗离敎者众共奸之【众以离敎为奸而罪之也】则为上者佚矣天子出令于天下诸侯受令于天子大夫受令于君子受令于父母下聴其上弟聴其兄此至顺矣衡石一称斗斛一量丈尺一綧制【所谓同律度量衡也綧古准字准节律度量也谓丈尺各有准限也】戈兵一度书同名车同轨此至正也从顺独逆从正独辟此犹夜有求而得火也【众皆从顺而有独逆者众皆从正而有独辟者必为顺正者所伏也】奸伪之人无所伏矣此先王之所以一民心也是故天子有善让徳于天诸侯有善庆之于天子【诸侯有善让于天子而庆也】大夫有善纳之于君民有善本于父庆之于长老此道法之所从来是治本也【道法以让为主】是故岁一言者君也【谓正嵗之朝布之县象】时省者相也月稽者官也务四支之力修耕农之业以待令者庶人也是故百姓量其力于父兄之间聴其言于君臣之义而官论其徳能而待之【谓百吏之官各论其徳能以待君命】大夫比官中之事不言其外而相为常具以给之【具论众官之法制也】相总要者【相无常官所以总统百吏之要】官谋士量实义美匡请所疑【士事也官各谋其职事也又当量实宜其有美善者用匡于所疑必陈而请之也】而君发其明府之法瑞以稽之【府谓百吏所居之官曹也立府必有明法故曰明府之法瑞君所与臣为信者珪璧之属也又必合其瑞以考之也】立三阶之上南面而受要【君之路寝前有三阶要谓百吏之目也】是以上有余日【上唯受要故有余日】而官胜其任【各理其职故能胜任】时令不淫而百姓肃给【言其敬而供上】唯此上有法制下有分职也
　　道者诚人之姓也非在人也【姓生也言道立人之生人之所从出故非在人】而圣王明君善知而道之者也【道犹言也圣王善知道理故言而相告也】是故治民有常道而生财有常法道也者万物之要也为人君者执要而待之则下虽有奸伪之心不敢杀也【不敢杀君】夫道者虚设【道无形而善应故曰虚设】其人在则通其人亡则塞者也非兹是无以理人非兹是无以生财【前兹是谓其道】民治财育其福归于上是以知明君之重道法而轻其国也【得道之真以理身绪余以理国家故重道而轻国】故君一国者其道君之也【道可为君故君一国】王天下者其道王之也【道可王故王天下】大王天下小君一国其道临之也【其道足以临国与天下也】是以其所欲者能得诸民【君之所欲人则顺之令得】其所恶者能除诸民【君之所恶亦顺之而除】所欲者能得诸民故贤材遂所恶者能除诸民故奸伪省如冶之于金陶之于埴制在工也【废置之由君若金埴之由工也】
　　是故将与之惠厚不能供【谓欲与人虽有惠厚之意财不能供】将杀之严威不能振【谓欲杀人以致其理然而严威销缩不能振起也】严威不能振惠厚不能供声实有间也【或有声无实或有实无声声实间碍故不供不振也】有善者不留其赏故民不私其利【善必得赏私利何为】有过者不宿其罚故民不疾其威【宿犹停也罚得其过则人不疾其威疾怨也】威罚之制无逾于民【因人所欲罚而罚之故不逾于人也】则人归亲于上矣如天雨然泽下尺生上尺【泽从上降润有一尺则苗从下生上引一尺泽下降苗上引犹君恩下流人心上就也】是以官人不官事人不事独立而无稽者人主之位也【君者与人之官而不自官授人之事而不自事独立于无过之地臣下莫得而稽之如此者人主之位也】先王之在天下也民比之神明之徳先王善牧之于民者也夫民别而聴之则愚【别而聴之则各信其一方暗莫之发故愚】合而聴之则圣【合而聴之则得失相辅可否相济刍荛之言贤圣不能易故圣也】虽有汤武之徳复合于市人之言是以明君顺人心安情性而发于众心之所聚【聚谓同所归凑】是以令出而不稽【稽留也】刑设而不用【人不犯法故无所用刑】先王善与民为一体【以百姓心为心故曰一体】与民为一体则是以国守国以民守民也【一国同一意万人同一心】然则民不便为非矣【为非则失利故不便】虽有明君百步之外聴而不闻【耳聴有所极】间之堵墙窥而不见也【目视有所穷】而名为明君者君善用其臣臣善纳其忠也【君能善用臣能善纳则何聼而不闻何视而不见耳目不壅非明而何也】信以继信善以善【君信而臣继之君善而臣传之】是以四海之内可得而治是以明君之举其下也尽知其短长知其所不能益若任之以事【夫任人以事者必择其可否君之举臣亦犹是也】贤人之臣其主也尽知短长与身力之所不至【谓知君之短长及其身力所不至也】若量能而授官【夫授人官者亦择其可否臣之择事亦犹是也】上以此畜下【择其可畜而畜之】下以此事上【择其可事而事之】上下交期于正【君有贤臣臣有令主欲求不正其可得乎】则百姓男女皆与治焉【君臣正则百姓无自为淫僻也】

　　管子卷十
　　钦定四库全书
　　管子卷十一
　　唐　房龄　注
　　君臣下第三十一　　　　　　　　　短语五
　　古者未有君臣上下之别未有夫妇妃匹之合兽处羣居以力相征【若野兽之处以羣而居力强者征于弱也】于是智者诈愚彊者凌弱老防孤独不得其所故智者假众力以禁强虐而暴人止【智者即圣王也】为民兴利除害正民之德【正人之邪德】而民师之【师智者也】是故道术德行出于贤人【贤人知道术德行者也】其从义理兆形于民心则民反道矣【道术旣出故莫不从义而顺理理之极则无奸僻之事始见于人心则人无不道矣】名物处违是非之分则赏罚行矣【人旣反道故以正其善恶之物处其背理之违则为是非者自分矣是非旣分故行赏罸以当其功过也】上下设民生体而国都立矣【上下旣设人则生其贵贱之礼故国都立也】是故国之所以为国者民体以为国【贵贱成礼方乃为国】君之所以为君者赏罚以为君【无赏罚则君不足贵】致赏则匮致罚则虐【罚而无节则虐】财匮而令虐所以失其民也是故明君审居处之教而民可使【人从教故可使】居治战胜守固者也【居处旣治战则胜守则固】夫赏重则上不给也【赏重则费用多故不给也】罚虐则下不信也【令虐则人无所措手足故不信也】是故明君饰食饮吊伤之礼【饮食谓享燕伤谓丧祭也】而物属之者也【礼行则物亲也】是故厉之以八政【八政谓洪范之八政】旌之以衣服【衣服所以表贵贱也】富之以国裹【裹谓财货所苞裹而藏也】贵之以王禁【禁令行然后知常者之可贵也】则民亲君可用也民用则天下可致也天下道其道则至【君得名道则天下至】不道其道则不至也夫水波而上尽其摇而复下其势固然者也【言水波涌而上旣尽其势还复摇动归下而止此自然之势喻人怀德而来畏威不去者也】故德之以怀也威之以畏也则天下归之矣有道之国发号出令而夫妇尽归亲于上矣布法出宪而贤人列士尽功能于上矣千里之内束布之罚【束谓帛也布谓钱也古者罚刑或令出钱帛也】一亩之赋尽可知也【贤人为之视听故无不知】治斧钺者不敢让刑【让犹拒也当其罪不敢让刑也】治轩冕者不敢让赏【赏当其功故不让也】坟然若一父之子若一家之实义理明也【坟顺貎或刑赏之莫敢违逆若子之从父家之从长如此者礼义明故也】夫下不戴其上臣不戴其君则贤人不来【上下不交则贤人隐】贤人不来则百姓不用【百姓无贤人则不知所归故百姓不用也】百姓不用则天下不至【百姓不用则天下无邦将何至哉】故曰德侵则君危【君德见侵不危何待】论侵则有功者危【论议侵理则功过不明故有功者危】令侵则官危【令侵则法不行故官危也】刑侵则百姓危【刑侵则无辜受戮故百姓危也】而明君者审禁淫侵者也上无淫侵之论则下无冀幸之心矣为人君者倍道弃法而好行私谓之乱为人臣者变故易常而巧官以謟上谓之腾乱至则虐【腾谓凌驾于君】腾至则北【腾至则摧降故败北】四者有一至败敌人谋之【四者则上之四危也】则故施舍优犹以济乱则百姓悦【言施恩厚舍罪罚二者优厚虽非用法犹能济乱故百姓恱之也】选贤遂材而礼孝弟则奸伪止【遂达】要淫佚别男女则通乱隔【要谓遮止之也言能止淫佚别男女则虽先通乱令能隔阨也】贵贱有义伦等不逾则有功者劝国有常式故法不隐则下无怨心【隐谓伏而不行】此五者兴德匡过存国定民之道也夫君人者有大过臣人者有大罪国所有也【国之所有也】民所君也【民者己之所君】有国君民而使民所恶制之此一过也【言民恶君之制已此亦君之过】民有三务不布其民非其民也【三务谓春夏秋务农人不务三则馁饿成变故民非其民也】民非其民则不可以守战此君人者二过也夫臣人者受君高爵重禄治大官倍其官遗其事穆君之色【穆犹恱也】从其欲阿而胜之【阿曲也巧言令色委曲从君至于动也刚渐以胜之其终或至于簒杀故曰阿而胜之也】此臣人之大罪也君有过而不改谓之倒臣当罪而不诛谓之乱君为倒君臣为乱臣国家之衰也可坐而待之是故有道之君者执本相执要大夫执法以牧其羣臣羣臣尽智竭力以役其上【谓给上之役也】四守者得则治易则乱故不可不明设而守固【明设上四法固而守之】昔者圣王本厚民生审知祸福之所生是故愼小事微违非索辩以根之【谓有违非必寻索分辩得其根而止之也】然则躁作奸邪伪诈之人不敢试也【不敢为非以尝君】此礼正民之道也【制礼者用此道以正人也】古者有二言墙有耳伏寇在侧墙有耳者微谋外泄之谓也伏寇在侧者沈疑得民之道也微谋之泄也狡妇袭主之请而资游慝也【袭入也谓狡妇妖蛊人主遂行请谒所请旣从外资游説为奸慝者也】沈疑之得民也者前贵而后贱者为之驱也【所驱役之人前得贵宠今忽沦贱然贱者必思贵常伺君以兴祸故谓之伏寇也】明君在上便僻不能食其意【便僻者不能謟君以得意故曰不能食其意也】刑罚亟近也【旣不能得君意故刑罚数也】大臣不能侵其势【不能侵君之势】比党者诛明也【君明故比党者诛之】为人君者能逺谗谄废比党淫悖行食之徒【行食游食】无爵列于朝者此止诈拘奸厚国存身之道也为人上者制羣臣百姓通中央之人和【中央之人谓君之左右也左右与君和之也】是以中央之人臣主之防【左右之人在臣主之间防防其事者也】制令之布于民也必由中央之人中央之人以缓为急急可以取威【君虽曰缓左右行之乃为急故能取威也】以急为缓缓可以惠民【君虽曰急左右行之为缓故能惠人】威惠迁于下则为人上者危矣贤不肖之知于上必由中央之人财力之贡于上必由中央之人能易贤不肖而可威【实贤谓之不肖实不肖谓之贤故曰易贤不肖也】党于下有能以民之财力上陷其主而可以为劳于下【用人财力上以陷主即于下以为劳】兼上下以环其私【上则擅君之柄下则用人财力上下之利皆用绕身故曰环其私也】爵制而不可加则为人上者危矣【势旣凌君故爵制不能加也】先其君以善者侵其赏而夺之实者也【先君行善则是侵君之赏夺君之富实也】先其君以恶者侵其刑而夺之威者也讹言于外者胁其君者也【假説妖妄之言以惑众如此者欲胁君也】郁令而不出者幽其君者也【郁塞也君之令而不出行者将欲幽君也】四者一作而上下不知也则国之危可坐而待也神圣者王仁智者君武勇者长此天之道人之情也天道人情通者质宠者从此数之因也【质主也能通于天道人情者可以为主其不能通但宠贵之者可以为从谓臣也言臣主数因此通而立也】是故始于患者不与其事亲其事者不规其道【言初始谋虑而忧患者乃行其事令人为之而不自预此谓君也】是以为人上者患而不劳也百姓劳而不患也君臣上下之分素则礼制立矣是故以人役上【人谓百姓百姓劳其身供上之役也】以力役明【谓臣勤力役用其明而理职位】以刑役心【刑法也君则役心以出法制也】此物之理也心道进退【心则度量可不故进退也】而刑道滔赶【滔谓充也赶谓逡巡曲也设法有当不故有合成也】进退者主制【君心进退所以主为制令】滔赶者主劳主劳者方主制者圆【君臣之道主得制者其事必有方有圆也】圆者运运者通通则和【圆谓君道也圆而不滞必运而无碍通者必畅故和之也】方者执执者固固则信【方谓臣道也方而有常故执而不舍则固固而不妄则信也】君以利和【君道和则利也】臣以节信【臣则守节】则上下无邪矣故曰君人者制仁臣人者守信此言上下之礼也君之在国都也若心之在身体也道德定于上则百姓化于下矣戒心形于内【戒慎之心成形于内】则容貎动于外矣正也者所以明其德【必正然后德明】知得诸己知得诸民从其理也【于己旣不失于人必不妄如此者从理故也】知失诸民退而修诸己反其本也【有失于人必修己自责如此者反其本也】所求于己者多故德行立【求己多者必进德修业故德行立也】所求于人者少故民轻给之【求人者少必薄赋敛故人轻于给也】故君人者上注臣人者下注上注者纪天时务民力【上注谓注意于上天故纪要天时务全人力也】下注者发地利足财用也【下注谓注意于下地故发兴地利足于财用也】故能饰大义审时节上以礼神明下以义辅佐者【所用辅佐皆得其宜】明君之道能据法而不阿上以匡主之过下以振民之病者忠臣之所行也明君在上忠臣佐之则齐民以政刑牵于衣食之利【君明臣忠则国理国理则人重生故人皆以养其形而牵系于衣食之利也】故愿而易使愚而易塞【塞止也易用法止也】君子食于道小人食于力分民【食道力不同故曰分民也】威无势也无所立【必有势然后有所立】事无为也无所生【必有为然后有所生】若此则国平而奸省矣【君子小人旣食于道力邪恶之人复无所立生故国平而奸省】君子食于道则义审而礼明【义不审则无所食也】义审而礼明则伦等不逾虽有偏卒之大夫不敢有幸心则上无危矣【国旣明礼义伦等不逾虽有大夫偏独出伏罪而怨不敢有幸乱心】齐民食于力则作本作本者众农以听命是以明君立世民之制于上犹草木之制于时也【草木必得时然后生】故民迂则流之【人太迂曲不行则流通之】民流通则迂之【人太流荡则迂屈之】决之则行塞之则止虽有明君能决之又能塞之决之则君子行于礼塞之则小人笃于农君子行于礼则上尊而民顺小民笃于农则财厚而备足上尊而民顺财厚而备足四者备体【谓备具而成体】顷时而王不难矣四肢六道身之体也【四肢谓手足也六道谓上有四窍下有二窍也】四正五官国之体也【四正谓君臣父子五官谓五行之官也】四肢不通六道不达曰失四正不正五官不官曰乱是故国君聘妻于异姓设为侄娣命妇宫女尽有法制所以治其内也明男女之别昭嫌疑之节所以防其奸也是以中外不通谗慝不生妇言不及官中之事而诸臣子弟无宫中之交此先王所以明德圉奸昭公威私也明立宠设不以逐子伤义【明立正嫡设其贵宠子不令逐而废之故不伤义也】礼私爱驩势不并论【嫡子者所以重也故礼许私爱虽驩之超异可也余子之势终不得与之并伦也】爵位虽尊礼无不行【言嫡子爵位虽复尊异必须行之以礼也】选为都佼冒之以衣服旌之以章旗所以重其威也【所立之嫡必选其都雅佼好者又以美衣丽服覆习之章表旗帜旌异之凡此皆所以重嫡子之威也】然则兄弟无间郄谗人不敢作矣【嫡威重则兄弟和故谗人无所作其谗矣】故其立相也陈功而加之以德论劳而昭之以法防伍相德而周举之尊势而明信之【其谓国相则功德两兼劳法获美于此四者防验伍偶相与俱得其事旣周然后举用之旣用之尊势而明信之也】是以下之人无谏死之誋【君明相贤必从説如流故无谏死之忌也】而聚立者无郁怨之心【聚立谓天下会同也各得其所故无怨望也】如此则国平而民无慝矣【慝奸恶者也】其选贤遂材也举德以就列不类无德【举有德者以就列位不以无德之人为类】举能以就官不类无能以德弇劳不以伤年【有德者超于上列使在有功劳者之前故曰有德掩劳茍有德虽年未至而亦将用之不以年少为之伤也】如此则上无困而民不幸生矣【有功能必赏用之故人不以茍生为幸也】国之所以乱者四其所以亡者二内有疑妻之妾此宫乱也庶有疑嫡之子此家乱也朝有疑相之臣此国乱也任官无能此众乱也四者无别【无别谓妻妾嫡庶等不分别也】主失其体羣官朋党以怀其私则失族矣【国亡则宗族随之故曰失族也】国之几臣隂约闭谋以相待也则失援矣【为国之机臣下隂为要结其所谋者闭而不泄以此相待人必怀疑而不相亲矣故失其援也】失族于内失援于外此二亡也故妻必定子必正相必直立以听官必中信以敬故曰有宫中之乱有兄弟之乱有大臣之乱有中民之乱【中民谓百吏之属也】有小人之乱五者一作则为人上者危矣宫中乱曰妬纷【言积妬纷然所以乱】兄弟乱曰党偏【党偏则强弱相凌故乱也】大臣乱曰称述【各称述其已德之长而不相让则乱也】中民乱曰詟谆【谓以智诈詟恐谆质则乱】小民乱曰财匮【赋税重则财匮故乱】财匮生薄【财不供则礼义息故薄也】詟谆生慢【不重淳质而智诈恐詟之此其慢也】称述党偏妬纷生变【此三者或生簒君弑主能为大变也】故正名稽疑刑杀亟近则内定矣【正嫡庶之名稽妻妾之疑不正者之党数取其偪近者而刑杀之如此则党偏妬纷之变息故内定】顺大臣以功顺中民以行顺小民以务【顺用其务农也】则国丰矣【三者各称其所顺故国丰也】审天时【天时各有宜也】物地生以辑民力禁淫务【绣文刻镂淫务】劝农功以职其无事【无事者皆令得职也】则小民治矣上稽之以数【谓上欲有所征发必考其定数以命之也】下什伍以征【旣得其定数下其什伍名以征之也】近其罪伏以固其意【日期旣近尚有不供者则加之罪以权伏之所以固供者之意】乡树之师以遂其学【每乡必立之师以遂之也】官之以其能及年而举则士反行矣【举而有材能者则授之以官旣有年矣则举其功过而考察之如此则皆反其行矣】称德度功劝其所能若稽之以众风若任以社稷之任【旣称其德又度其功则其材能不可不知矣旣知其能顺而考之或使之莅众以立风化其材能尤高者或授之以社稷之任者也】若此则士反于情矣【有能必任之以职故士反于情也】
　　小称第三十二【称举也小举其过则当权而改之】　　　短语六
　　管子曰身不善之患毋患人莫己知【言但患身之不善耳无患人不知己也】丹青在山民知而取之美珠在渊民知而取之【丹青与珠各有可用之性故虽在山泉而藏人犹知而取之况在于人怀善而不知乎】是以我有过为而民毋过命【我身有过为人必知而名之毋有过而妄命者也】民之观也察矣不可遁逃【有过必知故不可以遁逃】以为不善故我有善则立誉我我有过则立毁我当民之毁誉也则莫归问于家矣【人旣毁誉则己之善恶审矣故不复问家问家则左右佞媚者善掩其过而饰其非也】故先王畏民【民之毁誉必当其过善故畏之】操名从人无不强也【谓君自行善持名使之延誉故强也】操名去人无不弱也【君既行恶即是持名去人无善可称故弱】虽有天子诸侯民皆操名而去之则捐其地而走矣【皆持其名而去于人则过恶日闻人共畏之故弃其地而走也】故先王畏民【无善名则弃之走故畏人】在于身者孰为利气与目为利【气也者所以生全其形目也者所以独见其运为功用莫大焉故最为利也】圣人得利而托焉故民重而名遂【圣人之圣精而又神托而行善则誉满天下故人重而名遂也】我亦托焉圣人托可好我托可恶以来美名又可得乎我托可恶【我虽托气浊而不神所行皆可恶用此招来美名其可得乎】爱且不能为我能也【托气既浊虽令人爱犹不得美名况于恶之乎】毛嫱西施天下之美人也盛怨气于面不能以为可好【嫱施虽美而面有怨气亦不能为可好喻圣人外见其恶亦不得美名】我且恶面而盛怨气焉怨气见于面恶言出于口去恶充【所往去于人者皆以恶事充】以求美名又可得乎【喻人君既内无圣徳外皆行恶必无美之名也】甚矣百姓之恶人之有余忌也【恶人不善更有余忌】是以长者断之短者续之满者洫之虚者实之【洫虚也长满者人所忌故或断之或虚之短虚者人之所好故或续之或实之也】管子曰善罪身者民不得罪也【成汤罪己故人不罪之也】不能罪身者民罪之【桀纣罪人故人罪之】故称身之过者强也【称身之过即是谦受益也】治身之节者惠也【懐智之人然后理身节故曰惠】不以不善归人者仁也【不以不善之事归之于人如此者仁也】故明王有过则反之于身有善则归之于民有过则反之身则身惧【过反于身则惧而脩徳也】有善而归之民则民喜【民得善故喜也】往喜民【善往则人喜也】来惧身【过来则惧身也】此明王之所以治民也今夫桀纣不然有善则反之于身有过则归之于民归之于民则民怒反之于身则身骄往怒民来骄身此其所以失身也故明王惧声以感耳【人以恶声惧己耳闻而感则心不敢念非】惧气以感目【人以恶气惧己目见而感则身不敢造恶】以此二者有天下矣可毋慎乎匠人有以感斤欘故绳可得料也羿有以感弓矢故彀可得中也造父有以感辔防故遬兽可及逺道可致【彀谓射质栖皮者也感谓深得其妙有应于心者也】天下者无常乱无常治不善人在则乱善人在则治在于既善所以感之也【既尽也天下所以理在于君人内外尽善感之于人也】管子曰脩恭逊敬爱辞让除怨无争以相逆也【逆迎也谓用此恭敬等以相逆接也】则不失于人矣【逊以接人有何失乎】尝试多怨争利相为不逊则不得其身【茍为不逊身尚不得况于人乎】大哉恭逊敬爱之道吉事可以入察凶事可以居丧大以理天下而不益也【直用恭逊敬爱足以理天下更不须益】小以治一人而不损也【虽复一身用恭逊敬爱理之才可足耳亦不须损也】尝试往之中国诸夏蛮夷之国以及禽兽昆虫皆待此而为治乱【有恭逊敬爱则理无之则乱也】泽之身则荣去之身则辱【恭逊敬爱身之粉泽也故在身则荣去身则辱也】审行之身毋怠虽夷貉之民可化而使之爱【夷貉之人残戾凶暴茍以恭逊敬爱化之可使生爱】审去之身虽兄弟父母可化而使之恶【父母兄弟恩情结固茍无恭逊敬爱化之可令生恶】故之身者使之爱恶【之是也同是此身有恭逊敬爱则爱无之则恶】名者使之荣辱【同是此身之名有恭逊敬爱则荣无之则辱也】此其变名物也如天如地【言恭逊敬爱可以变化爱恶荣辱名物之善恶如天地之生杀也】故先王曰道【道者贵作变化也】管仲有病桓公往问之曰仲父之病病矣若不可讳而不起此病也仲父亦将何以诏寡人管仲对曰微君之命臣也故臣且谒之【谒谓有所告之也】虽然君犹不能行也【恐其不从故以此言抑之】公曰仲父命寡人东寡人东令寡人西寡人西仲父之命于寡人寡人敢不从乎管仲摄衣冠起对曰臣愿君之逺易牙竖刁堂巫公子开方夫易牙以调和事公公曰惟烝婴儿之未尝于是烝其首子而献之公人情非不爱其子也于子之不爱将何有于公公喜宫而妬竖刁自刑而为公治内人情非不爱其身也于身之不爱将何有于公公子开方事公十五年不归视其亲齐卫之间不容数日之行臣闻之务为不久【务时为事久必发扬之也】葢虚不长【覆葢虚妄不得长掩谓上三士皆务为葢虚者其奸情终当彰露也】其生不长者其死必不终【其所行之行所长之性其至于死必将改复本情未有能终为意也言三士之忠皆伪忠耳必将复其不忠】桓公曰善管仲死已葬公憎四子者废之官逐堂巫而苛病起兵【苛烦躁也巫善令旣逐之而公有烦苛之病起兵妄征伐无使疗之也】逐易牙而味不至逐竖刁而宫中乱逐公子开方而朝不治桓公曰嗟圣人固有悖乎【四子旣逐而有四阙故以管仲为悖】乃复四子者处朞年四子作难围公一室不得出【置公一室之中而围之故不得出也】有一妇人遂从窦入得至公所公曰吾饥而欲食渴而欲饮不可得其故何也妇人对曰易牙竖刁堂巫公子开方四人分齐国涂十日不通矣【旣有兵难故国之道涂行旅十日不得通也】公子开方以书社七百下卫矣【古者羣居二十五家则共置社谓以社数书于防谓用此七百之书社降下于卫也】食将不得矣【作乱欲公之死故不给之食】公曰嗟兹乎圣人之言长乎哉【言其所见者逺】死者无知则已若有知吾何面目以见仲父于地下乃援素幭以裹首而絶【幭所以覆軨也】死十一日虫出于户乃知桓公之死也葬以杨门之扇【谓用门扇以掩尸也】桓公之所以身死十一日虫出戸而不收者以不终用贤也桓公管仲鲍叔牙甯戚四人饮饮酣桓公谓鲍叔牙曰阖不起为寡人寿乎【奉尊者酒祝令増寿】鲍叔牙奉杯而起曰使公毋防出如莒时也使管子毋防束缚在鲁也使甯戚毋防饭牛车下也桓公辟席再拜曰寡人与二大夫能无防夫子之言则国之社稷必不危矣
　　四称第三十三【谓称有道之君无道之君有道之臣无道之臣以戒桓公】　短语七
　　桓公问于管子曰寡人幼弱惛愚不通诸矦四邻之义仲父不当尽语我昔者有道之君乎吾亦鉴焉管子对曰夷吾之所能与所不能尽在君所矣君胡有辱令【言已能不皆尽之于君无所隠藏今何劳辱君令而使已言之乎】桓公又问曰仲父寡人幼弱惛愚不通四邻诸侯之义仲父不当尽告我昔者有道之君乎吾亦鉴焉管子对曰夷吾闻之于徐伯曰昔者有道之君敬其山川宗庙社稷及至先故之大臣收聚以忠而大富之【先故之臣谓祖考时旧臣也今以忠诚收聚而赒恤之令其大富也】固其武臣宣用其力圣人在前贞廉在侧竞称于义上下皆饰形正明察四时不贷民亦不忧五谷蕃殖外内均和诸侯臣伏国家安宁不用兵革受其币帛以怀其德昭受其令以为法式【邻国以币帛来聘当取之以怀来有德其或以制令来告者则君受之以为法式乎】此亦可谓昔者有道之君也桓公曰善哉桓公曰仲父旣已语我昔者有道之君矣不当尽语我昔者无道之君乎吾亦鉴焉管子对曰今若君之美好而宣通也旣官职美道又何以闻恶为【言君旣美好宣通官又合于美道脩而行之自可为理何须闻于恶事乎以此抑桓公欲观其意也】桓公曰是何言邪以繬缘繬吾何以知其美也以素缘素吾何以知其善也仲父已语我其善而不语我其恶吾岂知善之为善也管子对曰夷吾闻之于徐伯曰昔者无道之君大其宫室髙其台榭良臣不使谗贼是舍【舍止也谓止谗贼于其旁与之近也】有家不治借人为图【言自不能理其家借他人图也】政令不善墨墨若夜【言其昏闇之甚也】辟若野兽无所朝处【野兽各恣意为生不相统属故无朝处也】不脩天道不鉴四方有家不治辟若生狂【狂惑者失其性不分善恶也】众所怨诅【诅祝之也】希不灭亡进其谀优繁其钟鼔流于博塞戏其工瞽诛其良臣敖其妇女【唯与妇女为敖从也】獠猎毕弋防遇诸父【其所接遇诸父惟以凶暴】驰骋无度戏乐笑语式政旣輮刑罚则烈【言其法式之政旣已輮曲至于刑罚惟益酷烈】内削其民以为攻伐【反以削生为伐功也】辟犹漏釜岂能无竭【漏釡则江海不能满故必有竭也】此亦可谓昔者无道之君矣桓公曰善哉桓公曰仲父旣已语我昔者有道之君与昔者无道之君矣仲父不当尽语我昔者有道之臣乎吾以鉴焉管子对曰夷吾闻之徐伯曰昔者有道之臣委质为臣不宾事左右【宾敬也】君知则仕不知则已若有事必图国家徧其发挥【良臣皆私其所有必能于国家及其发又普徧之也】循其祖德辨其顺逆推育贤人谗慝不作事君有义使下有礼贵贱相亲若兄若弟忠于国家上下得体居处则思义语言则谋谟动作则事居国则富处军则克临难据事虽死不悔近君为拂逺君为辅义以与交廉以与处临官则治酒食则慈不谤其君不毁其辞君若有过进谏不疑君若有忧则臣服之【服行也】此亦可谓昔者有道之臣矣桓公曰善哉桓公曰仲父旣以语我昔者有道之臣矣不当尽语我昔者无道之臣乎吾亦鉴焉管子对曰夷吾闻之于徐伯曰昔者无道之臣委质为臣宾事左右执説以进不蕲亾已【执佞説以进于君専固宠位无求去也】遂进不退【所谓知进而不知退】假宠鬻贵【假因也因君之宠必能鬻其贵】尊其货贿卑其爵位【未必能贵其爵位但尊其货贿而已】进曰辅之退曰不可【进于君则言己能为辅弼退而私议则曰君不可辅】以败其君皆曰非我【由斯之人不肖故君有败乃更推过于君云此非我】不仁羣处以攻贤者【小人所忌者君子故其羣处常有陷贤之见】见贤若货【其见贤人无敬恭之心反欲规利若求货然】见贱若过【其见贱人无矜恤之心萧然不顾若行者之过】贪于货贿竞于酒食不与善人唯其所事【人有曲而事己与之交也】倨敖不恭不友善士谗贼与鬭不弥人争【其人见争则恣令鬭无弥缝之心】唯趣人诏【人有制命不问可不则向而顺之言其佞谀】湛湎于酒行义不从【从顺也】不脩先故变易国常擅创为令迷惑其君生夺之政【生犹夺政况于死后乎】保贵宠矜【惧宠而矜夸者则保依而贵重】迁损善士【善士则迁改而损弃之】捕援货人【其所捕追而援引者唯财货之人】入则乘等出则党骈【其货贿之人与之同国则同乘而等至其出也又同党而骈竝】货贿相入酒食相亲俱乱其君君若有过各奉其身【奉身自洁推过于君也】此亦谓昔者无道之臣桓公曰善哉
　　正言第三十四【阙】　　　　　　　　　短语八





　　管子卷十一
　　钦定四库全书
　　管子卷十二
　　唐　房龄　注
　　侈靡第三十五　　　　　　　　　短语九
　　问曰古之时与今之时同乎曰同【天地四时旣无所易故曰同】其人同乎不同乎曰不同【古淳而今浇古质而今浮故不同也】可与政其诛【言今虽不同古可为政诛其不法以复古】俈尧之时混吾之美在下其道非独出人也【俈帝俈也言二帝之时比屋可封美俱在下其能若此亦言非有出人之道脩古而已混同也】山不童而用赡泽不弊而养足【山无草木曰童弊竭也】耕以自养以其余应良天子故平【以其自养之余应天子之食故天下平有时而赋曰良】牛马之牧不相及【各自足则不相及也】人民之俗不相知【人至老死不相往来故不相知】不出百里而来足【行者不出百里而来者所求足故也】故卿而不理静也【虽立公卿不理其事以人静故】其狱一踦腓一踦屦而当死【诸侯犯罪者令着一只屦以耻之可以当死刑】今周公断指满稽断首满稽断足满稽而死民不服非人性也敝也【今周公谓时所用法也稽考也罪满而断则从而考之首满其罪者亦从而考之应断足所罪满者又从而考之凡此欲以为慎审也罪定者死之然人尚不服其罪岂人性之然乎时爽故也】地重人载毁敝而养不足事末作而民兴之【载生也今地利既重人之生植谷物君则从而毁夺弊尽之所以养有不足人既惰于本业故竞起而事末作】是以下名而上实也【谓下但有农作之名不得自用而实皆归于上也】圣人者省诸本而游诸乐【圣人察人之本游之于富寿之域则俈尧以前为然也】大昬也博夜也【夜谓暗昧之行也令人主至于大昬者则以博为夜事故也】问曰兴时化若何【谓度时兴化其理若何也】莫善于侈靡【侈靡谓珠玉之用也管氏以为珠玉者饥不可食寒不可衣然时共贵之君若不重则强者守之以招人故度时兴化莫善于重珠玉以为侈靡】贱有实敬无用则人可刑也【有实谓谷帛可贵而贱之无用谓珠玉可贱而敬之若此则人之贤不肖可刑也】故贱粟米而如敬珠玉好礼乐而如贱事业本之始也【言粟常人贱之贤者贵之如常人之敬珠玉末业常人贵之贤人贱之今则贤者之好礼乐如常人贵末业若此者可谓务本之始】珠者阴之阳也故胜火【珠生于水而有光鍳故为阴之阳以向日则火降故胜火】玉者隂之阴也故胜水【玉生于山而藏于山故为隂之隂以向月则水流故胜水】其化如神【言珠玉能致水火故曰如神也】故天子臧珠玉诸侯臧金石大夫畜狗马百姓臧布帛不然则强者能守之智者能牧之贱所贵而贵所贱【粟米可贵而贱之珠玉可贱而贵之】不然鳏寡独老不与得焉均之始也【君不贵而藏之则利积于强智虽务鳏寡独老无所与之今藏之者所以赈贫乏故为均之始】政与教孰急【政者立法以齐物教者训诱以感心用二者何先也】管子曰夫政教相似而殊方若夫教者摽然若秋云之逺动人心之悲【摽髙举貎秋云凄惨有愁悴之容高置且逺能生人之悲心喻教者忧人之不令见其戚容人亦为之伤悼之】蔼然若夏之静云乃及人之体然若謞之静【蔼油润貎然和顺貎夏云之起油然含润将降其泽及人之体去除热气而和顺虽有謞躁之人亦皆恬静喻教者洒之温辞而强梁者亦能感服之】动人意以怨荡荡若流水【教者若秋云之动人意人意旣动则自怨而荡摇自怨而荡摇则从教若流水也】使人思之人所生往教之始也身必备之【教者若夏云之顺适故其人使人思之人旣思之则生其善心教人之始必备此二者然后可也】辟之若秋云之始见贤者不肖者化焉【教者旣若秋云始见而哀怜之又若夏云之起而润悦之则天下之贤与不肖无不化焉】敬而待之爱而使之若樊神山祭之【旣从圣化人则敬而来待爱而后使尊卫其君若樊落神山设祭而祈福者也】贤者少不肖者多使其贤不肖恶得不化【贤与不肖皆敎而使之则不得不化也】今夫政则少则【即皆从教则人无所犯故于为政少用为则也】若夫成形之征者也去则少可使人乎【欲成太平之形以知其征騐者全能去则而使人斯太平之先兆也】用贫与富何如而可【问贫富之中适】曰甚富不可使【甚富则骄故不可使】甚贫不知耻【甚贫则滥窃故不知耻也】水平而不流无源则遫竭【平而不流谓水也停水无源必速竭】云平而雨不甚无委云雨则遫已【平云少雨又无委云以助之其雨必遫已上二事为下有比例】政平而无威则不行【此则为政者威以为本也】爱而无亲则流【但行泛爱无所偏亲则其爱流漫贤智不尽力】亲左有用无用则辟之若相为有兆怨【虽曰当有所亲而用亲之理僻左则有为用者不为用者辟犹言有中不中此但为怨兆而已亲之无益也】上短下长无度而用则危本不称【或复上得短而下持长其役用之不以度如此者或能怀怨以败国故曰危本不称也】而祀谭次祖犯诅渝盟伤言【谭延也国败絶祀之事延及次祖更有犯诅渝盟伤言之罪】敬祖祢尊始也【祖祢人之始也】齐约之信论行也【诅盟欲为整齐要束之信所以论行也】尊天地之理所以论威也【天地以秋冬肃杀雷震电耀为威为政者所取则故威不可弛之也】薄德之君之府囊也【凡尊始论行论威为政者所当行德薄之君皆囊而藏之故有败亡之祸】必因成形而论于人此政行也可以王乎【必因王事之成形论考于人事此为政所行也遵而勿失故可以王也】请问用之若何【问用政何如也】必辨于天地之道然后功名可以殖【天地有尊卑恩威之序故明之然后可以立功名也】辩于地利而民可富通于侈靡而士可戚【戚亲也贵珠玉以赏士故士可亲也】君亲自好事【谓好为政之事】强以立断【强立其志以断是非】仁以好任【所谓悦以使用】人君寿以政年【君所以寿考由为政以顺年之四时令也】百姓不夭厉【厉发疾也】六畜遮育五谷遮熟【遮犹兼也】然后民力可得用【人俱富而力全可用也】邻国之君俱不贤然后得王【若俱贤则不可得而制难以王矣】俱贤若何【问之】曰忽然易卿而移【黜不肖立仁贤】忽然易亊而化【去故而取新】变而足以成名【革变旧弊故成名】承弊而民劝之【承先代之弊而成能名故民劝勉之也】慈种而民富【流慈以勉种故人富】应言待感与物俱长【应物而后言待感而后动所谓应天顺人者也故与物俱长也】故日月之明【所谓与日月齐其明】应风雨而种【风时雨若则以君礼不失故也】天之所覆地之所载斯民之良也【君人者德苞天地首出庶物有生莫能逾故曰人之良】不有而丑天地非天子之事也【不有上事而又丑恶天地之化此非天子之事】民变而不能变是棁【之税反】之傅革【棁柱也革皮也棁之傅革则外革而内不革也今人变而君不能变亦外革而内不革之类故取喻焉】有革而不能革不可服【可革而不革则人有轻君之心故不服也】民死信【人无信不立故死在信也】诸侯死化【变通之以尽利不化则利竭故死】请问诸侯之化弊【弊谓久行而无益者】弊也者家也【言国之弊则以家习不革】家也者以因人之所重而行之【非人所重则当革也】吾君长来猎君长虎豹之皮【君好虎豹皮故来猎】用功力之君上金玉币【君上用金玉为币故用功力】好战之君上甲兵甲兵之本必先于田宅【有田宅然后可以充甲兵之赋】今吾君战则请行民之所重饮食者也侈乐者也民之所愿也足其所欲赡其所愿则能用之耳【君之于人必足欲赡愿然后可用也】今使衣皮而冠角食野草饮野水孰能用之【言士既乏于衣食则君之不能用也】伤心者不可以致功【谓富者奢靡而有余贫者窘悴而不足则伤心矣伤心则无聊而茍且故不能致功】故尝至味而罢至乐【谓富者先奏至乐及食至味而罢之】而雕卵然后瀹【以灼反】之雕橑【力道反】然后防之【皆富者所为也橑薪也】丹沙之穴不塞则商贾不处【趋丹穴而求利故不处也】富者靡之贫者为之【富者所以得成此侈靡则重并贫者而为之也】此百姓之怠生百振而食非独自为也【百姓既为富者所兼则怠于作业故能生此富者之靡富成此侈靡亦以百姓振起之故也岂富者能自为乎】为之畜化用【今欲为此畜贫富之法当变化富者之用也】其臣者予而夺之【谓臣富者今欲化之使贫或先少与而后多夺之也】使而辍之【既使之多所费用然后成其功】徒以而富之【或空言其利而今得富且取其物终之也】父系而伏之【或加父罪而系之子必伏而破产以赎父也】予虚爵而骄之【或空与爵名而无其位以骄此人令有所贵用也】收其春秋之时而消之【富者先贮物以射春秋之利今则官自收而消也】有襍礼我而居之【或有费用财物襍礼于我若此者顺其意而居之】时举其强者以誉之【富而又强则为之作声誉或令其有所统率】强而可使服事【服行也强者服事事必成】辩以辩辞【其有辩明者则令辩繁辞】智以招请【富而多智则使招来而请谒也】廉以摽人【富而清廉则使为人摽式】坚强以乘六广其德以轻上位【君能坚意强力以乘上之六者可以广其德又可以分其上之任故位轻者也】不能使之而流徙此谓国亾之郄【若不能使任上之六者乃流移而徙之斯亡国之郄也】故法而守常【谓古法得其法者则守常故而不革也】尊礼而变俗【流遁之俗则当变之】上信而贱文【文虚而寡用故贱之】好縁而好驵【子朗反縁即捐也驵马之壮健者怯恶者必乱故弃之喻奸人之雄亦乱国当絶】此谓成国之法也为国者反民性然后可以与民戚【戚亲也反者冥也顺其性欲必败亡若能反之然后有成可与之亲也】民欲逸而教以劳【劳致于耕凿则有功】民欲生而教以死【死致于寇难则有功也】劳教定而国富【积财故也】死敎定而威行【致死则莫敢当其锋故威行也】圣人者隂阳理【言法隂阳之理】故平外而险中【此则含隂于内发阳于外】故信其情者伤其神美其质者伤其文【情盛则神灭也】化之美者应其名【实应其名故化美也】变其美者应其时【事应其时故变美也】不能兆其端者菑及之【来事之端不知其兆者常失于几故灾及之也】故縁地之利【縁顺也】承从天之指【指意也当承顺天之意也】辱举其死【辱犹逆也逆地天以举事则死也】开国闭辱【若能开国以纳善言则辱可闭也】知其縁地之利者所以参天地之吉纲也【知能顺地之利则能参天地之吉纲】承从天之指者动必明辱举其死者与其失人同【逆天举事故与失人同也】公事则道必行【公事则无拥故其道必行也】开其国门者玩之以善言【有善言可玩故开国以纳之也】奈其斚辱【亦旣有辱当奈之何唯有报斚爵祭神以谢过耳】知神次者操牺牲与其珪璧以执其斚【当令巫祝知神之次秩者操牲及珪璧执斚爵以祷神而谢逆举之罪也】家小害以小胜大【祭祀之费家虽有小损因此小损以胜大灾】贠其中辰其外【旣以谢过又当员中心无所专固有善则从无失外事之时也辰时也】而复畏强长其虚【其有强大于己者则当长其谦虚之心而敬畏之也】而物正以视其中情【其于物也虽见外正犹未可信又当视其中情以验之】公曰国门则塞百姓谁敢敖胡以备之【谓寇有至国门以塞百姓警卫而谁敢敖者事至于此如何救而可】择天下之所宥【谓不为天下之所疾者】择鬼之所当【谓为神所福助者也】择人天之所戴【谓为人所戴仰者也】而亟付其身此所以安之也【得此三德之人付其身而任之虽有寇贼无若我何故安】强与短而立齐国之若何【谓寇贼旣持强弓又执短兵列阵而立以攻齐国若之何御之此亦公问之辞】高予之名而举之【高举其名则欢悦也】重予之官而危之【与之重官则不避危亾也】因责其能以随之犹傶则疎之毋使人图之【责知其能随而任之则自课厉而无所顾望啓宠纳侮使人图之也】犹疎则数之毋使人曲之【因不宠任而疎己者则数加恩义以悦之无使人见怨隂谋曲求已隙者也】此所以为之也【抚人若此可以御上强与短兵之寇也】大有臣甚大将反为害【谓大臣富有旣臣且甚大甚大则逼君故将反为害】吾欲优患除害将小能察大为之奈何【言我且欲寛优此患渐除其害每见其小能则察知其大欲为此事如何亦公之问辞也】潭根之毋伐【潭深也此以大树喻恶也譬若大树根深不可伐大臣根党盘结未可卒诛】固事之毋入【旣未能诛且固事之无得入同其恶也】深之毋涸【谓探其深情常令见之无使涸竭也】不仪之毋助【仪善也彼为不善无得助佐之也】章明之毋灭【当发明不善令人皆知之无使昧灭也】生荣之毋失【谓生簒杀之心若草木之生荣此其可诛之时必不得失之】十言者不胜此一【谓令他事有十言之善不如此一言也】虽凶必吉【忍而容之屈而事之凶也恶稔易诛吉也】故平以满无事而总以待有事而为之若何【总谓收积也故使国家从故平安之时满积其财以无事之时收积至时散其积而用也】积者立余日而侈美车马而驰多酒醴而靡【积谓富而积财者富而侈食美车多醴财有所散因其散而收之】千嵗毋出食此谓本事【虽复千嵗常令自食其财无使他外则富者之财可得而収之此积之本】县人有主【县谓系属也言欲繋属于人必有所主主于财】人此治用【官旣积财人则于官取之以理其器用也】然而不治积之市【谓不取官财以理其用翻乃积之于市使高价得其利也】一人积之下一人积之上此谓利无常【财旣入市则公私共积之上虽积一分下亦积一分可谓利无常也】百姓无宝以利为首【百姓无他宝唯以利为宝之首】一上一下唯利所处【利积多者百姓则从而归之也】利然后能通通然后成国【无利而不通则国亡也】利静而不化观其所出从而移之【利而不化者则由所出不变故也观而移变之】视其不可使因以为民等【等谓率而齐之不可使谓其人非有文武之材又不任作役若此者使之率兴利之人而齐之也】择其好名因使长民【其有好虚誉之名者则择之使为兴利者之长】好而不已是以为国纪【好名不已财乃弥积故为国纪】功未成者不可以独名【积财之功未成则无独与之名】事未道者不可以言名成功然后可以独名【众共言此人有名】事道然后可以言名然后可以承致酢【旣有独名又有言名然后可以至于承君之酢报也】先其士者之为自犯【人有士行当推以为先今反自先之是为自犯其过也】后其民者之为自赡【人能兴利亦当先之充国今乃后之是自为其赡不忧国也】轻国位者国必败【轻国位则有散居之心故国败也】疎贵戚者谋将泄【疎贵戚则有外顾之意故谋泄】毋仕异国之人是为失经【异国之人所谓非我族类者也今而仕之其心异此谓失国之经也】毋数变易是为败成【数变易则事繁而无功故曰败成】大臣得罪勿出封外是为漏情毋数据大臣之家而饮酒是为使国大消【饮酒于臣家则威权移焉物不两盛故臣强则国消也】三尧在臧于县返于连比若是者必从是亡乎【虽使三尧在臧但悬其物而不散施之终亦不能守其物亾必不返于连比之臣臣旣得之自用树福则国从是败而亾乎即字也】辟之若尊谭未胜其本亡流而下【谭延也虽尧守藏不施必亡犹如尊位将反而未能胜其本此位旣不可得自然流而下者也】不平令茍下不治【凡始理下者必先能平令令旣不平令虽下而不理者也】高下者不足以相待【自处其高欲下待上必不待之也】此谓杀事立而坏何也兵逺而畏何也【此谓弑君之事其事旣立而后坏如此者何也即以德不素积故也】民已聚而散何也【人不归无道故】辍安而危何也【神不祐故也皆谓簒弑】功成而不信者殆兵强而无义者残不谨于附近而欲来逺者兵不信【欲来逺者必谨于附近然后逺者来信也】略近臣合于其逺者立【略礼谓不繁也言于近则略之于逺则合之若此者则可以立功】亡国之起毁国之族则兵逺而不畏【先自疎国之宗族渐以至三者若此则兵皆逃逺无兵则威息故不畏也】国小而修大仁而不利犹有争名者累哉是也【不量国之小好脩逺大虽复行仁不遇其利而犹与他国争名是必自累者也】乐聚之力以兼人之强以待其害虽聚必散【好自勉以聚力欲兼他人之强用此以御危害如是者先虽聚后必散】大王不恃众而自恃百姓自聚供而后利之成而无害【大王亶父为狄所攻乃去豳之岐杖防而往百姓曰仁君也不可失扶老携幼而从之一年成邑二年成都三年五倍其初言大王虽有众不恃但自恃其德故百姓随而聚之供其所须而利之遂至于成功而无危害者也】疎戚而好外企以仁而谋泄贱寡而好大此所以危【言自疎己亲好交外人虽企慕于仁而所谋多泄漏旣贱且寡好为迂大凡此皆危败之道也】众而约【谓与众为约束也】实取而言让【谓实取彼物于言更成逊让】行隂而言阳【于行实为隂密在言更成显阳】利人之有祸【谓因祸而生利】言人之无患【人虽实祸于言乃为无患】吾欲独有是若何【凡此独君之事也问独有之何如自众而约已下公问之辞】是故之时陈财之道可以行今也利散而民察必放之身然后行【管氏言此乃古之陈设致财之道亦可行求于今然利散于下人则察而知之置之于身勿令下知然后可以行放置之言也】公曰谓何【问所以行之】长丧以毁其时【毁黯也居丧者毁厝之息谓增长叛居丧之礼使人皆毁黯之败也】重送葬以起身财【重送葬则费用广防慢则不及事由人习为精厉庶事不怠故能起身之财】一亲往一亲来所以合亲也【谓一亲往死一亲来生亲无絶时故曰合亲】此谓众约【人皆亲教之重葬可以起财故曰众要之也】问用之若何【问用众要】巨瘗堷所以使贫民也【瘗堷谓圹中埋藏处深暗也贫人虽无财而有力故教之巨瘗堷以役其力也】美垄墓所以文明也【垄墓高美文明而不灭也】巨棺椁所以起木工也【人习为棺椁则增长木之工也】多衣衾所以起女工也【习为衣衾则增长女工也】犹不尽故有次浮也【谓上之理犹有不尽也次浮谓棺椁垄墓之外游饰也】有差樊【樊蕃也谓垄墓之外树以蕃其制尊卑之外此垄之次浮也】有瘗藏【谓古之樊者或藏以金玉或以器物此棺椁之次浮也】作此相食然后民相利守战之备合矣【方丧之时孝子荒迷或不举火邻里为食以相饲如此则递相衔亲恩情固结至于守战之时必诚力齐敌而不能当之矣】乡殊俗国异礼则民不流矣【流移也俗礼殊异则人各得其所安故不流移也】不同法则民不困乡丘老不通覩诛流散则人不眺【丘大也大老者各足于其所不相交通流散于其乡则诛之今其覩见如此则人安其本不眺望他所而归之】安乡乐宅享祭而讴吟称号者皆诛所以留民俗也【皆令安乐乡宅享祭先祖其有讴吟思于他所者则诛之或有称举号咏于他乡者皆诛之凡此皆欲留止人俗不令转移】断方井田之数【谓分人之地每断定其方而立之田数屋三为井也】乘马甸之众【每一甸之众数赋长毂一乘马四匹谓之乘马十六井曰丘四丘为甸】制之陵谿立鬼神而谨祭【每大陵深谿皆有灵焉立鬼神之祠使人祭之】皆以能别以为食数示重本也【人之大小皆各有材能多者食众能少者食寡故曰以能别为食数凡此皆重人本之事也】故地广千里者禄重而祭尊其君无余【言不脩祭以余地与饲也】地与他若一者从而艾之【从谓次当受封者艾谓减削也言脩祭之君受地与他同故曰若一者则削减其地与次受封之君也】君始者【谓始为君者也】艾若一者从乎杀与于杀若一者【言始受封之君本既无地故取先受君者彼或不与从而杀之彼或自取与受而杀之彼自取与于始封者今与先受封者地均若一也】从者艾艾若一者从于杀与于杀若一者从无封始王事者上王者【言从者先无封令始王事故艾取他国之地与先者均齐若一则止也】上事霸者生功言重本【言诸侯既受地分则上事霸主随政命以生立其功凡此皆为重本也】是为十禺分免而不争言先人而自后也【禺犹区也十禺谓十里之地每里为一禺故曰十禺若他国来分明劝勉而与之不敢交争如此者所以先他人自取其后】官礼之司【言国官礼各有私】昭穆之离【离为次位之别也】先后功器事之治【功有大小器有精麤各定其先后之差也】尊鬼而守【尊鬼谓谨其享祭之礼也】故战事之任髙功而下死本事【战士虽有髙下之殊各令死其本事也】食功而省利劝臣【饲其有功省其无功则臣劝也】上义而不能与小利【上当操大义而主断不可顾小利而移也】五官者人争其职然后君闻【官争理职则国治故君名闻于天下】祭之时上贤者也【谓助祭之时贤者居上为仪而已非能有所益】故君臣掌【祭者掌礼以行事所用其智谋或君有故使臣摄之事亦无旷故曰君臣掌也】君臣掌则上下均【臣能行君事故曰上下均也】此以知上贤无益也其亡兹适【祭祀之时非不上贤但庸臣亦能行君之事无损于令主人虽云上贤而不用其智谋与祭时适故曰无益旣不贤则动皆违理故兹适于危】上贤者亡【谓空上之而已不能用之也】而役贤者昌【役贤则功成故国昌】上义以禁暴【义者所以除去不宜故禁暴也】尊祖以敬祖【祖始也尊立祖庙所以敬始封之君也】聚宗以朝杀示不轻为主也【谓聚会也小之封宗以朝于君而有亲疎之杀凡此为主之重者也】载祭明置【载行也言公将为行祭至明而置之欲人不知也】高子闻之以告中寝诸子【高子齐大夫闻君之将行故告中寝诸子诸侯诸子之居中寝者】中寝诸子告寡人舍朝不鼎馈【常礼退朝常鼎馈而食今不然故致怪之】中寝诸子告宫中女子曰公将有行故不送公【言何故不送公也】公言无行女安闻之曰闻之中寝诸子索中寝诸子而问之寡人无行女安闻之吾闻之先人诸侯舍于朝不鼎馈者非有外事必有内忧公曰吾不欲与汝及若【若不欲与汝论此言也】女言至焉不得毋与女及若言【至谓尽理】吾欲致诸侯诸侯不至若何哉女子不辩于致诸侯【妇人无豫于外政故不明于致诸侯之理】自吾不为汚杀之事人布织不可得而衣【汚杀言然人必有所讦杀染戮者所以伏逺而来近今旣为人虽织不为己用故有布不得而衣言此者欲桓公立威以服诸侯也】故虽有圣人恶用之【服者寡也后不用威圣人亦何能用之尧为匹夫不能服三家即其事也】能摩故道新道定国家然后化时乎【摩谓新其事也故道谓先王之典刑新道谓度时而制法言能摩故道以成新道定国安家然后可以化时也】国贫而鄙富苴美于朝市国【言国朝贫而边鄙富饶若此者边鄙之邑必苞苴财货好遗朝以市权利也】国富而鄙贫莫尽如市【国富财故富鄙输货故贫其取半反也其物莫知尽入于市以市人不虚取故鄙人不虚与故也】市也者劝也劝者所以起本【善农者能多致市利则自劝而不怠故能起本也】善而末事起不侈本事不得立【侈谓饶多也末事不饶多农事不给故本事不得立】选贤举能不可得恶得伐不服用【欲伐不损用必待贤能】百夫无长不可临也【若无贤虽百夫之长无人为之】千乘有道不可脩也【虽千乘之国有道以用之则不可脩营而伐之也】夫纣在上恶得伐不得【纣在上位万人雠之鬼神怒之虽其旅若林莫不倒干自伐故无有伐而不得者也】钧则战守则攻【言伐纣者力钧则与之野战城守则固而攻之】百葢无筑千聚无社谓之陋一举而取天下有一事之时也【言纣人茍且虽有千聚之夫不立一社以统之如此者为政之陋也故武王一举取天下而有之此万代一时之事也】万诸侯钧万民无听【虽使万诸侯钧引于人人必不听此言三者贵】上位不能为功更制其能王乎【居上位不独立其功不更其制之若此者必不能王也】縁故脩法以政治道则约杀子吾君故取夷吾谓替【子君之子也其能縁顺故常脩理法制为政不违于道若此者可共谋要杀君子之不当立者吾君所以取夷吾为替者为有此道也】公曰何若【问何以独取夷吾也】对曰以同【以其德智同故取也】其日久临可立而待鬼神不明【谓君子不当立者虽久临其位危亡可立而待其享祭鬼神之礼又不能明也】囊槖之食无报明厚德也【此论桓公之隐虽以囊槖之食遗人不求其报所以明厚德也】沈浮示轻财也【其散施于人不顾其沈所以示轻财也不得其报曰沈得报曰浮或曰祭川曰沈浮也】先立象而定期则民从之【先立法象与人定期人则率服皆顺从也】故为祷【谓先人祷神祈福祥】朝缕绵明轻财而重名【缕帛也言每于朝置绵以赏赐所明者轻财而重名者也】公曰同临所谓同者其以先后智渝者也【所谓臣德同君者能先后于君其遇危难则智谋变而通之诗所谓予曰有先后者也】钧同财争依则説【假令财与人钧同人则説而争依于已】十则从服【若财十倍多彼则服而从之】万则化成功而不能识【若财万倍多彼则变化而无不如意故可以成功而观者莫能识之】而民期然后成形而更名则临矣【言人心期以为主相与乐推然后成形于以名前所服之人则临之以为君矣】请问为边若何【问所以防御边境】对曰夫边日变不可以常知观也【边者两国交争宼敌伺郄日有变当应机而动故不可以常智乱】民未始变而是变是为自乱【未变者应机未发且当循常而伺之今人未当变而辄为变此谓先时也更益其乱故曰是为自乱也】请问诸边而参其乱任之以事因其谋【诸变则四变也谓参验知其委变之乱然后以事任之因其所谋而用之此已上公问之辞也】方百里之地树表相望者丈夫走祸妇人备食【谓百里之国自国都至边境每于高险之处树立其表使递相望其有寇贼之祸丈夫则走而奔命妇人则备食以给之也】内外相备【外拒宼以防内内备食以给外故曰相备也】春秋一日败曰千金称本而动【春秋种获尤为农要此二时而有战但经一日败费千金故为国者必当称本而动也】候人不可重也唯交于上能必于边之辞【候人谓谒候之来入国者候人入国或伺我虚实觇我动静不可使重之唯有能与上交必定边境之辞至国不易者其可重也】行人可不有私不有私所以为内因也【行人使人也若何而可唯不有私耳无私则意成故能为国内成事者也】使能者有主矣而内事【使人出境必有所主其所主者欲成内国之事】万世之国必有万世之实【无万世之实不能成万世之国也】必因天地之道【天地之道顺以动者也】无使其内使其外【应内而外失外情也】使其小毋使其大弃其国宝【应小而失大事之宜大臣国之宝也今非理使之故曰弃国宝也】使其大贵一与而圣称其宝使其小可以为道【谓使其大臣当尊之一与其事必无转移知此则举辄有成能立圣人之功谓称其宝矣】能则专専则佚【使得其能于事必専専则功成故佚】椽能逾则椽于逾【禒犹梯也谓凿椽以为梯凡欲蹈越高逺必因梯而后能若不因梯直欲逾之则不能逾矣然则逾因梯而逾矣此喻成功必有良臣贤佐然后事遂而名立也】能宫则不守而不散【宫谓防御之国四国也能有四国之宫则不有宼难若无宫直欲守之其众必散也】众能伯不然将见对【伯长也谓材能之士众必能为之长若不能长之豪杰之人将来对己以两雄角两雄之道也】君子者勉于糺人者也【君子者德民之称故但糺察人不为人所糺】非见糺者也故轻者轻重者重前后不慈【轻谓臣人重谓君也凡君臣所以能相慈者轻能事重重能制轻然后慈惠之心油然生矣今轻自在轻重自在重或前或后不相交接否之谓也何慈之有乎】凡轻者操实也【臣须君食故必操君实也】以轻则可使【轻而操实则可使也】重不可起轻【重无实则轻不可起】轻重有齐重以为国【重者不限则以为国】轻以为死【以道使轻可以致死】毋全禄贫国而用不足【欲全其禄不以与下则贤去而人故国逾贫而用逾不足也】毋全赏好德恶亡使常【虽曰好徳全赏而不与虽曰恶亡所使者乃常人若此者败亡之道】请问先合于天下而无私怨【谓与天下合同人皆乐推故无私怨也】犯强而无私害【虽犯于强乃以公义故无私害谓贡楚苞茅之比也】为之若何对曰国虽强令必忠以义【令忠以义虽强必徳之也】国虽弱令必敬以哀【令敬以哀虽弱必免也】强弱不犯则人欲听矣【犯虽轻弱则人违之】先人而自后而无以为仁也【先人自后大国礼之何仁之为也】加功于人而勿得【施功而不求于报也】所槖者逺矣【槖货而匮民者当逺之也】所争者外矣【交争无礼者当遣之外也】明无私交则无内怨【私交则不公而偏故内怨起之】与大则胜【能亲与大国故得胜】私交众则怨杀夷吾也【使君私交者夷吾之由故恐众怨而杀之】如以予人财者不如无夺时如以予人食者不如毋夺其事【不夺其事则各安其业食无不足也】此谓无外内之患事故也【财食足则外内之患忘也】君臣之际也【君臣非有骨肉之亲但以礼义相接也】礼义者人君之神也【礼义在则君尊臣卑万人以宁故曰神】且君臣之属也【以义相属】亲戚之爱性也【相亲相爱性也】使君亲之察同索属故也【索求也君亲之于臣子同求其爱敬矣故事也臣虽属君当以事亲之故事君】使人君不安者属际也【使君不安其位者则臣但以义际君无爱敬故也】不可不谨也【臣无爱敬或化为仇敌故不可不谨之也】贤不可威【威贤则邦国殄瘁】能不可留【材能当引用之不可留之于彼身】杜事之于前易也水鼎之汨也【奸凶之事先其未然而杜塞之则甚易犹水之在鼎以烹之食事亦不扰也】人聚之壤地之美也【由是地美故人聚之也】人死之若江湖之大也【人所以为君致死者则君量若湖水之大无不容纳故也】求珠贝者不令也【君之于人有所简择若求珠贝之为也人必去而不令之】逐神而逺热交觯者不处兄遗利【君之于人也使敬之若逐神长之若逺其逐神者交觯祭祀不敢留处其逺热也虽有兄弟之亲亦遗利而去君之尊严莫与大谁敢窥觎之哉】夫事左【谓人君行事不得正】中国之人观危国过君而弋其能者岂不几于危社主哉【中国谓得礼义之中国也弋取也中国之人见危国过君不能用贤道为已用如此则过君之社主近于危也】利不可法故民流神不可法故事之【神亦不得其法不知神之所在故畏敬事之所谓隂阳不测之者也】天地不可留故动化故从新【天施地化日夜不息故能生成不已以天地变不可留停故动化其故以就其新然亦循故之四时周而复始无所易之也】是故得天者高而不崩【谓得天变化日新之理故能常保其尊高而不崩坏者也】得人者卑而不可胜【得人则众归之故虽卑不可胜】是故圣人重之【谓重天也】人君重之【谓重君也】故至贞生至信至【贞正也谓正心生则至信生而应之也】言往至绞生【绞谓急言私己今空以言往而无其实则至绞已言生而应】至自有道【正生则信至言往则绞来皆有因而然故曰至自有道】不务以文胜情【以文胜情情弥虚也】不务以多胜少【少是能正众非故多不能胜之】不动则望有廧【君子俨然不动则望者如墙焉】旬身行【旬均也君子身行必令均平正直】法制度量王者典器也【理国之常器也】执故义道畏变也【君人执守故义以尊于道者畏轻躁之人妄有所变也】天地若夫神之动化变者也天地之极也【若能祀神而动化变流天地之极理善莫大焉】能与化起而王用则不可以道山也【若能随神化而起王有天下其所运用则不可以常道格之其富饶取类于山也】仁者善用智者善用非其人则与神往矣【非其人尚能用之则明无不用如此者可谓通灵合契与神往来也】衣食之于人也不可以一日违也【一日违衣食生理或几乎不全也】亲戚可以时大也【谓时大聚防之以结其恩意】是故圣人万民艰处而立焉【人者难静而易扰故圣人处立其上常有战兢之心畏难之也】人死则易云【死者无所为不忧其为乱故易云也】生则难合也【生者有利欲之心合而无防或生奸谋故难合】故一为赏再为常三为固然【谓一时行其赐人则欣赖以为赏频再为之则人以为常谓至此时必当有赏频三为之则以为理固当然无怀愧之心】其小行之则俗也【若小行其赏则人习之以为俗无过厚之恩也】久之则礼义【久而一行厚赏则人荷徳而怀恩此礼义之正者也】故无使下当上必行之【无使下人每至时承当君上必行之赏也】然后移商人于国非用人也【下旣不希上赏则専意于市故商人皆移来入国也】不择乡而处不择君而使【商人常随利往来故不择乡又不择君】出则从利入则不守【商人出国唯从利焉其入国遇宼难则恇怯而茍免不为君城守也】国之山林也则而利之【商人虽不为国用亦有利于国犹山林也随取而得其利则当容受而取其利也】市尘之所及二依其本【市则众聚喧嚣尤多尘埃今使工商二族依之以为本此亦处物之宜也】故上侈而下靡【得商贾之利故上侈下靡】而君臣相上下【得商工之用故依之章着上下之仪】相亲则君臣之财不私藏【相亲则情公故不私藏财】然则贪动枳而得食矣【枳棘者所为拥塞也农人贪商贾而动者则多枳塞其幸者但得贪食而已无余利也】徙邑移市亦为数一【其有田邑之人今移于市此亦为费数而得一耳】问曰多贤可云【问多贤之理可言不】对曰鱼鼈之不食咡者不出其渊树木之胜霜雪者不听于天【霜雪不能杀是不听于天也】士能自治者不从圣人【能自理者则有余不从圣人而求之也】岂云哉【能自理则虽圣人不能致自斯之外何可云者】夷吾之闻之也不欲强能【材能之士心不慕已勿强引之也】不服智而不牧【士之材智上不服则勿养之】若旬虚期于月津若出于一明然则可以虚矣【匝一月日期津明润貎君人之道当若每旬之虚而任数自期以来日旣至津然后出一明矣如此虚而任数理足自明人但虚怀接物贤才自至亦犹是也】故阨其道而薄其所予则士云矣【士之道艺则能阨而服之至人所与则薄而少之如此则必自来其理可言也】不择人而予之谓之好人不择人而取之谓之好利【遇人则与无所简择可谓多所爱所爱多不当】审此两者以为处行则云矣【两者谓不择取与不择而取宁不择而与用此以为处身之行则其理可云矣】不方之政不可以为国【不方之政谓邪也】曲静之言不可以为道【静谋也】节时于政与时往矣【凡为节度当合于时所施政教与时俱往】不动以为道齐以为行【守正不动以为道齐整肃然以此为行也】避世之道不可以进取【茍避世则晦明藏用若无所能故不可进取】阳者进谋几者应感【显明其事者欲进而为谋几理之动唯应所感也】再杀则齐【一杀尚有参差必再杀然后可齐文王再驾伐崇武王再伐纣也】然后运可请也【旣齐则天下服故请问厯数之运将陟帝位也阳者进谋已下公问之辞也】对曰夫运谋者天地之虚满也合离也【言厯运之谋崇替相因若天地之有满虚合离乃理之不可已者也春夏为合秋冬为虚】春秋冬夏之胜也【若无春秋冬夏之变则不能相胜而成嵗有道之伐无道亦犹是也】然有知强弱之所尤然后应诸侯取交【尤殊絶也谓应运而王者必有智而强殊絶于众然后应诸侯可以取天下之交】故知安危国之所存以时事天以天事神【谓以神礼事也】以神事鬼【谓依时而享鬼也】故国无罪而君寿而民不杀智运谋而杂櫜刃焉【虽用智运谋亦须威以成之故曰杂櫜韬也】其满为感【感则物应故满也】其虚为亡【亡则物散故虚也】满虚之合有时而为实【满时为实也】时而为动【虚时为动散也】地阳时贷【地在阳时假贷万物精气以长养也】其冬厚则夏热其阳厚则隂寒【厚谓过于寒热冬有极寒夏有极热夏有极热冬有极寒】是故王者谨于日至【谓冬夏至也当知二至之寒热也】故知虚满之所在以为政令【知其寒热之虚为时令以顺之】已杀生其合而未散可以决事【时冬时旣有肃杀其萌芽内发欲生也然其时方寒合而未有时可以决断罚罪之事也】将合可以禺其随行以为兵【禺谓事端初见也谓夏末初秋之时寒凉方至将凝合初见其禺随此时而行可以为兵威也】分其多少以为曲政【兵之所由各有多少随其多少委曲为政】请问形有时而变乎【谓嵗年多吉凶之变可知】对曰隂阳之分定则甘苦之草生也【隂阳之分定于吉则有甘草生荠是也定于凶则苦草生葶苈是也】从其宜则酸醎和焉【谓从四时之宜以酸醎之味和而食焉若春多酸冬多咸是也】而形色定焉以为声乐【酸色青醎色黒青声角黒声羽言定色而生声】夫隂阳进退满虚亾时其散合可以视嵗唯圣人不为嵗【言隂阳满虚散合可视知嵗之丰荒也】能知满虚夺余满补不足【圣人善识满虚之所在故夺有余者补于不足】以通政事以赡民常【或满与虚万人均平故能通达政事赡足于人使脩常道】地之变气应其所出【谓地见灾变之气应其所出之处设法以禳之】水之变气应之以精受之以豫【水见灾变之气则当应之以精诚其祥不弭当受之者须预有所防备之也】天之变气应之以正【天见灾变之气唯守正以应之也】且夫天地精气有五不必为沮【谓五行之时也其时之气不能必则为沮败也】其亟而反其重陔动毁之进退即此数之难得者也【其为沮败也或才有形而违反者或迟重滞凝久而不去者或发动而有所毁伤者或乍进乍退者凡此皆灾败之数难得而知之者】此形之时变也【谓嵗年之形有变也】沮平气之阳若如辞静【言欲沮败平和之阳气黙至而无形声如辞言之静者】余气之濳然而动爱气之濳然而哀胡得而治动【灾之余气濳然发动爱怜之气已濳然而哀则气候之动难知者也故曰胡得而治动自沮平已下公问之辞】对曰得之衰时位而观之【得其沮气衰败之时立分位而观察之】佁美然后有煇【佁深思貌谓深得其美理然后情魂悦而貎煇然也】脩之心其杀以相待【旣知灾气之所召则脩德于心以禳之其凶杀之至必有以待之】故有满虚哀乐之气也【当察灾而德禳或满而乐或虚而哀也】故书之帝八神农不与存为其无位不能相用问运之合满安臧【易之所序五帝谓伏羲神农黄帝尧舜书之所记三王夏殷周然于八帝之中神农所存事迹独少则以不为位以观灾处气又不用公问自今之后运之合满何所藏隐可得知之乎】二十嵗而可广十二嵗而聂广百嵗伤神【管氏对曰从今之后二十嵗天下安宁德义可广又十二嵗代将乱而摄其广又百嵗之后天下分崩鬼神之祀絶矣】周郑之礼移矣【礼移则俗变也】则周律之废矣【周之法则坏矣】则中国之草木有移于不通之野者【时旣战争废于农事稼穑之地荆棘生焉故草之属移变于不通之野】然则人君声服变矣【声谓乐声众乱则声服俱变】则臣有依驷之禄【依称也代衰则臣富故臣多养驷马及其受禄又以称之】妇人为政铁之重反旅金【君幼则母后为政铁者所以为兵器当重之谓下流卑识不重铁反旅陈于金而玩之者也】而声好下曲食好醎苦【谓声之下而悲者食多醎苦之味者妇人之所好】则人君日退亟【旣使妇人为政则百度昏人君之退衰也岂不亟急哉】则谿陵山谷之神之祭更应国之称号亦更矣【更改也国衰则神之祀改其所应祭国之称号亦更矣市朝旣变后圣旣作故改其国号】视之亦变【旌麾之属目视而取节今变矣】观之风气古之祭有时而星【或祭星以祈风气之和者也】有时而星熺【熺星之明或有祭明星者】有时而熰【熰热甚也谓旱热甚而祭】有时而朐【朐逺也或逺而为来嵗祈福而祭之也】鼠应广之实隂阳之数也【防忧也凡此皆君之忧人故广为祈福祥而祭之调隂阳为物也】华若落之名祭之号也【言祭时为物作美号若花落之莅物益其光辉】是故天子之为国图具其树物也




　　管子卷十二
&lt;子部,法家类,管子&gt;
　　钦定四库全书
　　管子卷十三
　　唐　房龄　注
　　心术上第三十六　　　　　　　　　短语十
　　心之在体君之位也【心之在体当身之中凡身之运为皆心之所使故象君位】九窍之有职官之分也【九窍则各有职司不能以此代彼若百官之有其分也】心处其道九窍循理【心之君处常能顺道则九窍所司各循理而应也】嗜欲充益目不见色耳不闻声【君嗜欲充益动违道则九窍失其由故日有所不见耳有所不闻也】故曰上离其道下失其事【上顺道则下事得】毋代马走使尽其力毋代鸟飞使其羽翼毋先物动以观其则动则失位静乃自得道不逺而难极也【能走者马也能飞者鸟也今不任鸟马之飞走而欲以人代之虽尽力翼而终竟不能尽以喻君代臣亦然故曰不逺而不得故曰难极也】与人竝处而难得也虚其欲神将入舍【但能空虚心之嗜欲神则入而舍之】扫除不洁神乃留处【不洁亦喻情欲】人皆欲智而莫索其所以智乎【所以智者虚心以循理也】智乎智乎投之海外无自夺【但能虚心循理其智虽复逺投海外虚心用之他毋从而夺之也】求之者不得处之者【将欲求之智终不知其处而得之也】夫正人无求之也【智旣不可得故人亦无从而求之】故能虚无虚无无形谓之道化育万物谓之德君臣父子人间之事谓之义【人事各有宜也】登降揖让贵贱有等亲疎之体谓之礼简物小未一道杀僇禁诛谓之法【谓简择于物未有能与道为一者乃杀戮禁防之此法之用也】大道可安而不可说【夫道无形无声者也体神而安之则有理存焉如欲说之无绪可言】直人之言不义不顾不出于口不见于色四海之人又孰知其则【谓安道之君子虽人言其不义惊然不顾言旣不出于口理又不见于色言理旣絶四海之人谁有能知其则义哉】天曰虚地曰静乃不伐【言能体天而虚顺地而静则道德全备故不可伐也】洁其宫【宫者心之宅犹灵台也】开其门【门谓口也开口使顺理而言下解中门谓耳目也】去私毋言【谓无私言】神明若存【宫洁无私则神存】纷乎其若乱静之而自治【虽纷然而乱但静而顺之则自理也】强不能徧立智不能尽谋【忘强与智然后所谋立能徧而尽】物固有形形固有名名当谓之圣人【立名当物所以称圣】故必知不言无为之事然后知道之纪【道以不言无事为纪】殊形异埶不与万物异理故可以为天下始【君人者必殊形异埶与物同理故可以为天下主】人之可杀以其恶死也【若不恶死虽杀无益】其可不利以其好利也【若不好利虽不利之亦无惩也】是以君子不怵乎好【怵止也不止人好利之情下解中作怵】不迫乎恶【不迫移人恶死之意】恬愉无为去智与故其应也非所设也其动也非所取也【故事也旣防智则事自去】过在自用【自用不顺理则生过】罪在变化【小聪明变旧章则成罪也】是故有道之君其处也若无知【寂泊之至】其应物也若偶之【若符契自然而合也】静因之道也【凡此皆虚静循理之道也】心之在体君之位也九窍之有职官之分也【此已下上章之解也然非管氏之辞岂有故作难书而复从而解之前脩之制皆不然矣凡此书之解乃有数篇版法势之属皆间错不伦处非其第据此则刘向编授之由曰谓为管氏之辞故使然也今究寻文理观其体势一韩非之论而韩有解老之篇疑此解老之类也】耳目者视听之官也心而无与于视听之事则官得守其分矣夫心有欲者物过而目不见声至而耳不闻也故曰上离其道下失其事故曰心术者无为而制窍者也【心无嗜欲之为故能制于九窍】故曰君无代马走无代鸟飞此言不夺能能不与下诚也【君之能不预于下之诚凡为其所能无不诚】毋先物动者摇者不定趮者不静言动之不可以观也位者谓其所立也人主者立于隂隂者静【静为躁君故人主立于隂也】故曰动则失位【失君位也】隂则能制阳矣静则能制动矣【君亦能制臣矣】故曰静乃自得道在天地之间也其大无外其小无内【所谓大无不包细无不入也】故曰不逺而难极也虚之与人也无间【虚能贯穿人形故曰无间】唯圣人得虚道故曰竝处而难得世人之所职者精也【职主也言所禀而生者精也】去欲则宣宣则静矣【宣通也去欲则虚自行故通而静】静则精精则独立矣独则明明则神矣神者至贵也故馆不辟除则贵人不舍焉故曰不洁则神不处人皆欲知而莫索之其所以知彼也其所以知此也【有此然后知彼也】不脩之此焉能知彼【无此其具则不得知彼】脩之此莫能虚矣虚者无藏也【此旣脩则彼不能虚诳者无能藏隐故也】故曰去知则奚率求矣【率循也无知则循理而自求也】无臧则奚设矣【旣不能隐藏则无防谋可以施设也】无求无设则无虑无虑则反覆虚矣天之道虚其无形虚则不屈【屈竭也】无形则无所位【逆也】无所位故徧流万物而不变【无物与之同故不变】德者道之舍物得以生【谓道因德以生物故德为道舍】生知得以职道之精【得其生者生由禀道之精也】故德者得也得也者其谓所得以然也【得道之精而然】以无为之谓道【无为自然者道也】舍之之谓德【道之所舍之谓德也】故道之与德无间【道德同体而无外内先后之异故曰无间】故言之者不别也【同体故能不别】间之理者谓其所以舍也【道德之理可间者则有所舍所以舍之异也】义者谓各处其宜也礼者因人之情縁义之理而为之节文者也故礼者谓有理也理也者明分以谕义之意也故礼出乎义义出乎理理因乎宜者也法者所以同出不得不然者也【有礼则有法故曰同出也】故杀僇禁诛以一之也故事督乎法【督察也谓以法察事】法出乎权权出乎道【权道者事从之而出】道也者动不见其形施不见其德万物皆以得然莫知其极故曰可以安而不可説也莫人言至也【人无能言者理之至也】不宜言应也【有时宜言则应物故】应也者非吾所设故能无宜也不顾言因也【无所顾思者因旧故】因也者非吾所顾故无顾也【因旧也非吾所为故无顾】不出于口不见于色言无形也四海之人孰知其则言深囿也【不知深浅之囿城也】天之道虚地之道静虚则不屈静则不变不变则无过故曰不伐洁其宫阙其门宫者谓心也心也者智之舍也故曰宫洁之者去好过也【去欲好之过也】门者谓耳目也耳目者所以闻见也物固有形形固有名此言不得过实实不得延名【不得无实虚延其名】姑形以形以形务名督言正名【姑且也且言形者以其形也】故曰圣人不言之言应也【言则言彼形耳于我无言】应也者以其为之人者也【人有所为故圣人得不应】执其名务其应所以成之应之道也【物旣有名守其名而命合之则所务自成斯应物之道】无为之道因也因也者无益无损也【损益者生有为】以其形因为之名此因之术也【见形而后名非因而何】名者圣人之所以纪万物也【万物虽多立名以纪之也】人者立于强【必强然后有所立也】务于善【必善然后成人也】未于能【能未成者习而成之】动于故者也【凡所运动必循于故致也】圣人无之【谓无宰物之心也】无之则与物异矣【物有我无故异也】异则虚【异于有故虚也】虚者万物之始也【有形生于无形也】故曰可以为天下始【圣人体虚故为天下始也】人迫于恶则失其所好【迫人于恶故失所好】怵于好则防其所恶【为好所怵故忘其恶】非道也【二者皆非】故曰不怵乎好不迫乎恶恶不失其理欲不过其情故曰君子恬愉无为去智与故言虚素也【凡知与言习从虚素生则无邪欲也】其应非所设也其动非所取也此言因也因也者舍已而以物【舍已而随物故曰因】为法者也感而后应非所设也縁理而动非所取也过在自用罪在变化自用则不虚不虚则仵于物矣变化则为生【谓有为于营生】为生则乱矣故道贵因因者因其能者言所用也【就能而用故曰因也】君子之处也若无知言至虚也其应物也若偶之言时适也若影之象形响之应声也故物至则应过则舍矣舍矣者言复所于虚也
　　心术下第三十七　　　　　　　　短语十一
　　形不正者德不来【有诸内必形于外故德来居中外形自正诗云抑抑威仪惟德之隅】中不精者心不治【精诚至之谓也中能诚至心事自理】正形饰德万物毕得翼然自来神莫知其极【正外形饰内德则下观而化矣故万物尽得其理也】昭知天下通于四极【因物之义可以逆顺故能昭知天下自近以及逺通达于四极】是故曰无以物乱官【贪贿则官乱也】毋以官乱心【健羡太甚则心乱也】此之谓内德【官货两忘则内德也】是故意气定然后反正【无欲则意气定故能反正也】气者身之充也【气以实身故曰身之充也】行者正之义也【行不违中正之宜者也】充不美则心不得【充不美则气邪故心乱而不自得也】行不正则民不服【行不正则邪枉故人不服】是故圣人若天然无私覆也若地然无私载也私者乱天下者也凡物载名而来圣人因而财之而天下治实不伤【因名而财则物宜之不爽故天下之理不伤也】不乱于天下而天下治【天地以及万物皆有理存焉直莫之乱则是理矣】专于意一于心耳目端知逺之证【但专意一心则耳目自端证知逺事也】能专乎能一乎能毋卜筮而知凶吉乎【惠迪吉从逆凶岂劳卜筮而后知乎】能止乎能已乎【谓能止于己分】能毋问于人而自得之于已乎【诚已自通问人致惑故不问而自得也】故曰思之思之不得鬼神敎之【诚已思而不得必有鬼神来教】非鬼神之力也其精气之极也【鬼神虽能敎不精极者令有精极惟思之极则神不得不教岂鬼神能致其力也】一气能变曰精【谓専一其气能变鬼神来教谓之精】一事能变曰智【能专一其事能变而动之谓智也】慕选者所以等事也【人之来助或占慕之或选择之欲令其事齐等也】极变者所以应物也【物穷则变变而通之我之所由令极于变通之理应物者也】慕选而不乱【慕选则齐洁故不乱】极变而不烦【极变以顺物宜故不烦也】执一之君子执一而不失能君万物【一谓精专也旣精且専故能君万物也】日月之与同光天地之与同理【所谓与天地合其徳与日月合其明】圣人裁物不为物使【圣人者裁断于物而使物不为裁而使已也】心安是国安也【圣心安是国安】心治是国治也【圣心治是国治】治也者心也安也者心也【理与安一在于心然后国从也】治心在于中【理心在于适中也】治言出于口【则无口过】治事加于民【则无枉事】故功作而民从则百姓治矣【功成人服非理而何】所以操者非刑也所以危者非怒也【刑虽能操怒虽能危比之于道犹为末功物不能离道无不操违道必危是无不危也】民人操百姓治道其本至也【必每人皆操道然后百姓理如此则道为人本岂不至哉】至不至无【无虚也所谓至者虚之道也】非所人而乱【非至虚而为天下主必乱】凡在有司执制者之利非道也【有司执制常弃本逐末滞于刑政非道也】圣人之道若存若亡【迎之不见其首随之不见其后故曰若存若亡也】援而用之殁世不亾【道无形也无形则无尽时故殁世不亡也】与时变而不化应物而不移日用之而不化【无形则无变移之时】人能正静者筋肕而骨强【能静则和气全故筋骨肕强也】能戴大圆者体乎大方【必体大方然后能戴大圆】镜大清者视乎大明【必视大明然后能镜大清】正静不失日新其德【正静者则理顺而功立故其德日新】昭知天下通于四极【旣知天下则逺通四极】金心在中不可匿【金之为物弥精心之为用弥明故比心于金中茍有如金之心则征见于外不可隐匿之也】外见于形容可知于顔色【其见于外或在形容或在顔色】善气迎人亲如弟兄恶气迎人害于戈兵不言之言闻于雷鼓【至道之君常言之言则人无不闻故同于雷鼓】金心之形明于日月察于父母【金心无不耀无不知故明于日月察于父母知子无若于父母故以言焉】昔者明王之爱天下故天下可附防王之恶天下故天下可离故货之不足以为爱刑之不足以为恶货者爱之末也刑者恶之末也【爱恶以为心本也故货刑为末也】凡民之生也必以正平【正平则能保全其生】所以失之者必以喜乐哀怒【喜乐哀怒过常则失其主】节怒莫若乐节乐莫若礼【乐主和故能节怒】守礼莫若敬【礼者敬而已矣故敬能守礼也】外敬而内静者必反其性【外敬则合礼内静则循察故能反其性】岂无利事哉我无利心岂无安处哉我无安心【亦旣反性则防其利安虽有利事安处蔑不足资也】心之中又有心【动乱之心中又有静正之心也】意以先言【意感而得言】意然后形【意感其事然后呈形】形然后思【有形则理可寻故思之也】思然后知【思然后得理故能知也】凡心之形过知失生是故内聚以为原泉之不竭【内聚思虑则用之不穷犹泉之有源其可竭哉】表里遂通泉之不涸四支坚固【内和则外道表里无拥故若泉之不涸而四攴坚固也】能令用之被服四固【但能用此道者则四支坚固被及其身也】是故圣人一言解之上察于天下察于地【解则无不通物故能穷于上下】
　　白心第三十八　　　　　　　　　　短语十二
　　建当立【凡所建必建其当立者也】有以靖为宗【静则思虑审为建事之宗】以时为宝【建事非时虽尽善不成时为事寳也】以政为仪【政者所以节制其事故为仪】和则能久【又必当和同然后能久也】非吾仪虽利不为非吾当虽利不行非吾道虽利不取【凡此虽曰有利非吾仪也当也道也故皆不为之也】上之随天其次随人【所谓应天顺人也】人不倡不和【人倡而和事无不成也】天不始不随【后天而奉天时则举无不违也】故其言也不废其事也不随原始计实本其所生知其象则索其形【谓君之出言人乃顺而不废其行事则有不随若此者当原其初始计其理实寻本其所生则其象可知象旣可知则其形可索也】缘其理则知其情【顺理则情自见】索其端则知其名【索端则名自形】故苞物众者莫大于天地【万物共在天地之中】化物多者莫多于日月【日阳也月隂也物皆禀隂阳之气然后化之也】民之所急莫急于水火【一日无水火则生理或有不全】然而天不为一物枉其时【冬不为松栢不凋辍其霜雪夏不为荠麦枯死止其雨露也】明君圣人亦不为一人枉其法【周公不以管蔡之亲休其诛放也】天行其所行而万物被其利【冬行霜雪夏行雨露故万物利也】圣人亦行其所行而百姓被其利【行赏于善人行罚于凶人故天下清而百姓防利也】是故万物均旣夸众矣【夸大也天与圣人无私故万物均防其利旣大而且众也】是以圣人之治也静身以待之物至而名自治之【循名责实则下无隐情故理】正名自治之竒身名废【竒谓邪不正音饥】名正法备则圣人无事【正名法备则事无阙滞故圣人无事也】不可常居也【居必有时而迁】不可废舍也【废舍则百度防紊也】随变断事也【居变则不壅塞也】知时以为度【事非其时则不成也】大者寛小者局【寛则有余局则不足】物有所余有所不足【以有余补不足则事平理均也】兵之出出于人【人为兵本】其人入入于身【兵而有功入其赏赐必反于身】兵之胜从于适【适和也所谓师克在和也】徳之来从于身【脩身则徳立也】故曰祥于鬼者义于人【义于人者则鬼祐之以福祥也】兵不义不可【兵不义而还自害故不可】强而骄者损其强弱而骄者亟死亾【违礼而骄无施而可弱而骄者则又其戾焉死之速不亦宜乎】强而卑义信其强【信音申】弱而卑义免于罪是故骄之余卑【于骄有余则弱弱则卑也】卑之余骄【于卑有余则强强则又骄】道者一人用之不闻有余【理才用于一人】天下行之不闻不足【无不足于其人】此谓道矣【多少皆足者道也】小取焉则小得福大取焉则大得福尽行之而天下服殊无取焉则民反其身不免于贼【殊无取焉则动皆违道故人反背之而贼害也】左者出者也【左为阳阳主生故为出也】右者入者也【右为阴阴主死故为入也】出者而不伤人入者自伤也【出者旣主生则不当伤人违而伤人是还自伤】不日不月而事以从【但循道而往不计日月事已从而成也】不卜不筮而谨知吉凶【顺道则吉违道则凶岂须卜筮而知乎】是谓寛乎形徒居而致名【守道者静黙而已故其身寛间徒然而居能致令名】去善之言为善之事事成而顾反无名【若能去言善直能为善事其事之成顾反之者黙然无名也】能者无名从事无事【深能其事者必不求名然其从事安然闲暇若无事然也】审量出入而观物所载【谓凡出命令当观物载之所堪然后当量而出之也】孰能法无法乎始无始乎终无终乎弱无弱乎【凡此皆谓为而忘之者也】故曰美哉岪岪【岪岪兴起貎谓能为而不为有契于道如此则功美日兴故曰美哉岪岪】故曰有中有中【举事虽得其中而不为中乃是有中也】孰能得夫中之衷乎【得于中之损折中者其唯忘中乎】故曰功成者隳名成者亏故曰孰能弃名与功而还与众人同【君弃功名则与众不异同于物者谁能害之也】孰能弃功与名而还反无成【弃功名则无所成名】无成有贵其成也【能贵无成乃是成也】有成贵其无成也【若其贵成乃是无成】日极则仄月满则亏极之徒仄满之徒亏【谓月】巨之徒灭【谓能立大功也】孰能已无己乎效夫天地之纪【天地忘形者也能效天地者其唯忘己乎】人言善亦勿听人言恶亦勿听【誉之不劝非之不沮】持而待之空然勿两之淑然自清【但无心而待则淑然和美善恶自清也】无以旁言为事成察而征之无听辨【无以旁誉之言以为事成功无听其利口之辨言悦之也】万物归之美恶乃自见【万物之归当顺而容之其美之与恶终自显见也】天或维之地或载之天莫之维则天以坠矣地莫之载则地以沈矣夫天不坠地不沈夫或维而载之也夫【天张于上地设于下自古及今而不沈坠者必有神灵维载之故】又况于人人有治之辟之若夫靁鼓之动也【必有以而动也】夫不能自摇者夫或□之【无识之物皆不能自摇有时而动则物摇之也】夫或者何若然者也【风有时摇动谁使然也】视则不见听则不闻【谓风】洒乎天下满【风之洒散满天下也】不见其塞【风无壅塞时也】集于顔色【寒者遇风则色惨热者遇之则清也】知于肌肤【惟肌肤能觉风】责其往来莫知其时【责问其往来则不得正时】薄乎其方也【谓遇方则为方】韕乎其圜也【韕复貎谓遇圆则为圆也】韕韕乎莫得其门【虽复圆转终不见其门也】故口为声也耳为听也目有视也手有指也足有履也事物有所比也【今夫口手目足各有其在非徒然也必精神之比夫事物之动摇则风使之然然求风则不得语神亦不见之也】当生者生当死者死【或死或生亦神为之主】言有西有东各死其乡【虽其所居有东西之异至于各死其乡则无不均也】置常立仪能守贞乎【人人理则置之常法立之仪则而勿失者可谓正乎】常事通道能官人乎【有能守其常事随时变通不违于道如此者可以官于人】故书其恶者言其薄者上圣之人【圣通也旣设法以教之立官以主之犹有恶薄而不化者则书而陈之居上者然后化而通之也】口无虚习也手无虚指也物至而命之【口之习也手之指也终不徒然必以事物之至或以手指之或以口命之】耳发于名声凝于体色此其可谕者也【名声之至耳听之内流于心外凝结于体色如此者性之敏惠故可以德义告谕也】不发于名声不凝于体色此其不可谕者也【不发不凝所谓顽鄙者也故不可告谕也】及至于至者敎存可也敎亡可也【谓人可诱令至于所欲至如此者存亾教故敎存亦可敎亡亦可也】故曰济于舟者和于水矣【水和静无有波浪则能济舟】义于人者祥其神矣【与人理相宜则神与之福祥也】事有适而无适【事虽有所适可常者若无适然】若有适觽解不可解而后解【虽时有适潜黙周密人莫知其由然结必待觽而后解觽所以解结也】故善举事者国人莫知其解【周密若结故不能知其解】为善乎毋提提为不善乎将陷于刑【提提谓有所举也欲为善乎则人以我谦退无所举欲为不善又恐陷于刑罚也】善不善取信而止矣【善与不善足以为物所信则止矣此言可以为善不善之取也】若左若右正中而已矣县乎日月无已也【左阳谓善也右隂谓不善也言处隂阳之中得其正而止若能常得中则名与日月俱悬而无已时也】愕愕者不以天下为忧【愕愕守正者防天下故不忧也】刺刺者不以万物为防【刺刺操求自谓智谋之士能防智当操求物理而经营切为防也】孰能弃刺刺而为愕愕乎【智者劳而失惠防德者佚而归之也】难言宪术须同而出【凡为法术必重难须同众心然后出之矣】无益言无损言近可以免【损益之事当潜而为之又曰何谋此慎密之至】故曰知何知乎谋何谋乎【虽知之常曰何知虽谋之常曰何谋此慎密之至】审而出者彼自来【审而出者必同于彼故自来】自知曰稽【自知则能考彼矣】知人曰济【知人则能可以济同不以和济同也】知茍适可为天下周【自知能稽知人能济所谓道也若此可为天下之周慎也】内固之一可为长久【适可以知内自固之则长久】论而用之可以为天下王【旣固于心度时论用如此可以为天下王】天之视而精【旣可王天下则于天道故视天能精之也】四璧而知请【四璧周礼所谓四珪有邸者也祭天所奠也同邸于璧故曰四璧旣能知天则祭以四璧而祈请其福祥也】壤土而与生【天旣降福故壤土为之生百谷也】能若夫风与波乎唯其所欲适【风动波应大小唯所欲适天地之应圣人亦犹是也】故子而代其父曰义也臣而代其君曰簒也【臣代于君必是簒夺而取也】簒何能歌武王是也【武王以臣代君则非簒也谓之簒之岂能使纣之众前歌后舞乎则武王以臣代君于理是也】故曰孰能去辩与巧而还与众人同道【武王伐纣所以不为簒者则以纣恃其辩巧自异于物逆天絶理毒流四海故也向能去其辩巧与众同道何武王之敢窥哉虽欲伐之故得簒名】故曰思索精者明益衰德行脩者王道狭【思索太精则矜名故王道狭也】卧名利者写生危【卧犹息也写犹除也能息名利则除身之危】知周于六合之内者吾知生之有为阻也【周其智于六合则神伤蝎故于其生有阻难也】持而满之乃其殆也【持满者善覆故危也】名满于天下不若其已也【名满于天下则华而实丧】名进而身退天之道也【未有能名身俱进者】满盛之国不可以仕任【满盛则败亡故不可任其仕也】满盛之家不可以嫁子【嫁子于满盛之家则与之俱亡】骄倨傲防之人不可与交【交于骄暴则危亡及己也】道之大如天【无不覆也】其广如地【无不载也】其重如石【万人之力不能举也】其轻如羽【一人载之不为重】民之所以知者寡故曰何道之近而莫之与能服也【服行也】弃近而就逺何以费力也【道近在身不能求之于己而望之于人终无得时故曰费力也】故曰欲爱吾身先知吾情【知己情则能自保其身】君亲六合以考内身【遍六合之种一一考之于身身皆备之则何须弃身而逺之也】以此知象乃知行情【于身知象乃知可行之情】旣知行情乃知养生【知行情则不违理不违理则生全故曰乃知养生】左右前后周而复所【行身之道或从左右或从前后行之旣周还复本所也】执仪服象敬迎来者【执常仪行常象将来可行之理敬而迎之】今夫来者必道其道【上道从也将来之理必道而来从也】无迁无衍命乃长久【理旣从道而来但遵而行之无迁移无寛衍动而为之则命久长也】和以反中形性相葆【事旣安和反归中理如此则形全性顺故能相保也】一以无贰是谓知道将欲服之必一其端而固其所守【固守则道自行】责其往来莫知其时【若责生之往来则期不定】索之于天与之为期【求性命之理于天则期时可知也】不失其期乃能得之【旣不失期则性命之理得也】故曰吾语若大明之极【若女也大明之极谓天也】大明之明非爱人不予也【爱惜也非有所隐惜于人而不与之也】同则相从反则相距也【与天同则从反则距也】吾察反相距吾以故知古从之同也【察今反则有距故知古之从者以其同也】




　　管子卷十三
　　钦定四库全书
　　管子卷十四
　　唐　房龄　注
　　水地第三十九　　　　　　　　短语十三
　　地者万物之本原诸生之根菀也【菀囿城也】美恶贤不肖愚俊之所生也【谓生于地】水者地之血气如筋脉之通流者也【水言材美具备其润泽若气以支持于地若筋分流地上若脉也】故曰水具材也【言水材美具备】何以知其然也曰夫水淖弱以清而好洒人之恶仁也【淖和也恶垢秽也】视之黒而白精也【视其色虽黒及挥之则白如此者精也】量之不可使槪至满而止正也【以意量之则多少不可以槪注于器满则止不可加剰如此者正也】唯无不流至平而止义也【方圆邪曲无所不流平则止不可増高如此者义也】人皆赴高已独赴下卑也卑也者道之室王者之器也【道以卑为室王以卑为器也】而水以为都居【都聚也水聚居于下卑也】准也者五量之宗也【水可为平准五量取则焉故为五量之宗也】素也者五色之质也【无色谓之素水虽无色五色不得不成故为五色质也】淡也者五味之中也【无味谓之淡水虽无味五味不得不平也故为五味中也】是以水者万物之准也【万物取平焉故曰准也】诸生之淡也【能济诸生以适中故曰淡也】违非得失之质也【得亦自水生焉失亦自水生焉故为得失之质】是以无不满无不居也集于天地【雨从天降而亦有河汉故水集于天地】而藏于万物【动植之物皆含液也】产于金石【拣金于水山石之穴或有溜泉焉】集于诸生【诸合生类皆得水而长之】故曰水神【莫不有水焉不知其所故谓之神也】集于草木根得其度【得其生之度】华得其数【得其荣落之数】实得其量【得其生熟之量】鸟兽得之形体肥大羽毛丰茂文理明着万物莫不尽其几【几谓从无以适有也】反其常者【常谓长肓之常数也】水之内度适也【内度谓潜润之度也】夫玉之所贵者九德出焉夫玉温润以泽仁也邻以理者知也【邻近也玊文相适近理各自通如此知也】坚而不蹙义也【蹙屈聚也如此义也】廉而不刿行也鲜而不垢洁也折而不挠勇也瑕适皆见精也【瑕适玊病也以其精神故不掩瑕适】茂华光泽竝通而不相陵容也叩之其音清搏彻逺纯而不杀辞也【象古君子之辞也】是以人主贵之藏以为宝剖以为符瑞九德出焉【人主所以宝而藏之为符瑞九德之故】人水也男女精气合而水流形【隂阳交感流布成形也】三月如咀咀者何曰五味五味者何【咀咀口和嚼之谓三月之胚浑初凝类口所嚼食也】曰五藏【五味出于五藏后也】酸主脾咸主肺辛主肾苦主肝甘主心五藏已具而后生肉脾生隔【隔在脾上也】肺生骨肾生脑肝生革【革皮肤也】心生肉五肉已具而后发为九窍脾发为鼻肝发为目肾发为耳肺发为窍五月而成十月而生生而目视耳听心虑目之所以视非特山陵之见也察于荒忽耳之所听非特雷鼔之闻也察于淑湫心之所虑非特知于麤麤也察于微眇故修要之精【言精思是理修要妙之精也】是以水集于玉而九德出焉凝蹇而为人【蹇停也言精液凝停则为人也】而九窍五虑出焉【五虑谓耳目鼻口心也】此乃其精也【九窍五虑是身之精】精麤浊蹇能存而不能亡者也【谓人之禀气麤浊而蹇但能存而不能亡也】伏闇能存而能亡者蓍与龙是也【言龙禀气微眇悠逺而暗冥故能存亡而为变化也】生于水发之于火【谓卜者以火钻灼之】于是为万物先为祸福正【谓得水火之灵故先知于万物识祸福之正也】龙生于水被五色而游故神【得水不测之灵故神】欲小则化如蚕蠋【蠋藿中虫】欲大则藏于天下【言能隐覆天下】欲上则凌于云气【尚上也】欲下则入于深泉变化无日【随时而变不期于日】上下无时谓之神与龙伏闇能存而能亡者也或世见【谓下谷不徙水不絶之也】或世不见者【谓涸川水有时而絶】生蟡与庆忌【世见生庆忌世不见生蟡也】故涸泽数百岁谷之不徙水之不絶者生庆忌【谓涸泽之中有谷有水谷不徙而水不絶也】庆忌者其状若人其长四寸衣黄衣冠黄冠戴黄葢乘小马好疾驰以其名呼之可使千里外一日反报此涸泽之精也涸川之精者生于蟡蟡者一头而两身其形若虵其长八尺以其名呼之可以取鱼鼈此涸川水之精也是以水之精麤浊蹇能存而不能亡者生人与玉伏闇能存而能亡者蓍与龙或世见或不见者蟡与庆忌故人皆服之【谓服用水】而管子则之【言管子独能知水法则也】人皆有之【莫不有水】而管子以之【以用也言管子独能用水也】是故具者何也水是也【言水无理不具也】万物莫不以生【得水以生】唯知其托者能为之正具者水是也【托依也能知水理之所依者能正于万物故理之具者水也】故曰水者何也万物之本原也诸生之宗室也美恶贤不肖愚俊之所产也何以知其然也夫齐之水道躁而复故其民贪麤而好勇【以水道回复故令人贪以其躁速故令人麤勇也】楚之水淖弱而清故其民轻果而贼【以其淖弱故轻佚清则明察故人果贼也】越之水浊重而洎故其民愚疾而垢【洎浸也浊重故愚浸则多所渐入故疾垢也】秦之水泔最而稽滞而杂【最絶也稽停留也谓秦水絶甘而味停留又泥沈滞与水相杂也】故其民贪戾防而好事【以其泔而稽故贪戾以其滞杂故诬而好事】齐晋之水枯旱而运墆而杂【齐晋谓齐之西而晋之东枯旱谓其水惨澁而无光也】故其民谄谀葆诈巧佞而好利【以其运故谄谀以其枯旱故葆诈以其杂故巧佞而好利】燕之水萃下而弱沈滞而襍故其民愚戆而好贞轻疾而易死【沈故愚戆而好贞萃杂故轻疾而易死也】宋之水轻劲而清故其民闲易而好正【轻故易清劲故好正也】是以圣人之化世也其解在水【言解人之邪正甞水而知】故水一则人心正【一谓不杂】水清则民心易一则欲不汚【人心旣一故欲不汚秽】民心易则行无邪【易直则无邪也】是以圣人之治于世也不人告也不户说也其枢在水【枢主运转者也言欲转化于人但则水之理故曰其枢在水也】
　　四时第四十　　　　　　　　　　短语十四
　　管子曰令有时【王者命令必有其时】无时则必视顺天之所以来【视谓观而察之若不得时则必观察其所致改革以顺天道之来也】五漫漫六惽惽孰知之哉【漫漫旷逺貎惽惽微暗貎五谓每时之政其理旷逺六谓隂阳四时其理微暗旣漫且惽故知之者少也】唯圣人知四时不知四时乃失国之基不知五谷之故国家乃路【路谓失其常居】故天曰信明地曰信圣【言能信顺天地之道则而行之者曰明曰圣也】四时曰正【顺行四时之令曰正也】其王信明圣其臣乃正【君明圣则能用贤材故正也】何以知其王之信明信圣也曰慎使能而善听信之【谓能听信贤材之人】使能之谓明【使任贤能则为明也】听信之谓圣【旣听其言又信其事所以为圣】信明圣者皆受天赏【信明者天福也】使不能为惽【旣使不能所以为惽】惽而忘也者皆受天祸【惽忘则动皆违理故受天殃也】是故上见成事而贵功则民事接劳而不谋【谓君见下有成则能贵赏其功是上能以恩接人事故虽下劳不谋上报其事也】上见功而贱则为人下者直【恃其功劳故肆直也】为人上者骄【不恤下功则以骄悖故也】是故隂阳者天地之大理也【天地用隂阳为生成】四时者隂阳之大经也【隂阳更用于四时之间为纬也】刑德者四时之合也【德合于春夏刑合于秋冬】刑德合于时则生福诡则生祸然则春夏秋冬将何行东方曰星【东方隂阳之气和杂之时故为星星亦不定于隂阳也】其时曰春【春蠢也时物蠢而生也】其气曰风【阳动而隂寒为风也】风生木与骨【木为风而发畅骨亦木之类也】其德喜嬴而发出节【出生也言春德喜悦长嬴为发生之节也】时其事号令脩除神位谨祷弊梗【梗塞也时方开通而有弊败梗塞者则祷神以通道之】宗正阳【春阳事故以正阳为宗】治隄防【夏多水潦故于春预脩隄防】耕芸树艺正津梁【谓正桥梁也】脩沟渎甃屋行水【甃者使之行水也脩屋坏时方漑灌依次行而用】解怨赦罪通四方【凡此皆助发生之气】然则柔风甘雨乃至【柔和也】百姓乃寿百虫乃蕃此谓星德【星以和为徳也】星者掌发为风【掌主也主以风发生】是故春行冬政则雕【肃杀之气乗之故雕落也】行秋政则霜【秋霜降时也】行夏政则欲是故春三月以甲乙之日发五政【甲乙统春之三时也】一政曰论幼孤舍有罪二政曰赋爵列授禄位【列次也】三政曰冻解脩沟渎复亡人【人之逃亡者还复之】四政曰端险阻【路有险阻理之使端平也】脩封疆正千伯【千伯即阡陌也】五政曰无杀麑夭毋蹇华絶芉【蹇拔也芋之属其根经冬不死不絶之也】五政茍时春雨乃来南方曰日【南方太阳故为日也】其时曰夏【夏假也谓时物皆假大也】其气曰阳【夏之气也】阳生火与气【阳为郁热歊蒸故为火气也】其德施舍脩乐【施舍谓施爵禄舍逋罪脩乐谓作乐以修辅也】其事号令赏赐赋爵受禄顺乡【顺乡谓不违土俗之宜也】谨脩神祀量功赏贤以动阳气【阳气主仁故行恩赏以助之也】九暑乃至【九暑谓九夏之暑也】时雨乃降五谷百果乃登此谓日德【日以照育为德也】中央曰土【土位在中央而寄王于六月承火之后以土火之子故也而统于夏所以与火同章也】土德实辅四时入出【王在四时之季与之入出】以风雨节土益力【土德雨遍益其生植之力】土生皮肌肤【土所生木实成皮与肌肤】其德和平用均【土无不载无不生故和而用均也】中正无私【位居中正无偏私】实辅四时春嬴育夏养长秋聚收冬闭藏【言上之四时皆土之所辅成也】大寒乃极国家乃昌四方乃服【言土辅四时使均成然后寒极而成嵗国昌民服】此谓嵗德【言土能成嵗之德也】日掌赏赏为暑【得赏则热热故为暑】嵗掌和和为雨【和则隂阳交故为雨】夏行春政则风【风主春故】行秋政则水行冬政则落【霜气肃杀故凋落也】是故夏三月以丙丁之日发五政一政曰求有功发劳力者而举之二政曰开久坟【久坟瘗之处开通之也】发故屋辟故窌以假贷【辟开也】三政曰令禁扇去笠【禁扇去笠者不欲令人御盛阳之气】毋扱免【禁扱衽免袒者亦不欲人恶盛阳之气也】除急漏田庐【田中之庐欲漏之不欲人恶盛阳之气也】四政曰求有德赐布施于民者而赏之五政曰令禁罝设禽兽【谓设罝以取禽兽也】毋杀飞鸟五政茍时夏雨乃至也西方曰辰【辰星日交防也秋隂阳适中故为辰】其时曰秋【秋揫也时物成熟揫敛之】其气曰隂【秋之气也】隂生金与甲【隂气凝结坚实故生金为爪甲也】其德忧哀静正严顺【秋气凄恻故以忧恤哀怜为德静正隂之性也严顺谓德虽严然顺时而为之也】居不敢淫佚【顺秋气而静居不敢为淫佚过失也】其事号令毋使民淫防顺旅聚收【谓顺时理军旅聚而收之也】量民资以畜聚赏彼羣干【众有武干人当赏之】聚彼羣材【材谓可以充兵器之材当收聚之】百物乃收使民毋怠【时云收敛出师故聚装人无懈怠】所恶其察所欲必得【察所恶之方而伐之则得其所欲也】我信则克【我旣诚信故能克敌】此谓辰德【辰以收敛杀奸邪为德也】辰掌收收为隂【收敛冬闭藏故为隂】秋行春政则荣【春发荣也】行夏政则水【夏多行水潦也】行冬政则耗【冬肃杀损耗也】是故秋三月以庚辛之日发五政一政曰禁博塞【博塞长奸邪故禁之】圉小辩鬭译跽【小辩则利口覆国及译传言语相疾忌为鬭讼者皆当禁圉之也】二政曰毋见五兵之刃【时或出师掩袭故藏五兵之刃也】三政曰慎旅农趣聚收四政曰补缺塞坼【师旅营农当慎收之秋方闭藏故令补缺塞坼也】五政曰脩墙垣周门闾【亦所以助闭藏之气】五政茍时五谷皆入北方曰月【北方太隂故为月也】其时曰冬【冬中也言藏收万物于中也】其气曰寒【冬之气也】寒生水与血【寒释则水流血亦水之类】其德淳越温怒周密【冬时花叶凋落唯根干存焉故以淳质为德越散也冬旣闭藏时则入于恡啬故令散施为德虽复隂怒当节之以温周密者众隂之闭藏也】其事号令脩禁徙民令静止【时方休息故禁人私徙令为静止也】地乃不泄【冬令行故地不泄也】断刑致罚无赦有罪以符隂气【隂气主杀故断刑致罪以符之】大寒乃至甲兵乃强五谷乃熟国家乃昌四方乃备此谓月德【月以闭藏罚罪为德也】月掌罚罚为寒【罚则杀物故为寒也】冬行春政则泄【春阳气发泄也】行夏政则靁【夏雷雹行】行秋政则旱【谓冬气旱早也】是故冬三月以壬癸之日发五政一政曰论孤独恤长老二政曰善顺隂脩神祀赋爵禄授备位三政曰效防计毋发山川之藏【山藏谓铜银之属藏在山者川藏谓珠玉之属藏在川者也】四政曰捕奸遁得盗贼者有赏五政曰禁迁徙止流民圉分异【分异谓离居者】五政苟时冬事不过所求必得所恶必伏是故春凋秋荣冬雷夏有霜雪此皆气之贼也【气反时则为贼害也】刑德易节失次则贼气遫至贼气遫至则国多菑殃是故圣王务时而寄政焉【谓顺时而立政】作敎而寄武【因敎而习武也】作祀而寄德焉【谓设祭以显德则神歆也】此三者圣王所以合于天地之行也【天地之行唯此三者而已】日掌阳月掌隂星掌和阳为德隂为刑和为事是故日食则失德之国恶之月食则失刑之国恶之彗星见则失和之国恶之【失则当受罚故其所失各以其所类而兴恶也】风与日争明则失生之国恶之【日恶风且热旱灾成矣方生之物皆枯悴矣此失生德也故失生之国恶也】是故圣王日食则脩德月食则脩刑彗星见则脩和风与日争明则脩生此四者圣王所以免于天地之诛也信能行之五谷蕃息六畜殖而甲兵强治积则昌防虐积则亡道生天地【道者自然能生天地也】德出贤人【德者贤人所脩为故能生贤也】道生德【法道则成徳也】德生正【德脩则理自正】正生事【正直则事干】是以圣王治天下穷则反终则始德始于春长于夏刑始于秋流于冬【谓刑于冬而休息也】刑德不失四时如一【皆顺时而成故如一】刑德离乡时乃逆行【乡方也】作事不成必有大殃月有三政【月三旬政异故曰三政也】王事必理以为乆长【王者行事必顺三政之理然后可以长久】不中者死失理者亾【中犹合也不合三政者则无违失其理必败亡】国有四时固执王事【固执四时之政以辅行王事】四守有所【谓守四时令得其所】三政执辅【执月三之政辅行己德也】
　　五行第四十一　　　　　　　　　短语十五
　　一者本也【本农桑也】二者器也【器所以理农桑之具也】三者充也【充谓人力能称本与器也】治者四也【人旣务本设治以理之也】敎者五也【人旣奉法则以礼义教之】守者六也【人旣奉法从教则设官以守之】立者七也【旣设官以守之则能立事】前者八也【旣能立功立事可与前王比隆】终者九也【旣能与前王比隆可谓王道之终也】十者然后具五官于六府也【立五行之官分掌六府也】五声于六律也【谓播五声于六律也】六月日至【阳生至六为夏至隂生至六为冬至】是故人有六多【阳至六为纯阳之多也隂至六为纯隂之多也禀隂阳之纯以生故曰人有六多】六多所以街天地也【街犹隂阳多也】天道以九制【九老阳之数以老阳制天所以君长之也】地理以八制【八少隂之数以少隂制地欲以生息也】人道以六制【六者兼三才之数人禀天地隂阳之气以生故以制人】以天为父以地为母以开乎万物【父母开通以生万物】以总一统【总持其本以统万物也】通乎九制六府三充而为明天子【言能总一统九制已下可谓明天子】脩槩水上以待乎天堇【堇诚也言天子能以中正自脩以槩自平上待天诚也】反五藏以视不亲【又亲反察于五藏以视知何者不亲也】治祀之下以观地位【理于祭祀之时于其所祭之下观知地位之尊卑也】货曋神庐合于精气【神庐谓庙祠也日所次隅曰曋言祭神庐之时或荐珍货虽已奠于地复以日次隅之所以为精祥也如此者所以招合鬼神精气之道也】已合而有常【神旣合聚而飨祐则风雨得其常也】有常而有经【风雨有常百货成而常经不失也】审合其声脩十二钟以律人情【不失其经则庶绩咸通故可审合理世之声以成安乐之音然后十二钟以播其音音之高下皆法人情律法也】人情已得万物有极然后有德【得人情则物理极极于物理可谓有德也】故通乎阳气所以事天也经纬日月用之于民【天气以积阳成德故通阳气然后能事天又经纬日月之时候使人用之也】通乎隂气所以事地也经纬星厯以视其离【地以积隂成体故通隂气然后能事地又经纬星厯之节气视知其离絶也】通若道然后有行【言能通上隂阳天地之道然后所行不失也】然则神筮不灵神不卜【旣通天地之道则所行无不当故筮不能为卜兆】黄帝泽叅治之至也【黄帝虽通天地之道不使防问曰泽以得万灵之情可谓理之至也】昔者黄帝得蚩尤而明于天道得大常而察于地利得奢龙而辩于东方得祝融而辩于南方得大封而辩于西方得后土而辩于北方黄帝得六相而天地治神明至蚩尤明乎天道故使为当时【谓知天时之所当也】大常察乎地利故使为廪者【廪给也谓开廪以给人也】奢龙辨乎东方故使为土师【土师即司空也】祝融辨乎南方故使为司徒【谓主徒众使务农也】大封辨于西方故使为司马【主兵马以出征】后土辨乎北方故使为李【李狱官也取使象水之平也】是故春者土师也夏者司徒也秋者司马也冬者李也昔黄帝以其缓急作五声【调政理之缓急作五声也】以政五钟令其五钟一曰青钟大音【大音东方钟名】二曰赤钟重心三曰黄钟洒光四曰景钟昧其明五曰黒钟隐其常【自大音重心已下皆钟名其义则未闻】五声旣调然后作立五行以正天时五官以正人位人与天调然后天地之美生【美谓甘露醴泉之类也】日至睹甲子木行御【谓春日旣至睹甲子用木行御时也】天子出令命左右士师内御【谓内侍之官也】总别列爵【谓总别等列之爵也】论贤不肖士吏【论士吏之贤与不肖当有所黜陟也】赋秘赐【秘藏之物出而赋赐之也】赏于四境之内发故粟以田数【故粟陈也以田数多少用陈粟给人使得务农】出国衡顺山林禁民斩木所以爱草木也然则水解而冻释草木区萌【萌牙区别而生也】赎蛰虫卵菱【赎犹去也卵鳬菱芡也皆早春而生也】春辟勿时【春当耕辟无得不及时也】苗足本【足犹拥也春生之苗当以土拥其本】不疠雏鷇【疠杀也雏随母食者】不夭麑防毋傅速【麑鹿子也言夭伤之】亾伤繦褓【繦褓之婴孩无得伤损也】时则不凋【若能行上事春则繁茂而不凋枯也】七十二日而毕【春当九十日而今七十二日而毕者则季月十八日属土位故也】睹丙子火行御天子出令命行人内御【行人行使之官也】令掘沟浍津旧涂【旧涂谓先时济水处当设其津梁也】发臧任君赐赏【任委也藏中委积物当发用之即以充君之赏赐也】君子脩游驰以发地气【防驰谓游戯驰马也】出皮币命行人脩春秋之礼于天下诸侯通天下遇者兼和【春秋二时聘问之礼】然则天无疾风草木发奋郁气息【谓郁蒸之气止息也】民不疾而荣华蕃七十二日而毕睹戊子土行御天子出令命左右司徒内御【命司徒御理夏政也】不诛不贞【贞正也太阳用事时方长育故无所诛戮无责正以助养气也】农事为敬【夏时农事尤盛顺而敬之也】大惠言【言大举仁惠之事也】寛刑死缓罪人【皆所以助养气也】出国司徒令命顺民之功力以养五谷君子之静居【隂气方生故静居以遵也】而农夫脩其功力极然则天为粤宛【粤厚也宛顺也天为厚顺不逆时气也】草木养长五谷蕃实秀大六畜牺牲具民足财国富上下亲诸侯和七十二日而毕睹庚子金行御天子出令命祝宗选禽兽之禁【禁谓牢囿圃所养拟供祭祀也】五谷之先熟者【先熟则黍稷也】而荐之祖庙与五祀【五祀谓门行户灶中霤】鬼神飨其气焉君子食其味焉然则凉风至白露下天子出令命左右司马衍组甲厉兵【组甲谓以组贯甲也】合什为伍【谓立什人之长为伍】以脩于四境之内谀然告民有事所以待天地之杀敛也【谀悦顺貎有事谓出师以伐不服象天地杀敛也】然则昼炙阳夕下露地竞环【环炙实貎方秋之时昼则暴炙夕则下寒露而润之隂阳更生故地气交竞而炙实】五谷邻熟【邻紧也隂阳气足故紧熟】草木茂实嵗农丰年大茂七十二日而毕睹壬子水行御天子出令命左右使人内御御其气足则发而止【使人御理冬政其闭藏之气足则发令休止也】其气不足则发渎盗贼【谓遮禁也羣聚之谓其闭藏之气不足则防盗贼以助其闭藏之气也】数劋竹箭【言数劋削竹箭以为矢也】伐檀柘【伐檀柘所以为弓也】令民出猎禽兽不释巨少而杀之所以贵天地之所闭藏也【贵天地闭藏故收猎取禽以助也】然则羽卵者不段【段谓离散不成】毛胎者不【谓胎败溃也】妇不销弃【古孕字销弃谓散坏也】草木根本美【闭藏实坚则根本美凡此皆顺冬闭藏之政所致也】七十二日而毕睹甲子木行御天子不赋不赐赏而大斩伐伤【此已下言逆时政所致灾祸也】君危不杀太子危家人夫人死【若君虽危而不见杀则又太子危而家人夫人有死祸也】不然则长子死【如无家人夫人死则长子死】七十二日而毕【逆气亦毕于七十二日也】睹丙子火行御天子敬行急政旱札苗死民厉【札夭死也厉疫死时当寛缓而乃急故有旱札疫之灾也】七十二日而毕睹戊子土行御天子脩宫室筑台榭君危【土方用事而脩宫室以动乱之故君有危亡之祸】外筑城郭臣死【筑城郭动土危故其臣死】七十二日而毕【土王在六月而得七十二日者则每季得十八故也】睹庚子金行御天子攻山击石有兵作战而败士死防执政【时方收敛而乃攻山击石故致兵器之祸也】七十二日而毕睹壬子水行御天子决塞动大水王后夫人薨不然则羽卵者段毛胎者妇销弃草木根本不美七十二日而毕也







　　管子卷十四
　　钦定四库全书
　　管子卷十五
　　唐　房龄　注
　　势第四十二　　　　　　　　　　短语十六
　　战而惧水此谓澹灭【方战之时惧致水祸此必为水所澹而灭亡也】小事不从大事不吉【茍惧水祸则事无小大未见其福也】战而惧险此谓迷中【方战之时惧有险碍进退莫知所从故曰迷中言在迷惑之中】分其师众人旣迷芒必其将亡之道【人旣迷惑不知所从则无所用其力是以减其师众矣又况迷惑芒然乎若是者必亡其众凡此二事皆灭亡之道也】动静者比于死【比近也用师之道我动而敌静者则静者胜矣故我近于死亡也】动作者比于丑【我先动敌反作应者我必无功故近于丑】动信者比于距【我旣动彼能自申以敌我如此者近于见距也】动诎者比于避【我旣动而彼屈服者近于见避】夫静与作时以为主人时以为客贵得度【静作得度则为主人其失度者则为客也】知静之脩居而自利【旣多智而又安静二者能脩则居然自获其利也】知作之从每动有功【知其所作常能从理如此者动必有功也】故曰无为者帝其此之谓矣【言无心于为任理之自然如此者帝王之道也】逆节萌生天地未形先为之政其事乃不成缪受其刑【言将为簒杀凶逆之节虽萌芽而生然天地寂泊不见征应无从已之形此则先天而政天乃违之故其事不成则被诛戮受其刑罪也】天因人圣人因天【所谓先天而天不违后天而奉天时】天时不作勿为客【不因天时而动者乃为客矣】人事不起勿为始【不因人事而起可谓先事为始】慕和其众以脩天地之从人先生之天地刑之圣人成之则与天同极【将建大事必慕和其众天地旣已从但当脩天之意人先生是心天地又见其脩意有从顺之形圣人则发动而成如此者可谓与天同极也】正静不争动作不贰素质不留【全其素质无所留者】与地同极【能行静正已下可谓与地同极也】未得天极则隐于德【未得与天同极则隐而脩德也】已得天极则致其力【已得天极则当致力而成之若汤之升陑武王牧野是也】旣成其功顺守其从人不能代【从顺也功成矣则以顺理守之所谓逆取顺守者也则人何能代之乎】成功之道赢缩为宝【赢缩犹行藏也所谓时行则行时止则止其道乃着故以为宝】毋亡天极究数而止【但尽天之数则止而勿为】事若未成毋改其形毋失其始【形谓常形也守常脩始事终有成也】静民观时待令而起【言事未成之时但安静其人谨候其时待天命令然后起而应也】故曰脩隂阳之从而道天地之常【道从也】赢赢缩缩因而为当【必行藏顺时然后事当重言之殷勤其事也】死死生生因天地之形【死生犹隐显也圣人隐显必因天地之形】天地之形圣人成之【因天地之形则无不成也】小取者小利大取者大利【但能法则大小无不利】尽行之者有天下【所谓唯天为大唯尧则之】故贤者诚信以仁之慈惠以爱之端政象不敢以先人【常执谦以下物】中静不留【中心安静无所留着】裕德无求【道徳饶裕无求于人】形于女色【女之容色静而不先求者】其所处者柔安静乐【虽复隐处常能柔安静乐】行德而不争以待天下之濆作也【虽复为政行德常能谦让不与物争濆动乱也】故贤者安徐正静柔节先定【先定谦柔之节然后有所兴为也】行于不敢【则人不能与我争勇】而立于不能【则人莫与我争功】守弱节而坚处之【守柔弱之节而坚明以自处也】故不犯天时不乱民功【谦顺故无所犯乱也】秉时养人【持四时之政以顺养其人】先德后刑【赏以春夏刑以秋冬】顺于天微度人【旣顺于天又微度人之所宜以合之】善周者明不能见也【善于周周则极也万物无所至如此者虽有明察之人不能尽矣】善明者周不能蔽也【善于明明则极也如此者则虽善周之人不能自隐蔽必为善明者所知也】大明胜大周则民无大周也【明胜大周则人无能为大周也】大周胜大明则民无大明也【周胜大明则人无能为大明凡此皆欲大周大明独在君也】大周之先可以奋信【奋信振起貎言旣有大周之德在物之先则可以振起而有事】大明之祖可以代天下【有大明之德可以为物祖如此则可代天下无道取其位而君之也】索而不得求之招摇之下【招摇之星随斗杓顺时而建者也天下者神器直欲索之则不得若求之招摇之下顺时而取则可也】兽厌走而有伏网罟【兽所以憎厌其走者恐前有伏网罟故圣人不敢以直道取天下者恐有大祸故也】一偃一侧不然不得【偃侧犹倚伏也圣人之取天下知云云文设武伏如其不然则天位不可得也】大文三曽而贵义与德大武三曽而偃武与力【大文三曽则文道行也故能成其徳义大武三曽则武道行也故能偃其武力】
　　正第四十三　　　　　　　　　　短语十七
　　制断五刑各当其名罪人不怨【服罪故不怨也】善人不惊曰刑【刑当故不惊如此者所谓刑也】正之【所以胜奸正也】服之【所以服不能也】胜之【所以胜奸邪】饰之【脩饰身也】必严其令而民则之曰政【令严则人作法之如此者政也】如四时之不贷如星辰之不变如宵如昼如隂如阳【宵昼隂阳皆有其常】如日月之明曰法【法之用守常不变】爱之生之养之成之利民不德【利虽及人不以为德也】天下亲之曰德【德用之恩万物亲之】无德无怨无好无恶万物崇一隂阳同度曰道【道之用不二者】刑以弊之政以命之法以遏之德以养之【物待德养而成】道以明之【明是非也】刑以弊之毋失民命【刑断合理故人命不失也】令之以终其欲明之毋径【行令所以终人之欲使之明识正道不从邪径也】遏之以絶其志意毋使民幸【用法正人之志意不使人有非分之幸也】养之以化其恶必自身始【身恶尽则人恶化】明之以察其生必脩其理【恐有不脩理故以明察之】致刑其民庸心以蔽【庸用也不用心以断则滥及不辜】致政其民服信以听【服用也谓用诚信听理于人】致德其民和平以静【君德及人以致和静】致道其民付而不争【人被道则相付任而不交争也】罪人当名曰刑【罪当其名刑之谓也】出令时当曰政【令当于正时之谓也】当故不改曰法【不改当故法之谓也】爱民无私曰德【君爱无私德之谓也】防民所聚曰道【聚谓众所宜也能令众宜道之谓也】立常行政能服信乎【服信则政行常立】中和慎敬能日新乎【茍能和敬则其德日新也】正衡一静能守慎乎【衡平也言但能守慎则政平而静一】废私立公能举人乎【但公而无私则能举人也】临政官民能后其身乎【后其身则能临政官人也】能服信政此谓正纪【能行信正者正之纪】能服日新此谓行理【能行日新可谓行之理也】守慎正名伪诈自止【能慎则诈息也】举人无私臣德咸道【无私则不妄举故臣德皆合于道也】能后其身上佐天子【后身则先公故能上佐天子也】
　　九变第四十四【谓人之情变有九】　　　　　短语十八
　　凡民之所以守战至死而不德其上者有数以至焉【或守或战虽复至死不敢恃之以德于上则有数存焉于其间故能至死也】曰大者亲戚坟墓之所在也【一变也】田宅富厚足居也【二变】不然则州县乡党与宗族足懐乐也【三变】不然则上之教训习俗慈爱之于民也厚无所往而得之【君之恩厚皆在于人无所他往故得人之致四变】不然则山林泽谷之利足生也【五变】不然则地形险阻易守而难攻也【六变】不然则罚严而可畏也不然则赏明而足劝也【七变】不然则有深怨于敌人也【八变】不然则有厚功于上也【功厚则禄多故亦自为战而不德于君九变】此民之所以守战至死而不德其上者也今恃不信之人而求以智用不守之民而欲以固将不战之卒而幸以胜此兵之三闇也
　　任法第四十五　　　　　　　　　　区言一
　　圣君任法而不任智任数而不任説任公而不任私任大道而不任小物【小物小事】然后身佚而天下治失君则不然舍法而任智故民舍事而好誉舍数而任説故民舍实而好言舍公而好私故民离法而妄行舍大道而任小物故上劳烦百姓迷惑而国家不治圣君则不然守道要处佚乐驰骋弋猎钟鼓竽瑟宫中之乐无禁圉也【宫中之乐所以悦体安性故不禁御之也】不思不虑不忧不图【但任法数故无所虑图也】利身体便形躯养寿命垂拱而天下治【但任法数则事简故身不劳寿命长而天下自理也】是故人主有能用其道者【道则谓上法数公正大道】不事心不劳意不动力而土地自辟囷仓自实蓄积自多甲兵自强羣臣无诈伪百官无奸邪奇术技艺之人莫敢高言孟行以过其情以遇其主矣【孟大也遇待也不敢以谬妄奸言妄行以待其主也】昔者尧之治天下也犹埴之在埏也【埏和也音羶】唯陶之所以为犹金之在罏恣冶之所以铸其民引之而来推之而往使之而成禁之而止故尧之治也善明法禁之令而已矣黄帝之治天下也其民不引而来不推而往不使而成不禁而止【比黄帝之于尧则尧有为而黄帝无为】故黄帝之治也置法而不变使民安其法者也所谓仁义礼乐者皆出于法【法行顺仁义生】此先圣之所以一民者也【法所以齐一于民也】周书曰国法【有国者有法也】法不一则有国者不祥【法不一则乱故不祥】民不道法则不祥【道从】国更立法以典民则祥【更改也典主也言能观宜改法以主于人则国理故祥也】羣臣不用礼义教训则不祥百官服事者离法而治则不祥【服行也】故曰法者不可恒也【法敝则当变故不恒】存亡治乱之所从出【法顺则存治法违则乱亡】圣君所以为天下大仪也【君为天下之仪表也】君臣上下贵贱皆发焉【莫不取法于君臣发行也】故曰法古之法也【立法者必师古】世无请谒任举之人【任保也以法取人则无请谒之保举】无间识博学辩説之士【间杂乱也法行则博学辨説之人不敢间乱识事也】无伟服无竒行【伟服竒行皆过越法制者今止息者畏法故也】皆囊于法以事其主【囊者所以敛藏也谓人皆敛藏过行以顺于法上事其主】故明王之所恒者二一曰明法而固守之二曰禁民私而收使之【谓以法收敛而使之】此二者主之所恒也【废此二者则政乱】夫法者上之所以一民使下也私者下之所以侵法乱主也故圣君置仪设法而固守之然故谌杵习士闻识博学之人不可乱也【杵所以毁碎于物者也谓奸诈之人伪托于谌以毁君法习士谓习法之士闻识谓多闻广识君守法坚故此等莫能乱也】众彊富贵私勇者不能侵也信近亲爱者不能离也【离犹违也】珍怪奇物不能惑也万物百事非在法之中者不能动也【珍怪奇物此正法为怪僻】故法者天下之至道也【道无越于法者】圣君之实用也【用法为理国之实】今天下则不然皆有善法而不能守也然故谌杵习士闻识博学之士能以其智乱法惑上众彊富贵私勇者能以其威犯法侵陵【谓侵陵于君也】邻国诸侯能以其权置子立相【邻国恃权能废置君之子援立国相】大臣能以其私附百姓【谓用私恩诱百姓使附也】翦公财以禄私士【谓翦公财以禄私士此皆以君不守法故也】凡如是而求法之行国之治不可得也【谓从失法之后国不可得理也】圣君则不然卿相不得翦其私羣臣不得辟其所亲爱圣君亦明其法而固守之羣臣脩通辐凑【谓各得自通于君如辐之凑也】以事其主百姓辑睦听令道法以从其事【道从也】故曰有生法有守法有法于法夫生法者君也【君始制法故曰生法】守法者臣也【臣则守法而行】法于法者民也【人则法君之法】君臣上下贵贱皆从法此谓为大治故主有三术【谓上主中主危主也】夫爱人不私赏也恶人不私罚也置仪设法以度量断者上主也爱人而私赏之恶人而私罚之倍大臣离左右专以其心断者中主也臣有所爱而为私赏之有所恶而为私罚之【为大臣爱恶之故而私赏罚也】倍其公法损其正心【谓损政敎之正】专听其大臣者危主也故为人主者不重爱人不重恶人重爱曰失德重恶曰失威【君随臣爱恶则威德皆在于臣故曰失也】威德皆失则主危也故明王之所操者六生之杀之富之贫之贵之贱之此六柄者主之所操也主之所处者四一曰文二曰武三曰威四曰德此四位者主之所处也借人以其所操命曰夺柄借人以其所处命曰失位夺柄失位而求令之行不可得也【旣至于夺柄失位之后欲求令行不可得】法不平令不全是亦夺柄失位之道也【法不平令不全则柄位不可得而保故曰夺柄失位之道】故有为枉法有为毁令此圣君之所以自禁也【言有枉法毁令圣君则能禁止之】故贵不能威富不能禄贱不能事近不能亲美不能淫也【此五事解见上文】植固而不动竒邪乃恐【所立坚则不可动若奇邪则败亡旋及故恐奇音羁】竒革而邪化令往而民移【君之奇邪能有革化则令才往而人已移心而从善也】故圣君失度量置仪法【圣君见有失度量则置仪法以改也】如天地之坚【坚谓尊胜】如列星之固【自古至今不见天星有亏败也】如日月之明【无私燿临】如四时之信【寒暑之气来必以时】然故令往而民从之【君能苞上之四事故令往人从也】而失君则不然法立而还废之令出而后反之枉法而从私毁令而不全是贵能威之富能禄之贱能事之近能亲之美能淫之也此五者不禁于身【君身不能自禁止也】是以羣臣百姓人挟其私而幸其主【妄希非分之恩】彼幸而得之则主日侵【臣得不当得之恩则主日见侵也】彼幸而不得则怨日产【若不得所幸则怨毒日生也】夫日侵而产怨此失君之所慎也凡为主而不得用其法不适其意顾臣而行【凡有所行不敢自専顾望其臣而为之也】离法而听贵臣【贵臣虽有离法亦听从之】此所谓贵而威之也【言贵臣能威于君也】富人用金玉事主而来焉【谓以金玉来事主也】主离法而听之此所谓富而禄之也【言富人能禄于君也】贱人以服约卑敬悲色告愬其主【服约谓屈服隐约也】主因离法而听之所谓贱而事之也【言贱人善谄君听之】近者以偪近亲爱有求其主主因离法而听之此所谓近而亲之也【言近者恃亲以要君则君从】美者以巧言令色请其主主因离法而听之此所谓美而淫之也【言美者能以言色淫动于君故君亦听之】治世则不然不知亲疎逺近贵贱美恶以度量断之其杀戮人者不怨也【杀当其罪故不怨也】其赏赐人者不德也【以功受赏故不德于君也】以法制行之如天地之无私也是以官无私论士无私议民无私説皆虚其匈以听于上【匈恐惧貎】上以公正论以法制断故任天下而不重也【法制行则事简故不重也】今乱君则不然有私视也故有不见也有私听也故有不闻也有私虑也故有不知也【凡私则不周故有不见闻知也】夫私者壅蔽失位之道也上舍公法而听私説故羣臣百姓皆设私立方以教于国【方谓异道术也】羣党比周以立其私请谒任举以乱公法人用其心以幸于上上无度量以禁之是以私説日益而公法日损国之不治从此产矣夫君臣者天地之位也民者众物之象也各立其所职以待君令羣臣百姓安得各用其心而立私乎故遵主令而行之虽有伤败无罚【遵令而行败非己致故无罚也】非主令而行之虽有功利罪死【失令有功法所不赦故罪死】然故下之事上也如响之应声也臣之事主也如影之从形也故上令而下应主行而臣从此治之道也夫非主令而行有功利因赏之是教妄举也【赏不从令是教妄为举措】遵主令而行之有伤败而罚之是使民虑利害而离法也羣臣百姓人虑利害而以其私心举措则法制毁而令不行矣
　　明法第四十六　　　　　　　　　　区言二
　　所谓治国者主道明也【主道明则公法明故国治】所谓乱国者臣术胜也【臣术胜则私事立故国乱】夫尊君卑臣非计亲也以埶胜也【令尊君卑臣者其计非欲使亲君也但令君埶其胜也】百官识非惠也刑罚必也【必令百官识非公之惠而不敢受又知刑罚必行无妄求免罪也】故君臣共道则乱【臣行君事故曰共道】专授则失【若君有所授与不合众心而专之亦为失也】夫国有四亡令求不出谓之灭【求不出令则下无所禀故灭】出而道留谓之拥【中道而留止故曰拥】下情求不上通谓之塞【求不上通则与君隔絶故曰塞也】下情上而道止谓之侵【下情虽欲上通中道为左右所止此则臣侵上事也】故夫灭侵塞拥之所生从法之不立也是故先王之治国也不淫意于法之外【淫游也】不为惠于法之内也【不屈法以成私惠也】动无非法者所以禁过而外私也【外遗也】威不两错【臣行君威为两置】政不二门【臣出政是为二门也】以法治国则举错而已【言能以法理国但举而置之无不行】是故有法度之制者不可巧以诈伪【非法度不听则诈伪何施】有权衡之称者不可欺以轻重【以权衡称之轻重立见也】有防丈之数者不可差以长短今主释法以誉进能则臣离上而下比周矣【比周于下所以求誉】以党举官则民务交而不求用矣【交合则自进官何须求用】是故官之失其治也是人主以誉为赏以毁为罚也【以毁誉为赏罚则官自然失理】然则喜赏恶罚之人离公道而行私术矣【行私术自然得赏安用就公道而求乎】比周以相为匿是【比周者凡有公是之事皆匿而不行也】忘主死交以进其誉故交众者誉多【为交友致死其誉自进】外内朋党虽有大奸其蔽主多矣是以忠臣死于非罪【朋党共毁之故忠臣非罪而死】而邪臣起于非功【朋党共誉之故邪臣非功而起】所死者非罪所起者非功也然则为人臣者重私而轻公矣【私则得利公而致祸故重私而轻公矣】十至私人之门【私人之门谓所与交私为朋党者也】不一至于庭【谓之君庭】百虑其家不一图国【重私轻公故也】属数虽众非以尊君也【所属之数虽曰众多无不党私故非尊君也】百官虽具非以任国也【各务私故不任国事】此之谓国无人国无人者非朝臣之衰也家与家务于相益不务尊君也大臣务相贵而不任国小臣持禄养交不以官为事故官失其能【官各失能则与无人同也】是故先王之治国也使法择人不自举也使法量功不自度也【设法者自着择人量功之条故不劳自举度也】故能匿而不可蔽【茍有材能则法自举之不可隐蔽也】败而不可饰也【无功而败法自量之故不可虚饰也】誉者不能进【无材虽誉之而不能进也】而诽者不能退也【有功虽诽之而不能退也】然则君臣之间明别【谓贤不肖有功者各明白而分别也】明别则易治也【明别则无伪滥故易治也】主虽不身下为【谓不身为其亊】而守法为之可也【但守法则法自为之不劳身也】
  </div>
  <div class="pagination">
   <a href="管子_page4.html">
    上一页
   </a>
   <a href="管子.html">
    1
   </a>
   <a href="管子_page2.html">
    2
   </a>
   <a href="管子_page3.html">
    3
   </a>
   <a href="管子_page4.html">
    4
   </a>
   <span class="current-page">
    5
   </span>
   <a href="管子_page6.html">
    6
   </a>
   <a href="管子_page7.html">
    7
   </a>
   <a href="管子_page8.html">
    8
   </a>
   <a href="管子_page9.html">
    9
   </a>
   <a href="管子_page10.html">
    10
   </a>
   <a href="管子_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
