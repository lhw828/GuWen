<!DOCTYPE html>
<html>
<head>
    <meta charset="UTF-8">
    <title>韩非子 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩非子 - 第 1 页/共 9 页</h1>
    <div class="content">　　御制读韩非子
　　楚庄莅三年无令无政为司马隠进諌王亦隠答辞飞有冲天日鸣有惊人时废十起者九诛举邦大治【叶】是盖效殷宗梦筑吾固疑【向评通鉴辑览以殷髙宗圗像傅岩事致疑伤诞或居民间时物色已久特托之神道设教而已】一之已为甚其可再乎斯臯陶亦有言一二日万防三年防禀令丛脞万事堕逮其起捄正害久民受之非非达政者古兼好竒









　　御制读韩非説难
　　韩非曽着説难辞世态揣摩竟莫遗寄语聴人之説者破其术只在无私













　　御制读説难率咏
　　説难说尽説人情姚贾犹然数语倾不及周昌心口一机权百出究何成













　　御制读韩子
　　韩非着説难其于人情世态亦既知之悉而言之详矣而其所称周文王晋文公之结韈结履何其谬之甚防韈履之有带古制姑弗论而文王文公之事如出一辙一之为甚再何堪焉夫伐与战严装时也临阵而带系觧已属乌有之事而二君者方且周旋道古以为无可使结帯之人则一国之臣孰非先君之臣乎上者中者固不必其下者亦不敢使则二君之于其国竟无一人可使执贱役者将厠牏浣涤亦皆自亲之乎夫重士理也重士而失之谄文公之谲或偶为之孰谓文王之圣而为是乎予故斥其谬之甚而明示重士之有常经也





　　御制读韩非子
　　昔韩非述管仲之对桓公曰知臣莫如君知子莫如父斯言也予以为非是夫自古及今多有以此言为然者而余以为非是者何盖其君若父果贤耶自能知之而亦无待其臣子及他人之颂使其不贤不能知在他人则是不闗己之谬賛以害人家国设为臣子者亦如是言则是内懐怨怼而仍陷其君若父于不知也即亦桓公屡举鲍叔牙数人而管仲皆以为不可是果知臣乎桀之于闗龙逢纣之于王子比干亦犹是也瞽防之于舜献公之于申生是果知之乎其类此者不可屈指数余故以为非是盖不近情之论聼之似是而折衷于理其剌谬不通若是者亦多矣且君子立言将以为万世法程而不可逞一己之私智以欺世盗名也言治之书莫如典谟一则曰在知人再则曰惟帝其难之使世之为君为父者皆曰我已知臣我已知子误知子者其害犹不过一家误知臣者其害将及国与天下是谁作之俑防夫自以为不知者或可勉以至有知之日而自以为己知者吾知其为终于不知而已矣














　　钦定四库全书　　　　　子部三
　　韩子　　　　　　　　　法家类
　　提要
　　【臣】等谨案韩子二十卷周韩非撰汉书艺文志载韩子五十五篇张守节史记正义引阮孝绪七録载韩子二十卷篇数卷数皆与今本相符惟王应麟汉艺文志考作五十六篇殆写字误也其注不知何人作考元至元三年何犿本称旧有李瓉注鄙陋无取尽为削去云云则注者当为李瓒然瓉为何代人犿未之言玉应麟玉海已称韩子注不知谁作诸书亦别无李瓉注韩子之文不知犿何所据也犿本仅五十三篇其序称内佚奸劫一篇説林下一篇及内储説下六防内似烦以下数章明万厯十年赵用贤购得宋椠与犿本相校始知旧本六防篇之末尚有二十八条不止犿所云数章説林下篇之首尚有伯乐教二人相踶马等十六章诸本佚脱其文以説林上篇田伯鼎好士章迳接此篇虫有蚘章和氏篇之末自和虽献璞而未美未为王之害也以下脱三百九十六字奸劫篇之首自我以清亷事上以上脱四百六十字其脱叶适在两篇之间故其次篇标题与文俱佚写者各误以下篇之半连于上篇遂求其下篇而不得其实未尝全佚也今世所又有明周孔教所刋大字本极为清楷其序不着年月未知在用贤本前后考孔教举进士在用贤后十年疑所见亦宋椠本故其文均与用贤本同无所疑阙今即据以缮録而校以用贤之本考史记非本称非见韩削弱数以书諌韩王韩王不能用悲亷直不容于邪枉之臣观往者得失之变故作孤愤五蠧内外储説林説难十余万言又云人或其书至秦秦王见其孤愤五蠧之书则非之著书当在未入秦前史记自叙所谓韩非囚秦説难孤愤者乃史家驳文不足为据今书冠以初见秦次以存韩皆入秦后事虽似与史记自叙相符然传称韩王遣非使秦秦王悦之未信用李斯姚贾害之下吏治非李斯使人遗之药使自杀计其间未必有暇著书且存韩一篇终以李斯驳非之议及斯上韩王书其事与文皆为未毕疑非所著书本各自为篇非没之后其徒收拾编次以成一帙故在韩在秦之作均为收録并其私记未完之藁亦收入书中名为非撰实非非所手定也以其本出于非故仍题非名以着于録焉乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀















　　钦定四库全书
　　韩非子卷一　　　　　　　元　何犿　注初见秦第一　　存韩第二
　　难言第三　　　爱臣第四
　　主道第五
　　初见秦第一
　　臣闻不知而言不智知而不言不忠为人臣不忠当死言而不当亦当死虽然臣愿悉言所闻唯大王裁其罪臣闻天下隂燕阳魏【燕北故曰隂魏南故曰阳】连荆固齐收韩而成从将西面以与秦强为难臣窃笑之世有三亡而天下得之【知三亡者得天下】其此之谓乎臣闻之曰以乱攻治者亡以邪攻正者亡今天下之府库不盈囷仓空虚悉其士民张军数十百万其顿首戴羽为将军断死于前不至千人皆以言死白刄在前斧锧在后而却走不能死也非其士民不能死也上不能故也言赏则不与言罚则不行赏罚不信故士民不死也今秦出号令而行赏罚有功无功相事也出其父母懐衽之中生未尝见防耳闻战顿足徒裼犯白刄蹈鑪炭断死于前者皆是也夫断死与断生者不同而民为之者是贵奋死也夫一人奋死可以对十十可以对百百可以对千千可以对万万可以尅天下矣今秦地折长补短方数千里名师数十百万秦之号令赏罚地形利害天下莫若也以此与天下天下不足兼而有也是故秦战未尝不尅攻未尝不取所当未尝不破开地数千里此其大功也然而兵甲顿士民病蓄积索田畴荒囷仓虚四邻诸侯不服霸王之名不成此无异故其谋臣皆不尽其忠也臣敢言之往者齐南破荆东破宋西服秦北破燕中使韩魏土地广而兵强战尅攻取诏令天下齐之清济浊河足以为限长城巨防足以为塞齐五战之国也【谓五破国也】一战不尅而不齐【为乐毅破齐于济西】由此观之夫战者万乘之存亡也且闻之曰削迹无遗根无与祸邻祸乃不存【言祸败之迹削去本根则无祸败言秦宜以齐为戒】秦与荆人战大破荆袭郢取洞庭五湖江南荆王君臣亾走东服于陈当此时也随荆以兵则荆可举荆可举则民足贪也地足利也东以弱齐燕中以淩三晋然则是一举而霸王之名可成也四邻诸侯可朝也而谋臣不为引军而退复与荆人为和令荆人得收亡国聚散民立社稷主置宗庙令率天下西面以与秦为难此固以失霸王之道一矣天下又比周而军华下大王以诏破之兵至梁郭下围梁数旬则梁可拔防梁则魏可举举魏则荆赵之意絶荆赵之意絶则赵危赵危而荆狐疑东以弱齐燕中以淩三晋然则是一举而霸王之名可成也四邻诸侯可朝也而谋臣不为引军而退复与魏氏为和令魏氏反收亡国聚散民立社稷主置宗庙令此固以失霸王之道二矣前者穰侯之治秦也用一国之兵而欲以成两国之功【穰侯营私邑谋秦故非讽云两国】是故兵终身暴露于外士民疲病于内霸王之名不成此固以失霸王之道三矣赵氏中央之国也杂民所居也【赵居邯郸燕之南齐之西魏之北韩之东故曰中央兼四国人故曰杂】其民轻而难用也号令不治赏罚不信地形不便下不能尽其民力彼固亡国之形也而不忧民萌悉其士民军于长平之下以争韩上党大王以诏破之拔武安当是时也赵氏上下不相亲也贵贱不相信也然则邯郸不守拔邯郸筦山东河间引军而去西攻修武逾华绛上党代四十六县上党七十县不用一领甲不苦一士民此皆秦有也以代上党不战而毕为秦矣东阳河外不战而毕反为齐矣中山呼沲以北不战而毕为燕矣然则是赵举赵举则韩亡韩亡则荆魏不能独立荆魏不能独立则是一举而坏韩蠧魏防荆东以弱齐强燕决白马之口以沃魏氏是一举而三晋亡从者败也大王垂拱以须之天下徧随而服矣霸王之名可成而谋臣不为引军而退复与赵氏为和夫以大王之明秦兵之强弃霸王之业地曽不可得乃取欺于亡国是谋臣之拙也且夫赵当亡而不亡秦当霸而不霸天下固以量秦之谋臣一矣乃复悉士卒以攻邯郸不能防也弃甲负弩战竦而却天下固已量秦力二矣军乃引而退并于李下大王又并军而至与战不能尅之也又不能反运罢而去天下固量秦力三矣内者量吾谋臣外者极吾兵力由是观之臣以为天下之从防不难矣【言诸侯知秦兵顿民疲则从益坚固曰不难矣】内者吾甲兵顿士民病蓄积索田畴荒囷仓虚外者天下皆比意甚固愿大王有以虑之也且臣闻之曰战战栗栗日慎一日茍慎其道天下可有何以知其然也昔者纣为天子将率天下甲兵百万左饮于淇溪右饮于洹谿淇水竭而洹水不流以与周武王为难武王将素甲三千战一夜而破纣之国禽其身据其地而有其民天下莫伤知伯率三国之众以攻赵襄主于晋阳决水而灌之三月城且防矣襄主鑚筮占兆以视利害何国可降乃使其臣张孟谈于是乃潜行而出反知伯之约得两国之众以攻知伯禽其身以复襄主之初今秦地折长补短方数千里名师数十百万秦国之号令赏罚地形利害天下莫如也此与天下天下可兼有也臣昧死愿望见大王言所以破天下之从举赵亡韩臣荆魏亲齐燕以成霸王之名朝四邻诸侯之道大王诚听其说一举而天下之从不破赵不举韩不亡荆魏不臣齐燕不亲霸王之名不成四邻诸侯不朝大王斩臣以徇国以为王谋不忠者也
　　存韩第二
　　韩事秦三十余年出则为扞蔽入则为蓆荐【出贡以供若蓆荐居人下】秦特出锐师取韩地而随之怨悬于天下功归于强秦且夫韩入贡职与郡县无异也今日臣窃闻贵臣之计举兵将伐韩夫赵氏聚士卒养从徒欲赘天下之兵【赘缀连也】明秦不弱则诸侯必灭宗庙欲西面行其意非一日之计也今释赵之患而攘内臣之韩则天下明赵氏之计矣【韩为内臣秦犹灭之则天下从赵攻秦计为得矣】夫韩小国也而以应天下四击主辱臣苦上下相与同忧久矣修守备戒强敌有蓄积筑城池以守固今伐韩未可一年而灭防一城而退则权轻于天下天下摧我兵矣韩叛则魏应之赵据齐以为原【若山原然】如此则以韩魏资赵假齐以固其从而以与争强赵之福而秦之祸也夫进而击赵不能取退而攻韩弗能防则陷锐之卒憅于野战负任之旅罢于内攻【劳饷者】则合羣苦弱以敌而共二万乘非所以亡赵之心也均如贵人之计【均同也谓同其计而用之】则秦必为天下兵质矣【既进退不能则同于为质者】陛下虽以金石相弊【弊尽也尽以召士】则兼天下之日未也今贱臣之进愚计使人使荆重币用事之臣明赵之所以欺秦者与魏质以安其心从韩而伐赵赵虽与齐为一不足患也二国事毕【齐赵】则韩可以移书定也是我一举二国有亡形则荆魏又必自服矣故曰兵者凶器也不可不审用也以秦与赵敌衡加以齐今又背韩而未有以坚荆魏之心夫一战而不胜则祸搆矣计者所以定事也不可不察也韩秦强弱在今年耳且赵与诸侯隂谋久矣夫一动而弱于诸侯危事也为计而使诸侯有意伐之心至殆也见二踈非所以强于诸侯也臣窃愿陛下之幸熟圗之攻伐而使从者闻焉不可悔也诏以韩客之所上书书言韩之未可举下臣斯甚以为不然秦之有韩若人之有心腹之病也虚处则防然【防妨也心腹虚也而病为妨喻秦虚心待韩韩终为妨防音艾】若居湿地着而不去以极走则发矣【谓疾得冷卒然而走必发矣喻秦虽加防于韩有急韩之不臣之心必见矣】夫韩虽臣于秦未尝不为秦病今若有卒报之事韩不可信也秦与赵为难荆苏使齐未知何如以臣观之则齐赵之交未必以荆苏絶也若不絶是悉赵而应二万乗也夫韩不服秦之义而服于强也今专于齐赵则韩必为腹心之病而发矣韩与荆有谋诸侯应之则秦必复见崤塞之患非之来也未必不以其能存韩也为重于韩也辩说属辞饰非诈谋以钓利于秦而以韩利闚陛下【闚陛下之意因隙而入说以求韩利】夫秦韩之交亲则非重矣【见重于二国】此自便之计也臣视非之言文其淫说靡辩才甚臣恐陛下淫非之辩而聴其盗心因不详察事情今以臣愚议秦发兵而未名所伐则韩之用事者以事秦为计矣【疑伐已也】臣斯请往见韩王使来入见大王见因内其身而勿遣稍召其社稷之臣以与韩人为市则韩可深割也因令象武发东郡之卒闚兵于境上而未名所之则齐人惧而从苏之计是我兵未出而劲韩以威擒强齐以义从矣闻于诸侯也赵氏破胆荆人狐疑必有忠计荆人不动魏不足患也则诸侯可蚕食而尽赵氏可得与敌矣愿陛下幸察愚臣之计无忽秦遂遣斯使韩也李斯往诏韩王未得见因上书曰昔秦韩戮力一意以不相侵天下莫敢犯如此者数世矣前时五诸侯尝相与共伐韩秦发兵以救之韩居中国地不能满千里而所以得与诸侯班位于天下君臣相保者以世世相教事秦之力也先时五诸侯共伐秦韩反与诸侯先为鴈行以向秦军于阙下矣诸侯兵困力极无奈何诸侯兵罢杜仓相秦起兵发将以报天下之怨而先攻荆荆令尹患之曰夫韩以秦为不义而与秦兄弟共苦天下已又背秦先为鴈行以攻闗韩则居中国展转不可知天下共割韩上地十城以谢秦解其兵夫韩尝一背秦而国廹地侵兵弱至今所以然者听奸人之浮说不权事实故虽杀戮奸臣不能使韩复强今赵欲聚兵士卒以秦为事使人来借道言欲伐秦其势必先韩而后秦且臣闻之唇亡则齿寒夫秦韩不得无同忧其形可见魏欲发兵以攻韩秦使人将使者于韩今秦王使臣斯来而不得见恐左右袭曩奸臣之计使韩复有亡地之患臣斯不得见请归报秦韩之交必絶矣斯之来使以奉秦王之欢心愿效便计岂陛下所以逆贱臣者耶臣斯愿得一见前进道愚计退就葅戮愿陛下有意焉今杀臣于韩则大王不足以强若不听臣之计则祸必搆矣秦发兵不留行而韩之社稷忧矣臣斯暴身于韩之市则虽欲察贱臣愚忠之计不可得已边鄙残国固守鼓铎之声于耳而乃用臣斯之计晩矣且夫韩之兵于天下可知也今乂背强秦夫弃城而败军则反掖之防【反掖者谓麾下反以禽君掖也】必袭城矣城尽则聚散聚散则无军矣使城固守则秦必兴兵而围王一都道不通则难必谋其势不救左右计之者不用愿陛下熟圗之若臣斯之所言有不应事实者愿大王幸使得毕辞于前乃就吏诛不晩也秦王饮食不甘游观不乐意专在圗赵使臣斯来言愿得身见因急与陛下有计也今使臣不通则韩之信未可知也夫秦必释赵之患而移兵于韩愿陛下幸复察圗之而赐臣报决
　　难言第三
　　臣非非难言也所以难言者言顺比滑泽洋洋纚纚然则见以为华而不实【言顺于慎比于班洋洋羙纚纚有编次也】敦祗恭厚鲠固慎完则见以为拙而不伦多言繁称连类比物则见以为虚而无用总微说约径省而不饰则见以为刿而不辩激意亲近探知人情则见以为谮而不让闳大广博妙逺不测则见以为夸而无用纎计小谈以具数言则见以为陋言而近世辞不悖逆则见以为贪生而防上言而逺俗诡躁人间则见以为诞防敏辩给繁于文采则见以为史殊释文学以质信言则见以为鄙时称诗书道法往古则见以为诵【诵说旧事】此臣非之所以难言而重患也故度量虽正未必听也义理虽全未必用也大王若以此不信则小者以为毁訾诽谤大者患祸灾害死亡及其身故子胥善谋而吴戮之仲尼善说而匡围之管夷吾实贤而鲁囚之故此三大夫岂不贤哉而三君不明也上古有汤至圣也伊尹至智也夫至智说至圣然且七十说而不受身执鼎俎为庖宰眤近习亲而汤乃仅知其贤而用之故曰以至智说至圣未必至而见受伊尹说汤是也以智说愚必不听文王说纣是也故文王说纣而纣囚之翼侯炙鬼侯腊比干剖心梅伯醢夷吾束缚而曹羁奔陈伯里子道乞傅说转鬻【转次而佣故曰鬻】孙子膑脚于魏吴起收泣于岸门痛西河之为秦卒枝解于楚公叔座言国器反为悖公孙鞅奔秦关龙逄斩苌分胣【碟裂也】尹子穽于棘司马子期死而浮于江田明辜射【非罪为辜射而杀之】宓子贱西门豹不鬬而死人手董安于死而陈于市宰予不免于田常范睢折胁于魏齐此十数人者皆世之仁贤忠良有道术之士也不幸而遇悖乱闇惑之主而死然则虽贤圣不能逃死亡避戮辱者何也则愚者难说也故君子难言也且至言忤于耳而倒于心非贤圣莫能听愿大王熟察之也爱臣第四
　　爱臣太亲必危其身【威权上逼故危其身】人臣太贵必易主位主妾无等必危嫡子【主谓室主】兄弟不服必危社稷【君之兄弟不相从服】臣闻千乘之君无备必有百乘之臣在其侧以徙其民而倾其国万乘之君无备必有千乘之家在其侧以徙其威而倾其国是以奸臣蕃息主道衰亡是故诸侯之博大天子之害也羣臣之太富君主之败也将相之管主而隆国家此君人者所外也【君当疎外斥逺之】万物莫如身之至贵也位之至尊也主威之重主势之隆也此四羙者不求诸外不请于人议之而得之矣故曰人主不能用其富则终于外也【既不能用富臣则窃之】此君人者之所识也昔者纣之亡周之卑皆从诸侯之博大也【殷诸侯文王周诸侯秦襄王】晋之分也【赵魏韩也】齐之夺也【陈恒弑简公也】皆以羣臣之太富也夫燕宋之所以弑其君者皆以类也故上比之殷周中比之燕宋莫不从此术也是故明君之蓄其臣也尽之以法【臣虽有贵贱同以法也】质之以备【谓薄其赏赐也臣贫则易制】故不赦死不宥刑赦死宥刑是谓威淫【淫散也】社稷将危国家偏威【君威散臣威成故曰偏威】是故大臣之禄虽大不得借威城市【市众所聚恐其乘众而生心也】党与虽众不得臣士卒故人臣处国无私朝【谓臣自私朝】居军无私交其府库不得私贷于家【不欲令其树福也】此明君之所以禁其邪是故不得四从【四邻之国为私交】不载竒兵非传非遽载竒兵革罪死不赦此明君之所以备不虞者也
　　主道第五
　　道者万物之始【物从道生故曰始】是非之纪也【是非因道彰故曰纪】是以明君守始以知万物之源【得其始其源可知也】治纪以知善败之端【得其纪其端可知也】故虚静以待令令名自命也令事自定也虚则知实之情静则知动者正有言者自为名有事者自为形形名叅同君乃无事焉归之其情故曰君无见其所欲君见其所欲臣自将雕琢【臣因欲雕琢以称之】君无见其意君见其意臣将自表异【君见其意臣因其意以称之】故曰去好去恶臣乃见素去旧去智臣乃自僃【好恶不形臣无所效则戒而自僃】故有智而不以虑使万物知其处有行而不以贤观臣下之所因有勇而不以怒使羣臣尽其武是故去智而有明【去君智则臣智自明也】去贤而有功【去君贤则臣事有功】去勇而有强【去君勇则臣武自强】羣臣守职百官有常因能而使之是谓习常故曰寂乎其无位而处漻乎莫得其所明君无为于上羣臣竦惧乎下明君之道使智者尽其虑而君因以断事故君不穷于智【用臣智故智不穷】贤者敕其材君因而任之故君不穷于能有功则君有其贤有过则臣任其罪故君子不穷于名是故不贤而为贤者师【君虽不贤为贤臣之师】不智而为上智者正【为臣之正】臣有其劳君有其成功【君取成劳以为已功】此之谓贤主之经也【经常法也】
　　道在不可见【君道必使臣不可见也】用在不可知虚静无事以闇见疵见而不见闻而不闻知而不知知其言以往勿变勿更以参合阅焉官有一人勿令通言则万物皆尽【各令守职勿使相通情既相猜则自尽矣】函掩其迹匿其端下不能原去其智絶其能下不能意保吾所以往而稽同之谨执其柄而固握之絶其能破其意毋使人欲之【执柄固则人意望絶也】不谨其闭不固其门虎乃将存【权柄不固则簒国之虎因而存矣】不慎其事不掩其情贼乃将生弑其主代其所人莫不与故谓之虎处其主之侧为奸臣闻其主之忒故谓之贼散其党收其余闭其门夺其辅国乃无虎大不可量深不可测同合刑名审验法式擅为者诛国乃无贼是故人主有五壅臣闭其主曰壅臣制财利曰壅臣擅行令曰壅臣得行义曰壅臣得树人曰壅臣闭其主则主失位臣制财利则主失徳臣擅行令则主失制臣得行义则主失名臣得树人则主失党此人主之所以独擅也非人臣之所以得操也人主之道静退以为寳不自操事而知拙与巧不自计虑而知福与咎是以不言而善应不约而善増言已应则执其契事已増则操其符符契之所合赏罚之所生也故羣臣陈其言君以其言授其事以事责其功功当其事事当其言则赏功不当其事事不当其言则诛明君之道臣不陈言而不当是故明君之行赏也暧乎如时雨百姓利其泽其行罚也畏乎如雷霆神圣不能解也故明君无偷赏无赦罚赏偷则功臣墯其业赦罚则奸臣易为非是故诚有功则虽防贱必赏诚有过则虽近爱必诛近爱必诛则踈贱者不怠而近爱者不骄也

</div>
    <div class="pagination">
<span class="current-page">1</span><a href="韩非子_page2.html">2</a><a href="韩非子_page3.html">3</a><a href="韩非子_page4.html">4</a><a href="韩非子_page5.html">5</a><a href="韩非子_page6.html">6</a><a href="韩非子_page7.html">7</a><a href="韩非子_page8.html">8</a><a href="韩非子_page9.html">9</a><a href="韩非子_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
