<!DOCTYPE html>
<html>
<head>
    <meta charset="UTF-8">
    <title>管子补注 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管子补注 - 第 4 页/共 11 页</h1>
    <div class="content">




　　管子补注卷七
<子部,法家类,管子补注>
　　钦定四库全书
　　管子补注卷八
　　明　刘绩　撰
　　中匡第十九　　　　　　　　内言二
　　管仲防国用三分二在賔客【二以供賔客】其一在国管仲惧而复之【复白也以賔客之费太半欲白之】公曰吾子犹如是乎【以吾子为贤当以供賔之义为急务尚惧而白之乎】四邻賔客入者説出者誉【入见礼而悦者出必为延誉也】光名满天下入者不说出者不誉污名满天下壤可以为粟【播壤则生粟】木可以为货【破木成器则货】粟尽则有生货散则有聚君人者名之为贵财安可有【吝财则失名故不可有】管仲曰此君之明也公曰民办军事矣则可乎对曰不可甲兵未足也请薄刑罚以厚甲兵于是死罪不杀刑罪不罚使以甲兵赎【有罪使出甲兵以赎之也】死罪以犀甲一防刑罚以胁盾一防【胁盾也既出盾又令出一防也】过罚以金【过误致罚出金以赎之】军无所计而讼者成以束矢【不计于军事而以私讼者令出东矢以平其罪成平也】公曰甲兵既足矣吾欲诛大国之不道者可乎对曰爱四封之内而后可以恶竟外之不善者【先施爱于四封之内则士致死故可以恶外之不善】安卿大夫之家而后可以危救敌之国【卿大夫家安得大臣尽力故可以危救敌之国】赐小国地而后可以诛大国之不道者举贤良而后可以废慢法鄙贱之民是故先王必有置也而后必有废也必有利也而后必有害也
　　桓公曰昔三王者既弑其君今言仁义则必以三王为法度不识其故何也对曰昔者禹平治天下及桀而乱之汤放桀以定禹功也汤平治天下及纣而乱之武王伐纣以定汤功也且善之伐不善也自古至今未有改之君何疑焉公又问曰古之亡国其何失对曰计得地与寳而不计失诸侯计得财委而不计失百姓计见亲而不计见弃三者之属一足以削遍而有者亡矣古之隳国家陨社稷者非故且为之也必少有乐焉不知其陷于恶也桓公谓管仲曰请致仲父【仲父者尊老有徳之称桓公欲尊事管仲故以仲父之号致之】公与管仲父而将饮之【行饮酒礼以尊显之】掘新井而柴焉【新井而又柴盖之欲以洁清示敬之】十日斋戒召管仲管仲至公执爵夫人执尊觞三行管仲趋出公怒曰寡人斋戒十日而饮仲父寡人自以为脩矣仲父不告寡人而出其故何也【谓不辞而出所以怒】鲍叔隰朋趋而出及管仲于途曰公怒管仲反入倍屏而立公不与言少进中庭公不与言少进中堂公曰寡人斋戒十日而饮仲父自以为脱于罪矣仲父不告寡人而出未知其故也对曰闻之沉于乐者洽于忧【乐过则忧博】厚于味者薄于行慢于朝者缓于政害于国家者危于社稷臣是以敢出也公遽下堂曰寡人非敢自为脩也仲父年长虽寡人亦衰矣吾愿一朝安仲父也【言俱至于衰老故欲一朝乐饮而为安】对曰臣闻壮者无怠老者无偷顺天之道必以善终者也三王失之非一朝之萃【三代之季乱亡者非一朝之故其所由来者渐矣萃集也】君奈何其偷乎管仲走出君以賔客之礼再拜送之明日管仲朝公曰寡人愿闻国君之信对曰民爱之邻国亲之天下信之此国君之信公曰善请问信安始而可对曰始于为身中于为国成于为天下公曰请问为身对曰道血气以求长年长心长徳【长心谓谋虑逺也长徳谓恩施广也】此为身也公曰请问为国对曰逺举贤人慈爱百姓外存亡国继絶世起诸孤【孤谓死王事者子孙】薄税敛轻刑罚此为国之大礼也法行而不苛刑廉而不赦有司寛而不凌【不虐惸独】菀浊困滞皆法度不亡【郁浊谓秽塞不洁清者也困滞谓痩羸微隠者也有如此者皆以法度加之不失有所失亡也】往行不来而民防世矣【其行法度者但往行而进不却来而退而人以此自得行于世也】此为天下也
　　小匡第二十　　　　　　　　内言三
　　桓公自莒反于齐使鲍叔牙为宰鲍叔辞曰臣君之庸臣也君有加惠于其臣使臣不冻饥则是君之赐也若必治国家则非臣之所能也其唯管夷吾乎臣之所不如管夷吾者五寛惠爱民臣不如也治国不失秉臣不如也【秉柄也柄操所以作事国柄者所以赏罚之纪要也】忠信可结于诸侯臣不如也【○绩按齐语诸侯作百姓】制礼义可法于四方臣不如也介胄执枹立于军门使百姓皆加勇臣不如也【抱击鼓槌】夫管仲民之父母也将欲治其子不可弃其父母公曰管夷吾亲射寡人中钩殆于死今乃用之可乎鲍叔曰彼为其君动也君若宥而反之其为君亦犹是也公曰然则为之奈何鲍叔曰君使人请之鲁公曰施伯【○绩按一本有夫字】鲁之谋臣也彼知吾将用之必不吾予也鲍叔曰君诏使者曰寡君有不令之臣在君之国愿请之以戮于羣臣【戮以徇羣臣也】鲁君必诺且施伯之知夷吾之才必将致鲁之政【既知其才故授以国政】夷吾受之则鲁能弱齐矣夷吾不受彼知其将反于齐必杀之公曰然则夷吾受乎鲍叔曰不受也夷吾事君无二心公曰其于寡人犹如是乎对曰非为君也为先君与社稷之故君若欲定宗庙则亟请之不然无及也公乃使鲍叔行成【成平也与鲁平】曰公子糺亲也请君讨之鲁人为杀公子糺又曰管仲雠也请受而甘心焉鲁君许诺施伯谓鲁侯曰勿予非戮之也将用其政也【用之使知政也】管仲者天下之贤人也大器也在楚则楚得意于天下在晋则晋得意于天下在狄则狄得意于天下今齐求而得之则必长为国忧君何不杀而授之其尸【○绩按一作杀之而授其尸】鲁君曰诺将杀管仲鲍叔进曰杀之齐是戮齐也【言戮以徇齐也】杀之鲁是戮鲁也敝邑寡君之贼得之以徇于国为羣臣僇也【戮之以诫羣臣】若不生得是君与寡君之贼比也【言亲吾贼】非敝邑之君所谓也【○绩按一作非敝邑之所请也】使臣不能受命【能一作敢】于是乎鲁君乃不杀遂生束缚而柙以予齐【柙槛】鲍叔受而哭之三举【三举其声伪哀其将死也】施伯从而笑之【笑其伪也】谓大夫曰管仲必不死夫鲍叔之忍不僇贤人【言多所容忍必不僇贤人】其智称贤以自成也【称举也】鲍叔相公子小白先入得国【得国人心】管仲召忽奉公子糺后入与鲁以战能使鲁败【谓鲁师与齐战能使鲁败而齐克也】功足以得天与失天其人事一也【管仲本图将立小白今能败鲁而胜齐是其功也故于齐为得天于鲁为失天至于能成人事则一】今鲁惧杀公子糺召忽囚管仲以予齐鲍叔知无后事【既得管仲则知后无祸难之事也】必将勤管仲以劳其君【必探管仲本败鲁胜齐之意以成其功勤而慰其君也】愿以显其功众必予之【愿君施用管仲以显其定齐之功如此众必与之与许也○绩按言鲍叔知齐无他雠为后患恐其君骄故勤管仲使君戒省不佚且以显仲之功则国众必归之勤孜孜也】有得力死之功犹尚可加也显生之功将何如是【假令管仲力死成功但一时之事耳犹尚可加况不耻垢辱忍而生全齐将得之而覇以显其本谋之功何善如之言不可加也○绩按言常人有为君得曽力死为国者功犹可贵今鲍叔为桓得仲生者则功无以加矣】昭徳以贰君也【言昭管仲之徳以为君之副贰○绩按贰君即前劳君谓使桓公思前唯不一于安之矣】鲍叔之知不是失也【以鲍叔之智能及此图必不失也】至于堂阜之上【堂阜地名】鲍叔祓而浴之三【祓谓除其凶邪之气】桓公亲迎之郊管仲诎缨挿衽【示将就戮○绩按挿一本作摄弟子职所谓摄衽盥潄】使人操斧而立其后【操斧者将受斧钺之诛也】公辞斧三然后退之【退操斧者】公曰垂缨下衽寡人将见管仲再拜稽首曰应公之赐杀之黄泉死且不朽【言君赐之死尚感恩不朽况生之乎】公遂与归礼之于庙三酌而问为政焉曰昔先君襄公髙台广池湛乐饮酒田猎毕弋不聴国政卑圣侮士唯女是崇九妃六嫔【九妃谓诸侯所娶九女天子九嫔诸侯六也】陈妾数千食必粱肉衣必文绣而戎士冻饥戎马待防车之【防车然后以为戎车】戎士待陈妾之余【陈妾食余然后以食戎士】倡优侏儒在前而贤士大夫在后是以国家不日益不月长吾恐宗庙之不扫除社稷之不血食敢问为之奈何管子对曰昔吾先王周昭王穆王世法文武之逺迹以成其名【○绩按迹齐语作绩】合羣国【○绩按齐语作】比校民之有道者设象以为民纪【校试其人有道者与之设法象而为人纪】式美以相应比缀以书原本穷末【其所用羙事必令始终相应然后次比缉缀书之简策故能原其本穷其末无不错综也】劝之以庆赏糺之以刑罚粪除其颠旄【颠者髙之项人或不垦辟旄者所以誓勒兵士言能务农息兵故粪其颠而除其旄也】赐予以镇抚之以为民终始【○绩按设象即周礼所谓县治象之法于象魏使万民观治象是也本谓上之所设末谓下之所行粪分也孟子百畆之粪王制作分是也旄老人也国语作班序也言合羣叟比校民之有道者必先设象刑以为民法其从而相应者比合缀连于书推象刑之意而究其是非合则劝以庆赏违则糺以刑罚于中又分异其老而赐予以镇抚之犹劳之来之之意也终始犹言常行也】公曰为之奈何管子对曰昔者圣王之治其民也参其国而伍其鄙定民之居成民之事以为民纪谨用其六秉如是而民情可得而百姓可御矣桓公曰六秉者何也管子曰杀生贵贱贫富此六秉也桓公曰参国奈何管子对曰制国以为二十一乡工商之乡六士农之乡十五公帅十一乡髙子帅五乡国子帅五乡参国故为三军公立三官之臣【谓三军之官也○绩按官官府也此言士之乡】市立三乡【○绩按此言商之乡】工立三族【○绩按此言工之郷】泽立三虞山立三衡【自三乡以下毎皆置其官○绩按此二句言农之乡也】制五家为轨轨有长十轨为里里有司四里为连连有长十连为乡乡有良人五乡一帅桓公曰五鄙奈何管子对曰制五家为轨轨有长六轨为邑邑有司十邑为率率有长十率为鄊鄊有良人三乡为属属有帅五属一大夫武政听属【以武为政者聴于属】文政聴乡【○绩按齐语作制鄙三十家为邑邑有司十邑为卒卒有卒帅十卒为鄊鄊有鄊帅三乡为县县有县帅十县为属属有大夫五属故立五大夫各使治一属焉立五政使各聴一属焉是故正之政聴属牧之政聴县下政聴乡按后属退而脩连连退而脩乡乡退而脩卒卒退而脩邑则三乡下缺为连连有帅十连七字但国语以连为县耳后云立五乡以崇化逮五属以属武则国语正政牧政下政皆误之也】各保而聴【乡属之聴各自保之】毋有淫佚者桓公曰定民之居成民之事奈何管子对曰士农工商四民者国之石民也【四者国之本犹柱之石也故曰石】不可使杂处杂处则其言哤其事乱【哤乱也】是故圣王之处士必于闲燕【处士闲燕则谋议审】处农必就田壄处工必就官府处商必就市井【市井必四方若造井之制故曰市井】今夫士羣萃而州处闲燕【每州之士羣萃共处间燕谓学校之处】则父与父言义子与子言孝其事君者言敬长者言爱幼者言弟旦暮从事于此【旦暮犹朝夕也】以教其子弟少而习焉其心安焉不见异物而迁焉【异物异事也非其所当习者】是故其父兄之教不肃而成其子弟之学不劳而能夫是故士之子常为士今夫农羣萃而州处审其四时权节【于四时中又权量其节之早晚】具备其械器用【械器皆谓田器○绩按当作权节其用备其械器乃字误乱注皆非齐语作权节其用是也】比耒耜谷芨【比偶其耒耜及谷芨谷芨小于耜耒一人执之以随耒耜之后重治其阙遗】及寒击槀除田以待时乃耕【冬寒之月即击去其革之槀者偹除其田以待春之耕也】深耕均种疾耰【耰谓覆种既已均种当疾耰之】先雨芸耨以待时雨时雨既至挟其枪刈耨镈【在掖曰挟枪椿也刈鎌也耨镒基也镈鉏也】以旦暮从事于田壄税衣就功【脱其常服以就功役便事而省费】别苗莠列疏遬【遬宻也谓苗之踈家者当均列之】首戴苎蒲【苎蒋也编苎与蒲以为笠】身服袯襫【袯襫谓麤坚之衣可以任苦著者也○绩按音鉢释】沾体涂足暴其发肤尽其四支之力以疾从事于田野少而习焉其心安焉不见异物而迁焉是故其父兄之教不肃而成其子弟之学不劳而能是故农之子常为农朴野而不慝【农人之子朴质而野不为奸慝】其秀材之能为士者则足赖也【农人之子有秀异之材可为士者即所谓生而知之不习而成者也故其贤足可赖也】故以耕则多粟以仕则多贤是以圣王敬畏戚农【以农民能致粟又秀材生焉故圣王敬畏农而戚近之】今夫工羣萃而州处相良材审其四时辨其功苦【功谓坚羙苦谓滥恶】权节其用论比计制【○绩按齐语作论比协材】断器尚完利【裁断为器贵于完利】相语以事相示以巧相陈以功相髙以知事【以能知器用之事相髙尚】旦暮从事于此以教其子弟少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子常为工今夫商羣萃而州处观凶饥审国变察其四时而监其乡之货【监视也】以知其市之贾负任担荷服牛辂马【○绩按辂一作轺】以周四方料多少计贵贱以其所有易其所无买贱鬻贵是以羽旄不求而至竹箭有余于国竒怪时来珍异物聚旦暮从事于此以教其子弟相语以利相示以时【○绩按时齐语作赖】相陈以知贾【贾知物价相与陈説】少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子常为商相地而衰其政则民不移矣【相地沃塉以差其政则人安其沃塉而不移衰差也○绩按政齐语作征】正旅旧则民不惰【国之军旅正之以从旧贯则禀令而不惰○绩按当依齐语作政不旅旧则民不偷旅旧弃故旧不用如旅也或疑乃施字误所谓故旧不遗则民不偷】山泽各以其时至则民不茍【茍谓非时入山泽也】陵陆丘井田畴均则民不惑【○绩按惑齐语作憾】无夺农时则百姓富牺牲不劳则牛马育【过用谓之劳○绩按劳齐语作略】
　　桓公又问曰寡人欲脩政以干时于天下其可乎【干求也时时见曰防欲求天下脩时见之防】管子对曰可公曰安始而可管子对曰始于爱民公曰爱民之道奈何管子对曰公脩公族家脩家族使相连以事相及以禄则民相亲矣【相连以事则人惯狎相及以禄则恩情生故有亲也】放旧罪脩旧宗立无后则民殖矣【放旧罪则全人命脩旧宗则收散亲立无后则继絶世故人殖殖生也】省刑罚薄税敛则民富矣乡建贤士使教于国则民有礼矣出令不改则民正矣此爱民之道也公曰民富而以亲则使之而可乎管子对曰举财长工以止民用【工能积财举而长之民则慕而不费用矣】陈力尚贤以劝民知【贤能陈力而崇上之民则劝而学智矣】加刑无苛以济百姓行之无私则足以容众矣出言必信则令不穷矣此使民之道也桓公曰民居定矣事已成矣吾欲从事于天下诸侯其可乎【欲从防事】管子对曰未可民心未安公曰安之奈何管子对曰脩旧法择其善者举而严用之【○绩按严齐语作业皆敬也】慈于民予无财【贫无财者当施予之】寛政役敬百姓则国富而民安矣公曰民安矣其可乎管仲对曰未可君若欲正卒伍脩甲兵则大国亦将正卒伍脩甲兵君有征伐之事则小国诸侯之臣有守圉之备矣然则难以速得意于天下公欲速得意于天下诸侯则事有所隠而政有所寓【不显习其兵事故曰事有所隠军政寓之田猎故曰政有所寓矣】公曰为之奈何管子对曰作内政而寓军令焉为髙子之里为国子之里为公里三分齐国以为三军择其贤民使为里君【每里皆使贤者为君】乡有行伍卒长则其制令且以田猎因以赏罚【因田猎之功道行赏罚】则百姓通于军事矣桓公曰善于是乎管子乃制五家以为轨轨为之长十轨为里里有司四里为连连为之长十连为乡乡有良人以为军令是故五家为轨五人为伍轨长率之十轨为里故五十人为小戎里有司率之四里为连故二百人为卒连长率之十连为乡故二千人为旅乡良人率之五鄊一帅故万人一军五鄊之帅率之三军故有中军之皷【中军则公之里卒则知所之也】有髙子之皷有国子之皷春以田曰搜振旅【因窝军政而且正旅】秋以田曰狝治兵【顺杀气因治兵】是故卒伍政定于里军旅政定于郊【○绩按齐语政作正字】内教既成令不得迁徙故卒伍之人人与人相保家与家相爱少相居长相防祭祀相福死防相恤祸相忧居处相乐行作相和哭泣相哀是故夜战其声相闻足以无乱昼战其目相见足以相识欢欣足以相死是故以守则固以战则胜君有此教士三万人以横行于天下【教士谓先教习之士】诛无道以定周室天下大国之君莫之能圉也
　　正月之朝乡长复事【复白也○绩按此即参国五卿一帅每嵗报政于君】公亲问焉曰于子之乡有居处为义好学聪明质仁慈孝于父母长弟闻于乡里者有则以告有而不告谓之蔽贤其罪五【谓其罪当入于五刑而定其罚】有司巳于事而竣【既毕于上事而竣退】公又问焉曰于子之乡有拳勇股肱之力筋骨秀出于众者有则以告有而不以吿谓之蔽才其罪五有司已于事而竣公又问焉曰于子之乡有不慈孝于父母不长弟于乡里骄躁淫不用上令者有则以告有而不以吿谓之下比【下与有罪者比而掩盖之也】其罪五有司巳于事而竣于是乎乡长退而脩徳进贤桓公亲见之遂使役之官【谓受之官而役之所以厯试其材能】公令官长期而书伐以吿【伐功也】且令选官之贤者而复之曰有人居我官有功休徳维顺【○绩按一作慎】端慤以待时使【以慤善待时待可用之时而使之也】使民恭敬以劝其称秉言则足以补官之不善政【谓此人所称柄也言可以补不善之政】公宣问其乡里而有考验【宣遍也遍问其乡里之人以考其所行皆有事验】廼召而与之生省相其质以参其成功成事【既有考验召而与坐更省视其质体以参验其所成功之事也】可立而时设问国家之患而不肉【其人既可将立之又时设问国家之患以知其智谋之深浅不直相其骨肉而已肉者所谓皮相也○绩按齐语作可立而授之设之以国家之患而不疚则肉乃疚之误】退而察问其乡里以观其所能而无大过登以为上卿之佐【为卿大夫之佐】名之曰三选【名此人曰三大夫所选】髙子国子退而脩乡【朝士既毕二人又如前退脩于乡鲍在朝故不言】乡退而脩连【○绩按即前十连为乡】连退而脩里【○绩按即前四里为连】里退而脩轨【○绩按即前十里为轨】轨退而脩家【○绩按即前五家为轨】是故匹夫有善故可得而举也匹夫有不善故可得而诛也政既成乡不越长朝不越爵罢士无伍【罢谓乏于徳义者周礼所谓罢人不义之众耻以为伍也】罢女无家【罢女犹罢士众耻娶之故无家】士三出妻逐于境外【三出妻所谓士也罔极二三其徳为政者之所忌故逐于境外也】女三出嫁入于舂谷【三见出而嫁是不贞顺者也故入于舂谷】是故民皆勉为善士与其为善于鄊不如为善于里与其为善于里不如为善于家【家善则乡善矣所谓居家治理可移于官】是故士莫敢言一朝之便皆有终嵗之计莫敢以终嵗为议皆有终身之功【脩政则人无茍且】正月之朝五属大夫复事于公【○绩按此即前五鄙五属大夫每嵗报政于君】择其寡功者而谯之曰列地分民者若一何故独寡功何以不及人教训不善政事其不治一再则宥三则不赦公又问焉曰于子之属有居处为义好学聪明质仁慈孝于父母长弟闻于乡里者有则以吿有而不以吿谓之蔽贤其罪五有司巳事而竣公又问焉曰于子之属有拳勇股肱之力秀出于众者【○绩按秀上前有筋骨二字】有则以吿有而不以吿谓之蔽才其罪五有司巳事而竣公又问焉曰于子之属有不孝于父母不长弟于乡里骄躁淫暴不用上令者有则以吿有而不以吿者谓之下比其罪五有司巳事而竣于是乎五属大夫退而脩属属退而脩连【○绩按齐语作县下同】连退而脩乡鄊退而脩卒【○绩按前作率下同】卒退而脩邑邑退而脩家是故匹夫有善可得而举匹夫有不善可得而诛政成国安以守则固以战则强封内治百姓亲可以出征四方立一霸王矣【可谓一霸王之功也】桓公曰卒伍定矣事已定矣吾欲从事于诸侯其可乎管子对曰未可若君令则吾既寄诸内政矣夫齐国寡甲兵吾欲轻重罪而移之于甲兵公曰为之奈何管子对曰制重罪入以兵甲犀胁二防轻罪入兰盾鞈革二防【兰即所谓兰锜兵架也鞈革重革当心着之所以御矢○绩按齐语作制重罪赎以犀甲一防轻罪赎以鞼盾一防也】小罪入以金钧【三十斤曰钧】分宥薄罪入以半钧【分宥谓从坐者分其首犯而寛宥之】无坐抑而讼狱者正三禁之而不直则入一束矢以罚之【谓其人自无所坐而被抑屈为讼者正当禁之三日得其不直者则令入束矢也○绩按正如春秋传正直为正之正言罪五刑本无所坐屈抑讼狱者若为之正先已三禁之不从成狱不直则入束矢以罚其诬齐语作槀讼者三禁而不可上下坐成以束矢】美金以铸戈劔矛防试诸狗马恶金以铸斤斧鉏夷锯试诸木土【夷鉏类也锯镢类也】
　　桓公曰甲兵大足矣吾欲从事于诸侯可乎管子对曰未可治内者未具也为外者未偹也故使鲍叔牙为大谏【所以谏正君】王子城父为将子其为理【理狱官也】戚为田【教以农事自此巳上理内已下理外】隰朋为行【行谓行人也所以通使诸侯】曹孙宿处楚商容处宋季劳处鲁【○绩按前作季友】徐开封处卫匽尚处燕审友处晋【令此诸贤各处诸侯之国者所以讽动之令归齐也】又防士八千人奉之以车马衣裘多其资粮财币足之使出周防于四方以号召收求天下之贤士饰玩好使出周防于四方鬻之诸侯以观其上下之所贵好择其沈乱者而先政之【以政正也○绩按齐语作择其淫乱者而先征之则政乃攻字之讹】
　　公曰外内定矣可乎管子对曰未可邻国未吾亲也公曰亲之奈何管子对曰审吾疆塲反其侵地正其封界毋受其货财而美为皮币以极聘覜于诸侯【覜见也】以安四邻则邻国亲我矣桓公曰甲兵大足矣吾欲南伐何主【谓以何国为征伐之主也】管子对曰以鲁为主反其侵地常潜【常潜地名○绩按语作堂】使海于有弊【或遇水灾教令泄于海使有尽也】渠弥于有陼【复教之穿渠弥亘于河陼】纲山于有牢【教之立国城必依山以为纲纪而有牢固】桓公曰吾欲西伐何主管子对曰以卫为主反其侵地吉台原姑与柒里【皆地名○绩按防齐语作漆】使海于有渠弥于有陼纲山于有牢桓公曰吾欲北伐何主管子对曰以燕为主反其侵地柴夫吠狗【亦地名也】使海于有弊渠弥于有陼纲山于有牢四邻大亲既反其侵地正其封疆地南至于岱隂【谓岱山之北】西至于济北至于海东至于纪随【纪随地名○绩按齐语作□】地方三百六十里三嵗治定四嵗教成五嵗兵出有教士三万人革车八百乘诸侯多沈【○绩按同淫】乱不服于天子于是乎桓公东救徐州分吴半【分吴地之半】存鲁蔡陵【蔡陵地名】割越地南据宋郑【既割越地又据宋郑之国以为亲援也】征伐楚济汝水【伐楚时渡汝水】逾方地【谓方城之地○绩按地乃城字误后亦作方城】望汶山【楚山也】使贡丝于周室【使贡丝即所谓檿丝者也堪为琴瑟】成周反胙于隆岳【周室有事归胙于齐齐太岳之后故言隆岳】荆州诸侯莫不来服中救晋公禽狄王败胡貉破屠何【屠何东胡之先也】而骑寇始服【北狄以骑为寇】北伐山戎制泠支斩孤竹而九夷始聴海濵诸侯莫不来服西征攘白狄之地遂至于西河【谓龙门之西河】方舟设柎【○绩按一作投柎】乘桴济河至于石沈【石沈地名○绩按齐语作石杭】县车束马逾大行与卑耳之貉拘秦夏【与卑耳之貉共拘秦夏之不服者○绩按拘之秦夏乃地名齐语作拘夏】西服流沙西虞【西虞国名】而秦戎始从故兵一出而大功十二【自救徐州巳下有十二也】故东夷西戎南蛮北狄中国诸侯莫不賔服与诸侯饰牲为载书【书谓要盟之辞载之于策】以誓要于上下荐神【谓以上下之神只为民誓又以其牲荐之于神○绩按荐当依齐语作庶】然后率天下定周室大朝诸侯于阳谷故兵车之防六乘车之防三九合诸侯一匡天下甲不解累兵不解翳【翳所以蔽兵谓胁盾之属不解甲于累不解兵于翳言不用也】弢无弓服无矢【弢弓衣也无弓无矢亦言不用也】寝武事行文道以朝天子【○绩按齐语作帅诸侯而朝天子】
　　葵丘之防天子使大夫宰孔致胙于桓公曰余一人之命有事于文武【有祭事于文王武王之庙也】使宰孔致胙且有后命曰以尔自卑劳【以尔自卑而劳弊】实谓尔伯舅母下拜桓公召管仲而谋管仲对曰为君不君【君命臣无下拜是不君也】为臣不臣【臣承命而不让是不臣也】乱之本也桓公曰余乘车之防三兵车之防六九合诸侯一匡天下北至于孤竹山戎濊貉拘秦夏西至流沙西虞南至吴越巴防牱不庾雕题黒齿【皆南夷之国号也】荆夷之国莫违寡人之命而中国卑我【中国之人不尊崇乐推使居臣位是卑我也】昔三代之受命者其异于此乎管仲对曰夫凤凰鸾鸟不降而鹰集鸱枭丰庶神不格【庶神不至则未歆其祭享】守不兆【守国之守不兆谓不以诚信告之】握粟而筮者屡中【长者不告而短者告是徳之不至曰长筮短诗曰握粟出卜】时雨甘露不降飘风暴雨数臻五谷不蕃六畜不育而蓬蒿藜竝兴夫凤皇之文前徳义后日昌【前抱徳义后有日昌明先徳义乃可以日昌】昔人之受命者龙假【假至也】河出图雒出书地出乘黄【乗黄神马也山海经载云坤利牝马之贞故从地出若汉之渥洼神马之比】今三祥未见有者【三祥谓龙图书乘黄也】虽曰受命无乃失诸乎桓公惧出见客曰天威不违顔咫尺小白承天子之命而毋下拜恐颠蹶于下以为天子羞遂下拜登受赏服大路龙旂九防渠门赤旂【渠门旗名】天子致胙于桓公而不受天下诸侯称顺焉桓公忧天下诸侯鲁有夫人庆父之乱而二君弑死【庆父通庄公夫人姜氏弑子般又弑闵公】国絶无后桓公闻之使髙子存之男女不淫【淫乱杂也】马牛选具【选择其善者以成具凡欲以贡齐也】执玉以见请为闗内之侯【请为齐闗内之侯】而桓公不使也狄人攻邢桓公筑夷仪以封之男女不淫马牛选具执玉以见请为关内之侯而桓公不使也狄人攻卫卫人出旅于曹【旅客也客居曹也】桓公城楚丘以封之其畜以散亡故桓公与之系马二百匹【谓在闵廐繋养之言其良也】天下诸侯称仁焉于是天下之诸侯知桓公之为已勤也是以诸侯之归之也譬若市人桓公知诸侯之归己也故使轻其币而重其礼故使天下诸侯以疲马犬羊为币【疲谓痩也】齐以良马报诸侯以缕帛布鹿皮四分以为币【谓四分其鹿皮○绩按覇形作缦帛鹿皮报则缕乃缦字误齐语作缕纂以为奉鹿皮四个注谓奉籍所以借玉之藻也缕纂以缕织纂不用缘取易供也纂织文也个枚也亦不甚通】齐以文锦虎豹皮报诸侯之使垂櫜而入攟载而归【垂櫜言其空也攟收拾也】故钓之以爱致之以利结之以信示之以武是故天下小国诸侯既服桓公莫之敢倍而归之喜其爱而贪其利信其仁而畏其武桓公知天下小国诸侯之多与已也于是又大施忠焉可为忧者为之忧可为谋者与之谋可为动者为之动伐谭莱而不有也【○绩按齐语作军谭遂而不有也】诸侯称仁焉通齐国之鱼盐于东莱【自东莱通鱼盐于诸侯】使关市几而不征壥而不税【几察也察其奸非而不征税】以为诸侯之利诸侯称寛焉筑蔡鄢陵培夏灵父丘【皆邑名○绩按齐语作筑葵兹晏负夏领釜丘】以卫戎狄之地所以禁暴于诸侯也筑五鹿中牟邺盖与牡丘以衞诸夏之地所以示劝于中国也【○绩按劝齐语作权】教之大成是故天下之于桓公逺国之民望如父母近国之民从如流水故行地滋逺得人弥众是何也懐其文而畏其武故杀无道定周室天下莫之能圉武事立也定三革【车马人皆有革甲曰三革】偃五兵朝服以济河而无怵惕焉【谓乗车之防朝服济河以与西诸侯盟也】文事胜也是故大国之君慙媿小国诸侯附比是故大国之君事如臣仆小国诸侯驩如父母夫然故大国之君不尊【不以国大加其尊礼】小国诸侯不卑【不以国小而卑其敬】是故大国之君不骄小国诸侯不慑于是列广地以益狭地损有财以与无财周其君子不失成功【周给君子得其力用故不失成功也】周其小人不失成命【周给小人怀徳而归故不失成命也】夫如是居处则顺出则有成功不称动甲兵之事以遂文武之迹于天下【既以朝服济河故不称甲兵文徳成也大国畏威事如臣仆也】桓公能假其羣臣之谋以益其智也其相曰夷吾大夫曰戚隰朋賔胥无鲍叔牙用此五子者何功【言何功而不成】度义光徳继法绍终以遗后嗣贻孝昭穆大霸天下名声广裕不可掩也则唯有明君在上察相在下也
　　初桓公郊迎管子而问焉管仲辞让然后对以参国伍鄙立五鄊以崇化建五属以厉武寄兵于政因罚备器械加兵无道诸侯以事周室桓公大説于是斋戒十日将相管仲管仲曰斧钺之人也幸以获生以属其领【属缀连也】臣之禄也若知国政非臣之任也公曰子大夫受政寡人胜任【言子受政而辅我我则胜君之任也】子大夫不受政寡人恐崩管仲许诺再拜而受相三日公曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧【言夙兴晦夜之时已至禽之侧畔也】田莫不见禽而后反【其田必见禽多获而后反】诸侯使者无所致百官有司无所复【既専于田故使者不得致命有司不得白事】对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有污行不幸而好色而姑姊有不嫁者对曰恶则恶矣然非其急者也公作色曰此三者且可则恶有不可者矣【此三者尚以为可岂更有不可于此者】对曰人君唯优与不敏为不可【优谓倭随不断】优则亡众不敏不及事公曰善吾子就舍异日请与吾子图之对曰时可将与夷吾何待异日乎【可言之时正与夷吾不可待他日】公曰奈何对曰公子举为人愽闻而知礼好学而辞逊请使防于鲁以结交焉公子开方为人巧转而兊利请使防于卫以结交焉曹孙宿其为人也小廉而苛【苛密习也言多所惯习也逝也】足恭而辞结【其辞能与人定交结○绩按大匡作愽于教而又巧于辞不好立大义而好结小信则辞结当作辞给苛微细也】正荆之则也【言此人立行正与荆俗同使之防荆必得其欢心上二人亦然】请使往防以结交焉遂立行三使者而后退【使三使出然后退】相三月请论百官公曰诺管仲曰升降揖让进退习闲辨辞之刚柔臣不如隰朋请立为大行【大行大使之官】垦草入邑辟土聚粟多众尽地之利臣不如戚请立为大司田平原广牧【广逺可牧之地】车不结辙士不旋踵皷之而三军之士视死如归臣不如王子城父请立为大司马决狱折中不杀不辜不诬无罪臣不如賔胥无请立为大司理犯君顔色进谏必忠不辟死亡不挠富贵臣不如东郭牙请立以为大谏之官此五子者夷吾一不如【于五子各不如其一】然而以易夷吾夷吾不为也【以五子能易夷吾之徳则夷吾所不为】君若欲治国强兵则五子者存矣若欲霸王夷吾在此桓公曰善
　　王言第二十一【阙】　　　　　　内言四













　　管子补注卷八
　　钦定四库全书
　　管子补注卷九
　　明　刘绩撰
　　霸形第二十二【陈霸言之形容】　　　　　内言五
　　桓公在位管仲隰朋见立有间有二鸿飞而过之桓公叹曰仲父今彼鸿鹄有时而南有时而北有时而徃有时而来四方无远所欲至而至焉非唯有羽翼之故是以能通其意于天下乎管仲隰朋不对桓公曰二子何故不对管子对曰君有霸王之心而夷吾非霸王之臣也是以不敢对桓公曰仲父胡为然盍不当言寡人其有乡乎【何不陈当言令寡人有所归乡】寡人之有仲父也犹飞鸿之有羽翼也若济大水有舟楫也仲父不一言教寡人寡人之有耳将安闻道而得度哉【言何以自度得至于霸王哉】管子对曰君若将欲霸王举大事乎则必从其本事矣桓公变躬迁席拱手而问曰敢问何谓其本管子对曰齐国百姓公之本也人甚忧饥而税敛重人甚惧死而刑政险人甚伤劳而上举事不时公轻其税敛则人不忧饥缓其刑政则人不惧死举事以时则人不伤劳桓公曰寡人闻仲父之言此三者闻命矣不敢擅也将荐之先君【不敢专擅自发此命将进之宗庙告先君而后行所谓以神道设教者也】于是令百官有司削方墨笔【方谓版牍也凡此欲书其所定令也】明日皆朝于太庙之门朝定令于百吏【因朝庙而定百吏之令也】使税者百一钟【下令百石而取一钟】孤防不刑泽梁时纵【放人入不设禁】关讥而不征市书而不赋【书谓録其名籍○绩按书乃防字误】近者示之以忠信远者示之以礼义行此数年而民归之如流水
　　此其后宋伐杞狄伐邢卫桓公不救裸体纫胷称疾【纫犹摩也自摩其胷若有所痛患也】召管仲曰寡人有千嵗之食而无百嵗之夀今有疾病姑乐乎管子诺于是令之县钟磬之榬【榬所以严饰之】陈歌舞竽瑟之乐日杀数十牛者数旬羣臣进谏曰宋伐杞狄伐邢卫君不可不救桓公曰寡人有千嵗之食而无百嵗之夀今又疾病姑乐乎且彼非伐寡人之国也伐邻国也子无事焉宋已取杞狄已拔邢衞矣桓公起行笋簴之间管子从至大钟之西桓公南面而立管仲北乡对之大钟鸣桓公视管子曰乐夫仲父管子对曰此臣之所谓哀非乐也臣闻之古者之言乐于钟磬之间者不如此言脱于口而令行乎天下【脱出也】防钟磬之间而无四面兵革之忧今君之事言出于口令不得行于天下在钟磬之间而有四面兵革之忧此臣之所谓哀非乐也桓公曰善于是伐钟磬之县【伐谓斫断也】并歌舞之乐【并除也】宫中虚无人【不令人掌守之】桓公曰寡人已伐钟磬之县并歌舞之乐矣请问所始于国将为何行管子对曰宋伐杞狄伐邢衞而君之不救也臣请以庆【以不救为是故庆之】臣闻之诸侯争于彊者勿与分于彊【若救三国是分于彊】今君何不定三君之处哉【三君旣失国当定其居处也】于是桓公曰诺因命以车百乘卒千人以縁陵封杞车百乘卒千人以夷仪封邢车五百乘卒五千人以楚丘封衞桓公曰寡人已定三君之居处矣今又将何行管子对曰臣闻诸侯贪于利勿与分于利君何不发虎豹之皮文锦以使诸侯令诸侯以缦帛鹿皮报桓公曰诺于是以虎豹皮文锦使诸侯诸侯以缦帛鹿皮报则令固始行于天下矣此其后楚人攻宋郑烧焫熯焚郑地使城壊者不得复筑也屋之烧者不得复葺也令其人有丧雌雄【失男女之偶】居室如鸟鼠处穴要宋田夹塞两川使水不得东流【楚人又遮取宋田夹两川筑堤而壅塞之故水不得东流两川盖睢汴也】东山之西水深灭垝【垝败墙也】四百里而后可田也楚欲吞宋郑而畏齐曰思人众兵彊能害己者必齐也于是乎楚王号令于国中曰寡人之所明于人君者莫如桓公所贤于人臣者莫如管仲明其君而贤其臣寡人愿事之【旣以其君臣为明贤故愿事之】谁能为我交齐者寡人不爱封侯之君焉于是楚国之贤士皆抱其重宝币帛以事齐桓公之左右无不受重宝币帛者于是桓公召管仲曰寡人闻之善人者人亦善之今楚王之善寡人一甚矣寡人不善将拂于道【拂违也若不报善之是违于道也】仲父何不遂交楚哉管子对曰不可楚人攻宋郑烧焫熯焚郑地使城壊者不得复筑也屋之烧者不得复葺也令人有丧雌雄居室如鸟鼠处穴要宋田夹塞两川使水不得东流东山之西水深灭垝四百里而后可田也楚欲吞宋郑思人众兵彊而能害己者必齐也是欲以文克齐【以宝币赂齐而齐自服故曰以文克齐】而以武取宋郑也楚取宋郑而不知禁是失宋郑也禁之则是又不信于楚也知失于内兵困于外非善举也桓公曰善然则若何管子对曰请兴兵而南存宋郑而令曰无攻楚言与楚王遇【冬防曰遇】至于遇上而以郑城与宋水为请楚若许则是我以文令也楚若不许则遂以武令焉桓公曰善于是遂兴兵而南存宋郑与楚王遇于召陵之上而令于遇上曰毋贮粟毋曲隄无擅废适子毋置妾以为妻因以郑城与宋水为请于楚楚人不许遂退七十里而舍使军人城郑南之地立百代城焉【取其虽百代而无敢毁者也】曰自此而北至于河者郑自城之而楚不敢隳也东发宋田夹两川使水复东流而楚不敢塞也遂南伐及逾方城济于汝水望汶山【○绩按汶音岷岷山江水所从出】南致楚越之君而西伐秦北伐狄东存晋公于南【自伐秦而遂存晋于晋之南故曰东存】北伐孤竹还存燕公兵车之防六乘车之防三九合诸侯反位已霸脩钟磬而复乐管子曰此臣之所谓乐也
　　霸言第二十三【谓此言足以成霸道】　　　　内言六
　　霸王之形象天则地【谓象天明则地义】化人易代【谓美教化移风俗】创制天下【与之更始】等列诸侯【列爵惟五各得其宜】宾属四海【宾礼四夷以恩属之】时匡天下【时一防而正之】大国小之曲国正之强国弱之轻国重之乱国并之【并乱所以总其威权】暴王残之僇其罪卑其列维其民然后王之【其王之匈暴者则残灭之于国则戮其首罪卑其爵列维持其人众】夫丰国之谓霸【但自丰其国者霸也】兼正之国之谓王【兼能正他国者王】夫王者有所独明德共者不取也道同者不王也【夫能王天下者必有独见之明羣物之所不违若彼德与我共彼道与我同则不取而且不王】夫争天下者以威易危暴王之常也【若以兵威易彼危乱此固暴王之常也非霸王之道也】君人者有道【有常道也】霸王者有时【必遇其时然后霸王】国脩而邻国无道霸王之资也【我脩而彼暴可以取乱侮亡故曰资也】夫国之存也邻国有焉【虽存而国小弱必事邻国以为安故曰邻国有焉】国之亡也邻国有焉【因其亡而取之】邻国有事邻国得焉【邻国有征伐之事因而败绩故邻国得焉】邻国有事邻国亡焉【或有征伐之事大胜而多获遂亡邻国】天下有事则圣王利也【必有非常之事然后有非常之人】国危则圣人知矣【怀独见之明故先知也】夫先王所以王者资邻国之举不当也【奉事皆当则我无因为功】举而不当此邻国敌之所以得意也【不当所以资我故得意也】
　　夫欲用天下之权者必先布德诸侯【诸侯怀徳而归欲求无权其可得乎】是故先王有所取有所与【所谓将欲取之必固与之】有所诎有所信【所谓尺蠖之屈以求伸也】然后能用天下之权【妙于前四事故能用天下之权】夫兵幸于权权幸于地【兵幸在于有权权从在于得地幸尤胜也】故诸侯之得地利者权从之失地利者权去之夫争天下者必先争人【人惟邦本】明大数者得人审小计者失人得天下之众者王得其半者霸是故圣王卑礼以下天下之贤而王之均分以钓天下之众而臣之【旣王有地均分其禄用此以引天下之众故可得而臣之也】故贵为天子富有天下而伐不谓贪者其大计存也【得地均分可以臣彼地自利彼于我何贪此其大计也】以天下之财利天下之人以明威之振【利天下之人还用天下之财于我无所减削更可以明威权之振所谓惠而不费者也】合天下之权【○绩按以我明威之振征伐人者合天下之权而总之注俱非】以遂德之行结诸侯之亲【合天下之权皆令在己权总则徳遂徳遂则亲成也○绩按遂徳之行犹成徳之行也如此者诸侯亲之所谓亲有徳也】以奸佞之罪刑天下之心【所谓惩一而劝百】因天下之威以广明天之伐【因天下所欲亡而亡之则明王之伐自广】攻逆乱之国赏有功之劳封圣贤之德明一人之行而百姓定矣【赏加一人而天下劝罚加一人而天下畏故曰明一人之行而百姓定矣】
　　夫先王取天下也术【非术则无以取天下也】术乎大德哉物利之谓也【术可以取天下故曰大徳然术之所归在于令物得利也】夫使国常无患而名利竝至者神圣也【神圣则多所感致】国在危亡而能夀者明圣也【明圣则不失事机】是故先王之所师者神圣也其所赏者明圣也【赏乐翫也】夫一言而夀国【用其言故夀也】不听而国亡若此者大圣之言也
　　夫明王之所轻者马与玉其所重者政与军若失主不然轻与人政而重与人马轻予人军而重予人玉重宫门之营而轻四境之守所以削也夫权者神圣之所资也独明者天下之利器也独断者防宻之营垒也【谓独断可以自营而即定故曰营垒】此三者圣人之所则也圣人畏防而愚人畏明【至人能知吉凶之先见故曰畏防愚人近火方知热履水乃知寒故曰畏明也】圣人之憎恶也内愚人之憎恶也外【至人知心胸之奸谋故曰憎内愚人兵在颈方惧故曰憎外也】圣人将动必知愚人至危易辞【至人之动必闇知愚者至危不知祸之将至尚有慢易之辞然后汤武之师起也○绩按至人将动先知其安危若愚人则至危之时方改易其平素言知之】圣人能辅时不能违时【至人能因时来辅成其事不能违时而立功不有桀纣之暴则无汤武之功】知者善谋不如当时精时者日少而功多夫谋无主则困事无备则废是以圣王务具其备而慎守其时以备待时以时兴事时至而举兵絶坚而攻国【其兵超絶而又坚利故能攻国】破大而制利大本而小标【标末也本大而末小则难崩也】埊近而攻逺【所全之地近故能攻逺而有归若髙光之有闗中河内也】以大牵小以强使弱以众致寡德利百姓威振天下令行诸侯而不拂近无不服逺无不听
　　夫明王为天下正理也【修正理而动故能成天下之功也】按强助弱【按抑也】圉暴止贪存亡定危继絶世此天下之所载也【徳义如此故为天下所载也】诸侯之所与也【与亲也】百姓之所利也是故天下王之【天下乐推以为王】知盖天下继最一世【其继败续亡能成天下之功也】材振四海王之佐也千乘之国得其守诸侯可得而臣天下可得而有也万乗之国失其守国非其国也天下皆理巳独乱国非其国也诸侯皆令【皆从霸者之令】己独孤国非其国也邻国皆险己独易【易平易不牢固谓无守御之备也】国非其国也此三者亡国之征也夫国大而政小者国从其政【小政防国故国从其政】国小而政大者国益大【大政开国故国益大】大而不为者复小【大而不为则日损故复小】强而不理者复弱【强而不理则纲纪乱故复弱也】众而不理者复寡【众而不理则人散故复寡】贵而无礼者复贱【贵而无礼则位夺故复贱也】重而凌节者复轻【重而凌节则威防故复轻也】富而骄肆者复贫【富而骄肆则财竭故复贫也】故观国者观君【君为化主】观君者观将【将为兵本】观备者观野【野有障塞则国不侵】其君如明而非明也【外明而内暗也】其将如贤而非贤也【外贤而内愚】其人如耕者而非耕也【虽耕而卤莽】三守旣失国非其国也【三守谓明贤耕旣失谓是而非】地大而不为命曰土满【谓土满而功狭也】人众而不理命曰人满【谓人多而政少】兵威而不止命曰武满【所谓亢之为言也知进而不知退也】三满而不止国非其国也【三满不止败亡立至】地大而不耕非其地也【地大不耕则无所获】卿贵而不臣非其卿也【卿贵不臣化为敌也谓卿大夫】人众而不亲非其人也【人众不亲欲亡者也】夫无土而欲富者忧【无上欲富犹縁木而求鱼故忧也】无德而欲王者危【无德而王犹欲进而却行故危】施薄而求厚者孤【施薄求厚人必不应故孤】夫上夹而下苴【苴包裹也上旣狭故为下所苞】国小而都大者弑【此二者常有篡弑之祸】
　　主尊臣卑上威下敬令行人服理之至也使天下两天子天下不可理也一国而两君一国不可理也一家而两父一家不可理也【凡此所谓两权必争乱之本也】夫令不髙不行不抟不听【抟聚也君命不髙不聚而聴之】尧舜之人非生而理也【化之而理】桀纣之人非生而乱也【效之而乱】故理乱在上也夫霸王之所始也以人为本本理则国固本乱则国危故上明则下敬政平则人安士教和则兵胜敌使能则百事理亲仁则上不危任贤则诸侯服霸王之形【説霸王之形容】德义胜之智谋胜之兵战胜之地形胜之动作胜之故王之【有此五胜故可以王】夫善用国者因其大国之重以其势小之因彊国之权以其势弱之因重国之形以其势轻之【凡大彊重皆国之盈盛者也然盛者有时而衰盈者有时而息故因其衰息之势大者小之彊者弱之重者轻之】彊国众合彊以攻弱以图霸【谓时彊国众多吾国虽彊亦可图霸】彊国少合小以攻大以图王【谓时彊国旣少我则合众聚小以攻彊大之国如此者可以图王】彊国众而言王势者愚人之智也【非言王之时】彊国少而施霸道者败事之谋也【非施霸之时】夫神圣视天下之形知动静之时视先后之称知祸福之门彊国众先举者危后举者利【彊国众先举必为彊者所图故危】彊国少先举者王后举者亡战国众后举可以霸战国少先举可以王夫王者之心方而不最【心虽方直未为其最】列不让贤【虽列爵位不让贤俊】贤不齿第择众【虽称为贤无优劣齿第又非选众而举也】是贪大物也【大物谓大宝之位有此数者是定贪大位之利而无德位之实也】是以王之形大也【不可以小数得】夫先王之争天下也以方心【心方而最故可以争天下也】其立之也以整齐【整而齐之故可立也】其理之也以平易【平而易之故可理】立政出令用人道【政令须合人心】施爵禄用地道【地道平而无私】举大事用天道【心应天时然后可以举大事】是故先王之伐也伐逆不伐顺伐险不伐易伐过不伐不及【伐其太过者】四封之内以正使之【以正使之则人无怨】诸侯之防以权致之【以权致之则不敢不来】近而不服者以地患之【侵削其地则自服】逺而不听者以刑危之【兴师以征之】一而伐之武也【守一不移兴师伐之此其武也】服而舎之文也【旣服舎之绥之以德此其文也】文武其满德也【唯文教武功可以满其徳】
　　夫轻重彊弱之形诸侯合则强孤则弱骥之材而百马伐之骥必罢矣彊最一伐而天下共之国必弱矣彊国得之也以收小其失之也以恃彊小国得之也以制节【制度合节故得之○绩按制节谓事大国受其法令】其失之也以离彊【离彊则乖节者也故失】夫国小大有谋彊弱有形服近而彊逺【谓用强兵威逺国故曰强逺】王国之形也合小以攻大敌国之形也以负海攻负海【谓以蛮夷攻蛮夷负海以为固故曰负海】中国之形也折节事彊以避罪小国之形也自古以至今未尝有能先作难违时易形以立功名者无有【言无有此事也】常先作难违时易形无不败者也
　　夫欲臣伐君【以臣伐君若汤武之于桀纣也】正四海者不可以兵独攻而取也【谓当兼下事】必先定谋虑便地形利权称亲与国视时而动王者之术也夫先王之伐也举之必义用之必暴【其用师必加于暴乱】相形而知可【谓相其乱亡之形】量力而知攻攻得而知时是故先王之伐也必先战而后攻先攻而后取地故善攻者料众以攻众【量吾众寡可敌彼众然后攻余放此】料食以攻食料备以攻备以众攻众众存不攻【彼众存则我不能亡之故不攻】以食攻食食存不攻以备攻备备存不攻释实而攻虚【知其实而避之】释坚而攻膬释难而攻易夫抟国不在敦古【在于合今时之宜抟聚也】理势不在善攻【在于权宜】霸王不在成曲【在于全大体】夫举失而国危刑过而权倒【刑罚过理则权柄倒错】谋易而祸反【谋事易数祸必反来】计得而强信【音申】功得而名从权重而令行固其数也【数犹理也】夫争彊之国必先争谋争刑争权【先此三争然后争彊】令人主一喜一怒者谋也【谋得则喜谋失则怒】令国一轻一重者刑也【怒刑则重喜刑则轻】令兵一进一退者权也【权重则进权轻则退】故精于谋则人主之愿可得而令可行也精于刑则大国之地可夺彊国之兵可圉也精于权则天下之兵可齐诸侯之君可朝也夫神圣视天下之刑知世之所谋知兵之所攻知地之所归知令之所加矣夫兵攻所憎而利之此邻国之所不亲也【兵攻所憎之国而以攻得为利徳义不施邻国必怨而不亲】权动所恶而实寡归者彊【其威权旣动移所恶而徳义之实少为人所归如此但彊而已不能至霸王也】擅破一国彊在后世者王【今能专破一国常守其彊之后世如此者王也】擅破一国彊在邻国者亡【旣破一国不能守其彊令邻国得之如此者亡也】
　　问第二十四【谓为国所当察问者】　　　　　内言七
　　凡立朝廷问有本纪【所问之事必有根本纲纪】爵授有德则大臣兴义禄予有功则士轻死节上帅士以人之所戴则上下和【上帅其士所为者皆人之所戴仰故上下和】授事以能则人上功【有能然后得事故人上功也】审刑当罪则人不易讼【易犹交也所刑皆当其罪故人不交相讼】无乱社稷宗庙则人有所宗【社稷宗庙各得其正则人知所宗】毋遗老防亲则大臣不怨【大臣非国老则君亲今不遗防故不怨】举知人急则众不乱行此道也【急谓困难也举困难之事以示人则人不复行此道】国有常经人知终始此霸王之术也【国有常经则人知终始之所归霸王之术也】然后问事事先大功【先问大功则劳臣悦】政自小始【为政先小从防而至着】问死事之孤其未有田宅者有乎【未有则给与之死事孤谓死王事之子孙也】问少壮而未胜甲兵者几何人【知其数则预有所准】问死事之寡其饩廪何如【寡谓其妻饩廪言给其饩廪饩生食廪米粟之属也】问国之有功大者何官之吏也【问何官之火欲知其材之所当】问州之大夫也何里之士也【问州里欲知其风俗所好尚】今吏亦何以明之矣【问吏所明欲知其优赏厚薄】问刑论有常以行不可改也今其事之乆留也何若【罪旣论定国有常科当奉而行之此不可改易者也今乃乆留其事将如之何】问五官有度制官都其有常断今事之稽也何待【官都谓总摄诸司者也五官旣各有制度官都复自有常断今稽其事而不行将何待乎】问独夫寡妇孤寡疾病者几何人也【知其人数当有所廪饩】问国之弃人何族之子弟也【弃人谓有过不齿投之四裔者也问之其族欲有所救也】问乡之良家其所牧养者几何人矣【良家谓善营生以致富者牧养谓其人不能自存良家全活之知其所养之数欲有所复除也】问邑之贫人债而食者几何家【债而食谓从富者出息以供食知其家数欲有所矜免也】问理园圃而食者几何家人之开田而耕者几何家士之身耕者几何家问乡之贫人何族之别也【知从何族而别或从公族当有所收恤也】问宗子之收昆弟者以贫从昆弟者几何家【以贫而从昆弟以求养者与之从者各有几家也】余子仕而有田邑今入者几何人【谓收入其税者】子弟以孝闻于乡里者几何人余子父母存不养而出离者几何人【出离谓父母在分居者】士之有田而不使者几何人吏恶何事【不使谓不用其吏不恶此等当恶何事】士之有田而不耕者几何人身何事【旣不耕此人身为何事】君臣有位而未有田者几何人外人之来从而未有田宅者几何家国子弟之防于外者几何人贫士之受债于大夫者几何人【贫士无资而被大夫债者有几人】官贱行书身士以家臣自代者几何人【其人居官乃贱自行文书身任士职辄以家臣自代亦须知其数也】官承吏无田饩而徒理事者几何人【承吏谓摄官无饩而空理事】羣臣有位事官大夫者几何人【羣臣自有位事乃左官于大夫】外人来防在大夫之家者几何人【外人谓外国人也】乡子弟力田为人率者几何人【旣自力田又能率人】国子弟之无上事衣食无节率子弟不田弋猎者几何人【旣无上事乃率子弟不田农但弋猎】男女不整齐乱乡子弟者有乎【谓不以礼交者】问人之贷粟米有别劵者几何家【别劵谓分契也】问国之伏利其可应人之急者几何所也【伏利谓货利蔽不见若铜银山及沟渎可决而溉灌者】人之所害于乡里者何物也【人之为害者何物也○绩按物事也】问士之有田宅身在陈列者几何人余子之胜甲兵有行伍者几何人问男女有巧伎能利备用者几何人【能利备器之用】处女操工事者几何人【能操女工之事谓绮绣之属也】冗国所开口而食者几何人【言其不农作置开口仰食】问一民有几年之食也问兵车之计几何乘也牵家马轭家车者几何乘【牵家马言直有马轭家车言直有车相配以成乘】处士脩行足以教人可使帅众莅百姓者几何人士之急难可使者几何人【谓士之可以急难使者】工之巧出足以利军伍处可以脩城郭补守备者几何人【其人旣有技巧出用则能利军居处则可以脩城补备也】城粟军粮其可以行几何年也【行由经也城粟谓守城之粟军粮谓出军之粮二者可经几年】吏之急难可使者几何人大夫疏器【疏饰画也】甲兵兵车旌旗皷饶帷幕帅车之载几何乘【载谓其车盖】疏藏器【疏画而可以藏者】弓弩之张【弓弩之可以张者】衣夹铗【铗两刄铍也衣夹谓在腋也】钩之造【钩所以挽】戈防之紧【紧谓其坚强者】其厉何若【其淬厉可用如何】其宜脩而不脩者故何视【视比也其器物宜脩者于故物何比】而造脩之官出器处器之具宜起而未起者何待【出器谓可出用之器处器谓贮库而为备者起谓其材所经日月可起用者也】乡师车辎造脩之具其缮何若【辎谓车之有防蔽可以重载者】工尹伐材用毋于三时羣材乃植而造器定冬完良备用必足【工尹工官之长三时谓春夏秋此时木方生植不坚故不可伐材其伐材必以冬也】人有余兵诡陈之行以慎国常【方战有余兵不用且诡而陈之以为行伍当慎而听命遵国之常令也】时简稽帅马牛之肥膌其老而死者皆举之【军之统帅常时简选稽考之以知其能否而有黜陟至于马牛肥膌及老而死者皆举之以知其数也】其就山薮林泽食荐者几何【荐草之美者】出入死生之防几何【防谓合其数】若夫城郭之厚薄沟壑之浅深门闾之尊卑宜脩而不脩者上必几之【几察也君必察知之】守备之伍器物不失其具滛雨而各有处藏【器物遇雨必致腐败故当有藏处】问兵官之吏国之豪士其急难足以先后者几何人【官吏国豪有急难可令之先后者当知其数相道前后曰先后诗曰予曰有先后】夫兵事者危物也不时而胜不义而得未为福也【必合于时义然后为福】失谋而败国之危也慎谋乃保国问所以教选人者何事【其教人其选人者问以何亊欲知其勤且观其材用也】问执官都者其位事几何年矣【执官都之职者问其官位及执事并建立之年数】所辟草莱有益于家邑者几何矣所封表以益人之生利者何物也【谓其事业最可以益人者遂封表以示之问知是何物也】所筑城郭脩墙闭絶通道阨阙深防沟以益人之地守者何所也【墙闭谓筑墙有所遮闭虽通路而为妨碍者絶塞之路开空之处亦当絶之凡此守地者所以省其功费故曰益地守】所捕盗贼除人害者几何矣
　　制地君曰理国之道地德为首【当制地之时君为此言故言曰法地以为政故曰地德为首】君臣之礼【地有髙下君臣之礼也】父子之亲【髙地下覆下地上承父子之亲也】覆育万人【百货出于地人得以生焉故曰覆育万人】官府之藏彊兵保国城郭之险外应四极【四极谓国之四鄙也自官府以下非地则无所容居】具取之地【凡此皆因地而成故曰具取之地】而市者天地之财具也【求天地之财不登山不入海至于市求而得之故曰天地则具】而万人之所和而利也【和谓交易也万人因市交易而得利】正是道也【言市正合道之理】民荒无苛人尽地之职一保其国【欲理荒人无得苛虐但使尽地之职自然齐一而保国也】各主异位毋使谗人乱普而德营九军之亲【自君以下其位旣异当各主之无使谗人交鬬普废其徳如此则九军之亲自营也】关者诸侯之陬隧也【谓陬隅之道也】而外财之门戸也【他国之财因之而入】万人之道行也【谓因此出入】明道以重告之【当明道路之令再重而告之】征于关者勿征于市【征于关谓行商也】征于市者勿征于关【征于市谓坐贾】虚车勿索【索虚车益其烦扰】徒负勿入【徒负货旣寡故勿令入其征】以来逺人【闗征如此可以来逺人】十六道同【齐国凡有十六道皆置闗并同此令】身外事谨则听其名【谓出入于闗者身外之事旣谨而从令则当听其名之真伪者也】视其名视其色【旣知其名又须视其色之是非】是其事稽其德【旣知其色乂须是正其事以考合其徳也】以观其外【旣知其徳又观其外以校量之也】则无敦于权人以困貎德【敦犹厚也校察如此则权诈之人无以成其厚校察行则困厚奸非因而不生故曰以困貌徳】国则不惑行之职也【国无奸人所以不惑凡此掌行者之职】问于边吏曰小利害信小怒伤义边信伤德【邉人失信故伤徳也】厚和搆四国以顺貎德【敦厚而和可以搆结四国四国之来皆以诚信故曰以顺貎徳】后乡四极【旣结四国然后向四极而抚安之】令守法之官日行【又令守法之官日行邉鄙与闗塞】度必明失经常【其廵行之时必明其制度无得失于经常】
　　谋失第二十五【阙】　　　　　　　内言八
　　管子补注卷九
<子部,法家类,管子补注>
　　钦定四库全书
　　管子补注卷十
　　明　刘绩　撰
　　戒第二十六【所以陈戒桓公】　　　　　　内言九
　　桓公将东防问于管仲曰我防犹轴转斛【言我之防必有所济犹轴之转载斛石○绩按孟子昔者齐景公问于晏子曰吾欲观于转附朝儛遵海而南放于琅邪此必转附朝之悮也但以之为景公晏子未知孰是】南至琅邪司马曰亦先王之防已何谓也【春防而南行故司马正令之为先王之防公未达其意故问管仲】管仲对曰先王之防也春出原农事之不本者谓之防【原察也农事不依本务当原察之】秋出补人之不足者谓之夕【秋为西成尚有不足者当补之也】夫师行而粮食其民者谓之亡【师行无成功空费粮食如此者必亡】从乐而不反者谓之荒先王有防夕之业于人无荒亡之行于身桓公退再拜命曰宝法也【谓其法可宝也】
　　管仲复于桓公曰无翼而飞者声也【出言门廷千里必应故曰无翼而飞】无根而固者情也【同舟而济胡越不患异心知其情也故曰无根而固】无方而富者生也【生全则万方辐凑生尽则鸿毛不振故曰无方而富也莫知生所在故曰无方也】公亦固情谨声以严尊生【言当固物情谨声教严为防禁以尊其生】此谓道之荣【谓此三者顺道而光荣】桓公退再拜请若此言【若顺也】
　　管仲复于桓公曰任之重者莫如身【万事万行非身不举故曰重任】涂之畏者莫如口【枢机之发荣辱之主故可畏也】期而逺者莫如年【殇夭日闻期颐实寡故曰逺期也】以重任行畏涂至逺期唯君子乃能矣桓公退再拜之曰夫子数以此言者教寡人管仲对曰滋味动静生之养也好恶喜怒哀乐生之变也聪明当物生之德也【非礼勿视听故曰当物】是故圣人齐滋味而时动静【所以养其生也】御正六气之变【所以循其变也六气即好恶喜怒哀乐】禁止声色之滛【所以成其徳】邪行亡乎体违言不存口【体无邪行口无违言】静然定生圣也【欲静则生定如此者圣也】行从中出义从外作【仁自心生故曰中出义因事断故曰外作】仁故不以天下为利义故不以天下为名【若以天下为名利则非仁义也】仁故不代王【不以道辅君而代之王者非仁也】义故七十而致政【老而不致政贪冒者耳非义也】是故圣人上德而下功尊道而贱物【物谓名利之事】道德当身故不以物惑【身茍有道徳岂名利之物能惑哉】是故身在草茅之中而无惧意【道徳为重何惧之有】南面听天下而无骄色【伸噐傥来何骄之有】如此而后可以为天下王所以谓德者不动而疾【徳必通故不动而疾】不相告而知【不出户牖以知天下】不为而成【无为而无不为】不召而至是德也【同声相应同气相求如此者可谓至徳也】故天不动四时云下万物化【天常无为故曰不动然四时云下故万物化云运动貎也○绩按云周旋也】君子不动政令陈下而万功成【君亦常无为故曰不动然政令陈列而下故万物成也】心不动使四肢耳目而万物情【心亦常无为故曰不动然四肢耳目使万物莫不得其情也○绩按一本作万物而得之所以然者必以情得是也】寡交多亲谓之知人【以其知人故能交寡而亲多】寡交成功谓之知用【以其知用故能事寡而功成】闻一言以贯万物谓之知道【以其知道故能闻一言而得万物贯也】多言而不当不如其寡也【故曰狗不以善吠为良人不以多言为贤】博学而不自反必有邪【博学而不反脩于其身心曼衍者故必有邪行】孝弟者仁之祖也【仁从孝弟生故为仁祖】忠信者交之庆也【有忠信之心故能庆交友之善】内不考孝弟【言不仁】外不正忠信【言不友】泽其四经而诵学者是亡其身者也【四经谓诗书礼乐也旣无孝弟忠信空使四经流泽徒为诵学者即四经可以亡身也】桓公明日弋廪【廪所以盛米粟禽鸟或多集焉故于此弋也】管仲隰朋朝公望二子防弓脱釬【釬所以钩】而迎之曰今夫鸿鹄春北而秋南而不失其时夫唯有羽翼以通其意于天下乎今孤之不得于天下非皆二子之忧也【二子不能为羽翼所以当忧】桓公再言二子不对桓公曰孤旣言矣二子何不对乎管仲对曰今夫人患劳而上使不时人患饥而上重敛焉人患死而上急刑焉如此而又近色【亲治容】而逺有徳【疎贤俊】虽鸿鹄之有羽翼济大水之有舟楫也其将若君何【不飞虽羽翼无益不济虽舟楫徒施不听虽谠言空设故曰其将若君何】桓公蹵然逡遁管仲曰昔先王之理人也盖人有患劳而上使之以时则人不患劳矣人患饥而上薄敛则人不患饥矣人患死而上寛刑焉则人不患死矣如此而近有徳而远有色则四封之内视君其犹父母邪四方之外归君其犹流水乎公辍射援绥而乘自御管仲为左隰朋参乘朔月三日进二子于里官【里官谓里尉也齐国之法举矣必自里尉始故令里官进二子将旌别而用之也】再拜顿首曰孤之闻二子之言也耳加聪而视加明于孤不敢独听之荐之先祖【谓陈其所言以荐祖庙】管仲隰朋再拜顿首曰如君之王也【君能如此可以王也】此非臣之言也君之教也【此虽臣言必君用之然后成教曰君之教】于是管仲与桓公盟誓为令曰老弱勿刑参宥而后弊【老弱犯刑者无即刑之必三寛宥而后断罪三宥即周礼三宥一曰不识二曰过悮三曰悼耄也】关防而不征市正不布【布谓钱也即其物而正之不必分钱】山林梁泽以时禁发而不正也【獭祭鱼然后入梁泽豺祭兽然后入山林也】草封泽盐者之归之也譬若市人【草封泽谓泽多草刈积成封可用煑盐者也其处旣多盐故归者譬若市人言不设禁也】三年教人四年选贤以为长五年始兴车践乘遂南伐楚门传施城【施城楚城名谓附至其下以得其所也】北伐山戎出冬防与戎菽布之天下【山戎有冬防戎菽今伐之取其物布天下戎菽胡豆】果三匡天子而九合诸侯
　　桓公外舎而不鼎馈【外舎谓出宿于外不以鼎馈食言其馔不盛也】中妇诸子谓宫人盍不出从乎君将有行【中子诸妇内官之号君将有行何不出乎盍何不也】宫人皆出从公怒曰孰谓我有行者宫人曰贱妾闻之中妇诸子公召中妇诸子曰女言闻吾有行也对曰妾人闻之君外舎而不鼎馈非有内忧必有外患今君外舎而不鼎馈君非有内忧也妾是以知君之将有行也公曰善此非吾所与女及也而言乃至焉【言我本不与汝及此谋今汝言乃能至如此谓能知我谋也】吾是以语女吾欲致诸侯而不至为之柰何【我欲诸侯之至而不至今欲令其至如何】中妇诸子曰自妾之身之不为人持接也【为犹与也言妾身在深宫之中未尝得出与人相持而接对】未尝得人之布织也意者更容不审邪【言中旣少织妇絍之事又不得外人之布织言此者旣昧于人事不当访以军谋盖托不知以止君之行也故言更当容我思其不审之事○绩按此言已不事人未尝得人布织而衣犹君不下小国故诸侯不至也意者或有不审致诸侯之道邪注皆非】明日管仲朝公告之管仲曰此圣人之言也君必行也【谓中妇诸子止君不行此合圣人之言也故令君行之】
　　管仲寝疾桓公徃问之曰仲父之疾甚矣若不可讳也不幸而不起此疾彼政我将安移之管仲未对桓公曰鲍叔之为人如何管仲对曰鲍叔君子也千乘之国不以其道予之不受也【虽与千乘之国不以其道彼必不受】虽然不可以为政其为人也好善而恶恶己甚【己犹太也言曾恶恶人太甚】见一恶终身不忘桓公曰然则孰可管仲对曰隰朋可朋之为人好上识而下问【好上识谓好知逺大之事】臣闻之以德予人者谓之人以财予人者谓之良以善胜人者未有能服人者也【以善胜人人亦生胜己之心故不服】以善养人者未有不服人者也于国有所不知政于家有所不知事必则朋乎【若皆知之则事钟于已将不胜任而败朋能有所不知故可以移政】且朋之为人也居其家不忘公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎【握持也或有举齐国之币持与路旁之家五十室其事大而且易显此皆自有主司朋能不干预而强知此所谓于国有所不知政合于天地之无不容载故曰大仁哉其朋乎也】公乂问曰不幸而失仲父也二三大夫者其犹能以国宁乎管仲对曰君请矍已乎【矍已谓有所惊惧而问未止也】鲍叔牙之为人也好直宾胥无之为人也好善甯戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也【言四子皆有超絶之材无人能过其上今吾并得臣之国尚不宁何也】对曰鲍叔之为人也好直而不能以国诎【不能为国以屈其直也】宾胥无之为人也好善而不能以国诎甯戚之为人也能事而不能以足息【甯戚善于农植贪于积聚不能知足而息也】孙在之为人也善言而不能以信黙【其所陈言旣见信用不能尚黙凡此四子皆矜其能太过不能与时屈伸故国不能也】臣闻之消息盈虚与百姓诎信然后能以国宁勿己者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉【言朋亦将随已早亡不得乆理齐政故哀叹也以先知未然夷吾所以称圣也】管仲曰夫江黄之国近于楚为臣死乎【二国旣近于楚必臣于楚岂为齐臣而死乎】君必归楚而寄之【以二国归楚若寄托然则楚不得为私而齐犹有望】君不归楚必私之私之而不救也则不可救之则乱自此始矣【楚旣私二国二国有难齐必不救一为不救则不可救此救彼不臣则构怨矣故曰乱自此始○绩按臣管仲自谓也言江黄二国近楚已死后君必归二国于楚使楚知服己而不伐君不归楚为齐私国楚必伐之盟不救固不可若救则逺兴师旅而致乱矣谷梁曰贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也】桓公曰诺管仲又言曰东郭有狗嘊嘊旦暮欲齧我猳而不使也今夫易牙子之不能爱将安爱君必去之公曰诺【东郭之狗喻易牙言其人残忍同于狗矣猳谓以木连狗取声为义即国家也言易牙终能亡国灭家此不当使必须去之也○绩嘊鱼佳切狗欲齧也】管子又言曰北郭有狗嘊嘊旦暮欲齧我猳而不使也今夫竖刁其身之不爱焉能爱君君必去之公曰诺管子又言曰西郭有狗嘊嘊旦暮欲齧我猳而不使也今夫卫公子开方去其千乘之太子而臣事君是所愿也得于君者是将欲过其千乘也【开方在卫当嗣君之位今弃而事齐则所望不只千乘也其意必得齐国然后称所望也】君必去之桓公曰诺管子遂卒卒十月隰朋亦卒桓公去易牙竖刁卫公子开方五味不至于是乎复反易牙宫中乱复反竖刁利言卑辞不在侧复反卫公子开方桓公内不量力外不量交而力伐四邻公薨六子皆求立易牙与卫公子内与竖刁因共杀羣吏而立公子无亏故公死七日不敛九月不葬孝公犇宋宋襄公率诸侯以伐齐战于甗大败齐师杀公子无亏立孝公而还襄公立十三年桓公立四十二年
　　地图第二十七　　　　　　　　短语一
　　凡兵主者必先审知地图轘辕之险【谓路形若辕而又轘曲缑氏东南有轘辕道是也】滥车之水【其水深渺能泛车】名山通谷经川【谓常川也】陵陆丘阜之所在苴草林木蒲苇之所茂【苴草谓其草深茂能有所覆藏】道里之远近城郭之大小名邑癈邑困殖之地【困谓其地墝埆不可种艺殖谓壤田可播殖者】必尽知之【凡此皆兵主所当知】地形之出入相错者尽藏之【藏谓包蕴在心】然后可以行军袭邑举错知先后不失地利此地图之常也人之众寡士之精粗器之功苦尽知之此乃知形者也【形谓兵之形】知形不如知能知能不如知意故主兵必参具者也主明相知将能之谓参具【明智能三者合谓之参具】故将出令发士期有日数矣宿定所征伐之国【宿犹先也】使羣臣大吏父兄便辟左右不能议成败人主之任也【事之成败明主独断之于心故其臣不能议论也】论功劳行赏罚不敢蔽贤【不敢蔽贤能】有私行用货财供给军之求索【言相室或用私财供军所求若窦婴李牧之为也】使百吏肃敬不敢解怠行邪以待君之令相室之任也缮器械选练士为教服【设教令使士服习】连什伍【使其什伍各相钩连有所统属】徧知天下审御机数此兵主之事也参患第二十八【太彊亦有患太弱亦有患必参详彊弱之中自致于无患也】
　　短语二
　　凡人主者猛毅则伐懦弱则杀猛毅者何也轻诛杀人之谓猛毅懦弱者何也重诛杀人之谓懦弱此皆有失彼此凡轻诛者杀不辜而重诛者失有罪故上杀不辜则道正者不安上失有罪则行邪者不变道正者不安则才能之人去亡行邪者不变则羣臣朋党才能之人去亡则宜有外难【能士去亡必搆邻来伐故有外难也】羣臣朋党则宜有内乱【羣臣朋党则狗变为虎篡杀常因是生故有内乱也】故曰猛毅者伐懦弱者杀也君之所以卑尊国之所以安危者莫要于兵故诛暴国必以兵禁辟民必以刑然则兵者外以诛暴内以禁邪故兵者尊主安国之经也不可废也若夫世主则不然外不以兵而欲诛暴则地必亏矣【无兵诛暴暴必内侵故地亏】内不以刑而欲禁邪则国必乱矣【无刑禁邪邪必上侵故国乱】故凡用兵之计三惊当一至【惊谓耀威示武能惊敌使惧如此者三可当师之一至敌国】三至当一军【师之三至可当一军之用】三军当一战【军之三用可当一战之功】故一期之师十年之蓄积殚【师行一期能尽十年之蓄积】一战之费累代之功尽【倾国一战能尽累代之功】今交刄接兵而后利之则战之自胜者也【交刄接兵必卒丧刄折货财空耗虽未被敌胜先已自胜】攻城围邑主人易子而食之析骸而爨之则攻之自拔者也【主人食子爨骸攻者必致智穷力尽财殚士丧城虽未攻先已自拔凡此者庸主之师非善计者也】是以圣人小征而大匡不失天时不空地利用日维梦其数不出于计【小征谓诛暴国大匡谓正天下旣合天时又得地利用吉日袭吉梦其数从何而生皆出于计谋者也】故计必先定而兵出于竟计未定而兵出于竟则战之自败攻之自毁者也得众而不得其心则与独行者同实【不得其心则叛亡至故与独行同实也】兵不完利与无操者同实甲不坚密与俴者同实【俴谓无甲单衣者】弩不可以及逺与短兵同实射而不能中与无矢者同实中而不能入与无镞者同实将徒人与俴者同实【徒人谓无兵甲者俴单也人虽众无兵甲则与单人同也】短兵待逺矢与坐而待死者同实【逺矢至短兵不能应则坐而受死也】故凡兵有大论必先论其器论其士论其将论其主故曰器滥恶不利者以其士予人也士不可用者以其将予人也将不知兵者以其主予人也主不积务于兵者以其国予人也故一器成徃夫具而天下无战心【一器谓师之器其器旣成敢徃之夫又具则天下不敢生心与战也】二器成惊夫具而天下无守城【二器谓军之器其器旣成惊敌之夫又具则天下不敢守城而御也】三器成防夫具而天下无聚众【三器谓一国之器其器旣成防务之夫又具则天下之众惧而自散也】所谓无战心者知战必不胜故曰无战心所谓无守城者知城必拔故曰无守城所谓无聚众者知众必散故曰无聚众
　　制分第二十九　　　　　　　　短语三
　　凡兵之所以先争【谓欲用兵所当先而争为者为下事】圣人贤士不为爱尊爵【有圣人贤士则以尊爵加之而不爱惜也】道术知能不为爱官职【有道术智能则以官职加之也】巧伎勇力不为爱重禄聪耳明目不为爱金财故伯夷叔齐非于死之日而后有名也其前行多修也【由前行多修故死后多名】武王非于甲子之朝而后胜也其前政多善矣【由前政多善故甲子之朝一战大胜】故小征千里徧知之【小征谓以诸侯之众有所征古者诸侯大国有五百里者今旣举众而征己国与敌国皆当知之故徧知千里】筑堵之墙十人之聚日五间之【间谓私之假令筑一堵之墙或十人聚作主者犹日五之况戎事之大可以不徧知哉】大征徧知天下【大征谓以天下之众有所征伐天子以天下为家故徧知天下也】日一间之散金财用聪明也【夫动众当令主者日一间之其问之也或散金财有所慕赏或用聪明度其不虞】故善用兵者无沟垒而有耳目【沟垒防御小耳目视听远】兵不呼儆不茍聚不妄行不彊进呼儆则敌人戒茍聚则众不用【无事徒聚众必不用若周之伪烽也】妄行则羣卒困彊进则鋭士挫故凡用兵者攻坚则轫【轫牢固之名也所攻旣坚则轫而难入】乗瑕则神【瑕谓虚脱也所乘旣脆繣然瓦解故若神】攻坚则瑕者坚【所攻虽坚能令脆者则以士卒坚彊故也】乘瑕则坚者瑕【所乘虽脆却为坚者则以士卒脆弱故也】故坚其坚者瑕其瑕者【谓彊卒攻坚弱卒攻脆】屠牛坦朝九牛而刀可以莫鐡【莫犹削也】则刄防间也【刄防理间故刀不亏】故天道不行屈不足从【用兵者必顺天道若及天道之不行必屈竭而不足○绩按从事为句旧在下非】人事荒乱以十破百【敌国人事旣荒且乱故十可破百】器备不行以半击倍【敌国器备不可施行故此虽半可以击彼之倍】故军争者不行于完城池【行谓先觇之也欲以军争而行其城池彼则知而备之也】有道者不行于无君【觇彼无君亦恐知而有备也】故莫知其将至也【旣不先觇以潜袭所以不知其将至】至而不可圉莫知其将去也【不可圉者必潜而遁故不知其将去楚幕有乌之比】去而不可止【○绩按言至不可圉去不可止】敌人虽众不能止【去旣不可止虽众何能止】待【○绩按待即上圉意注非又不知此为句】治者所道富也而治未必富也【有所待而治其道当然未能富也】必知富之事然后能富富者所道彊也而富未必彊也【富者其道当彊而未必能彊也】必知彊之数然后能彊彊者所道胜也而彊未必胜也必知胜之理然后能胜胜者所道制也而胜未必制也必知制之分然后能制是故治国有器富国有事彊国有数胜国有理制天下有分
　　君臣上第三十　　　　　　　　短语四
　　为人君者修官上之道而不言其中【君在众官之上但修此官上之道而已至于官中之事则有司存非所言也】为人臣者比官中之事而不言其外【比谓校次之也若言官外则为越职】君道不明则受令者疑权度不一则修义者惑民有疑惑贰豫之心而上不能匡则百姓之与闲【闲谓碍不通也人心有疑君不能正故其所与为多碍而不通也】犹掲表而令之止也【掲举也表谓以木为标有所告示也旣使举于表又令止之是不一也故以况人心之疑也】是故能象其道于国家加之于百姓而足以饰官化下者明君也【象法也谓能本道而立法】能上尽言于主下致力于民而足以修义从令者忠臣也上其道下敦其业上下相希【言相希准以为法也】若望参表则邪者可知也【参表谓立表所以参验曲直】吏啬夫任事【吏啬夫谓检束羣吏之官也若督邮之比也】人啬夫任教【人啬夫亦谓检束百姓之官】教在百姓令在不桡【谓百姓有不从教论其罪法不桡法以行私】赏在信诚体之以君臣其诚也以守战【旣赏信罚必君臣合体莫不致诚故入可以守城出可以野战也】如此则人啬夫之事究矣吏啬夫尽有訾程事律【訾限也程准也事律谓每事据律而行也】论法辟衡权升斛文劾不以私论而以事为正【辟刑也文劾谓据文而举劾谓法刑已下皆据事以为正不曲从其私也】如此则吏啬夫之事究矣人啬夫成教吏啬夫成律之后则虽有敦慤忠信者不得善也【人啬夫之教旣成则人皆忠信故无有独得善者也】而戏豫怠傲者不得败也【吏啬夫之事旣成人皆惧法不敢为非虽有豫怠不得为败也○绩按言教律旣成善恶不能损益】如此则人君之事究矣是故为人君者因其业【谓因人啬夫之业也】乘其事【谓乘吏啬夫之事】而稽之以度【又以国之法度考此二者】有善者赏之以列爵之尊田地之厚而民不慕也【善自应赏故不善者不敢横慕】有过者罚之以废亡之辱僇死之刑而民不疾也【过自应罚故人不敢疾怒】杀生不违而民莫遗其亲者【或罚而杀之或赏而生之皆不违其理则人知王徳之有常不轻为去就故人不遗其亲也】此唯上有明法而下有常事也
　　天有常象【悬象着明不改其贞】地有常形【山泽通气不改其静】人有常礼【尊君父卑臣子其仪不易】一设而不更此谓三常兼而一之人君之道也【人君无官兼统众官故曰兼而一之】分而职之【各有司存】人臣之事也君失其道无以有其国臣失其事无以有其位然则上之畜下不妄而下之事上不虚矣上之畜下不妄则所出法制度者明也下之事上不虚则循义从令者审也上明下审上下同德代相序也【代更也谓上明下审更相序次】君不失其威下不旷其产而莫相德也【君以威覆下下以产供上各有所职故不相徳】是以上之人务德而下之人守节义礼成形于上而善下通于民则百姓上归亲于主而下尽力于农矣故曰君明相信五官肃士亷农愚商工愿则上下体【上下各得其体也】而外内别也民性因而三族制也【三族谓农商工也言因上下有体内外有别故此三族各得其制也】夫为人君者廕徳于人者也【君者以徳廕人也】为人臣者仰生于上者也【臣者仰君而生】为人上者量功而食之以足【量其功之多少制禄以食之各得足也】为人臣者受任而处之以教【受任必设教也】布政有均【○绩按指君食足】则国家丰矣以劳授禄则民不幸生【有劳者必得禄人则致死以立功不侥幸而偷生也】刑罚不颇则下无怨心名正分明则民不惑于道【刑名职分明则人于道不惑也】道也者上之所以道民也是故道徳出于君【徳从君出】制令传于相【令因相】事业程于官【官各以其事业程于君也】百姓之力也胥令而动者也【胥视也视令而动则所举不妄】
　　是故君人也者无贵如其言【君以言制下无言则下无所禀令故言最贵也】臣人也者无爱如其力【臣则宣力事君故其力最可爱也】言下力上【君言下于臣臣力上于君也】而臣主之道毕矣是故主画之相守之【画谓分别其所授事君旣尽其事相则守而行之也】相画之官守之官画之民役之【官旣画之民则役力以行其事】则又有符节印玺典法防籍以相揆也【符节印玺所以示其信也典法防籍所以示之制也凡此可以考其真伪定其是非故曰以相揆也】此明公道而灭奸伪之术也论材量能谋德而举之【谋知其德然后举用之】上之道也专意一心守职而不劳【不以职事为劳苦】下之事为人君者下及官中之事则有司不任也【下及官中之事则君夺臣职故有司不任也】为人臣者上共专于上则人主失威【臣常上供从君之命令乃专上之权故主失威○绩按此言臣夺君职供其专令】是故有道之君正其德以莅民而不言智能聪明智能聪明者下之职也所以用智能聪明者上之道也【谓用下之智能聪明】上之人明其道下之人守其职上下之分不同任而复合为一体【君为元首臣为股肱故曰一体】是故知善人君也【知善则谋虑深逺故可以为人君也】身善人役也【身善则材能可用故为人役也】君身善则不公矣【君身善则智浅故不公人也○绩按君任人而不自任故知善而不身善若身善则自用小而不公矣】人君不公常恵于赏而不忍于刑【不公则不识理之正故赏而不忍刑也】是国无法也治国无法则民朋党而下比饰巧以成其私【○绩按此言君身善之弊】法制有常则民不散而上合竭情以纳其忠【○绩按此言君不身善之益】是以不言智能而顺事治国患解大臣之任也不言于聪明而善人举奸伪诛视听者众也【○绩按此言君不言智能聪明以此乃臣下之职故曰大臣之任也视听者众也】是以为人者君坐万物之原而官诸生之职者也【谓授诸生之官而任之以职也生谓知学之士也○绩按诸生之职犹言治乱所从起也】选贤论材而待之以法举而得其人坐而收其福不可胜収也【得人则福多故不可胜收】官不胜任奔走而奉其败事不可胜救也【不胜则败广故不可胜救】而国未尝乏于胜任之士上之明适不足以知之是以明君审知胜任之臣者也故曰主道得贤材遂百姓治治乱在主而已矣故曰主身者正德之本也官治者耳目之制也【官禀君命而后行若耳目待上制而后用故曰官者耳目之制】身立而民化正德而官治治官化民其要在上是故君子不求于民【立身正徳而已】是以上及下之事谓之矫【及犹预也矫伪也上预下事则伪有余而实不足也】下及上之事谓之胜【下预上事则威权胜君也】为上而矫悖也为下而胜逆也国家有悖逆反忤之行【忤背也】有土主民者失其纪也
　　是故别交正分之谓理【别上下之交正君臣之分】顺理而不失之谓道道德定而民有轨矣有道之君者善明设法而不以私防者也而无道之君旣已设法则舎法而行私者也为人上者释法而行私则为人臣者援私以为公公道不违则是私道不违者也【臣之所以为公者乃是私也名曰不违公道便是不违私道也】行公道而托其私焉寖乆而不知奸心得无积乎【旣乆行私而不知则是奸心之积也故言奸心岂无积乎】奸心之积也其大者有侵偪杀上之祸其小者有比周内争之乱此其所以然者由主德不立而国无常法也主德不立则妇人能食其意【若意委曲随于女谒若食之充口故曰妇人能食其意】国无常法则大臣敢侵其势大臣假于女之能以规主情【假因也因女之能食主意以规度主之情也】妇人嬖宠假于男之知以援外权【妇人旣得君之嬖乂因大臣之智以引其外权则何为不成也】于是乎外夫人而危太子【女有宠隆又挟大臣之助故夫人被外太子见危】兵乱内作以召外冦此危君之征也
　　是故有道之君上有五官以牧其民则众不敢逾轨而行矣下有五横以揆其官则有司不敢离法而使矣【横谓糺察之官得入人罪者也五官各有其横曰五横也】朝有定度衡仪以尊主位【衡正也】衣服緷絻尽有法度【緷絻古衮冕字】则君体法而立矣【体犹依也】君防法而出令有司奉命而行事百姓顺上而成俗着乆而为常【着明而且乆积习而为常也】犯俗离教者众共奸之【众必离教为奸而罪之也】则为上者佚矣天子出令于天下诸侯受令于天子大夫受令于君子受令于父母下听其上弟听于兄此至顺矣衡石一称斗斛一量丈尺一綧制【所谓同律度量衡也綧古准字准节律度量也谓丈尺各有准限也】戈兵一度书同名车同轨此至正也从顺独逆从正独辟此犹夜有求而得火也奸伪之人无所伏矣【众皆从顺而有独逆者众皆从正而有独僻者必为顺正者所发也】此先王之所以一民心也是故天子有善让德于天诸侯有善庆之于天子【诸侯有善让于天子而庆也】大夫有善纳之于君民有善本于父庆于长老此道法之所从来是治本也【道法以让为主】是故嵗一言者君也【谓正嵗之朝布政县象○绩按一作王省惟嵗是也】时省者相也月稽者官也务四支之力脩耕农之业以待令者庶人也是故百姓量其力于父兄之间听其言于君臣之义而官论其德能而待之【谓百吏之官各论其德能以待君命○绩按此言庶人】大夫比官中之事不言其外而相为常具以给之【具谓众官之法制也○绩按此言官】相总要者【相无常官所以总统百吏之官】官谋士量实义美匡请所疑【士事也官各谋其职事又当量实宜其有美善者用匡于所疑必陈而请之也○绩按此上言相】而君发其明府之法瑞以稽之【府谓百吏所居之官曹也立府必有明法故曰明府之法瑞君所与臣为信珪璧之属也又必合其瑞以考之也】立三阶之上南面而受要【君之路寝前有三阶要为百吏之日也○绩按此以上言君明府之法瑞谓大吏旣布宪入籍于太府者犹象魏所县之法也稽考其合否瑞或疑端字误】是以上有余日【上唯受要故有余日】而官胜其任【各理其职故能胜任】时令不滛而百姓肃给【言其敬而供上】唯此上有法制下有分职也
　　道者诚人之姓也非在人也【姓生也言道立人之生人之所从出故非在人】而圣王明君善知而道之者也【道犹言也圣王善知道理故言而相教也】是故治民有常道而生财有常法道也者万物之要也为人君者执要而待之则下虽有奸伪之心不敢杀也【不敢杀君也】夫道者虚设【道无形而善应故曰虚设】其人在则通其人亡则塞者也非兹是无以理人非兹是无以生财【前兹是谓是道】民治财育其福归于上是以知明君之重道法而轻其国也【得遁之真以理身绪余以理国家故重道轻国】故君一国者其道君之也【道可为君故君一国】王天下者其道王之也【道可王故王天下】大王天下小君一国其道临之也【其道足以临国与天下也】是以其所欲者能得诸民【君之所欲人则顺之令得】其所恶者能除诸民【君之所恶亦顺之而除也】所欲者能得诸民故贤材遂所恶者能除诸民故奸伪省如冶之于金陶之于埴制在工也【废置之由君若金埴之由工也】是故将与之惠厚不能供【谓欲与人虽有惠厚之意财不能供○绩按此言留赏】将杀之严威不能振【谓欲杀人以致其理然而严威销缩不能振起也○绩按此言留罚】严威不能振惠厚不能供声实有间也【或有声无实或有实无声声实间碍故不供不根也】有善者不留其赏故民不私其利【善必得赏私利何为】有过者不宿其罚故民不疾其威【宿犹停也罚得其过则人不疾其威疾怨也】威罚之制无逾于民【因人所欲罚而罚之故不逾于人也○绩按威当作赏注非】则人归亲于上矣如天雨然泽下尺生上尺【泽从上降润有一尺则苗从下生上引一尺泽下降苗上引犹君恩下流人心上就也】是以官人不官事人不事独立而不稽者人主之位也【君者与人之官而不自官授人之事而不自事独立于无过之地臣下莫得而稽之如此者人主之位也】先王之在天下也民比之神明之德先王善牧之于民者也夫民别而听之则愚【别而听之则各信其一方暗莫之发故愚】合而听之则圣【合而听之则得失相辅可否相济蒭荛之言贤圣不能易故圣也】虽有汤武之德复合于市人之言是以明君顺人心安情性而发于众心之所聚【聚谓所同归凑也】是以令出而不稽【稽留也】刑设而不用【人不犯法故无所用刑】先王善与民为一体【以百姓心为心故言一体】与民为一体则是以国守国以民守民也【一国同一意万人同一心】然则民便不为非矣【为非则失利故不便】虽有明君百歩之外听而不闻【耳听有所极】间之堵墙窥而不见也【目视有所穷】而名为明君者君善用其臣臣善纳其忠也【君能善用臣能善纳则何听而不闻何视而不见耳目不壅非明而何也】信以继信善以传善【君信而臣继之君善而臣之】是以四海之内可得而治是以明君之举其下也尽知其短长知其所不能益若任之以事【夫任人以事者必择其可否君之举臣亦犹是也】贤人之臣其主也尽知短长与身力之所不至【谓知君之短长及其身力所不至也】若量能而授官【夫授人官者亦择其可否臣之择事亦犹是也】上以此畜下【择其可畜而畜之】下以此事上【择其可事而事之也】上下交期于正【君有贤臣臣有令主欲求不正其可得乎】则百姓男女皆与治焉【君臣正则百姓无自为滛辟也】



　　管子补注卷十
　　钦定四库全书
　　管子补注卷十一
　　明　刘绩　撰
　　君臣下第三十一　　　　　　　短语五
　　古者未有君臣上下之别有夫妇妃匹之合兽处羣居以力相征【若野兽之处以羣而居力彊者征于弱也】于是智者诈愚彊者凌弱老幼孤独不得其所故智者假众力以禁彊虐而暴人止【智者即圣王也】为民兴利除害正民之德【正人之邪徳】而民师之【师智者也】是故道术德行出于贤人【贤人知道术德行者也】其从义理兆形于民心则民反道矣【道术旣出故莫不从义而顺理之极则无奸辟之事始见于人心则无人不道矣○绩按反复还也言民有所趋向则反道】名物处违是非之分则赏罚行矣【人既反道故正其善恶之物处其背理之违则是非者自分矣是非既分故行赏罚以当其功过也○绩按处名物为是违名物为非】上下设民生体而国都立矣【上下旣设人则生其贵贱之礼故国都立也】是故国之所以为国者民体以为国【贵贱成礼方乃为国】君之所以为君者赏罚以为君【无赏罚则君不足贵】致赏则匮【赏而不已则匮】致罚则虐【罚而无节则虐】财匮而令虐所以失其民也是故明君审居处之教而民可使【人从教故可使】居治战胜守固者也【居处旣治战则胜守则固○绩按言明不致赏罚但审教可使民居国则治以战则胜以守则固也】夫赏重则上不给也【赏重则使用多故不给】罚虐则下不信也【令虐则人无所措手足故不信也】
　　是故明君饰食饮吊伤之礼【饮食谓享燕伤谓防祭也】而物属之者也【礼行则物亲也】是故厉之以八政【八政谓洪范之八政】旌之以衣服【衣服所以表贵贱也】富之以国裹【裹谓财物所包裹而藏也】贵之以王禁【禁令行然后知常者之可贵也】则民亲君可用也民用则天下可致也天下道其道则至【君得其道则天下至】不道其道则不至也夫水波而上尽其摇而复下其势固然者也【言水波涌而上旣尽其势还复摇动归下而止此自然之势喻人怀徳而来畏威而去者也】故徳之以怀也威之以畏也则天下归之矣有道之国发号出令而夫妇尽归亲于上矣布法出宪而贤人列士尽功能于上矣千里之内束布之罚【束谓帛也布谓钱也古者罚刑或令出钱帛也○绩按此即宅不种桑麻者有里布之类】一亩之赋尽可知也【贤人为之视聴故无不知】治斧钺者不敢让刑【让犹拒也当其罪故不让刑也】治轩冕者不敢让赏【赏当其功故不让也】坟然若一父之子若一家之实义礼明也【坟然顺貎或刑赏之莫敢违逆若子之从父家之从长如此者礼羲明故也】夫下不戴其上臣不戴其君则贤人不来【上下不交则贤人隠】贤人不来则百姓不用【百姓无贤人则不知所归故百姓不用也】百姓不用则天下不至【百姓不用则天下无邦将何至哉】故曰德侵则君危【君德见侵不危何待】论侵则有功者危【论议侵理则功过不明故有功者危】令侵则官危【令侵则法不行故官危也】刑侵则百姓危【刑侵则无辜受戮故百姓危也】而明君者审禁滛侵者也上无滛侵之论则下无冀幸之心矣
　　为人君者倍道弃法而好行私谓之乱为人臣者变故易常而巧官以谄上谓之腾乱至则虐腾至则北【腾谓凌驾于君腾至则摧降故败北】四者有一至败敌人谋之【四者即上之四危也】则故施舎优犹以济乱则百姓悦【言施恩厚舎罪罚二者优厚虽非用法犹能济乱故百姓悦之也】选贤遂材而礼孝弟则奸伪止【遂达也】要滛佚别男女则通乱隔【要谓遮止之言能止滛佚别男女则先虽通乱今能隔阨也】贵贱有义伦等不逾则有功者劝国有常式故法不隐则下无怨心【隐谓防而不行】此五者兴德匡过存国定民之道也夫人君者有大过臣人者有大罪国所有也【国之所有也】民所君也【民者己之所君】有国君民而使民所恶制之此一过也【言民恶君之制己此亦君之过】民有三务不布其民非其民也【三务谓春夏秋务农人不务之则馁饿成变故民非其民也】民非其民则不可以守战此君人者二过也夫臣人者受君髙爵重禄治大官倍其官遗其事穆君之色【穆犹悦也】从其欲阿而胜之【阿曲也巧言令色委曲从君至于动也刚渐以胜之其终或至于篡弑故曰阿而取胜之也】此臣人之大罪也君有过而不改谓之倒臣当罪而不诛谓之乱君为倒君臣为乱臣国家之衰也可坐而待之是故有道之君者执本相执要大夫执法以牧其羣臣羣臣尽智竭力以役其上【谓给上之役也上即君也】四守者得则治易则乱故不可不明设而守固【明设上四法固而守之】昔者圣王本厚民生审知祸福之所生是故慎小事防违非索辩以根之【谓有违非必防索分辩其得根而止之也】然则操作奸邪伪诈之人不敢试也【不敢为非以尝君】此礼正民之道也【制礼者用此道以正人也】
　　古者有二言墙有耳伏冦在侧墙有耳者防谋外泄之谓也伏冦在侧者沉疑得民之道也防谋之泄也狡妇袭主之请而资防慝也【袭入也谓狡妇妖蛊人主遂行请谒所请旣从外资防説为奸慝者也】沈疑之得民者前贵而后贱者为之驱也【所駈役之人前得贵宠今忽沦贱然贱者必思贵常伺君以兴祸故谓之防冦也】明君在上便僻不能食其意【便僻者不能谄君以得意故曰不能食其意也】刑罚亟近也【旣不能得君意故刑罚数也】大臣不能侵其势【不能侵君之势】比党者诛明也【君明故比党者诛之○绩按言刑罚数加于近侍故便僻不能食其意比党者必诛之故大臣不能侵其势明字疑衍】为人君者能逺谗谄废比党滛悖行食之徒【行食防食】无爵列于朝者此止诈拘奸厚国存身之道也为人上者制羣臣百姓通中央之人和【中央之人谓君之左右也左右与君和之也】是以中央之人臣主之参也【左右之人在臣主之间参会其事者也】制令之布于民也必由中央之人中央之人以缓为急急可以取威【君虽曰缓左右行之乃为急故能取威也】以急为缓缓可以恵民【君虽曰急左右行之为缓故能人】威恵迁于下则为人上者危矣贤不肖知之于上必由中央之人财力之贡于上必由中央之人能易贤不肖而可威【实贤谓之不肖实不肖谓之贤故曰易贤不肖也】党于下【○按威当作为谓能易贤不肖而可以为朋党于下注非】有能以民之财力上陷其主而可以为劳于下【用人财力上以陷主即于下以为劳○绩按有又也】兼上下以环其私【上则擅君之柄下则用人财力上下之利皆用绕身故曰环其利也】爵制而不可加则为人上危矣【势旣凌君故爵制不能加也○绩按爵谓前贤不肖之知而加爵位也智谓前财力之贡而有定制也中人旣皆罔上诬下以全其私是人主之爵制不加于人失君柄而危矣】先其君以善者侵其赏而夺之实者也【先君行善则是侵君之赏夺君之富贵也】先其君以恶者侵其刑而夺之威者也讹言于外者胁其君者也【假説妖妄之言外以惑众如此者欲胁君也】郁令而不出者幽其君者也【郁塞也君之令而不出行者将欲幽君也】四者一作而上不知也则国之危可坐而待也
　　神圣者王仁智者君武勇者长此天之道人之情也天道人情通者质宠者从此数之因也【质主也能通于天道人情者可以为主其不能通但宠贵之者可以为从从谓臣也言臣主数因此通而立也】是故始于患者不与其事亲其事者不规其道【言初始谋虑而忧患者乃行其事令人为之而不自与此谓君也○绩按始于患者不与其事即下患而不劳也亲其事者不规其道即下劳而不患也】是以爲人上者患而不劳也百姓劳而不患也君臣上下之分素【有谋虑之患无别谓上患而不劳也】则礼智定矣是故以人役上【人谓百姓百姓劳其身以供上之役也】以力役明【谓臣勤力役用其明而理其职】以刑役心【刑法也君则役心以出法制也○绩按以人役上自君臣言以力役明自等类言以形役心自一身言刑乃形字讹下同此注及下俱非】此物之理也心道进退【心则度量可否故进退也】而刑道滔赶【滔谓充也赶谓逡巡曲也设法有当否故有合成也○绩按赶巨言切走也】进退者主制【君心进退所以主为制令】滔赶者主劳主劳者方主制者圆【君臣之道主得制者其事必有方有圆也】圆者运运者通通则和【圆谓君道也圆而不滞必运而无碍则通通者必畅故和也】方者执执者固固则信【方谓臣道也方而有常故执而不舎则固固而不妄则信也】君以利和【君道而和则利也】臣以节信【臣则守节】则上下无邪矣故曰君人者制仁臣人者守节此言上下之礼也君之在国都也若心之在身体也道德定于上则百姓化于下矣戒心形于内【戒慎之心成形于内】则容貌动于外矣正也者所以明其德【必正然后德明】知得诸己知得诸民从其理也【于己旣不失于人必不妄如此者从理故也】知失诸民退而脩诸已反其本也【有失于人必脩己自责如此者反其本也】所求于己者多故德行立【求己多者必脩徳进业故徳行立也】所求于人者少故民轻给之【求人少者必薄赋敛故人轻于给也】故人君者上注臣人者下注上注者纪天时务民力【上注谓注意于上天故纪要天时务全人力也】下注者发地利足财用也【下注谓注意于下地故发兴地利足于财用也】故能饰大义审时节上以礼神明下以义辅佐者【所用辅佐皆得其宜】明君之道也能防法而不阿上以匡主之过下以振民之病者忠臣之所行也明君在上忠臣佐之则齐民以政刑牵于衣食之利【君明臣忠则国理国理则人重生故人皆以其养形而牵系于衣食之利也】故愿而易使愚而易塞【塞止也易用法止也】君子食于道小人食于力分民【食道力不同故曰分民也】威无势也无所立【必有势然后有所立】事无为也无所生【必有为然后有所生】若此则国平而奸省矣【君子小人既食于道力邪恶之人复无所立生故国平而奸省】君子食于道则义审而礼明【义不审则无所食也】义审而礼明则伦等不逾虽有偏卒之大夫不敢有幸心则上无危【国旣明礼义伦等不逾虽有大夫偏独出伏罪而怨不敢有幸乱心】齐民食于力则作本作本者众农以听命是以明君立世民之制于上犹草木之制于时也【草木必得时然后生】故民迂则流之【人太迂曲不行则流通之】民流通则迂之【人太流荡则迂屈之】决之则行塞之则止虽有明君能决之又能塞之决之则君子行于礼塞之则小人笃于农君子行于礼则上尊而民顺小人笃于农则财厚而备足上尊而民顺财厚而备足四者备体【谓备具而成体】顷时而王不难矣四肢六道身之体也【四肢谓手足也六道谓上有四窍下有二窍也】四正五官国之体也【四正谓君臣父子五官谓五行之官也】四肢不通六道不达曰失四正不正五官不官曰乱是故国君聘妻于异姓设为侄娣命妇宫女尽有法制所以治其内也明男女之别昭嫌疑之节所以防其奸也是以中外不通谗慝不生妇言不及官事而诸臣子弟无宫中之交此先王所以明德圉奸昭公威私也【○绩按威乃防字误】明立宠设不以逐子伤义【明立正嫡设其贵宠子不令逐而废之故不伤义也】礼私爱驩势不并伦【嫡子者所以重也故礼许私爱虽驩之超异可也余子之势终不得与之并伦也】爵位虽尊礼无不行【言嫡子爵位虽复尊异必须行之以礼也○绩按言庻子为兄弟者虽有才有宠亦不以逐嫡子而伤义故礼爱隆而不敢并嫡子爵位尊而亦事嫡子也注皆非】选为都佼冒之以衣服旌之以章旗所以重其威也【所立之嫡必选其都雅佼好者又以美衣丽服覆冒之章表旗帜旌异之凡此皆所以重嫡子之威也】然则兄弟无间郄谗人不敢作矣【嫡威重则兄弟和故谗人无所作其谗矣】故其立相也陈功而加之以德论劳而昭之以法参伍相德而周举之尊势而明信之【其谓国相则功徳两兼劳法获美于此四者参验伍偶相与俱得其事旣周然后举川之旣用之尊势而明信之也】是以下之人无谏死之誋【君明相贤必从説如流故无谏死之忌也】而聚立者无郁怨之心【聚立谓天下防同也各得其所故无怨望也】如此则国平而民无慝矣【慝奸恶者也】其选贤遂材也举德以就列不类无德【举有德者以就列位不以无徳之人为类】举能以就官不类无能以德弇劳不以伤年【有德者超于上列使在有功劳者之前故曰有徳掩劳茍有德虽年未至而亦将用之不以年少为之伤也】如此则上无困而民不幸生矣【有功必赏用之故人不以茍生为幸】
　　国之所以乱者四其所以亡者二内有疑妻之妾此宫乱也庶有疑嫡之子此家乱也朝有疑相之臣此国乱也任官无能此众乱也四者无别【无别谓妻妾嫡庶得不分别也○绩按四者即上四乱也】主失其体羣官朋党以怀其私则失族矣【国亡则宗族随之故曰失族也】国之防臣阴约闭谋以相待也则失援矣【为国之机臣下阴为要结其所谋者闭而不泄以此相待人必懐疑而不相亲矣故失其援也】失族于内失援于外此二者亡也故妻必定子必正相必直立以听官必中信以敬故曰有宫中之乱有兄弟之乱有大臣之乱有中民之乱【中民谓百吏之属也】有小人之乱五者一作则为人上者危矣宫中乱曰妬纷【言积妬纷然所以乱】兄弟乱曰偏党【偏党则彊弱相凌故乱也】大臣乱曰称述【各称述其己德之长而不相让则乱也】中民乱曰詟谆【谓以智诈詟恐谆质则乱也】小民乱曰财匮【赋税重则财匮故乱】财匮生薄【财不供则礼义息故薄也】詟谆生慢【不重淳质而智诈恐詟之此其慢也】称述偏党妬纷生变【此三者或生篡君杀主能为大变也】故正名稽疑刑杀亟近则内定矣【正嫡庶之名稽妻妾之疑不正者之党数取其偪近者而刑杀之如此则党偏妬纷之变息故内定】顺大臣以功顺中民以行顺小民以务【顺用其务农也】则国丰矣【三者各称其所顺故国丰矣】审天时【天时各有所宜也】物地生以辑民力禁滛务【绣文刻镂滛务】劝农功以职其无事【无事者皆令得职也】则小民治矣上稽之以数【谓上欲有所徴发必考其定数以命之也】下什伍以徴【旣得其定数下其什伍名以徴之也】近其罪伏以固其意【日期旣近尚有不供者则加之以罪以权伏之所以固供者之意也】乡树之师以遂其学【每乡必立之师以遂之也】官之以其能及年而举则士反行矣【举而有材能者则受之以官旣有年矣则举其功过而考察之如此则皆反其行矣】称德度功劝其所能若稽之以众风若任以社稷之任【旣称其徳又度其功则其材能不可不知矣旣知其能顺而考之或使之莅众以立风化其材能尢髙者或授之以社稷之任者也】若此则士反其情矣【有能必任之以职故士反于情也】
　　小称第三十二【称举也小举其过则当权而改之】　短语六
　　管子曰身不善之患毋忠人莫己知【言但患身之不善耳无患人不知己也】丹青在山民知而取之美珠在渊民知而取之【丹青与珠各有可用之性故虽在山泉而藏人犹知而取之况在于人怀善而不知乎】是以我有过为而民无过命【我身有过则民必知而名之未有无过而妄命者也】民之观也察矣不可遁逃【有过必知故不可以遁逃】以为不善【○绩按此为句言人之观我甚明岂可遁逃以为不善也】故我有善则立誉我我有过则立毁我当民之毁誉也则莫归问于家矣【人旣毁誉则己之善恶审矣故不复问家问家则左右佞媚者善掩其过而饰其非也】故先王畏民【民之毁誉必当其善过故畏之】操名从人无不彊也【谓君旣行善持名使之延誉故彊也】操名去人无不弱也【君旣行恶持名即是去人善可称故弱也】虽有天子诸侯民皆操名而去之则捐其地而走矣【皆持其名而去于人则过恶日闻人共畏之故弃其地而走也】故先王畏民【无善名则弃之走故畏人】在于身者孰为利气与目为利【气也者所以生全其形目也者所以独见其运为功用莫大焉故最为利也】圣人得利而托焉故民重而名遂【圣人之圣精而又神托而行善则誉满天下故人重而名遂矣】我亦托焉圣人托可好我托可恶我托可恶以来美名其可得乎【我虽托气浊而不神所行皆可恶用此招来美名其可得乎○绩按别本注圣人托之而可行善故好我托之所行皆可恶又安能美名招来乎】爱且不能为我能也【托旣气浊虽令人爱犹不得羙名况于恶之乎】毛嫱西施天下之美人也盛怨气于面不能以为可好【嫱施虽美而面有怨气亦不能为可好喻圣人外见其恶亦不得其美名】我且恶面而盛怨气焉怨气见于面恶言出于口去恶充【所徃去于人者皆以恶事充】以求美名乂可得乎【喻人君旣内无圣徳外皆行恶必无羙名也】甚矣百姓之恶人之有余忌也【恶人不善更有余忌○绩按别本注百姓见恶人之所忌】是以长者断之短者续之满者洫之虚者实之【洫虚也长满者人所忌故或断之或虚之短虚者人之所好故或续之或实之也○绩按所谓无过不及也】管子曰善罪身者民不得罪也【成汤罪已故人不罪之也】不能罪身者民罪之【桀纣罪人故人罪之】故称身之过者彊也【称身之过即是谦受益也】治身之节者恵也【怀智之人然后治身节故曰恵】不以不善归人者仁也【不以不善之事归之于人如此者仁也】故明王有过则反之于身有善则归之于民有过而反之身则身惧【过反于身则惧而脩德也】有善而归之民则民喜【民得善故喜也】徃喜民【善徃则人喜也】来惧身【过来则惧身也】此明王之所以治民也今夫桀纣不然有善则反之于身有过则归之于民归之于民则民怒反之于身则身骄徃怒民来骄身此其所以失身也故明王惧声以感耳【人以恶声惧己耳闻而感则心不敢念非矣】惧气以感目【人以恶气惧己目见而感则身不敢造恶】以此二者有天下矣可毋慎乎匠人有以感斤欘故绳可得料也羿有以感弓矢故彀可得中也造父有以感辔防故遬兽可及逺道可致【彀谓射质栖皮者也感谓深得其妙有应于心者也】天下者无常乱无常治不善人在则乱善人在则治在于旣善所以感之也【旣尽也天下所以理在于君人君内外尽善感之于人也】管子曰脩恭逊敬爱辞让除怨无争以相逆也【逆迎也谓用此恭逊等以相迎接也】则不失于人矣【逊以接人有何失乎】尝试多怨争利相为不逊则不得其身【茍为不逊身尚不得况于人乎】大哉恭逊敬爱之道吉事可以入察凶事可以居丧大以理天下而不益也【直用恭逊敬爱足以理天下更不须益也】小以治一人而不损也【虽复一身用恭逊敬爱理之才可足耳亦不须损也】尝试徃之中国诸夏蛮夷之国以及禽昆虫皆待此而为治乱【有恭逊敬爱则理无之则乱也】泽之身则荣去之身则辱【恭逊敬爱身之粉泽也故在身则荣去身则辱也】审行之身毋怠虽夷貉之民可化而使之爱【夷貉之行残戻凶暴茍以恭逊敬爱化之可使生爱】审去之身虽兄弟父母可化而使之恶【父母兄弟恩情结固茍无恭逊敬爱化之可令徃恶】故之身者使之爱恶【之是也同是此身有逊爱恭敬则爱无之则恶】名者使之荣辱【同是此身之名有恭逊敬爱则荣无之则辱也】此其变名物也如天如地【言恭逊敬爱可以变化爱恶荣辱名物之善恶如天地之生杀也】故先王曰道【道者贵作变化也如此之道而已矣】管仲有病桓公徃问之曰仲父之病病矣若不可讳而不起此病也仲父亦将何以诏寡人管仲对曰防君之命臣也故臣且谒之【谒谓有所告之也】虽然君犹不能也【恐其不从故以此言抑之】公曰仲父命寡人东寡人东令寡人西寡人西仲父之命于寡人寡人敢不从乎管仲摄衣冠起对曰臣愿君之逺易牙竖刁堂诬公子开方夫易牙以调和事公公曰唯烝婴儿之未尝于是烝其首子而献之公人情非不爱其子也于子之不爱将何有于公公喜宫而妬竖刁自刑而为公治内人情非不爱其身也于身之不爱将何有于公公子开方事公十五年不归视其亲齐衞之间不容数日之行臣闻之务为不久【务时为事久必发之也】盖虚不长【覆葢虚妄不得长掩谓上三士皆务虚为葢者其奸情终当彰露也矣】其生不长者其死必不终【其所行之行所长之性其至于死必将改复本情未有能终为意也言三士之忠皆伪忠耳必将复其不忠也】桓公曰善管仲死已公憎四子者废之官逐堂巫而苛病起兵【苛烦躁也巫善令旣逐之而公有烦苛之病起兵妄征伐无使疗之也】逐易牙而味不至逐竖刁而宫中乱逐公子开方而朝不治桓公曰嗟圣人固有悖乎【四子旣逐而有四阙故以管仲为悖】乃复四子者处朞年四子作难围公一室不得出【置公一室之中而围之故不得出也】有一妇人遂从窦入得至公所公曰吾饥而欲食渇而欲饮不可得其故何也妇人对曰易牙竖刁堂巫公子开方四人分齐国涂十日不通矣【旣有兵难故国之道涂行旅十日不得通也】公子开方以书社七百下卫矣【古者羣居二十五家则共置社以社数书于策谓用此七百之书社降下于衞也】食将不得矣【作乱欲公之死故不给之食】公曰嗟兹乎圣人之言长乎哉【言其所见长远也】死者无知则已若有知吾何面目以见仲父于地下乃援素幭以裹首而絶【幭所以覆軨也】死十一日虫出于户乃知桓公之死也葬以杨门之扇【谓用门扇以掩尸也】桓公之所以身死十一日虫出户而不收者以不终用贤也桓公管仲鲍叔牙甯戚四人饮饮酣桓公谓鲍叔牙曰阖不起为寡人夀乎【奉尊者酒祝令增夀】鲍叔牙奉杯而起曰使公无忘出如莒时也使管子无忘束缚在鲁也使甯戚无忘饭牛车下也桓公辟席再拜曰寡人与二大夫能无忘夫子之言则国之社稷必不危矣
　　四称第三十三【谓称有道之君无道之君有道之臣无道之臣以戒桓公】
　　短语七
　　桓公问于管子曰寡人幼弱惛愚不通四邻诸侯之义仲父不当尽语我昔者有道之君乎吾亦鉴焉管子对曰夷吾之所能与所不能尽在君所矣君胡有辱令【言已能否皆尽之于君无所隐藏今何劳辱君命而使己言之乎】桓公又问曰仲父寡人幼弱惛愚不通四邻诸侯之义仲父不当尽告我昔者有道之君乎吾亦鉴焉管子对曰夷吾闻之于徐伯曰昔者有道之君敬其山川社稷宗庙及至先故之大臣收聚以忠而大富之【先故之臣谓祖考时旧臣也今以忠诚收聚而赒恤之令其大富也】固其武臣宣用其力圣人在前贞亷在侧竞称于义上下皆饬刑政明察四时不贷民亦不忧五谷蕃殖外内均和诸侯臣服国家安宁不用兵革受其币帛以怀其徳昭受其令以为法式【邻国以币帛来聘当取之以懐来有徳其或以制令来告者则君受之以为法式乎】此亦可谓昔者有道之君也桓公曰善哉桓公曰仲父既已语我昔者有道之君矣不当尽语我昔者无道之君乎吾亦鉴焉管子对曰今若吾君之美好而宣通也旣官职美道又何以闻恶为【言君旣美好宣通官又合于美道修而行之自可为理何须闻于恶事乎以此抑桓公欲观其意也】桓公曰是何言邪以繬【○绩按繬所力切】縁繬吾何以知其美也以素縁素吾何以知其善也仲父已语我其善而不语我其恶吾岂知善之为善也管仲对曰夷吾闻之于徐伯曰昔者无道之君大其宫室髙其台榭良臣不使谗贼是舎【舎止也谓止谗贼于其旁与之近也】有家不治借人为图【言自不能理其家借他人图也】政令不善墨墨若夜【言其昏暗之甚也】譬若野兽无所朝处【野兽各恣意为生不相綂属故无朝处也】不脩天道不鉴四方有家不治辟若生狂【狂惑者昧其性不分善恶也】众所怨诅【诅祝之也】希不灭亡进其俳优繁其钟鼔流于博塞戯其工瞽诛其良臣敖其妇女【惟与妇女敖逰也】獠猎毕弋暴遇诸父【其所接遇诸父惟以凶暴】驰骋无度戯乐笑语式政旣輮刑罚则烈【言其法式之政旣已輮曲至于刑罚则过酷烈矣】内削其民以为攻伐【反以削生为伐功也】辟犹漏釜岂能无竭【漏釡则江海不能满故必有竭也】此亦可谓昔者无道之君矣桓公曰善哉桓公曰仲父旣已语我昔者有道之君与昔者无道之君矣仲父不当尽语我昔者有道之臣乎吾亦鉴焉管子对曰夷吾闻之徐伯曰昔者有道之臣委质为臣不宾事左右【宾敬也】君知则仕不知则己若有事必图国家徧其发挥【良臣皆私其所有必能为国家及其发又普徧之也○绩按别本注尽已之能发挥于政事】循其祖德辨其顺逆推育贤人谗慝不作事君有义使下有礼贵贱相亲若兄若弟忠于国家上下得体居处则思义语言则谋谟动作则事居国则富处军则克临难防事虽死不悔近君为拂远君为辅义以与交亷以与处临官则治酒食则慈【○绩按一作辞】不谤其君不讳其辞君若有过进谏不疑君若有忧则臣服之【服行也】此亦可谓昔者有道之臣矣桓公曰善哉
　　桓公曰仲父旣已语我昔者有道之臣矣不当尽语我昔者无道之臣乎吾亦鉴焉管子对曰夷吾闻之于徐伯曰昔者无道之臣委质为臣宾事左右执説以进不蕲亡已【执佞説以进于君专宠固位无求于去也】遂进不退【所谓知进而不知退】假宠鬻贵【假因也因君之宠必能鬻其贵也】尊其货贿卑其爵位【未必能贵其爵位但尊其货贿而已矣】进曰辅之退曰不可【进于君则言已能为辅弼退而私议则曰君不可辅】以败其君皆曰非我【由斯人之不肖故君有败乃更推过于君云此非我】不仁羣处以攻贤者【小人所忌者君子故其羣处常有陷贤之见】见贤若货【其见贤人无敬恭之心反欲规利若求货然】见贱若过【其见贱人无矜恤之心萧然不顾若行者之过】贪于货贿竞于酒食不与善人惟其所事【人有曲而事已则与之交也】倨敖不恭不友善士谗贼与鬭不弥人争【其见人争则恣令鬬无弥争之心】唯趣人诏【人有制令不问可否则向而顺之言其佞防○绩按诏一本作讼】湛湎于酒行义不从【从顺也】不脩先故变易国常擅创为令迷惑其君生夺之政【生犹夺政况于死后乎】保贵宠矜【惧宠而矜夸者则保依而贵重】迁损善士【善士则迁改而损并之】捕援货人【其所捕追而援引者唯财货之人】入则乘等出则党骈【其货贿之人与之同国则同乘而等至其出也乂用党而骈并】货贿相入酒食相亲俱乱其君君若有过各奉其身【奉身自利推过于君也】此亦可谓昔者无道之臣乎桓公曰善哉
　　正言第三十四【阙】　　　　　　　短语八
</div>
    <div class="pagination">
<a href="管子补注_page3.html">上一页</a><a href="管子补注.html">1</a><a href="管子补注_page2.html">2</a><a href="管子补注_page3.html">3</a><span class="current-page">4</span><a href="管子补注_page5.html">5</a><a href="管子补注_page6.html">6</a><a href="管子补注_page7.html">7</a><a href="管子补注_page8.html">8</a><a href="管子补注_page9.html">9</a><span>...</span><a href="管子补注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
