<!DOCTYPE html>
<html>
 <head>
  <meta charset="utf-8"/>
  <title>
   管子补注 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子补注 - 第 5 页/共 11 页
  </h1>
  <div class="content">
   管子补注卷十一
&lt;子部,法家类,管子补注&gt;
　　钦定四库全书
　　管子补注卷十二
　　明　刘绩　撰
　　侈靡第三十五【○绩按此篇多错简脱误不可读】　短语九
　　问曰古之时与今之时同乎曰同【天地四时旣无所易故曰同】其人同乎不同乎曰不同【古淳而今浇古质而今薄故不同也】可与政诛【言今虽不同古然可为政诛其不法以复古】俈尧之时混吾之美在下其道非独出人也【俈帝俈也言二帝之时比屋可封美俱在下其能若此亦言非有出人之道脩古而已混同也】山不童而用赡泽不弊而养足【山无草木曰童弊竭也】耕以自养以其余应良天子故平【以其自养之余应天子之食故天下平有时而赋曰良也】牛马之牧不相及【各自足则自不相及】人民之俗不相知【人至老死不相徃来故不相知】不出百里而来足【行者不出百里而来者所求自足故也】故卿而不理静也【虽得公卿之位不理其事故曰以人静】其狱一踦腓一踦屦而当死【诸侯犯罪者令着一只屦以耻之可以当死刑○绩按踦音竒物体不具】今周公断指满稽断首满稽断足满稽而死民不服非人性也敝也【今周公谓时所用法也稽考也罪满而防则従而考之首满其罪者亦从而考而考之应防足所罪满者乂从而考之凡此欲以为慎审也罪定者死之然人尚不服其罪岂人性之然乎时爽故也】地重人载毁敝而养不足事末作而民兴之【载生也今地利旣重人之生植谷物吾乂从而毁夺弊尽之所以养不足人旣惰于本业故竞起而事末作】是以下名而上实也【谓下但有农作之名不得自用而实皆归于上也】圣人者省诸本而游诸乐【圣人为能察人之本游之于富夀之域则俈尧以前为然也】大昏也博夜也【夜谓暗昧之行也令人主至于大昏者则以博为夜事故也】
　　问曰兴时化若何【谓度时兴化其理若何也】莫善于侈靡【侈靡谓珠玉者饥不可食寒不可衣然时共贵之君若不重则彊者守之以招人故度时兴化莫若重珠玉以为侈靡也】贱有实敬无用则人可刑【有实谓谷帛可贵而贱之无用谓珠玉可贱而敬之若此则人之贤不肖可刑也】故贱粟米而如敬珠玉好礼乐而如贱事业本之始也【言粟常人贱之贤者贵之如常人之敬珠玉末业常人贵之贤人贱之今则贤者之好礼乐如常人贵末业若此者可谓务本之始也矣】珠者阴之阳也故胜火【珠生于水而有光鉴故为阴之阳以向日则火烽故胜火】玉者阴之阴也故胜水【玉之生于山而藏于石故为隂之阴以向月则水流故胜水】其化如神【言珠玉能致水火故曰如神也】故曰天子藏珠玉诸侯藏金石大夫蓄狗马百姓藏布帛不然则彊者能守之智者能牧之贱所贵而贵所贱【粟米可贵而贱之珠玉可贱而贵之】不然鳏寡独老不与得焉均之始也【君不贵而藏之则利积于彊智虽务鳏寡独老无所与之今藏之者所以赈贫乏故为均之始也】
　　政与教孰急【政者立法以齐物教者调诱以感心用二者何先也】管子曰夫政教相似而殊方若夫教者摽然若秋云之逺动人心之悲【摽髙举貌秋云凄惨有愁悴之容髙置且逺能生人之悲心喻教者忧人之不令见其戚容人亦为之伤悼之】蔼然若夏之静云乃及人之体然若謞之静【蔼油润貌然和顺貌夏云之起油然含润将降其泽及人之体去除热气而和顺虽有謞躁之人亦皆恬静喻教者洒之温辞而彊梁者亦能感服之】动人意以怨荡荡若流水【教者若秋云之动人意人意旣动则自怨而荡摇自怨而荡摇则従教若流水也】使人思之人所生徃教之始也身必备之【教者若夏云之顺适能使人思之人旣思之则生其善心教人之始必备此二者然后可也】辟之若秋云之始见贤者不肖者化焉【教者旣若秋云始见而哀怜之又若夏云之起而润泽之则天下之贤与不肖无不化也】敬而待之爱而使之若樊神山祭之【旣従圣化人则敬而来待爱而后使尊卫其君若樊落神山设祭而祈福者也】贤者少不肖者多使其贤不肖恶得不化【贤与不肖皆教而使之则不得不化也】今夫政则少则【即皆従教则人无所犯故于为政少用为则也】若夫成形之徴者也去则少人使可乎【欲成太平之形以知其徴验者全能去则而使之斯太平之先兆也】用贫与富何如而可【问贫富之中适】曰甚富不可使【甚富则骄故不可使】甚贫不知耻【甚贫则滥故不知耻】水平而不流无源则遫竭【水平不流谓停水也停水无源必速竭】云平而雨不甚无委云雨则遫已【平云少雨乂无委云以助之其雨必遫已上二事为下有比例】政平而无威则不行【此则为政者威以为本也】爱而无亲则流【但行泛爱无所偏亲则其爱流漫贤智不尽亲力】左有用无用则辟之若相为有兆怨【虽曰当有所亲而用亲之理僻左则有为用者不为用者譬犹言有中不中此但为怨兆而已亲之无益也】上短下长无度而用则危本不称【或复上得短而下持长其役用之不以度如此者或能怀怨以败国故曰危本不称也】而祀谭次祖犯诅渝盟伤言【谭延也国败絶祀之事延及次祖更有犯诅渝盟伤言之罪】敬祖祢尊始也【祖祢人之始也】齐约之信论行也【诅盟欲为整齐要束之信所以论行也】尊天地之理所以论威也【天地以秋冬肃杀雷震电耀为威为政者所取则故威不可弛之也】薄徳之君之府囊也【凡尊始论行论威为政者所当行德薄之君皆囊而藏之故有败亡之祸】必因成形而论于人此政行也可以王乎【必因王事之成形论考于人事此为政所行也遵而勿失故可以王也】请问用之若何【问用政何如也】必辨于天地之道然后功名可以殖【天地有尊卑恩威之序故必明之然后可以立功名也】辨于地利而民可富通于侈靡而士可戚【戚亲也贵珠玉以赏士故士可亲也】君亲自好事【谓好为政事也】彊以立断【彊立其志以断是非】仁以好任【所谓悦以使人】人君夀以政年【君以所夀考由为政以顺年之四时令也】百姓不天厉【厉发疾也】六畜遮育五谷遮熟【遮犹兼也】然后民力可得用【人俱富而力全可用也】邻国之君俱不贤然后得王【若俱贤则不可得而制难以王矣】俱贤若何【问之】曰忽然易卿而移【黜不肖立仁贤】忽然易事而化【去故而取新】变而足以成名【变革旧弊故成名】承弊而民劝之【承先代之弊而成能名故民劝勉之也】慈种而民富【慈爱以勉种故人富】应言待感与物俱长【应物而后言待感而后动所谓应天顺人者也故与物俱长也】故日月之明【所谓与日月齐其明】应风雨而种【风雨应时则以君礼不失故也】天之所覆地之所载斯民之良也【君人者徳包天地首出庶物有生莫能逾故曰人之良】不有而丑天地非天子之事也【不有上事而又丑恶天地之化此非天子之事】民变而不能变是棁之傅革【棁柱也革皮也棁之附革则外革而内不革也令人变而君不能变亦外革而内不革之类故取喻焉】有革而不能革不可服【可革而不革则人有轻君之心故不服也】民死信【人无信不立故死在信也】诸侯死化【变通之以尽利不化则利竭故死○绩按别本注徳化可以服人则必死于化矣】
　　请问诸侯之化弊【弊谓久行而无益者】弊也者家也【言国之弊则以家习不革】家也者以因人之所重而行之【非人所重则当革也】吾君长来猎君长虎豹之皮【君好虎豹皮故来猎】用功力之君上金玉币【君上用金玉为币故用功力也】好战之君上甲兵甲兵之本必先于田宅【有田宅然后可以充兵甲之赋】今吾君战则请行民之所重饮食者也侈乐者也民之所愿也足其所欲赡其所愿则能用之耳【君之于人必足欲赡愿然后可用也】今使衣皮而冠角食野草饮野水孰能用之【言士旣乏于衣食则君之不能用也】伤心者不可以致功【谓富者奢靡而有余贫者窘卒而不足则伤心矣伤则无聊而茍且故不能致功】故尝至味而罢至乐【谓富者先奏至乐及味至食而罢之○绩按别本注罢至乐谓耳倦丝竹也】而雕卵然后防之雕撩然后爨之【皆富者所为也撩薪也】丹砂之穴不塞则商贾不处【趋丹穴而求利故不处也】富者靡之贫者为之【富者所以得成此侈靡则兼幷贫者而为之也】此百姓之怠生百振而食非独自为也【百姓旣为富者所兼则怠于作叶故能生此富者之靡富者之所以能成此侈靡亦以百姓振起之故也岂富者能自为乎】为之蓄化用【今欲为此畜贫富之良法当变化富者之用也】其臣者予而夺之【谓臣富者今欲化之使贫或先少与而后多夺之也】使而辍之【使之多使费用然后成其功也】徒以而富之【或空言与利而令得富且取其物终之也】父繋而伏之【或加父罪而繋之子必赎父也】予虚爵而骄之【或空与爵名而无其位以骄此人令有所贵用也】收其春秋之时而消之【富者先贮物以射春秋之利今则官自收而消也】有杂礼我而居之【或有费用财物杂礼于我若此者顺其意而居之】时举其彊者以誉之【富而又彊则为之作声誉或令有所綂率】彊而可使服事【服行也彊者服事事必成也】辨以辨辞【其有辨明者则令辨繁辞】智以招请【富而多智则使招来而请谒也】亷以标人【富而清亷则使为人标式】坚彊以乘六广其德以轻上位【君能坚意彊力以乘上之六者可以广其徳又可以分其上之任故位轻者也】不能使之而流徙此谓国亡之郄【若不能使任上之六者乃流而移徙之斯亡国之郄也】故法而守常【谓古法得其制者则守常故不革也】尊礼而变俗【流遁之俗则当变之】上信而贱文【虚文而寡用故贱之】好縁而好驵【縁即捐也驵马之壮健者怯恶者必乱故弃之喻奸人之雄亦乱国当絶之也】此谓成国之法也为国者反民性然后可以与民戚【戚亲也反者也顺其性欲必败亡若能反之然后有成可与之亲之也】民欲佚而教以劳【劳致于耕凿则有功】民欲生而教以死【死致于冦难则有功也】劳教定而国富【积财故也】死教定而威行【致死则莫能当其锋故威行也】圣人者隂阳之理【言法隂阳之理】故平外而险中【此则含隂于内发阳于外也】故信其情者伤其神美其质者伤其文【情盛则神灭也】化之美者应其名【实应其名故化美也】变其美者应其时【事应其时故变美也】不能兆其端者菑及之【来事之端不知其兆者常失于防故菑及之也】故縁地之利【縁顺也】承从天之指【指意也当承顺天之意也】辱举其死【辱犹逆也逆天地以举事则死也】开国闭辱【若能开国以纳善言则辱可闭也】知其縁地之利者所以参天地之吉纲也【知能顺地之利则能参天地之吉纲】承从天之指者动必明辱举其死者与其失人同【逆天举事故与失人同也】公事则道必行【公事则无拥故其道必行也】开其国者玩之以善言【有善言可玩故开国以纳之也】柰其斝辱【亦旣有辱当柰之何唯有报斝爵祭神以谢过耳】知神次者操牺牲与其珪璧以执其斝【当令巫祝知神之次秩者操牲及珪璧执斝爵以祷神而谢逆举之罪也】家小害以小胜大【祭祀之费家虽有小损因此小损以胜大灾】员其中辰其外【旣以谢过又当员中心无所专固有善则従无失外事之时也辰时也】而复畏彊长其虚【其有彊大于已者则当长其谦虚之心而敬畏之也】而物正以视其中情【其于物也虽有外正犹未可信又当视其中情以验之也】公曰国门则塞百姓谁敢敖胡以备之【谓冦有至国门以塞百姓警卫而谁敢傲者事主于如此何救而可也】择天下之所宥【谓不为天下之所疾者】择鬼之所当【谓为神所福助者也】择人天之所戴【谓为人所戴仰也】而亟付其身此所以安之也【得此三徳之人付其身而任之虽有冦贼无若我何故安也】彊与短而立齐国之若何【谓冦贼旣持彊弓又执短兵列阵而立以攻齐国若之何御之此亦公问之辞】髙予之名而举之【髙举其名则欢悦也】重予之官而危之【与之重官则不避危亡也】因责其能以随之犹傶则踈之毋使人图之【责知其能随而任之则自课厉而无所顾望使人图之为戚犹踈也○绩按傶韵书当足恐当作戚字误】犹踈则数毋使人曲之【因不宠任而踈己者则数加恩意以悦之无使人见怨隂谋曲求己隙者也】此所以为之也【抚人若此可以御止彊与短兵之冦也】大有臣甚大将反为害【谓大臣富旣有臣且甚大甚大则逼君故将反为害】吾欲优患除害将小能察大为之柰何【言我且欲寛优此患渐除其害毎见其小能则察知其大欲为此事如何亦公之问辞也】潭根之毋伐【潭深也此以大树喻恶也譬若大树深根不可伐大臣根党盘亦未可卒诛】固事之毋入【旣未能诛且固事之无得入同其恶也】深之毋涸【谓探其深情常令见之无使涸竭也】不仪之毋助【仪善也彼为不善毋得助佐之也】章明之母灭【当发人不善令人皆知之无使昧灭也】生荣之毋失【谓生簒杀之心若草木之生荣此其可诛之时必不得失之】十言者不胜此一【谓今他事有十言之善不如此一言也】虽凶必吉【忍而容之屈而事之凶也恶稔易诛吉也】故平以满无事而总以待有事而为之若何若【总谓收积也故使国家从故平安之时满积其财以无事之时收积至时散其积而用也】积者立余【○绩按余一作为】食而侈美车马而驰多酒醴而靡【积谓富而积财者富而侈食美车多醴财有所散因其散以收之】千嵗毋出食此谓本事【虽复千嵗常令自食其财无使他外则富者之财可得而收之此积之本】县人有主【县谓繋属也言欲繋属于人必有所主主于财】人此治用【官旣积财人则于官取之以理其器用也】然而不治积之市【谓不取官财以理其用翻乃积之于市使髙价得其利也】一人积之下一人积之上此谓利无常【财旣入市则公私共积之上虽积一分下亦积一分上可谓利无常也】百姓无宝以利为首【百姓无他宝惟以利为宝之首】一上一下惟利所趋【积利多者百姓则从而归之也】利然后能通通然后成国【无利而不通则国亡也】利静而不化观其所出从而移之【利而不化者则由所出不变故也观而移变之】视其不可使因以为民等【等谓率而齐之不可使谓其人非有文武之材又不任作役若此者使之率兴利之人而齐之也】择其好名因使长民【其有好虚誉之名者则择之使为兴利者之长○绩按别本注好名之人必尽知竭能以干虚誉故使为民之长也】好而不已是以为纪【好名不已财乃弥积故为国纪】功未成者不可以独名【积财之功未成则无独与之名也】事未道者不可以言名成功然后可以独名【众共言此人有名○绩按别本注独擅名誉】事道然后可以言名然后可以承致酢【旣有独名乂有言名然后可以致于承君之酢报也】先其士者之为自犯【人有士行当推以为先今反自先之是谓自犯其过也】后其民者之为自赡【人能兴利亦当先之充国今乃后之是自为其赡不忧国也】轻国位者国必败【轻国位则有散居之心故国败也】踈贵戚者谋将泄【踈贵戚则有外顾之意故谋泄】毋事异国之人是为失经【异国之人所谓非我族类者也今而任之其心异此谓失国之经也】毋数变易是为败成【数变易则事繁而无功故曰败成】大臣得罪勿出封外是为漏情毋数防大臣之家而饮酒是为使国大消【饮酒于臣家则威权移焉物不两盛故臣彊则国消也】三尧在臧于县返于连比若是者必从是櫑亡乎【虽使三尧在臧但悬其物而不散施之终亦不能守其物亡必不返于连比之臣臣旣得之自用树福则国从是败而亡乎□即□字也】辟之若尊谭未胜其本亡流而下【谭延也虽尧守臧不施必亡尤如尊位将反而未能胜其本此位旣不可得自然流而下也】不平令茍下不治【凡治理下者必先能平令令旣不平令虽下而不理也】髙下者不足以相待【自处其髙欲下待上必不待之也】此谓杀
　　事立而坏何也兵远而畏何也【此谓弑君之事其事旣立而后壊如此者何也即以徳不素积故也】民已聚而散何也【人不归无道故也】辍安而危何也【神不佑故也皆谓簒弑】功成而不信者殆兵彊而无义者残不谨于附近而欲来远者兵不信【欲来逺者必谨于附近然后逺人来信也】畧近臣合于其逺者立【畧礼谓不繁也言于近则畧之于逺则合之若此者则可以立功○绩按防文当作事立而壊】亡国之起毁国之族则兵远而不畏【先有踈国之宗族渐以至三者若此则兵皆逃远无兵则威息故不畏也○绩按别本注宗族国之藩屏若毁之则国弱兵冦远而不畏也】国小而脩大仁而不利犹有争名者累哉是也【不量国之小好脩逺大虽复行仁不遇其利而犹与他国争名是必自累者也】乐聚之力以兼人之彊以待其害虽聚必散【好自勉以聚人力欲兼他人之强用此以御危害如是者先虽聚后必散也】太王不恃众而自恃百姓自聚供而后利之成而无害【太王亶父为狄所攻乃去幽之岐杖防而徃百姓曰仁君也不可失扶老携防而从之一年成邑二年成都三年五倍其初言大王虽有众不恃但自恃其徳故百姓随而聚之供其所须而利之遂至于成功而无危害者也】踈戚而好外企以仁而谋泄贱寡而好大此所以危【言自己亲好交外人虽企慕于仁而所谋多有泄漏旣贱且寡好为迂大凡皆危败之道也】众而约【谓与众为约束也】实取而言让【谓实取于民而言逊让】行隂而言阳【于行实为隂蜜在言更成显阳】利人之有祸【谓因祸而生利】言人之无患【人虽实祸于言乃为无患】吾欲独有是若何【凡此独君之事也问独有之何如自众而约以下皆公问之辞也】是故之时陈财之道可以行今也利散而民察必放之然后行【管氏言此乃古之陈设致财之道亦可行求于今然利散于下人则察而知之置之于身勿令下知然后可以行放置之言也】公曰谓何【问所以行之】长丧以毁其时【毁黯也居丧者毁厝之息谓增长叛居丧之礼使人皆毁黯之败也】重送葬以起身财【重送葬则费用广骄慢则不及事由人习为精厉无事不怠故能起身之财也】一亲徃一亲来所以合亲【谓一亲往死一亲来生亲无絶时故曰合亲】此谓众约【人皆亲教之重葬可以起财故曰众要之也】问用之若何【问用众要】巨瘗堷所以使贫民也【瘗堷谓圹中埋藏处深堷也贫人虽无财而有力故教之巨瘗堷以役其力也】美垄墓所以文明也【垄墓髙美文明而不灭也】巨椁棺所以起木工也【人习为棺椁则增长木之工】多衣衾所以起女工【习为衣衾则增长女工也】犹不尽故有次浮也【谓上之礼犹有不尽也次浮谓棺椁垄墓之外逰饰也】有差樊【樊蕃也谓垄墓之外树以蕃其制尊卑之差此垄墓之次浮也】有瘗藏【谓古之瘗藏或以藏金玉器物之类此棺椁之次浮也】作次相食然后民相利守战之备合矣【方丧之时孝子荒迷或不举火邻里为食以相饲如此此则人逓相卫亲恩情结固至于守战之时必诚力齐敌而不能当之矣】乡殊俗国异礼则民不流矣【流移也俗礼殊异则人各得其所安故不流也】不同法则民不困乡丘老不通覩诛流散则人不眺【丘大也大老者各足于其所不相交通流散于其乡则诛之今其覩如此则人安其本不眺望他所而归之】安乡乐宅享祭而讴吟称号者皆诛所以留民俗也【皆令安乐乡宅享祭先祖其有讴吟思于他所者则诛之或有称举号吟于他所乡者皆诛之凡此所以留止人俗不令转移也】断方井田之数【谓分人之地每防定其方而立之田数屋三为井也】乘马甸之众【每一甸之众数赋长毂一乘马四匹谓之乗马十六井曰丘四丘为甸】制之陵谿立鬼神而谨祭【每大陵深谿皆有灵焉立鬼神之祠使人有祷祈而致祭也】皆以能别以为食数示重本也【人之大小各有材能多者食多能少者食寡故曰以能别为食数凡此皆重人本之事者也】故地广千里者禄重而祭尊其无余【言不脩祭以余地与饲也】地与他若一者从而艾之【从谓次受封者艾谓减削也言脩祭之君受地与他同故曰若一者则减削其地与次受封之君也】君始者【谓始为君者也】艾若一者从于杀与于杀若一者【言始受封之君本旣无地故取先受君者彼或不与从而杀之彼或自取与受而杀之彼自与于始封者令与先受封者地均若一也】从者艾艾若一者从于杀与于杀若一者从无封始王事者上王者【言从者先无封令始王事故艾取他国之地与先者均齐若一则止也】上事霸者生功言重本【言诸侯旣受地分则上事霸王随政命以生立其功凡此皆为重本也】是为十禺分免而不争言先人而自后也【禺犹区也十区谓十里之地毎里为一禺故曰十禺若他国来分明劝勉而与之不敢交争如此者所以先陈他人自取其后也】官礼之司【每言国官礼各有私】昭穆之离【离谓次位之别也】先后功器事之治【功有大小器有精粗各定其先后之差也】尊鬼而守【尊鬼谓谨其享祭之礼也】故战事之任髙功而下死本事【战士虽有髙下之殊各令死其本事也】食功而省利劝臣【饲其有功省其无功则臣劝也】上义而不能与小利【上当操大义而主防不可顾小利而移也】五官者人争其职然后君闻【官争理职则国治故君名闻于天下】祭之时上贤者也【谓助祭之时贤者居上为仪而已非能有所益】故君臣掌【祭者掌礼以行事所用其智谋或君有故使臣摄之事亦无旷故曰君臣掌也】君臣掌则上下均【臣能行君事故上下均也】此知上贤无益也其亡兹适【祭祀之时非不上贤但庸臣亦能行君之事无损于令主人虽云上贤而不用其智谋与祭时适故曰无益旣不贤则动皆违理故兹适于危也】上贤者亡【谓空上之而已不能用之也】而役贤者昌【用贤其功成故国昌】上义以禁暴【义者所以除去不宜故禁暴也】尊祖以敬祖【祖始也尊立祖庙所以敬始封之君也】聚宗以朝杀示不轻为主也【谓聚防也小之封宗以朝于君而有亲踈之杀凡此为主之重者也】载祭明置【载行也言将为行祭至明而置之欲人不知也○绩按此以下至虽在圣人恶用之皆错简也】髙子闻之以告中寝诸子【髙子齐大夫闻君之将行故告中寝诸子诸侯诸子之居中寝者】中寝诸子告寡人舎朝不鼎馈【常礼退朝常鼎馈而食今不然故致怪之也】中寝诸子告宫中女子曰公将有行故不送公【言何故不送公也】公言无行女安闻之曰闻之中寝诸子索中寝诸子而问之寡人无行女安闻之吾闻之先人诸侯舎于朝曰不鼎馈者非有外事必有内忧公曰吾不欲与汝及若【若不欲与汝论此言也】女言至焉不得毋与女及若言【至谓尽理也】吾欲致诸侯诸侯不至若何哉女子不辩于致诸侯【妇人无预于外事故不明于致诸侯之理】自吾不为污杀之事人布织不可得而衣【污杀言为人必有所污杀染戮者所以服逺而来近今旣为人虽织不得已用故有布不得而衣言此者欲桓公立威以伏其诸侯也○绩按污杀之事人犹言屈已下人也余注见前戒篇虽有圣人恶用之言不下人则诸侯不至虽圣人亦无用也】故虽有圣人恶用之【服者寡也民不用威圣人亦何能用之尧为匹夫不能服三家即其事也】能摩故道新道定国家然后化时乎【摩谓新其事也故道谓先王之典则新道谓度时而制法言能摩故道以成新道定国安家然后可以化时也】国贫而鄙富苴美于朝市国【言朝国贫而邉鄙富饶若此者邉鄙之邑必苞苴财货好遗朝以市权利也】国富而鄙贫莫尽如市【国富财故富鄙输货故贫其取富平反也其物莫知尽入于市以市人不虚取故鄙人不虚与故也】市也者劝也劝者所以起本【善农者能多致市利则自劝而不怠故能起本也】善而末事起不侈本事不得立【侈谓饶多也末事不饶多农事不给故本事不得立矣】选贤举能不可得恶得伐不服用【欲伐不服用必待贤能】百夫无长不可临也【若无贤虽百夫之长无人为之】千乘有道不可脩也【虽千乘之国有道以用之则不可脩营而伐之也】夫纣在上恶得伐不得【纣在上位万人雠之鬼神怒之虽其旅若林莫不倒戈自伐故无有伐而不得者也】钧则战守则攻【言伐者力钧则与之野战城守则围而攻之】百盖无筑千聚无社谓之陋一举而取天下有事之时也【言纣人茍且虽有聚之夫不立一社以綂之如此者为政之陋也故武王一举取天下而有之此万代一时之事也】万诸侯钧万民无听【虽使万诸侯钧引于人人必不听此言王者贵】上位不能为功更制其能王乎【居上位不独立其功不更共制之若此者必不能王也】縁故脩法以政治道则约杀子吾君故取夷吾谓替【子君之子也其能縁顺故常脩理法制为政不违于道若此者可共谋要杀君子之不当独立者吾君所以取夷吾为替者为有此道也】公曰何若【明何以独取夷吾也】对曰以同【以其徳智同故取也】其日乆临可立而待鬼神不明【谓君子之不当立者虽久临其位危亡可立而待其享祭鬼神之礼又不能明也】囊之食无报明厚徳也【此论桓公之隐虽以囊之食遗人不求其报所以明厚徳也】沈浮示轻财也【其散施于人不顾其沈所以示轻财也不得其报曰沈得报曰浮或曰祭川曰浮沈】先立象而定期则民从之【先立法象与人定期人则率服皆顺从也】故为祷【谓先人祷神祈福样】朝缕绵明轻财而重名【缕帛也言每于朝置缕绵以赏赐所明者轻财而重名也】公曰同临所谓同者其以先后智渝者也【所谓臣徳同君者能先后于君其遇危难则智谋变而通之诗所谓予曰有先后是也】钧同财争依则説【假令财与人钧同人则悦而争依于已】十则从服【若财十倍多彼则服而从之也】万则化成功而不能识【若财万倍多彼则变化而无不如意故可以成功而观者莫能识之】而民期然后成形而更名则临矣【人心期以为主相与乐推然后成形于以名前所服之人则临之以为君】
　　请问为边若何【问所以防御边境】对曰夫边日变不可以常知观也【边者两国交争冦狄伺郄日有变当应机而动故不可以常智观也】民未始变而是变是为自乱【未变者应机未发且当循常而伺之令人未当变而辄为变此谓先时也更益其乱故曰是为自乱也】
　　请问诸边而参其乱任之以事而因其谋【诸边则四边也谓参验知其委变之乱然后以事任之因其所谋而用之此已上公问之辞也】方百里之地树表相望者丈夫走祸妇人备食【谓百里之国自国都至边境每于髙显之处树立其表使逓相望其有冦贼之祸丈夫则走而奔命妇人则备食以餽之也】内外相备【外拒冦以防内内备食以给其外故曰相备也】春秋一日败事曰千金称本而动【春秋种获尤为农要此二时而有战败但经一日败费千金故为国者必当称本而动也】候人不可重也唯交于上能必于边之辞【候人谓谒候之来入国者人入国或伺我虚实觇我动静不可使重之唯有能与上交必定边境之辞至当不易者其可重也】行人可不有私不有私所以为内因也【行人使人也若何而可唯不有私耳无私则意成故能为国内成事也】使能者有主矣而内事【使人出境必有所主其所主者欲成内国之事也】万世之国必有万世之宝【无万世之寳不能成万世之国也】必因天地之道【天地之道顺以动者也】无使其内使其外【应内而外失外情也】使其小毋使其大弃其国宝【应小而失大事之宜大臣国之寳也今非理使之故曰弃国寳也】使其大贵一与而圣称其宝使其小可以为道【谓使其大臣当尊之一与其事必无转移如此则举辄有成能立圣人之功谓称其寳矣】能则专专则佚【使得其能于事必专専则成功故佚乐也】椽能逾则椽于逾【椽犹梯也谓凿椽以为梯凡欲蹈越髙远必因梯而后能若不因梯直欲逾之则不能逾矣然则逾因梯而逾矣此喻成功必有良臣贤佐然后事遂而名立之矣】能宫则不守而不散【宫谓防御之国四国也能有四国之宫则不有冦难若无宫直欲守之其众必散也】众能伯不然将见对【伯长也谓材能之士众必能为之长若不能长之豪杰之士将来对己以两雄两雄角之道也】君子者勉于糺人者也【君子者徳民之称故但糺察人不为人所糺】非见糺者也故轻者轻重者重前后不慈【轻谓臣也重谓君也凡君臣所以能相慈者轻能事重重能制轻然后慈恵之心油然生矣今轻自在轻重自在重或前或后不相交接否之谓也何慈之有乎】凡轻者操实也【臣须君食故必操君实也】以轻则可使【轻而操实则可使也】重不可起轻【虽重无实则轻不可起用】轻重有齐重以为国【重者不限则以为国】轻以为死【以道使轻可以致死】毋全禄贫国而用不足【欲全其禄不以与下则贤去而人散故国逾贫而用逾不足也】毋全赏好德恶亡使常【虽曰好徳全赏而不与虽曰恶亡所使者乃常人若此者败亡之道】
　　请问先合于天下而无私怨【谓与天下合同人皆乐推故无私怨也】犯彊而无私害【虽犯于强乃以公义故无私害谓责楚苞茅之比也】为之若何对曰国虽彊令必忠以义【令忠以义虽强必得之也】国虽弱令必敬以哀【令敬以哀虽弱必免也】彊弱不犯则人欲听矣【犯虽轻弱则人违之】先人而自后而无以为人也【先人自后大国礼之何人之为也】加功于人而勿得【施功而不求于报也】所橐者逺矣【橐货而匮民者当逺之也】所争者外矣【交争无礼者当遣之外也】明无私交则无内怨【私交则不公而偏故内怨起之】与大则胜【能亲与大国故得胜】私交众则怨杀夷吾也【使君私交者夷吾之由故恐众怨而杀之】如以予人财者不如无夺时如以予人食者不如无夺其事【不夺其事则各安其业食无不足也】此谓无外内之患事故也【财食足则外内之患亡也】君臣之际也【君臣非有骨肉之亲但以礼义相接也】礼义者人君之神也【礼义在则君尊臣卑万人以宁故曰神】且君臣之属也【以义相属】亲戚之爱性也【相亲相爱性也】使君亲之察同索属故也【索求也君亲于臣子同氺其爱敬矣故事也臣虽属君当以事亲之故事君】使人君不安者属际也【使君不安其位者则臣但以义际君无爱敬故也】不可不谨也【臣无爱敬或化为仇故不可不谨之也】贤不可威【威贤则邦国殄瘁】能不可留【材能当引用之不可留之于彼身】杜事之于前易也水鼎之汨也【奸罔之事先其未然而杜塞之则甚易犹水之在鼎以烹之食事亦不扰也】人聚之壤地之美也【由壤地美故人聚之也】人死之若江湖之大也【人所以为君致死者由君量若江湖水之大无不容纳故也】求珠贝者不令也【君之于人有所简择若求珠贝之为人必去而不令之】逐神而逺热交觯者不处兄遗利【君之于人也使敬之若逐神畏之若逺热其逐神者交觯祭祀不敢留处其逺热者虽有兄弟之亲亦遗利而去君之尊严莫与大谁敢窥觎之哉○绩按兄古况字】夫事左【谓人君行事不得正】中国之人观危国过君而弋其能者岂不几于危社主哉【中国谓得礼义之中国也弋取也中国之人见危国过君不能用贤道为己用如此则过君之社主近于危也】利不可法故民流神不可法故事之【神亦不得其法不知神之所在故畏敬事之所谓隂阳不测者也】天地不可留故动化故从新【天施地化日夜不息故能生成不已以天地变化不可留停故动化其故以就其新然亦循故之四时周而复始无所易之也○绩按别本注天地变化生成不息不可留停云】是故得天者髙而不崩【谓得天变化日新之理故得常保其尊髙而不崩坏也】得人者卑不可胜【得人则众归之故虽卑不可胜】是故圣人重之【谓重天也】人君重之【谓重君也】故至贞生至信至【贞正也谓正心生则至信生而应之也】言徃至绞生【绞谓急言私已今空以言徃而无其实则至绞已言生而应】至自有道【正生则信至言徃则绞来皆有因而然故曰至自有道也】不务以文胜情【以文胜情情弥虚也】不务以多胜少【少是能正众非故多不能胜之】不动则望有墙【君子俨然不动则望者如墙焉】旬身行【旬均也君子身行必令均平正直】法制度量王者典器也【理国之常器也】执故义道畏变也【君人执守故义以尊于道者畏轻躁之人妄有所变也】天地若大神之动化变者也天地之极也【若能祀神而动变化流弊天地之极理善莫大焉】能与化起而王用则不可以道山也【若能随神化而起王者有天下其所运用则不可以常道格之其富饶取类于山也】仁者善用智者善用非其人则与神徃矣【非其人尚能用之则明无不用如此者可谓通灵合契与神徃来也】衣食之于人也不可以一违日也【一日违衣食生理或防乎不全也】亲戚可以时大也【谓时大聚防之以结其恩意】是故圣人万民艰处而立焉【人者难静而易扰故圣人处立其上常有战竞之心畏难之也】人死则易云【死者无所为不忧其为乱故易云也○绩按云旋而归之也诗婚姻孔云】生则难合也【生者有利之心合而无防合生奸谋故难合也】故一为赏再为常三为固然【谓一时行其赐人则欣頼以为赏频再为之则人以为常谓至此时必当有赏频三为之则以为理固当然无怀愧之心】其小行之则俗也【若小行其赏则人习之以为俗无过厚之恩也】久之则礼义【久而一行厚赏则人荷徳而怀恩此礼义之正者也】故无使下当上行之【无使下人每至时承当君上必行之赏也】然后移商人于国非用人也【下旣不希上赏则专意于市故商人皆移来于国也】不择乡而处不择利而使【商人常随利往来故不择乡又不择利】出则从利入则不守【商人出国惟从利焉其入国遇冦难则恇怯而茍且不为君城守也】国之山林也则而利之【商人虽不为国用亦有利于国犹山林也随取而得其利焉则当容受而取其利也】市尘之所及二依其本【市则众聚喧嚣尤多尘埃今使工商二族依之以为本此亦处物之宜也】故上侈而下靡【得商贾之利故上侈下靡】而君臣相上下【得商贾之用故衣之章着上下之仪】相亲则君臣之财不私藏【相亲则情公故不私藏财】然则贪动枳而得食矣【枳棘者所以拥塞也农人贪商贾而动者则多拥塞其幸者但得贪食而已无余利也】徙邑移市亦为数一【其有田邑之人今移于市此亦为费数而得一耳也】问曰多贤可云【问多贤之理可言不】对曰鱼鼈之不食咡者不出其渊树木之胜霜雪者不听于天【霜雪不能杀是不听于天也】士能自治者不从圣人【能自理者则有余不从圣人而求之也】岂云哉【能自理则虽圣人不能致自此之外何可云者也】夷吾之闻之也不欲强能【材能之士心不慕已勿强引之也】不服智而不牧【士之材智上不服则勿养之】若旬虚期于月津若出于一明然则可以虚矣【匝一月曰期津明润貌君人之道当若每旬之虚而任数自期以来日旣至津然后出一明矣如此虚而任数理足自明人但虚怀接物贤才自至亦犹是也】故阨其道而薄其所予则士云矣【士之道艺则能阨而服之至人所与则薄而少之如此则必自来其理可言也】不择人而取之谓之好利【遇人则与无所简择可谓多所爱所爱多不当】审此两者以为处行则云矣【两者谓不择取与不择而取宁不取而与用此以为处身之行则其理可云矣】不方之政不可以为国【不方之政谓邪也】曲静之言不可以为道【静谋也】节时于政与时徃矣【凡为节度当合于时所施政教与时俱徃】不动以为道齐以为行【守正不动以为道齐整肃然以此为行也】避世之道不可以进取【茍避世则晦明藏用若无所能故不可进取】阳者进谋防者应感【显明其事者欲进而为谋防理之动唯应所感也】再杀则齐【一杀尚有参差必再杀然后可齐文王再驾伐崇武王再伐纣也】然后运可请也【旣齐则天下服故请问歴数之运将陟帝位也阳者进谋已下公问之辞也】对曰夫运谋者天地之虚满也合离也【言歴运之谋崇替相因若天地之有满虚合离乃理之不可已者已春夏为合秋冬为虚】春秋冬夏之胜也【若无春秋冬夏之变则不能相胜而成嵗有道之伐无道亦犹是也】然有知强弱之所尤然后应诸侯取交【尤殊絶也谓应运而王者必有智而强殊絶于众然后应诸侯可以取天下之交】故知安危国之所存以时事天以天事神【谓以神礼事也】以神事鬼【谓依时而享鬼也】故国无罪而君夀而民不杀智运谋而杂櫜刃焉【虽用智谋亦须威以成之故曰杂櫜韬也】其满为感【感则物应故满也】其虚为亡【亡则物散故虚也】满虚之合有时而为实【满时为实也】时而为动【虚时为动散也】地阳时贷【地在阳时假贷万物精气以长养也】其冬厚则夏热其阳厚则隂寒【厚谓过于寒热冬有极寒夏有极热夏有极热冬有极寒】是故王者谨于日至【谓冬夏至也当知二至之寒热】故知虚满之所在以为政令【知其寒热之虚为时令以顺之】已杀生其合而未散可以决事【时冬时旣有肃杀其萌芽内发欲生也然其时方寒合而未有时可以决防罚罪之事也】将合可以禺其随行以为兵【禺谓事端初见也谓夏末初秋之时寒凉方至将凝合初见其禺随此时而行可以为兵威也】分其多少以为曲政【兵之所由各有多少随其多少委曲为政】
　　请问形有时而变乎【谓嵗年吉凶之变可知】对曰隂阳之分定则甘苦之草生也【隂阳之分定于吉则甘草生荠是也定于防则苦草生葶是也】从其宜则酸醎和焉【谓从四时之宜以酸醎之味和而食焉若春多酸冬多醎是也】而形色定焉以为声乐【酸色青醎色黒青声角黒声羽皆定色而生声】夫隂阳进退满虚亡时其散合可以视嵗惟圣人不为嵗【言隂阳满虚散合可视知嵗之丰荒也】能知满虚夺余满补不足【圣人善识满虚之所在故夺有余者补于不足】以通政事以赡民常【或满与虚万人均平故能通达政事赡足于民使修常道】地之变气应其所出【谓地见灾变之气应其所出之处设法以禳之】水之变气应之以精受之以豫【水见灾变之气则当应之以精诚其祥不弭当受之者须预有所防备之也】天之变气应之以正【天见灾变之气惟守正以应之也】且夫天地精气有五不必为沮【谓五行之时也其时之气不能必则为沮败也】其亟而反其重陔动毁之进退即此数之难得者也【其为沮败也或才有形而违反者或迟重滞凝久而不去者或发动而有所毁伤者或乍进乍退者凡此皆灾败之数难得而知之者也】此形之时变也【谓嵗年之形有变也】
　　沮平气之阳若如辞静【言欲沮败平和之阳气黙至而无形声如辞言之静者】余气之潜然而动爱气之潜然而哀胡得而治动【灾之余气潜然发动爱怜之气已潜然而哀则气之动难知者也故曰胡得而治动自沮平已下公问之辞】对曰得得之衰时位而观之【得其沮气衰败之时立分位而观察之】佁美然后有煇【佁深思貌谓深得其美理然后情悦而貌煇然也】脩之心其杀以相待【旣知灾气之所召则脩徳于心以禳之其凶杀之至必有以待之也】故有满虚哀乐之气也【当察灾而得禳或满而乐或虚而哀也】故书之帝八神农不与存为其无位不能相用问运之合满安臧【易之所存五帝谓伏羲神农黄帝尧舜书之所记三王夏殷周然于八帝之中神农所存事迹独少则以不为位以观灾处气又不用公问自今之后运之合满何所藏隐可得知之者乎】二十岁而可广十二岁而聂广百岁伤神【管氏对曰从今之后二十嵗天下安宁礼义可广又十二嵗代将乱而摄其广又百嵗之后天下将分鬼神之祀絶矣】周郑之礼移矣【礼移则俗变也】则周律之废矣【周之法则壊矣】则中国之草木有移于不通之野者【时旣战争废于农事稼穑之地荆棘生焉故草之属移变于不通之野】然则人君声服变矣【声谓乐声众乱则声服俱变】则臣有依驷之禄【依称也代衰则臣富故臣多养驷马及其受禄又以称之】妇人为政鐡之重反旅金【君防则母后为政鐡者所以为兵噐当重之谓下流卑识不重铁反旅陈于金而玩之也】而声好下曲食好咸苦【谓声之下而悲者食多咸苦之味者妇人所好】则人君日退亟【旣使妇人为政则百度昏君人之衰也日以亟矣】则谿陵山谷之神之祭更应国之称号亦更矣【更改也国衰则神之祀改其所应祭国之称号亦更矣市朝旣变后圣旣作故改其号国者也】视之亦变【目视而取节令旌麾之属亦变矣】观之风气古之祭有时而星【或祭星以祈风气之和者也】有时而星熺【熺星之明或有祭明星者】有时而熰【熰热甚也或时旱热而祭】有时而胊【朐逺也或逺而为来嵗祈福而祭之也】鼠应广之实隂阳之数也【鼠忧也凡此皆君之忧人故广为祈福而祭之调隂阳为物也】华若落之名祭之号也【言祭时为物作美号若花落之莅物益其光辉也】是故天子之为国图具其树物也









　　管子补注卷十二
　　钦定四库全书
　　管子补注卷十三
　　明　刘绩　撰
　　心术上第三十六　　　　　　　短语十
　　心之在体君之位也【心之在体当身之中凡身之运为皆心之所使故象君位】九窍之有职官之分也【九窍则各有职司不能以此代彼若百官之有其分也】心处其道九窍循理【心之君处常能顺道则九窍所司各循理而应也】嗜欲益目不见色耳不闻声【嗜欲充益动违道则由九窍失其司目有所不见耳有所不闻也】故曰上离其道下失其事【上顺道则下事得】毋代马走使尽其力【○绩按后毋上有君字】毋代乌飞使其羽翼毋先物动以观其则动则失位静乃自得道不远而难极也【能走者马也能飞者鸟也今不任鸟马之飞走而以人代之虽尽力翼而终竟不能尽以喻君代臣亦然故曰不远而不得故曰难极也】与人竝处而难得也虚其欲神将入舎【但能空虗心之嗜欲神则入而舎之】扫除不洁神乃留处【不洁亦喻情欲】人皆欲智而莫索其所以智乎【所以智者虗心以循理也】智乎智乎投之海外无自夺【但能虗心循理其智虽复远投海外虗心用之他无従而夺之也】求之者不得处之者【将欲求之智终不知其处而得之也】夫正人无求之也【智既不可得故人亦无従而求之】故能虚无虚无无形谓之道化育万物谓之德君臣父子人间之事谓之义【人事各有宜也】登降揖让贵贱有等亲疎之体谓之礼简物小未一道杀僇禁诛谓之法【谓简择于物未有能与道为一者乃杀僇禁防之此法之用也】大道可安而不可説【夫道无形无声者也体神而安之则有理存焉如欲説之无绪可言】直人之言不义不顾不出于口不见于色四海之人又孰知其则【谓安道之君子虽人言其不义骜然不顾言既不出于口理又不见于色言理既絶四海之人谁有能知其则义哉】天曰虚地曰静乃不伐【言能体天而虚顺地而静则道德全备故不可伐也】洁其宫【宫者心之宅犹灵台也】开其门【门谓口也开口使顺理而言下解中门谓耳目也】去私毋言【谓无私言】神明若存【宫洁无私则神存】纷乎其若乱静之而自治【虽纷然而乱但静而顺之则自理也】强不能徧立智不能尽谋【忘强与智然后所谋立能徧而尽】物固有形形固有名名当谓之圣人【立名当物所以称圣】故必知不言无为之事然后知道之纪【道以不言无事为纪】殊形异执不与万物异理故可以为天下始【君人者必殊形异埶与物同理故可以为天下主】人之可杀以其恶死也【若不恶死虽杀无益】其可不利以其好利也【若不好利虽不利之亦无惩也】是以君子不怵乎好【怵止也不止人好利之情下解中作怵】不迫乎恶【不迫移人恶死之意】恬愉无为去智与故其应也非所设也其动也非所取也【故事也既忘智则事自去】过在自用【自用不顺理则生过】罪在变化【作聪明变旧章则成罪也】是故有道之君其处也若无知【寂泊之至】其应物也若偶之【若符契自然而合也】静因之道也【凡此皆虚静循理之道也○绩按此以上皆经下释其义】
　　心之在体君之位也九窍之有职官之分也【此已下上章之解也然非管氏之辞岂有故作难书而复从而解之前脩之制皆不然矣凡此书之解乃有数篇版法形势之属皆间错不伦处非其第据此则刘向编校之日谓为管氏之辞故使然也今究寻文理观其体势一韩非之论而韩有解老之篇疑此解老之类也】耳目者视听之官也心而无与于视听之事则官得守其分矣夫心有欲者物过而目不见声至而耳不闻也故曰上离其道下失其事故曰心术者无为而制窍者也【心无嗜欲之为故能制于九窍】故曰君无代马走无代鸟飞此言不夺能能不与下诚也【君之能不预于下之诚凡为其所能无不诚】毋先物动者摇者不定躁者不静言动之不可以观也位者谓其所立也人主者立于隂隂者静【静为躁君故人主立于隂也】故曰动则失位【失君位也】隂则能制阳矣静则能制动矣【君亦能制臣矣】故曰静乃自得
　　道在天地之间也其大无外其小无内【所谓大无不包细无不入也】故曰不远而难极也虚之与人也无间【虚能贯穿人形故曰无间】唯圣人得虚道故曰竝处而难得世人之所职者精也【职主也言所禀而生者精也】去欲则宣宣则静矣【宣通也去欲则虚自行故通而静】静则精精则独立矣独则明明则神矣神者至贵也故馆不辟除则贵人不舎焉故曰不洁则神不处
　　人皆欲知而莫索之其所以知彼也其所以知此也【有此然后知彼也】不脩之此焉能知彼【无此其具则不得知彼】脩之此莫能虚矣虚者无藏也【此既脩则彼不能虗诳者无能藏隐故也】故曰去知则奚率求矣【率循也无知则循理而自求也】无藏则奚设矣【既不能隐藏则无防谋可以施设也】无求无设则无虑无虑则反覆虗矣【○绩按言人求知彼必先脩已设心以待人一设心则非虚矣谓之虗若以其无藏也必去知无藏然后不求不设心无虑而虚矣注皆非】天之道虚其无形虚则不屈【屈竭也】无形则无所位【逆也】无所位故徧流万物而不变【无物与之同故不变】德者道之舎物得以生【谓道因德以生物故德为道舎○绩按无形谓道寓于物有形谓德】生知得以职道之精【得其生者生由禀道之精也】故德者得也得也者其谓所得以然也【得道之精而然】以无为之谓道【无为自然者道也】舎之之谓德【道之所舎之谓德也】故道之与德无间【道德同体而无内外先后之异故曰无间】故言之者不别也【同体故能不别】间之理者谓其所以舎也【道德之理可间者则有所舎所以舎之异也】义者谓各处其宜也礼者因人之情缘义之理而为之节文者也故礼者谓有理也理也者明分以谕义之意也故礼出乎义义出乎理理因乎宜者也法者所以同出不得不然者也【有礼则有法故曰同出也】故杀僇禁诛以一之也故事督乎法【督察也谓以法察事】法出乎权权出乎道【权道者事従之而出】道也者动不见其形施不见其德万物皆以得然莫知其极故曰可以安而不可説也莫人言至也【人无能言者理之至也】不宜言应也【有时宜言则应物故】应也者非吾所设故能无宜也【○绩按事至则应非先设故曰不宜言宜即前义也注皆非】不顾言因也【无所顾思者因旧故】因也者非吾所顾故无顾也【因旧也非吾所为故无顾】
　　不出于口不见于色言无形也四海之人孰知其则言深囿也【不知浅深之囿城也】
　　天之道虚地之道静虚则不屈静则不变不变则无过故曰不伐
　　洁其宫开其门宫者谓心也心也者智之舎也故曰宫洁之者去好过也【去欲好之过也】门者谓耳目也耳目者所以闻见也
　　物固有形形固有名此言不得过实实不得延名【不得无实虚延其名】姑形以形以形务名督言正名【姑且也且言形者以其形也】故曰圣人
　　不言之言应也【言则言彼形耳于我无言】应也者以其为之人者也【人有所为故圣人得不应】执其名务其应所以成之应之道也【物既有名守其名而命合之则所务自成斯应物之道】无为之道因也因也者无益无损也【损益者主有为】以其形因为之名此因之术也【见形而后名非因而何】名者圣人之所以纪万物也【万物虽多立名以纪之也○绩按此释知道之纪】
　　人者立于强【必强然后有所立也】务于善【必善然后成人也】未于能【能未成者习而成之】动于故者也【凡所运动必循于故致也】圣人无之【谓无宰物之心也】无之则与物异矣【物有我无故异也】异则虚【异于有故虚也】虚者万物之始也【有形生于无形也】故曰可以为天下始【圣人体虚故为天下始也】人迫于恶则失其所好【迫入于恶故失于好】怵于好则忘其所恶【为好所怵故忘其恶】非道也【二者皆非】故曰不怵乎好不迫乎恶恶不失其理欲不过其情故曰君子恬愉无为去智与故言虚素也【凡知与言习従虚素生则无邪欲也】
　　其应非所设也其动非所取也此言因也因也者舎已而以物【舎已而随物故曰因】为法者也感而后应非所设也缘理而动非所取也过在自用罪在变化自用则不虚不虚则仵于物矣变化则为生【谓有为于营生】为生则乱矣故道贵因因者因其能者言所用也【就能而用故曰因也】君子之处也若无知言至虚也其应物也若偶之言时适也若影之象形响之应声也故物至则应过则舎矣舎矣者言复所于虚也
　　心术下第三十七　　　　　　短语十一
　　形不正者德不来【有诸内必形于外故德来居中外形自正诗云抑抑威仪维德之隅】中不精者心不治【精诚至之谓也中能诚至心事自理】正形饰德万物毕得翼然自来【○绩按后内业作正形摄德天仁也义则淫然而自至】神莫知其极【正外形饰内德则下观而化矣故万物尽得其理也】昭知天下通于四极【毋物之义可以逆顺故能昭知天下自近以及逺通达于四极】故曰毋以物乱官【贪贿则官乱也】毋以官乱心【健羡太甚则心乱也】此之谓内得【官货两忘则内得也】是故意气定然后反正【无欲则意气定故能反正也】气者身之充也【气以实身故曰身之充也】行者正之义也【行不违中正之宜者也】充不美则心不得【充不美则气邪故心乱而不自得也】行不正则民不服【行不正则邪枉故人不服】
　　是故圣人若天然无私覆也若地然无私载也私者乱天下者也凡物载名而来圣人因而财之而天下治实不伤【因名而财则物宜之不爽故天下之理不伤也○绩按财同裁字训】不乱于天下而天下治【天地以及万物皆有理存焉直莫之乱则自理矣】专于意一于心耳目端知逺之证【但专意一心则耳目自端证知逺事也】能专乎能一乎能无卜筮而知凶吉乎【惠廸吉従逆凶岂劳卜筮而后知乎】能止乎能已乎【谓能止于已分○绩按止已皆不外求也】能无问于人而自得之于已乎【诚已自通问人致惑故不问而自得也】故曰思之思之不得鬼神敎之【诚已思而不得必有鬼神来敎】非鬼神之力也其精气之极也【鬼神虽能教不精极者今有精极则神不得不敎岂鬼神能致其力也○绩按言其得乃非鬼神之教乃吾心之灵自觉此语极精学者宜深味之】
　　一气能变曰精【谓专一其气能变鬼神来教谓之精】一事能变曰智【能专一其事能变而动之谓智也】慕选者所以等事也【人之来助或占慕之或选择之欲令其事齐等也】极变者所以应物也【物穷则变变而通之我之所由令极于变通之理应物者也】慕选而不乱【慕选则齐洁故不乱】极变而不烦【极变以顺物宜故不烦也】执一之君子【○绩按内业作惟执一之君子能为此乎】执一而不失能君万物【一谓精专也既精且专故能君万物也】日月之与同光天地之与同理【所谓与天地合其德与日月合其明】圣人裁物不为物使【圣人者裁防于物而使物不为裁而使已也】
　　心安是国安也【圣心安是国安】心治是国治也【圣心治是国治】治也者心也安也者心也【理与安一在于心然后国従也】治心在于中【理心在于适中也】治言出于口【则无口过】治事加于民【则无枉事】故功作而民从则百姓治矣【功成人服非理而何○绩按言但治心在内则治言出口治事加民有功民従而国治矣】所以操者非刑也所以危者非怒也【刑虽能操怒虽能危比之于道犹为末功物不能离道无不操违道必危是无不危也】民人操百姓治道其本至也【必每人皆操道然后百姓理如此则道为人本岂不至哉】至不至无【无虚也所谓至者虚之道也】非所人而乱【非至虚而为天下主必乱】凡在有司执制者之利非道也【有司执制常弃本逐末滞于刑政非道也】圣人之道若存若亡【迎之不见其首随之不见其后故曰若存若亡也】援而用之殁世不亡【道无形也无形则无尽时故殁世不亡也】与时变而不化应物而不移日用之而不化【无形则无变移之时】
　　人能正静者筋肕而骨强【能静则神气全故筋骨肕强也○绩按肕筋坚也】能戴大圆者体乎大方【必体大方然后能戴大圆○绩按内业体作履】镜大清者视乎大明【必视大明然后能镜大清】正静不失日新其德【正静者则理顺而功立故其德日新】昭知天下通于四极【既知天下则逺通四极】金心在中不可匿【金之为物弥精心之为用弥明故比心于金中茍有如金之心则徴见于外不可隐匿之也○绩按当依内业作全心在中不可蔽匿金乃全之误又缺一蔽字】外见于形容可知于顔色【其见于外或在形容或在顔色】善气迎人亲如弟兄恶气迎人害于戈兵【○绩按内业戈兵作戎兵】不言之言闻于雷鼓【至道之居常言之言则人无不闻故同于雷鼔○绩按内业作不言之声】金心之形明于日月察于父母【金心无不耀无不知故明于日月察于父母知子无若于父母故以言焉○绩按金亦全字误】昔者明王之爱天下故天下可附暴王之恶天下故天下可离故货之不足以为爱刑之不足以为恶货者爱之末也刑者恶之末也【爱恶以为心本也故货刑为末也】
　　凡民之生也必以正平【正平则能保全其生】所以失之者必以喜乐哀怒【喜乐哀怒过常则失其生○绩按内业作喜怒忧患】节怒莫若乐【乐主和故能节怒○绩按内业节作止】节乐莫若礼守礼莫若敬【礼者敬而已矣故敬能守礼也】外敬而内静者必反其性【外敬则合礼内静则循乐故能反其性】岂无利事哉我无利心岂无安处哉我无安心【亦既反性则忘其利安虽有利事安处蔑不足资也】心之中又有心【动乱之心中反有静正之心也】意以先言【意感而得言】意然后形【意感其事然后呈形】形然后思【有形则理可寻故思之也】思然后知【思然后得理故能知也】凡心之形过知失生【○绩按内业定心在中耳目聪明四攴坚固可以为精舎精也者气之精者也气道乃生生乃思思乃知知乃止矣凡心之形过知失生又曰形然后言言然后使使然后治不治必乱乱乃死精存自生其外安荣此合二节而论文有差误也】是故内聚以为原【○绩按内业作内藏以为泉原此缺一泉字】泉之不竭【内聚思虑则用之不穷犹泉之有源其可竭哉】表里遂通泉之不涸四支坚固【内和则外通表里无壅故若泉之不涸而四支坚固也】能令用之被服四固【但能用此道者则四支坚固被及其身也○绩按内业作乃能穷天地被四海】是故圣人一言解之上察于天下察于地【解则无不通物故能穷于上下】
　　白心第三十八　　　　　　　短语十二
　　建当立【凡所建必建其当立者也】有以靖为宗【静则思虑审为建事之宗】以时为宝【建事非时虽尽善不成时为事宝也】以政为仪【政者所以节制其事故为仪】和则能久【又必当和同然后能久也】非吾仪虽利不为非吾当虽利不行非吾道虽利不取【凡此虽曰有利非吾仪也当也道也故皆不为之也】上之随天其次随人【所谓应天顺人也】人不倡不和【人倡而和事无不成也】天不始不随【后天而奉天时则举无不成也】故其言也不废其事也不随原始计实本其所生知其象则索其形【谓君之出言人乃顺而不废其行事则有而不随若此者当原其初始计其理实寻本其所生则其象可知象既可知则其形可索也○绩按随隳同】缘其理则知其情【顺理则情自见】索其端则知其名【索端则名自形】故苞物众者莫大于天地【万物共在天地之中】化物多者莫多于日月【日阳也月隂也物皆禀隂阳之气然后化之也】民之所急莫急于水火【一日无水火则生理或有不全】然而天不为一物枉其时【冬不为松栢不凋辍其霜雪夏不为荠麦枯死止其雨露也】明君圣人亦不为一人枉其法【周公不以管蔡之亲休其诛放也】天行其所行而万物被其利【冬行霜雪夏行雨露故万物利也】圣人亦行其所行而百姓被其利【行赏于善人行罚于凶人故天下清而百姓防利也】是故万物均既夸众矣【夸大也天与圣人无私故万物均防其利既大而且众也】是以圣人之治也静身以待之物至而名自治之【循名责实则下无隐情故理也】正名自治之竒身名废【竒谓邪不正】名正法备则圣人无事【正名法备则事无阙滞故圣人无事也】不可常居也【居必有时而迁】不可废舎也【废舎则百度弛紊也】随变断事也【居变则不壅塞也】知时以为度【事非其时则不成也】大者寛小者局【寛则有余局则不足】物有所余有所不足【以有余补不足则事平理均也】
　　兵之出出于人【人为兵本】其人入入于身【兵而有功入其赏赐必返于身】兵之胜从于适【适和也所谓师克在和也】德之来从于身【脩身则德立也】故曰祥于鬼者义于人【义于人者则鬼祐之以福祥也】兵不义不可【兵不义而还自害故不可】强而骄者损其强弱而骄者亟死亡【违礼而骄无施而可弱而骄者则又其戻焉死之速不亦宜乎】强而卑义信其强弱而卑义免于罪是故骄之余卑【于骄有余则弱弱则卑也】卑之余骄【于卑有余则强强则乂骄】道者一人用之不闻有余【理才用于一人】天下行之不闻不足【无不足于其人】此谓道矣【多少皆足者道也】小取焉则小得福大取焉则大得福尽行之而天下服殊无取焉则民反其身不免于贼【殊无取焉则动皆违道故人反背之而贼害也】
　　左者出者也【左为阳阳主生故为出也】右者入者也【右为隂隂主死故为入】出者而不伤人入者而自伤也【出者既主生则不当伤人违而伤人是还自伤】不日不月而事以从【但循道而往不计日月事已従而成也】不卜不筮而谨知吉凶【顺道则吉逆道则凶岂须卜筮后知乎】是谓寛乎形徒居而致名【守道者静黙而已故其身寛闲徒然而居能致令名】去善之言为善之事事成而顾反无名【若能去言善直能为善事其事之成顾反之者黙然无名也○绩按去乃云字误言云善言为善事反无名即下文能者无名也】能者无名从事无事【深能其事者必不求名然其従事安然闲暇若无事然也】审量出入而观物所载【谓凡出命令当观物载之所堪然后审量而出之也】孰能法无法乎始无始乎终无终乎弱无弱乎【凡此皆谓为而忘之者也】故曰美哉岪岪【岪岪兴起貌谓能而不为有契于道如此则功美日兴故曰美哉岪岪】故曰有中有中【举事虽得其中而不为中乃是有中也】孰能得夫中之衷乎【得于中之损折中者其维忘中乎○绩按此即前心之中又有心意注非】故曰功成者隳名成者亏故曰孰能弃名与功而还与众人同【君弃功名则与众不异同于物者谁能害之者也】孰能弃功与名而还反无成【弃功名则无所成名】无成有贵其成也【能贵无成乃是成也】有成贵其无成也【若其贵成乃是无成】日极则仄月满则亏极之徒仄满之徒亏【谓月】巨之徒灭【谓能立大功也】孰能已无已乎效夫天地之纪【天地忘形者也能效天地者其唯忘已乎】
　　人言善亦勿听人言恶亦勿听【誉之不劝非之不沮】持而待之空然勿两之淑然自清【但无心而待则淑然和美善恶自清也】无以旁言为事成察而徴之无听辩【无以旁誉之言以为事成功而无听其利口之辩言悦之也】万物归之美恶乃自见【万物之归当顺而容之其美之与恶终自显见之也】天或维之地或载之天莫之维则天以坠矣地莫之载则地以沉矣夫天不坠地不沉夫或维而载之也夫【天张于上地设于下自古及今而不沉坠者必有神灵维载之故】又况于人人有治之辟之若夫靁鼔之动也【必有以而动也】夫不能自摇者夫或摇之【无识之物皆不能自揺有时而动则物摇之也】夫或者何若然者也【风有时揺动谁使然也○绩按或者指上或摇之言或言天地尚有所以维载者况人岂无治之者故问治之者状下遂详其无声无臭之妙而口耳目手足等本之注皆非】视则不见听则不闻【谓风】洒乎天下满【风之洒散满天下也】不见其塞【风无壅塞时也】集于顔色【寒者遇风则色惨热者遇之则清也】知于肌肤【惟肌肤能觉风】责其往来莫知其时【责问其往来则不得其时】薄乎其方也【谓遇方则为方】韕乎其圜也【韕复貌谓遇圜则为圜也】韕韕乎莫得其门【虽复圆转然不见其门也】故口为声也耳为听也目有视也手有指也足有履也事物有所比也【今夫口耳目手足各有其在非徒然也必精神之比夫事物之动摇则风使之然然求风则不得语神亦不见之也】
　　当生者生当死者死【或死或生亦神为之主】言有西有东各死其乡【虽其所居有东西之异至于各死其乡则无不均也】置常立仪能守贞乎【人人理则置之常法立之仪则而勿失者可谓正乎】常事通道能官人乎【有能守其常事随时变通不违于道如此者可以官于人】故书其恶者言其薄者上圣之人【圣通也旣设法以教之立官以主之犹有恶薄而不化者则书而陈之居上者然后化而通之也】口无虚习也手无虚指也物至而命之【口之习也手之指也终不徒然必以事物之至或以手指之或以口命之】耳【○绩按耳语辞属上为句】发于名声疑于体色此其可谕者也【名声之至耳听之内流于心外凝结于体色如此者性之敏惠故可以德义告谕也】不发于名声不凝于体色此其不可谕者也【不发不凝所谓顽鄙者也故不可告谕也】及至于至者教存可也教亡可也【谓人可诱令至于所欲至如此者存亡教故教存亦可教亡亦可也】故曰济于舟者和于水矣【水和静无有波浪则能济舟】义于人者祥于神矣【与人理相宜则神与之福祥也○绩按言圣人口不先言手不先指俟物至而后应之耳葢以可言可指者易知而不可言不可指者难知其所以然难知亦不系教否故能济舟者必得载舟水之理能应物者必得寓物神之妙神即所以然也】
　　事有适而无适【事虽有所适可常者若无适也】若有适觿解不可解而后解【虽时有适潜黙周宻人莫知其由然结必待觿而后解觿所以解结也】故善举事者国人莫知其解【周密若结故不能知其解○绩按言事有一种适无适若有适犹觿解不可解而后解本不可适而适之故人皆不知其适解也】为善乎毋提提为不善乎将陷于刑【提提谓有所举也欲为善乎则人以我谦退无所举欲为不善又恐防于刑罚也】善不善取信而止矣【善与不善足以为物所信则止矣此言可以为善不善之取也】若左若右正中而已矣县乎日月无已也【左阳谓善也右隂谓不善也言处隂阳之中得其正而止若能常得中则名与日月俱悬而无已时也】愕愕者不以天下为忧【愕愕守正者忘天下故不忧也】刺刺者不以万物为防【刺刺操求自谓智谋之士能忘智常操求物理而经营切为防也】孰能弃刺刺而为愕愕乎【智者劳而失惠忘徳者佚而归之也】
　　难言宪术须同而出【凡为法术必重难须同众心然后出之矣】无益言无损言近可以免【损益之事当潜而为之又曰何谋此愼密之至】故曰知何知乎谋何谋乎【虽知之常曰何知虽谋之常曰何谋此愼密之至也】审而出者彼自来【审而出者必同于彼故自来】自知曰稽【自知则能考彼矣】知人曰济【知人则能可以济同不以和济同也】知茍适可为天下周【自知能稽知人能济所谓适也若此可为天下之周愼也】内固之一可为长久【适可以知内自固之则长久】论而用之可以为天下王【既固于心度时论用如此可以为天下王】天之视而精【既可王天下则于天道故视天能精之也】四璧而知请【四璧周礼所谓四珪有邸者也祭天所奠也同邸于璧故曰四璧既能知天则祭以四璧而祈请其福祥也】壌土而与生【天既降福故壤土为之生百谷也】能若夫风与波乎唯其所欲适【风动波应大小唯所欲适天地之应圣人亦犹是也】故子而代其父曰义也臣而代其君曰簒也【臣代于君必是簒夺而取也】簒何能歌武王是也【武王以臣代君则非簒也谓之簒之岂能使纣之众前歌后舞乎则武王以臣代君于理是也】故曰孰能去辩与巧而还与众人同道【武王伐纣所以不为簒者则以纣恃其辩巧自异于物逆天絶理毒流四海故也向能去其辩巧与众同道何武王之敢窥哉虽欲代之故得簒名也】故曰思索精者明益衰德行脩者王道狭【思索太精则矜名故王道狭也】卧名利者写生危【卧犹息也写犹除也能息名利则除身之危】知周于六合之内者吾知生之有为阻也【周其智于六合则神伤力竭故于其生有所阻难也】持而满之乃其殆也【持满者善覆故危也】名满于天下不若其已也【名满于天下则华杨而实丧】名进而身退天之道也【未有能名身俱进者】满盛之国不可以仕任【满盛则败亡故不可仕其任也】满盛之家不可以嫁子【嫁子于满盛之家则与之俱亡】骄倨傲暴之人不可与交【交于骄暴则危亡及已也】
　　道之大如天【无不覆也】其广如地【无不载也】其重如石【万人之力不能举也】其轻如羽【一人载之不为重】民之所以知者寡故曰何道之近而莫之与能服也【服行也】弃近而就远何以费力也【道近在身不能求之于已而望之于人终无得时故曰费力也】故曰欲爱吾身先知吾情【知已情则能自保其身】君亲六合以考内身【遍六合之种一一考之于身身皆备之则何须弃身而远之也】以此知象乃知行情【于身知象乃知可行之情】既知行情乃知养生【知行情则不违理不违理则生全故曰乃知养生】左右前后周而复所【行身之道或従左右或従前后行之既周还复本所也】执仪服象敬迎来者【执常仪行常象将来可行之理敬而迎之】今夫来者必道其道【上道従也将来之理必道而来従也】无迁无衍命乃长久【理既従道而来但遵而行之无迁移无寛衍勤而为之则命久长也】和以反中形性相葆【事既安和反归中理如此则形全性顺故能相保也】一以无贰是谓知道将欲服之必一其端而固其所守【固守则道自行】责其往来莫知其时【若责生之往来则期不定】索之于天与之为期【求性命之理于天则期时可知也】不失其期乃能得之【既不失期则性命之理得也】故曰吾语若大明之极【若汝也大明之极谓天也】大明之明非爱人不予也【爱惜也非有所隐惜于人而不与之也】同则相从反则相距也【与天同则従反则距也】吾察反相距吾以故知古从之同也【察今反则有距故知古之従者以其同也】





　　管子补注卷十三
&lt;子部,法家类,管子补注&gt;
　　钦定四库全书
　　管子补注卷十四
　　明　刘绩　撰
　　水地第三十九　　　　　　　短语十三
　　地者万物之本原诸生之根苑也【苑囿城也】美恶贤不肖愚俊之所生也【谓生于地】水者地之血气如筋脉之通流者也【言水材美具备其润泽若气以支持于地者若筋分流地上若脉也】故曰水具材也【言水材美具备】何以知然也曰夫水淖弱以清而好洒人之恶仁也【淖和也恶垢秽也】视之黒而白精也【视其色虽黒及挥扬之则白如此者精也】量之不可使概至满而止正也【以意量之则多少不可以概注于器满则止不可加剰如此者正也】唯无不流至平而止义也【方圆邪曲无所不流平则止不可增髙如此者义也】人皆赴髙已独赴下卑也卑也者道之室王者之器也【道以卑为室王以卑为器也】而水以为都居【都聚也水聚居于下卑也】凖也者五量之宗也【水可为平凖五量取则焉故为五量之宗也】素也者五色之质也【无色谓之素水虽无色五色不得不成故为五色质也】淡也者五味之中也【无味谓之淡水虽无味五味不得不和故为五味中也】是以水者万物之凖也【万物取平焉故曰凖也】诸生之淡也【能济诸生以适中故曰淡也】违非得失之质也【得亦自水生焉失亦自水生焉故为得失之质】是以无不满无不居也集于天地【雨従天降而亦有河汉故水集于天地】而藏于万物【动植之物皆含液也】产于金石【防金于水山石之穴或有溜泉焉】集于诸生【诸合生类皆得水而生之】故曰水神【莫不有水焉不知其所故谓之神也】集于草木根得其度【得其生之度】华得其数【得其荣落之数】实得其量【得其生熟之量】鸟兽得之形体肥大羽毛丰茂文理明着万物莫不尽其几【几谓従无以适有也】反其常者【常谓长育之常数也】水之内度适也【内度谓潜润之度也】夫玉之所贵者九德出焉夫玉温润以泽仁也邻以理者知也【邻近也玉文相适近理各自通如此知也】坚而不蹙义也【蹙屈聚也如此义也】亷而不刿行也鲜而不垢洁也折而不挠勇也瑕适皆见精也【瑕适玉病也以其精纯故不掩瑕适】茂华光泽并通而不相陵容也叩之其音清搏彻逺纯而不杀辞也【象古君子之辞也】是以人主贵之藏以为宝剖以为符瑞九德出焉【人主所以宝而藏之为符瑞九德之故】人水也男女精气合而水流形【隂阳交感流布成形也】三月如咀咀者何曰五味五味者何【咀咀口和嚼之谓三月之胎浑初凝类口所嚼食也】曰五藏【五味出于五藏后也】酸主脾醎主肺辛主肾苦主肝甘主心五藏已具而后生肉脾生膈【膈在脾上也】肺生骨肾生脑肝生革【革皮肤也】心生肉五肉已具而后发为九窍脾发为鼻肝发为目肾发为耳肺发为口心发为舌【○绩按旧本无此句今据文子补之】五月而成十月而生生而目视耳听心虑目之所视非特山陵之见也察于荒忽耳之所听非特雷鼓之闻也察于淑湫心之所虑非特知于麤粗也察于防故脩要之精【言精思是理脩要妙之精也】是以水集于玉而九德出焉凝蹇而为人【蹇停也言精液凝停则为人也】而九窍五虑出焉【五虑谓耳目鼻口心也】此乃其精【言九窍五虑是身之精也】麤浊蹇能存而不能亡者也【谓人之禀气麤浊而蹇但能存而不能亡也○绩按此言水之精麤浊蹇能存而不能亡者生人与玉注俱非】伏闇能存而能亡者蓍与龙是也【言龙禀气防妙悠逺而暗防故能存亡而为变化也】生于水发之于火【谓卜者以火钻灼之】于是为万物先为祸福正【谓得水火之灵故先知于万物识祸福之正也】龙生于水被五色而游故神【得水不测之灵故神】欲小则化如蚕蠋【蠋藿中虫】欲大则藏于天下【言能隐覆天下】欲尚则凌于云气【尚上也】欲下则入于深泉变化无日【随时而变不期于日】上下无时谓之神与龙伏闇能存而能亡者也
　　或世见【谓下谷不徙水不絶之也】或世不见者【谓涸川水有时而絶】生蟡与庆忌【世见生庆忌世不见生蟡也○绩按蟡于危切又音诡】故涸泽数百嵗谷之不徙水之不絶者生庆忌【谓涸泽之中有谷有水谷不徙而水不絶也】庆忌者其状若人其长四寸衣黄衣冠黄冠戴黄盖乘小马好疾驰以其名呼之可使千里外一日反报此涸泽之精也涸川之精者生于蟡蟡者一头而两身其形若蛇其长八尺以其名呼之可以取鱼鼈此涸川水之精也是以水之精麤浊蹇能存而不能亡者生人与玉伏闇能存而能亡者蓍与龙或世见或不见者蟡与庆忌故人皆服之【谓服用水】而管子则之【言管子独能知水法则也】人皆有之【莫不有水】而管子以之【以用也言管子独能用水也】是故具者何也水是也【言水无理不具也】万物莫不以生【得水以生】唯知其托者能为之正具者水是也【托依也能知水理之所依者能正于万物故理之具者水也】故曰水者何也万物之本原也诸生之宗室也美恶贤不肖愚俊之所产也何以知其然也夫齐之水道躁而复故其民贪麤而好勇【以水道回复故令人贪以其躁速故令人麤勇也】楚之水淖弱而清故其民轻果而贼【以其淖弱故轻佚清则明察故人果贼也】越之水浊重而汨故其民愚疾而垢【汨浸也浊重故愚浸则多所渐入故疾垢也】秦之水泔最而稽滞而杂【最絶也稽停留也谓秦水絶泔而味停留又泥沉滞与水相杂也】故其民贪戾防而好事【以其甘而稽故贪戾以其滞杂故诬而好事】齐晋之水枯旱而运墆而杂【齐晋谓齐之西而晋之东枯旱谓其水惨澁而无光也】故其民谄谀而葆诈巧佞而好利【以其运故谄谀以其枯旱故葆诈以其杂故巧佞而好利】燕之水萃下而弱沉滞而杂故其民愚戆而好贞轻疾而易死【沉故愚戆而好贞萃杂故轻疾而易死也】宋之水轻劲而清故其民简易而好正【轻故简易清劲故好正也】是以圣人之化世也其解在水【言解人之邪正尝水而知】故水一则人心正【一谓不杂】水清则民心易一则欲不汚【人心既一故欲不汚秽】民心易则行无邪【易直则无邪也】是以圣人之治于世也不人告也不户説也其枢在水【枢主运转者也言欲转化于人但则水之理故曰其枢在水也】
　　四时第四十　　　　　　　　短语十四
　　管子曰令有时【王者命令必有其时】无时则必视顺天之所以来【视谓观而察之若不得时则必观察其所致改革以顺天道之来也】五漫漫六惽惽孰知之哉【漫漫旷逺貌惽惽防暗貌五谓每时之政其理旷远六谓隂阳四时其理微暗既漫且惽故知之者少也】唯圣人知四时不知四时乃失国之基不知五谷之故国家乃路【路谓失其常居】故天曰信明地曰信圣【言能信顺天地之道则而行之者曰明曰圣也】四时曰正【顺行四时之令曰正也】其王信明圣其臣乃正【君明圣则能用贤材故正也】何以知其王之信明信圣也曰愼使能而善听信之【谓能听信贤材之人】使能之谓明【使任贤能则为明也】听信之谓圣【既听其言又信其事所以为圣】信明圣者皆受天赏【信明者天福也】使不能为惽【既使不能所以为惽】惽而忘也者皆受天祸【惽忘则动皆违理故受天殃也】是故上见成事而贵功则民事接劳而不谋【谓君见下有成则能贵赏其功是上能以恩接人事故虽下劳不谋上报其事也】上见功而贱则为人下者直【恃其功劳故肆直也】为人上者骄【不恤下功则以骄悖故也】是故隂阳者天地之大理也【天地用隂阳为生成】四时者隂阳之大经也【隂阳更用于四时之间为纬也】刑德者四时之合也【德合于春夏刑合于秋冬】刑德合于时则生福诡则生祸然则春夏秋冬将何行东方曰星【东方隂阳之气和杂之时故为星星亦不定于隂阳也】其时曰春【春蠢也时物蠢而生也】其气曰风【阳动而隂寒为风也】风生木与骨【木为风而发畅骨亦木之类也】其德喜嬴而发出节【出生也言春德喜悦长嬴为发生之节也】时其事号令脩除神位谨祷弊梗【梗塞也时方开通而有弊败梗塞者则祷神以通道之○绩按淮南子仲春祭不用牺牲用圭璧更皮币疑此乃币更误】宗正阳【春阳事故以正阳为宗】治隄防【夏多水潦故于春预脩隄防】耕芸树蓺正津梁【谓正桥梁也】脩沟渎甃屋行水【甃者使之行水也脩屋坏时方漑灌依次行而用】解怨赦罪通四方【凡此皆助发生之气】然则柔风甘雨乃至【柔和也】百姓乃寿百虫乃蕃此谓星德【星以和为德也】星者掌发发为风【掌主也主以风发生】是故春行冬政则雕【肃杀之气乘之故雕落也】行秋政则霜【秋霜降时也】行夏政则欲【○绩按疑燠字误月令行夏令煗气早来意】是故春三月以甲乙之日发五政【甲乙统春之三时也】一政曰论防孤舎有罪二政曰赋爵列授禄位【列次也】三政曰冻解脩沟渎复亡人【人之逃亡者复还之】四政曰瑞阻险【路有险阻理之使端平也】脩封疆正千伯【千伯即阡陌也】五政曰无杀麑夭毋蹇华絶芋【蹇拔也芋之属其根经冬不死不絶之也○绩按后禁藏作毋夭英毋柎竽必有一误】五政茍时春雨乃来
　　南方曰日【南方太阳故为日也】其时曰夏【夏假也谓时物皆假大也】其气曰阳【夏之气也】阳生火与气【阳为郁热敲蒸故为火气也】其德施舎脩乐【施舎谓施爵禄舎逋罪脩乐谓作乐以脩辅也】其事号令赏赐赋爵受禄顺乡【顺乡谓不违土俗之宜也】谨脩神祀量功赏贤以动阳气【阳气主仁故行恩赏以助之也】九暑乃至【九暑谓九夏之暑也】时雨乃降五谷百果乃登此谓日德【日以昭育为德也】中央曰土【土位在中央而寄王于六月承火之后以土火之子故也而统于夏所以与火同章也】土德实辅四时入出【土在四时之季与之入出○绩按此言工无定时也】以风雨节土益力【土得雨遍益其生植之力○绩按此言土无定气也】土生皮肌肤【土所生木实成皮与肌肤○绩按此言土气之生也】其德和平用均【土无不载无不生故和而用均也】中正无私【位居中正无偏私】实辅四时【○绩按此言土之德也】春嬴育夏养长秋聚收冬闭藏【言上之四时皆土之所辅成也○绩按此言土之事也】大寒乃极国家乃昌四方乃服【言土辅四时使均成然后寒极而成嵗国昌而民服】此谓嵗德【谓土能成歳之德也】日掌赏赏为暑【得赏则热热故为暑】嵗掌和和为雨【和则隂阳交故为雨】夏行春政则风【风主春故】行秋政则水行冬政则落【霜气肃杀故雕落也】是故夏三月以丙丁之日发五政一政曰求有功发【○绩按疑伐字】劳力者而举之二政曰开久坟【久坟瘗之处开通之也】发故屋辟故窌以假贷【辟开也】三政曰令禁扇去笠【禁扇去笠者不欲令人御盛阳之气】毋扱免【禁扱袵免袒者亦不欲人恶盛阳之气也】除急漏田庐【田中之庐欲漏之不欲人恶盛阳之气也】四政曰求有德赐布施于民而赏之五政曰令禁罝设禽兽【谓设罝以取禽兽也】毋杀飞鸟五政茍时夏雨乃至也
　　西方曰辰【辰星日交会也秋隂阳适中故为辰】其时曰秋【秋揫也时物成熟揫敛之】其气曰隂【秋之气也】隂生金与甲【隂气凝结坚实故生金为爪甲也】其德忧哀静正严顺【秋气凄恻故以忧恤哀怜为德静正隂之性也严顺谓德虽严然顺时而为之也】居不敢淫佚【顺秋气而静居不敢为淫佚过失也】其事号令毋使民淫暴顺旅聚收【谓顺时理军旅聚而收之也】量民资以畜聚赏彼羣干【众有武干人当赏之】聚彼羣材【材谓可以充兵器之材当收聚之】百物乃收使民毋怠【时云收敛出师故聚装人无懈怠】所恶其察所欲必得【察所恶之方而伐之则得其所欲也】我信则克【我旣诚信故能克敌】此谓辰德【辰以收敛杀奸邪为德也】辰掌收收为隂【收聚冬闭藏故为隂】秋行春政则荣【春发荣也】行夏政则水【夏多行水潦也】行冬政则耗【冬肃杀损耗也】是故秋三月以庚辛之日发五政一政曰禁博塞【博塞长奸邪故禁之】圉小辩鬬译誋【小辩则利口覆国及译传言语相疾忌为鬬讼者皆当禁圉之也】二政曰毋见五兵之刄【时或出师掩袭故藏五兵之刄也】三政曰愼旅农趣聚收四政曰补缺塞坼【师旅营农当愼收之秋方闭藏故令补塞缺坼也】五政曰脩墙垣周门闾【亦所以助闭藏之气】五政茍时五谷皆入
　　北方曰月【北方太隂故为月也】其时曰冬【冬中也言藏收万物于中也】其气曰寒【冬之气也】寒生水与血【寒释则水流血亦水之类】其德淳越温怒周密【冬时花叶凋落唯根干存焉故以淳质为德越散也冬既闭藏时则入于恡啬故令散施为德虽复隂怒当节之以温周密者众隂之闭藏也】其亊号令脩禁徙民令静止【时方休息故禁人私徙令为静止也】地乃不泄【冬令行故池不泄也】断刑致罚无赦有罪以符隂气【隂气主杀故断刑致罪以符之】大寒乃至甲兵乃强五谷乃熟国家乃昌四方乃备此谓月德【月以闭藏罚罪嵗德也】月掌罚罚为寒【罚则杀物故为寒也】冬行春政则泄【春阳气发泄也】行夏政则靁【夏雷雹行】行秋政则旱【谓冬气旱早也】是故冬三月以壬癸之日发五政一政曰论孤独恤长老二政曰善顺隂脩神祀赋爵禄授备位三政曰効防计毋发山川之藏【山藏谓铜银之属藏在山者川藏谓珠玉之属藏在川者也】四政曰捕奸遁得盗贼者有赏五政曰禁迁徙止流民圉分异【分异谓离居者】五政茍时冬事不过所求必得所恶必伏【○绩按自是故至此旧本误在暴虐积则亡下】
　　是故春凋秋荣冬雷夏有霜雪此皆气之贼也【气反时则为贼害也】刑德易节失次则贼气遫至贼气遫至则国多菑殃是故圣王务时而寄政焉【谓顺时而立政】作教而寄武【因教而习武也】作祀而寄德焉【谓设祭以显德则神歆也】此三者圣王所以合于天地之行也【天地之行唯此三者而已】日掌阳月掌隂星掌和阳为德隂为刑和为事是故日食则失德之国恶之月食则失刑之国恶之彗星见则失和之国恶之【失则当受罚故其所失各以其所类而兴恶也】风与日争明则失生之国恶之【日恶风且热旱灾成矣方生之物皆枯悴矣此失生德也故失生之国恶也】是故圣王日食则脩德月食则脩刑彗星见则脩和风与日争明则脩生此四者圣王所以免于天地之诛也信能行之五谷蕃息六畜殖而甲兵强治积则昌暴虐积则亡
　　道生天地【道者自然能生天地也】德出贤人【德者贤人所脩为故能生贤也】道生德【法道则成德也】德生正【德脩则理自正】正生事【正直则事干】是以圣王治天下穷则反终则始德始于春长于夏刑始于秋流于冬【谓刑于冬而休息也】刑德不失四时如一【皆顺时而成故如一】刑德离乡时乃逆行【乡方也】作事不成必有大殃月有三政【月三旬政异故曰三政也】王事必理以为必长【王者行事必顺三政之理然后可以长久】不中者死失理者亡【中犹合也不合三政者则无违失其理必败亡】国有四时固执王事【固执四时之政以辅行王事】四守有所【谓守四时令得其所】三政执辅【执月三之政辅行已德也】
　　五行第四十一　　　　　　　短语十五
　　一者本也【本农桑也】二者器也【器所以理农桑之具也】三者充也【充谓人力能称本与器也】治者四也【人既务本设治以理之也】教者五也【人既奉法则以礼义教之】守者六也【人既奉法従教则设官以守之】立者七也【既设官以守之则能立事】前者八也【既能设官立事可与前王比隆】终者九也【既能与前王比隆可谓王道之终也】十者然后具五官于六府也【立五行之官分掌六府也】五声于六律也【谓播五声于六律也】六月日至【阳生至六为夏至隂生至六为冬至】是故人有六多【阳至六为纯阳之多也隂至六为纯隂之多也人禀隂阳之纯以生故曰人有六多】六多所以街天地也【街犹阳隂多也】天道以九制【九老阳之数以老阳制天所以君长之也】地理以八制【八少隂之数以少隂制地欲其生息也】人道以六制【六者兼三才之数人禀天地隂阳之气以生故以制人也】以天为父以地为母以开乎万物【父母开通以生万物】以总一统【总持其本以统万物也】通乎九制六府三充而为明天子【言能总一统九制已下可谓明天子】脩槩水上以待乎天菫【菫诚也言天子能以中正自脩以槩自平上待天诚也】反五藏以视不亲【又亲反察于五藏以视知何者不亲也】治祀之下以观地位【理于祭祀之时于其所祭之下观知地位之尊卑也】货曋神庐合于精气【神庐谓庙祠也日所次隅曰曋言祭神庐之时或荐珍货虽已奠于地复以日次隅之所以为精祥也如此者所以招合鬼神精气之道也】已合而有常【神既合聚而享祐则风雨得其常也】有常而有经【风雨有常百货成而常经不失也】审合其声脩十二钟以律人情【不失其经则庶绩咸通故可审合理世之声以成安乐之音然后十二钟以播其音音之髙下皆法人情律法也】人情已得万物有极然后有德【得人情则物理极极于物理可谓有德也】故通乎阳气所以事天也经纬日月用之于民【天气以积阳成德故通阳气然后能事天又经纬日月之时候使人用之也】通乎隂气所以事地也经纬星厯以视其离【地以积隂成体故通隂气然后能事地又经纬星厯之节气视知其离絶也】通若道然后有行【言能通上隂阳天地之道然后所行不失也】然则神筮不灵神不卜【既通天地之道则所行无不当故筮不能为卜兆】黄帝泽参治之至也【黄帝虽通天地之道不使参问田泽以得万灵之情可谓理之至也】
　　昔者黄帝得蚩尤而明于天道得大常而察于地利得奢龙而辩于东方【○绩按一本奢作苍下仿此】得祝融而辩于南方得大封而辩于西方得后土而辩于北方黄帝得六相而天地治神明至蚩尤明乎天道故使为当时【谓知天时之所当也】大常察乎地利故使为廪者【廪给也谓开廪以给人也】奢龙辩于东方故使为工师【工师即司空也】祝融辩乎南方故使为司徒【谓主徒众使务农也】大封辩于西方故使为司马【主兵马以出征】后土辩乎北方故使为李【李狱官也取使象水之平也】是故春者工师也夏者司徒也秋者司马也冬者李也昔黄帝以其缓急作五声【调政理之缓急作五声也】以政五钟令其五钟一曰青钟大音【大音东方钟名】二曰赤钟重心三曰黄钟洒光四曰景钟昧其明五曰黑钟隐其常【自大音重心已下皆钟名其义则未闻】五声既调然后作立五行以正天时五官以正人位人与天调然后天地之美生【美谓甘露醴泉之类也】
　　日至睹甲子木行御【谓春日既至睹甲子用木行御时也】天子出令命左右士师内御【谓内侍之官也】总别列爵【谓总别等列之爵也】论贤不肖士吏【论士吏之贤与不肖当有所黜陟也】赋秘赐【秘藏之物出而赋赐之也】赏于四境之内发故粟以田数【故粟陈也以田数多少用陈粟给人使得务农】出国衡【官名】愼山林禁民斩木所以爱草木也然则水解而冻释草木区萌【萌牙区别而生也】赎蛰虫卵菱【赎犹去也卯鳬菱茨也皆早春而生也】春辟勿时【春当耕辟无得不及时也】苗足本【足犹拥也春生之苗当以土拥其本】不疠雏鷇【疠杀也雏随母食者】不夭麑防【麑鹿子也言夭伤之】毋傅速亡伤繦褓【繦褓之婴孩无得伤损也】时则不凋【若能行上事春则繁茂而不凋枯也】七十二日而毕【春当九十日而今七十二日而毕者则季月十八日属土位故也○绩按自甲子起周一甲子六十日又零十二日得丙子故曰七十二日而毕下皆仿此葢五七三百五十日又五二为十日通三百六十日一年之数也注皆非】睹丙子火行御天子出令命行人内御【行人行使之官也】令掘沟浍津旧涂【旧涂谓先时济水处当设其津梁也】发藏任君赐赏【任委也藏中委积物当发用之即以充君之赏赐也】君子脩游驰以发地气【游驰谓游戯驰马也】出皮币命行人脩春秋之礼于天下诸侯通天下遇者兼和【春秋二时聘问之礼】然则天无疾风草木发奋郁气息【谓郁蒸之气止息也】民不疾而荣华蕃七十二日而毕睹戊子土行御天子出令命左右司徒内御【命司徒御理夏政也】不诛不贞【贞正也太阳用事时方长育故无所诛戮无责正以助养气也】农事为敬【夏时农事尤盛顺而敬之也】大惠言【言大举仁惠之事也】寛刑死缓罪人【皆所以助养气也】出国司徒令命顺民之功力以养五谷君子之静居【隂气方生故静居以遵也】而农夫脩其功力极然则天为粤宛【粤厚也宛顺也天为厚顺不逆时气也】草木养长五谷蕃实秀大六畜牺牲具民足财国富上下亲诸侯和七十二日而毕睹庚子金行御天子出令命祝宗选禽兽之禁【禁谓牢囿圃所养拟供祭祀也】五谷之先熟者【先熟则黍稷也】而荐之祖庙与五祀【五祀谓门行户灶中霤】鬼神飨其气焉君子食其味焉然则凉风至白露下天子出令命左右司马衍组甲厉兵【组甲谓以组贯甲也】合什为伍【谓立仆人之长为伍】以脩于四境之内谀然告民有事所以待天地之杀敛也【谀悦顺貌有事谓出师以伐不服象天地杀敛也】然则昼炙阳夕下露地竞环【环炙实貌方秋之时昼则暴炙夕则下寒露而润之隂阳更生故池气交竞而炙实】五谷邻熟【邻紧也隂阳气足故紧熟】草木茂实嵗农丰年大茂七十二日而毕赌壬子水行御天子出令命左右使人内御御其气足则发而止【使人御理冬政其闭藏之气足则发令休止也】其气不足则发渎盗贼【谓遮禁也羣聚之谓其闭藏之气不足则防盗贼以助其闭藏之气也】数劋竹箭【言数劋削竹箭以为矢也】伐檀柘【伐檀柘所以为弓也】令民出猎禽兽不释臣少而杀之所以贵天地之所闭藏也【贵天地闭藏故收猎取禽以助也】然则羽卵者不叚【叚谓离散不成】毛胎者不【谓胎败溃也】妇不销弃【古孕字销弃谓散坏也】草木根本美【闭藏实坚则根本美凡此皆顺冬闭藏之政所致也】七十二日而毕
　　睹甲子木行御天子不赋不赐赏而大斩伐伤【此以下言逆时政所致灾祸也】君危不杀太子危家人夫人死【若君虽危而不见杀则又太子危而家人夫人有死祸也】不然则长子死【如无家人夫人死则长子死】七十二日而毕【逆气亦毕于七十二日也】睹丙子火行御天子敬行急政旱札苗死民疠【札夭死也疠疫死时当寛缓而乃急故有旱札疫之灾也】七十二日而毕睹戊子土行御天子修宫室筑台榭君危【土方用事而修宫室以动乱之故君有危亡之祸也】外筑城郭臣死【筑城郭动土危故其臣死】七十二日而毕【土王在六月而得七十二日者则每季得十八故也】睹庚子金行御天子攻山击石有兵作战而败士死防执政【时方收敛而乃攻山击石故致兵器之祸也】七十二日而毕睹壬子水行御天子决塞动大水王后夫人薨不然则羽卵者叚毛胎者赎妇销弃草木根本不美七十二日而毕也











　　管子补注卷十四
  </div>
  <div class="pagination">
   <a href="管子补注_page4.html">
    上一页
   </a>
   <a href="管子补注.html">
    1
   </a>
   <a href="管子补注_page2.html">
    2
   </a>
   <a href="管子补注_page3.html">
    3
   </a>
   <a href="管子补注_page4.html">
    4
   </a>
   <span class="current-page">
    5
   </span>
   <a href="管子补注_page6.html">
    6
   </a>
   <a href="管子补注_page7.html">
    7
   </a>
   <a href="管子补注_page8.html">
    8
   </a>
   <a href="管子补注_page9.html">
    9
   </a>
   <a href="管子补注_page10.html">
    10
   </a>
   <span>
    ...
   </span>
   <a href="管子补注_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
