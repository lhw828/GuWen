<!DOCTYPE html>
<html>
 <head>
  <meta charset="utf-8"/>
  <title>
   管子 - 第 6 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   管子 - 第 6 页/共 10 页
  </h1>
  <div class="content">
   正世第四十七　　　　　　　　　　区言三
　　古之欲正世调天下者必先观国政料事务察民俗本治乱之所生知得失之所在然后从事【从为】故法可立而治可行夫万民不和国家不安失非在上则过在下今使人君行逆不脩道诛杀不以理重赋敛竭民财急使令罢民力【使令急故人力疲也】财竭则不能毋侵夺【人财竭则侵夺以共上税也】力罢则不能毋堕倪【倪傲也谓疲堕而傲従也】民已侵夺堕倪因以法随而诛之则是诛罚重而乱愈起夫民劳苦困不足则简禁而轻罪如此则失在上失在上而上不变则万民无所托其命今人主轻刑政寛百姓薄赋敛缓使令然民淫躁行私而不从制饰智任诈负力而争则是过在下过在下人君不廉而变【廉察也】则暴人不胜邪乱不止暴人不胜邪乱不止则君人者势伤而威日衰矣故为人君者莫贵于胜所谓胜者法立令行之谓胜法立令行故羣臣奉法守职百官有常法不繁匿万民敦慤反本而俭力【谓廉啬而勤力也】故赏必足以使【谓使人从善也】威必足以胜【谓胜合奸邪也】然后下从故古之所谓明君者非一君也【五帝三王俱曰明君故曰非一】其设赏有薄有厚其立禁有轻有重迹行不必同非故相反也皆随时而变因俗而动夫民躁而行僻则赏不可以不厚禁不可以不重【旣躁而僻则难化须厚赏以诱之重禁以威之】故圣人设厚赏非侈也立重禁非戾也赏薄则民不利禁轻则邪人不畏设人之所不利欲以使则民不尽力立人之所不畏欲以禁则邪人不止是故陈法出令而民不从故赏不足劝则士民不为用刑罚不足畏则暴人轻犯禁民者服于威杀然后从见利然后用被治然后正得所安然后静者也夫盗贼不胜邪乱不止彊劫弱众暴寡此天下之所忧万民之所患也忧患不除则民不安其居民不安其居则民望絶于上矣夫利莫大于治害莫大于乱夫五帝三王所以成功立名显于后世者以为天下致利除害也事行不必同所务一也【莫不务于理也】夫民贪行躁而诛罚轻罪过不发【有罪过者不发举也】则是长淫乱而便邪僻也有爱人之心而实合于伤民【轻刑以爱人奸多反伤人也】此二者不可不察也【二者谓爱与伤人】夫盗贼不胜则良民危【良人为盗所害故危】法禁不立则奸邪繁故事莫急于当务【每事当其务则理也】治莫贵于得齐【齐谓无非人也】制民急则民迫民迫则窘窘则民失其所葆【葆谓所恃为生者也】缓则纵纵则淫淫则行私行私则离公离公则难用故治之所以不立者齐不得也【谓上有非人也】齐不得则治难行故治民之齐不可不察也圣人者明于治乱之道习于人事之终始者也其治人民也期于利民而止【至于利人则止而勿理也】故其位齐也不慕古不留今【留谓守常不变】与时变与俗化夫君人之道莫贵于胜胜故君道立【胜则无不服故君道立也】君道立然后下从下从故教可立而化可成也夫民不心服体从则不可以礼义之文教也君人者不可以不察也
　　治国第四十八　　　　　　　　　　区言四
　　凡治国之道必先富民民富则易治也民贫则难治也奚以知其然也民富则安乡重家安乡重家则敬上畏罪敬上畏罪则易治也民贫则危乡轻家【危谓不安其所居也】危乡轻家则敢陵上犯禁陵上犯禁则难治也故治国常富而乱国常贫是以善为国者必先富民然后治之昔者七十九代之君法制不一号令不同然俱王天下者何也必国富而粟多也夫富国多粟生于农故先王贵之凡为国之急者必先禁末作文巧末作文巧禁则民无所游食民无所游食则必农【谓必务农】民事农则田垦田垦则粟多粟多则国富国富者兵彊兵彊者战胜战胜者地广是以先王知众民彊兵广地富国之必生于粟也故禁末作止奇巧而利农事今为末作奇巧者一日作而五日食【言取一日之利可共五日之食也】农夫终嵗之作不足以自食也然则民舍本事而事末作舍本事而事末作则田荒而国贫矣凡农者月不足而嵗有余者也而上征暴急无时【谓徭税不以时】则民倍贷以给上之征矣【倍贷谓贷一还二也】耕耨者有时而泽不必足【谓雨泽不足也】则民倍贷以取庸矣【泽不足则嵗凶富者倍贷于贫不能还其倍价者则计所倍而取庸矣】秋籴以五春粜以束是又倍贷也【谓富者秋时以五籴之至春出粜便收其束矣此亦倍贷之类也束十疋也】故以上之征而倍取于民者四【谓上无时之征一也泽不足二也秋籴春粜三也下闗市府库之徴四也】关市之租府库之征粟什一厮舆之事此四时亦当一倍贷矣【府库谓府之库新有征税言人供关市府库之征亦用粟之什一计四时常有所用故亦当一倍贷之】夫以一民养四主【四主即上四倍贷也】故逃徙者刑【谓有刑罚】而上不能止者粟少而民无积也常山之东河汝之间蚤生而晚杀五谷之所蕃孰也四种而五获【四种谓四时皆种五获谓五谷皆宜而有所获】中年亩二石一夫为粟二百石今也仓廪虚而民无积农夫以粥子者上无术以均之也故先王使农士商工四民交能易作【交能易作谓虽士亦善于农工虽农亦通于士业也】终嵗之利无道相过也【道从也四人均能故其利无从相过之也】是以民作一而得均【四人交能易作故曰一也】民作一则田垦奸巧不生田垦则粟多粟多则国富奸巧不生则民治富而治此王之道也不生粟之国亡粟生而死者霸【霸者或不能广积粟故人有不生而致死者也】粟生而不死者王【王者积粟旣多故人保其生无复致死者也】粟也者民之所归也粟也者财之所归也【有粟则人归之】粟也者地之所归也【积粟旣多或有入地归降者也】粟多则天下之物尽至矣故舜一徙成邑二徙成都参徙成国舜非严刑罚重禁令而民归之矣去者必害【谓背舜而去者】从者必利也先王者善为民除害兴利故天下之民归之所谓兴利者利农事也所谓除害者禁害农事也农事胜则入粟多入粟多则国富国富则安乡重家安乡重家则虽变俗易习【谓改易其常习】敺众移民至于杀之而民不恶也此务粟之功也上不利农则粟少粟少则人贫人贫则轻家轻家则易去易去则上令不能必行上令不能必行则禁不能必止禁不能必止则战不必胜守不必固矣夫令不必行禁不必止战不必胜守不必固命之曰寄生之君【谓蹔寄为生不能长久】此由不利农少粟之害也粟者王之本事也人主之大务有人之涂【谓保有其人其涂因粟也】治国之道也












　　管子卷十五
&lt;子部,法家类,管子,卷十六&gt;
　　钦定四库全书
　　管子卷十六
　　唐　房龄　注
　　内业第四十九　　　　　　　　　　区言五
　　凡物之精此则为生【精谓神之至灵者也得此则为生】下生五谷上为列星流于天地之间谓之鬼神藏于胷中谓之圣人是故民气【谓上之精者则人气也】杲乎如登于天【杲眀貎也】杳乎如入于渊淖【女教反】乎如在于海【淖汋润也】卒乎如在于己【人有气则存故如在于己也】是故此气也不可止以力【以力止之气愈去】而可安以德【静心念德气自来也】不可呼以声而可迎以音【调其宫商使之克谐气自来也】敬守勿失是谓成德【不失气德自成】德成而智出【德成智自生也】万物果得【以智安物物皆得宜】凡心之刑【刑法也谓得安心之法也】自充自盈【充盈谓完而无亏也】自生自成【生成谓毎心生必有所成凡此皆得安心法故也】其所以失之必以忧乐喜怒欲利【此六者过常以乱于心则失矣】能去忧乐喜怒欲利心乃反济【若能去六者则心反守其所而能济成也】彼心之情利安以宁【安宁者心之所利也】勿烦勿乱和乃自成【若无烦乱心和自成】折折乎如在于侧忽忽乎如将不得【折折明貌言心明察若在其侧及其求之则忽忽然而不得】渺乎如穷无极【渺渺微逺貌言心之微逺如欲穷之则无其极】此稽不逺日用其德【常以此考心不逺之则日有所用也】夫道者所以充形也【自形内而虚者皆道】而人不能固【人不能固守其虚反以利欲塞也】其往不复其来不舍【旣有利欲之心则道往而不复虽其有来无处可舍】谋乎莫闻其音【今谋欲防于道则不闻其音】卒乎乃在于心冥冥乎不见其形【防至于极则近于心心之方寸虚道之君乎】淫淫乎与我俱生【淫淫増进貌有生则有道故曰与我俱生也】不见其形不闻其声而序其成谓之道【虽无形声常依序而成故谓之道也】
　　凡道无所善心安爱【言道无他善唯爱心安也】心静气理道乃可止【若静心则气自调理故道来止也】彼道不逺民得以产【人得之以生则道在人故不逺也】彼道不离民因以知【人旣因道而知则道常在而不离】是故卒乎其如可与索【推防其终似可与索】乎其如穷无所【及欲穷之则眇眇然无所】彼道之情恶音与声【音声者所以乱道故恶之也】修心静音道乃可得道也者口之所不能言也目之所不能视也耳之所不能听也所以修心而正形也【虽不可以言语视听用之修心则外形自正也】人之所失以死所得以生也事之所失以败所得以成也
　　凡道无根无茎无叶无荣【道非如卉木而有根茎花叶也】万物以生万物以成命之曰道【无根茎而能生无花叶而能成则隂阳不测者也故命之曰道】天主正【平分四时天之正也】地主平【均生万物地之平也】人主安静【无为而无不为人之安静也】春秋冬夏天之时也山陵川谷地之枝也【为地之枝条也】喜怒取予人之谋也【四者谋之用也】是故圣人与时变而不化【时自变耳圣本不化】从物而不移【物迁而从之圣本不移】能正能静然后能定【必正静然后定也】定心在中耳目聪明四枝坚固【心苟定于中则耳目自聪明四枝自坚固者也】可以为精舍【心者精之所舍】精也者气之精者也【气之尤精者为之精】气道乃生【气得道能有生】生乃思【生则有心故思也】思乃知【思则知生也】知乃止矣【成智则理足故止也】凡心之形过知失生【安心之法智过其度则失其生】一物能化谓之神一事能变谓之智【一谓无也谓无心于物事而物事自变化以为神智也】化不易气变不易智惟执一之君子能为此乎【茍执一故能不易其气智也】执一不失能君万物【无心为有心者主也】君子使物不为物使【无心故能使物而物不能使也】得一之理治心在于中【茍得中则心自治矣】治言出于口治事加于人【则无狂事】然则天下治矣一言得而天下服一言定而天下听公之谓也【理心之谓】形不正德不来中不静心不治正形摄德天仁地义则淫然而自至【言欲正形摄徳但能则天之仁法地之义则德淫然自至淫进貌也】神明之极照乎知【照智者神明之极理】万物中义守不忒【若常守中则无差忒】不以物乱官【贪物则官乱】不以官乱心【贪官则心乱也】是谓中得【能忘官货则中心自得也】有神自在身【中得则神自在身也】一往一来莫之能思【神不测者也故往来不能思也】失之必乱得之必治【谓神也】敬除其舍精将自来精想思之【除谓有则想思之】宁念治之【宁静思念则心自治】严容畏敬精将至定【但能严敬则精至而定也】得之而勿舍耳目不淫心无他图【旣得精守之而勿舍则耳目不淫心无他虑也】正心在中万物得度【心在中而正则无过举故万物得度也】道满天下普在民所民不能知也【言人皆有道但不能自知耳】一言之解上察于天下极于地蟠满九州【若能解道之一言则能察天极地而中满于九州蟠委地也】何谓解之在于心安【解道者在于心安】我心治官乃治我心安官乃安【言官之治安皆从心生也】治之者心也安之者心也【治之与安无不由心】心以藏心【言心亦藏于心也】心之中又有心焉【以心藏心故心中又有心】彼心之心【谓心中所藏之心】音以先言【言从音生故音先言】音然后形【有音然后见也】形然后言【有形则是言也】言然后使【有言则出命故有所使令】使然后治不治必乱【使而违理故乱】乱乃死【乱则凶祸至故死也】精存自生其外安荣【精存于中则自然长生至于外形静而荣茂也】内藏以为泉原【内藏于精则无穷竭若水之泉】浩然和平以为气渊【言精旣浩然和平则能生气故为气渊】渊之不涸四体乃固【生气之渊不有竭涸故四体固也】泉之不竭九窍遂通【藏精之泉不竭故九窍通也】乃能穷天地被四海【体固窍通故能夀毕天地德被四海】中无惑意外无邪菑【邪菑生于惑意故内无惑意则邪菑自销也】心全于中形全于外【中全则外完】不逢天菑不遇人害【天菑人害能祸不全者也】谓之圣人人能正静皮肤裕寛耳目聪明筋信而骨强【但能正静则皮肤自裕寛耳目自聪明筋骨自中强】乃能戴大圜【天也】而履大方【地也】鉴于大清【道也】视于大眀【日月也】敬愼无忒日新其德徧知天下穷于四极敬发其充【充谓道也】是谓内得【发行于道故内得也】然而不反此生之忒【忒差也若不反守于道则生有差谬也】凡道必周必密【周密则愼不泄】必寛必舒【寛舒则博而密】必坚必固【坚固则精不解】守善勿舍【勿舍则善自成】逐淫泽薄【竞逐淫邪津泽浮薄】旣知其极反于道德【知极反德则常道自隆】全心在中不可蔽匿【有诸内必形于外也】和于形容【心和者容晬也】见于肤色【内畅者体泽】善气迎人亲于弟兄恶气迎人害于戎兵不言之声疾于雷鼓【谓全心以德感物者也德者不疾而速不崇朝而遍天下故疾于雷鼔也】心气之形明于日月察于父母【全心之气发形于外则无不耀无不知若明于日月察于父母也】赏不足以劝善【慕赏乃善非本为善】刑不足以惩过【畏刑惩过非本无过】气意得而天下服【若不慕赏不畏刑意气内得此诚善也故天下服】心意定而天下听【心意定则理明故天下听也】搏气如神万物备存【搏谓结聚也结聚纯气则无所不变化故如神而物备存矣】能搏乎能一乎【搏结则自一也】能无卜筮而知吉凶乎【吉凶在于逆顺故不须卜筮而知也】能止乎能已乎【谓正而求诸己也】能勿求诸人而得之己乎【求人者惑自得者明】思之思之又重思之【求己者必须再三思之也】思之而不通鬼神将通之【若再三思之而不通则或致鬼神为通之也】非鬼神之力也精气之极也【言今能致鬼神者非鬼神自见其力盖由思之不已精气之极也】四体旣正血气旣静一意搏心耳目不淫虽逺若近【言旣体正气静意一心搏耳目之用不有淫过事虽逺大可以近速而成也】思索生知【近而遇思索其知自生】慢易生忧【踈慢轻易必致凶祸故生忧】暴傲生怨【残暴傲虐伤害必多故生怨也】忧郁生疾【忧恚郁塞怀不通畅故生疾也】疾困乃死【旣疾而困可谓弥留而死】思之而不舍内困外薄【思欲不舍则五藏困于内形骸薄于外也】不蚤为图生将巽舍【旣已内困外薄尚不图之如此则生将巽遁其舍而至于死期也】食莫若无饱【饱食者善闭塞】思莫若勿致【致思者多困竭】节适之齐彼将自至【齐中也言能节食适思常莫过中则生将自至】凡人之生也天出其精【言禀精于天也】地出其形【地出衣食以养成其形】合此以为人【言合天地精气以成人】和乃生【二气和乃成其生也】不和不生察和之道其精不见其徴不丑【丑类也言欲察和则精不可见至于徴騐又不知其类也】平正擅匈论治在心此以长寿【和之精类虽不可见但能平而正则和气独擅于匈中论其适理又不离心如此则可以益算而长寿也】忿怒之失度乃为之图【若忿怒过度则当图而去之】节其五欲去其二凶【喜怒过度皆能为害故曰二凶】不喜不怒平正擅匈【不喜不怒可谓和也故能旣平且正独擅于胷中也】凡人之生也必以平正所以失之必以喜怒忧患是故止怒莫若诗【诗有清风之慰故能止怒】去忧莫若乐节乐莫若礼守礼莫若敬守敬莫若静内静外敬能反其性性将大定凡食之道大充伤而形不臧【大充谓过于饱】大摄骨枯而血沍【大摄谓过于饥血沍谓血销减而凝沍】充摄之间此谓和成【间犹中也充摄得中则和畅而有所成也】精之所舍而知之所生【言精智生舍于和成】饥饱之失度乃为之图【图之令合于度】饱则疾动【饱而疾动则食气销】饥则广思【饥而广思则忘其饥】老则长虑【老而长虑则遗其老】饱不疾动气不通于四末【四末四支】饥不广思饱而不废【废止也】老不长虑困乃遫竭【令老则益困而速竭】大心而敢【心旣浩大又能勇敢】寛气而广【当寛舒其气而广有所容】其形安而不移【形安则志固故不移】能守一而弃万苛【守一则恶烦故能弃万苛也】见利不诱见害不惧寛舒而仁独乐其身是谓云气意行似天【能调其气故比于云意之行气似天之布云也】凡人之生也必以其欢【欢则志气和故生也】忧则失纪怒则失端【忧怒过常则失其端纪】忧悲喜怒道乃无处【忧怒则害道故道无所处】爱欲静之遇乱正之【谓若爱欲则当静之若遇废乱则当正之】勿引勿推福将自归【去而勿引来而勿推但任平而往福则自归也】彼道自来可借与谋【借因也因其自来而与之谋则意动而理尽】静则得之躁则失之灵气在心一来一逝【静则来躁则逝】其细无内其大无外所以失之以躁为害心能执静道将自定得道之人理丞而屯泄匈中无败【谓腠理丞达屯聚泄散故匈中无败】节欲之道万物不害【能节欲则物无害也】
　　封禅第五十【元篇亡今以司马迁封禅书所载管子言以补之】　襍篇一
　　桓公旣霸防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏【古之王者在伏羲前】封泰山禅云云【云云山在梁父东】虙羲封泰山禅云云神农封泰山禅云云炎帝封防山禅云云黄帝封泰山禅亭亭【亭亭山在牟隂】颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首【山名在博县或云在钜平南十三里】皆受命然后得封禅桓公曰寡人北伐山戎过孤竹西伐大夏涉流沙束马悬车上卑耳之山【将上山纒束其马悬钓其车也卑耳即齐语所谓辟耳】南伐至召陵登熊耳山以望江汉兵车之防三而乘车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【鄗上山也鄗音臛鄗上北里皆地名】所以为盛江淮之间一茅三脊【所谓灵茅】所以为借也东海致比目之鱼【各有一目不比不行其名曰鲽】西海致比翼之鸟【各有一翼不比不飞其名曰鹣鹣】然后物有不召而自至者十有五焉今鳯凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止
　　小问第五十一　　　　　　　　　　襍篇二
　　桓公问管子曰治而不乱明而不蔽若何管子对曰明分任职则治而不乱明而不蔽矣公曰请问富国奈何管子对曰力地而动于时则国必富矣【谓勤力于地利其所动作必合于天时】公又问曰吾欲行广仁大义以利天下奚为而可管子对曰诛暴禁非【此大义也】存亾继絶而赦无罪【此广仁也】则仁广而义大矣公曰吾闻之也夫诛暴禁非而赦无罪者必有战胜之器攻取之数而后能诛暴禁非而赦无罪公曰请问战胜之器管子对曰选天下之豪杰致天下之精材来天下之良工则有战胜之器矣公曰攻取之数何如管子对曰毁其备散其积夺之食则无固城矣【毁备夺食则无以守故其城不固此谓攻也】公曰然则取之若何【谓取其土】管子对曰假而礼之【假谓假借之恩】厚而勿欺【厚谓重之以德】则天下之士至矣公曰致天下之精材若何【精材谓美材可为军之器用也】管子对曰五而六之九而十之不可为数【欲致精材者必当贵其价故他处直五我酬之六他处直九我酬之十常令贵其一分不可为定数如此则天下精材可致也】公曰来工若何管子对曰三倍不逺千里【酬工匠之庸直常三倍他处则工人不以千里为逺皆至矣】桓公曰吾已知战胜之器攻取之数矣请问行军袭邑举错而知先后不失地利若何管子对曰用货察图【用货为反间则知其先后察彼国图则不失地利也】公曰野战必胜若何管子对曰以奇【奇谓权谲以胜敌也】公曰吾欲徧知天下若何管子对曰小以吾不识则天下不足识也【若能博闻多见齐其所不识则知天下遍矣吾之所识天下亦无人能识之也】公曰守战逺见有患【为国者必入守出战今吾于此二者预见其患矣】夫民不必死则不可与出乎守战之难【守战之难必致死然后可出也】不必信则不可恃而外知【人必诚信然后为君视听故知外亊也】夫恃不死之民而求以守战恃不信之民而求以外知此兵之三闇也【茍不死不信则守闇战闇外闇故曰三闇】使民必死必信若何管子对曰明三本公曰何谓三本管子对曰三本者一曰固二曰尊三曰质公曰何谓也管子对曰故国父母坟墓之所在固也【人旣恋本而哀坟墓则其心固】田宅爵禄尊也妻子质也三者偹然后大其威厉其意则民必死而不我欺也【不我欺则信也】桓公问治民于管子管子对曰凡牧民者必知其疾【疾谓患苦也】而忧之以德勿惧以罪勿止以力【烦力役则止而不来】愼此四者足以治民也桓公曰寡人睹其善也何为其寡也【谓四言虽善然以之理国恐其太少】管仲对曰夫寡非有国者之患也【患在不能行不在寡少也】昔者天子中立地方千里四言者该焉何为其寡也【该备也谓四言足以备千里之化不为少】夫牧民不知其疾则民疾【疾谓憎嫌之也】不忧以德则民多怨惧之以罪则民多诈【设诈以避罪也】止之以力则往者不反【创其力役之苦】来者鸷距【鸷疑也距止也闻其役烦则疑而止也】故圣王之牧民也不在其多也桓公曰善勿已如是又何以行之【其亊旣善虽然不但如是而已更有何事以行此四言也】管仲对曰质信极忠【质主也谓主能得信又极忠也】严以有礼愼此四者所以行之也桓公曰请闻其説管仲对曰信也者民信之忠也者民怀之严也者民畏之礼也者民美之语曰泽命不渝信也【谓恩泽之命不有渝变如此者信也】非其所欲勿施于人仁也【仁者忠于人也】坚中外正严也质信以让礼也【主行于信又能逊让如此者礼也】桓公曰善哉牧民何先管子对曰有时先事有时先政有时先徳有时先恕飘风暴雨不为人害涸旱不为民患百川道【百川之流皆从故道】年谷熟籴贷贱禽兽与人聚食民食【年谷熟则禽兽食人之食】民不疾疫当此时也民富且骄牧民者厚収善嵗以充仓廪【善嵗谓有年】禁薮泽此谓先之以事随之以刑敬之以礼乐以振其滛【振正也礼乐者所以正人放】此谓先之以政飘风暴雨为民害涸旱为民患年谷不熟嵗饥籴贷贵民疾疫当此时也民贫且罢牧民者发仓廪山林薮泽以共其财后之以事先之以恕以振其罢此谓先之以徳其収之也不夺民财【谓善嵗也】其施之也不失有徳【谓凶年也】富上而足下此圣王之至事也桓公曰善
　　桓公问管仲曰寡人欲霸以二三子之功既得霸矣今吾欲有王其可乎管仲对曰公当召叔牙而问焉【管仲知桓公不可王难以实对故推令问叔牙】鲍叔至公又问焉鲍叔对曰公当召宾胥无而问焉宾胥无趋而进公又问焉宾胥无对曰古之王者其君丰其臣教【君丰臣教则君能制臣故可以王也】今君之臣丰【言徳丰于君也】公遵遁缪然逺二三子遂徐行而进【言公之所遵行者皆流遁缪妄之事无所比可谓逺于二三子但当涂而渐以取进耳欲王天下恐未可】公曰昔者大王贤王季贤文王贤武王贤武王伐殷克之七年而崩周公旦辅成王而治天下仅能制于四海之内矣今寡人之子不若寡人寡人不若二三子以此观之则吾不王必矣
　　桓公曰我欲胜民【言欲胜服于民】为之奈何管仲对曰此非人君之言也【人君之言当仁以化之不可直用刑胜也】胜民为易夫胜民之为道非天下之大道也君欲胜民则使有司疏狱而谒有罪者偿【谓疏録狱囚谒告有罪者则偿之也】数省而严诛【数省有过严其诛罪】若此则民胜矣虽然胜民之为道非天下之大道也使民畏公而不见亲【严刑故也】祸亟及于身【二世严刑身戮望夷】虽能不乆【虽能胜人不可久安】则人持莫之弑也危哉【持谓见劫执也弑谓杀亲也】君之国岋乎
　　桓公观于廏问廏吏曰廏何事最难廏吏未对管仲对曰夷吾尝为圉人矣【圉养马者】傅马栈最难【谓编次之栈马所立木也】先傅曲木曲木又求曲木【编栈者先附曲木其次还须曲木求其类】曲木已傅直木无所施矣【旣用曲木又施直木则失其类而栈败矣喻小人用则君子退也】先傅直木直木又求直木直木已傅曲木亦无所施矣【喻君子用则小人退】
　　桓公谓管仲曰吾欲伐大国之不服者奈何管仲对曰先爱四封之内然后可以恶竟外之不善者【四封之内见爱则人致死可以恶竟外之不善者】先定卿大夫之家然后可以危邻之敌国【卿大夫之家旣定则国强故可以危邻国】是故先王必有置也然后有废也【己国有置然后废他国也】必有利也然后有害也【能利己国然后可以害他国也】桓公践位令衅社塞祷【杀生以血浇落于社曰衅社】祝鳬已疪献胙【祝祝史鳬疪其名也胙祭肉也】祝曰除君苛疾【祝令除君烦苛之疾】与若之多虚而少实【若似也谓君之材能多似有而非实如此者亦祝去之也】桓公不説瞑目而视祝鳬已疪祝鳬已疪授酒而祭之曰又与君之若贤【谓君似贤亦当去之】桓公怒将诛之而未也以复管仲【复犹告也】管仲于是知桓公之可以霸也【祝史诬君之恶君怒而将诛之是心务善也故知可与霸也】桓公乘马虎望见之而伏桓公问管仲曰今者寡人乘马虎望见寡人而不敢行其故何也管仲对曰意者君乘駮马而洀桓迎日而驰乎【洀古盘字】公曰然管仲对曰此駮象也駮食虎豹故虎疑焉
　　楚伐莒莒君使人求救于齐桓公将救之管仲曰君勿救也公曰其故何也管仲对曰臣与其使者言三辱其君顔色不变【辱其君而色不变则无羞耻也】臣使官无满其礼三【三加其礼皆不满足】强其使者争之以死【不识不满之意才激强之则争之以死是不智】莒君小人也君勿救【其使不贤故知其君小人也】桓公果不救而莒亡桓公放春三月观于野【春物放发故曰放春】桓公曰何物可比于君子之德乎隰朋对曰夫粟内甲以处中有卷城外有兵刃【种粟者甲在内而处叶居外而卷若城苗之繊芒在外有兵刃】未敢自恃自命曰粟【粟之物用虽如此然不敢自恃故自名曰粟粟则谨促之名也】此其可比于君子之德乎管仲曰苗始其少也眴眴【胡绢切目揺也】乎何其孺子也【眴眴柔顺貌谷苗始则柔顺故似孺子也】至其壮也庄庄乎何其士也【庄谓苗转长大庄庄矜直貎也】至其成也由由乎兹免何其君子也【由由悦也实貌兹勉谓益有谨励】天下得之则安【人以谷为命】不得则危故命之曰禾【以其和调人之性命】此其可比于君子之德矣桓公曰善桓公北伐孤竹未至卑耳之谿十里闟然止瞠然视【闟住立貌瞠惊视貎】援弓将射引而未敢发也谓左右曰见是前人乎左右对曰不见也公曰事其不济乎寡人大惑今者寡人见人长尺而人物具焉冠右袪衣走马前疾事其不济乎寡人大惑岂有人若此者乎管仲对曰臣闻登山之神有俞儿者长尺而人物具焉霸王之君兴而登山神见且走马前疾道也袪衣示前有水也右袪衣示从右方涉也至卑耳之谿有赞水者【谓赞引渡水者】曰从左方涉其深及冠从右方涉其深至膝若右涉其大济桓公立拜管仲于马前曰仲父之圣至若此寡人之抵罪也久矣【抵当也不知仲父之圣是寡人当有罪久矣】管仲对曰夷吾闻之圣人先知无形今已有形而后知之臣非圣也善承教也【善承古人之法】
　　桓公使管仲求甯戚甯戚应之曰浩浩乎管仲不知至中食而虑之婢子曰公何虑管仲曰非婢子之所知也婢子曰公其毋少少毋贱贱昔者吴干战【干江边地也】未龀不得入军门【龀毁齿也】国子擿其齿遂入为干国多【战功曰多言于干战国子功多也】百里徯秦国之饭牛者也穆公举而相之遂霸诸侯由是观之贱岂可贱少岂可少哉管仲曰然公使我求甯戚甯戚应我曰浩浩乎吾不识婢子曰诗有之浩浩者水育育者鱼【水浩浩然盛大鱼育育然相与而游其中喻时人皆得配偶以居其室家寗戚有伉俪之思故陈此诗以见意】未有室家而安召我居【言谁当召我授之配匹与之为居乎也】甯子其欲室乎
　　桓公与管仲阖门而谋伐莒未发也而已闻于国矣桓公怒谓管仲曰寡人与仲父阖门而谋伐莒未发也而已闻于国其故何也管仲曰国必有圣人桓公曰然夫日之役者有执席食以视上者必彼是邪【桓公与管仲谋时役人于前乃有执席而食私目视上所以察君也必是人者知吾谋也】于是乃令之复役毋复相代【时执席而食者代人入役因得察君今不令相代彼亦知若觉已必当来也】少焉东郭邮至桓公令傧者延而上【傧谓赞引宾客者也】与之分级而上【公以客礼待之故与之分级而上谓使之就宾阶也】问焉曰子言伐莒者乎东郭邮曰然臣也桓公曰寡人不言伐莒而子言伐莒其故何也东郭邮对曰臣闻之君子善谋而小人善意【善以意度之也】臣意之也桓公曰子奚以意之东郭邮曰夫欣然喜乐者钟鼔之色也夫渊然清静者缞绖之色也漻然丰满【心在兵武形气盛故其貌丰满】而手足拇动者【中勇外形必应故手足拇动也】兵甲之色也日者臣视二君之在台上也口开而不阖是言莒也【莒字两口故二君开口相对即知其言莒】举手而指势当莒也且臣观小国诸侯之不服者唯莒于是【唯莒不服于是知之】臣故曰伐莒桓公曰善哉以微射明此之谓乎【言以形色之微知伐国之明也】子其坐寡人与子同之【同伐莒之谋也】
　　客或欲见于齐桓公请仕上官授禄千钟公以告管仲曰君予之客闻之曰臣不仕矣公曰何故对曰臣闻取人以人者【以人之言然后取人】其去人也亦用人吾不仕矣管子卷十六
　　钦定四库全书
　　管子卷十七
　　唐　房龄　注
　　七臣七主第五十二　　　　　　　　襍篇三
　　或以平虚请论七主之过【谓平意虚心也七主据下唯有六者皆过主能无此六者过则为一是主也过主六是主一故曰七主也】得六过一是以还自镜以知得失【得六过则为一是以自鉴得失可知也】以绳七臣得六过一是呜呼美哉成事疾【疾美也绳谓弹正也言以六过绳七臣令臣无六过是故为一君臣咸有一德故能成美也】申主任势守数以为常【申谓陈用法令】周听近逺以续明【逺近之事周而听之则其明不絶】皆要审则法令固赏罚必则下服度【事皆得要而详审则法令固赏罚必而下皆服其法度也】不备待而得和则民反素也【谓以道德理世之君至仁感物德和自此而至故人皆反于朴素今中主不能然故以为过也】惠主丰赏厚赐以竭藏赦奸纵过以伤法藏竭则主权衰法伤则奸门闿故曰泰则反败矣【谓为惠太过故反成败也】侵主好恶反法以自伤【越法行事谓之侵所好所恶皆反于法故自伤】喜决难知以塞明【决难知则理不当故明塞也】从狙而好小察【狙伺也谓旣任臣有所为必从而伺之】事无常而法令申不则国失势【古伍字谓偶合也言虽申布法令于事不合法旣不行所以失势也】芒主目伸五色耳常五声【芒谓芒然不晓识之貌伸谓放恣也】四邻不计【四邻与己为隟不计度而知之也】司声不听【司声之官随君所好不为听其理乱之音也】则臣下恣行而国权大倾不则所恶及身【所为旣不合理故恶还及身】劳主不明分职上下相干【言失任臣之理劳而无功故曰劳主】臣主同则刑振以丰丰振以刻【臣主同势则俱奋威权故刑罚大振而且丰多刑丰而又妄振非刻而何也】去之而乱临之而殆则后世何得【权臣振主君欲去之必为乱任而临之必危殆旣乱且危败亡必及故后代无得也】振主喜怒无度严诛无赦【动发威严谓之振也】臣下振怒不知所错则人反其故【故为先君之理】不则法数日衰而国失固【举措旣不合理故数衰而国失固】芒主通人情以质疑故臣下无信尽自治其事则事多【旣不自晓故下通人情以问所疑则臣下无所取信皆自任胷臆以理其事人人生事故事多也】多则昬昬则缓急俱植【植立也旣昬而不明故缓急之事俱可立】不则见所不善【所为旣不合理故其所见之事皆不善】余力自失而罚【尚有执权余力已不自责乃迁怒而罚之】故主虞而安【虞度也主能度冝而行故安但主能度而安则致下数事】吏肃而严民朴而亲官无邪吏朝无奸臣下无侵争世无刑民【凡此皆主虞而安故也】故一人之治乱在其心【在其心之邪正】一国之存亡在其主【在其主之智愚】天下得失道一人出【道从也一人为主也明主得阍主失】主好本则民好垦草莱【本谓农桑也】主好货则人贾市主好宫室则工匠巧主好文采则女工靡夫楚王好小而美人省食吴王好劒而国士轻死死与不食者天下之所共恶也然而为之者何也从主之所欲也而况愉乐音声之化乎夫男不田女不缁【缁谓黒缯】工技力于无用【谓勤力于无用之器物也】而欲土地之毛【毛谓嘉苗】仓库满实不可得也土地不毛则人不足人不足则逆气生【不足则怨怒故逆上之气生】逆气生则令不行然彊敌发而起虽善者不能存【谓善为计谋】何以効其然也曰昔者桀纣是也诛贤忠近谗贼之士而贵妇人好杀而不勇好富而忘贫驰猎无穷鼓乐无厌瑶台玉餔不足处【玉餔犹玉食】驰车千驷不足乘材女乐三千人【谓有材能之女乐也】钟石丝竹之音不絶百姓罢乏君子无死【言不为君致死】卒莫有人人有反心遇周武王遂为周氏之禽【为周所禽获也】此营于物而失其情者也【物谓台榭车音所为侈靡者】愉于淫乐而忘后患者也故设用无度国家踣【踣谓散亡】举亊不时必受其菑夫仓库非虚空也【必侈费无度故空】商宦非虚坏也【必弃本逐末故坏也】法令非虚乱也【必上替下陵故乱】国家非虚亡也【必倒道背理故亡也】彼时有春秋嵗有败凶政有急缓政有急缓故物有轻重【政急物轻政缓物重】嵗有败凶故民有义不足【嵗旣败凶虽有义事不足以行其礼】时有春秋故谷有贵贱【春谷贵秋谷贱】而上不调淫故游商得以什伯其本也【淫过也谓谷物过于贵贱则上当収散以调之此之不为故游商得什伯之赢以弃其本也】百姓之不田贫富之不訾皆用此作【訾限也皆从不调淫而作也】城郭不守兵士不用皆道此始【道从】夫亡国踣家者非无壤土也其所事者非其功也夫凶嵗雷旱非无雨露也其燥湿非其时也乱世烦政非无法令也其所诛赏者非其人也暴主迷君非无心腹也其所取舍非其术也故明主有六务四禁六务者何也一曰节用二曰贤佐三曰法度四曰必诛五曰天时六曰地宜四禁者何也春无杀伐无割大陵【割谓掘徙之也】倮大衍【倮谓焚烧令荡然俱尽】伐大木斩大山行大火诛大臣収谷赋【凡此春之禁也】夏无遏水达名川【谓偃塞小水合大水】塞大谷动土功射鸟兽【凡此夏之禁】秋无赦过释罪缓刑冬无赋爵赏禄伤伐五谷【五谷之藏】故春政不禁则百长不生夏政不禁则五谷不成秋政不禁则奸邪不胜冬政不禁则地气不藏四者俱犯则隂阳不和风雨不时大水漂州流邑【漂流谓满溢于隄防故漂流城邑】大风漂屋折树火暴焚地燋草【旱甚则草燋】天冬雷地冬霆【霆震】草木夏落而秋荣蛰虫不藏宜死者生宜蛰者鸣苴多螣蟇【苴谓草之翳荟】山多虫【即蚉】六畜不蕃民多夭死国贫法乱逆气下生故曰台榭相望者亡国之庑也驰车充国者追寇之马也【追犹召也言驰车所以召寇】羽劒珠饰者斩生之斧也文采纂组者燔功之窑也明王知其然故逺而不近也能去此取彼则人主道备矣【此谓珠饰等物彼谓节用爱民】夫法者所以兴功惧暴也律者所以定分止争也令者所以令人知事也法律政令者吏民规矩绳墨也夫矩不正不可以求方绳不信【音申】不可以求直法令者君臣之所共立也权势者人主之所独守也故人主失守则危臣吏失守则乱罪决于吏则治【有罪者吏必能决决之故理】权断于主则威民信其法则亲是故明王审法愼权下上有分【下愼罚上执权各有其分也】夫凡私之所起必生于主【主不好本则私生】夫上好本则端正之士在前【本谓道德之政】上好利则毁誉之士在侧【好利则倾巧故毁誉之士在侧】上多喜善赏不随其功则士不为用【虽曰好善及其有功则不能赏故曰士不为用】数出重法而不克其罪则奸不为止【克为胜伏】明王知其然故见必然之政立必胜之罚故民知所必就而知所必去推则往召则来如坠重于髙如渎水于地【以譬招来之易也】故法不烦而吏不劳民无犯禁故有百姓无怨于上上亦法臣法【言亦为臣立法】断名决无诽誉【依名而断决则理当而事惬故无诽誉】故君法则主位安臣法则货赂止而民无奸呜呼美哉名断言泽【依名而断则其言顺而泽】饰臣克亲贵以为名【虚名求实之饰克胜也谓不求亲贵以自克胜特此为名】恬爵禄以为髙【佯弃爵禄以自安恬以此为髙】好名则无实【美名外内实必防】为髙则不御【恬爵禄者君不能御也】故记曰无实则无势【势必以实生】失辔则马焉制【制马必以辔制臣必以禄】侵臣亊小察以折法令【枉法行事谓之侵】好佼反而行私请【佼谓佷诈也背理为反】故私道行则法度侵【不侵法度则无以成其私】刑法繁则奸不禁主严诛则失民心乱臣多造钟鼔众饰妇女以惽上故上惽则隟不计而司声直禄【上既惽暗虽有危亡之隟不能计度而知之其司声之官直得禄而已不忧其职务也】是以谄臣贵而法臣贱此之谓微孤【谄贵法贱则危亡日至故其君衰微而孤独】愚臣深罪厚罚以为行【深文入罪厚致其罚此愚臣之行】重赋敛多兊道以为上【兊恱也谓多赋敛以恱道于君】使身见憎而主受其谤【厚罚多敛人必憎之】故记称之曰愚忠谗贼此之谓也【愚臣虽有忠于主乃比之谗贼】奸臣痛言人情以惊主【痛甚极之辞】开罪党以为雠【开引罪党上闻于君与之为雠】除雠则罪不辜【彼但雠耳未必皆有罪今而除之则罪不辜之人也】罪不辜则与雠居【旣杀不辜则人皆雠已故所与居者莫非雠也】故善言可恶以自信而主失亲【好言可恶之事以告于君此求君之信己也君果信之则失其所亲也】乱臣自为辞功禄明为下请厚赏【己有功当得禄则佯辞之以为名其下未必当赏则明然为之请以求众心也】居为非母动为善栋【其居也与众非者为母其动也与佯为善者为栋梁也】以非买名以是伤上【其所以买名者用非道虽曰为之必伤于上】而众人不知之谓微攻【言为伪善渐攻于君】
　　禁藏第五十三　　　　　　　　　　　　襍篇四
　　禁藏于胷胁之内而祸避于万里之外能以此制彼者唯能以已知人者也【言度己以察彼则无隠情故奸谋藏于胷胁奸藏祸息故逺避于万里之外彼不能兴奸生祸则我能制之凢此皆以已知人故也】夫冬日之不滥非爱冰也【滥谓泛冰于水以求寒所谓滥浆】夏日之不炀非爱火也为不适于身便于体也【冬之水夏之火皆于身体不适便】夫明王不美宫室非喜小也不听钟鼔非恶乐也为其伤于本事而妨于教也【美宫室听钟鼔则伤事而妨教】故先慎于己而后彼官亦慎内而后外【内则本务外则末业君慎之则臣効】民亦务本而去末【官慎之则民効也】居民于其所乐【居其所乐则敦土而不迁】事之于其所利【事其所利则不劝而自励】赏之于其所善【赏其所善则皆悦而立功】罚之于其所恶【罚其所恶则忌慎而无犯】信之于其所余财【君人者莫不有余财期赏而必故曰信】功之于其所无诛【必胜残息诛然后可以为成功】于下无诛者必诛者也【有罪必诛故能息所谓以刑止刑以杀止杀也】有诛者不必诛者也【有罪不必诛故诛不息也】以有刑至无刑者其法易而民全【刑兹无赦人不敢犯故曰以有刑至无刑若此者其法简易而民完全】以无刑至有刑者其刑烦而奸多【缓诛宥死人则轻而犯之故曰无刑至有刑若此者其刑繁漫而奸人多】夫先易者后难【无刑至有刑故曰先易而后难】先难而后易【有刑至无刑故曰先难而后易】万物尽然【皆同之于用法】明王知其然故必诛而不赦必赏而不迁者非喜予而乐其杀也所以为人致利除害也【赏不迁非喜与诛不赦非乐杀然必其诛赏则为人致利除害故也】于以养老长弱完活万民莫明焉【言养老活人无明于必诛赏】夫不法法则治【言不法者必以法正之故治】法者天下之仪也【仪谓表也】所以决疑而明是非也百姓所县命也【刑罚一差人无所措手足故曰县命】故明王愼之不为亲戚故贵易其法【故谓恩旧】吏不敢以长官威严危其命【危谓毁败】民不以珠玉重寳犯其禁【所谓君无欲焉虽赏之不窃】故主上视法严于亲戚【不为亲戚易法故法严】吏之举令敬于师长【不为师长危令故令敬也】民之承教重于神寳【不为重寳犯禁故教重夫寳有灵故曰神宝】故法立而不用刑设而不行也【无犯之人则无所用其刑法】夫施功而不钧位虽髙为用者少【施功谓施恩于有功者施恩不均则有功者怨故虽有髙位人不为用】赦罪而不一德虽厚不誉者多【赦罪不一则毒流不辜虽有厚德人谁誉之】举事而不时力虽尽其功不成【方冬植禾虽勤似后稷不能成其嘉苗】刑赏不当断斩虽多其暴不禁夫公之所加罪虽重下无怨气私之所加赏虽多士不为欢行法不道众民不能顺【有道之人必顺于道】举错不当众民不能成【众尚不成况无众乎】不攻不备【夫设备者必防攻也】当今为愚人故圣人之制事也能节宫室适车舆以实藏【不费于宫室车与则库藏自实也】则国必富位必尊能适衣服去玩好以奉本【木谓农桑】而用必赡身必安矣能移无益之事无补之费通币行礼而党必多交必亲矣【移无益无补之费而行礼故党多交亲也】夫众人多营于物而苦其力劳其心故困而不赡【营物过分故劳而不赡】大者以失其国小者以危其身凡人之情得所欲则乐逢所恶则忧此贵贱之所同有也近之不能勿欲【谓所好之物】逺之不能勿忘人情皆然而好恶不同各行所欲【各以所欲行之】而安危异焉【适理而欲则安背理而欲则危】然后贤不肖之形见也夫物有多寡而情不能等【贤者欲寡不肖者欲多也】事有成败而意不能同【贤者意多成不肖者意多败也】行有进退而力不能两也【贤者能进不肖者唯退也】故立身于中【谓多寡成败进退之中也】养有节宫室足以避燥湿食饮足以和血气衣服足以适寒温礼仪足以别贵贱游虞足以发欢欣棺椁足以朽骨衣衾足以朽肉坟墓足以道记【道识其处各有记也】不作无补之功【虽曰有功于身无补】不为无益之事故意定而不营气情气情不营则耳目谷【谷善也谓聪明不亏】衣食足耳目谷衣食足则侵争不生怨怒无有上下相亲兵刃不用矣故适身行义俭约恭敬其唯无福祸亦不来矣【祸福两无乃善之至】骄傲侈泰离度絶理其唯无祸福亦不至矣【祸福两有乃祸之至】是故君子上观绝理者以自恐也【观絶理者致祸故恐】下观不及者以自隐也【隐度也度己有不及之事当效之也】故曰誉不虚出【必出于行善】而患不独生【必生于为恶】福不择家【虽贱家行善福亦来矣】祸不索人【虽贵人行恶祸亦至矣】此之谓也【凡此欲令修己以致福无恃贵以招祸】能以所闻瞻察则事必明矣【谓耳所闻目所瞻皆能审察其是非如此则无事不明矣】故凡治乱之情皆道上始【道从也事明则理反是则乱也】故善者圉之以害牵之以利【有害则圉有利则牵】能利害者财多而过寡矣【利害由己则避害而取利取利则财多避害故遇寡矣】夫凡人之情见利莫能勿就见害莫能勿避其商人通贾倍道兼行夜以续日千里而不逺者利在前也【疾至则得利故速行而不倦也】渔人之入海海深万仞就彼逆流【谓海潮起则水逆流】乘危百里宿夜不出者利在水也故利之所在虽千仞之山无所不上深源之下无所不入焉故善者势利之在而民自美安【势利在身则人美而安之】不推而往不引而来不烦不扰而民自富【凡此皆势利之所致】如鸟之覆卵无形无声而唯见其成【夫势利致人若鸟之覆卵焉虽无形声俄见其成也】夫为国之本得天之时而为经【经所以本之也】得人之心而为纪【纪所以总之也】法令为维纲【维纲所以张也】吏为网罟【网罟所以苞之】什伍以为行列【行列所以关具之也】赏诛为文武【赏则文诛则武】缮农具当器械【农其旣缮则器械可修也】耕农当攻战【耕农之不怠若攻战之不退也】推引铫耨以当劎防【用铫耨者必推引之若劒防撃刺】被蓑以当铠鑐【蓑雨衣被着之所以御雨露若武备之有铠鑐着甲周身若褐炙故曰鑐】葅笠以当盾橹【取葅泽草以为笠若武备之有盾橹也】故耕器具则战器备【其耕器则备战用也】农事习则功战巧矣【习农则当功战】当春三月萩室熯造【熯谓以火干也三月之时阳气盛发易生温疫楸木郁臭以辟毒气故烧之于新造之室以禳祓也】鑚燧易火杼井易水所以去兹毒也【四时易火至春则取榆柳之火春时之井又当复杼之以易其水凡此皆去时滋长之毒】举春祭塞久祷以鱼为牲以蘖为酒相召【久祷而永报者当享塞之相召谓因此时召亲宾】所以属亲戚也毋杀畜生毋拊卵【拊谓击剥之也】毋伐木毋夭英【英谓草木之初生也】毋拊竿【竽笋之初生也】所息百长也【所以息生百物之长】赐鳏寡振孤独贷无种与无赋所以劝弱民【谓劝勉贫弱之人也】发五正【正谓五官正也】赦薄罪出拘民解仇雠【仇雠者和雠令反去】所以建时功施生谷也【谓及时立农功施力为生谷凡此皆春令】夏赏五德【五德谓五常之德】满爵禄迁官位礼孝弟复贤力所以劝功也【贤而有功赏复除之此皆夏令】秋行五刑诛大罪所以禁淫邪止盗贼【凡此皆秋令】冬収五藏【五谷之藏】最万物【最聚】所以内作民也【凡此皆冬令】四时事备而民功百倍矣【于四时事皆备故人有百倍之功】故春仁夏忠秋急冬闭【生者仁也长者忠也収当急也藏当闭也】顺天之时约地之宜忠人之和【忠犹称也事称人理则和】故风雨时五谷实草木美多六畜蕃息国富兵彊民材而令行【人多材艺而顺上命故令行也】内无烦扰之政外无彊敌之患也夫动静顺然后和也不失其时然后富不失其法然后治故国不虚富【必不失财然后富也】民不虚治【必不失法然后治】不治而昌不乱而亡者自古至今未尝有也【昌必国理亡必国乱反是者古今所未有】故国多私勇者其兵弱【私勇则怯于公战故弱】吏多私智者其法乱【私智则营已而背公故多乱】民多私利者其国贫【私则利积于家故国贫】故德莫若博厚使民死之【博厚则感人深故死之也】赏罚莫若必成使民信之夫善牧民者非以城郭也辅之以什司之以伍【谓什长伍长】伍无非其人【虽伍长亦选能者为之也】人无非其里【谓无客寄】里无非其家【言不离居他人家】故奔亡者无所匿迁徙者无所容【有什伍司之不容他寄也】不求而约不召而来【亡徙无所容匿故不求召而自来】故民无流亡之意吏无备追之忧【人説不亡何所备而追之】故主政可往于民民心可繋于主【谓繋属于主】夫法之制民也犹陶之于埴冶之于金也【人之从法若埴金之从陶冶也】故审利害之所在民之去就如火之于燥湿水之于髙下【火水之就燥下犹人之就利】夫民之所生衣与食也食之所生水与土也所以富民有要食民有率率三十亩而足于卒歳歳兼美恶亩取一石则人有三十石果蓏素食当十石【果蓏不以火化而食故曰素食】糠粃六畜当十石则人有五十石布帛麻丝旁入奇利未在其中也【奇余言不在五十石之中也】故国有余藏民有余食【毎年人有五十石故藏皆余也】夫叙钧者所以多寡也【叙钧谓叙比其均平】权衡者所以视重轻也戸籍田结者所以知贫富之不訾也【谓毎戸置籍毎田结其多少则贫富不依訾限者可知也】故善者必先知其田乃知其人【田多则人多田少则人少】田备然后民可足也凡有天下者以情伐者帝【谓深知敌之内情而伐者帝也】以事伐者王【见其于事有失而伐者王】以政伐者霸【见其政有失而伐者霸】而谋有功者五【谓计谋可以成功】一曰视其所爱以分其威【令敌国之所爱者各权则其威分也】一人两心其内必衰也【威分则毎人各怀二心心二则力不齐故内衰也】臣不用其国可危【臣旣不为君用力故其国可危】二曰视其隂所憎厚其货赂得情可深【视敌所憎者多与赂令以国情告已故深得其情】身内情外其国可知【谓所憎者身在国内情乃告外其国可知也】三曰听其淫乐以广其心【使之听淫乐心广于嗜欲】遗以竽瑟美人以塞其内【躭于竽瑟美女则心惑乱故其内闭塞也】遗以谄臣文马以蔽其外【耳惑于谄臣目惑于文马则耳目丧矣故其外蔽也】外内蔽塞可以成败【内外蔽塞则理拥而见惑故莫不败】四曰必深亲之如典之同生【典常也若常与之同生也】隂内辩士使图其计【私侠辩士令与敌国图计】内勇士使髙其气【彼得勇士则恃而气髙也】内人他国使倍其约絶其使拂其意【更纳人于他国令背絶使两国之意相违也】是必士鬭两国相敌必承其弊【亦旣相疑其士必鬬两国敌则小伤大国以承其乃有一举两获之功也】五曰深察其谋【欲知其谋得失也】谨其忠臣【欲知其臣之用不】揆其所使【欲知其所使贤不肖】令内不信使有离意【内旣不信相疑则使其君臣之意絶】离气不能令必内自贼【君臣意离别不可使令旣不命则自相残杀】忠臣已死故政可夺【人之云亡邦国殄瘁故其政可夺】此五者谋功之道也










　　管子卷十七
　　钦定四库全书
　　管子卷十八
　　唐　房龄　注
　　入国第五十四【谓始有国入而行化】　　　　　　襍篇五
　　入国四旬五行九惠之教【旬即巡也谓四而五方行而施九惠之教】一曰老老二曰慈幼三曰恤孤四曰养疾五曰合独六曰问疾七曰通穷八曰振困九曰接絶所谓老老者凡国都皆有掌老【谓置掌老之官】年七十已上一子无征【不预国之征役】三月有馈肉【谓官馈之肉】八十已上二子无征月有馈肉九十已上尽家无征日有酒肉死上共棺椁劝子弟精膳食问所欲求所嗜【问老者何所欲求访其所以嗜欲而供也】此之谓老老所谓慈幼者凡国都皆有掌幼士民有子子有幼弱不胜飬为累者【胜堪也谓不堪自飬故为累】有三幼者无妇征四幼者尽家无征五幼又予之葆【葆今之教母】受二人之食【官给二人之食】能事而后止【幼者渐长能自管事然后止其养】此之谓慈幼所谓恤孤者凡国都皆有掌孤士人死子孤幼无父母所养【旣无父母又无所养之亲也】不能自生者属之其乡党知识故人养一孤者一子无征养二孤者二子无征养三孤者尽家无征掌孤数行问之必知其食饮饥寒身之膌胜而哀怜之【膌瘦也胜肥也】此之谓恤孤所谓养疾者凡国都皆有掌养疾聋盲喑哑跛躄徧枯握递【递着也谓两手相拱着而不申者谓之握递】不耐自生者上収而养之疾【旣养之又与疗疾】官而衣食之【谓官给之衣食】殊身而后止【殊犹离也疾离身而后止其养】此之谓养疾所谓合独者凡国都皆有掌媒丈夫无妻曰鳏妇人无夫曰寡取鳏寡而合和之予田宅而家室之三年然后事之【事谓供国之职役也】此之谓合独所谓问疾者凡国都皆有掌病士人有病者掌病以上令问之九十以上日一问八十以上二日一问七十以上三日一问众庶五日一问疾甚者以告上身问之掌病行于国中以问病为事此之谓问病所谓通穷者凡国都皆有通穷若有穷夫妇无居处穷宾客絶粮食居其乡党以闻者有赏不以闻者有罚此之谓通穷所谓振困者歳凶庸人訾厉【訾疾也厉病也】多死丧防刑罚赦有罪散仓粟以食之此之谓振困所谓接絶者士民死上事死战事使其知识故人受资于上【资谓财用】而祠之此之谓接絶也
　　九守第五十五【主位　主明　主听　主赏主问　主因　主周　主防
　　督名】　　　　　　　　　　　　　襍篇六
　　安徐而静【人居位当安徐而又静黙】柔节先定【以和柔为节先能定己然后可定人】虚心平意以待须【虚其心平其意以待臣之谏説须亦待也】
　　右主位【人主居位当如此】
　　目贵明耳贵聪心贵智以天下之目视则无不见也以天下之耳听则无不闻也以天下之心虑则无不知也辐凑竝进则明不塞矣【言圣人不自用其聪明思虑而任之天下故明者为之视聪者为之听智者为之谋辐凑竝进不亦冝乎故曰明不可塞】
　　右主明【主明在于用天下耳目视听之】
　　听之术曰勿望而距勿望而许【听言之术必须审察不可望风则有所距有所许也】许之则失守距之则闭塞【旣未审察辄有距而许之故或失守或闭塞】髙山仰之不可极也深渊度之不可测也【不审察者常为彼所知故戒之当如髙山深渊不可极而测之】神明之德正静其极也【旣如山渊则其德配神明而正且静如此者其有穷极矣】
　　右主听
　　用赏者贵诚用刑者贵必刑赏信必于耳目之所见则其所不见莫不闇化矣诚畅乎天地通于神明见奸伪也【旣畅天地通神明故有奸伪必能见之】
　　右主赏
　　一曰天之二曰地之三曰人之【言三才之道幽防深远必问于贤者而后行之】四曰上下左右前后【凡此皆有逆顺之宜故须问之】荧惑其处安在【又须知法星所在也】
　　右主问
　　心不为九窍九窍治【心任九窍九窍自治】君不为五官五官治【君任五官故五官自治之】为善者君予之赏为非者君予之罚君因其所以来因而予之则不劳矣【自来而又得赏何劳之有】圣人因之故能掌之【掌主也因来而赏物皆属己故能主之】因之修理故能长久右主因
　　人主不可不周【周谓谨密也】人主不周则羣臣下乱【不周则泄其机事故臣下交争而乱也】寂乎其无端也【慎密者当如是】外内不通安知所怨【外内不通则事不泄故无怨】闗闬不开善否无原【旣不开其闗闬故善之与不善不得知其原矣】
　　右主周
　　一曰长目二曰飞耳三曰树明明知千里之外隐微之中曰动奸奸动则变更矣【奸在隐微其理将动奸旣动矣自然变更】
　　右主叅
　　修名而督实按实而定名名实相生反相为情名实当则治不当则乱名生于实实生于德德生于理理生于智智生于当
　　右督名
　　桓公问第五十六　　　　　　　　　襍篇七
　　齐桓公问管子曰吾念有而勿失得而勿忘为之有道乎对曰勿创勿作时至而随毋以私好恶害公正察民所恶以自为戒【人有所恶己行之非】黄帝立明台之议者上观于贤也尧有衢室之问者下听于人也舜有告善之旌而主不蔽也禹立谏鼓于朝而备讯唉【讯问也唉惊问也】汤有总街之庭以观人诽也武王有灵台之复而贤者进也【复谓白也】此古圣帝明王所以有而勿失得而勿忘者也桓公曰吾欲效而为之其名云何对曰名曰啧室之议【谓议论者言语讙啧】曰法简而易行刑审而不犯事约而易从求寡而易足人有非上之所过谓之正士【见上有过而非之可谓正士】内于啧室之议【纳正士之言着为啧室之议】有司执事者咸以厥事奉职而不忘为此啧室之事也请以东郭牙为之此人能以正事争于君前者也桓公曰善
　　度地第五十七　　　　　　　　　　襍篇八
　　昔者桓公问管仲曰寡人请问度地形而为国者其何如而可管仲对曰夷吾之所闻能为霸王者盖天子圣人也故圣人之处国者必于不倾之地【言其处深厚冈原复壮者谓之不倾】而择地形之肥饶者乡山左右经水若泽【其国都或在山左或向山右及缘水泽然后建】内为落渠之写因大川而注焉【谓于都内更为落水之渠以注于大川】乃以其天材地之所生利养其人以育六畜【天材谓五谷之属因天时而植者也】天下之人皆归其德而惠其义【惠顺】乃别制断之【乃分别其地制而断之】州者谓之术【地数充为州者谓之术】不满术者谓之里【不成术而余者谓之里】故百家为里里十为术术十为州州十为都都十为霸国不如霸国者国也【不成于霸国者诸侯之国也】以奉天子【霸国率诸侯以奉天子也】天子有万诸侯也其中有公侯伯子男焉天子中而处此谓因天之固【所处之地自然不倾故曰因之】归地之利内为之城城外为之郭郭外为之土阆【阆谓陧】地髙则沟之下则隄之命之曰金城树以荆棘上相穯著者所以为固也【穑钩也谓荆棘刺条相钩连也】嵗修增而毋已时修增而毋已福及孙子此谓人命万世无穷之利人君之葆守也【谨置国都缮修城郭此人君所保全而守】臣服之以尽忠于君君体有之以临天下故能为天下之民先也此宰之任则臣之义也【宰谓执君之政者也】故善为国者必先除其五害人乃终身无患害而孝慈焉桓公曰愿闻五害之説管仲对曰水一害也旱一害也风雾雹霜一害也厉一害也虫一害也【厉疾病也】此谓五害五害之属水最为大五害已除人乃可治桓公曰愿闻水害管仲对曰水有大小又有逺近水之出于山而流入于海者命曰经水【言为众水之经】水别于他水【谓从他水分流若江别为沱】入于大水及海者命曰枝水【言为之枝】山之沟一有水一毋水者命曰谷水水之出于他水沟流于大水及海者命曰川水岀地而不流者命曰渊水此五水者因其利而往之可也【谓因地之势疏引以漑灌】因而扼之可也【扼塞也恐其泛溢而塞之亦可也】而不久常有危殆矣【谓卒有暴溢或能漂没居人故危殆也】桓公曰水可扼而使东西南北及髙乎管仲对曰可夫水之性以髙走下则疾至于石【谓能浮于石】而下向髙卽留而不行故髙其上领瓴之尺有十分之三里满四十九者水可走也【上谓水从来处髙之者欲注下取势也瓴谓瓴甋也言欲令水上髙必大为瓴甋私空其中使前后相受以尺为分毎领而有十尺卽长一丈也分之于三里间之毎里满此九如此则水可走上矣】乃迂其道而逺之以势行之【行曲也谓下曲水道逺张其势而以行水】水之性行至曲必留退满则后推前【谓水至处必流而却退其处既满则后水推前水令去】地下则平行地髙卽控【控谓顿也言水顿挫而却】杜曲则捣毁【杜犹冲也捣触也言水行至曲则冲而捣有所毁伤】杜曲激则跃跃则倚【倚排也谓前后相排也】倚则环环则中【前后相排则图流生空若环之中所谓齐】中则涵【圆流无所通则相涵激也】涵则塞塞则移移则控【塞亦控也】控则水妄行水妄行则伤人伤人则困困则轻法轻法则难治难治则不孝不孝则不臣矣故五害之属伤杀之类祸福同矣知备此五者人君天地矣【所谓与天地合其德】桓公曰请问备五害之道管子对曰请除五害之説以水为始请为置水官令习水者为吏大夫大夫佐各一人率部校长官佐各财足【财谓其禄廪】乃取水左右各一人使为都匠水工【为水工之都匠】令之行水道城郭堤川沟池官府寺舍及州中当缮治者给卒财足【卒谓所当治水者财其粮用也】令曰常以秋嵗末之时阅其民【阅谓省视】案家人比地定什伍口数【案人比地有十口五口之数当受地若干】别男女大小其不为用者辄免之【谓其幼小不在役者则免之】有锢病不可作者疾之【着其名于疾者之数有以赒恤之也】可省作者半事之【谓疾者虽不任役可以省视作者取其半功】并行以定甲士当被兵之数上其都【因力役之际幷行视之强壮者预定之以为甲士而被兵之数旣而上其名籍于国都也】都以临下视有余不足之处辄下水官水官亦以甲士当被兵之数【都旣临下视其兵不足之处卽甲士下之于水官水官旣得甲士还以备兵数也】与三老里有司伍长行里因父母案行阅具备水之器【谓水官与三老五长等行视其里因其家之父母与之阅其备水之器】以冬无事之时笼臿板筑各什六【谓什人共贮六其下准此】土车什一雨輂什二【车輂所以御雨故曰雨輂】食器两具【毎人两具】人有之锢藏里中以给丧器【谓人旣有贮器当锢藏于里中兼得给凶丧之用】后常令水官吏与都匠因三老里有司伍长案行之常以朔日始出具阅之取完坚补久去苦恶【其器旣补而久有苦恶者除去之】常以冬少事之时令甲士以更次益薪积之水旁州大夫将之唯毋后时【谓将领之无得后时】其积薪也以事之己【已毕也农事旣毕然后益薪】其作土也以事未起【谓春事未起】天地和调日有长久以此观之其利百倍故常以无事具器有事用之水常可制而使毋败此谓素有备而豫具者也桓公曰当何时作之管子曰春三月天地干燥水纠列之时也山川涸落天气下地气上万物交通故事已新事未起草木荑生可食寒暑调日夜分分之后夜日益短昼日益长利以作土功之事土乃益刚令甲士作隄大水之旁大其下小其上随水而行地有不生草者必为之囊大者为之隄小者为之防夹水四道禾稼不伤嵗埤增之树以荆棘以固其地襍之以栢杨以备决水民得其饶是谓流膏令下贫守之往往而为界可以无败当夏三月天地气壮大暑至万物荣华利以疾杀草薉使令不欲扰命曰不长不利作土功之事放农焉利皆耗十分之五土功不成当秋三月山川百泉踊降雨下山水出海路距雨露属天地凑汐利以疾作収敛毋留一日把百日餔民毋男女皆行于野不利作土功之事濡湿日生土弱难成利耗什分之六土工之事亦不立当冬三月天地闭藏暑雨止大寒起万物实熟利以填塞空郄缮边城涂郭术平度量正权衡虚牢狱实廥仓君修乐与神明相望凢一年之事毕矣举有功赏贤罚有罪迁有司之吏而第之不利作土工之事利耗什分之七土刚不立昼日益短而夜日益长利以作室不利以作堂四时以得四害皆服桓公曰寡人悖不知四害之服奈何管仲对曰冬作土功发地藏则夏多暴雨秋霖不止春不収枯骨朽脊伐枯木而去之则夏旱至矣夏有大露原烟噎下百草人采食之伤人人多疾病而不止民乃恐殆君令五官之吏与三老里有司伍长行里顺之令之家起火为温其田及宫中皆盖井毋令毒下及食器将饮伤人有下虫伤禾稼凡天菑害之下也君子谨避之故不入九死也大寒大暑大风大雨其至不时者此谓四刑或遇以死或遇以生君子避之是亦伤人故吏者所以教顺也三老里有司伍长者所以为率也五者已具民无愿者愿其毕也故常以冬日顺三老里有司伍长以冬赏罚使各应其赏而服其罚五者不可害则君之法犯矣此示民而易见故民不比也桓公曰凡一年之中十二月作土功有时则为之非其时而败将何以待之管仲对曰常令水官之吏冬时行隄防可治者章而上之都都以春少事作之已作之后常案行隄有毁作大雨各葆其所可治者趣治以徒给大雨隄防可衣者衣之冲水可据者据之终嵗以毋败为固此谓备之常时祸何从来所以然者独水蒙壤自塞而行者江河之谓也嵗髙其隄所以不没也春冬取土于中秋夏取土于外浊水入之不能为败桓公曰善仲父之语寡人毕矣然则寡人何事乎哉亟为寡人教侧臣








　　管子卷十八
&lt;子部,法家类,管子&gt;
　　钦定四库全书
　　管子卷十九
　　唐　房龄　注
　　地员第五十八【地员者土地髙下水泉深浅各有其位】　　襍篇九
　　夫管仲之匡天下也其施七尺【施者大尺之名也其长十尺】渎田悉徙【渎田谓穿沟渎而漑田悉徙谓其地毎年皆须更易也】五种无不宜其立后而手实【谓立君以主之手常握此地之实数也】其木宜蚖菕与杜松【蚖菕二木名也】其草宜楚棘见是土也命之曰五施五七三十五尺而至于泉【谓其地深五施毎施七尺故五七三十五而至于泉也】呼音中角【谓此地号呼之声其音中角】其水仓其民彊赤垆歴彊肥【歴疎也彊坚也】五种无不宜其麻白其布黄其草宜白茅与雚其木宜赤棠见是土也命之曰四施四七二十八尺而至于泉呼音中商其水白而甘其民寿黄唐无宜也【唐虚脆也】唯宜黍秫也宜县泽【常宜县注而泽】行廧【音墙】落【土旣虚脆不堪版筑故为行廧及篱落也】地润数毁难以立邑置廧【其地遇润则数頽毁故不可立邑置廧也】其草宜黍秫与茅其木宜櫄扰桑【櫄木名扰柔又曰柔桑也】见是土也命之曰三施三七二十一尺而至于泉呼音中宫其泉黄而糗流徙【谓水糗糒之气其泉居地中而流故曰流徙也】斥埴宜大菽与麦其草宜萯雚其木宜杞【杞木名也】见是土也命之曰再施二七十四尺而至于泉呼音中羽其泉咸水流徙黒埴宜稻麦其草宜苹蓨【苹蓨草名也】其木宜白棠见是土也命之曰一施七尺而至于泉呼音中徴其水黒而苦
　　凢听徴如负猪豕觉而骇凡听羽如鸣马在野凡听宫如牛鸣窌中凡听商如离羣羊凡听角如雉登木以鸣音疾以清凡将起五音凡首【凡首谓音之总先也】先主一而三之四开以合九九【一而三之即四也以是四开合于五音九也又九九之为八十一也】以是生黄钟小素之首以成宫【素本宫八十一数生黄钟之宫而为五音之本】三分而益之以一为百有八为徴【黄钟之数本八十一益以三分之一二十七通前为百有八是为徴之数】不无有三分而去其乘适足以是生商【不无有卽有也乘亦三分之一也三分百八而去一余七十二是商之数也】有三分而复于其所以是成羽【三分七十二而益其一分二十四合为九十六是羽之数】有三分去其乘适足以是成角【三分九十六去其一分余六十四是角之数】坟延者六施六七四十二尺而至于泉【坟延地名下皆此类】陜之芳七施七七四十九尺而至于泉祀陜八施七八五十六尺而至于泉杜陵九施七九六十三尺而至于泉延陵十施七十尺而至于泉环陵十一施七十七尺而至于泉蔓山十二施八十四尺而至于泉付山十三施九十一尺而至于泉付山白徒十四施九十八尺而至于泉中陵十五施百五尺而至于泉青山十六施百一十二尺而至于泉青龙之所居庚泥不可得泉【庚续其处旣有青龙居又沙泥相续故不可得泉也】赤壤山十七施百一十九尺而至于泉其下清商不可得泉【清商神恠之名】山白壤十八施百二十六尺而至于泉其下骈石不可得泉【言有石骈密故不可得泉】徙山十九施百三十三尺而至于泉其下有灰壤不可得泉髙陵土山二十施百四十尺而至于泉山之上命之曰县泉其地不干其草如茅与走【如茅走皆草名】其木乃樠【樠木名】凿之二尺乃至于泉山之上命曰复吕其草鱼膓与莸其木乃柳凿之三尺而至于泉山之上命之曰泉英其草蕲白昌其木乃杨凿之五尺而至于泉山之材【材犹旁也】其草兢与蔷【音啬草名】其木乃格凿之二七十四尺而至于泉山之侧其草葍与蒌其木乃品榆凿之三七二十一尺而至于泉凡草土之道各有谷造【谓此地生某草宜某谷造成也】或髙或下各有草土叶下于【叶亦草名唯生叶无茎在之下即郁也庄周所谓郁西也】下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰【衰谓草上下相重次也】各有所归【谓短者生于髙者之下】九州之土为九十物毎州有常而物有次羣土之长是唯五粟五粟之物或赤或青或白或黒或黄五粟五章五粟之状淖而不肕刚而不觳【觳薄】不泞车轮【泞泥】不汚手足其种大重细重白茎白秀无不宜也五粟之土若在陵在山在隫在衍其隂其阳尽宜桐柞莫不秀长其榆其柳其檿其桑其柘其栎其槐其杨羣木蕃滋数大条直以长其泽则多鱼牧则宜牛羊其地其樊俱宜竹箭藻楢檀五臭生之薜荔白芷蘪芜椒连五臭所校【校谓馨烈之鋭】寡疾难老士女皆好其民工巧其泉黄白其人夷姤【夷平也姤好也言均善也】五粟之土干而不挌【挌谓坚御也】湛而不泽无髙下葆泽以处【言常润也】是谓粟土粟土之次曰五沃五沃之物或赤或青或黄或白或黒五沃五物各有异则五沃之状剽怸槖土虫易全处【剽坚也怸密也槖土谓其土多窍穴若槖多窍故虫处之易全】怸剽不白下乃以泽【旣坚密故常润湿而不干白此乃葆泽之地也】其种大苗细苗赨【音形】茎黒秀箭长【赨卽赤也箭长谓若箭竹之长也】五沃之土若在丘在山在陵在冈若在陬陵之阳其左其右宜彼羣木桐柞枎櫄及彼白梓其梅其杏其桃其李其秀生茎起其棘其棠其槐其杨其榆其桑其杞其枋羣禾数大条直以长其隂则生之楂棃其阳则安树之五麻若髙若下不择畴所其麻大者如箭如苇大长以美其细者如雚如蒸欲有与各大者不类【欲有施与则以麻之大而类也】小者则治揣而藏之若众练丝【言细麻旣治揣而藏故若练丝】五臭畴生【畴陇也谓为陇而种也】莲与蘪芜藁本白芷其泽则多鱼牧则宜牛羊其泉白青其人坚劲寡有疥骚终无痟酲【痟首疾也酲酒病也】五沃之土干而不斥【斥泻卤】湛而不泽无髙下葆泽以处是谓沃土沃土之次曰五位五位之物五色襍英各有异章五位之状不塥不灰【塥谓坚不相着】青怸以菭【音苔】及【谓色青而细密和菭以相及也】其种大苇无细苇无赨茎白秀五位之土若在冈在陵在隫在衍在丘在山皆宜竹箭求黾【求黾亦竹类也】楢檀其山之浅有茏与斥【茏斥并古草名】羣木安逐条长数大【安和易逐竞长数谓速长】其桑其松其杞其茸【茸木名】种木胥容榆桃柳楝【音炼】羣药安生姜与桔梗小辛大蒙【大蒙药名】其山之枭【枭犹颠也】多桔符榆其山之末　有箭　与苑　其山之旁有彼黄防及彼白昌山藜苇芒羣药安聚以圉民殃其林其漉其槐其楝其柞其谷羣木安逐鸟兽安施【施谓有以为生】旣有麋麃又且多鹿其泉青黒其人轻直省事少食【言其性亷省事少食】无髙下葆泽以处是谓位土位土之次曰五蘟五蘟之状黒土黒菭【菭地衣也】青怵以肥芬然若灰【芬然壤起貌】其种櫑葛赨茎黄秀恚目【恚目谓殻实怒开也】其叶若苑【苑谓蕴结】以蓄殖果木不若三土【三土谓五粟五沃五位】以十分之二【言于三土十分巳不如其二分余仿此】是谓蘟土蘟土之次曰五壤五壤之状芬然若泽若屯土【言其土得泽则坟起为堆故曰屯土也】其种大水肠细水肠赨茎黄秀以慈忍水旱无不宜也【忍耐】蓄殖果木不若三土以十分之二是谓壤土壤土之次曰五浮五浮之状捍然如米【捍坚貌其上屑碎如米】以葆泽不离不坼其种蘟忍【蘟忍草名】蘟忍叶如雚叶以长狐茸【草之状若狐也】黄茎黒茎黒秀其粟大无不宜也蓄殖果木不如三土以十分之二凡上土三十物种十二物中土曰五怸五怸之状廪然如壏【壏犹彊也】润湿以处其种大稷细稷赨茎黄秀慈忍水旱细粟如麻【其繁美若麻也】蓄殖果木不若三土以十分之三怸土之次曰五纑【音卢】五纑之状彊力刚坚其种大邯郸细邯郸【草名】茎叶如枎櫄【枎櫄亦草名】其粟大【言其粒大】蓄殖果木不若三土以十分之三纑土之次曰五壏五壏之状芬焉若糠以肥【谓其地色黄而虚】其种大荔细荔青茎黄秀蓄殖果木不若三土以十分之三壏土之次曰五剽五剽之状华然如芬以脤【谓其地色青紫若脤然也】其种大秬细秬【秬黒黍】黒茎青秀蓄殖果木不若三土以十分之四剽土之次曰五沙五沙之状粟焉如屑尘厉【言其地粟碎故若屑尘之厉厉踊起也】其种大萯细萯【萯草名】白茎青秀以蔓蓄殖果木不如三土以十分之四沙土之次曰五塥五塥之状累然如仆累【仆附也言其地附着而重累也】不忍水旱其种大樛杞细樛杞【木名】黒茎黒秀蓄殖果木不若三土以十分之四凡中土三十物种十二物下土曰五犹五犹之状如粪其种大华细华【草名】白茎黒秀蓄殖果木不如三土以十分之五犹土之次曰五五之状如防肝其种青梁黒茎黒秀蓄殖果木不如三土以十分之五土之次曰五殖五殖之状甚泽以疏离坼以臞塉其种鴈膳【草名】黒实朱跗黄实【跗花足也】蓄殖果木不如三土以十分之六五殖之次曰五觳五觳之状娄娄然【娄娄疏也】不忍水旱其种大菽细菽多白实蓄殖果木不如三土以十分之六觳土之次曰五鳬五鳬之状坚而不骼【虽坚不同骨之骼也】其种陵稻【陵稻谓陆生稻】黒鹅马夫【皆草名也】蓄殖果木不如三土以十分之七鳬土之次曰五桀五桀之状甚咸以苦其物为下其种白稻长狭【谓稻之形长而狭也】蓄殖果木不如三土以十分之七凡下土三十物其种十二物凡土物九十其种三十六
　　弟子职第五十九　　　　　　　　　襍篇十
  </div>
  <div class="pagination">
   <a href="管子_page5.html">
    上一页
   </a>
   <a href="管子.html">
    1
   </a>
   <a href="管子_page2.html">
    2
   </a>
   <a href="管子_page3.html">
    3
   </a>
   <a href="管子_page4.html">
    4
   </a>
   <a href="管子_page5.html">
    5
   </a>
   <span class="current-page">
    6
   </span>
   <a href="管子_page7.html">
    7
   </a>
   <a href="管子_page8.html">
    8
   </a>
   <a href="管子_page9.html">
    9
   </a>
   <a href="管子_page10.html">
    10
   </a>
   <a href="管子_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
