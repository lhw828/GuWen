<!DOCTYPE html>
<html>
<head>
    <meta charset="UTF-8">
    <title>韩非子 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩非子 - 第 4 页/共 9 页</h1>
    <div class="content">　　周趮谓宫他曰为我谓齐王曰以齐资我于魏请以魏事王宫他曰不可是示之无魏也齐王必不资于无魏者而以怨有魏者公不如曰以王之所欲臣请以魏听王齐王必以公为有魏也必因公是公有齐也因以有齐魏矣
　　白圭谓宋令尹曰君长自知政公无事矣今君少主也而务名不如令荆贺君之孝也则君不夺公位而大敬重公则公常用宋矣
　　管仲鲍叔相谓曰君乱甚矣必失国齐国之诸公子其可辅者非公子纠则小白也与子人事一人焉先达者相収管仲乃从公子纠鲍叔从小白国人果弑君小白先入为君鲁人拘管仲而效之鲍叔言而相之故谚曰巫咸虽善祝不能自祓也秦医虽善除不能自弹也以管仲之圣而待鲍叔之助此鄙谚所谓虏自卖裘而不售士自誉辩而不信者也
　　荆王伐呉呉使沮卫蹷融犒于荆师荆将军曰缚之杀以衅鼔问之曰汝来卜乎答曰卜卜吉乎曰吉荆人曰今荆将欲女衅鼓其何也答曰是故其所以吉也呉使人来也固视将军怒将军怒将深沟髙垒将军不怒将懈怠今也将军杀臣则呉必警守矣且国之卜非为一臣卜夫杀一臣而存一国其不言吉何也且死者无知则以臣衅鼓无益也死者有知也臣将当战之时臣使鼓不鸣荆人因不杀也
　　知伯将伐仇由而道难不通乃铸大钟遗仇由之君仇由之君大说除道将内之赤章曼支曰不可此小之所以事大也而今也大以来卒必随之不可内也仇由之君不聴遂内之赤章曼枝因断毂而驱至于齐七月而仇由亡矣
　　越已胜呉又索卒于荆而攻晋左史倚相谓荆王曰夫越破呉豪士死锐卒尽大甲伤今又索卒以攻晋示我不病也不如起师以分呉荆王曰善因起师而从越越王怒将击之大夫种曰不可吾豪士尽大甲伤我与战必不尅不如赂之乃割露山之隂五百里以赂之荆伐陈呉救之军间三十里雨十日夜星左史倚相谓子期曰雨十日甲辑而兵聚呉人必至不如僃之乃为陈陈未成也而呉人至见荆陈而反左史曰呉反覆六十里其君子必休小人必食我行三十里击之必可败也乃从之遂破呉军
　　韩赵相与为难韩子索兵于魏曰愿借师以伐赵魏文侯曰寡人与赵兄弟不可以从赵又索兵攻韩文侯曰寡人与韩兄弟不敢从二国不得兵怒而反已乃知文侯以构于己乃皆朝魏
　　齐伐鲁索谗鼎鲁以其赝往齐人曰赝也鲁人曰眞也齐曰使乐正子春来吾将聴子鲁君请乐正子春乐正子春曰胡不以其眞往也君曰我爱之答曰臣亦爱臣之信
　　韩咎立为君未定也弟在周周欲重之而恐韩咎不立也綦母恢曰不若以车百乘送之得立因曰为戒不立则曰来效贼也
　　靖郭君将城薛客多以谏者靖郭君谓谒者曰毋为客通齐人有请见者曰臣请三言而已过三言臣请烹靖郭君因见之客趋进曰海大鱼因反走靖郭君曰请闻其说客曰臣不敢以死为戏靖郭君曰愿为寡人言之答曰君闻大鱼乎网不能止缴不能絓也荡而失水蝼蚁得意焉今夫齐亦君之海也君长有齐奚以薛为君失齐虽隆薛城至于天犹无益也靖郭君曰善乃辍不城薛
　　荆王弟在秦秦不出也中射之士曰资臣百金臣能出之因载百金之晋见叔向曰荆王弟在秦秦不出也请以百金委叔向叔向受金而以见之晋平公曰可以城壶丘矣平公曰何也对曰荆王弟在秦秦不出也是秦恶荆也必不敢禁我城壶丘若禁之我曰为我出荆王之弟吾不城也彼如出之可以徳荆彼不出是卒恶也必不敢禁我城壶丘矣公曰善乃城壶丘谓秦公曰为我出荆王之弟吾不城也秦因出之荆王大说以链金百镒遗晋
　　阖庐攻郢战三胜问子胥曰可以退乎子胥对曰溺人者一饮而止则无溺者以其不休也不如乘之以沈之郑人有一子将宦谓其家曰必筑坏墙是不善人将窃其巷人亦云不时筑而人果窃之以其子为智以巷人告者为盗
　　观行第二十四
　　古之人目短于自见故以镜观面智短于自知故以道正己故镜无见疵之罪道无明过之怨目失镜则无以正须眉身失道则无以知迷惑西门豹之性急故佩韦以缓己董安于之心缓故佩以自急故以余补不足以长续短之谓明主
　　天下有信数三一曰智有所不能立二曰力有所不能举三曰彊有所不能胜故虽有尧之智而无众人之助大功不立有乌获之劲而不得人助不能自举有贲育之彊而无法术不得长生故世有不可得事有不可成故乌获轻千钧而重其身非其身重于千钧也势不便也离朱易百歩而难眉睫非百歩近而眉睫逺也道不可也故明主不穷乌获以其不能自举不困离朱以其不能自见因可势求易道故用力寡而功名立时有满虚事有利害物有生死人主为三者发喜怒之色则金石之士离心焉圣贤之扑浅深矣故明主观人不使人观己明于尧不能独成乌获不能自举贲育之不能自胜以法术则观行之道毕矣
　　安危第二十五
　　安术有七危道有六安术一曰赏罚随是非二曰祸福随善恶三曰死生随法度四曰有贤不肖而无爱恶五曰有愚智而无非誉六曰有尺寸而无意度七曰有信而无诈
　　危道一曰斵削于绳之内二曰断割于法之外三曰利人之所害四曰乐人之所祸五曰危人之所安六曰所爱不亲所恶不防如此则人失其所以乐生而忘其所以重死人不乐生则人主不尊不重死则令不行也使天下皆极智能于仪表尽力于权衡以动则胜以静则安治世使人乐生于为是爱身于为非小人少而君子多故社稷常立国家久安奔车之上无仲尼覆舟之下无伯夷故号令者国之舟车也安则智防生危则争鄙起故安国之法若饥而食寒而衣不令而自然也先王寄理于竹帛其道顺故后世服今使人去饥寒虽贲育不能行废自然虽顺道而不立强勇之所不能行虽上不能安上以无厌责己尽则下对无有无有则轻法法所以为国也而轻之则功不立名不成闻古扁鹊之治其病也以刀刺骨圣人之救危国也以忠拂耳刺骨故小痛在体而长利在身拂耳故小逆在心而久福在国故甚病之人利在忍痛猛毅之君以福拂耳忍痛故扁鹊尽巧拂耳则子胥不失夀安之术也病而不忍痛则失扁鹊之巧危而不拂耳则失圣人之意如此长利不逺垂功名不久立
　　人主不自刻以尧而责人臣以子胥是幸殷人之尽如比干尽如比干则上不失下不亡不权其力而有田成而幸其身尽如比干故国不得一安废尧舜而立桀纣则人不得乐所长而忧所短失所长则国家无功守所短则民不乐生以无功御不乐生不可行于齐民如此则上无以使下下无以事上
　　安危在是非不在于强弱存亡在虚实不在于众寡故齐万乘也而名实不称上空虚于国内不充满于名实故臣得夺主杀天子也而无是非赏于无功使谗谀以诈伪为贵诛于无罪使伛以天性剖背以诈伪为是天性为非小得胜大矣
　　明主坚内故不外失失之近正不亡于逺者无有故周之夺殷也拾遗于庭使殷不遗于朝则周不敢望秋毫于境而况敢易位乎
　　明主之道忠法其法忠心故临之而法去之而思尧无胶漆之约于当世而道行舜无置锥之地于后世而徳结能立道于往古而垂徳于万世者之谓明主
　　守道第二十六
　　圣王之立法也其赏足以劝善其威足以胜暴其僃足以必完法治世之臣功多者位尊力极者赏厚情尽者名立善之生如春恶之死如秋故民劝极力而乐尽情此之谓上下相得上下相得故能使用力者自极于权衡而务至于任鄙战士出死而愿为贲育守道者出懐金石之心以死子胥之节用力者为任鄙战如贲育守为金石则君人者髙枕而守己完矣古之善守者以其所重禁其所轻以其所难止其所易故君子与小人俱正盗跖与曾史俱防何以知之夫贪盗不赴谿而掇金赴谿而掇金则身不全贲育不量敌则无勇名盗跖不计可则利不成明主之守禁也贲育见侵于其所不能胜盗跖见害于其所不能取故能禁贲育之所不能犯守盗跖之所不能取则暴者守愿邪者反正大勇愿巨盗贞则天下公平而齐民之情正矣
　　人主离法失人则危于伯夷不妄取而不免于田成盗跖之祸何也今天下无一伯夷而奸人不絶世故立法度量度量信则伯夷不失是而盗跖不得非法分明则贤不得夺不肖强不得侵弱众不得暴寡托天下于尧之法则贞士不失分奸人不徼幸寄千金于羿之矢则伯夷不得亡而盗跖不敢取尧明于不失奸故天下无邪羿巧于不失发故千金不亡邪人不售而盗跖止如此故圗不载宰予不举六卿书不着子胥不明夫差孙呉之略废盗跖之心伏人主卄服于玊堂之中而无瞑目切齿倾取之患人臣垂拱于金城之内而无扼腕聚唇嗟唶之祸服虎而不以柙禁奸而不以法塞伪而不以符此贲育之所患尧舜之所难也故设柙非所以僃防也所以使怯弱能服虎也立法非所以僃曽史也所以使庸主能止盗跖也为符非所以豫尾生也所以使众人不相谩也不独恃比干之死节不幸乱臣之无诈也恃怯士之所能服握庸主之所易守当今之世为人主忠计为天下结徳者利莫长于如此故君人者无亡国之圗而忠臣无失身之画明于尊位必赏故能使人尽力于权衡死节于官职通于贲育之情不以死易生惑于盗跖之贪不以财易身则守国之道毕僃矣用人第二十七
　　闻古之善用人者必循天顺人而明赏罚循天则用力寡而功立顺人则刑罚省而令行明赏罚则伯夷盗跖不乱如此则白黒分矣治国之臣效功于国以履位见能于官以受职尽力于权衡以任事人臣皆宜其能胜其官轻其任而莫懐余力于心莫负兼官之责于君故内无伏怨之乱外无马服之患明君使事不相干故莫讼使士不兼官故技长使人不同功故莫争讼争讼止技长立则彊弱不觳力冰炭不合形天下莫得相伤治之至也释法术而心治尧不能正一国去规矩而妄意度奚仲不能成一轮废尺寸而差短长王尔不能半中使中主守法术拙匠守规矩尺寸则万不失矣君人者能去贤巧之所不能守中拙之所万不失则人力尽而功名立
　　明主立可为之赏设可避之罚故贤者劝赏而不见子胥之祸不肖者少罪而不见伛剖背盲者处平而不遇深谿愚者守静而不陷险危如此则上下之恩结矣古之人曰其心难知喜怒难中也故以表示目以鼓语耳以法教心君人者释三易之数而行一难知之心如此则怒积于上而怨积于下以积怒而御积怨则两危矣明主之表易见故约立其教易知故言用其法易为故令行三者立而上无私心则下得循法而治望表而动随绳而斵因攅而缝如此则上无私威之毒而下无愚拙之诛故上居明而少怒下尽忠而少罪
　　闻之曰举事无患者尧不得也而世未尝无事也君人者不轻爵禄不易富贵不可与救危国故明主厉防耻招仁义昔者介子推无爵禄而义随文公不忍口腹而仁割其肌故人主结其徳书圗着其名人主乐乎使人以公尽力而苦乎以私夺威人臣安乎以能受职而苦乎以一负二【谓一身两役也】故明主除人臣之所苦而立人主之所乐上下之利莫长于此不察私门之内轻虑重事厚诛薄罪久怨细过长侮偷快【长轻侮人偷取一时之快也】数以徳追祸【祸贼当诛而反以徳报之也】是断手而续以玊也故世有易身之患
　　人主立难为而罪不及则私怨生人臣失所长而奉难给则伏怨结劳苦不抚循忧悲不哀怜喜则誉小人贤不肖俱赏怒则毁君子使伯夷与盗跖俱辱故臣有叛主
　　使燕王内憎其民而外爱鲁人则燕不用而鲁不附民见憎不能尽力而务功鲁见说而不能离死命而亲他主如此则人臣为隙穴而人主独立以隙穴之臣而事独立之主此之谓危殆
　　释仪的而妄发虽中而不巧释法制而妄怒虽杀戮而奸人不恐罪生甲祸归乙伏怨乃结故至治之国有赏罚而无喜怒故圣人极有刑法而死无螫毒故奸人服发矢中的赏罚当符故尧复生羿复立如此则上无殷夏之患下无比干之祸君髙枕而臣乐业道蔽天地徳极万世矣
　　夫人主不塞隙穴而劳力于赭垩暴雨疾风必坏不去眉睫之祸而慕贲育之死不谨萧墙之患而固金城于逺境不用近贤之谋而外结万乗之交于千里飘风一旦起则贲育不及救而外交不及至祸莫大于此当今之世为人主忠计者必无使燕王说鲁人无使近世慕贤于古无思越人以救中国溺者如此则上下亲内功立外名成
　　功名第二十八
　　明君之所以立功成名者四一曰天时二曰人心三曰技能四曰势位非天时虽十尧不能冬生一穗逆人心虽贲育不能尽人力故得天时则务而自生得人心则不趣而自劝因技能则不急而自疾得势位则不推进而名成若水之流若船之浮守自然之道行毋穷之令故曰明主
　　夫有材而无势虽贤不能制不肖故立尺材于髙山之上则临十仞之谿材非长也位髙也桀为天子能制天下非贤也势重也尧为匹夫不能正三家非不肖也位卑也千钧得船则浮锱铢失船则沉非千金轻锱铢重也有势之与无势也故短之临髙也以位不肖之制贤也以势人主者天下一力以共载之故安众同心以共立之故尊人臣守所长尽所能故忠以尊主主御忠臣则长乐生而功名成名实相持而成形影相应而立故臣主同欲而异使人主之患在莫之应故曰一手独拍虽疾无声人臣之忧在不得一故曰右手画圎左手画方不能两成故曰至治之国君若桴臣若鼓技若车事若马故人有余力易于应而技有余巧便于事立功者不足于力亲近者不足于信成名者不足于势近者已亲而逺者不结则名不称实者也圣人徳若尧舜行若伯夷而位不载于世则功不立名不遂故古之能致功名者众人助之以力近者结之以成逺者誉之以名尊者载之以势如此故太山之功长立于国家而日月之明久着于天地此尧之所以南面而守功舜之所以北面而效功也
　　大体第二十九
　　古之全大体者望天地观江海因山谷日月所照四时所行云布风动不以智累心不以私累己寄治乱于法术托是非于赏罚属轻重于权衡不逆天理不伤情性不吹毛而求小疵不洗垢而察难知不引绳之外不推绳之内不急法之外不缓法之内守成理因自然祸福生乎道法而不出乎爱恶荣辱之责在乎己而不在乎人故至安之世法如朝露纯朴不散心无结怨口无烦言故车马不疲敝于逺路旌旗不乱于大泽万民不失命于冦戎雄骏不创夀于旗幢豪杰不著名于图书不録功于盘盂记年之牒空虚故曰利莫长于简福莫久于安使匠石以千嵗之夀操钧视规矩举绳墨而正太山使贲育带干将而齐万民虽尽力于巧极盛于夀太山不正民不能齐故曰古之牧天下者不使匠石极巧以败太山之体不使贲育尽威以伤万民之性因道全法君子乐而大奸止澹然闲静因天命持大体故使人无离法之罪鱼无失水之祸如此故天下少不治上不天则下不徧覆心不地则物不必载太山不立好恶故能成其髙江海不择小助故能成其富故大人寄形于天地而万物僃歴心于山海而国家富上无忿怒之毒下无伏怨之患上下交朴以道为舍故长利积大功立名成于前徳垂于后治之至也


　　韩非子卷八
<子部,法家类,韩非子>
　　钦定四库全书
　　韩非子卷九　　　　　　　元　何犿　注内储说上七术第三十【储聚也谓聚其所说皆君之内谋故曰内储说】
　　主之所用也七术所察也六防七术一曰众端防观【端直也欲求众直必防验而聴观也】二曰必罚明威三曰信赏尽能四曰一听责下【专听一理必有失责下不一能则不明】五曰疑诏诡使【疑危而制之谲诡而使之则下不敢隠情】六曰挟知而问七曰倒言反事【或倒其言或反其事则奸情可得而尽】此七者主之所用也观聴不叅则诚不闻【不叅谓偏聴一人则诚者莫告】聴有门户则臣壅塞【各聴其所从若门户然则为臣所塞】其说在侏儒之梦见灶【侏儒梦灶言灶有一人炀则后人不见此讥灵公偏聴子瑕】哀公之称莫众而迷【公言谋事无众故迷孔子对举国尽党季孙与之同乱是一国为一人公之迷宜矣】故齐人见河伯【齐王专信一人故被诳以大鱼为河伯】与惠子之言亡其半也【惠子言君之谋事有半疑有半今皆称不疑则雷同朋党故曰亡其半此上五说皆不叅门户之聴】其患在竪牛之饿叔孙【叔孙专聴竪牛故身饿死而二子戮亡也】而江乞之说荆俗也【荆俗不言人恶故白公得以为乱】嗣公欲治不知【谓不知治之术也】故使有敌【恐其所贵臣妾拥已故更贵臣妾以敌之彼得敌适足以成其朋党为拥更甚也】是以明主推积鐡之类【积鐡为室尽以僃矢则体不伤积疑为心尽以僃臣则奸不生】而察一市之患【虽一市之人言市有虎犹未可信况三人乎】
　　叅观一
　　爱多者则法不立威寡者则下侵上是以刑罚不必则禁令不行其说在董子之行石邑【董子至石邑象深涧以立法故赵国治也】与子产之教防吉也【子产教游吉令法吏以严断】故仲尼说陨霜【仲尼对哀公言陨霜不谷草则以宜杀而不杀故也】而殷法刑弃灰将行去乐池【将行以乐池不专任以刑赏之柄故去之】而公孙鞅重轻罪【公孙鞅以谓轻罪尚不能犯则无由犯重罪故先重轻罪】是以丽水之金不守【窃丽水之金其罪辜磔犹窃而不止则有窃而获免者故虽重罪不止也】而积泽之火不救【鲁之积泽火焚而人不救则以不行法故也】成欢以太仁弱齐国【成欢以齐王太仁知其必弱齐国】卜皮以慈惠亡魏王【卜皮以魏王慈惠知其必亡其身也】管仲知之故断死人【知冶国常严禁人之厚不用命者戮其尸】嗣公知之故买胥靡【嗣公亦知国当必罚有胥靡逃之以一都买而诛之】
　　必罚二
　　赏誉薄而谩者下不用【谩欺也】赏誉厚而信者下轻死其说在文子称若兽鹿【兽鹿唯就荐草犹人臣之归恩厚也】故越王焚宫室【焚其室者欲行赏罚于救火以验人之用命】而呉起倚车辕【赏移辕者欲示其信而不欺也】李悝断讼以射【欲人之善射故其断讼与善射者理也】宋崇门以毁死【崇门之人居丧而瘠君与之官故多毁死者也】勾践知之故式怒鼃【勾践知劝赏可以招人故式怒鼃以求勇】昭侯知之故藏敝袴厚赏之使人为贲诸也妇人之拾蚕渔者之握鳣是以效之【拾蚕握鳣而不惧利在故也此得利忘难之效也】
　　赏誉三
　　一听则愚智不分【直聴一理不反覆叅之则愚智不分】责下则人臣不叅【下之材能一一责之则人臣不得叅襍】其说在索郑【魏王以郑本梁地故索郑而合之不思梁本郑地郑人亦索梁而合之此一聴之过也】与吹竽【混商吹竽是不责下也故令得叅襍】其患在申子之以赵绍韩沓为尝试【申子为请兵先令赵绍韩沓尝韩君知其意然后说终成其私也】故公子汜议割河东【韩王欲河东以搆三国此非计也公子汜激君行令】而应侯谋防上党【应侯谋上党亦非计也秦王从之此上二事皆一聴之患也】
　　一听四
　　数见久待而不任奸则鹿散【谓人数见于君或复乆待虽不任用外人则谓此得主之意终不敢为奸如鹿之散】使人问他则不鬻私【谓使此虽知其所为阳若不知更试以他事或问之他人不敢鬻其私矣鬻犹售】是以厐敬还公大夫【厐敬使市者不为奸故还大夫而警之】而戴讙诏视輼车【戴讙欲知奉笥者更使视輼车】周主亡玊簮【周主故亡玊簮以求神明之誉也】商太宰论牛矢【太宰诡论牛矢以求聴察之名也】
　　诡使五
　　挟知而问则不智者至【挟己所智而有所问则虽不知者莫不皆知也】深知一物众隠皆变【于一物知之能深则众隠伏之物莫不变而露见】其说在昭侯之握一爪也【握爪佯亡以验左右之诚】故必审南门而三乡得【必审南门之牛犯苖而二乡之犯者皆得其情实】周主索曲杖而羣臣惧【私得曲杖羣臣耸惧】卜皮事庶子【使庶子爱御吏便得彼隂惧也】西门豹详遗辖【谋遗其辖欲取清明之称也】
　　挟智六
　　倒言反事以甞所疑则奸情得【倒错其言反为其事以试其所疑也】故阳山谩樛竪【伪谩樛竪知君疑也】淖齿为秦使【诈为秦使知君恶己】齐人欲为乱【佯逐所爱令君知而不疑】子之以白马【谬言白马以验左右之诚】子产离讼者【分离讼者便得两讼之情】嗣公过闗市【知过者之输金便得聴察之称】
　　倒言七右经
　　一卫灵公之时弥子瑕有宠专于卫国侏儒有见公者曰臣之梦贱矣公曰何梦对曰梦见灶为见公也公怒曰吾闻见人主者梦见日奚为见寡人而梦见灶对曰夫日兼烛天下一物不能当也【言一物不能蔽日之光也】人君兼烛一国人一人不能拥也【一人不能拥君之明】故将见人主者梦见日夫灶一人炀焉则后人无从见矣【一人炀则蔽灶之光故后人不见之炀然也】今或者一人有炀君者乎【此讥弥子瑕专拥蔽君之明乎】则臣虽梦见灶不亦可乎
　　鲁哀公问于孔子曰鄙谚曰莫众而迷【举事不与众谋者必迷惑】今寡人举事与羣臣虑之而国愈乱其故何也孔子对曰明主之问臣一人知之一人不知也【一人知之一人不知则得再三详议】如是者明主在上羣臣直议于下今羣臣无不一辞同轨乎季孙者举鲁国尽化为一【举国既化为一则安得论其是非也】君虽问境内之人犹不免于乱也【境内之人亦与季孙为一故问之无益】一曰晏婴子聘鲁哀公问曰语曰莫三人而迷【举事不与三人谋必知迷惑也】今寡人与一国虑之鲁不免于乱何也晏子曰古之所谓莫三人而迷者一人失之二人得之三人足以为众矣故曰莫三人而迷今鲁国之羣臣以千百数一言于季氏之私人数非不众所言者一人也安得三哉齐人有谓齐王曰河伯大神也王何不试与之遇乎臣请使王遇之为坛场大水之上而与王立之焉有间大鱼动因曰此河伯【直信一人言故有斯弊】
　　张仪欲以秦韩与魏之势伐齐荆而惠施欲以齐荆偃兵【以齐荆为援则秦韩不敢加兵故兵可偃也】二人争之羣臣左右皆为张子言而以攻齐荆为利而莫爲惠子言王果聴张子而以惠子言爲不可攻齐荆事已定惠子入见王言曰先生毋言矣攻齐荆之事果利矣一国尽以爲然惠子因说不可不察也夫齐荆之事也诚利一国尽以爲利是何智者之众也攻齐荆之事诚不利一国尽以爲利何愚者之众也凡谋者疑也【有疑然后谋】疑也者诚疑以爲可者半以爲不可者半【若诚有疑则半可半不可】今一国尽以爲可是王亡半也【无致疑之人故亡其半】劫主者固亡其半者也【无人致疑则大盗得恣其谋田成赵髙成其簒杀者无人疑故也】
　　叔孙相鲁贵而主断其所爱者曰竪牛亦擅用叔孙之令叔孙有子曰壬竪牛妬而欲杀之因与壬防于鲁君所鲁君赐之玊环壬拜受之而不敢佩使竪牛请之叔孙竪牛欺之曰吾已为尔请之矣使尔佩之壬因佩之竪牛因谓叔孙何不见壬于君乎叔孙曰孺子何足见也竪牛曰壬固已数见于君矣君赐之玊环壬巳佩之矣叔孙召壬见之而果佩之叔孙怒而杀壬壬兄曰丙竪牛又妬而欲杀之叔孙为丙铸钟钟成丙不敢击使竪牛请之叔孙竪牛不为请又欺之曰吾已为尔请之矣使尔撃之丙因击之叔孙闻之曰丙不请而擅击钟怒而逐之丙出走齐居一年竪牛为谢叔孙叔孙使竪牛召之又不召而报之曰吾已召之矣丙怒甚不肯来叔孙大怒使人杀之二子已死叔孙有病竪牛因独养之而去左右不内人曰叔孙不欲闻人声因不食而饿杀叔孙已死竪牛因不发防也徙其府库重寳空之而奔齐夫聴所信之言而子父为人僇此不参之患也江乞为魏王使荆谓荆王曰臣入王之境内闻王之国俗曰君子不蔽人之美不言人之恶诚有之乎王曰有之然则若白公之乱得无危乎【不言人恶则白公得成其奸谋故危也】诚得如此臣免死罪矣【有恶不言何罪之有】
　　卫嗣君重如耳爱世姬而恐其皆因其爱重以壅己也乃贵薄疑以敌之如耳尊魏姬以耦世姬曰以是相参也嗣君知欲无壅而未得其术也夫不使贱议贵【贱不得与贵议也】下必坐上【下得罪必坐于与上议也】而必待势重之钧也而后敢相议【今两受势重旣钧正可相与议】则是益树壅塞之臣也【两受其谋为壅更甚此嗣君不得术】嗣君之壅乃始
　　夫矢来有乡【乡方也有来从之方】则积鐡以备一乡【谓聚鐡于身以备一处即甲之不全者也】矢来无乡则爲鐡室以尽僃之【谓甲之全者自首至足无不有鐡故曰鐡室】僃之则体不伤故彼以尽僃之不伤此以尽敌之无奸也【言君亦当尽敌于臣皆所以防疑则奸絶也】
　　厐恭与太子质于邯郸谓魏王曰今一人言市有虎王信之乎曰不信二人言市有虎王信之乎曰不信三人言市有虎王信之乎王曰寡人信之厐恭曰夫市之无虎也明矣然而三人言而成虎今邯郸之去魏也逺于市议臣者过于三人愿王察之厐恭从邯郸反竟不得见
　　二董阏于为赵上地守行石邑山中涧深峭如墙深百仞因问其防乡左右曰人尝有入此者乎对曰无有曰婴儿痴聋狂悖之人尝有入此者乎对曰无有牛马犬彘尝有入此者乎对曰无有董阏于喟然太息曰吾能治矣使吾治之无赦犹入涧之必死也则人莫之敢犯也何为不治之
　　子产相郑病将死谓游吉曰我死后子必用郑必以严莅人夫火形严故人鲜灼水形懦人多溺子必严子之刑无令溺子之懦故子产死游吉不肯严刑郑少年相率为盗处于萑泽将遂以爲郑祸游吉率车骑与战一日一夜仅能尅之游吉喟然叹曰吾蚤行夫子之教必不悔至于此矣
　　鲁哀公问于仲尼曰春秋之记曰冬十二月霣霜不杀菽何为记此仲尼对曰此言可以杀而不杀也夫宜杀而不杀桃李冬实天失道草木犹犯干之而况于人君乎【人君失道人臣凌之者宜】
　　殷之法刑弃灰于街者子贡以为重问之仲尼仲尼曰知治之道也夫弃灰于街必掩人【灰尘播扬善掩翳人也】掩人人必怒怒则鬬鬬必三族相残也【因鬬相残伤】此残三族之道也虽刑之可也且夫重罚者人之所恶也而无弃灰人之所易也使人行之所易而无离所恶此治之道一曰殷之法弃灰于公道者断其手子贡曰弃灰之罪轻断手之罚重古人何太毅也【毅酷也】曰无弃灰所易也断手所恶也行所易不关所恶古人以为易故行之
　　中山之相乐池以车百乘使赵选其客之有智能者以为将行【将主行道之人以为行位】中道而乱乐池曰吾以公为有智而使公为将行今中道而乱何也客因辞而去曰公不知治有威足以服人而利足以劝人故能治之今臣君之少客也【言在客之少也】夫从少正长从贱治贵而不得操其利害之柄以制之此所以乱也尝试使臣彼之善者我能以为卿相彼不善者我能以斩其首何故而不治公孙鞅之法也重轻罪重罪者人之所难犯也而小过者人之所易去也使人去其所易无离其所难此治之道夫小过不生大罪不至是人无罪而乱不生也【今重罪轻轻罪避故能无罪而不生乱也】一曰公孙鞅曰行刑重其轻者轻者不至重者不来【不犯轻自然无重罪也】是谓以刑去刑也【以轻刑去重刑】荆南之地丽水之中生金人多窃采金采金之禁得而辄辜磔于市甚众壅离其水也【又设防禁遮拥令又离其水也】而人窃金不止夫罪莫重辜磔于市犹不止者不必得也【言犯罪者不必一一皆得而有免脱者则人幸其免脱而轻犯重罪】故今有于此曰予汝天下而杀汝身庸人不为也夫有天下大利也犹不为者知必死故不必得也则虽辜磔窃金不止知必死则天下不为也
　　鲁人烧积泽天北风火南倚【火势南靡故曰倚也】恐烧国哀公惧自将众救火者左右无人尽逐兽而火不救乃召问仲尼仲尼曰夫逐兽者乐而无罚救火者苦而无赏此火之所以无救也哀公曰善仲尼曰事急不及以赏救火者尽赏之则国不足以赏于人请徒行罚哀公曰善于是仲尼乃下令曰不救火者此降北之罪逐兽者比入禁之罪令未下遍而火已救矣
　　成驩谓齐王曰王太仁太不忍人王曰太仁太不忍人非善名邪对曰此人臣之善也非人主之所行也夫人臣必仁而后可与谋不忍人而后可近也不仁则不可与谋忍人则不可近也王曰然则寡人安所太仁安不忍人对曰王太仁于薛公而太不忍于诸田太仁薛公则大臣无重【太仁则纵之骄奢不修徳义众必轻之故威不得重也】太不忍诸田则父兄犯法大臣无重则兵弱于外父兄犯法则政乱于内兵弱于外政乱于内此亡国之本也
　　魏惠王谓卜皮曰子闻寡人之声闻亦何如焉对曰臣闻王之慈惠也王欣然喜曰然则功且安至对曰王之功至于亡王曰慈惠行善也行之而亡何也卜皮对曰夫慈者不忍而惠者好与也不忍则不诛有过好予则不待有功而赏有过不罪无功受赏虽亡不亦可乎齐国好厚葬布帛尽于衣衾材木尽于棺椁桓公患之以告管仲曰布帛尽则无以为蔽材木尽则无以为守备而人厚葬之不休禁之奈何管仲对曰凡人之有为也非名之则利之也于是乃下令曰棺椁过度者戮其尸罪夫当防者夫戮死无名罪当防者无利人何故为之也
　　卫嗣君之时有胥靡逃之魏因为襄王之后治病【魏襄王之后也】卫嗣君闻之使人请以五十金买之五反而魏王不予乃以左氏易之【左氏都邑名也】羣臣左右谏曰夫以一都买胥靡可乎王曰非子之所知也夫治无小而乱无大【若不治小者则大乱起也】法不立而诛不必【当诛而不诛故曰不必也】虽有十左氏无益也法立而诛必虽失十左氏无害也魏王闻之曰主欲治而不听之不祥因载而往徒献之【徒献胥靡不取都金】三齐王问于文子曰治国何如对曰夫赏罚之为道利器也君固握之不可以示人若如臣者犹兽鹿也唯荐草而就【兽鹿就荐草人臣归厚赏故赏罚之利器不可示于人也】
　　越王问于大夫文种曰吾欲伐呉可乎对曰可矣吾赏厚而信罚严而必君欲知之何不试焚宫室于是遂焚宫室人莫救之乃下令曰人之救火者死比死敌之赏救火而不死者比胜敌之赏不救火者比北降之罪人涂其体被濡衣而走火者左三千人右三千人此知必胜之势也
　　呉起为魏武侯西河之守秦有小亭临境呉起欲攻之不去则甚害田者【言小亭能为田者害政当去之】去之则不足以徴甲兵【亭小故也】于是乃倚一车辕于北门之外而令之曰有能徙此南门之外者赐之上田上宅人莫之徙也及有徙之者还赐之如令俄又置一石赤菽东门之外而令之曰有能徙此于西门之外者赐之如初人争徙之乃下令大夫曰明日且攻亭有能先登者仕之国大夫赐之上田宅人争趋之于是攻亭一朝而防之
　　李悝为魏文侯上地之守而欲人之善射也乃下令曰人之有狐疑之讼者令之射的【的所射质】中之者胜不中者负令下而人皆疾习射日夜不休及与秦人战大败之以人之善战射也
　　宋崇门之巷人服防而毁甚瘠上以为慈爱于亲举以为官师明年人之所以毁死者嵗十余人子之服亲防者为爱之也而尚可以赏劝也况君上之于民乎【君而无赏则功不立】
　　越王虑伐呉【虑谋也】欲人之轻死也出见怒鼃乃为之式从者曰奚敬于此王曰为其有气故也明年请以头献王者嵗十余人由此观之誉之足以杀人矣【誉于勇则人以头献】一曰越王勾践见怒鼃而式之御者曰何为式王曰鼃有气如此可无为式乎士人闻之曰鼃有气王犹为式况士人有勇者乎是嵗人有自刭死以其头献者【刭割也】故越王将复呉而试其教燔台而鼔之使民赴火者赏在火也【火虽杀人赴之必得赏故赴之不惧也】临江而鼓之使人赴水者赏在水也临战而使人絶头刳腹而无顾心者赏在兵也又况据法而进贤其助甚此矣【进贤可以得赏又无水火之难则人岂不为哉其所以不进贤者但不赏故也】
　　韩昭侯使人蔵敝袴侍者曰君亦不仁矣敝袴不以赐左右而蔵之昭侯曰非子之所知也吾闻明主之爱一嚬一笑【必忧其不善劝其能善不妄为也】嚬有为嚬而笑有为笑今夫袴岂特嚬笑哉【嚬笑尚不妄为况敝袴岂可以无功而与也】袴之与嚬笑逺矣吾必待有功者故收蔵之未有予也
　　鳣似蛇蚕似蠋人见蛇则惊骇见蠋则毛起然而妇人拾蚕渔者握鳣利之所在则忘其所恶皆为孟贲【鳣蚕有利故人握拾皆有孟贲之勇】
　　四魏王谓郑王曰始郑梁一国也已而别今愿复得郑而合之梁郑君患之召羣臣而与之谋所以对魏郑公子谓郑君曰此甚易应也君对魏曰以郑为故魏而可合也则敝邑亦愿得梁而合之郑魏王乃止
　　齐宣王使人吹竽必三百人南郭处士请为王吹竽宣王说之廪食以数百人【廪给】宣王死湣王立好一一聴之处士逃一曰韩昭侯曰吹竽者众吾无以知其善者田严对曰一一而聴之
　　赵令人因申子于韩请兵将以攻魏申子欲言之君而恐君之欲疑己外市也【为外请兵取其货利故曰市】不则恐恶于赵乃令赵绍韩沓尝试君之动貌而后言之【许不之貌必有变动可得而知故曰动貌】内则知昭侯之意外则有得赵之功【既为之请若许其恩固以成不许终以为之请矣亦不敢许其恩固赵之功也】三国兵至韩王谓楼缓曰三国之兵深矣寡人欲割河东而讲何如【讲谓有急且与之后寕将复取事疑存终反复若讲论故曰讲】对曰夫割河东大费也免国于患大功也此父兄之任也王何不召公子汜而问焉王召公子汜而告之对曰讲亦悔不讲亦悔王今割河东而讲三国归王必曰三国固且去矣吾特以三城送之【三国自去又与之城是徒以三城为送此悔之辞】不讲三国也入韩则国必大举矣王必大悔王曰不献三城也【若不讲之三国而韩必大举王必悔曰不献三城之故也】臣故曰王讲亦悔不讲亦悔王曰为我悔也寜亡三城而悔无危乃悔寡人断讲矣【言讲事断定】
　　应侯谓秦王曰王得宛叶蓝田阳夏断河内困梁郑所以未王者赵未服也防上党在一而已【废上党弃一郡而已】以临东阳则邯郸口中虱也【以守上党之兵临东阳则邯郸危如口中虱也】王拱而朝天下后者以兵中之【中伤也】然上党之安乐其处甚剧臣恐防之而不聴奈何【今上党既安乐而其处又烦剧虽欲弛之恐王不聴】王曰必弛易之矣【谓移易其兵以临东阳吾断定矣】
　　五厐敬县令也遣市者行而召公大夫而还之【公大夫亦遣为市】立有间无以诏之卒遣行【不命卒遣去俱不测其由也】市者以为令与公大夫有言不相信以至无奸【大夫虽告以不命复亦不信故不敢为奸】
　　戴驩宋太宰夜使人曰吾闻数夜有乘輼车至李史门者谨为我伺之使人报曰不见輼车见有奉笥而与李史语者有间李史受笥【遣伺輼车故实奉笥本令伺奉笥彼当易其辞】
　　周主亡玉簮令吏求之三日不能得也周主令人求而得之家人之屋间周主曰吾知吏之不事事也【不事于臣之事也】求簮三日不得之吾令人求之不移日而得之于是吏皆耸惧以为君神明也
　　商太宰使少庶子之市顾反而问之曰何见于市对曰无见也太宰曰虽然何见也对曰市南门之外甚众牛车仅可以行耳太宰因诫使者无敢告人吾所问于女因召市吏而诮之曰市门之外何多牛屎市吏甚怪太宰知之疾也乃悚惧其所也
　　六韩昭侯握爪而佯亡一爪求之甚急左右因割其爪而效之昭侯以察左右之臣不诚【割爪不诚】
　　韩昭侯使骑于县使者报昭侯问曰何见也对曰无所见也昭侯曰虽然何见曰南门之外有黄犊食苖道左者昭侯谓使者毋敢泄吾所问于女乃下令曰当苖时禁牛马入人田中国有令而吏不以为事牛马甚多入人田中亟举其数上之不得将重其罪于是三乡举而上之昭侯曰未尽也复往审之乃得南门之外黄犊吏以昭侯为明察皆悚惧其所而不敢为非
　　周主下令索曲杖吏求之数日不能得周主私使人求之不移日而得之乃谓吏曰吾知吏不事事也曲杖甚易也而吏不能得我令人求之不移日而得之岂可谓忠哉吏乃皆悚惧其所以君为神明
　　卜皮为县令其御吏汚秽而有爱妾卜皮乃使少庶子佯爱之【佯爱御吏】以知御吏隂情
　　西门豹为邺令佯亡其车辖令吏求之不能得使人求之而得之家人屋间
　　七阳山君相卫闻王之疑己也乃伪谤樛竖以知之【樛竖王之所爱令伪之必愤而言王之疑己也】
　　淖齿闻齐王之恶己也乃矫为秦使以知之【王既不疑秦使必以情告】
　　齐人有欲为乱者恐王知之因诈逐所爱者令走王知之【王知逐所爱则不疑其为乱也】
　　子之相燕坐而佯言曰走出门者何白马也左右皆言不见有一人走追之报曰有子之以此知左右之不诚信【伪报有白马者是不诚信】
　　有相与讼者子产离之而无使得通辞倒其言以告而知之【谓得此言以告彼彼言以告此则知讼者之情实】
　　卫嗣公使人为客过关市关市苛难之因事关市以金与关吏乃舍之嗣公为关吏曰某时有客过而所与汝金而汝因遣之关吏乃大恐而以嗣公为明察
　　右传
</div>
    <div class="pagination">
<a href="韩非子_page3.html">上一页</a><a href="韩非子.html">1</a><a href="韩非子_page2.html">2</a><a href="韩非子_page3.html">3</a><span class="current-page">4</span><a href="韩非子_page5.html">5</a><a href="韩非子_page6.html">6</a><a href="韩非子_page7.html">7</a><a href="韩非子_page8.html">8</a><a href="韩非子_page9.html">9</a><a href="韩非子_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
