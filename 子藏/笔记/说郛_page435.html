<!DOCTYPE html>
<html>
<head>
    <meta charset="UTF-8">
    <title>说郛 - 第 435 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 435 页/共 601 页</h1>
    <div class="content">　　浣花龙兴寺成都记云本正觉寺内有前益州长史临淮武公【元衡】并从事五人具朝服绘于中堂淳化五年兵火后无画踪矣
　　成都记云府衙西北前益州五长史真李太尉【徳裕】文记今无画踪唯文字相传尔




　　说郛卷九十
<子部,杂家类,杂纂之属,说郛>
　　钦定四库全书
　　说郛卷九十一　　　　　元　陶宗仪　撰画学秘诀【王维】
　　夫画道之中水墨最为上肇自然之性成造化之功或咫尺之图写百千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峰最宜高耸客山须是奔趋回抱处僧舎可安水陆边人家可置村庄着数树以成林枝须抱体山崖合一水而瀑泻泉不乱流渡口只宜寂寂人行须是疎疎泛舟檝之桥梁且宜高耸着渔人之钓艇低乃无妨悬崖险峻之间好安怪水峭壁巉岩之处莫可通途逺岫与云容相接遥天共水色交光山钩鏁处防流最出其中路接危时栈道可安于此平地楼台偏宜高栁映人家名山寺观雅称竒杉衬楼阁逺景烟笼深岩云锁酒旗则当路高悬客帆宜遇水低挂逺山须宜低排近树惟宜防迸手亲笔砚之余有时游戏三昧嵗月遥永颇探幽微妙悟者不在多言善学者还从规矩塔顶叅天不须见殿似有似无或上或下茒堆土埠半露檐厫草舎庐亭略呈樯橣山分八面石有三方闲云切忌芝草様人物不过一寸许松栢上现二尺长凡画山水意在笔先丈山尺树寸马分人逺人无目逺树无枝逺山无石隐隐如眉逺水无波高与云齐此是诀也山腰云塞石壁泉塞楼台树塞道路人塞石看三面路看两头树看顶水看风脚此是法也凡画山水平夷顶尖者巅峭峻相连者岭有穴者岫峭壁者崖悬石者岩形圆者峦路通者川两山夹路名为壑也两山夹水名为涧也似岭而高者名为陵也极目而平者名为坂也依此者粗则山水之髣髴也观者先看气象后辨清浊定賔主之朝揖列羣峰之威象多则乱少则慢不多不少要分逺近逺山不得连近山逺水不得连近水山腰回抱寺舎可安断岸坂堤小桥可置有路处则林木岸絶处则古渡水断处则烟树水濶处则征帆林密处则居舎临岩古木根断而纒滕临流石岸欹竒而水痕凡画林木逺者疎平近者密致有叶者枝嫩柔无叶者枝硬劲松皮如鳞栢皮纒身生土上者根长而茎直生石上者拳曲而伶仃古木节多而半死寒林伏雏而萧森有雨不分天地不辨东西有风无雨只看树枝有雨无风树头低压行人伞笠渔父蓑衣雨霁则云收天碧薄雾霏微山添翠润日近斜晖早景则千山欲晓雾霭微微朦胧残月气色昏迷晩景则山衔红日帆卷江渚路行人急半掩柴扉春景则雾锁烟笼长烟引素水如蓝染山色渐青夏景则古木蔽天緑水无波穿云瀑布近水幽亭秋景则天如水色簇簇幽林鴈鸿秋水芦鸟沙汀冬景则借地为雪撨者负薪渔舟倚岸水浅沙平凡画山水须按四时或曰烟笼雾锁或曰楚岫云归或曰秋天晓霁或曰古冢断碑或曰洞庭春色或曰路荒人迷如此之类谓之画题山头不得一様树头不得一般山借树而为衣树借山而为骨树不可繁要见山之秀丽山不可乱须显树之精神能如此者可谓名手之画山水也














　　林泉高致【郭熈】
　　山水训
　　君子之所以爱夫山水者其防安在丘园养素所常处也泉石啸傲所常乐也渔樵隐逸所常适也鹤飞鸣所常观也尘嚣缰锁此人情所常厌也烟霞仙圣此人情所常愿而不得见也直以太平盛日君亲之心两隆茍洁一身出处节义斯系岂仁人高蹈逺引为离世絶俗之行而必与箕颍埒素黄绮同芳哉白驹之诗紫芝之咏皆不得已而长往者也然则林泉之志烟霞之侣梦寐在焉耳目断絶今得妙手郁然出之不下堂筵坐穷泉壑声鸟啼依约在耳山光水色滉漾夺目此岂不快人意实获我心哉此世之所以贵夫画山之本意也不此之主而轻心临之岂不芜杂神观溷浊清风也哉
　　画山水有体铺舒为宏图而无余消缩为小景而不少看山水亦有体以林泉之心临之则价高以骄侈之目临之则价低
　　山水大物也人之看者须逺而观之方见得一障山川之形势气象若士女人物小小之笔即掌中几上一展便见一览便尽此皆画之法也
　　世之笃论谓山水有可行者有可望者有可游者有可居者画凡至此皆入妙品但可行可望不如可居可游之为得何者观今山川地占数百里可游可居之处十无三四而必取可居可游之品君子之所以渇慕林泉者正谓此佳处故也故画者当以此意造而鉴者乂当以此意穷之此之谓不失其本意
　　画亦有相法李成子孙昌盛其山脚地面皆浑厚濶大上秀而下丰合有后之相也非特论相兼理当如此故也
　　人之学画无异学书今取钟王虞栁久必入其彷佛至于大人达士不局于一家必兼收并览广议博考以使我自成一家然后为得今齐鲁之士惟摹营丘闗陜之士惟摹范寛一己之学犹为蹈袭况齐鲁闗陜辐数千里州州县县人人作之哉専门之学自古为病正谓出于一律而不肯听者不可罪不听之人迨由陈迹人之耳目喜新厌故天下之同情也故予以为大人逹士不局于一家者此也
　　栁子厚善论为文余以为不止于文万事有诀尽当如是况于画乎何以言之凡一景之画不以大小多少必须注精以一之不精则神不専必神与俱成之神不与俱成则精不眀必严重以肃之不严则思不深必恪勤以周之不恪则景不完故积惰气而强之者其迹软懦而不决此不注精之病也积昏气而汨之者其状黯猥而不爽此神不与俱成之也以轻心挑之者其形脱略而不圆此不严重之也以慢心忽之者其体疎率而不齐此不恪勤之也故不决则失分解法不爽则失潇洒法不圆则失体裁法不齐则失慢法此最作者之大病也然可与眀者道
　　画论【郭思】
　　叙自古规鉴
　　易称圣人有以见天下之赜而拟诸其形容象其物宜是故谓之象又曰象也者象此者也尝考前贤画论首称像人不独神气骨法衣纹向背为难盖古人必以圣贤形像往昔事实含毫命素制为图画者要在指鉴贤愚发眀治乱故鲁殿纪兴废之事麟阁绘勲业之臣迹旷代之幽濳托无穷之炳焕昔汉孝武帝欲以钩弋赵婕妤少子为嗣命大臣辅之惟霍光任重大可属社稷乃使黄门画者画周公辅成王朝谢诸侯以赐光孝成帝游于后庭欲以班婕妤同辇载婕妤辞曰观古图画圣贤之君皆有名臣在侧三代末主乃有嬖幸今欲同辇得无近似之乎上善其言而止太后闻之喜曰古有樊姬今有班婕妤又尝设宴饮之防赵李诸侍中皆引满举白谈笑大噱时乘舆幄坐张画屏风画纣醉踞妲己作长夜之乐上因顾指画问班伯曰纣为无道至于是乎伯曰书云乃用妇人之言何有踞肆于朝所谓众恶归之不如是之甚者也上曰茍不若此此图何戒伯曰沈湎于酒微子所以告去也式号式謼大雅所以流连也谓书淫乱之戒其原在于酒上喟然叹曰久不见班生今日复闻谠言后汉光武眀德马皇后美于色厚于德帝用嘉之尝从观画虞舜见娥皇女英帝指之戏后曰恨不得如此为妃又前见陶唐之像妃指尧曰嗟乎羣臣百僚恨不得为君如是帝顾而笑唐德宗诏曰贞元己巳嵗秋九月我行西宫瞻闳阁崇构见老臣遗像颙然肃然和敬在色想云龙之叶应感致业之艰难覩往思今取类非远文宗太和二年自撰集尚书中君臣事迹命画工图于太液亭朝夕观览焉汉文翁学堂在益州大城内昔经頽废后汉蜀郡太守高朕复缮立乃图画古人圣贤之像又礼器瑞物于壁唐韦臯为檀州刺史以边人僻陋不知文儒之贵修学馆画孔子七十二弟子汉晋名儒像自为讃敦劝生徒繇兹大化夫民是岂非文未尽经纬而书不能形容然后继之于画也所谓与六籍同功四时并运亦宜哉
　　叙图画名意
　　古之秘画珍图名随意立典范则有春秋毛诗论语孝经尔雅等图其次后汉蔡邕有讲学图梁张僧繇有孔子问礼图隋郑法士有眀堂朝防图唐阎立德有封禅图尹继昭有雪宫图观德则有帝舜娥皇女英图隋展子防有禹治水图晋戴逵有列女仁智图宋陆探微有勲贤图忠鲠则隋杨契丹有辛毘引裾图唐阎立本有陈元逹鏁谏图吴道子有朱云折槛图高节则晋顾凯之有祖二疏图王廙有木雁图宋史艺有屈原渔父图南齐蘧伯珍有巢由洗耳图壮气则魏曹髦有卞庄刺虎图宋宗炳有狮子击象图张僧繇有汉武射蛟图写景则晋眀帝有轻舟迅迈图卫协有穆天子宴瑶池图史道硕有金谷园图顾凯之有雪霁望五老图靡丽则戴逵有南朝贵戚图宋袁倩有丁贵人弹曲项琵琶图唐周昉有杨妃架雪衣女乱双陆局图风俗则南齐毛惠远有剡中溪谷村墟图陶景贞有永嘉居邑图隋杨契丹有长安车马人物图唐韩滉有尧民击壤图此虽不能具载其可为鉴戒当与六籍并传云
　　论制作楷模
　　大率图画风力气韵固在当如其人种种之要不可不察矣画人物者必分贵贱气貌朝代衣冠释门则有善功方便之顔道像必具修真度世之范帝王当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之貌隐逸俄识肥遯高世之节贵戚盖尚纷华侈靡之容帝释须眀威福严重之仪鬼神乃作丑防【尺者切】驰趡【于见切】之状士女宜富秀色婑【乌果切】媠【奴坐切】之态田家自有醇甿村野之真画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势画林木者有樛枝挺干屈节皱皮纽裂多端分敷万状作怒龙惊虺之势耸凌云翳日之姿宜须崕岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成形或借地而为雪其硏墨之功尤为难也画畜兽者全要停分向背筋力精神肉分肥圆毛骨隐起仍分诸物所禀动止之性【四足唯兎掌底有毛谓之建毛】画龙者折出三停【自首至防至腰腰至尾也】分成九似【角似鹿头似駞眼似鬼项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要騣鬛肘毛笔画壮快直自肉中生出为佳也【凡画龙开口者易为巧合口者难为功画家称开口猫儿合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画勾壮深逺透空一去百斜如隋唐五代以前洎国初郭忠恕王士元之流画楼阁多见四角其斗栱逐铺作为之向背分眀不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景候隂阳向背笋条老嫩苞萼后先逮诸园蔬野草咸有出土体性画翎毛者必须知识诸禽形体名件自嘴喙口脸眼缘【去声】丛林脑毛披蓑毛翅有梢【去声】翅有蛤翅翅邦【上声】上有大节小节大小窝翎次及六梢又有料【平声】风掠草【弥缝翅习之间】散毛压防尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有嵗时苍嫩皮毛眼爪之异家鵞鸭即有子肚野飞水禽自然轻梢【去声】如此之类或呜集而羽翮戢或寒栖而毛叶松泡【去声】已上具有名体处所必须融防阙一不可设或未识汉殿吴殿梁柱斗栱乂手替木熟柱駞峰方茎额道抱间昻头罗花罗幔暗制绰幕猢狲头琥珀枋龟头虎座飞檐扑水风化废垂鱼惹草当钩曲脊之类慿何以画屋木也画者罕能精究况观者乎
　　论衣冠异制
　　自古衣冠之制洊有变更指事绘形必分时代衮冕法服三礼备存物状实繁难可得而载也汉魏已前始戴幅巾晋宋之世方用羃防后周以三尺皀绢向后幞发名折上巾通谓之幞头武帝时裁成四脚隋朝惟贵臣服黄绫纹袍乌纱帽九环带六合靴【起于后魏】次用桐木黒漆为巾子裹于幞头之内前系二脚后垂二脚贵贱服之而乌帽渐废唐太宗尝服翼善冠贵臣服进德冠至则天朝以丝葛为幞头巾子以赐百官开元闲始易以罗又别赐供奉官及内臣圆头宫様巾子至唐末方用漆纱裹之乃今幞头也三代之际皆衣襴衫秦始皇时以紫绯绿袍为三等品服庶人以白国语曰袍者朝也古公卿上服也至周武帝时下加襴唐高宗朝给五品已上随身鱼又勅品官紫服金玉带深浅绯服并金带深浅绿服并银带深浅青服并鍮石带庶人服黄铜铁带一品已下文官带手巾筭袋刀子砺石武官亦听睿宗朝制武官五品已上带七事跕蹀【佩刀刀子磨石契苾真哕厥针筒火石袋也】开元初复罢之晋处士冯翼衣巾大袖周缘以皀下加襴前系二长带隋唐朝野服之谓之冯翼之衣今呼为直裰【礼记儒行篇鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠注云逢大也逢掖大袂禅衣也逢掖与冯翼音相近】又梁志有袴褶以从戎事三代已前人皆跣足三代已后始服木屐伊尹以草为之名曰履秦世叅用丝革靴本胡服赵灵王好之制有司衣袍者宜穿皀靴唐代宗朝令宫人侍左右者穿红锦靿靴凡在经营所宜详辨至如阎立本图昭君妃【音配】畨戴帷帽以据鞍王知慎画梁武南郊有衣冠而跨马殊不知帷帽创从隋代轩车废自唐朝虽弗害为名踪亦丹青之病尔【帷帽如今之席帽周回垂也】
　　论气韵非师
　　谢赫云画有六法一曰气韵生动二曰骨法用笔三曰应物像形四曰随类傅彩五曰经营位置六曰传模移写六法精论万古不移然而骨法用笔以下五法可学而能如其气韵必在生知固不可以巧宻得复不可以嵗月到黙契神防不知然而然也尝试论之窃观自古竒迹多是轩冕才贤岩穴上士依仁防艺探赜钩深高雅之情一寄于画人品既已高矣气韵不得不高气韵既已高矣生动不得不至所谓神之又神而能精焉凡画必周气韵方号世珍不尔虽竭巧思止同众工之事虽曰画而非画故杨氏不能授其师轮扁不能传其子系乎得自天机出于灵府也且如世之相押字之术谓之心印本自心源想成形迹迹与心合是之谓印爰及万法缘虑施为随心所合皆得名印矧乎书画发之于情思契之于绡楮则非印而何押字且存诸贵贱祸福书画岂逃乎气韵高卑夫画犹书也扬子曰言心声也书心画也声画形君子小人见矣
　　论用笔得失
　　凡画气韵本乎游心神彩生于用笔用笔之难断可识矣故爱賔称惟王献之能为一笔书陆探微能为一笔画无适一篇之文一物之像而能一笔可就也乃是自始及终笔有朝揖连绵相属气脉不断所以意存笔先笔周意内画尽意在像应神全夫内自足然后神闲意定神闲意定则思不竭而笔不困也昔宋元君将画图众史皆至受揖而立防笔和墨在外者半有一史后至者儃儃然不趋受揖不立因之舎公使人视之则解衣盘礴臝君曰可矣是真画者也又画有三病皆系用笔所谓三者一曰版二曰刻三曰结版者腕弱笔痴全亏取与物状平褊不能圆混也刻者运笔中疑心手相戾勾画之际妄生圭角也结者欲行不行当散不散似物凝结不能流畅也未穷三病徒举一隅画者鲜克留心观者当烦拭眦【大抵气韵高笔画壮则愈玩愈妍其或格凡亳懦初观纵似可采久之还复意怠矣】
　　论妇人形相
　　歴观古名士金童玉女及神仙星官中有妇人形相者貌虽端严神必清古自有威重俨然之色使人见则肃恭有归仰心今之画者但贵其姱丽之容是取悦于众目不逹画之理趣也观者察之
　　论三家山水
　　画山水惟营丘李成长安闗仝华原范寛智妙入神才高出类三家鼎跱百代标程前古虽有传世可见者如王维李思训荆浩之伦岂能方驾近代虽有専意力学者如翟院深刘永纪真之軰难继后尘【翟学李刘学闗纪学范】夫气象萧疎烟林清旷毫锋頴脱墨法精微者营丘之制也石体坚凝杂木丰茂台阁古雅人物幽闲者闗氏之风也峰峦浑厚势状雄强抢【上声】笔俱匀人屋皆质者范氏之作也【烟林平逺之妙始自营丘画松叶谓之攅针笔不染淡自有荣茂之色闗画木叶间用墨揾时出枯梢笔踪劲利学者难到范画林木或侧形如偃盖别是一种风规但未见画松栢耳画屋既质以墨笼染后軰目为铁屋】复有王士元王端燕贵许道宁高克眀郭熈李宗成丘讷之流有一体或具体而微或预造堂室或各开户牖皆可称尚然藏画者方之三家繇诸子之于正经矣
　　论黄徐体异
　　谚云黄筌富贵徐熈野逸不惟各言其志盖亦耳目所习得之于心而应于手也何以眀其然黄筌与其子居寀始并事蜀为待诏筌后累迁如京副使既归朝筌领真命为宫賛【或曰筌到阙未久物故今之遗迹多见在蜀中日作故往往有广政年号宫賛之命亦恐传之误】居寀复以待诏録之皆给事禁中多写禁籞所有珍禽瑞鸟竒花怪石今传世桃花鹰鹘纯白雉兎金盆鹁鸽孔雀龟鹤之类是也又翎毛骨气尚丰满而天水分色徐熈江南处士志节高迈放逹不羁多状江湖所有汀花野竹水鸟渊鱼今传世鳬鴈鹭鸶蒲草虾鱼丛艳折枝园蔬药苗之类是也又翎毛形骨贵轻秀而天水通色【言多状者缘人之称聊分两家作用亦在临时命意大抵江南之艺骨气多不及蜀人而潇洒过之也】二者春兰秋菊各擅重名下笔成珍挥毫可范复有居寀兄居寳徐熈之孙曰崇嗣曰崇矩蜀有刁处士【名光】刘賛滕昌祐夏侯延祐李怀衮江南有唐希雅希雅之孙曰中祚曰宿及解处中辈都下有李符李吉之俦及后来名手间出跂望徐生与二黄繇山水之有三家【黄筌之师刁处士繇闗仝之师荆浩】
　　论画龙体要
　　画龙惟五代四眀僧传古大师其名最着观其体则笔墨遒爽善为蜿蜒之状【皇建院法堂屏风是其真迹】至任从一待诏之作稍加怪怒【建隆观翊教院玉皇殿后是其真迹】今崔白所图又得其要【建隆观翊教院玉皇殿中罗边有一龙头北都大安寺罗汉壁有龙一条】恨不见弗兴秘阁之头轨范同否又不知叶公当日所遇厥状何如自昔豢龙氏殁龙不复扰所谓上飞于天晦隔层云下归于泉深入无底人不可得而见也今之图写固难惟以形似但观其挥毫落墨筋力精神理契吴画鬼神【前论三停九似亦以人多不识真龙先匠所遗传授之法】
　　论古今优劣
　　或问近代至艺与古人何如答曰近代方古多不及而过亦有之若论佛道人物士女牛马则近不及古若论山水林石花竹禽鱼则古不及近何以眀之且顾陆张吴中及二阎皆纯重雅正性出天然【晋顾恺之宋陆探微梁张僧繇唐阎立本阎立德暨吴道子也】吴生之作为万世法号曰画圣不亦宜哉【已上皆极佛道人物】张周韩戴气韵骨法皆出意表【唐张萱周昉皆工士女韩干画马戴嵩工牛或问曰何以但举韩干而不言曹霸止引戴嵩而弗称韩晃答曰韩师曹将军戴法韩晋公但举其弟可知其师也至如韦鉴暨犹子鶠皆善画马但取其尤著者眀之难即遍举也】后之学者终莫能到故曰近不及古至如李与闗范之迹徐暨二黄之踪前不谢师资后无复继踵借使二李三王之辈复起边鸾陈庶之伦再生亦将何以措手于其间哉故曰古不及近【二李则李思训将军并其子李昭道中舍三王则王维右丞暨王熊王宰悉工山水边鸾陈庶工花鸟并唐人也】是以推今考古事絶理穷观者必辨金鍮无焚玉石







　　纪艺【郭思】
　　唐永昌元年后尽五代至宋朝熈宁七年名人逸士编而次之凡一百一十六人
　　唐末二十七人
　　左全　　　赵公祐　　赵温其　　赵德齐
　　范琼　　　陈皓　　　彭坚　　　常粲
　　常作彻　　吕嶤　　　竹防　　　孙遇
　　张询　　　张南本　　麻居礼　　张素卿
　　陈若愚　　胡瓌【子防】　荆浩　　　刁光
　　尹继昭　　李洪度　　辛澄　　　张腾
　　张赞　　　王侠
　　五代九十一人
　　于兢　　　赵嵓　　　刘彦齐　　袁防
　　罗塞翁　　东丹王　　胡擢　　　胡翼
　　王殷　　　李羣　　　燕筠　　　杜霄
　　李应【弟审】厉归真　　李霭之　　韦道丰
　　朱简章　　王乔士　　郑唐卿　　闗同
　　支仲元　　枚行思　　郭干晖　　钟隐
　　郭权　　　史琼　　　程凝　　　王道古
　　李坡　　　唐垓　　　王道求　　宋卓
　　富玖　　　左礼　　　张南　　　王伟
　　黄延浩　　韩求　　　李祝　　　张图
　　朱繇　　　李升　　　杜楷　　　杜子瓌
　　杜洪义　　房从真　　宋艺　　　高道兴
　　阮知晦　　杜齯　　黄筌　　　高从遇
　　阮惟德　　杜敬安　　黄居宝　　赵元德
　　赵忠义　　蒲思训　　蒲延昌　　张玖
　　徐德昌　　周行通　　张　　　孔嵩
　　丘文播　　丘文晓　　赵才　　　滕昌祐
　　姜道隐　　杨元真　　董从晦　　张景思
　　跋异　　　王仁寿　　卫贤　　　朱悰
　　曹仲　　陶守立　　竹梦松　　丁谦
　　何遇　　　陆晃　　　施璘　　　贯休
　　楚安　　　古　　　岳阇黎　　智蕴
　　德符
　　宋朝【建隆元年至熈宁七年共一百五十八人】
　　仁宗皇帝天姿頴悟圣艺神竒遇兴援毫超逾庶品伏闻齐国献穆大长公主防眀之始上亲画龙树菩萨命待诏传模镂板印施圣心仁孝又非愚臣所能称颂若虚旧有家藏御画御马一疋其毛赭白玉衔勒上有宸翰题云庆厯四年七月十四日兼有押字印宝后因伯父内藏借观不日赴杭钱之任既久假而不归居无何伯父终于任所此宝遂归表兄张湍今不复可见为终身之痛　兼曽见张文懿家有卜猿一轴仍闻禁中有天王菩萨像太上游心难可与臣下并列故尊之卷首王公士大夫依仁游艺臻乎极致者十三人
</div>
    <div class="pagination">
<a href="说郛_page434.html">上一页</a><span>...</span><a href="说郛_page430.html">430</a><a href="说郛_page431.html">431</a><a href="说郛_page432.html">432</a><a href="说郛_page433.html">433</a><a href="说郛_page434.html">434</a><span class="current-page">435</span><a href="说郛_page436.html">436</a><a href="说郛_page437.html">437</a><a href="说郛_page438.html">438</a><a href="说郛_page439.html">439</a><a href="说郛_page440.html">440</a><span>...</span><a href="说郛_page436.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
