<!DOCTYPE html>
<html>
<head>
    <meta charset="UTF-8">
    <title>太平广记 - 第 97 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 97 页/共 228 页</h1>
    <div class="content">　　白居易　　　许棠　　　　陆龟蒙
　　顔荛
　　宗世林
　　汉宋南阳宗世林与魏武同时而薄其为人不与交及武帝拜司空总朝政从容问宗曰可以交未答曰松柏之志犹存既忤防见疎位不配德而文帝兄弟每造其门必拜下其礼重如此【出世説】
　　襧衡
　　襧衡字正平少与孔文举作尔汝之交时衡未二十而文举已五十余矣【出本传】
　　荀巨伯
　　荀巨伯远看友人疾値胡贼攻郡友人语伯曰吾且死矣子可去伯曰远来视子今有难而舍之去岂伯行耶贼既至谓伯曰大军至此一郡俱空汝何人独止耶伯曰有友人疾不忍委之宁以巳身代友人之命贼闻其言异之乃相谓曰我军无义之人而入有义之国乃偃兵而退一郡获全【出殷芸口説】
　　管宁
　　魏管宁与华歆友善尝共园中锄菜见地有黄金一片管挥锄不顾与瓦石无异华捉而掷之又尝同席读书有乘轩冕者过门管读书如故华废书出看管割席分坐曰子非吾友也【出世説】
　　竹林七贤
　　陈畱阮籍谯国嵇康河内山涛三人年相比预此契者沛国刘伶陈畱阮咸河内向秀琅琊王戎七人常集于竹林之下肆意酣畅世谓之竹林七贤【出世説】
　　嵇康
　　嵇康素与吕安友每一相思千里命驾安来値康不在兄喜出迎安不前题门上作鳯字而去喜不悟康至云鳯凡鸟也【出语林】
　　山涛
　　山涛与嵇阮一面契金兰山妻韩氏觉涛与二人异于常交问之涛曰当年可以为友者唯此二人妻曰羁之妻亦亲观赵狐意欲窥之可乎涛曰可他日二人来劝涛止之宿具酒食妻穿墙视之逹旦忘返涛入曰二人何如曰君才致不如正当以识度耳涛曰伊辈亦以我识度为胜【出世説】
　　王安期
　　晋太傅东海王越鎭许昌以王安期为记室参军雅相知重敕世子毘曰夫学之所益者浅体之所安者深间习礼度不如式瞻仪形讽味遗言不如亲承音旨王参军人伦之表汝其师之【出世説】
　　王敦
　　庾亮见王敦问曰闻君有四友何者为是答曰君家中郎我家太尉阿平胡毋彦国阿平故当最劣庾曰似未劣又问何者居其右王曰自有人庾曰何者是王曰噫左右蹑庾公之足乃止【出世説】
　　孙伯翳
　　齐太原孙伯翳家贫尝映雪读书放情物外栖志丘壑与王令君亮范将军云为莫逆之交王范既相二朝欲以吏职相处伯翳曰人生百年有如风烛宜怡神养性琴酒寄情安能栖栖役曵此嵇康所不堪予亦未能也【出谈薮】
　　湘东王绎
　　梁湘东王绎博览羣书才辨冠世不好声色爱重名贤与河东裴子野兰陵萧子云为布衣之交【出谈薮】
　　唐霍王元轨
　　唐霍王元轨高祖第十四子也谦愼自守不妄接士在徐州与处士刘平为布衣交或问平王之所长平曰无问者怪而诘之平曰夫人有短所以见其长至于霍王无所不备吾何以称之哉【出谈宾录】
　　王方翼
　　凉州长史赵持满与长孙无忌亲许敬宗既陷无忌惧持满为已患乃诬其同反追至京拷讯叹曰身可杀辞不可辱吏为代占而结奏遂死狱中尸于城西亲戚莫敢视者王方翼叹曰栾布之哭彭越大义也周文之掩朽骸至仁也絶友之义蔽主之仁何以事君遂具礼葬焉高宗义之而不问【出新语】
　　吴少防
　　吴少防东海人也少文华与富嘉谟友善少防进士及第累授晋阳太原尉拜御史时嘉谟疾卒为文哭之其词曰维三月癸丑河南富嘉谟卒于京邸少防时在官署闻之投袂而起疾行乎衫席匍匐于寝门之外病不能起仰天而呼曰天乎天乎予曷所朋曷有律曷可得而见抑斯文也以存乎哀太常少卿徐公鄜州刺史尹公中书徐元二舍人兵部张郎中説未尝値我不叹于朝夫情悼之赋诗以宠亡也其词曰吾友适不死于戏社稷臣禄非造利常懐大庇人乃无承明借遘此敦防春药砺其可畏皇穹故匪仁畴昔与夫子孰云异天伦同病一相失茫茫不重陈子之文章在其殆尼父新鼓兴干河岳眞词毒神可悲不可朽东輤没荒榛圣主贤为寳吁兹大国贫词人莫不叹美既而病亟长叹曰生死人之大分吾何恨焉然官职十分未作其一乃至是耶慷慨而终【出御史台记】
　　张説
　　张説之谪岳州也常郁郁不乐时宰以説机辨才略互相排摈苏颋方当大用而张説与瓌善张因为五君咏致书封其诗以遗颋戒其使曰候忌日近暮送之使者既至因忌日赍书至颋门下防积隂累旬近暮吊客至多説先公寮旧颋因览诗呜咽流涕悲不自胜翌日乃上封大陈説忠贞謇谔有勤乎王室亦人望所属不宜沦滞于遐方上乃降玺书劳问俄而迁荆州长史由是陆先韦嗣立张廷珪贾曾皆以谴逐岁乆因加甄颋常以説父之执友事之甚谨而説重其才器深加敬慕焉【出明皇杂录】
　　柳芳
　　柳芳与韦述友善俱为史学述卒后所著书未毕者芳多续成之【出国史】
　　杜佑
　　刘禹锡言司徒杜公佑视穆赞也如故人子弟佑见赞为【阙】　　　因谓之曰【阙】　有一言为入郎乆【阙】
　　蔽为珪穆【阙】纳之友【阙】　威也【出嘉语録】
　　李舟
　　陇西李舟与齐暎友善暎为将相舟为布衣舟致书于暎以交不以贵也时暎左迁于防书曰三十三官足下近年以来宰臣当国多与故人礼絶仆以礼处足下则足下长者仆心未忍欲以故人处足下则虑悠悠之人以仆为谄几欲修书逡廵至今忽承足下出守防国为苍生之望不为不幸为足下之谋则名遂身退斯又为难仆知时者谨以为贺但鄱阳云安道阻且长音尘寂蔑永望増叹仆所病沉痼方率子弟力农与世疎矣足下亦焉能不疎仆足下素仆所知其于得防固恬如也然朝臣如足下者寡矣明主岂当不察之唯强饭自爱珍重珍重【出摭言】
　　白居易
　　白少居易与元相国稹友善以诗道著名号元白其集内有哭元相诗云相看掩泪俱无语别有伤心事岂知想得咸阳原上树已抽三丈白杨枝【出北梦琐言】
　　许棠
　　许棠乆困名塲咸通末马戴佐大同军幕棠徃谒之一见如旧识畱连数月但诗酒而己未尝问所欲忽一旦大防宾友命使者以棠家书授之棠惊愕莫知其来啓缄乃是戴潜遣一价防其家矣【出摭言】
　　陆龟
　　吴郡陆龟字鲁望父宾虞进士甲科浙东从事家于苏台龟幼精六籍长而攻文与顔荛皮日休罗隐吴融为益友性高洁家贫思飬亲之禄与张搏为庐江吴兴二郡倅丞相李蔚卢防景重之罗隐寄龟诗云龙楼李丞相昔岁仰高文黄阁今无主青山竟不焚葢尝有徴聘之意唐末以左拾遗授之诏下之日疾终于家与皮日休为诗友【出北梦琐言】
　　顔荛
　　顔给事荛谪官殁于湖外未间自草墓志性躁急不能容物其志词云寓于东吴与吴郡陆龟为诗文之交一纪无渝龟卒为其就木至穴情礼不缺其后即故谏议大夫高公丞之故丞相陆公扆二君于荛至死不变其余面交皆如防手过市见利即解防而去莫我知也后有吏部尚书薛公贻矩兵部侍郎于公兢中书舍人郑公撰三君子者予今日以前不变不知后日见予骨肉孤幼复如何哉【出北梦琐言】










　　太平广记卷二百三十五
　　钦定四库全书
　　太平广记卷二百三十六
　　奢侈一
　　吴王夫差　　汉武帝　　　丁缓
　　淋池　　　　霍光妻　　　韩嫣
　　袁广汉　　　霄游宫　　　沙棠舟
　　赵飞燕　　　郭况　　　　汉灵帝
　　石崇　　　　王敦　　　　魏高阳王雍
　　元琛　　　　隋炀帝　　　则天后
　　许敬宗　　　张易之　　　宗楚客
　　安乐公主　　杨愼交　　　唐睿宗
　　宗　　　　虢国夫人
　　吴王夫差
　　吴王夫差筑姑苏台三年乃成周环诘屈横亘五里崇饰土木殚耗人力宫妓千人又别立春宵宫为长夜饮造千石酒钟又作大池池中造青龙舟陈妓乐日与西施为水戏又于宫中作灵舘舘娃阁铜铺玉槛宫之栏楯皆珠玉饰之【出述异记】
　　汉武帝
　　汉武帝时身毒国献连环羁皆以白玉作之玛瑙石为勒白光琉璃为鞍在闇室中常照十余丈如昼焉自是长安始盛饰鞍马竞加雕镂或一马之饰百金皆以南海白蜃为珂紫金为花以饰其上犹以不鸣为患或加铃镊饰以流苏走如钟磬动飞幡后得贰师天马当以玫瑰石为鞍镂以金银鍮石以绿地五色锦为蔽泥后稍以熊罴皮为之熊毛有绿光皆长三尺者直百
　　金卓王孙【阙】　　　　百余双诏使献二十枚【出西京杂记】
　　丁缓
　　长安巧工丁缓者为恒满灯七龙五鳯杂以芙蓉莲藕之属又作卧褥香炉又一名被中香炉本出房风其法后絶至媛始更为之设机环转运四周而炉体常平可置之被褥故取被褥以为名又作九层博山香炉镂刻为竒禽怪兽穷诸灵异皆能自然运动又作七轮扇其轮大皆径尺逓相连续一人运之满堂皆寒凛焉【出西京杂记】
　　淋池
　　汉昭帝元始元年穿淋池广千歩中植分枝荷一茎四叶状如骈葢日照则叶低防根若葵之卫足也名曰低光荷实如珠可以饰佩花叶杂萎芬芳之气彻十余里食之令人口气常香益人肌理宫人贵之每游宴出入皆含咀或剪以为衣或折以蔽日相为戏楚词谓折芰荷以为衣意在斯也又有倒生菱茎如乱丝一花十叶根浮水上实沉泥里泥如紫色谓之紫泥菱食之令人不老时命水戏游宴永日工人进一巨槽帝曰桧楫松舟嫌其重朴况乎此槽岂可得而乘也乃命文梓为舟木兰为枻刻飞鸾翔鹢饰其船首随风轻漾毕景忘归乃至通夜使宫人为歌歌曰商秋素景泛洪波谁云好手折芰荷凉风凄凄揭棹歌云光开曙月低河万岁为乐岂为多帝大悦起游商台于池上及乎末岁谏者多遂省游荡奢侈堙毁台池鸾舟荷芰随时废灭今台址无遗池亦平焉【出拾遗录】
　　霍光妻
　　汉霍光妻遗淳于衍蒲桃锦二十匹散花绫二十五匹绫出钜鹿陈寳光妻传其法霍显召入第使作之机用一百二十镊六十日成一匹万钱又与越珠一斛琲绿绫七百端钱百万黄金百两又为起第宅奴婢不可胜数衍犹怨薄曰吾为若何成功而报我若是哉【出西京杂记】
　　韩嫣
　　韩嫣好弹常以金为丸一日所失者十余长安为之语曰苦饥寒逐金丸京师儿童每闻嫣出弹辄随逐之望丸之所落而竞拾取焉【出西京杂记】
　　袁广汉
　　茂陵富人袁广汉藏镪巨万家童八九百人于北芒山下筑园东西四里南北三里引流注其内搆石为山高十余丈连延数里养白鹦鹉紫鸳鸯旄牛青竒禽怪兽积委其间移沙为洲屿激水为波潮其中育江鸥海孕雏产鷇延漫林池竒树异草靡不具植屋徘徊重属间以修廊行之移晷不能徧也袁广汉后得罪诛没入官其园鸟兽草木皆移植于上苑中矣【出西京杂记】
　　霄游宫
　　汉成帝好防行于太液池旁起霄游宫以漆为柱铺黑绨之幕器服乘舆皆尚黑色悦于暗行憎灯烛之照宫中之羙御皆服皂衣自班姬以下咸带绶衣佩虽加锦绣更以木兰纱绡罩之至霄游宫方秉炬烛宴幸既罢静鼓息罩而歩不尘好夕出游造飞行殿方一丈如今之辇选期门羽林之士之以趋帝于辇上坐但觉耳中闻风雷之声以其疾也一名云雷宫所行之处咸以毡绨借地恶车辙马迹之喧也虽惑于微行防宴民无劳怨每乘舆返驾以爱幸之姫寳衣珍食舍于道旁国之穷老皆呼万岁是以鸿嘉永始之间国富家丰兵戈长戢故刘向谷永窃言指谏于是焚宵游飞行之殿罢宴逸之乐所谓从绳则如转圜焉【出拾遗记】
　　沙棠舟
　　汉成帝常以三秋暇日与飞燕游戏太液池以沙棠为舟贵其不沉也以云母饰于鹢首一名云舟又刻大桐木为虬龙雕饰如眞以夹云舟而行以紫文桂为柂枻每观云棹水玩撷菱渠则忧轻荡以惊飞燕命佽飞之士乃以金鎻防云舟使佽飞于水底引之値轻风时至飞燕殆以风飘飖随风入水帝以翠缨结飞燕之裾游倦乃返飞燕后渐见疎常怨恚曰以妾防何时复预缨裾之游漾云舟于波上帝为之怃然今液池中尚有成帝避风台飞燕结裾处【出拾遗记】
　　赵飞燕
　　赵飞燕为皇后其女弟昭仪在昭阳殿遗飞燕书曰今日佳晨贵姊懋膺洪册上贡三十五条以陈踊跃之至金花紫纶防金花紫罗面衣织成下裾同心七寳钗七寳綦履玉环五色文绶鸳鸯褥云母屏风琉璃屏风云母七寳扇琥珀枕龟文枕金错綉裆琉璃玛瑙彄珊瑚玦黄金歩摇金博山炉七支灯风席茆叶席金浦圆珰孔雀扇五明扇九华扇同心梅合枝李三清水香螺巵【出南中螺田】麝香沉水香九眞黄鸳鸯襦及被【出西京杂记】
　　郭况
　　汉郭况光武皇后之弟也累金数亿家童四百人以金为器皿铸冶之声彻于都鄙时人谓郭氏之室不雨而雷言铸冶之声盛也于庭中起高阁厝衡石于其上以穪量下有藏金窟列武士卫之错杂寳以饰台榭悬明珠于梁栋间光彩射目昼视如星夜望如月里语曰洛阳多钱郭氏万千都城之富难匹其内宠者皆以玉器盛食故东京谓郭氏家为琼厨金窟况小心畏愼虽居富势闭门优游未曽干世为一时所知也【出拾遗记】
　　后汉灵帝
　　灵帝初平三年于西园起裸游舘十间采绿苔以被阶引渠水以绕砌周流澄澈乘小舟以游宫人乘之选玉色轻体者以执篙楫摇荡于渠中其水清浅以盛暑之时使舟覆没视宫人玉色奏招商七言之歌以来凉气也其歌曰凉风起兮日照渠青荷昼偃叶夜舒唯日不足乐有余清流管歌玉鳬千年万岁喜难渝渠中植莲大如葢枝长一丈南国所献也其叶夜舒昼卷一茎有四莲丛生名曰夜舒荷亦言日出见叶舒亦名望舒荷帝乃盛夏避暑于裸游馆长夜饮宴帝叹曰使万年如此则为上仙矣宫人年二七以上三六以下皆靓妆而解上衣或共裸浴西域所献茵墀香煮为浴汤宫人以之沐浴浴毕余汁入渠名曰流香渠又使内监为鸡鸣于舘北起鸡鸣堂多畜鸡每醉乐迷于天晓内阉竞作鸡鸣以乱眞声也仍以炬烛投于殿下帝乃惊寤及董卓破京师其羙人焚其堂舘至魏咸熙中于先帝投烛处溟溟有光如星后人以为神光于此地建屋名曰余光祠以祈福至魏明之末乃扫除焉【出王子年拾遗】
　　石崇
　　晋石崇与王恺争豪晋武帝恺甥也尝以一珊瑚树与恺高二尺许枝柯扶疎世间罕比恺以示崇崇视讫举铁如意击碎之应手瓦裂恺甚惋惜又以为嫉巳之寳声色方厉崇曰不足恨今还卿乃命左右悉取珊瑚树有高三尺条絶俗光彩溢目者六七枚如恺比者甚众恺怅然自失【出世説】
　　王敦
　　王敦初尚主如厠见漆箱盛干枣本以塞鼻王谓上厠果食至尽既还婢擎金盆贮水琉璃碗盛澡豆因倒置水中而饮之羣婢莫不掩口【出世説新书】
　　魏高阳王雍
</div>
    <div class="pagination">
<a href="太平广记_page96.html">上一页</a><span>...</span><a href="太平广记_page92.html">92</a><a href="太平广记_page93.html">93</a><a href="太平广记_page94.html">94</a><a href="太平广记_page95.html">95</a><a href="太平广记_page96.html">96</a><span class="current-page">97</span><a href="太平广记_page98.html">98</a><a href="太平广记_page99.html">99</a><a href="太平广记_page100.html">100</a><a href="太平广记_page101.html">101</a><a href="太平广记_page102.html">102</a><span>...</span><a href="太平广记_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
