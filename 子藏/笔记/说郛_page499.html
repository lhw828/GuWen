<!DOCTYPE html>
<html>
<head>
    <meta charset="UTF-8">
    <title>说郛 - 第 499 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 499 页/共 601 页</h1>
    <div class="content">　　倒棒翻卷帘　　　底板基儿
　　胲里基儿　　　　两肩基儿
　　山口四面基儿　　山口四面打皮塔
　　山口打棒尾　　　背身打土儿
　　背身打翻杖　　　背身弹棒
　　背身正棒　　　　背身扑棒
　　竹撅儿打四邉　　皮塔打八面
　　近双弹棒　　　　逺双弹棒
　　三根弹棒　　　　叠柄弹棒
　　三撅三毬弹棒　　双撅双毬倒棒打撺
　　井里拔　　　　　正棒头翻撅儿
　　棒尾皮塔　　　　棒尾打四邉
　　棒上安偏棒　　　棒上安正棒
　　棍儿飐棒　　　　前撅翻过后
　　后撅掀过前　　　棍子翻撅儿
　　杓儿翻撅儿【已上新法】　土尖
　　砖角　　　　　　毬上毬
　　翻杖　　　　　　直杖
　　纽杖　　　　　　靴尖
　　雁防头　　　　　泥撅儿
　　泥虾防　　　　　正棒头
　　倒棒头　　　　　土尖棒尾
　　飐棒　　　　　　积棒
　　打燕尾　　　　　逺近小土儿【已上古法】
　　取材章第十九
　　取材之方不可不察【夫欲造棒采取材料不可不知其法】秋冬取木用其坚也【秋冬木植津气在内所以坚牢故可取也】筋胶以牛用其固也【牛筋牛胶性最坚固其他不及也】竹取劲干用其刚也【南方大竹刚劲厚实故可为柄】朴斵以时用其柔也【春夏天气温暖筋胶相和可以造棒也】
　　适宜章第二十
　　逺近随宜【或逺或近随人便益】各安其能【随各人所能用棒索窝】逺无百步之遥【虽逺勿出百步之外】近必盈丈之外【一丈之内太近故必一丈之外以及数丈之类也】逺多则疲【运力多故疲】近多则弱【不能致逺故弱】逺者难从近者易行【致逺者少致近者多】有力者利逺无力者利近【强弱分明】逺者拙【麄也】近者巧【细也】百步之遥不可再【太逺不可两遭】半百之遥不可数【五六十步不可频数】各适其宜而已矣【逺近适其宜而已矣】
　　处用章第二十一
　　熟地必革【谓熟窝不再击每日须当改革】毋教以利【不许指与人地形埨道便利处教者筭输】阻利勿许【不许放子及埇土脚躧陷地如此者筭输】假权勿从【不许借棒与他人使】错丸弃之【错击他人毬者筭输】为妨出之【或前或后或左或右影他人使棒如此者出之】隂结为奸【谓二人平日相亲爱或分班时分开而于自班中故不肯用意以致失利如此乃谓暗中与人相结是为朋奸如此者勿使分开若彼二人自欲分开而复如此者名曰打刦不可以入防矣】非击为败【挑拨推砍兠削刮舀扫碾如此者皆筭输】代施倍罚【替他人击者筭输二埨】驭众处用之道也【亦兵家鞠旅用卒之义也】
　　观形章第二十二
　　击不他视専覩其丸他视伤权専覩必利【夫击毬时眼勿看窝而下棒専观于毬必得其利】权从心【棒随心转】心从形【心从地势】从心先形【欲从心所作必先观其地形】从形必中【随地形者必上窝○中去声】从形者胜从力者败【随地形者胜恃自力者败】从力虽胜谓之侥幸【偶然得也】
　　善行章第二十三
　　行止者嫌爱之端【行止善则可敬不善则可鄙厌】言语者荣辱之阶【言不可妄诞妄诞则辱不妄则荣】讷于言敏于行正己践言是为善行【慎言语谨行止先行其言斯为善矣○行去声】言行有常君子贵之【言顾行行顾言成徳人也○行去声】
　　宁志章第二十四
　　心之所之定而处之勿徇于己【心所定向无徇己私○处上声】赧莫赧于易【易者将本色毬儿相换及毬儿在不好处换在好处】耻莫耻于复【复者初击不利欲再击也】既易既复同朋尽败【若易毬若重击非但本人为输同班尽皆作输虽防得胜亦不为胜】悬有三曰髙曰平曰低不可用也【髙者仰也平者立也低者盈寸而下空也悬毬于此三者皆不可用】
　　集智章第二十五
　　善巧者不以力【不恃力也】善争者不以竒【善争者君子之争君子不作竒怪也】善巧者左右逢其源善争者黙黙而取胜【艺髙不言而胜也】竒怪索隠谓之侮平易无颇谓之徳【平易可为法竒怪不可学】竒怪者人所未覩也平易者众所共知也竒怪数出君子疾之小人翫之【竒怪者小人之所以争能也平易者君子之所以存心也○数入声】
　　举要章第二十六
　　众集纭纭吾将傍通【若众毬聚在窝邉吾取地势傍通行之傍通者借埨也】鼎足难通勇者必胜【谓三人毬在我前一毬正对两毬在正对之左右吾欲左则左有阻吾欲右则右有阻欲正则正有阻是以直至窝中必胜勇音不怯也】有强力之中有势末之巧【难至之所用力多复有不须用力但稍击可随形上窝者○中去声下同】有不虞之中【偶然中也】有求中之蹶【用诈求中反成败蹶】故先度为上【先看地势土性度其逺近避其妨阻也○度入声下同】先度后动百发百中先动后度百发百蹶【不可侥幸求中不度而中谓之偶然】故曰差之毫厘失之千里【分毫不可茍且】此决胜之要智者所守也【有智之人必须熟览此书】
　　知几章第二十七
　　先人者制人【捶击熟闲心有定向必能制人】后人者制于人【捶击不熟临时发几志先怯弱必为人所制也】制人者人皆仰之【心手相应发无不中人必称善】制于人者人皆卑之【多死少活人皆笑之】人仰之三军之帅也【众心服而归之将之用兵亦由是也】人卑之匹夫之谅也【众所不与难力争矣】几者动之由事之防【几者人心念发动之初善恶从此而分荣辱存焉】胜负之先见者也【胜负者萌于此】知几知防君子哉【见几而作不俟终日惟君子能之】
　　守中章第二十八
　　击髙当逾致逺当臻【过树过墙必当髙超而过击逺者必过所限】不逾不臻为败之名【不能过不能制为败】所操从人【所操之棒各从人心】所主从胜【索窝从赢者】操不从人主不从胜君子不为也【君子之人不作此也】
　　翫心章第二十九
　　斯术无方制心为上【收其放心也】心体既明翫心为上【自己心体已明必观他人之心如何】翫心者观其形聴其声有怯于心必显诸形显诸形者我得迫而胜之【覩形乗势】怯者无复【怯而输者必难复胜】既无以复我可纵横【纵横者自在乗胜】纵之横之彼心愈惊彼惊我宁必胜之徴【彼既惶惧我心既安必胜之道也】初胜勿骄骄而必失【初既胜当自慎毋为骄骄必败】慎终如始乃可无敌
　　贵和章第三十
　　君子无所争【正己而不求于人】和而不同【捶丸处虽若平等相近而尊卑之序不可紊乱】奴顔巧言佞也【就论是谈非称长道短巧佞之人不可近也】正虑随情和也【但思捶击之法自为娱乐无有争心】和而不同君子贵之【贵贱有等不相夷躐成徳者贵重之】便佞取赢君子不贵也【便僻巧佞务取胜于人者君子不与也○便平声】
　　待傲章第三十一
　　以多待一曰傲【众待其来其人慢期不至傲也】众不恱一曰孤【所作不可人意自逞其能孤也】轻佻曰贱【行止轻薄故曰贱人】取恶曰凶【所为侵犯于人人疾恶之故曰凶人】跛足目盲伛偻耳聋不可与也【残疾者不与嬉乐】便佞之徒不足道也【谄曲之人不足与言○便平声道音导】是故贵贱不相效【贱者不敢效贵效则干犯在上之人而取败矣】同类必相求【朋友之交可以相效】多胜无矜色数败无恚容君子也【多胜不夸数败无怒君子也○数入声】
　　知人章第三十二
　　观志知人【观其意趣可知人之善恶】观心知己【内观此心则己之言行亦可自知也】心欲宁【心要静定】志欲逸【志欲宁适】气欲平【气要温和】体欲安【体要安舒】貌欲恭【容止端庄】言欲讷【语言简当】有诸中必形诸外【由乎中而应乎外】胜负决矣【捶丸胜负已定】正赛行矣【赌赛已毕】体不安【观其手足失措】貌不恭【容止急躁】作于意【意思嗔恚】见于色【顔色愠怒】形于言【出言不让】小人也【此等可见其为小人也】心平气和不形于色不作于意君子也【胜负不动于心容止自若成徳人也】











　　蹴踘图谱【汪云程】
　　毬门社规
　　初起毬头用脚踢起与骁色骁色挟住至毬头右手顿在毬头膝上用膝筑起一筑过不过撞在网上攧下来守网人踢住与骁色骁色复挟住仍前去顿在毬头膝上筑过左右军同或赛二筹或赛三筹先拈子分前后筑过数多者胜众以花红利物酒果鼓乐赏贺焉









　　毬门物色
　　职事旗　　毬门彩　　红緑绢　　插戴花插戴旗　　红缨　　　铜铃　　　银盘
　　银盏　　　香案　　　果盒　　　利物
　　排旗　　　引旗　　　幌索　　　网上伞毬门人数
　　都部署校正　　　社司　　知賔　　正挟副挟　　解蹬　　毬　　　挟色　　主会守网　　节级　　骁色　　防干　　都催左军　　右军　　出尖　　斜飞
　　下口诀
　　身如立笔【身欲直】
　　手如提物【手欲垂】
　　身用旋安【要宛转】
　　脚用活立【要跳跃】









　　直身正立不许抝背或打三截解数或打成套解数或打活解数一身俱是蹴踘旋转纵横无施不可虽擅塲校尉千百中一人耳





</div>
    <div class="pagination">
<a href="说郛_page498.html">上一页</a><span>...</span><a href="说郛_page494.html">494</a><a href="说郛_page495.html">495</a><a href="说郛_page496.html">496</a><a href="说郛_page497.html">497</a><a href="说郛_page498.html">498</a><span class="current-page">499</span><a href="说郛_page500.html">500</a><a href="说郛_page501.html">501</a><a href="说郛_page502.html">502</a><a href="说郛_page503.html">503</a><a href="说郛_page504.html">504</a><span>...</span><a href="说郛_page500.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
