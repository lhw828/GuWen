<!DOCTYPE html>
<html>
<head>
    <meta charset="UTF-8">
    <title>新世说 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新世说 - 第 5 页/共 24 页</h1>
    <div class="content">　　何屺瞻蓄书数万卷，参互钩稽，如别黑白。吴下多书估，公访购宋元旧椠及故家善本，细雠正之，丹黄积数十过，始知近世之书脱漏讹谬，读者多沉迷于其中而不悟。邑子蒋维钧刻其《读书记》五十八卷行世。(何名焯，江苏长洲人，先世曾以义门旌，学者称"义门先生"。少读书，数行齐下，为文才思横溢。天性最耿介，廉于财，视千金犹草芥，晨炊未具不计也。所校定《两汉书》，考证尤精核。乾隆五年，方侍郎苞奏取其书付国子监，为新刊本所取正。公凡有评识，必洞彻其表里，通核其时势利病，无一语无根据。每读书论世，辄思为用天下之具，故精审绝伦若此。公与方望溪论文不甚合，望溪最恶钱牧斋文，公颇右之，谓自牧斋后更无人矣。盖少尝学于邵僧弥，僧弥出自虞山也。然望溪有作，必问其友曰："义门见之否？义门能纠吾文之短者，如有言，乞以告我。"公没后，世或用兼金购所阅经史诸本，估人多冒其迹以求售，于是何氏伪书颇杂出。) 
　　
　　方望溪论文严于义法，非阐道翼教，有关人伦风化，不苟作。凡所涉笔，皆有六籍之精华寓焉。尝谓：自南宋以来，古文义法不讲久矣。吴越间遗老尤放恣，无一雅洁者。古文不可入语录中语、魏晋六朝人藻丽俳语、汉赋中板重字法、诗歌中隽语、南北史佻巧语。世以为知言。(方公爵里见前。公少时游太学，李文贞见公文，叹曰："韩欧复出，北宋后无此作矣。"时公卿争相汲引，公非先焉不往。万征士斯同语公曰："子于古文，信有得矣，然愿子勿溺也。唐宋诸家，惟韩退之于道粗有明，其余资学者以爱玩而已，于世非果有益也。"公辍古文之学，一意穷经自此始。) 
　　
　　朱竹君博闻闳览，书无所不通。说经宗汉儒；诸史百家皆考证其是非同异；古文法班、马，而参以韩、苏；诗出入唐宋，不名一家。尝对客属文，其文才气奇纵，所欲言无不尽。(朱名筠，顺天大兴人，文正公圭兄也。年十五，与文正同补诸生。乾隆十九年成进士，选庶吉士，授编修，督学安徽及福建。黄景仁、洪亮吉皆北面称弟子。戴震、汪中兀傲不群，好雌黄人物，在公幕中独无间言。公尝与客饮，连举数十觥，酒酣论天下事，自比李元礼、范孟博，激扬清浊，别邪正，闻者悚然。生平提倡风雅，振拔单寒后进，天下士归之如市。所居室曰"椒花吟舫"，乱草不除，杂花满径。聚书数万卷，金石文字千种。尤爱山水，使车所至，尝再登黄山。武夷峭壁不通樵径，必攀萝造其颠，题名锲石而后返。) 
　　
　　王怀祖从东原戴氏受声音、文字、训诂，遂通《尔雅》、《说文》，皆有撰述矣。继见邵学士晋涵为《尔雅疏》，段进士玉裁为《说文注》，公遂不复为。撰《广雅疏证》二十三卷，凡汉以前仓雅古训，皆搜括而通证之。谓训诂之旨，本于声音，就古音以求古义，引伸触类，扩充于《尔雅》、《说文》之外，无所不达，然声音、文字部分之严，则一丝不乱。(王名念孙，江苏高邮人，文肃公子。八岁能属文，受学于东原戴先生。所著《广雅疏证》一书，盖藉张揖之书以纳诸说，实多揖所未及知者，而亦为惠氏定宇、戴氏东原所未及。古音自顾氏、江氏、戴氏皆有考正，金坛段氏分十七部为益精，段氏之分支之脂为三部也，发前人所未发。公昔亦同见及此，因段书先出，遂辍作。然公所分乃二十一部，按之群经、楚词，斩然不紊，更有为顾、段诸家所未及者。尤精于校雠，凡经史子书，晋唐宋以来古义之晦误，写校之妄改，皆一一正之。著《读书杂志》八十二卷，一字之征，博及万卷，其精核如此。) 
　　
　　秦味经为礼部侍郎时，考古今礼制因革，以为礼自秦灭后，汉儒抱残守缺，仅存什一。朱考亭有志编次朝廷公卿大夫士民礼，尽取汉晋以下诸儒之说，考订辨正，以为当代之典，而所撰《仪礼经传通解》，体例未备，丧祭礼又续自勉斋黄氏、信斋杨氏，未为完书。乃本昆山徐氏《读礼通考》义例，按吉、凶、军、宾、嘉之目，取夙所考定者，增辑排纂，作《五礼通考》一书，上探古人制作之原，下不违当代之法。(秦名蕙田，江南金匮人，乾隆元年赐进士第三人及第，授编修。数年迁礼部右侍郎，后累官至工部及刑部尚书。其官礼部时，作《五礼通考》，先经后史，分门辨类，以乐律附于吉礼宗庙制度之后，以天文推步、勾股割圜立《观象授时》题统之，以古今郡邑、山川、地名立《体国经野》题统之，并载入嘉礼中。凡先儒聚讼之说，一一疏通解驳，上探古人制作之原，下不违当代之法，可以坐言起行。方恪敏见而好之，与同参订，此外与参校者为德州卢雅雨、元和宋悫庭、青浦王述庵、嘉定钱晓征、王西庄、休宁戴东原，皆当世通儒也。) 
　　
　　沈归愚晚达，以诗受高宗殊眷，下直萧然，绳扉皂绨，如训蒙叟。其所奏进诸诗，陈善纳忠，往往能继古《竳酌》《卷阿》之作者。其于闾阎息耗，四方水旱，归本辰居，责成牧守补救之实，一见于诗。反覆尽意，不苟为虚美。公进诗集求赐序，帝欣然许之，称公之诗"远陶铸夫李杜，而近伯仲乎高王"。(沈名德潜，字确士，江苏长洲人。乾隆丙辰举博学鸿词科，未遇。戊午举于乡，年六十六矣，己未成进士，选庶吉士，授编修，累官至礼部侍郎。高宗为序其诗，略曰："德潜之诗，远陶铸乎李杜，而近伯仲乎高王矣，乃独取义于昌黎。归愚之云者，则所谓去华就实，君子之道也。昌黎因文见道，始有是语；而归愚叟乃能深契于此，识夷守约，敛藻就澹，是则李杜高王所未言，而有合于夫子教人学诗之义也。夫非常之人，然后有非常之遇，德潜受非常之知，而其诗亦今世之非常者，故以非常之例序之。异日者江国行春，灵岩驻跸，思欲清问民艰，暇咨新什，将访归愚叟于愚公溪谷间矣。"高王盖指青邱。渔洋谓公诗有过之无不及也。时日本高彝寄书千余言，溯诗学源流，诋钱牧斋持论不公，而以公所论为中正。赠诗四章，愿附弟子列，公拒之，盖法文衡山不以书画与远夷之意也。) 
　　
　　乾、嘉之世，经学昌明，殆如日月之中天。自清之初叶，朴学始萌，颜习斋、顾亭林、毛西河、阎百诗诸公，开风气之先，其后钜儒踵接。元和惠氏、武进庄氏、高邮王氏、嘉定钱氏，盛于吴中。婺源江氏、休宁戴氏，继起于宣歙。曲阜孔氏、桐城姚氏、仪征阮氏，莫不远绍微言，兼通大义，遂使遗经坠绪，焕然一新。(颜公、顾公、毛公、阎公已见前，均为清初经学大家。元和派有惠周惕，所著曰《诗说》；士奇为周惕子，所著为《易说》、《礼说》、《春秋说》。栋为士奇子，所著为《易例》、《周易述》、《易汉学》、《易大义》、《易微言》、《周易本义辨证》、《古文尚书考》、《明堂大道录》、《说》、《左传补注》、《九经古义》，惠氏三世治经，至栋而益盛。吴中汉学实惠氏一家开之。栋之弟子一为江藩，著《周易述补》、《尔雅小笺》；一为余萧客，著《古经解钩沉》，皆于汉学一派有功后学者也。武进派有庄存与，所著曰《周官记》、《周官说》、《周官说补》、《春秋正辞》四种。述祖为存与从子，所著曰《尚书校逸》、《尚书说》、《毛诗考证》、《周颂古义》、《夏小正考释》、《五经小学述》、《说文古籀疏证》；刘逢禄为述祖弟子，所著曰《尚书今古文集解》、《公羊何氏释例》、《公羊何氏解诂笺》、《论语述何》、《发墨守评》、《箴膏肓评》、《废疾申何》。龚自珍为逢禄弟子，所著曰《婺源三传书》；魏源亦逢禄弟子，所著曰《书古微》、《诗古微》。武进又有古文学派，孙星衍卓然名师，所著曰《周易集解》、《尚书今古文马郑注》、《尚书今古文注疏》、《明堂考》、《魏三体石经考》、《孔子集语》。当时洪亮吉与孙齐名，然亮吉所著《左传诂》，远不如孙之精深。高邮派有王念孙，所著曰《读书杂志》、《广雅疏证》。引之为念孙子，所著曰《经义述闻》、《经传释词》。高邮自创一派，专以形声训诂校勘古书，于是千古沉晦不可解之文词，循其例无不涣然冰释。后有俞樾者私淑之，为《群经平议》，为《诸子平议》，为《古书疑义举例》，而后四部书之讹文脱简，重门洞开。嘉定钱氏大昕，不专治一经，而无经不通。其说经之文散见《潜研堂文集》中，弟大昭、犹子塘、坫、侗皆深经术。婺源派有江永，所著曰《周礼疑义举要》、《仪礼释例》、《仪礼释宫》、《增注礼记训义释言》、《深衣考误》、《礼书纲目》、《律吕新义》、《律吕阐微》、《春秋地理考实》、《乡党图考》、《群经补义》。戴震为永弟子，所著曰《戴氏遗书》。段玉裁为震弟子，所著曰《经韵楼全书》、《说文解字法》。永之学出于朱子，而震乃操入室之戈。曲阜孔广森所著曰《轩所著书》，孔广林所著曰《孔丛伯遗书》。桐城派始于方苞，所著曰《望溪全集》。刘大为苞弟子。传古文辞而不传经。姚鼐为大弟子，有《左传补注》、《公羊补注》、《谷梁补注》、《国语补注》、《九经说》。桐城方氏说经诸书，源出北宋，再传至鼐，以参合义理考据为宗。仪征派有阮元，所著曰《皇清经解》、《诗书古训》、《车制图解》、《仪礼石经校勘记》、《曾子注释》、《十三经注疏校勘记》、《经籍纂诂》。后有长沙王先谦著《续编皇清经解》，亦能推衍宗风，网罗散佚云。) 
　　
　　乾、嘉之际，海内诗人相望，其标宗旨，树坛坫，争雄于一时者，为沈归愚、袁简斋、翁覃溪三家。袁公诗主性灵，新奇跌宕，不守前人矩，得名最盛，而其品不高。与之齐名者，为蒋苕生、赵瓯北，二家诗真率，袁虽卑视之，论者以为气体尚在其上也。翁公病渔洋末派之流为空调，特拈"肌理"二字，欲以实救虚。然言言证实，亦非诗家正轨，故其时大宗，仍不能不推沈公。(沈公、袁公爵里见前。翁名方纲，顺天大兴人，乾隆十七年成进士，寻授编修，官至内阁学士。精心汲古，宏览多闻，于金石、谱录、书画、词章之学，皆能抉摘精审，所著《两汉金石记》剖析毫芒。诗宗韩、杜、苏、黄，多至六千余篇。自诸经注疏以及史传之考订，金石文字之爬梳，皆贯澈洋溢于其中，盖真能以学为诗者。蒋名士铨，江西铅山人，乾隆丁丑进士，寻授编修。诗负海内胜名，古诗胜近体，七言尤胜，苍苍莽莽，不主故常。高丽使臣尝赠墨四笏，求其乐府以归。赵名翼，江苏阳湖人，乾隆三十六年成进士，以第三人赐及第。自少游馆阁，与诸名流相酬唱，后游武夷，遍历浙东山水，一发之于诗。归田后，主安定书院，日与朋游故旧赋诗为笑乐。) 
　　
　　黄仲则自湖南归，诗益奇肆。朱竹君督学安徽，延公及洪稚存入幕。三月上巳，会于采石之太白楼，授简赋诗者十数人。公年最少，著白袷，立日影中，顷刻数百言，遍视坐客，皆为之阁笔。(黄名景仁，江苏武进人。未冠，遇洪稚存逆旅中，始共学为诗。旋客湖南王提刑太岳署中。每独游名山，经日不出。值大风雨，或瞑坐大树下，牧竖见者皆以为异人。居安徽督学署半年，与同事者议不合，出署，质衣买轻舟，访秀水郑编修虎文于徽州，追之已不及矣。长沙梁赓陶论诗有云："前人锦袍捉月去，后人白袷当风来。一抚遗编一惆怅，不知谁是谪仙才"，非虚语也。洪名亮吉，江苏阳湖人，乾隆庚戌进士，赐第二人及第。后以言事指斥乘舆，落职，遣戍伊犁。既归，自号"更生居士"。少研经术，与同邑孙季逑齐名，人称"孙洪"。诗文有奇气，与黄仲则齐名江左，又称"洪黄"。黄后客死汾阳，千里奔其丧，世有巨卿之目。性嗜山水，游嵩、华、黄山，皆跻绝壁题名。) 
　　
　　洪稚存尝仿钟嵘《诗品》，评骘同时名家之诗，至为允当。或问君诗何如，曰："仆诗如激湍峻岭，殊少回旋。"(洪公爵里见前。其评诗之略云："钱宗伯载诗如乐广清言，自然入理。纪尚书昀诗如泛舟苕，风日清华。王方伯太岳诗如白头宫监，时说开元。陈方伯奉兹诗如压雪老梅，愈形崛强。张上舍凤翔诗如伥鬼哭虎，酸风助哀。冯文肃英廉诗如申韩著书，刻深自喜。蒋编修士铨诗如剑侠入道，犹余杀机。朱学士筠诗如激电怒雷，云雾四合。翁阁学方纲诗如博士解经，苦无心得。袁大令枚诗如通天神狐，醉即露尾。钱文敏维城诗如名流入座，意态自殊。毕宫保沅诗如飞瀑万仞，不择地流。蒋侍御和宁诗如宛洛少年，风流自赏。吴舍人泰来诗如便服轻裘，仅堪适体。钱少詹大昕诗如汉儒传经，酷守师法。王光禄鸣盛诗如霁日初出，晴云满空。赵光禄文哲诗如宫人入道，未洗铅华。王司寇昶诗如盛服趋朝，自矜风度。严侍读长明诗如触目琳琅，率非己有。王侍读文治诗如太常法曲，究系正声。施太仆朝干诗如甘谗鼎铭，发人深省。任侍御大椿诗如灞桥铜狄，冷眼看春。鲍郎中之钟诗如昆仑琵琶，未除旧习。张舍人埙诗如广筵招客，间杂屠沽。程吏部晋芳诗如白傅作诗，老妪都解。曹学士仁虎诗如珍馔满前，不能隔宿。张大令鹤诗如绳枢瓮牖，时发奇花。汤大令大奎诗如故侯门第，樽俎尚存。张宫保百龄诗如逸客游春，衫裳倜傥。蒋检讨蘅诗如长孺赣直，至老益坚。汪明经中诗如病马振鬣，时鸣不平。钱通副澧诗如浅话桑麻，亦关治术。李主事鼎元诗如海山出云，时有可采。姚郎中鼐诗如山房秋晓，清气流行。吴祭酒锡麒诗如青绿溪山，渐趋苍古。黄二尹景仁诗如咽露秋虫，舞风病鹤。顾进士敏恒诗如半空鹤唳，清响四流。瞿主簿华诗如危楼断箫，醒人残梦。高孝廉文照诗如碎裁古锦，花样尚存。方山人薰诗如东方正谏，时杂诙谐。阮侍郎元诗如金茎残露，色晃朝阳。凌教授廷堪诗如画壁蜗涎，篆碑藓蚀。李兵备廷敬诗如三齐服官，组织轻巧。林上舍镐诗如狂飚入座，花叶四飞。曾都转燠诗如鹰隼脱，精采溢目。王典籍芑孙诗如中朝大官，老于世事。秦方伯瀛诗如久旱名山，尚流空翠。钱大令维乔诗如逸客餐霞，惜难轻举。屠州守绅诗如栽盆红药，蓄沼文鱼。刘侍读锡五诗如匡鼎说诗，能倾一座。管侍御世铭诗如朝正岳渎，卤簿森严。方上舍正树诗如另辟池台，广饶佳丽。法祭酒式善诗如巧匠琢玉，瑜能掩瑕。梁侍讲同书诗如山半钟鱼，响参天籁。潘侍御庭筠诗如枯禅学佛，情劫未忘。史文学善长诗如春云出岫，舒卷自如。黎明经简诗如怒猊饮涧，激电搜林。冯户部敏昌诗如老鹤行庭，举止生硬。赵郡丞怀玉诗如鲍家骢马，骨瘦步工。汪助教端光诗如新月入帘，明花照镜。杨大令伦诗如临摹画幅，稍觉失真。杨户部芳灿诗如金碧池台，炫人心目。杨布政揆诗如沧海泛舟，忽得奇宝。孙兵部星衍诗如飞天仙人，足不履地。吕司训星垣诗如宿雾埋山，断虹饮渚。张检讨问陶诗如骐骥就道，顾视不凡。何工部道生诗如王谢家儿，自饶绳检。刘刺史大观诗如极边春色，仍带荒寒。吴礼部蔚光诗如百草作花，艳夺桃李。徐大令书受诗如范雎宴客，草具杂陈。赵大令希璜诗如麇鹿驾车，终难就范。施上舍晋诗如湖海元龙，未除豪气。伊太守秉绶诗如贞元朝士，时务关心。方太守体诗如松风竹韵，爽客心脾。张司马铉诗如凿险缒幽，时逢异境。张上舍醴诗如倪迂短幅，神韵悠然。刘孝廉嗣绾诗如荷露烹茶，芳香四彻。金秀才学莲诗如残蟾照海，病燕依楼。吴孝廉嵩梁诗如仙子拈花，自饶风格。徐刺史嵩诗如神女用发，时时弄珠。吴司训照诗如风入竹中，自饶清韵。姚文学椿诗如洛阳少年，颇通治术。孙吉士原湘诗如玉树浮花，金茎滴露。唐刺史仲冕诗如出峡楼船，帆樯乍整。张大令吉安诗如青果入筵，其味自别。陈博士石麟诗如晴云舒红，媚此幽谷。项州佣诗如春草乍绿，尚存冬心。邵进士葆祺诗如香车宝马，照耀通衢。郭文学诗如大堤游女，顾影自怜。张上舍问簪诗如秋棠作花，凄艳欲绝。胡孝廉世琦诗如陟险骅骝，攫空鹰隼。罗山人聘诗如仙人奴隶，曾入蓬莱。僧慧超诗如松花作饭，不饱猕猴。僧巨超诗如荇叶刺羹，藉清牢醴。僧小颠诗如张颠作草，时觉神来。僧果仲诗如郭象注庄，偶露才语。僧寒石诗如老衲升坛，不碍真率。闺秀归懋昭诗如白藕作花，不香而韵。崔恭人钱孟钿诗如沙弥升座，灵警异常。孙恭人王采薇诗如断绿零红，凄艳欲绝。吴安人谢淑英诗如出林劲草，先受惊风。张宜人鲍芷香诗如栽花隙地，增种桑麻。") 
　　
　　王兰泉贯通诸学，不名一家。诗宗社、韩、苏、陆，侍宴赓歌皆称旨。词拟姜夔、张炎，古文力宗昌黎、眉山，碑版之文照四裔。治经与惠氏栋同深汉儒之学，《诗》、《礼》宗毛郑，《易》学荀虞，言性道宗朱子，旁及河津余姚诸家，不区门户。又积金石文字数千通，书五万卷。所至宾朋文宴，提倡风雅，后进执经请业，舟军错互，户外屦恒满。士藉品藻以成名者，不可胜数。(王名昶，江苏青浦人。少颖异博学，善属文。乾隆十八年进士，从阿文成征大小金川，叱驭悬崖，日行数百里。夜治章奏、军书于炮火、矢石中，无误无畏。累官至刑部右侍郎。论公者谓："自来文学与武功，文章与政事，判然两途。至于汉宋互异，朱陆殊科，治朴学者以词赋为虚华，论性天者讥训故为繁碎，分茅设，莫能相通，而得其一，皆足以名世。惟公邃于经，健于文，富于诗词，精于考证，达于政治韬略，研穷于性理。又北至兴桓，西南出滇蜀外，所过名山大川，皆足开拓胸心，增长识力，泓迤演，不名一家，可谓通儒也已。") 
　　
　　纪晓岚于书无所不通，尤深汉《易》，力辟《图》、《书》之谬。一生精力，备注于《四库提要》一书，此外不复自为撰著。尝谓："今人所见狭，偶有一得，辄自矜创获，而不知皆古人所已言，或为其所已辟。"故公胸有千秋，而不轻著一书。其所欲言者，悉于《四库提要》中阐发之，而惟以觉世之心，自托于小说稗官之列。(纪公爵里见前。公文集外所著为《阅微草堂笔记》七种。) 
　　
　　乾隆时小说盛行，其言之雅驯者，言情之作，则莫如曹雪芹之《红楼梦》。讥世之书，则莫如吴文木之《儒林外史》。曹以婉转缠绵胜，思理精妙，神与物游，有将军欲以巧胜人，盘马弯弓故不发之致。吴在精刻廉悍胜，穷形尽相，惟妙惟肖，有箭在弦上不得不发之势。所谓各造其极也。(曹名未详，江南上元人。吴名敬梓，安徽全椒人。) 
　　
　　毕秋帆性好著书，铅椠不去手。谓经义当宗汉儒，故有《传经表》之作。谓文字当宗许氏，故有《经典辨正》及《音同义异辨》之作。谓编年之史，莫善于涑水，乃博稽群书，考证正史，始宋迄元，为《续资治通鉴》二百二十卷。谓史学当究流别，故有《史籍考》之作。谓史学必通地理志，故于《山海经》、《晋书·地理志》皆有校注。诗文下笔即成，不拘一格。要皆自运性灵，不违大雅之旨。有《灵岩山人诗集》四十卷，文集八卷。 
　　
　　(毕名沅，江苏镇洋人，乾隆二十五年进士，以第一人及第。引见日，公仪观修伟，进止有度。天颜甚喜，胪唱授修撰，累官至兵部尚书，湖广总督。生平笃于故旧，好汲引后进，如吴中书泰来，严侍读长明，程编修晋芳，邵学士晋涵，洪编修亮吉，孙观察星衍等，皆招致幕府。公暇，诗酒唱酬无虚日。) 
　　
　　章实斋为史学大宗，所著《文史通义》一书，命名仿刘知几《史通》。其扬榷古今，褒贬传记，实与《史通》同为千古不刊之书，而《史德》《史释》诸篇，且为《史通》所未及。(章名学诚，浙江会稽人，尝修《永清县志》。叶廷谓其思精体大，深得史裁。如职官、选举有表，年经事纬，先后不紊。又有士族表以澄流品，而劝睦姻。舆地水道有图，开方计里，形势了如。又有建置图，但详制度而略景物。至于《列女传》，尤极匠心为之，但有一节可书，片言为则，无不描摹謦，刻画仪容，以慰冰洁之志。若夫阙坊有传，防猥滥也，即以待参稽；前志有传，明渊源也，即以维废坠。其体裁皆足为后之修志家取法。各序因志例而推论史例，更有发前人所未发者。刘子元《史通》一编，独擅千古，实斋可以继武矣。) 
　　
　　姚姬传授古文学于刘海峰。海峰与方望溪生同时，居同里，日与之讨论义法，望溪推为今世之韩欧。公乃禀其师传，覃心冥进，益以所自得，推究壶奥，开辟户牖，世人翕然推为正宗，几有青胜冰寒之喻。论者谓望溪之文质，恒以理胜；海峰以才胜，学或不及；姬传则理与文兼至。三人皆籍桐城，故世称为桐城派。求学之士，如蓬从风，如川赴壑，百余年转相传述，遍于东南。由其道而名于文苑者，以数十计，可谓盛矣。(姚公爵里见前。刘名大櫆，安徽桐城人。姚之世父姜坞编修范博文强识，诵法先儒，与大友善。诸子中尤爱姬传，每谈文必令侍侧。姬传幼时即喜亲大，客退，辄肖其衣冠谈笑为戏。故范授以经学，而复使授古文法于大。姬传后主江宁书院二十余年，门下著籍之士，以上元梅曾亮、管同，娄县姚椿、宝山毛岳生，瑞金罗有高，新城鲁仕骥及同邑刘开为最有名者。) 
　　
　　吴山尊好作骈俪文字，沉博绝丽。朱文正谓其合邱迟任为一手。尝选袁简斋、邵荀慈、刘圃三、孔顨轩、吴谷人、曾宾谷、孙渊如、洪稚存之骈文，称为八大家。如袁之为文，师事胡稚威，博综渊茂，其才气足以耸动一时。邵则规模魏晋，风骨高骞，于绮藻丰缛之中，存简质清刚之制。刘之清转华妙，吴之委婉澄洁，洪之寓奇气于淳朴，莩新意于古音。孙之风骨遒上，思至而理合；孔之力追初唐，藻采丽；曾之味隽声永，别具会心，是皆遵循轨范，敷畅厥旨，堪为一代骈文之正宗。(吴名鼒，安徽全椒人，嘉庆四年进士，官侍讲学士，袁公、洪公爵里见前。邵名齐焘，江苏昭文人，乾隆七年进士。少即能为六朝、初唐之文。同年生王芥子太岳初亦好为骈体文，见邵作，叹为天授，遂辍不作，而规仿《史》、《汉》及韩柳矣。年三十六，即罢归田里。主讲毗陵书院，奖借后学，著有《玉芝堂文集》。刘名星炜，江苏武进人，乾隆十三年进士，官兵部侍郎，著有《思补堂集》。孔名广森，山东曲阜人，乾隆三十六年进士，官检讨。年少入官，翩翩华胄，一时争与之交。然性恬淡，好著述。少受经于戴东原，于经、史、小学，沉览妙解。著述甚多，骈文则有《仪郑堂骈体文》三卷，江都汪中读之，叹为绝手。吴名锡麒，浙江钱塘人，乾隆四十年进士，由编修官至祭酒。浙江诗派自竹初白后，大宗、太鸿起而振之。吴之诗境超妙，实为朱、查、抗、厉之后劲。既工骈体，尤善倚声。曾名燠，江西南城人，乾隆四十六年进士，累官至贵州巡抚，著有《赏雨茆屋集》。孙名星衍，江苏阳湖人，与同里杨芳灿、洪亮吉、黄景仁齐名。袁简斋曰："天下清才多，奇才少，渊如天下奇才也。"遂相与为忘年交。乾隆五十二年进士，以第二人及第，授编修。早岁文辞华丽，继乃沉潜经术，博极群书。喜奖借后进，所至士争附之。尤好聚书，间有善本，借钞无虚日，金石、文字及古彝鼎、书、画，皆能穷竟源委。文在六朝、汉魏间，不欲似唐宋八家。) 
　　
　　八家之外，以骈体文称者，又有阮芸台、刘芙初、乐莲裳、彭甘亭、查梅史、杨蓉裳、杨荔裳、刘孟涂、梅伯言、郭频伽、吴巢松诸君，其文皆闳中肆外，典丽肃穆，足与八家并美。(阮公爵里见前。刘名嗣绾，江苏阳湖人，与同里董基诚、董佑诚同以骈文名于时。乐名钧，江西临川人，嘉庆六年举人，著有《青芝山馆集》，与吴兰雪同为翁覃溪弟子，同以才名遨游王侯公卿间。彭名兆荪，江苏镇洋人。查名初揆，浙江仁和人。杨蓉裳名灿芳，荔裳名揆，江苏金匮人。蓉裳由拔贡应廷试，得知县。公余拥书纵读，益务记览，为词章。诗出入义山、昌谷间而自成一体，俪体文惊才绝艳，世谓盈川复生。荔裳少擅风雅，与其兄蓉裳齐名。刘名开，安徽桐城人，为姚姬传高足弟子，著有《骈体文》二卷。梅名曾亮，江南上元人，著有《柏枧山房集》。郭名麐，江苏吴江人。吴名慈鹤，江苏长洲人。) 
　　
　　张度西生有异禀，七岁能诗文，得名最早。年十三，登采石矶，赋长歌，人呼太白后身。其再入都也，值西师凯旋，朝廷行效劳礼，方问亭总督畿辅，筑郊劳台，公为赋铙歌，大书其上，复为良乡居民贾户作凯旋榜帖千余纸，一夕立就。晚年养疴乡里，湖广总督毕秋帆迎至节署，集名流为东坡生日修祀。酒再巡，公援笔为长歌，四座嗟赏。(张名九钺，湖南湘潭人，乾隆二十七年，举顺天乡试。二十九年，以知县发江西。既罢官，遍游嵩、洛、偃、巩。举生平磊落抑塞之气，一泄之于诗，宏博浩瀚，纵其力之所至而一轨于正。著有《陶园文集》八卷，诗集二十二卷。) 
　　
　　张仲冶之诗，生气涌出，沉郁空灵，于从前诸名家外，又辟一境。其《宝鸡题壁》十八首，指陈军事，得老杜诸将之遗，传诵殆遍。其妇亦能诗，有句云："修到人间才子妇，不辞清瘦似梅花。"先生和之，有"夜窗同梦笔生花"句，佳话也。(张公爵里见前，著有《船山诗草》若干卷，学者称船山先生。) 
　　
　　法时帆生平以诗文为性命，士有一艺之长，莫不被其奖进。主持坛坫者三十年，尝称舒铁云、王仲瞿、孙子潇为三君，作《三君诗》以纪之。(公名法式善，蒙古正黄旗人，乾隆四十五年进士，官侍读。自登仕版，即以宏奖风流、研求文献为己任。其为诗质而不癯，清而能绮。论诗用渔洋三昧之说，主王、孟、韦、柳，尤工五言。舒名位，直隶大兴人，少工诗古文，丰神散朗，如魏晋间人。乾隆五十三年举人，以奇博横恣之才，从威勤侯勒保军幕治文书。有龙么妹者，贵州土司龙跃妹也。勤侯征苗，檄调上兵，适跃病，命么妹率兵驰抵军门。妹年十八，身长白皙，结束上马，出入矢石间，所战必捷，秦良玉不是过也。事平，侯为么妹执柯，将以归舒。舒婉辞之，复为诗幻其事，一时传为佳话。著有《瓶水斋诗集》。王名昙，一名良士，浙江秀水人，乾隆五十年举人。好游侠，通兵家言，善弓矢，上马如飞，慷慨悲歌，不可一世。著有《烟霞万古楼集》。窦东皋评所撰《西楚霸王庙碑》曰："二千年来无此手笔矣。"孙名源湘，江苏昭文人，嘉庆十年进士，官编修，有《天真阁集》。年十五随父出山海关，登医巫闾，授笔赋诗，已有惊人之句。妇席氏，名佩兰，亦工诗，著有《长真阁集》。) 
　　
　　岭南自三家后，风雅寥寥，继起者为张药房、冯鱼山、温坡、赵渭川，而必以黎二樵为之冠。黎公足迹不逾岭峤，而诗名满海内。巨公来粤者，咸折节下之。其诗由山谷入杜，而取炼于大谢，取劲于昌黎，取幽于长吉，取艳于玉溪，取僻于阆仙，取瘦于东野，锤凿锻炼，自成一家言。(黎名简，广东顺德人，乾隆己酉充选贡生，父忧，未赴廷试。性好山水，屡入朱明洞天，穷其幽胜。所居曰百花村，亭曰众香，阁曰药烟。生平擅诗、书、画三绝。书得晋人意，画直造元四家堂奥，著有《五百四峰草堂诗钞》若干卷。张名锦芳，广东顺德人，乾隆五十四年进士，官编修，著有《逃虚阁诗钞》、《南雪轩文钞》。冯名敏昌，广东钦州人，乾隆戊戌进士，由庶吉士改户部主事，著有《罗浮草堂集》。温名汝适，广东顺德人，乾隆四十九年进士，累官至兵部右侍郎，著有《携雪斋诗文钞》。赵名希璜，广东长宁人，乾隆己亥举人，官安阳知县，著有《四百三十二峰草堂诗》。) 
　　
　　邓湘皋幼时，闻长老称述乡邦巨人长德，辄欣然听之。稍长则搜讨楚故，不遗余力。每得残缣断简，如获异珍，惊喜狂拜不自己。所纂《沅湘耆旧集》，综一千七百人，诗万五千六百八十首，各为小传，以诗存人。复搜刻《蔡忠烈遗集》，《王船山遗书》，增辑周圣楷《楚宝》，编纂欧阳文公《圭斋集》，尤为有功于先哲。(邓名显鹤，湖南新化人，嘉庆甲子举人，屡试礼部不第，遂绝意进取，博究群书，足迹半天下。凡海内缙绅大夫、才俊士多慕与为友。晚居长沙，客造请诗文者日相踵，悉能副其所求。岿然称楚南文献者，垂三十年云。) 
　　
　　阮芸台为浙江巡抚，立诂经精舍，祀许叔重、郑康成两先生，延王述、孙渊如主讲席。选高材生读书其中，课以经史疑义，及小学、天文、地理、算法，许各搜讨书卷条对，不用扃试糊名法。刻其文尤雅者，曰《诂经精舍集》。不十年，上舍生致身通显及撰述成一家言者，不可殚数。东南人才，称极盛焉。(阮公爵里见前，以嘉庆五年授浙江巡抚。公所著书曰《经室集》，先后刊行海内名宿著述如钱辛楣《三统术衍》、《地球图说》，谢东墅《食物百咏》，张皋文《虞氏易》、《仪礼图》，汪容甫《说学》，钱溉亭《述古录》，刘端临《遗书》，凌仲子《礼经释例》，焦里堂《雕菰楼集》，钟崖《考古录》，孔顨轩《仪郑堂集》，胡西诗集，张解元吏部诗集，僧诵苕《庶查集》，李四香《算书》，凡数十家。) 
　　
　　何子贞以书法名海内，然其生平学问，专肆力于《史》《汉》，罢官后恒为各省大吏聘修通志，体例精严，撰述赡洽。诗宗昌黎、东坡，有苍莽横逸之气。所著有《史汉地理合证》、《东洲草堂诗文集》、《玄女室杂记》、《舂陵倦忆录》，士林珍之。(何名绍基，湖南道州人，道光丙申进士，选庶吉士，授编修，文安公长子。其书法详《巧艺门》。) 
　　
　　朱伯韩尝从倭艮峰、曾涤生游，与闻宋儒绪论。其经术考据，则与何子贞、张石洲相切。至于诗古文，精深雅洁，则与梅伯言、邵位西、刘椒云、冯鲁川及其乡人龙翰臣、王少鹤同时各成一家。盖道光朝魁伟振奇人也。(朱名琦，广西临桂人，官至道员。) 
　　
　　桐城之文，末流仿效，不免流于空疏。曾涤生、吴南屏同起而振之。南屏不屑奉一先生之言以自隘，卒其所得，与姚氏无一不合。曾氏古文，熟于阳刚阴柔之旨，极其伸缩变化，铿訇隐辚，自成清越。尝自言粗解古文，由姚先生启之。然寻其声貌，与姚氏略不相袭。所谓道不可不一，而学不必尽同欤。(吴名敏树，湖南巴陵人，为湘楚古文大家。其治经也，融会汉宋，兼通性理、典章之学，不愧近世之巨儒。著有《湖文集》。曾公爵里见前。其门下以古文著者，有武陵杨彝珍，东湖王定安，武昌张裕钊，桐城吴汝纶，遵义黎庶昌。彝珍、定安，肉多于骨，长于用复而短于使单；裕钊善叙事，而规模不免狭小；汝纶习于间架，其铭词陶铸诗骚，颇堪继武；庶昌读书较多，不囿于法而范围较广。此五人者，虽未能各自树立，然皆曾氏之入室弟子也。) 
　　
　　龚璱人、魏默深为文，有偏霸之才，纵横学《国策》，廉悍学韩非，颇足补桐城所未逮，而为道、咸间文坛之飞将。(龚公爵里见前。魏名源，湖南邵阳人，著有《书古微》、《诗古微》、《圣武记》、《海国图志》等书。其著《圣武记》时，龚璱人手书一联以赠之，曰："读万卷书，行万里路；综一代典，成一家言。"其推挹可谓至矣。) 
　　
　　道、咸以降，骈体文亦多斐然可观者，如李申耆、周荇农、傅味琴、赵桐孙、王壬甫、李莼客诸家，皆气清体洁。而莼客尤词旨渊雅，体格纯净，直欲近掩洪、孙，远追徐、庾，不愧为一朝之后劲。(李名兆洛，江苏武进人。周名寿昌，湖南长沙人。傅名桐，安徽泗州人。赵名铭，浙江秀水人。王已见前。李名慈铭，浙江会稽人。) 
　　
　　国内战争，原无足纪。洪杨之役，王壬甫乃著《湘军志》，叙湘军之缘起与琐事，虽表扬功绩，而言外见意，于诸将劣迹，曾不少讳。曾涤生且有微词，群推为史狐之笔。湘军将帅恶之，购其版毁焉。(王公爵里见前，所撰《湘军志》十六卷。群帅后属王定安别撰《湘军记》，则皆谀颂之词矣。) 
　　
　　石达开以文武兼资之才，起而革命，未获成功。好事者传诵其檄文云："忍令上国衣冠，沦于夷狄；相率中原豪杰，还我河山。"其意气可谓横绝一世矣。又传其《感怀诗》结句云："我志未酬人已苦，东南到处有啼痕。"蔼然仁者之言，令穷兵黩武者见之，当为愧死。(石为云南人，在太平天国封翼王，后与秀清不合，率孤军至四川遇难云。) 
　　
　　李少疏幼贫嗜读，恒负薪山中，且樵且读，卒之贯通群书。言行一遵先哲，以经术词章授徒里中，从游者数百人，咸推为儒林之模楷。(李名光榕，湖南湘潭人，晚年被举孝廉方正。) 
　　
　　汪柳门自谓于书无所不窥，而《史》、《汉》尤精熟。某学使思有以难之，一日叩之曰："龚定诗有'九月犹开窈窕花'之句，窈窕花何物？"汪不能答。某学使转告之曰："桂也。班《书》具在，君殆偶尔遗忘耶？"汪大窘。(汪名鸣鸾，江苏吴县人，官至侍郎。) 
　　
　　易耕莘长身玉立，清瘦如鹤，熟精《昭明文选》，工为六朝小品赋。尝作《熏笼赋》一篇，欧阳节吾称其雅韵绝伦，幽艳在骨。(易名志伊，湖南湘潭人，少即清矫绝俗，与人交不轻然诺。诗词尤为清隽，顾连不得志于有司，年未四十，赍志以终。) 
　　
　　张樵野起家簿尉，粗识文字，中岁始力学骈、散文、诗，竟能卓然成家，书亦超逸绝俗，真奇才也。(张名荫桓，广东南海人，官至户部右侍郎。光绪戊戌政变，遣戍西行，有《西戍遗诗》一卷，关内外途中所作，悲凉激越，令人不忍卒读。) 
　　
　　张冶秋置身通显，而爱国忧时，于杜陵为近。光绪戊戌、己亥间，蒿目时事，郁郁不自胜。尝为《感怀诗》八首，悲壮淋漓，直逼《秋兴》。(张名百熙，湖南长沙人。起家翰林院编修，官至邮传部尚书。其《感怀诗》有二首，云："戎氛近逼姬周日，党祸纷乘赵宋年。忧极真思蹈东海，时危忍见哭伊川。乾坤扰扰事未已，风雨萧萧秋可怜。万里敢忘心报国，诸君应有力回天。""五十二翁霜雪姿，经霜历雪到清时。教忠深负先臣训，补过难酬圣主知。数亩敝庐人外想，联床风雨梦中思。故山无恙堪招隐，会籋青云饵紫芝。") 
　　
　　释寄禅少不识字，为人牧牛。一日见篱落间白桃花为风雨摧败，不觉大哭，遂出家。云游海内，偶登岳阳楼，俯视湖光，一碧万顷，忽得句云："洞庭波送一僧来"。到长沙，以告郭筠仙，郭始教之为诗。中岁以后，宗法六朝，步趋王、孟，高者直逼盛唐，与湖湘老辈邓弥之、王壬甫相酬唱矣。(释名敬安，湖南湘潭人，自号"八指头陀"。书法古拙，间有不知之字，则画形以象之。晚年为天童方丈，立僧教育会。往来京沪间，以传播佛学为己任。) 
　　
　　孙师郑辑近贤诗，约得二千余家，为《道咸同光四朝诗史一斑录》。其中虽瑕瑜互见，然旁搜博采，每人缀以小传，实为近代风雅之《阳秋》。(孙名雄，江苏昭文人，清季官学部，张文达奏派为文科大学监督。工骈体文诗，辑《四朝诗史一斑录》，为诗史阁图，遍征题咏。) 
　　
　　张香涛开府江汉，朝野人士即已云从。迨入枢府，都人士以一亲丰采为荣，故退食之余，无日不有文宴诗会。即最促时间，亦必钩心斗角，作诗钟一二。故当日十刹海之会贤党，宣武门外之畿辅先哲祠与松筠庵，皆为名流畅叙幽情之所。而寒山诗社，亦即起于是时。(张公爵里见前。公以光绪三十三年入军机处。) 
　　
　　江建霞以文学负盛名，所作诗尤惊才绝艳，上掩玉溪冬郎，次回疑雨集不足道也。诗文多不留稿，有人传其《绮怀诗》数章，弱冠时读书鸳湖所作，吉光片羽，弥足珍贵。(江公爵里见前。《绮怀诗》九首，录其二云："镜鹊晨开理鬓云，从知碧玉逊双文。最怜心地明恩怨，孰问家声旧赞勋。弱贺临风同柳细，劫花经雪胜兰焚。梦中洒尽鸳鸯泪，痛绝人间小鄂君"。"帐底偷翻《子夜歌》，镜中难画石家螺。偶开玉匣飞珠凤，谁说红墙即绛河。南内无人留覆钮，北山有鸟怕张罗。那堪谱续金荃夜，惨绿年华鬓已皤。"情词哀艳，似非少年所作，然论其晚境，抑郁无聊，身世实足怆感，是诗仿预为之谶也。) 
　　
　　徐研甫于光绪戊戌，督学湖南，仿张香涛督学蜀中之《轩语》，作《轩今语》，教导士子，趋重实学。其余经学一门，颇主廖季平《公羊》今学、康长素六经是刘歆伪书各说，叶奂份遂作《轩今语辨》，逐一论驳之。朱师晦又作《辨轩今语辨》，一时观者如坠五里雾中，莫辨真理之所在。(徐名仁铸，顺天宛平人，以翰林院编修视学湘中，所赏拔者皆一时名士。八月政变，以牵涉新党革职。廖名平，四川井研人，为王闿运高足弟子。初通《公羊》，渐贯通群经，谓《春秋》、《王制》所以治中国，《尚书》、《周礼》所以治天下，盖与旧说乎异焉。康名有为，广东南海人，著有《伪经考》诸书，为吾国谈新学主张变法之第一人。叶名德辉，湖南湘潭人。朱名德裳，湖南湘潭人。) 
　　
　　文芸阁才思敏捷，下笔千言。光绪朝有珍妃者，幼从文读，颇通书史，屡为帝言之。甲午大考翰詹，帝以公卷授阅卷大臣，拔置第一。擢侍读学士，有大用意。寻为忌者劾罢，归而著书，有《晋书艺文志补注》、《纯常子支语》及《云起轩词钞》各若干卷。(文名廷式，江西萍乡人，庚寅年进士，以第二人及第，杨崇伊以交通内监劾之。) 
　　
　　彭藻才诗词富丽，尤工骈体文。光绪乙未入词林，时值萍乡苦旱，斗米千钱，公以书致张香涛，才藻横溢，情词复极沉痛，中有"霁云断指，包胥顿首"之句。张立发库金十万赈恤之。乡人至今诵其德勿衰。(彭名树华，江西萍乡人，光绪乙未进士，授编修。) 
　　
　　光、宣之间，岑云阶、瞿子玖、袁慰亭、端午桥诸要人相继罢免。梁辟园以目疾闲居长沙，作艳体诗四章分咏之，名流和者数十人，以王壬甫、曾重伯所作为最工，一时脍炙人口。(岑名春萱，广西西林人，时由两广总督入为邮传部尚书，免职。瞿名鸿，湖南善化人，时以大学士军机大臣免职。袁名世凯，河南项城人，以外部尚书、军机大臣免职。端名方，满洲人，时以直隶总督、北洋大臣免职。梁名焕奎，湖南长沙人，光绪癸已举人，为江南知县，以目疾归里，所居青郊别墅颇有湖山之胜。曾名广钧，湖南湘乡人，以翰林院编修出为广西知府，著有《庵诗存》。) 
　　
　　咸、同、光、宣之诗人，可别为三宗：王壬甫崛起湘中，与邓弥之力倡复古，由魏晋以上窥风骚，是一大宗。弥之《白香亭诗》，高秀出湘绮楼之上。湘绮自谓学二陆，至曹、陶已无阶可登，而弥之和陶，冲淡微远，深哜神味。李莼客及章太炎之五言，韵古格高，欲追湘绮，皆属此宗。张香涛尝谓洞庭南北有两诗人，王壬甫五言，樊樊山近体，皆名世之作。樊山早岁为袁简斋、赵瓯北，自入张门，一概弃去。从李莼客游，颇究心于中唐、晚唐，吐语新颖，则其独擅。龙阳易哭庵固能为元白温李者，于是中晚唐诗，流传颇盛。大抵二人少作隽妙，晚年稍觉颓唐。此宗效者甚多，而佳者难觏。若同、光体诗人，出入南北宋，郑苏龛、陈伯潜、陈伯严、沈子培为其宗之魁杰。其中又分二派：一派清苍幽峭，体会渊微，思精笔炼，苏龛、伯潜优为之；一派生涩奥衍，语必惊人，字忌习见，伯严、子培优为之。范肯堂、林畏庐、陈石遗、李拔可皆此宗之健者。至罗瘿公、黄秋岳、梁仲异、夏剑丞，则后起之秀也。(王已见前。邓名纶，湖南武冈州人，著有《白香亭诗集》。章名炳麟，浙江余杭人，博极群书，尤精佛典，古文辞亦戛戛独造，自成一家。樊名增祥，湖北施南人，为人足智谋，优文学，以庶吉士改官陕西渭南令。鹿传霖抚陕，荣禄任西安将军，皆倚重之。后升陕西布政使，然以盛气凌人，屡起屡踬。入民国后，一为袁政府参政，羁滞京师，常与易哭庵作诗歌鼓吹女伶，其格渐卑。易名顺鼎，湖南龙阳人，少有才子之目。其诗工于对仗，运用故事，往往奇辟惊人。民国三年出为印铸局帮办。少年之作，如"星光忽堕岸千尺，水气平添波一层"等句，不可复观矣。郑名孝胥，福建闽县人，著有《海藏楼诗集》。陈伯潜名宝琛，福建人，著有《弢庵诗集》。陈伯严名三立，江西义宁人，著有《散原精舍诗》。沈名曾植，浙江人，作诗喜用僻典，与伯严之好用奇字又少异焉。范名当世，江苏通州人。林名纾，福建人，工书善画，自号冷红生，译著欧美小说最有名。陈名衍，福建人，著有《石遗室诗集》。李名宣龚，福建人，为诗最工嗟叹。罗名惇曧，广东人。黄名濬，梁名鸿志，均福建人。夏名敬观，江西人。) 
　　
　　近有南社者，为东南革命诸巨子所组合，以研究文学、提倡气节为宗旨。社中闻人如黄克强、宋渔父、仇冥鸿、宁太一、程韵荪、汪精卫、柳亚子、陈汉园、高天梅、田紫琴、白楚香、姚雏、邵次公、汪兰皋、景太昭、居觉生、马小进、马君武、冯自由、张蔚西、黎荪、叶竞生、李印泉、顾养吾诸君，皆称文坛健将。岁出丛刻两巨帙，分诗文词录三种，已刊至二十余集。其中多愤世嫉时、慷慨悲歌之作，与少陵诗史相近。然黄、宋、仇、宁、程、黎诸君子，相继殂谢。黄垆向笛，触绪生悲，令人不忍卒读矣。(南社创始于清光绪己酉，柳亚子为之倡，故柳连年被选为主任。黄宋二公已见前。仇名亮，湖南湘阴人，辛亥起义，公以山西独立响应之。民国二年，在北京发行《民主报》，痛诋袁世凯。民国四年，袁党诱之入京，遂遇难。宁名调元，湖南醴陵人，性鲠直，工为诗文。早岁入同盟会，萍醴之役，锢长沙狱中三年，酌酒赋诗，歌声琅琅出金石。既出狱，北走燕京，主《帝国日报》，大言高论，弹射朝政无所避。武昌兵起，乃奔走湘、鄂间，襄黎元洪、谭延闿戎幕，旋任三佛铁路局长。宋渔父被刺，君乃辞职走沪上，电致谭延闿，说以独立。袁政府密令名捕，遂遇害于武昌。程名家柽安徽人，民国四年，在北京谋刺袁世凯不成而被害。汪名兆铭，广东人。柳名弃疾，江苏吴江人。陈名家鼎，湖南宁乡人，众议院议员。田名桐，湖北人，众议院议员。白名逾桓，湖北人，众议院议员。姚名锡钧，江苏华亭人。邵名瑞彭，浙江淳安人，众议院议员。汪名文溥，江苏毗陵人。景名耀月，山西人，众议院议员。居名正，湖北人，参议院议员。马名小进，广东人，众议院议员。马名君武，广西人，参议院议员。冯名自由，广东人，稽勋局局长。张名相文，江苏桃源人，众议院议员。黎名尚雯，湖南人，参议院议员。叶名夏声，广东人，众议院议员。李名根源，云南腾冲人，由众议员任陕西省长。顾名澄，江苏无锡人，数学有重名。) 
　　
　　近有陈仲甫、胡适之、钱玄同、傅孟真诸君，发刊《新青年》，创为文学革命之议，主张以白话为文章。胡之言曰："死文字决不能产出活文学，中国若想有活文学，必须用白话，必须用国语，必须做国语的文学"。陈则力主推翻孔学，改革伦理，为根本上之解决。钱并主张废去汉文，另采用一种文法简赅、发音整齐、语根精良之人为的文字。傅则欲铲除中国学术思想界之基本谬误，谓："吾国数千年来，所有学术，为阴阳学术，所有文学，为偈咒文学。若非去此误谬，自与西洋文明格不入。"观诸君之绪论，类皆以旧文学为死文学，须一律扫除。主张言文一致，于新文学界放一异彩。若能去激去偏，推行以渐，未始非吾国文化进步之一转机也。(陈名独秀，安徽怀宁人，北京大学文科学长。胡名适，安徽绩溪人。钱以字行，浙江吴兴人，皆任北京大学文科教授。傅名斯年，山东聊城人，北京大学文科三年级学生。) 
　　
　　诗钟为联句之变体，不知起于何时，最盛于同、光之际，闽、粤、湘人，尤喜为之。其以钟名，亦不知果取何义。前辈流传名句，多赋物体，如"万里江山归赤帝"---项羽，"一生名节误红娘"---莺莺，"大力将军都是胆"---赵云，"横行公字本无肠"，螃蟹，"胯下英雄红勒帛"---经布，"墙头姓字碧笼纱"---题名录是也。同、光以后，盛行建除体，逐字对嵌，周而复始，名一唱以至七唱。都人士结为寒山诗社，月必数集，雅歌消遣。陈翼牟为社中之健者，作诗钟《九友歌》以张之："龙阳才子钟中仙，摇笔思攫榜花元。忽然攫得喜欲颠，一生夺魁数累千"---易哭庵。"王郎清纯俗生捐，粥粥耻与人争先。偶探骊珠众称妍"---王书衡。"瘿公选句如选钱，收拾奇零一一穿。命题择字争新鲜，问鼎不得心茫然。嘲甲评乙舞翩跹"---罗瘿公"曾侯苦思殊可怜，伏案狂吟如秋蝉。呕心镂肾百虑煎"---曾伯厚。"谁其匹者高阆轩，哆口瞠目绕室旋。轩然一笑得佳联，欲度钟王前"---高阆轩，"亚子风神翩凤骞，美人秋水隔娟娟。听唱黄河颈屡延，落第口呼冤"---顾亚蘧。"就中强记推郑虔，宵寒面壁如参禅。然枯坐耸两肩，抱膝无言口吹烟"---郑叔进。"吾宗主事腹便便，胪唱清声动九天。精思直透秋毫巅，踞榻仰卧赤两颧。以手画肚肚欲掀"---陈公。"关尹好事勤且贤，主持坛坫称中坚。都集刊行始甲编，赓续不已俟百年。吴江枫冷万人传"---关颖人。读陈君之歌，知诸君子跌宕裙屐，流连琴尊，白战无喧，清谈有侣，固一时之佳话也。(陈翼牟名士廉，湖南湘乡人，内务部佥事。诗学义山，深有所得。易罗二君已见前。王名式通，山西人。曾名福谦，福建人。高名步瀛，直隶人，教育部司长。顾名瑗，河南人。郑名沅，湖南人，公府秘书。陈公名庆佑，广东人，交通部主事。关名赓麟，广东人，交通部司长。) 
　　

　　新世说卷三 
</div>
    <div class="pagination">
<a href="新世说_page4.html">上一页</a><a href="新世说.html">1</a><a href="新世说_page2.html">2</a><a href="新世说_page3.html">3</a><a href="新世说_page4.html">4</a><span class="current-page">5</span><a href="新世说_page6.html">6</a><a href="新世说_page7.html">7</a><a href="新世说_page8.html">8</a><a href="新世说_page9.html">9</a><a href="新世说_page10.html">10</a><span>...</span><a href="新世说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
