<!DOCTYPE html>
<html>
<head>
    <meta charset="UTF-8">
    <title>博物志 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>博物志 - 第 1 页/共 6 页</h1>
    <div class="content">　　钦定四库全书　　　　　　子部十二
　　博物志　　　　　　　　　小説家三【琐记之属】提要
　　【臣】等谨案博物志十卷旧本题晋张华撰考王嘉拾遗记称华好观秘异图纬之部捃采天下遗逸自书契之始考验神怪及世间闾里所説造博物志四百卷奏于武帝帝诏诘问卿才综万代博识无伦然记事采言亦多浮妄可更芟截浮疑分为十卷云云是其书作于武帝时今第四卷物性中称武帝泰始中武库火则武帝以后语矣周亮工书影谓艺文聚引博物志子贡説社一条今本不载案此条实在第八卷中亮工葢偶然未检然考裴松之三国志注魏志太祖纪文帝纪濊呉志孙贲传引博物志四条今本惟有太祖纪所引一条而佚其前
　　半余三条皆无之又江淹古铜剑赞引张华博物志曰铸铜之工不可复得惟蜀地羗中时有解者今本无此语足证非齐梁时所见之本又唐防要载显庆三年太常丞吕才奏按张华博物志曰白雪是泰帝使素女鼓五弦曲名以其调高人遂和寡又张彦远厯代名画记引张华博物志曰刘褒汉桓帝时人曽画云汉图人见之觉又画北风图人见之觉凉今本皆无此语李善注文选引张华博物志十二条见今本者九条其西京赋注引王孙公子皆古人相推敬之词一条闲居赋注引张骞使大夏得石榴李广利为贰师将军伐大宛得蒲陶一条七命注引橙似橘而非若柚而有芬香一条今本皆无此语段公路北户录引博物志五条见今本者三条其鸺鹠一名鸡鸺一条金鱼脑中有麸金出功婆塞一条则今本皆无此语足证亦非唐人所见之本太平广记引博物志郑宏沈酿川一条赵彦衞云麓漫钞引博物志黄蓝张骞得自西域一条今本皆无之晁公武读书志称卷首有理略后有赞文今本卷首第一条为地理略自魏氏日以前云云无所谓理略赞文惟地理有之亦不在卷后又赵与旹宾退录称张华博物志卷末载湘夫人事亦误以为尧女今本此条乃在八卷之首不在卷末皆相矛盾则并非宋人所见之本或原书防佚好事者掇取诸书所引博物志而杂采他小説以足之故证以艺文聚太平御览所引亦往往相符其余为他书所未引者则大抵剽剟大戴礼春秋繁露孔子家语本草经山海经拾遗记搜神记异苑西京杂记汉武内传列子诸书饾饤成帙不尽华之原文也又
　　刘昭续汉志注律厯志引博物记一条舆服志引博物记一条五行志引博物记二条郡国志引博物记二十九条齐东野语引其中日南野女一条谓博物记当是秦汉间古书张华取其名而为志杨慎丹铅录亦称据后汉书注博物记乃唐所作今观裴松之三国志注引博物志四条又于魏志凉茂传中引博物记一条灼然二书更无疑义此本惟载江河水赤一条又载汉末闗中女子及范明友奴发冡重生一条而分为两条又载日南野女一条讹羣行不见夫句为羣行见丈夫讹其状皛且白句为状晶目其余三十一条则悉遗漏岂非偶于他书见此三条以博物二字相同不辨为两书而贸贸采入乎至于杂记下所载豫章衣冠人有数妇一条乃隋书地理志之文唐人所撰华何自见之尤杂合成编之明证矣书中间有成句或称卢氏或称周日用案文献通考载周卢注博物志六卷此所载寥寥数条殆非完本或亦后人偶为摘附欤乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　博物志卷一
　　晋　张华　撰
　　余视山海经及禹贡尔雅説文地志虽曰悉备各有所不载者作畧説出所不见麄言逺方陈山川位吉凶有征诸国境界犬牙相入春秋之后并相侵伐其土地不可具详其山川地泽畧而言之正国十二博物之士览而鉴焉
　　地理畧自魏氏日已前夏禹治四方而制之
　　河图括地曰地南北三亿三万五千五百里地部之位起形高大者有昆仑山广万里高万一千里神物之所生圣人仙人之所集也出五色云气五色流水其泉南流入中国名曰河也其山中应于天最居中八十城布绕之中国东南隅居其一分是偏域也
　　中国之域左濵海右通流沙方而言之万五千里东至蓬莱西至陇右后跨京北前及衡岳尧舜时万里三代时七千里亦无常随德优劣也
　　尧别九州舜为十二
　　秦前有蓝田之镇后有胡苑之塞左崤函右陇蜀西通流沙险阻之国也
　　蜀汉之土与秦同域南跨卭笮北阻襃斜西即隈碍隔以劒阁穷险极峻独守之国也
　　周在中区西阻崤谷东望荆山南面少室北背太岳三河之分雷风所起四险之国也
　　魏前枕黄河背漳水瞻王屋望梁山有蓝田之寳浮池之渊也
　　赵东临九州西瞻恒岳有沃瀑之流飞狐井陉之险至于颍阳涿鹿之野
　　燕却背沙漠进临易水西至军都东至于辽长蛇带塞险陆相乘也
　　齐南有长城巨防阳闗之险北有河济足以为固越海而东通于九夷西界岱岳配林之坂险固之国也
　　鲁前有淮水后有岱岳防羽之向洙泗之流大埜广土曲阜尼丘
　　宋北有泗水南迄睢濄有孟潴之泽砀山之塞也楚后背方城前及衡岳左则彭蠡右则九疑有江汉之流实险阻之国也
　　南越之国与楚为邻五岭已前至于南海海之交趾之土谓之南裔
　　呉左洞庭右彭蠡后濵长江南至豫章水戒险阻之国也
　　东越通海处南北尾闾之间三江流入南海通东瓯山高海深险絶之国也
　　衞南跨于河北得洪水南过汉上左通鲁泽右指黎山
　　赞曰
　　地理广大　四海八方　遐逺别域　畧以难详侯王设险　守国保疆　逺遮川塞　近备城隍司察奸非　禁御不良　勿恃危阨　恣其淫荒无德则败　有德则昌　安屋犹惧　乃可不亡进用忠良　社稷永康　教民以孝　舜化以彰地
　　天地初不足故女娲氏炼五色石以补其阙断鼇足以立四极其后共工氏与颛顼争帝而怒触不周之山折天柱絶地维故天后倾西北日月星辰就焉地不满东南故百川水注焉
　　昆仑山北地转下三千六百里有八幽都方二十万里地下有四柱四柱广十万里地有三千六百轴犬牙相举
　　泰山一曰天孙言爲天帝孙也主召人魂魄东方万物始成知人生命之长短
　　考灵曜曰地有四游冬至地上北而西三万里夏至地下南而东三万里春秋二分其中矣地常动不止譬如人在舟而坐舟行而人不觉七戎六蛮九夷八狄经总而言之谓之四海言皆近海海之言晦昬无所覩也
　　地以名山为辅佐石为之骨川为之脉草木为之毛土为之肉三尺以上为粪三尺以下为地
　　山
　　五岳华岱恒衡嵩
　　按北太行山而北去不知山所限极处亦如东海不知所穷尽也
　　石者金之根甲石流精以生水水生木木含火
　　水
　　漠北广逺中国人尠有至北海者汉使骠骑将军霍去病北伐单于至瀚海而还有北海明矣【周日用曰余闻北海言苏武牧羊之所去部落甚迩秪一池号北海苏武牧羊当在于是耳北地见有苏武湖非北溟之海】
　　汉使张骞渡西海至大秦西海之濵有小昆仑高万仞方八百里东海广漫未闻有渡者
　　南海短狄未及西南夷以穷携家渡南海至交趾者不絶也
　　史记封禅书云威宣燕昭违人乘舟入海有蓬莱方丈瀛州三神山神人所集欲采仙药盖言先有至之者其鸟兽皆白金银为宫阙悉在渤海中去人不逺
　　四渎河出昆仑墟江出岷山济出王屋淮出桐栢八流亦出名山渭出鸟鼠汉出嶓冢洛出熊耳泾出少室汝出燕泉泗出陪尾沔出月台汶出泰山水有五色有浊有清汝南有黄水华山有黒水泞水渊或生明珠而岸不枯山泽通气以兴雷云气触石肤寸而合不崇朝以雨
　　江河水赤名曰泣血道路惊骇山河为墟也
　　山水总论
　　五岳视三公四渎视诸侯诸侯赏封内名山者通灵助化位相亚也故地动臣叛名山崩王道讫川竭神去国随以亡海投九仞之鱼流水涸国之大诫也泽浮舟川水溢臣盛君衰百川沸腾山冢崒崩高岸为谷深谷为陵小人握命君子陵迟白黒不别大乱之征也
　　援神契曰五岳之神圣四渎之精仁河者水之伯上应天汉太山天帝孙也主召人魂魄东方万物始成故知人生命之长短
　　五方人民
　　东方少阳日月所出山谷清其人佼好
　　西方少隂日月所入其土窈防其人高鼻深目多毛南方太阳土下水浅其人大口多傲
　　北方太隂土平广深其人广面缩颈
　　中央四析风雨交山谷峻其人端正
　　南越巢居北朔穴居避寒暑也
　　东南之人食水产西北之人食陆畜食水产者蚌螺蛤以为珍味不觉其腥也食陆畜者狸兔鼠雀以为珍味不觉其膻也
　　有山者采有水者渔山气多男泽气多女平衍气仁高陵气犯丛林气躄故择其所居居在高中之平下中之高则产好人
　　居无近絶溪羣冢狐虫之所近此则死气隂匿之处也山居之民多瘿肿疾瘿由于饮泉之不流者今荆南诸山郡东多此疾肿由于践土之无卤者今江外诸山县偏多此病也【卢氏曰不然也在山南人有之北人及呉楚无此病盖南出黒水水土然也今处不流泉之界者固无此病也】
　　物产
　　地性含水土山泉者引地气也山有沙者生金有谷者生玉名山生神芝不死之草上芝为车马中芝为人形下芝为六畜土山多云铁山多石五土所宜黄白宜种禾黒坟宜麦黍苍赤宜菽芋下泉宜稻得其宜则利百倍
　　和气相感则生朱草山出车泽出神马陵出黒丹阜出土怪江出大贝海出明珠人主寿昌民延寿命天下太平
　　名山大川孔穴相纳和气所出则生石脂玉膏食之不死神龙灵行于穴中矣
　　神宫在高石沼中有神人多麒麟灵芝神草有英泉饮之眠三百嵗乃觉不死去琅琊四万五千里
　　三株树生赤水之上
　　员丘山上有不死树食之乃寿有赤泉饮之不老多大蛇为人害不得居也









　　博物志卷一
　　钦定四库全书
　　博物志卷二
　　晋　张华　撰
　　外国
　　西海内西北有轩辕国在穷山之际其不寿者八百嵗渚沃之埜鸾自舞民食鳯卵饮甘露
　　白民国有乘黄状如狐背上有角乘之寿三千嵗君子国人衣冠带劒使两虎民衣野丝好礼让不争土千里多薫华之草民多疾风气故人不蕃息好让故为君子国
　　三苗国昔唐尧以天下让于虞三苗之民非之帝征之有苗之民叛浮入南海为三苗国
　　驩兠国其民尽似仙人帝尧司徒驩兠之后民常捕海岛中人面鸟口去南国万六千里尽似仙人也
　　大人国其人孕三十六年生白头其儿则长大能乘云而不能走盖龙去防稽四万六千里
　　厌光国民光出口中形尽似猿猴黒色
　　结胸国有灭防鸟竒肱民善为拭扛以杀百禽能为飞车从风逺行汤时西风至吹其车至豫州汤破其车不以视民十年东风至乃复作车遣返而其国去玉门闗四万里
　　羽民国民有翼飞不逺多鸾鸟民食其卵去九嶷四万三千里
　　穿胸国昔禹平天下防诸侯防稽之埜防风氏后到杀之夏德之盛二龙降庭禹使范成光御之行域外既周而还至南海经防风防风之神二臣以涂山之戮见禹便怒而射之迅风雷雨二龙升去二臣恐以刃自贯其心而死禹哀之乃拔其刃疗以不死之草是为穿胸民
　　交趾民在穿胸东
　　孟舒国民人首鸟身其先主为霅氏驯百禽夏后之世始食卵孟舒去之鳯凰随焉
</div>
    <div class="pagination">
<span class="current-page">1</span><a href="博物志_page2.html">2</a><a href="博物志_page3.html">3</a><a href="博物志_page4.html">4</a><a href="博物志_page5.html">5</a><a href="博物志_page6.html">6</a><a href="博物志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
