<!DOCTYPE html>
<html>
<head>
    <meta charset="UTF-8">
    <title>里乘 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>里乘 - 第 3 页/共 12 页</h1>
    <div class="content">　　
　　刘封公 
　　
　　山东诸城刘封翁，素饶于财。值岁荒，斗米千钱，民不聊生。封翁计：“拥厚资，饥民未必甘心坐视而不发难者。”遂决意毁家救荒，活人无算。后其子文正公统勋、孙文清公墉，相继为宰相；曾孙文恭公镮之，官至尚书。仕宦科第，至今不绝。佥谓为善之报。 
　　
　　里乘子曰：封翁决意毁家救荒，可谓卓识。向使封翁当日稍事悭吝，其家业亦未必能保，反得为富不仁之名。由是观之，人不亦乐得为善乎哉！后直隶宝坻李封翁毁家救荒，大略相同，子孙科第仕宦，亦一时称盛。 
　　
　　程太封公 
　　
　　江西新建程太封翁，性耿介，躬耕自食其力。娶太夫人某氏，井臼亲操，雍雍然有梁孟、鲍桓之风。后家道日裕，夫妻力行善事。所制升斗，俱有复底，籴则加板一层，粜则去之。晚年盈资累万，儿孙绕膝。双庆古稀，是日，戚党毕集，太夫人受贺毕，忽入房端坐，仰药而逝。时方暑月，举家悲泣，惶恐无措。以天热不能备礼，草草殡殓；又虑被人口实，仓卒葬于由陇。后有形家过其地，见之，叹曰：“此吉穴也。必热葬易于得气，子孙发祥乃速，且贵不可言。”不数年间，其孙晴峰先生矞采，辛未进士，官至两湖总督；憩棠先生楙采，甲戌翰林，官至浙江巡抚；霁亭先生奂采，庚辰翰林，官至江苏藩司，兼摄巡抚。其他曾孙，科第仕宦，至今不绝。益服堪舆之言不谬。憩棠先生巡抚吾皖时，予馆于署中，亲为予言之。 
　　
　　里乘子曰：予尝谓，天生吉壤，非福德兼隆者不能享；如葬不得法，即发祥也亦不速。程太夫人伉俪甚敦，子孙贤孝。向使非变出意外，其家决不肯草草殡殓，仓卒葬于田陇。可见其仰药时，正天之促其享此吉穴，且使葬之如法也。吁！吉穴讵可妄求哉！ 
　　
　　倪封公 
　　
　　吾皖望江倪封翁，为濂舫方伯之父，次郊大令之祖也。尝客金陵。有星者善观气色，决吉凶，百不失一。相公之面，谓气色晦暗，不出一月寿终，促早归部署，迟则无及。公闻之，心甚怏怏，急买舟归。过芜湖，舟江浒。薄暮，登岸野眺，见一少妇抱婴儿，垂涕临江，意欲投水。公问：“汝何人？欲寻短见？”妇拭泪曰：“妾生不辰，良人嗜博，昨赌败，将鬻妾以偿博徒。妾上难舍慈姑，下难抛幼子，展转思维，不如一死。”公问：“身价几何？”曰：“言定二十千矣。”公曰：“此亦细事，汝第抱子回家，我明早携钱给汝夫偿债可也。”妇犹豫不信，公指江为誓，并问姓氏及里居甚详。妇具告之，拭泪叩谢而去。公归舟，戒榜人勿遽解缆。天明，怀数十金，访至妇家。妇正盼望，见公至，大喜，顾谓姑曰：“此即江干所遇善人也。”公急命其夫遍招博徒来，为偿其资，且戒以后勿再与其夫同局，免致夫妻分离。佥诺诺，连声称叹而去。公又出银三十两付其夫曰：“此给汝，聊为生计。汝好为之，一家数口庶不致冻馁。汝妇贤孝，予爱而敬之，不揣冒昧，愿寄为吾女。予岁常上下往来，过此，必来问讯，有无尚可相通也。”一家闻之，环拜地下，叩公姓名，以便尸祝。公笑曰：“久自知之。”后，公过芜湖，必往探之，举家奉公如神明。其夫已戒赌，善权子母，居然小阜矣。越岁，公再如金陵，访星者，诘其言何不验。星者见之惊曰：“公阴骘纹满面，不惟延寿，后福且不可量。”问：“别后作何善事？”公殊茫然，默思：“岂即芜湖救妇事乎？”再十二年乃终，年已将八十矣。次郊大令为予总角交，尝历历言之最详。 
　　
　　里乘子曰：淮阴侯谓：公，小人也，为德不卒。观倪封翁，既为偿博资，又给银使为生计。然则为德能卒，斯真君子矣。越岁，星者再见公，惊谓阴骘纹满面，不惟延寿，后福且不可量。谚云：“相随心变。”其然乎！ 
　　
　　李封公 
　　
　　吾皖合肥李玉泉封翁文安，道光戊戌进士。生平笃于天性，躬行君子也。官刑部提牢时，例各囚每饭一勺。公散饭，必期满勺，生熟必亲尝之。又自捐米煎粥，以济晚饭。后收到人犯，狱中瘟疫易作，公恳切为文祷于神，囚病俱起，又预制药材以济急。夏，则捐颁蒲扇；每秋，各司捐棉衣，公于每所更添棉被十二件，以备病犯发汗养病之用，种种善事，不可枚举。公著《愚荃》、《敝帚》二种，上卷《贯垣纪事》，下卷《村居杂景》，每事各纪七绝诗一首，予多采入诗话。而《贯垣纪事》一卷，不惟可备掌故，而后之人踵而行之，功德真非浅鲜。所谓哀矜勿喜，好生之德，洽于民心，封翁有焉。 
　　
　　里乘子曰：闻之萧山汤敦甫相国云，凡事实事求是，即是为圣、为贤学问。观李封翁官提牢时所为，真可谓实事求是矣。由是推之，其平日居心行事可知，似续显贵，方兴未艾，其所由来者，不信而有征乎？ 
　　
　　叶封翁 
　　
　　吾邑叶封翁凤奎，生性孝友，慷慨好施。母抱痼疾，手奉汤药者，五年如一日。弟客塞外，乃短衣匹马，出关觅之，手足把晤，欢喜过望。兄宦蜀，无嗣，仅一女，卒后，所遗宦囊颇充，一以付女。或谓宜少留作归柩资，公谢曰：“女为兄钟爱，何忍较锱铢，伤骨肉情耶？”遇亲友贫者，不吝推解。有商缓急者，必展转称贷以应。坐此，负累积千金，箧券盈寸，人甘心负约，辄焚去。方壮年，以事泊镇江，见邻舟一少年色惨变，手持碗饮泣。诘之，哭曰：“家姑苏。从亲故丐数金，被盗路绝，只合仰药死。”公夺掷江中，招之同归，为措资使还。生平好善不倦，多类此。今公之长子树南，官湖北知县；次毓桐，己未进士，官吏部文选司主事；次树棠，即选教谕；次湛元，辛酉副举人；次毓荣，乙丑进士，官工部屯田司郎中。予昔游蜀，公视如子侄。予又与诸郎君交如兄弟，故得备闻公懿行云尔。 
　　
　　里乘子曰：叶封翁存心忠厚，见人之急，不惜转为称贷以济之。箧中借券恒满，负约者甚多，亦不与较，以故，寄居蜀中数十年，受累不少。予昔游蜀，翁日就谈乡前辈事，娓娓不倦，真不愧先正典型。此摘挺生吏部所选翁行略中数事，其居心待人，亦可概见矣。 
　　
　　黄勤敏公 
　　
　　乾隆某科，当涂黄勤敏公名田钺，入闱，坐某字第一号。薄暮，见号门外一女郎频来窥觑，讶之，以文场那得有女子至此？试危坐以觇其异。更柝初报，女来益数，似欲进号而不敢者。公素有胆略，迫而察之，果一女郎，乱头粗服，而姿色妖丽，颇带怒容。心知非人，因大声叱问：“何处妖魅！到此何事？”女歛衽频蹙，曰：“妾抱沉冤，请命于帝，特来寻第几号某生索命。尚书公请赐垂悯，毋阻妾路幸甚！”公念某生为同乡社友，倘放女去，性命休矣。又以女称己尚书公，胆益壮。遂谓女曰：“某生系我故人，有何负汝？盍为我言之。”女腼然曰：“妾某氏，父佃生田，征租尝至妾家，屡以游语挑妾。会生失偶，指天信誓，聘妾为继室，决不相负。妾信为真，苟且从之，来往年余。屡促通媒妁，但漫应之。妾既体孕，又力促之，生遂绝迹不来，且论婚某氏，置妾不齿。无何，妾将分娩，父诘知其由，往告，生坚不肯承。父归诃责，妾力疾自踵生门，将面诘之。生预戒门者，拒勿为通。妾进退无归，乃投缳死。”女且泣且诉，并曰：“人孰无情？似此薄情郎，誓必报之！”公曰：“汝言固是，然冤宜解不宜结。论生负心，不特汝衔恨九原，即闻者亦无不发指。但系我友，又不忍坐视不救。我今善筹一调停之法，必使服汝心，汝肯从否？”女曰：“公试言之。”曰：“汝与生以怨终，固以恩始。生固难宥，汝须念当初恩好，姑宽一线。当令生对汝书券，约定场后负荆，诣汝父请罪，仍定翁婿，并请汝骨归葬祖茔，册为继配。所娶某氏，生子先祧为汝子；某生倘贵显，诰典当先及汝。并请高行僧道，讽经超度。似此，庶可稍纾汝恨，汝意云何？”女俯首沉思良久，曰：“妾当一遵公命，但未免侥幸薄情郎矣！”公乃呼生至。骤见女，翼公肘下，骇欲死。公先数其罪，次具道其调停之法，问生允否，生击齿诺诺，连声应曰：“谨如公命。”并向女叩首乞恕。女麾令起，曰：“君休矣！非遇黄公，妾与君一重公案，不知几世方能了结也！”场后，公恐负女，督生往农家订翁婿，其余一如所约。是秋，公与生俱捷。后公官大宗伯；某生官至河帅，女封夫人。 
　　
　　里乘子曰：某生薄情已甚，鬼之临场索命，原是应得之罪。幸遇黄公为之调停，竟叨宥恕，鬼始终可谓多情矣。或曰：“某生福命好，所以能遇黄公力为调停，虽鬼极厉，亦无如何？”予曰：此究是某生徼幸而免，向使不遇黄公，又将奈何？即遇黄公，而袖手不为调停，又将奈何？福命虽好，可恃乎哉？况福命有不能尽如某生者乎？文人薄幸，今古甚多，每届临场，无不获报。少年闻此，亦当有以自警矣。 
　　
　　张叔未先生 
　　
　　嘉兴张叔未先生廷济，乾隆丙午秋试，侨居武林。故事试期，多有携杂物踵各寓求售者。某甲至张寓卖货，去时遗布帕一，内裹番镪十饼，先生见为同寓某生拾去，默识不言。少选，某甲踉跄来寻，意甚仓皇，询之某生，怒唾其面，以为诬己，将纠众缚而鞭之。先生急出排解，且谓甲曰：“而物固吾所拾，业将去市物，而勿妄诬人也。”以好言劝慰某生勿与甲较。复自解囊，如数付甲。甲大喜，感激叩谢而去。先是，甲父以株连逮系，得番镪廿饼便可释归。甲称贷戚友，仅得其半，馀俟售物以足其数。自计失镪，父罪莫释，则己亦不欲生，盖将问诸水滨矣。乃是科先生发解。越六十年道光丙午，其子庆容字稚村，亦登贤书第一。士林荣之。 
　　
　　里乘子曰：叔未先生博学能文，仪征相国阮文达公极所赏识。予弱冠游浙，犹及见之，时先生年已逾七十，身颀而长，白髯垂胸，语言和婉，望而知为有道之士。即此一事，亦可知其胸次超拓，迥异恒流。夫以番镪十饼得两解元，似此便益，谁不愿作？但苦临时吝财难舍耳。或曰：“造物弄人甚巧，安知是科非同寓生解首，暗中即坐此事，竟为先生夺去乎？”予抚掌笑曰：“信如君言，以天道断之，固应若是。” 
　　
　　姚孝廉 
　　
　　吾邑姚孝廉某，耿介醇正，诚笃不欺。某科秋试，苦无资斧，试期既迫，无所为计。忽梦父责其何不赴试，姚以无资对。父曰：“上帝以汝为人不苟，今科应予一第。我三日内于东门外紫来桥下，赐汝元宝一枚。汝勿惮劳苦，连日昧爽，自往觅取，勿使旁人拾去也。汝须谨识勿忘。”姚寤后，初以为妄。甫交睫，又梦父来，责其违训不孝，词色甚怒，醒而异之。计姑往觅，即不得，何害？有粮胥某甲，素善掊克，家于东门，苦热早起，窥姚连日经过其门，蹀躞徬徨，不解何故。试叩之，姚附耳遂以梦告，且曰：“今已二日矣，明晨尚须一往，知君无须此戋戋，故敢相告。得否不可知，但须秘之，勿贻外人笑。”抑亦虑其攘夺也，坚嘱再三而别。甲窃腹嗤其迂，遂以锡镕元宝一枚，将送置桥下绐姚，以供一噱。适有友来访，猝藏匵中。友去，匆匆携置桥下。诘旦，又瞰姚踽踽然出东门去，须臾而返，喜容可掬。甲戏低声迎问曰：“今晨可得宝否？”姚点首笑曰：“得之矣。”甲戏相贺，益腹嗤之，因密遣人，伺姚归作何部署。少选，复命曰：“姚不知何处得一元宝，业兑钱若干，半作家用，半作川资，定于明日买舟赴试矣。”甲大骇，试启匵觇之，则锡宝依然尚在也。急诘纪纲，则曰：“昨曾收某户纳粮元宝一枚，置匵中，公未见也耶？”甲瞪目顿足叱曰：“竖子误我矣！奈何！”盖甲启匵取赝鼎时，初不虞内有真鼎，而误携以去也。急往姚处细告其由，且索返璧。姚让之曰：“我以公长者，故敢质言相告。今乃饰词诈索，何无赖也！”甲语塞。姚是科果领乡荐。 
　　
　　里乘子曰：姚孝廉平日为人，只“耿介醇正、诚笃不欺”八字，天固已尝佑之矣。观其对糈吏附耳密告所梦，亦可见其坦率。乃某甲戏弄腐儒，方自喜其得计，不知己方戏弄人，而天即藉之以戏弄己乎？吾邑当承平极盛之时，凡糈吏之居室衣食，务极奢华，享用过于王侯，挥掷阿堵物如泥沙然，不甚爱惜。将此等不甚爱惜之财以济寒酸，最为得当。吾尤笑某甲误真为赝之后，公然往索返璧，呆蠢极矣。嗟乎！造化默相正人，骗罚狡吏，亦何巧哉！ 
　　
　　某公分校 
　　
　　某公分校礼闱，夜阅一卷，文甚平庸，方将弃置，忽闻窗外诵云：“火楼火，裸妇躲，狐裘裹，秉烛达旦，尔与我。”声甚宏朗，怪之。复取前卷细玩，真无佳处，又弃置之，窗外诵如前。三置三诵，异而伏窗窥之，见一伟丈夫，赤面长髯，类世所塑汉寿亭侯，后随一女子，徘徊月下。知此卷必有盛德事，爰加评语呈荐，并将所闻所见，婉达主司。主司夜阅其文，颇不惬意，而窗外亦闻有朗诵前语者，窥之，果如某公言，遂拔殿一军。榜后，其人谒见房师，公谓：“吾之所以取君者，以德不以文。君究竟作何盛德事？”其人答言：“无有。”公因述所见闻，其人恍然叹曰：“是矣。先是计偕北上，舟泊村市。会市有火灾甚烈，时已夜半，闻有人踉跄上舟，启户视之，见一赤体妇人，蹲伏暗陬，羞慄堪怜，乃脱狐裘，掷使遮裹，呼入船房避寒。妇人固少艾，问知其夫亦系孝廉，益敬而矜之。秉烛达旦，呼舆送归。夫以迹涉可疑，颇相龃龉，且逼令大归。以试期既迫，匆匆解缆，后事不知如何？意者今科侥幸，其以是乎？”言毕，坐间一同年生，崩角在地，感且泣曰：“吾过矣！吾过矣！吾即夫夫是也。微君言，疑团莫释。今而后乃知世间真有狄梁公，而天道之果不爽也。”公闻之，抚掌称赞，谓：“非盛德君子，焉能若是？”乃命两生缔交，欢逾骨肉。后同年生旋里，喜迎妇归，遂为夫妇如初。 
　　
　　里乘子曰：其人与夫夫出自同门，又同时谒师，足见造物暗中联络之巧，何尝愦愦？即味神所诵之语，质朴大似古繇词，断非凡人所可拟议。 
　　
　　乡场显报 
　　
　　道光乙未科湖南乡试，某生写七律一首于卷上，曰：“千里来观上国光，卷中潜被火焚伤。半生只为淫三女，七届谁怜贴五场。始信红颜为鬼蜮，悔从黑地结鸳鸯。而今敢告青云士，休道残花艳且香。”闻此生在闱得狂疾，寻卒。又浙江丁巳补行乙卯壬子两科乡试，一生入闱，在号壁题二绝句，掷笔大叫一声而绝。诗曰：“记否花阴立月时？倚栏偷赋定情诗。而今观试秋风冷，露湿罗鞋君未知。”“黄土无情玉骨眠，可怜欢意杳秋烟。何须更织登科记？修到鸳鸯便是仙。”此两生事，皆刘小馨司马亲见者，书以告予。少年子弟，当以为戒。 
　　
　　里乘子曰：福州梁敬叔观察《劝戒续录》亦载前条，系湖南甲午科事。又后一条，林若衣大令云，浙江女鬼，系山阴张细娘。 
　　
　　吾乡张生 
　　
　　吾乡张生，巨族也。少美风仪，才华丰蔚。甫成童，入邑庠，长老均以远大期之。父为金匮县令，生随任读书，下帷攻苦，自谓科名可拾芥视之也。县绅有某公者，典学时，以赇败，令奉檄率弁役籍没其家，生亦偕往。绅有名园，擅花草竹木之盛，亭台池馆，接构极工，生乘间一游。正流览间，瞥见及笄女郎称娖入山洞去，意其身藏珠宝，亟蹑迹追之。既入洞，以袖拂女郎面，谛视之，盖绝色也。心动，迫与求合，女怒叱曰：“汝何人也？我乃某绅之女，汝敢犯也耶！”生冷笑曰：“汝某绅女，岂不畏我张公子耶？汝父有罪，我知汝身藏珠宝，得失在我掌握，汝敢不畏我耶！”女益怒曰：“我闻，罪人不孥，经之训也。纵父有罪，何预我事？即身藏珠宝，一弱女子能藏几何？况身藏之物，法所不禁，汝又将奈何我耶！”生恨其语不逊，勃然怒曰：“汝谓我奈何汝不得，我偏要奈何汝！看汝又奈我何也！”乃叱众役褫去女裳衣，并缓内重私小结束，且褪及行缠，几至不留一缕，见女胸乳菽发，肌白如玉，竟体所藏缠臂金及他珠宝无算。生拊掌大笑，搜掠罄尽而去。女羞忿啜泣，遂投缳死。越岁秋试，生入闱，各艺草甫毕，将秉烛缮真。忽闻窸窣声，见一女子搴帘入，视之，即绅女也。大惊，携卷踉跄欲遁。女摇手，嫣然笑曰：“轻薄儿，何其怯也？妾非祸君者，何遁为？”生察其意不恶，心稍壮。叩其来意，女笑曰：“君畏妾，岂以前事未能去怀耶？以前事论之，君固爱妾，非有他意，可惜妾命薄耳。妾不幸枉死，命也，于君何尤？且稽君冥籍，前程远大，感君爱妾私意，特来预贺，今科必中魁选。惟首艺中权遣词尚未妥适，必如此修饰，方为完璧。”生细思之，良然，果如女言，重加改订。女并为斟酌数字，始称尽美尽善。女笑曰：“得之矣。二三场好自为之，但求无弊，便可高枕坦卧，静听捷音。妾去矣。”歘然遽逝。生怅然神痴者久之，深感女意，又自悔前事孟浪，未免薄情太甚，然已无可如何矣。及揭晓，果中经魁。时生父已罢官家居，闻生闱中事，窃幸女不念旧恶；既得捷报，老怀愈增快慰。贺客阏门，乐不可支。献岁即趣子束装，计偕北上，以谓指日可作老封君矣。生去不数日，乃翁日晡假寐胡床，倏见女子披发伸舌来前，怒容满面，戟手指而詈之曰：“老贼尚在此梦梦耶！汝子乘人之危，无礼于妾，致死非命。汝初既失义方之教，后又无悔过之心，犹痴顽无耻，妄想作老封君耶！妾在闱中，非不能索汝子之命，然等闲措大，犹不足以大伤厥考心，必令其小有得意，使老贼快慰之馀，愈生奢望，然后妾乃得而甘心焉，则厥考之心伤矣。实告老贼，汝仅此子，妾稽其冥籍，秩居极品，寿臻期颐。妾请命于帝，已罚削殆尽，许妾于芦沟桥旅次报仇泄忿矣。汝尚梦梦，妄想作老封君耶？”遽前批其颊曰：“汝如不信，不日当有好音至矣！”其父惊觉，知其不祥，亟遣使兼程追生归。使至中途，见傔从已扶生柩南旋，果于芦沟桥旅次自经云。乃翁闻信，怨懊自挝，郁郁不乐，寻卒。其嗣以斩。 
　　
　　里乘子曰：初女与生抵牾，其言理直气壮，生稍有天良，即当引咎自责，谢过不遑。乃恶其不逊，窘辱不留馀地，反拊掌大笑，自鸣得意，是诚纨恶少之所为，岂复成读书君子哉！致女饮恨枉死，其不能甘心于生也审矣。“乘人之危”四字，诛心之论；订生爰书，可谓铁案。顾女欲报怨于生，先乃显斥其父，良以生之轻薄，必其父平日骄纵怙恶，有以酿成。所谓“初失义方之教”，“后无悔过之心”二语，又是老吏断狱，以此归咎，乃翁虽百喙不能辞责。女言“汝仅此子”四字，最为刺心；且告以冥籍云云，更属恶极。意谓汝子前程远大，非寻常措大可比，姑令小有得意，以为明效；然后于乃翁妄存奢望时，下一辣手，使老怀快慰，乐不可支者，转而伤心怨懊，郁郁不乐以死，且斩其嗣，报亦惨矣！观女闱中绐生之言，玩弄孺子，直同儿戏，的是妙人；但不知芦沟桥旅次报仇泄忿时又作何状，想必另换一副面孔，不似前嫣然含笑矣。惜张生一去，不能起于九原而问之也！此事予儿时即习闻之，晤我友张南耕大令光甲，询之良然。大令与生同族，并言其领乡荐时，年才十有八耳。 
　　
　　张玉常观察 
　　
　　吾乡张玉常观察曾飏，大学士文端公曾孙，少司空讳廷之孙也。未达时，赴金陵秋试，舟次牛渚，见上流一女尸，赤体浮水面。观察恻然，亟命榜人援置岸上，以红氍毹裹之；又出钱市棺，殡瘗义山，树碣识之而去。是科，房官某公与典试官在闱，每夜阅卷毕就寝，甫交睫，即见一红衣女子立帐外，口诵“且士林有气节，而后朝廷有功名”二句。及阅观察卷，开讲恰此二语，首题乃“宪问耻，子曰：邦有道椸”也。房官、典试官俱窃异之。阅其文，通幅称是，意是名手，且系盛德君子，故一经呈荐，即拔冠多士。既揭晓，房官、典试官话及前梦，彼此相符，叹为奇事。及观察谒见，俱以所梦询之，观察沈思良久，意是葬女一事，因具以告，始各恍然。 
　　
　　里乘子曰：似此等善事，所谓易如折枝，人人能为，乃守钱奴视若无睹，诚为可叹耳。张南耕大令言，先是有怀宁县宿儒赵汝谐者，前科落第，以来岁有庆榜，决意不归，僦居兰若，下帷待试。徐夕，梦至佛殿，闻数人聚语，姑伏暗陬侦之。闻一人言：“明秋江南乡试，未审名数定否？”一人答曰：“定矣。”曰：“十八魁何人也？”曰：“第一名解元，桐城县张曾飏。”后历数至十八名，其第九名则系赵名，心窃喜之。又闻问曰：“闱艺何人所拟？”答曰：“拟者系方望溪先生及某某诸公。”曰：“颇识之否？”曰：“颇能识之。首艺题‘宪问耻，子曰：邦有道榖’。”乃历将所拟十八魁文一一朗诵毕。赵澄心定神，一一默识。忽闻寺中钟鼓声，惊觉，见东方已白。诧为奇梦，亟披衣起，濡笔默书第一名文，却一字不复记忆，惟记得第九名一篇，姑录藏行箧，以观后验。及入闱，果是此题，赵大喜，爰走笔录就，时号门未开，不能交卷，偶至第几号，见其人正缮首艺，以后二比有出无对，思索殊苦。赵觇卷面籍贯姓名，恰是桐城张某，又窥其文，前幅果即梦中所闻第一名之作。以有所触，后幅遂复记忆。因抚其人肩曰：“公何思之苦耶？”其人怒曰：“我自苦思，干卿甚事！何相嬲也？”赵笑曰：“公请息怒，此文小子仿佛识之。”索笔一挥而就。张读之，愕然曰：“公何由知我心也？顷构思正复如是，但苦未就耳。”赵附耳密以梦告，并戒勿泄，张亦窃喜。揭晓，果然。两人由是订交，较他同年，情谊倍觉亲厚云。由此观之，足征科名自有定数，岂人力所能为耶？ 
　　
　　余镜湖太史 
　　
　　咸丰己未秋，粤寇尚窃据金陵，暂借浙闱，举行江南乡试。婺源余镜湖太史鉴，时为诸生，寄居如皋，资斧无措，几不能应试，赖各友醵助，始克束装就道。将至浙省，停车河畔待渡，见前舟渡人甚多，半是赴试者，中流大风骤起，溜疾舟重，遂致覆溺。太史恻然，亟以手指车大声呼曰：“我带路资甚丰，有能援一人上岸者，酬白金百镒。”濒河居民多习泅水，时方秋获，农人贪财，咸辍业从田中趋至，争脱衣下河，将所溺之人尽拯置岸上，俱庆再生。众向太史索酬，太史又笑指曰：“我资具在车上，尔曹自取可也。”众展其襆被，惟铜钱十余千文；又启视箱中，则旧衣数袭、破书数本而已。众索然失望。问曰：“君资何在？”曰：“我资具在此，不汝欺也。”曰：“然则一人百金之说何谓也？”太史笑曰：“我姑妄言之耳。尔曹如谓我食言，所拯诸人具在，生死惟君，既援之上岸，再推之下水如何？”众哗然曰：“君傎也耶？天下只有救命，那有戕命之理！”太史笑曰：“若然，尔曹即当行一善事，请不必再较锱铢矣。”遂取钱十千给众曰：“戋戋薄敬，聊以塞责。”众相视无可如何，瓜分其钱而去。是科，太史登贤书第一名。此亦张南耕大令为予言者。 
　　
　　里乘子曰：大令并言，太史素抱不羁之才，兄升，字见龙，幼举武孝廉；其封翁正行先生，精越人术，侨居如皋四十余年，为人治疾，遇贫穷者不惟不责谢，且施药饵，历久不懈。即此，阴德不小，彼苍能不默有以报之哉！观太史仓猝应变，指车一呼，众人云集，似此急智，亦人所难及；况倾资分贶，毫无吝色，谓非豪杰之士乎？宜其弁冕贤书而簪毫词馆也。 
　　
　　甲乙偕试 
　　
　　甲与乙偕赴秋试，襆被同车。日暮失路，见前有茅屋数椽，因往叩门，闻内哭声甚哀。久之，哭声甫辍，一老妇篝灯开门，问：“客胡为者？”甲乙以失路借宿告。老妇曰：“我家无男子，屋又湫隘，奈何？”甲乙恳曰：“但假容膝地，得免露宿，受惠不浅，他无求也。”老妇曰：“既不嫌亵，敢不如命。”甲乙大喜，命仆解装，同随老妇入，展被于地，将坐以待旦。乃问老妇：“姆家男子何往？顷闻哭声，何哀之深也？”老妇叹曰：“亡夫亡儿，俱为诸生，颇负微名。前岁大疫，不幸相继而逝。今将服满，孀妇难以存活，况亡人去世时，殡殓绌资，不无债负，不得已将儿妇改蘸。昨甫有成说，姑妇难分，是以哀耳！”甲乙闻之恻然，问：“身价几何？”曰：“已说定白金四十两，择日人财两交矣。”曰：“汝妇毕竟愿守愿去？”老妇泣曰：“我妇素贤孝，如愿去，不待服满矣！今实逼处此，难再迁延，那得不悲！”甲乙又问其父子姓名，知无虚妄，不胜太息。因附耳筹议，谓老妇曰：“我二人敬汝妇贤孝，又怜汝姑妇难分，愿赠白金四十两，免汝妇改蘸，何如？”老妇闻言，裣衽伏地，泣谢曰：“若此，恩同再造，结草莫报。”甲乙急掖老妇起，启箧出金，如数付讫，天明兴辞而去。时七月中旬，新秋残暑，晴雨不时。一日晡后，暴雨如注，薄暮始霁，泥淖，车艰于行。方踌躇间，月出东山，皎若晶镜，路傍有一小屋，门外二人徘徊，若有所待。见甲乙至，拱手前迎曰：“两先生辛苦哉！如不嫌蜗居，敢请税驾。”甲乙就视，前一老者，苍髯垂胸，年可五十许，后一少者，年约三十以来。亟与为礼，曰：“吾侪正苦栖止无所，荷长者高谊挽留，感甚！惟仓猝干扰，未免太率。”老者曰：“二公休得谦让，蜗居狭陋，勿罪为幸。”遂肃客入。屋止一楹，东西对设二榻，余无长物。命仆解装宿西榻，请甲乙展被东榻。宾主席地环坐，老者命少者出酒肴列地上，笑曰：“执炊无人，暮夜不能举火，有屈先生冷啜，殊愧人也。”甲乙谢曰：“天气尚暖，冷啜何碍？”彼此酬酢，谈笑甚欢。甲乙叩问主人姓名，笑而不答。少选，月至中天，明河横练，老者笑曰：“良夜逢嘉客，闷饮殊属无趣，两先生志切观光，何妨各拟三艺，以消良夜？”少者曰：“诺。”爰出纸笔，拈四书题三，强甲乙同作。甲乙构思颇苦，见老者少者走笔风驰，顷刻三艺各就。老者汇付甲乙曰：“我二人遁迹荒郊，不谈此调久矣。草草急就，敢求斧正。”甲乙读之，叹为杰作，自愧不及。老者曰：“夜将阑矣，两先生请少寐，以待明发。老夫亦倦欲眠，不能久陪矣。”言毕，与少者枕藉地上，倏已熟睡。甲乙以行路劳乏，一偃仰便入黑甜。无何，仆醒，见己身与甲乙各卧厝柩上，大惊，亟呼甲乙起，互相骇愕，拂视前和，书有姓名，盖即老妇之夫若子也。心知有异，喜夜作各艺俱在，分藏箧中。入闱，果此三题，录之，果同中式；春闱，复联捷成进士。甲乙不忘鬼德，又各馈老妇百金，并为其子妇请旌于朝，以表贤孝焉。 
　　
　　里乘子曰：鬼知报德，足征杜回结草之言不妄。此定远方芷春茂才为予言者。芷春并能历举其姓名，惜予不复记忆矣。 
　　
　　林妃雪 
　　
　　熊生瑞缥，字凡葊，姑苏太湖厅人。性倜傥，容止甚都。读书邓尉山中，冬夜，漏二下，霜月满天，清辉皎洁，顾而乐之，徘徊忘寐。忽闻管弦声，抑扬盈耳，若远若近。信步迹之，数武，见深林中楼台窅霭，气象壮严，石兽当门，双扉未；堂皇灯烛辉煌，人影幢幢，往来蹀躞。潜蹑足，次且入内，伏窗窃窥，一美人宫装上坐，年可三十许；右侧坐一美人，齿亦相等，着淡黄绡衫，手弹箜篌；联肩坐一美人，年二十以来，着葱绿水云之裾，两腕约金玉条脱，手擫玉笛；对坐一美人，衣绛绡帔，年可十七八，鬓边贴翠钿，轻拍牙板，疾徐中节；其余满堂姝丽，年皆二十上下，列坐倾听，所衣各色不同，类皆轻绡软縠，更无一人着羔狐者。窃怪时方苦寒，何不畏冷？少选曲终，上坐美人赞曰：“南昌夫人古调独弹，一洗筝琶俗响，我辈何幸，闻所未闻。”黄衫美人谦曰：“三日不弹，手生荆棘，蒙贤妃谬赞，更觉可羞。”东坐一美人，着藕色五铢之衣者，笑曰：“夫人曲奏雅，毫发无憾，惟罗夫人笛声入破，稍滞半板，赖贵主灵心妙腕，巧为偷声，不然几难合拍。意者心念羊生，神移手涩耶？”上坐者笑曰：“欲加之罪，何患无辞。似此吹毛索瘢，得勿令夫人齿冷？”着葱绿者叹曰：“妾当日不过念羊生尚有仙骨，不惜以一粒金丹度其出世，固无他事，一经慧业文人哓哓饶舌，遂不觉轻薄殆尽矣！”西坐一衣青绡褂者笑曰：“姊姊与羊生一段因缘，尚属形迹可疑；尤可笑者赵师雄小子，偶然醉寐，梦中便妄生幻想，若非翠羽唤醒，又要造出几许黑白矣。”东坐一衣紫罗襦者笑曰：“师雄仅托于梦，犹不敢公然唐突；惟有老逋无赖，判将一种清寒骨，老气横秋，硬呼我辈作妻，不尤令人喷饭耶！”满堂大笑。上坐者曰：“卿等亦不必过于恶谑，我辈伏处山林，亦全赖好事文人品题渲染，聊为林下生色。况神仙眷属，自古尽多，固无足怪，但今夕快聆妙绪，闺阁情形，未免毕露，倘属垣有耳，不又传为谈柄耶？”乃命侍儿出户。即有丽婢三五辈持烛联袂出，瞥见生，惊呼：“有贼！”内问：“何在？”群婢前推后挽，将生拥跽堂下。上坐叱问：“何处狂生？夤夜偷觑人家内梱，罪该万死！复有何说？”生幸近群美，自贺死得其所，因从容自陈邦族，叩称实系误犯，罪知不赦，但求赐死。着淡黄衫者叱曰：“既系秀才，定知守礼，论汝罪在不赦，姑念书生无知，贤妃爱才，汝如能拟庾子山《咏画屏风》诗第一首，称妃旨，我辈当为缓颊。”生不假思索，即次元韵，口占以应曰：“仙境四时春，梅花堪结邻。顾影只自赏，索笑岂无人？绿萼镜中，红英醉后唇。碧天霜月净，辉映增精神。”群美同声赞其敏捷，且谓子山此诗，即唐人五律之祖，和诗雅近初唐，足以赎罪。上坐者笑曰：“始以君为风狂儿，不谓竟是风雅士，休怪孟浪。”乃命生起，赐坐。生三让，然后就位。上坐者曰：“既遇嘉客，不可无酒。”乃命设三席，独坐生于东席，中西两席，群美环坐。生默数共十有五人。遍添松明，照耀如昼。顷刻水陆杂陈，凡龙肝麟脯、水桃火枣之属毕具。行洒侍儿，靡不佳妙。唯肴酒皆冷，酒入口，寒沁齿牙，而甘芳异常，下咽顿觉肺腑清爽，肢体舒泰。生量素宏，连飞十数觥，众赏其豪。上坐者命各拈经史中“梅”字流觞，禁用唐以后诗词，生屡犯令受罚。又问：“古以梅为氏者谁先？”或曰：“梅宛陵。”或曰：“梅福。”或曰：“梅鋗。”生谓：“殷大夫梅柏谏纣炮烙死，当以此为最先。”众谓：“稗官不足信，应倍罚。”生争见《路史》，众谓杜撰，因满引一大斗，促立饮，生不得已，一饮而罄，众益豪之，约轮流把盏。接坐一女郎，着淡白绡衫，年可十五六，齿最稚，时已微醺，笑靥双涡，目波剪水，色尤娇艳，最后把盏。生故辞让，久之接盏，阴捎其掌。女郎一笑，盏堕地，砰然有声。四座大哗，谓应罚十爵。生避席曰：“鲰生幸叨宠遇，得预盛筵，不觉饮已逾量。倘再贪杯，必致失仪，敢辞。”众不许。上坐命：“再尽三爵，而后罢席。”生如命饮讫。上坐者谓生曰：“妾自膺宝勅，管领花魁，伏处山林，久与尘世疏隔。不虞君忽涉玉趾，良非偶然。”因指白衫女郎，谓：“是儿与君固有夙缘，今夕良辰，合当遣奉裳衣，君其无辞。”生喜出非望，仓猝莫知所对，唯唯而已。寻命侍儿撤烛，送两人归寝，群美各亦告退。侍儿导生至东院，一月洞门，门内白石嵌地，其平如掌。历阶而升，循廊左转，有屋十余，椽楣上榜“暖香精舍”四字，复室曲房，连犿窱窌。室内图画满架，鼎彝罗列，绝无俗玩。而青庐中，床奁衾枕，壹皆新制，一似咄嗟猝办者。几上烧桦烛如臂，壁悬吴道子所画《嫦娥窃药图》，两傍悬杨少师行楷一联，云：“绿水鸳鸯芙蓉池沼，青春鹦鹉杨柳楼台。”旁设杨妃榻，有围屏十二幅，前十幅系边鸾所画梅花，末两幅系花蕊夫人楷书宋广平《梅花赋》。时虽严冬，满室盎然有春气。侍儿拽扉既去，生叩女郎姓名，自言：“妃雪林氏，小字皑蕾。”问：“上坐美人为谁？”答：“为江妃采苹；弹箜篌者，乃神仙尉之夫人，即严陵外姑也；倚笛者萼绿华；拍板者寿阳公主。”其他一一称述。生听村鸡已鸣，因趣就寝，相将入帏，备极嬿婉。觉一种奇香出自女郎肌肤，汗气微带酒醺，异常扑鼻，因问：“顷所饮酒是何曲糵，如此甘芳？”妃雪笑曰：“君真俗物。此酒乃采百花之精，以甘露酝酿而成。上者为沆精，次者为瀣髓。顷所饮者，尚是次等；君若饮沆精，更不知颠倒何若也。”生不禁称羡，叹曰：“安得一尝沆精，愿斯足矣！”妃雪笑曰：“君休妄想。沆精惟真仙可饮，俗人饮之，反伤脏腑，为害不浅。”生闻而大惊。固疑妃雪非人，为爱其美，又以其语言和婉，似非祸己者，遂亦不畏。因问：“卿所言江妃诸人，去今千百馀年，何得尚在？”曰：“江妃本黄姑之妹，上帝念其平日无过，且素爱梅，谪满后，乃命司掌梅花。若妾等则各有所司，要皆归其管领。以与君前世有缘，故蒙赐以逑好。”生笑曰：“信如卿言，是亦仙子无疑。小生幸近芗泽，乐而忘死，倘不及时细意领略，恐有日分离，悔之无及。”遂捧其颊而逐逐嗅之。妃雪低笑曰：“狂生啰唣矣。”晨起，问往朝江妃。妃谓生曰：“林妹妙龄慧质，妾所珍爱。今既遣事君子，可在此小住，俟梅花盛开，当召客为贺。”生顿首谢。生尝阅室内藏书，各帙皆有牙签编志甲乙，书名多目所未睹。内有百函，小篆署“天地心”三字，偶披览之，皆备载古今梅花故实，并历代诗词歌赋，卷末以高青邱诗终。方循玩间，妃雪适至，问：“古人言梅如‘盐梅’‘摽梅’，皆只言实而不言花。以梅花入诗，始自何人？”生曰：“卿忘也耶？前小生所拟庾子山诗，即咏梅花之始。”妃雪笑曰：“卿休矣。子山以前，不已有陆凯、鲍照耶？”生辨曰：“不然，咏梅花要以《葩经》‘山有嘉卉，侯栗侯梅’为始，所谓卉者，即花是也。”妃雪笑曰：“君如遇觞政，又当受罚。如以卉为花，则栗花固未见嘉也。”相与拊掌。生暇，从妃雪游，见屋之四围，纵横数里，尽是梅树，不下数万株。蓓蕾繁密，每低徊其下，盼其速放。瞬近上元，开者渐多，各色缤纷，迷离炫目，直如万顷晴霞。诘旦，传江妃命召客。妃雪晨起浓妆，戒生勿出。日晡，喧言客至。妃雪携生登后一小楼，窗皆嵌以五色颇黎。生倚窗遥窥，则见美人数辈，从天而降。有骑龙者，有骑虎者，有骑鸾凤鹓鹤者，所乘奇禽异兽，类多不识。末一人，骑五色蝴蝶，翅如车轮，栩栩可爱，其衣裳钗舄，迥与世别。妃雪密告生以群仙之名：骑龙者，上元夫人；骑虎者，吴采鸾；骑蝶者，罗浮君；其余董双成、范成君、许飞琼、纪离容、李庆孙、郭密香、段安香、宛凌华、石公子、王子登、杜兰香、麻姑、毛女、嫦娥、织女、女几、弄玉、碧霞君、云和夫人等，不可胜记。江妃率众相迎，上元夫人问：“林婢何匿不出见客？岂贪恋新郎，寸刻不舍耶？”生闻之，急推妃雪出。罗浮君见之，携手先言曰：“林妹出落风流，天然可爱，腹中已有俗种，犹腼腆乔妆处子何为？”妃雪面发赤，一一稽首问讯。上元夫人谓：“今夕元夜，我辈当趁良宵嘉会，为林婢添妆上鬟。佥应曰：“诺。”江妃肃客升堂，肆筵设席，八音迭奏，主客尽欢。薄暮，江妃命树间悉悬灯烛，作卜夜之游。俄而，皓月渐升，群仙游戏花间。月影灯辉，花光人面，互相照映，愈觉精神。未几，蟾魄西斜，群仙始各兴辞，翩跹花杪，缓缓凌空而去。妃雪招生下楼，生视群仙已为上鬟，较前更增娬媚。妃雪胪列群仙所赐木难、火齐、琅玕、珊瑚等物，皆世罕有。亡何，落英盖地，密叶成阴，生抚时感物，凄然有故乡之思。妃雪已知之，谓：“君欲归乎？”生曰：“诚如卿言。故土可怀，新人难舍，奈何？”妃雪叹曰：“人生悲欢离合，自有定数。如不令秋扇见捐，又何愁破镜不合！正无须琐琐作儿女子态也！”越日，即白江妃，为生祖饯。群美毕集，江妃自倚玉笛，命妃雪歌《梅花落》曲，以送生行。妃雪低鬟歛容，曼音歌曰：“昨日梅花开，今日梅花落。明知花落时，何不早行乐？乐乐乐，送君懒劝白玉杓。”初阕甫毕，举座相视，皆有离别可怜之色。又命再歌后阕，妃雪以绡帕拭目，裣衽再歌曰：“今日梅花落，后日梅花开。花开厌孤赏，盼君早归来。来来来，待君满引黄金杯。”歌毕，众皆称妙。谓：“后会有期，此歌定征佳谶，足以破涕为笑。”生起作别。江妃赐明珠四双，南昌夫人以次各有所馈。妃雪又取前群仙所赐，并自脱金钗珠珥等物，以锦帕裹好，纳生怀内。招玄鹤一只，与生并坐，自送生行。嘱：“闭目勿视。”但闻鹤起空际，耳畔风声习习，约一炊许，妃雪呼曰：“止。”生启目视之，人鹤俱杳，身立郊外，距家门不过数武。急趋至家，妻见之，悲喜交集。先是，生夜出，逾日不归，馆主人疑其归家；既而，妻使人招生，始共诧异。妻钟氏美而贤，检生衣物俱在，又以生好为狭斜游，疑有所昵，姑置之。至是，生具述所遇，屈指流连将两月。共猜遇仙，因绣江妃及群仙像祀之。生乃出所赆各物，拣鬻数事，已得资巨万，营田宅，蓄仆婢，居然大家。惟念妃雪不置，托故仍如旧馆，潜访其处，青山白云，茫无所有，惟老梅万本，接叶交柯；无数野鸟，回翔嘲于其间而已。叹息零涕而返。越岁，生方家居，忽有道士款关来访，自称苋陆山人。怀中绷一婴儿，解以授生，附书一缄。生折读之，云：“自阻光尘，瞚轮寒燠。计故人之无恙，思君子兮弗谖。非无缩地之方，尅期可至；惜少回天之力，夺命为难。诚以聚散靡常，悲欢难一，迟速固有定数，毫忽不可强求。果其白首有心，彼此静以待之，未必无合并时也。兹以正月初吉，一索得男，敬浼上仙，寄还嗣体。是儿福相，远过乃父。悬知夫人贤淑，腓字覆翼，实嘉赖之。嗟乎！碧云千里，皎日一心，倚竹有怀，飞蓬莫沐。谁能遣此，花浓蝶聚之天；无可奈何，月落乌啼之夜。伏惟保护动履，歛摄闲情。倘蒙念旧殷拳，则玩儿股掌，见子即如见其母可也。林氏妃雪笺上。并颂夫人奁祉。”生阅书大恸。款留道士，自抱子入内付妻。妻方苦不育，得子大喜，名曰毓仙。生出谢道士，并求偕访妃雪所在，道士不肯，坚求不已。生阶前故有红梅一株，道士袖出一玉杯授生，嘱日挹杯水浇之，俟红梅变白，自可与意中人相见。生再拜受杯，酬以黄金，不受而去。生果如言，日浇杯水，祝其速变。至七八年，红色渐杀；十年，花开全成白色，粉搓玉琢，一片晶莹。生顾而狂喜，时对花踯躅，以盼好音。一夜，明月方中，独立花阴，正有所思，忽有人拊其背曰：“故人别来无恙！良夜迢迢，得毋岑寂不？”生惊视之，乃是妃雪。大喜，携手至斋中，备诉相思之苦。妃雪笑曰：“君不言，妾已知之。江妃感绣像之祀，喜君志诚，又恐始终不能如一，故命道人授玉杯以试之。果蒙用情之专，历久不懈，不似寻常轻薄儿，始命妾来，从此可常聚首矣。”翌旦，生挈妃雪朝妻。妻疑为仙，齿序姊妹。时子已十岁，聪慧绝伦，自塾中唤归拜母。妃雪笑抚其顶曰：“儿有母覆育，忘所自出矣。”妃雪和婉娴静，生妻亦爱好之，不与争夕，而妃雪则每劝生就妻寝。其平居与人无异，惟偶食瓜果，绝不尝烟火物。临下谦而且惠，每遇失物，辄知盗自何人，藏于何处，即使其人自行献出，并戒生勿苛责人，以此奉如神明，敬且畏之。生尝问苋陆山人，知为羊真人权。因问：“真人至今尚与罗夫人相聚不？”曰：“仙人眷属与人世伉俪不同，大抵仙人相交以神不以迹；相接以气不以形。交以神者，千里不啻一室；即或有时相聚，则以气相接，而两情融洽，真极絪缊化醇之乐。不比人世，必琴瑟而后谓静好，床笫而后谓恩爱也。”生闻之，恍然顿悟，因求授神交气接之方。妃雪笑曰：“汝根基浅薄，何遽欲作神仙功课耶？”生问：“神仙功课，当从何作起？”曰：“当从善事作起。凡人能行百善者，可登上寿；能行千善者，可作鬼仙；能行万善者，可作地仙；如能行十万善者，则可身超三界，而为大罗天仙矣。君其勉之。”生极为首肯。自是力行善事。时毓仙十七岁，已入翰林，弱冠典学楚南，奉勅迎养。生方求学道，不乐远行，遂与妃雪留家，惟钟夫人一人前往。妃雪寄金刀二柄，付毓仙藏之，以备不虞。后果遇盗，见空中有金甲神拥护，盗不敢犯；又尝过洞庭，大风掀天，覆舟甚多，金刀忽跃出匣，化二金龙，夹舟泊岸，刀仍自还匣中。毓仙知母仙人，焚香遥拜而珍藏之。生幼好学，著作甚富，垂老孜孜不倦。汇集全稿，将谋付梓。妃雪取而火之，笑谓生曰：“君一生徒务虚名，不知名为造物所最忌。古今享大名者，境多蹇塞；不如藏拙，为子孙造福。”生以毕生心血一旦焚弃，殊甚懊惜，而已无可如何，只合付之一笑。从此专心致志与妃雪讲求玄理。初教以按摩吐纳之术，久之渐能辟榖。年过八十，而貌居然少年。妃雪将七十，望之犹如处子。时毓仙长子鼎，年十八，已入词馆；次子彝，年十七，亦登贤书。毓仙皆遣回事亲，妃雪大喜，自为择妇，皆称嘉耦，逾年各举一子。祖父母出，与孙儿妇齿相若，不知者多以为昆季宛若焉。妃雪笑谓生曰：“古云‘人老成精’，若我辈久慁世间，虽不成精，亦难免人窃议，不如撤手为高。”生亦为然。乃作遗训付二孙，夫妇衣冠端坐，含笑并蜕。毓仙已晋卿贰，京邸闻讣，星夜奔丧。归葬，舁棺轻若无物，人多以为尸解。斋前白梅，自后花开并蒂，家每有喜庆事，结实愈多。子孙至今犹以之占休咎焉。 
　　
　　里乘子曰：神仙未有不多情者。观江妃之试熊生，以其用情之专，乃许永谐逑好，足见神仙眷属不能忘情。必谓七情俱绝，始可入道，吾不信也。至妃雪教生求仙之方，惟在力行善事，然则求仙并非甚难，特患人不肯行善耳。何物熊生，得此奇遇，朱颜不老，含笑同归，来去分明，得勿令刘、阮羡杀耶！ 
　　
　　夜话 
　　
　　予客滦州，冬夜与陈果堂参军、葛少莪司马、倪次郊刺史围炉瀹茗，各述先德。果堂言，其祖焕文公讳章，少而读律，每在幕府，办公惟谨。其祖母沈太君，内助行善，御下慈爱，臧获有过，亦不肯以疾言厉色相加。老年奉佛茹素，子孙进甘旨，悉却之，但偶食螺蛳数枚而已。邻有某甲走无常，尝至阴司，见有房屋一所，金碧焜耀，内设龙头几杖，各物陈设精洁，门上横额四字，甲故不识一丁，不知云何。惟见额四旁栖螺蛳数枚，蠕蠕然动，亦不喻其何意。忽一人来，甲试叩之，其人答曰：“此陈十八太娘之第也。君未知耶？”十八者，其祖行；太娘者，其土称也。后为沈太君述之，为之悚然，遂不复食螺。又言，其外大父清苑孙翁，少遭伯奇之厄，卒能以至诚感化。后出而读律，每阅爰书，细意平反。尝夜祷告鬼神，倘有冤屈，乞于梦中相示。娶叶孺人，相助行善，惟恐不及，夫妻矜惜贫苦，老而逾笃。至今子孙科第相承弗替，人以为天之报施善人为不爽也。少莪言，其祖母吴太君，好行善事，愈老愈笃。丐者求食必热而给之。或叩其故，曰：“残羹冷炙，最易伤人，况若曹饥饱不时，肠胃疲败，若滞以冷物，必速其病，是非行善，适所以害之也。”闻者称叹。是可为给食丐人之法。次郊言，其本生祖母某太夫人，性慈善，平生矜孤恤寡，敬老怜贫，无微不至。冬月，遇穷媪寒冷，辄解身所着棉袄予之，己则恒自忍冻，虽子孙不告之。此所谓阴德耳鸣也。是与予曾祖妣殷太君绝相类。初，曾祖父石村公，由拔贡中顺天南元，大挑知县，改就教职，官高邮州学正，嘉惠士林，州人至今称颂。考终任所，宦橐萧条。时先王父问凫公尚未成童，曾祖妣殷太君扶榇携孤归里，亲自课读，日仅薄飥充饥而已。以家道零落，井臼躬操，并于荒山自锄地开垦，荷篠负锸，不惮劳苦。性极慈善，遇贫苦必设法赒济，虽忍饥耐冻而不辞也。既先王父捷秋闱，报至，适殷太君在圃种莱，就问居止。太君笑而指示之。或谓：“此即太夫人也。”报人相顾诧叹。自是日用差给。太君冬月皮衣，恒质以济人，先王父为之赎取，一至春暖，又付典库矣。平居训先王父居官为人之道，壹以廉正慈爱为本，故先王父官楚南，历宰安仁、安福、会同等县，不名一钱，见背后几不能归榇。同时邑中多显宦，归时类获重资，不几何而后嗣凌夷，华屋为墟，良田易主矣。而吾家寒素固如故也。殷太君殁，先祖妣程太君，踵其遗法，觏若画一。至本生先妣史太恭人，生性慈和，最喜隐恶扬善。平居自奉俭约，家大人好客，客至，烹饪必躬亲之，脍炙丰腆，不少吝啬。村妪为先妣执炊，间窃米盐等物，或以告先妣，先妣置若罔闻。问之，则曰：“此细事，我所失有限，若曹得少沾润，不无小补。一经道破，纵不致变生事外，倘他人闻之，相戒勿纳，是绝其给役之路，彼将何以自存耶！”乡党贤之，至今犹称道弗衰。昨予归京师，家大人训之云：“族中有扶鸾者，先妣与先伯母陈太君降坛，谓同膺上帝勅封，先妣为东隅老人，先伯母为西隅老人，同在北海镇守海怪，三年无过，例当迁擢。”今三年矣，又未知量移何若也。惟予小子不肖，因循苟且，不自奋励，少遂显扬，增光泉壤，以慰在天之灵，清夜自思，能勿愧乎！能勿勉乎！ 
　　
　　吴真人 
　　
　　吾邑明季有吴某者，性至孝，曾两刲左右臂疗父母疾。家贫，贩鱼为业。父母所欲，必竭力奉之，甘旨无或缺。他日贩鱼归，见道左一兀丐，两足自膝以下、踝以上腐烂无完肤，脓血狼藉，臭不可迩。行路者掩鼻而过，吴独顾而叹息，心窃怜之。兀丐叱曰：“汝胡为者！顾吾足而叹，得勿憎厌我耶！”吴谢曰：“否否。吾叹子之足创甚，而怜其不良于行，恨无术可以疗之，何憎厌之与有！”丐笑曰：“如此甚善。顾吾患此数十年，经多医无少效。佥谓必得一义士跪而舐之，患当已。汝果惠而怜我，能如医者言，姑一试之，可乎？”吴曰：“此惠而不费，果能已子之患，快莫大焉。有何不可？”丐遽伸两足，顾谓吴曰：“来来，请尝试之。”吴面无难色，果伏地次第跪舐，但觉芳香扑鼻，不闻其臭。舐讫，痂落盈掬，肤柔润如切肪，光可鉴影，心窃称异。丐叹曰：“汝真义士也！实告汝，我非他，乃拐仙也。夙耳汝好义，今果然，真仙材也！汝能从我游乎？”吴叩首谢白：“仙师不弃，幸甚！徒以有老亲在，事养需人，不敢奉教。”丐赞曰：“汝根器甚深，上帝鉴汝孝思，久已名注仙籍。我姑授以大道，汝归而时习之。至时，再来度汝出世。汝掬中痂，慎勿轻弃，一痂可活万鱼，多者汝自服之，可以却病延年，胜寻常丹药万万也。”吴自舐创后，心地光明，顿增智慧，跪受仙教，入耳即悟。归家试取片痂置鱼篮中，枯鱼无数尽活，味且鲜美。自是，价倍他贩。不数年，居然小阜。乃买田润屋，娶妻生子。亲殁，殡葬尽礼，庐墓三年。为子授室，即以家事付之，绝不过问。每遇旱涝，迫于乡人之请，祷晴祈雨，辄有验。乡人多受其福，群以“真人”呼之。邑有某公子者，素好客。吴尝出入其门，与之游戏。座上有崔道士，江西人，固天师府法官也。少业儒，嗜酒，父戒之不悛，杖之，怒逃至龙虎山；既为法官，颇得天师宠任。父殁，家人赴闻，怒不奔丧。天师恶而摈逐之。崔挟术游江湖，闻公子名，踵门求见，公子试其术，大喜，待以殊礼。邑城东有河，每春水新涨，潋滟满岸。公子偶以有事过河，欲渡无舟，崔呵片席成舴艋，登之倏达彼岸。归时，又临流觅舟，吴笑曰：“舟不如骑。”戏拾拳石呵之，果成骏马，鞍鞯具备。三人并跨，踏波如履平地。达岸，衣履不濡，视所坐骑，依然拳石也。吾邑春日，儿童争放纸鸢，公子顾而乐之。崔戏摘柳叶吹之，幻一大鹏，盘旋霄汉，吴戏吹系马石，幻成一龙，鳞甲灿烂，夭矫天际。见者皆惊为真龙也。公子有别业在龙眠山，秋日，招吴与崔小酌，请各试其术。崔谓能倒四时，拂袖一挥，果见满山红叶变成桃李。吴笑谓崔曰：“汝颠倒四时，盍观我瞬息千里乎？”以公子尝夸西湖，亦拂袖一挥，果见六桥、三竺诸胜境，历历在目。崔笑谓吴曰：“君能瞬息千里，而谓我不能乎？”时京师某皇亲有花园名甲海内，公子幼曾从父游览，尝称道不置。崔谓：“在此小饮殊闷闷，请一访某皇亲花园何如？”公子白：“甚善。”崔擥公子祛：“试一举足。”果即至其园。园中景物与曩时所见无异，公子不胜诧愕。吴笑曰：“是何足道。公子倘一游瑶池，更不知倾倒何若也！”公子喜曰：“瑶池亦有术可至乎？”吴曰：“可。”乃袖出布帕，方五尺许，挈公子与崔立其上，叱曰：“起！起！”帕果凌空而升，顷刻身登天界。但见仙山楼阁，金碧耀目，其中琪花瑶草，千态方状。蟠桃多树，时方着花，五色迷离，其大如盏，芳气沁骨，一空凡艳。既至一亭，上榜“俯视一切”四字，试侧身下视，五岳如粒，沧海盈勺，眼界陡扩，胸襟洞开。亭中几榻，皆设锦裀绣褥，吴拉公子少坐，觉柔软异常，竟体爽适。吴笑曰：“枯坐究属少趣，臣敢请阿母赏给清宴，派遣仙姬为劝一觞，可乎？”公子笑曰：“不敢请耳，固所愿也。”吴下坐，向内稽首者三，口中喃喃不知云何。少选，仙童数辈，果赍酒肴而至，麟脯龙肝、冰梨火枣之属，罗列满案。吴率公子再拜稽首，遥谢阿母，然后就坐。王母寻命侍儿范成君、婉凌华、许飞琼、董双成四仙姬前来劝觞。各起为礼毕，觥筹交错，酬献甚欢。酒酣，吴避席，拜手前致词曰：“臣等猥叨阿母赐宴，荣幸已属溢分；又蒙命仙姬劝觞，尤为旷典。惟久慕仙姬等雅擅音乐，敢请一奏天籁，俾洗俗耳，传之下界，允称佳话。区区之忱，未审见许否也？”诸仙姬俱笑而首肯。须臾，五灵之石，八琅之璈，湘阴之磬，云和之笙，丝竹铿锵，泠泠盈耳。范成君敛容正襟，倡歌曰：“二曜左行，苍苍右些；左之右之，人增寿些。”婉凌华整鬟袂，继歌曰：“醯鸡其展翼兮，黍民其交捷兮，载幬其裈衵兮，蚩蚩其一虱兮。”许飞琼嘅然太息而续歌曰：“噫嘻！夏何为而必暄兮？噫嘻！冬何为而必寒兮？噫嘻！四时何为而必代谢兮？噫嘻！造化何为而必拘拘不化兮？”董双成掩口含睇而卒歌曰：“云油油而果车耶？风飘飘而果马耶？真耶？假耶？无可，无不可耶？”歌毕，四座称善。吴率公子等再拜兴辞。仍登帕，凌空冉冉而下。公子拭目而视，不禁诧，去时秋杪，归已暮春，树木杈枒，一瞬绿阴成幄矣。始知天上片刻，人间已逾半载。公子俗念顿空，知吴异人，坚请愿从学道。吴谓公子是富贵中人，执不可。崔以吴技出己右，衔之。尝以足戏蹴吴腹，隐痛下坠。吴知崔将以术杀己，闭门内视七日，腹中下一铁砧，重十余斤，恶之。后与崔遇，以掌拍其背曰：“君何恶作剧？然铁砧之惠，不可不报也。”崔心痛甚，知吴报己，急辞公子归家，亦将闭门炼气以祓除之，计过四十九日当无患。匝月后，吴使人探诸其家，崔子遵父命拒不使见。其人绐之曰：“汝何愚也？我知汝父闭门炼气，今已月馀矣，焉有人经月馀勺水不咽，而犹能存活者乎？”其子以为然，试往觇之。甫一推门，见崔趺坐榻上，背有五小虎，口各啣铜钉而力拔之，钉约长五寸许，拔出过半，见生人至，虎遁而钉仍入内。崔厉声长叹，而气遽绝。吴年至八十，腰脚健于少年。一日，有兀丐来访，与话良久。丐去，吴命于为治丧具，命毕，端坐无疾而逝。或谓拐仙来度出世。后舁棺轻若无物，盖尸解云。 
　　
　　里乘子曰：大罗天原无无父之国。吴之孝思早蒙上帝鉴察，名注仙籍，宜矣。若崔者，初逆父教，继不奔丧，欲以术杀吴，卒为吴所杀，是殆亦天假吴手以诛不孝者乎？吴之奇迹甚多，乡妇孺类能道之，予所闻者如此。并闻吴殁期年，有乡人游嵩山，见吴与一道士藉地饮酒，乡人愕然问曰：“久闻君已仙去，顾尚慁迹风尘耶？”吴笑谢曰：“仙去则吾岂敢，好事者为之也。”其人归，急访诸其家，告以所见，始知尸解之说不谬。 
</div>
    <div class="pagination">
<a href="里乘_page2.html">上一页</a><a href="里乘.html">1</a><a href="里乘_page2.html">2</a><span class="current-page">3</span><a href="里乘_page4.html">4</a><a href="里乘_page5.html">5</a><a href="里乘_page6.html">6</a><a href="里乘_page7.html">7</a><a href="里乘_page8.html">8</a><span>...</span><a href="里乘_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
