<!DOCTYPE html>
<html>
<head>
    <meta charset="UTF-8">
    <title>国老谈苑 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国老谈苑 - 第 1 页/共 2 页</h1>
    <div class="content">　　钦定四库全书　　　　　子部十二
　　国老谈苑　　　　　　　小说家一【杂事之属】提要
　　【臣】等谨案国老谈苑二卷旧本题夷门叟王君玉撰考陈振孙书录解题宋史艺文志作国老闲谈卷数与此相合而注称夷门君玉撰不着其姓然则此名后人所改王字亦后人所加矣所记乃宋太祖太宗真宗三朝杂事于当时士大夫颇有所毁誉尤推重田锡而贬斥陶谷其余如冯拯诸人俱不免于微词虽间或抑过情而大致犹据实可信如范质不受赂遗窦仪议今皇弟开封尹署勅赵普请从征上党曹彬平蜀回囊中惟图书诸条宋史皆采入本传中他亦多叙述详赡足与史文相参攷惟记太祖清流闗之战谓临阵亲斩伪骁将皇甫晖不知晖兵败见擒送夀州行在周世宗尚赐以金带鞍马因创甚不肯治而死并非戮之阵前又谓是时环滁僧寺皆鸣钟遂为定制案滁人一日五时鸣钟乃后人感晖之意以资追荐亦非为太祖助战而起此则传闻之讹异未可概从至谓太宗向用老成冦准欲求速进遂饵地黄芦菔以求白髪恐准亦未必至是也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　国老谈苑卷一
　　太祖尝语赵普曰唐室祸源在诸侯难制何术以革之普曰列郡以京官权知三年一替则无虞因従之
　　开寳中御廏新调御马成进太祖御宣政殿亲阅时太宗尹天府亟召之既至俾自殿陛乗之太宗固辞以人臣之礼不可上勉之不从其恳已而目送之且语左右曰令公真他日太平天子也
　　太祖以范质寝疾数幸其家其后虑烦在朝大臣止令内夫人问讯质家迎奉器皿不具内夫人奏知太祖即令翰林司送果子牀酒器凡十副以赐之复幸其第因谓质曰卿为宰相何自苦如此质奏曰臣向在中书门无私谒所与饮酌皆贫贱时亲戚安用器皿因循不置非力不及也猥厚赐有涉近名望陛下察之寻薨开寳中因相位乏人太祖累言如范质真宰相也嗟悼久之
　　太祖尝御宴翰林学士王着御宴既罢着乗醉喧哗太祖以前朝学士优容之令扶以出着不肯退即趋近屏风掩袂恸哭左右拽之而去明日或奏曰王着逼宫门大恸思念世宗太祖曰此酒徒也在世宗幕府吾所素谙况一书生虽哭世宗能何为也
　　太祖曰周世宗征淮南太祖总军政然分部之制禀于世宗时宣祖不豫是役当淮将皇甫晖之敌也宣祖惮之宻请移军上告以世宗之命遂止上翌日衔戚夺志以图报効挺身死战血濡袖既而擒晖淮南平上功居第一王业肇于是矣向若茍私循军移世宗有命则得祸无又安能建不拔之基以延祀于万世者乎
　　太祖提周师甚寡当李景十五万众阵于清流山下士卒恐惧太祖令曰明日午当破敌人心遂安翌日正午太祖果临阵亲斩伪骁将皇甫晖以覆其众是时环滁僧寺皆鸣钟而应之既平鸣钟因为定制赵时进滁州午钟记
　　太祖尝暑月纳凉于后苑召翰林学士窦仪草诏处分邉事仪至苑门见太祖岸帻跣足而坐仪即退立閤门使督趋仪曰官家方取便未敢进閤门使怒而奏之太祖自视微笑遽索御衣而后召入未及宣诏意仪奏曰陛下新即大位四方瞻望宜以礼示天下臣即不才不足动圣顾臣恐贤杰之徒闻而解体太祖敛容谢之自后对近臣未尝不冠带也
　　太祖将亲征潞贼李筠诏留后吕余庆赵普于京师普因私谒太宗于朱邸且曰普托迹诸侯十五年今偶云龙变家为国贼势方盛万乗蒙尘是臣子効命之日幸望啓奏此诚愿军前自効太宗即以闻上太祖笑曰赵普岂胜甲胄乎因谓太宗曰是行也朕胜则不言万一不利则使赵普分兵守河阳别作一家计度及凯旋第赏宰臣拨官太祖曰普有从朕伐叛之勲宜当加等于是授侍郎枢宻使
　　太祖一日袒裼幸翰林院时学士卢多逊独直上行与语引入寝殿因指所御青缣帐紫绫褥谓多逊曰尔在外意朕丰侈朕用此犹常愧之
　　太宗尝冬月命彻兽炭左右或啓曰今日苦寒上曰天下民困是寒者众矣朕何独温愉哉
　　太宗尝幸龙图阁阅书指西北架一漆函上亲自署钥者谓学士陈尧咨曰此田锡章疏也已而怆然久之
　　太宗一日写书笔滞思欲涤砚中宿墨顾左右咸不在因自俯铜池涤之既毕左右方至上徐顾曰尔辈何处来
　　太宗志遵俭谨每居内服澣濯之衣或有穿者则命纫补以进
　　太宗退朝常以经籍自娱所阅之策以帕裹小黄门待之巡行殿籞毕以为从药糊之须率皆副焉又以栢为界尺长数寸谓之隔笔简每御制或飞宸翰则用以镇所临之纸
　　真宗初即位暇日召翰林学士王禹偁与之论文禹偁奏曰夫进贤黜不肖辟谏诤之路彰为诰命施之四方延利万世此王者之文也至于雕纎之言岂足轸虑思较轻重于琐琐之儒哉愿弃末务大以成宗社之计上顾曰卿爱朕之深矣
　　真宗在朱邸时诸王竞营假山兖王山成合宴以赏真宗预焉酒方洽王指谓侍读姚坦曰是山崇丽乎坦曰聚血尔何山之谓也昔年夏侯峤为宛丘令田赋充而迁督刑之血日沃于庭此山之工实倍彼赋非聚血而何上不怿而辍宴还第乃去山为壁写儒行篇他日对而命宴坦叩头谢曰非英贤何能及此太宗闻之意有属焉
　　真宗在东宫一日太宗勗令学草书乃再拜曰臣闻王者事业功侔日月一照使隐微尽晓草书之迹诚为秘妙然达者盖寡倘临事或误则罪有归焉岂一照之心哉谨愿罢之太宗大喜顾谓之曰他日之英王也
　　仁宗在储宫真宗慎择官僚皆难其人鲁宗道时作正言慷慨敢諌忽一日便坐召对真宗曰太子天下之本当得正人辅之令以付卿其忠心以导吾子宗道退让敦奬遣之翌日除右谕德
　　仁宗既即位每朝退多弄翰墨一日学书适遇江陵王钦若奏章上达因飞帛大书王钦若三字既罢左右取之呈于太后是时钦若有再命相之议太后遂令中使合其字缄为汤药驰驿以赐钦若即口宣召之钦若至阙下故寂无知者
　　周世宗在汉为诸卫将军尝游畿甸谒县令【忘其姓名】令方聚邑客蒱博弗得见世宗颇衔之及即位令因部夫犯赃数百疋宰相范质以具狱上奏世宗曰亲民之官赃状狼籍法当处死质奏曰受所监临财物有罪止赃虽多法不至死世宗怒厉声曰法者自古帝王之所制本以防奸朕立法杀一赃吏非酷刑也质曰陛下杀之即可若付有司臣不敢署勑遂贷其命因令今后犯者并以枉法论质乃奉诏令刑统中强率敛入已并同枉法者是也质之守正不回大率如是
　　范质在中书急于铨品人物凡清资华级未尝虚授于人延士大夫讲贯世务以观器识显德中殿中侍御史柴自牧右补阙裴英同谒质于中书质语及民间利病因谓自牧曰尝歴州县乎自牧对以数任职事次问英英唐相贽之后以门地自负乃曰徒劳之役惟英偶免质怒责英曰质虽不才备位宰相坐政事堂与谏官御史论生民疾苦非戏言也浮薄之徒安可居谏署英慙惧而退明日质具奏其事英遂授散秩
　　赵普在中书每奏牍事有违戾太祖意者因请之于上或拂之于地普缓拾之振尘以献有及再三者理遂而已
　　曺彬初尅成都有获妇女者彬悉闭于一第窍度食且戒左右是将进御当宻行之泊事宁咸访其亲以还之无亲者备礼以嫁之彬平蜀回辎重甚多或言悉奇货也太祖令伺之皆古图书无珠金寸锦之附
　　范质性俭约不受四方遗赂自五代以来宰相取给于方镇由质絶之为相辅居第止十一间门屋卑隘周太祖尝令世宗诣质时为亲王轩马髙大门不能容世宗即下马步入及嗣位从客语质曰卿所居旧宅门楼一何小哉因为治第
　　周世宗尝欲以窦仪陶谷并命为宰相以问范质质曰谷有才无行仪执而不通遂寝其事太祖又欲令参知政事赵普惮其刚严奏以薛居正代之终不入中书亦其命也
　　雷德让判大理寺一日有疑谳非次请对时太祖放鸷禽于后苑见德让奏曰陛下以放禽为急刑狱为常臣窃未喻上怒举持玉鍼撞之二齿坠地德让拾而结于带中上谓曰汝待诉我德让曰臣安敢诉陛下自有史官书之上从而悔厚赐以遣之
　　窦仪自周朝以来负文章识度有望于时搢绅许以廊庙之器仪因以公台自许急于大用乃设方畧以经营之为端明殿学士判河南府时括责民田増其赋调欲期恩宠以致相位当时洛人苦之又尝奉诏按筠州狱希世宗防锻链成罪枉陷数人士君子以此少之
　　权某为翰林待诏有良马日驰数百里陶谷欲取之累言于权权曰学士要诚合拜献某年老有足疾非此马驯良不能出入更俟一二年解职必以为贽谷心衔之后因草宻诏召权于阁中书之谷曰吾尝爱权卿破体王书写了进本来权即与书之谷突入阁中取其本乃谓权曰帝王宻诏内有国家机事未经进御辄写一本欲将何用泄漏宻防罪当不赦即呼吏作奏牍发其事权不能自明但惶恐哀诉而已谷曰亟将马来释尔遂并马劵取之
　　又尝奉使两浙献诗二十韵于钱俶其末云此生头已白无路扫王门时谷官是丞郎职为学士奉命小献诗已是失体复有扫门之句何辱命之甚也
　　又浙帅开宴置金钟以为罸爵谷后因卧病浙帅使人问其所欲谷以金钟为请浙帅以十副赠之乃以诗谢云乞与金钟病眼明其茍得无耻之如此及复命出其境即赋诗于邮亭云井蛙休恃重溟险泽马曽嘶九曲滨请令人传诵冀掩前诗之失谷之狡谲多此也
　　刘温叟方正守道以名教为己任幼孤事母以孝闻其母甚贤初为翰林学士私庭拜母即命二婢箱擎公服金带置于阶下谓温叟曰此汝父长兴中入翰林时所赐也自先君子薨背以来常惧家门替坠今汝能自致青云继父之职可服之无愧矣因欷歔掩泣温叟伏地号恸退就别寝素衣蔬食追慕数日然后服之士大夫以为得礼温叟累居显要清贫尤甚未尝受人馈知贡举时有经学门生居畿内者献粟草一车温叟却之其人曰此物出于躬耕愿以致勤温叟不得已而受之即命家人置衣一袭以为答计其直即倍于粟草矣自是无敢献遗者为御史中丞时尝道由乾元门左右奔告圣驾方御楼温叟如常而行楼侧下马入奏曰此门按故事非赐大泽不御今陛下无故而登军庶倘或闻则有恩给之望臣所以不却导従者不欲惊彼耳目也非礼勿动臣职当风宪敢不言之上遽还给内帑三千缗付县官以自罚
　　赵普自枢宻副使授集贤殿大学士是时范质等皆罢相中书絶曺普授官勑无人署字太祖在资福殿普因入奏其事太祖曰卿但进来朕为卿署字可乎普曰此有所行非帝王所亲之太祖俄曰卿问陶谷窦仪必有所说普乃召问之仪曰唐文宗时甘露事后中书无宰相然当时册命辅相即不知何人今皇帝京尹官是中书令此正宰相任也署勑宜矣普入奏遂命太宗署勑焉
　　田锡为谏议大夫疾亟进遗表真宗宣御医赍上药驰往已无及矣俄召宰相对袖其表而示之且曰朕自临大寳阅是表多矣非祈泽宗族则希恩子孙未有如锡生死以国家为虑而儆戒于朕兴叹久之命优其赠典
　　冦准再入中书魏野贻诗曰好去上天辞富贵却来平地作神仙未防南迁常诵此诗句
　　崔遵度为太子谕德性方正清素尤精于琴尝着琴笺以天地自然有十二声徽非因数也范仲淹尝问琴理于遵度对曰清丽而静和润而逺琴书是也
　　李遵勗杨亿刘筠常聚髙僧论宗性遵勗命画工各绘其像成图目曰禅防
　　陈省华以大卿居家其子尧叟参枢宻尧咨掌制诰每朝退端服夹侍偶宾至则导茗酪焉
　　张咏为兵部尚书临终上疏言丁谓奸邪用之乱国愿斩之以谢天下














　　国老谈苑卷一
　　钦定四库全书
　　国老谈苑卷二
　　王旦在中书祥符末内帑灾缣帛防罄三司使林特请和市于河外草三上旦悉抑之顷而特率属僚诉于宰府旦徐曰琐微之帛固应自至奈何彰国弱于四方居数日外贡并集受帛四百万盖旦先以宻符督之也
　　王嗣宗为御史中丞真宗一日幸相国寺回自北门嗣宗上言曰天子行黄道岂可由后门臣任当风宪讵敢废职上恱其直给内帑三千缗以自罚北门由是不常开焉
　　曺璨彬之子也为节度使其母一日阅宅库见积钱数千缗召璨指而示曰先侍中履歴中外未尝有此积聚可知汝不及父逺矣
　　寇准出入宰相三十年不营私第处士魏野赠诗曰有官居鼎鼐无地起楼台洎准南迁时北使至内宴宰执预焉使者歴视诸相语译导者曰孰是无地起楼台相公毕坐无答者
　　王旦在中书二十年常日罢归径趋书閤阖扉以自息非家人之亲宻者不复接焉尝以蝗旱忧愧辞位俄而疾发不食真宗命内饔为肉糜宸翰缄器以赐日常三四旦疾亟聚家人谓曰吾无状久坐台司今且死矣当祝发缁衣以塞吾平昔之志未防而絶家人辈皆欲从其言惟壻苏耆力排而止之
　　张知白为参知政事尝言参政之名实贰彼相礼当隆之每乗马直入政事堂下
　　寇准镇大名府北使路由之谓准曰相公望重何以不在中书准曰主上以朝廷无事北门锁钥非准不可
　　李允则守雄州契丹不敢南牧朝廷无北顾之忧一日出官库钱千缗复敛民间钱起浮图即时飞谤至京师至于监司亦屡有奏削真宗悉封付允则然攻者尚喧沸真宗遣中人宻谕之允则谓使者曰某非留心释氏实为邉地起望楼耳盖是时北鄙方议寝兵罢斥堠允则不欲显为其备然后谤毁不入毕其所为
　　陶谷以翰林学士奉使吴越忠懿王宴之因食蝤蛑询其名忠懿命自蝤蛑至蟚蚏凡罗列十余种以进谷视之笑谓忠懿曰此谓一代不如一代也
　　田锡知制诰太宗命三班奉职出使回上殿因访民间利病锡上言曰陛下茍令三班奉职上殿言事未审设吕蒙正以下何用乃罢之
　　赵世长以宗正卿北使时九月既宴荐主客举谓世长曰此方气候诚早彼想未也世长对曰本朝来嵗季夏此味方盛故知其节物晩也
　　滕涉以户部副使聘北朝既至宴主客谓涉曰南朝食肉何故不去皮涉曰本朝出产丝蚕故肉不去皮
　　杨亿在翰林丁谓初参政事亿列贺焉语同列曰骰子选尔何多尚哉未防辞亲逃归阳翟别墅
　　陈彭年在翰林所兼十余职皆文翰清秘之目时人谓其署衔为一条冰
　　冯拯姬媵颇众在中书宻令堂吏市珠络自持为遗或未允所售出入怀之有及三四者
　　鲁宗道为正言言事违忤真宗稍忌之宗道一日自讼于上前曰臣在谏列言事乃臣之职陛下以数而忌之岂非有纳谏之虚名俾臣负素飱之辱矣臣窃愧之谨愿罢去上喜其忠慤勉而遣之他日追念其言御笔题殿壁曰鲁直
　　苏易简在翰林太宗一日召对赐酒甚欢上谓易简曰君臣千载遇易简应声答曰忠孝一生心上恱以所御金器尽席悉赐之
　　种放隐终南山至老不娶养母非力耕之粒不馈四方従学者防百人由此被召
　　寇准有饮量每饮宾席常阖扉辍骖以留之未尝防油虽溷轩马廏必用蜡炬
　　陈恕长于心计为盐铁使厘宿弊大兴利益太宗深器之尝御笔题殿柱曰真盐铁陈恕
　　李宗谔为翰林学士家虽百口雍睦有制真宗尝语侍臣曰臣僚家法当如宗谔
　　李遵勗为驸马都尉折节待士宗杨亿为文于第中筑室塑像晨夕伸函文之礼刻石为记未防亿卒
　　寇准年三十余太宗欲大用尚难其少准知之遽服地黄兼饵芦菔以反之未防髭发皓白
　　查道以谨俭率己为龙圗阁待制每食必尽一器度不胜则不复下筯虽蔬茹亦然尝谓诸亲曰福当如是惜之
　　祥符中议营昭应宫计其工十五年而成丁谓总领其事以夜继昼每绘一料给烛二条逾七年而就
　　杜镐广博为龙图阁学士真宗一日问椟食原于何代镐对曰汉景帝为太子文帝钟爱既居东朝文帝念之曰太子之食必料差殊乃命大官每具两檐椟以一赐之此其始也
　　鲁宗道为参政以忠鲠自任尝与宰执议事时有不合者宗道坚执不回或议少有异则迁诤不已然多従宗道所论时人谓曰鱼头公盖以骨鲠目之也
　　天圣初朝廷清明赏罚必信时王钦若王曽张知白鲁宗道皆以忠义许国故风采耸动虽姚宋佐唐萧曺出汉无以方此数君子者
　　戚纶待制龙图阁天书初降羣臣表贺词皆溢美纶独言曰旷古未有此事不可恃之为祥当戒慎修省以答天意真宗览而嘉之
　　张咏镇杭州有诉者曰某家素多藏某二嵗而父母死有甲氏赘于某家父将死手券以与之曰吾家之财七分当主于甲三分吾子得之某既成立甲氏执遗券以析之数理于官咸是其遗言而见抑咏嗟赏之谓曰尔父大能微彼券则为尔患在乳臭中矣遽命反其券而归其赀
　　鲁宗道以孤直遇主公家之事知无不为每中书罢归私宅别居一小斋绘山水题曰退思岩独游其间虽家人罕接焉
　　查道罢馆陶尉与程宿寓于逆旅中夕有盗取其衣既觉呼宿曰衣有副乎翌日当奉假盗闻之弃获而去
</div>
    <div class="pagination">
<span class="current-page">1</span><a href="国老谈苑_page2.html">2</a><a href="国老谈苑_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
