<!DOCTYPE html>
<html>
<head>
    <meta charset="UTF-8">
    <title>太平广记 - 第 8 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 8 页/共 228 页</h1>
    <div class="content">　　苏州常熟县元阳观单尊师法名以清大厯中常往嘉兴入船中闻香气颇甚疑有异人遍目舟中客皆贾贩之徒唯船头一人顔色颇殊防趣恬静单君至中路吿船人令易席座船头就与言也既并席之后香气亦甚单君因从容问之答曰某本此地人也少染大风眉髪皆落自恶不已遂私逃于深山意任虎豹所食数日山路转深都无人迹忽遇一老人问曰子何人也远入山谷某具述本意老人哀之视曰汝疾得吾今能差矣可随吾行因随老人行入山十余里至一涧过水十余步豁然广濶有草堂数间老人曰汝未可便入且于此堂中待一月日后吾自来看汝因遗丸药一裹令服之又云此堂中有黄精百合茯苓薯蓣枣栗苏之类恣汝所食某入堂居老人遂行更入深去某服药后亦不饥渴但觉身轻如是凡经两月日老人方至见其人笑曰尔尚在焉不亦有心哉汝疾已差知乎曰不知老人曰于水照之鬂眉皆生矣色倍少好老人曰汝未合久居此既服吾药不但祛疾可长生人间矣且修行道术与汝二十年后为期因令却归人间临别某拜辞曰不审仙圣复何姓名愿垂吿示老人曰子不闻唐初卫公李靖否即吾身是也乃辞出山今以所修恐未合圣防年限将及再入山寻师耳单君因记其事为人説之【出原仙记】















　　太平广记卷二十九
　　钦定四库全书
　　太平广记卷三十
　　神仙三十
　　张果　　　　翟干祐　　　凡八兄
　　张果
　　张果者于恒州条山常往来汾晋间时人传有长年秘术耆老云为儿童时见之自言数百嵗矣唐太宗髙宗累徴之不起则天召之出山佯死于妬女庙前时方盛须臾臭烂生虫闻于则天信其死矣后有人于恒州山中复见之果常乘一白驴日行数万里休则重叠之其厚如置于巾箱中乘则以水噀之还成驴矣开元二十三年宗遣通事舍人裴晤驰驿于恒州迎之果对晤气絶而死晤乃焚香启请宣天子求道之意俄顷渐苏晤不敢逼驰还奏之乃命中书舍人徐峤赍玺书迎之果随峤到东都于集贤院安置肩舆入宫备加礼敬宗因从容谓曰先生得道者也何齿发之衰耶果曰衰朽之嵗无道术可凭故使之然良足耻也今若尽除不犹愈乎因于御前防去鬂髪击落牙齿流血溢口宗甚惊谓曰先生休舍少晤语俄顷召之青鬂皓齿愈于壮年一日秘书监王迥质太常少卿萧华尝同造焉时宗欲令尚主果未之知也忽笑谓二人曰娶妇得公主甚可畏也迥质与华相顾未喻其言俄顷有中使至谓果曰上以玉真公主早嵗好道欲降于先生果大笑竟不承诏二人方悟向来之言是时公卿多往候谒或问以方外之事皆诡对之每云余是尧时丙子年人时莫能测也又云尧时为侍中善于胎息累日不食食时但进美酒及三黄丸宗留之内殿赐之酒辞以山臣饮不过二升有一弟子饮可一斗宗闻之喜令召之俄一小道士自殿檐飞下年可十六七美姿容防趣雅淡谒见上言词清爽礼貌臻备宗命坐果曰弟子当侍立于侧未宜赐坐宗目之愈喜遂赐之酒饮及一斗不辞果辞曰不可更赐过度必有所失致龙顔一笑耳宗又逼赐之酒忽从顶涌出冠子落地化为一榼宗及嫔御皆惊笑视之已失道士矣但见一金榼在地覆之榼盛一防验之乃集贤院中榼也累试仙术不可穷纪有归夜光者善视宗常召果坐于前而夜光视之夜光至御前奏曰不知张果安在乎愿视察也而果在御前久矣夜光卒不能见又有邢和璞者有算术每视人则布筹于前未几已能详其名氏穷达善恶夭寿前后所算计千数未尝不析其苛细宗奇之久矣及命算果则运筹移时意竭神沮终不能定其甲子宗谓中贵人髙力士曰我闻神仙之人寒燠不能瘵其体外物不能凂其中今张果善算者莫得究其年视者莫得见其状神仙倐忽岂非真者耶然常闻堇斟饮之者死若非仙人必败其质可试以饮也防天大雪寒甚宗命进堇斟赐果果遂举饮尽三巵醺然有醉色顾谓左右曰此酒非佳味也即偃而寝食顷方寤忽览镜视其齿皆斑然焦黑遽命侍童取铁如意击其齿尽随于衣带中徐解衣出药一贴色微红光莹果以傅诸齿穴中已而又寝久之忽寤再引镜自视其齿已生矣其坚然光白愈于前也宗方信其灵异谓力士曰得非真仙乎遂下诏曰恒州张果先生游方之外者也迹先髙尚心入窅防久混光尘应召赴阙莫知甲子之数且谓羲皇上人问以道枢尽防宗极今则将行朝礼爰申宠命可授银青光禄大夫仍赐号通先生未几宗狩于咸阳获一大鹿稍异常者庖人方馔果见之曰此仙鹿也已满千嵗昔汉武元狩五年臣曾侍从畋于上林时生获此鹿既而放之宗曰鹿多矣时迁代变岂不为猎者所获乎果曰武帝舍鹿之时以铜牌志于左角下遂命验之果获铜牌二寸许但文字凋暗耳宗又谓果曰元狩是何甲子至此凡几年矣果曰是嵗癸亥武帝始开昆明池今甲戍嵗八百五十二年矣宗命太史氏校其长厯畧无差焉宗愈奇之时又有道士叶法善亦多术宗问曰果何人耶答曰臣知之然臣言讫即死故不敢言若陛下免冠跣足救臣即得活宗许之法善曰此混沌初分白蝙蝠精言讫七窍流血僵仆于地宗遽诣果所免冠跣足自称其罪果徐曰此儿多口过不讁之恐败天地间事耳宗复哀请久之果以水噀其面法善即时复生其后累陈老病乞归恒州诏给驿送到恒州天寳初宗又遣征召果闻之忽卒弟子葬之后发棺空棺而已【出明皇杂録宣室志续神仙传】
　　翟干祐
　　翟干祐云安人也厐眉广颡巨目方颐身长六尺手大尺余每揖人手过胸前常于黄山师事来天师尽得其道能行气丹陆制虎豹水伏蛟龙卧常虚枕往往言将来之事言无不验因入防州市谓人曰今夜有八人过此宜善待之是夕火烧百余家晓之者云八人乃火字也每入山羣虎随之曾于江上与十许人翫月或问曰月中竟何所有干祐笑曰可随我手看之乃见月防半天琼楼金阙满焉良久乃云安井自大江泝别派凡三十里近井十五里澄清如镜舟檝无虞近江十五里皆滩石险恶难于防泝干祐念商旅之劳于汉城山上结坛考召追命羣龙凡一十四处皆化为老人应召而至干祐谕以滩波之险害物劳人使皆平之一夕之间风雷震击一十四里尽为平潭矣唯一滩仍旧龙亦不至干祐复严敇神吏追之又三日有一女子至焉因责其不伏应召之意女子曰某所以不来者欲助天师广济物之功耳且富商大贾力皆有余而佣力运者力皆不足云安之贫民自江口财货至近井潭以给衣食者众矣今若轻舟利涉平江无虞即邑之贫民无佣之所絶衣食之路所困者多矣余宁险滩波以赡佣不可利舟楫以安富商吾不至者理在此也干祐善其言因使诸龙各复其故风雷顷刻而长滩如旧唐天寳中诏赴上京恩遇隆厚嵗余还故山寻得道而去先是蜀有道士佯狂俗号为灰袋即干祐晩年弟子也干祐每戒其徒曰勿欺此人吾所不及常大雪中衣布裙入青城山暮投兰若求僧寄宿僧曰贫僧一衲而已天寒此恐不能相活道者但云容一牀足矣至夜半雪深风起僧虑道者已死就视之去床数尺气蒸如炉流汗袒寝僧始知其异人未明不辞而去多住村落每住人愈信之曾病口疮不食数月状若将死村人素神之因为设道斋斋散忽起就枕谓众人曰试窥吾口中有何物也乃张口如箕五脏悉露同类惊异作礼问之唯曰此足恶此足恶后不知所终【出酉阳杂爼仙传拾遗】
　　凡八兄
　　凡八兄者不知仙籍之中何品位也隋太子勇之孙名徳祖仕唐为尚辇奉御性颇好道以金丹延生为务鑪鼎所费家无余财官散俸薄往往阙于饘粥稍有百金即输于炭药之直矣凡八兄忽诣其家谈虚论方术以为金丹之制不足为劳黄白变化咳唾可致徳祖愈加尊敬而凡之刚躁諠杂嗜酒贪饕殊不可耐昼出夜还不畏街禁肥鲜醇酎非时即须徳祖了谙其性委曲预备必副所求由是淹留数月一日令徳祖取鼎釜鎗辈陈于药房中凡自击碎之垒铁加炭烈火以煅焉投散药寸匕于其上反扃其室背灯壁隅乃与徳祖庭中步月中夜谓徳祖曰我太极仙人也以子栖心至道抗节不回故来相教耳明月良夜能远游乎徳祖诺遂相与出门及反顾扃钥如旧徐行若二三十里路颇平憇一山顶德祖觉倦八兄曰此去长安千里矣当甚劳乎徳祖惊其且远亦以行倦为对八兄长啸一声逡巡有白兽至焉命徳祖乘之其行迅疾渐觉弥远因问长安里数八兄曰此八万里矣徳祖悄然忽念未别家小白兽屹然不行八兄笑曰果有尘俗之念去世未得如术遽命白兽送徳祖诣云宫谒解空法师俄顷已至法师延坐使青童以金丹饲之徳祖捧接但见毒螫之物不可取食又以玉液饮之复闻其臭亦不可饮法师令白兽送徳祖还其家凡八兄不复见矣至其家灯烛宛然夜未央矣明晨视其所化黄白灿然虽资货有余而八兄仙仪杳不可覩一日忽见凡八兄之仆携筐筥而过其门问凡君所止在仙府矣使我暂至人寰若见奉御亦令同来可也自是徳祖随凡君仙仆而去不复还矣【出仙传拾遗】










　　太平广记卷三十
　　钦定四库全书
　　太平广记卷三十一
　　神仙三十一
　　李遐周　　　许老翁　　　李珏
　　章全素
　　李遐周
　　李遐周者颇有道术唐开元中尝召入禁中后求出住都观唐宰相李林甫尝往谒之遐周谓曰公存则家泰殁则家亡林甫拜泣求其救解笑而不答曰戏之耳天寳末禄山豪横跋扈逺近忧之而上意未寤一旦遐周去不知所之但于其所居壁上题诗数章言禄山僭窃及幸蜀之事时人莫晓后方验之其末篇曰燕市人皆去函关马不归若逢山下环上系罗衣燕市人皆去禄山悉幽蓟之众而起也函关马不归者哥舒翰潼关之败疋马不还也若逢山下者马嵬蜀中驿名也环上系罗衣者贵妃小字玉环马嵬时髙力士以罗巾缢之也其所先见皆此类矣【出明皇杂録】
　　许老翁
　　许老翁者不知何许人也于峨眉山不知年代唐天寳中益州士曹柳某妻李氏容色絶代时节度使章仇兼琼新得吐番安戎城差栁送物至城所三嵗不复命李在官舍重门未啓忽有裴兵曹诣门云是李之中表丈人李云无裴家亲门不令啓裴因言李小名兼説其中外氏族李方令开门致拜因欲飡裴人质甚雅因问栁郎去几时答云已三载矣裴云三载义絶古人所言今欲如何且丈人与子业因合为伉俪愿无拒此而竟为裴丈所迷似不由人可否也裴兵曹者亦既娶矣而章仇公闻李姿美欲窥觇之乃令夫人特设筵防屈府县之妻罔不毕集唯李以夫壻在远辞焉章仇妻以须必见乃云但来无苦推辞李惧责遂行着黄罗银泥裙五晕罗银泥衫子单丝罗红地银泥帔子盖益都之盛服也裴顾衣而叹曰世间之服华丽止此耳廻谓小仆可归开箱取第三衣来李云不与第一而与第三何也裴曰第三已非人世所有矣须臾衣至异香满室裴再眎笑谓小仆曰衣服当须尔耶若章仇何知但恐许老翁知耳乃登车诣节度家既入夫人屏座客悉皆降阶致礼李既服天衣貌更殊异观者爱之坐定夫人令白章仇曰士曹之妻容饰絶代章仇径来入院戒众勿起见李服色叹息数四乃借帔观之则知非人间物试之水火亦不焚汚因留诘之李具陈本末使人至裴居处则不见矣兼琼乃易其衣而进并奏许老翁之事令以计须求许老章仇意疑仙者往来必在药肆因令药师候其出处居四日得之初有小童诣肆市药药师意是其徒乃以恶药与之小童往而复来且嘱云大人怒药不佳欲见捶挞因问大人为谁童子云许老翁也药师甚喜引童白府章仇令劲徤百人卒吏五十人随童诣山且申令山峯巉絶众莫能上童乃自下大呼须臾老翁出石壁上问何故领尔许人来童具白其事老翁问童曷不来童曷不来童遂冉冉蹑虚而上诸吏叩头求哀云大夫之暴翁所知也老翁乃许行谓诸吏曰君但返府我随至及吏卒至府未久而翁亦至焉章仇见之再拜俯伏翁无敬色因问娶李者是谁翁曰此是上元夫人衣库之官俗情未尽耳章仇求老翁诣帝许云往亦不难乃与奏事者尅期至长安先期而至有诏引见宗致礼甚恭既坐问云库官有罪天上知否翁云已被流作人间一国主矣又问衣竟何如许云设席施衣于清净之所当有人来取上人如其言初不见人但有旋风卷衣入云顾盼之间亦失许翁所在矣【出仙传拾遗】
　　又一説云天寳中有士人崔姓者尉于巴蜀才至成都而卒时连帅章仇兼琼哀其妻少而无所投止因于青城山下置一别墅又以其色美有聘纳之意计无所出因谓其夫人曰贵为诸侯妻何不盛陈盘筵邀召女客五百里内尽可迎致夫人甚悦兼琼因命衙官遍报五百里内女尅日防成都意欲因防便留亡尉妻也不谓己为族舅卢生纳之矣卢舅密知兼琼意令尉妻辞疾不行兼琼大怒促左右百骑往捕卢舅时方食兵骑绕宅已合卢谈笑自若殊不介怀食讫谓妻曰兼琼意可知矣夫人不可不行少顷即当送素色衣来便可服之而往言讫乘骡出门兵骑前不得徐徐而去追不能及俄使一小童捧箱内有故青裙白衫子緑帔子绯罗縠绢素皆非世人所有尉妻服之至成都诸女郎皆先期而至兼琼觇于帷下及尉妻入光彩绕身美色傍射不可正视坐者皆摄气不觉起拜防讫归三日而卒兼琼大骇具状奏闻宗问张果果云知之不敢言请问青城王老宗即诏兼琼求访王老进之兼琼搜索青城山前后并无此人唯草市药肆云常有二人日来卖药称王老所使二人至兼琼即令衙官随之入山数里至一草堂王老皤然发几危坐衙官随入遂宣诏兼致兼琼意王老曰此必多言小儿张果也因与兼琼尅期到京师令先发表不肯乘传兼琼从之使才至银台王老亦到宗即召问之时张果犹在宗侧见王老惶恐再拜王老叱果曰小子何不言之又遣逺取吾来果言小仙不敢专候仙伯言耳王老乃奏曰卢二舅即太元夫人库子因假下游以亡尉妻微有仙骨故纳为媵无何盗太元夫人衣服与着已受谪至重今为郁单天子矣亡尉妻以衣太元夫人衣服堕无间狱矣奏讫苦不愿留宗命放还后不知所在【出恠録】
　　李珏
　　李珏广陵江阳人也世居城市贩籴自业而珏性端谨异于常軰年十五时父适他行以珏专贩事人有籴者与籴珏即授以升斗俾令自量不计时之贵贱一斗只求二文利以资父母嵗月既深衣食甚丰父恠而问之具以实对父曰吾之所业同流中无不用出入升斗出轻入重以规厚利虽官司以春秋较推终莫断其弊吾但以升斗出入皆用之自以无偏久矣汝今更出入任之自量吾不可及也然衣食丰给岂非神明之助耶后父母殁及珏年八十余不改其业适李珏出相节制淮南珏以新节度使同姓名极用自惊乃改名寛李珏下车后数月修道斋次夜梦入洞府中见景色正春烟花烂熳翔鸾舞防云瑞霞楼阁连延珏独步其下见石壁光莹填金书字列人姓名似有李珏字长二尺余珏视之极喜自谓生于明代久厯显官又升宰辅能无功徳及于天下今洞府有名我必仙人也再三为喜方喜之际有二仙童自石壁左右出珏问此何所也曰华阳洞天此姓名非相公也珏惊复问非珏何人也仙童曰此相公江阳部民也珏及晓厯记前事益自惊叹问于道士无有知者复思试召江阳官属诘之亦莫知也乃令府城内求访同姓名者数日军营里巷相推乃得李寛旧名珏遂闻于珏乃以车轝迎之置于静室斋沐拜谒谓为道兄一家敬事朝夕叅礼李情景恬澹道貌秀异须长尺余皓然可爱年十六时曾有道士教其胎息亦久不食珏愈敬之及月余乃问曰道兄平生得何道术服链何药珏曾梦入洞府见石壁姓名仙童所指是以迎请师事愿以相授寛辞以不知道术服链之事珏复防拜因问寛所修何术寛辞以愚民不知所修遂具贩籴以对珏再三审问咨嗟曰此常人之难事隂功不可及也复曰乃知世之动静食息莫不有报茍积徳虽在贫贱神明防祐名书仙籍以警尘俗又问胎息不食之由具以对珏师其胎息亦不食寛年百余嵗轻徤异常忽吿子孙曰吾寄世多年虽自养气亦无益汝辈一夕而卒三日棺裂声视之衣带不解如蝉蜕已尸矣【出续仙传】
　　章全素
　　吴郡蒋生好神仙弱嵗弃家四明山下尝从道士学链丹遂葺鑪鼎防薪皷鞴积十年而链丹卒不成其后寓游荆门见有行乞于市者肤甚顇躶然而病且寒噤不能语生怜其穷因解裘衣之因命执侍左右征其家对曰楚人章氏子全素其名家于南昌有沃田数百畆属年饥流徙荆江间且十年矣田归于官身病不能自振幸君子怜而容焉于是与蒋生同归四明山下而全素甚惰常旦寐自逸蒋生恶骂而捶者不可计生有石砚在几上忽一日全素白蒋生曰先生好神仙者学链丹且久矣夫仙丹食之则骨化为金如是安有不长生耶今先生神丹能化石砚为金乎若然者吾谓先生有道术士生自度不果心甚惭而以他词拒之曰汝佣者岂能知神仙事乎若妄言自速笞骂之辱全素笑而去后月余全素于衣中出一瓢甚小顾谓蒋生曰此瓢中有仙丹能化石为金愿得先生石砚以一刀圭傅其上可乎蒋生性轻果且以为诞妄诟骂曰吾学链丹十年矣尚未能穷其妙佣者何敢与吾喋喋议语耶全素佯惧不对明日蒋生独行山水间命全素守舍于是键其门而去至晚归则见全素已卒矣生乃以箦蔽其尸将命棺而瘗于野及彻其箦而全素尸已亡去徒有冠带衣履存焉生大异且以为神仙得道者即于几上视石砚亦亡矣生益异之后一日蒋生见药鼎下有光生曰岂非吾仙丹乎即于烬中探之得石砚其上寸余化为紫金光甚莹彻盖全素仙丹之所化也生始悟全素果仙人独恨不能识益自惭恚其后蒋生学链丹卒不成竟死于四明山【出宣室志】









　　太平广记卷三十一
　　钦定四库全书
　　太平广记卷三十二
　　神仙三十二
　　王贾　　　　顔真卿
　　王贾
　　婺州参军王贾本太原人移家覃怀而先人之垄在于临汝贾少而聪頴未尝有过沉静少言年十四忽谓诸兄曰不出三日家中当恐且有大丧居二日宅中火延烧堂室祖母年老震惊自投于牀而卒兄以贾言闻诸父诸父讯贾贾曰卜筮而知后又白诸父曰太行南泌河湾澳内有两龙居之欲识真龙请同观之诸父怒曰小子好诡言骇物当笞之贾跪曰实有故请观之诸父怒曰小子好诡与同行贾请具雨衣于是至泌河浦深处贾入水以鞭画之水为之分下有大石二龙盘绕之一白一黑各长数丈见人冲天诸父大惊良久瞻视贾曰既见矣将复还因以鞭挥之水合如旧则云雾昼昏雷电且至贾曰诸父驶去因驰未里余飞雨大注方知非常人也贾年十七诣京举孝亷既擢第乃娶清河崔氏后选授婺州叅军还过东都贾母之表妹死已经年常于灵帐发言处置家事儿女僮妾不敢为非每索饮食衣服有不应求即加笞骂亲戚咸怪之贾曰此必妖异因造姨宅唁姨诸子先是姨谓诸子曰明日王家外甥来必莫令进此小子大罪过人贾既至门不得进贾令召老苍头谓曰宅内言者非汝主母乃妖魅耳汝但私语汝主令引我入当为除去之家人素病之乃潜言于诸郎诸郎亦悟邀贾入贾拜吊已因向灵言曰闻姨亡来大有神言语如旧今故谒姨何不与贾言也不应贾又邀之曰今故来谒姨若不言终不去矣当止于此魅知不免乃帐中言曰甥比佳乎何期别后生死遂隔汝不忘吾犹能相访愧不可言因涕泣言语皆姨平生声也诸子闻之号泣姨令具馔坐贾于前命酒相对慇懃不已醉后贾因请曰姨既神异何不令贾见形姨曰幽明道殊何要相见贾曰姨不能全出请露半面不然呈一手一足令贾见之如不相示亦终不去魅既被邀苦至因见手于前手指宛然又姨之手也诸子又号泣贾因前执其手姨惊呼诸子曰外甥无礼何不举手诸子未进贾遂引其手扑之于地尚犹哀呌扑之数四即死乃老狐也形既见体祼无毛命火焚之灵语遂絶贾至婺州以事到东阳令有女病魅数年医不能愈令邀贾到宅置茗馔而不敢有言贾知之谓令曰闻君有女病魅当为去之因为桃符令置所卧床前女见符泣而骂须臾眠熟有大貍腰斩死于牀下疾乃止时杜暹为婺州叅军与贾同列相得甚欢与暹同部领使于洛阳过钱塘江登罗刹山观浙江潮谓暹曰大禹真圣者当以水时所有金柜玉符以镇川渎若此杭州城不镇压寻当防矣暹曰何以知之贾曰此石下是相与观焉因令暹闭目执其手令暹跳下暹忽闭目已至水防其空处如堂有大石柜髙丈余鏁之贾手开其鏁去其盖引暹手登之因同入柜中又有金柜可髙三尺金鏁鎻之贾曰玉符在中然世人不合见暹观之既已又接其手令腾出暹距跃则至岸矣既与暹交熟乃吿暹曰君有宰相禄当自保爱因示其拜官厯任及于年寿周细语之暹后迁拜一如其説既而至吴郡停船而女子天死生五年矣母抚之哀恸而贾不哭暹重贾各见妻子如一家于是对其妻谓暹曰吾第三天人也有罪谪为世人二十五年今已满矣后日当行此女亦非吾子也所以早天妻崔氏亦非吾妻即吉州别驾李乙妻也縁时嵗未到乙未合娶以世人亦合有室故司命权以妻吾吾今期尽妻即当过李氏李氏三品禄数任生五子世人不知何为妄哭妻久知其夫灵异因辍哭请曰吾方年盛君何忍见舍且暑月在途零丁如此请送至洛得遂栖息行路之人犹合矜愍况室家之好而忽遗弃耶贾笑而不答因令造棺器纳亡女其中寘之船下又嘱暹以身后事曰吾卒后为素棺漆其缝将至先茔与女子皆袝于墓殓后即发使至宋州崔氏伯任宋州别驾当留其侄聴之至冬初李乙必充计入京与崔氏伯相见即伯之故人因求婚崔别驾以侄妻之事已定矣暹然之其妻日夜涕泣请其少留终不答至日沐浴衣新衣暮时召暹相对言谈顷而卧遂卒暹哭之恸为制朋友之服如其言殓之行及宋州崔别驾果留其侄暹至临汝乃厚葬贾及其女其冬李乙至宋州求壻其妻崔别驾以妻之暹后作相厯中外皆如其语【出纪闻】
　　顔真卿
　　顔真卿字清臣琅琊临沂人也北齐黄门侍郎之推五代孙幼而勤学举进士累登甲科真卿年十八九时卧疾百余日医不能愈有道士过其家自称北山君出丹砂粟许救之顷刻即愈谓之曰子有清简之名已志金台可以度世上补仙官不宜自沉于名宦之海若不能摆脱尘网去世之日可以尔之形链神隂景然后得道也复以丹一粒授之戒之曰抗节辅主勤俭致身百年外吾期尔于伊洛之间矣真卿亦自才器将俟大用而吟阅之暇常留心仙道既中科第四命为监察御史充河西陇左军城覆屯交兵使五原有寃狱久不决真卿至辨之天时方旱狱决乃雨郡人呼为御史雨河东有郑延祚者母卒二十九年殡于僧舍壖垣地真卿劾奏之兄弟三十年不齿天下耸动迁殿中侍御史武部员外杨国忠怒其不附己出为平原太守安禄山逆节颇着真卿托以霖雨修城浚壕隂料丁壮实储廪佯命文士泛舟饮酒赋诗禄山密侦之以为书生不足虞也无几禄山反河朔尽防唯平原城有备焉乃使司兵叅军驰奏宗喜曰河北二十四郡唯真卿一人而已朕恨未识其形状耳禄山既防洛阳杀留守李憕以其首招降河北真卿恐摇人心杀其使者乃谓诸将曰我识李憕此首非真也久之为冠饰以草续支体棺而葬之禄山以兵守土门真卿兄杲卿为常山太守共破土门十七郡同日归顺推真卿为帅得兵二十万横絶燕赵诏加戸部侍郎平原太守时清河郡客李蕚谒于军前真卿与之经畧共破禄山党二万余人于堂邑肃宗幸灵武诏授工部尚书御史大夫真卿间道朝于鳯翔拜宪部尚书寻加御史大夫弹奏黜陟朝纲大举连典蒲州同州皆有遗爱为御史唐实所搆宰臣所忌贬饶州刺史复拜升州浙西节度使征为刑部尚书又为李辅国所譛贬蓬州长史代宗嗣位拜利州刺史入为戸部侍郎荆南节度使寻除右丞封鲁郡公宰相元载私树朋党惧朝臣言其长短奏令百官凡欲论事皆先白长官长官白宰相然后上闻真卿奏疏极言之乃止后因摄祭太庙以祭器不修言于朝元载以为诽谤时政贬硖州别驾复为抚州湖州刺史元载伏诛拜刑部尚书代宗崩为礼仪使又以髙祖已下七圣諡号繁多上议请取初諡为定为宰相杨炎所忌不行改太子少傅潜夺其权又改太子太师时李希烈陷汝州宰相卢杞素忌其刚正将中害之奏以真卿重徳四方所瞻使往谕希烈可不血刃而平大寇矣上从之事行朝野失色李勉闻之以为失一国老贻朝廷羞密表请留又遣人逆之于路不及既见希烈方宣诏防希烈养子千余人雪刃争前欲杀之丛绕诟骂神色不动希烈以身蔽之乃就馆舍希烈因宴其党召真卿坐观之使倡优讟朝政以为戏真卿怒曰相公人臣也奈何使小辈如此遂起希烈使人问仪制于真卿答曰老夫耄矣曾掌国礼所记者诸侯朝觐礼耳其后希烈使积薪庭中以油沃之令人谓曰不能屈节当须自烧真卿投身赴火其逆党救之真卿乃自作遗表墓志祭文示以必死贼党使缢之兴元元年八月三日也年七十七朝廷闻之辍朝五日諡文忠公真卿四朝重徳正直敢言老而弥壮为卢杞所排身殃于贼天下寃之别传云真卿将缢解金带以遗使者曰吾尝修道以形全为先吾死之后但割吾支节血为吾吭血以绐之则吾死无所恨矣缢者如其言既死复瘗之贼平真卿家迁丧上京啓殡视之棺朽败而尸形俨然肌肉如生手足柔软髭髪青黑握拳不开爪透手背远近惊异焉行及中路旅榇渐轻后达葬所空棺而已开天传信记详而载焉别传又云真卿将往蔡州谓其子曰吾与元载俱服上药彼为酒色所败故不及吾此去蔡州必为逆贼所害尔后可迎吾丧于华隂开棺视之必异于众及是开棺果覩其异道士邢和璞曰此谓形仙者也虽藏于铁石之中链形数满自当擘裂飞去矣其后十余年顔氏之家自雍遣家仆往郑州征庄租廻及洛京此仆偶到同徳寺见鲁公衣长白衫张盖在佛殿上坐此仆遽欲近前拜之公遂转身去仰观佛壁亦左右随之终不令仆见其面乃下佛殿出寺去仆亦步随之径归城东北隅菜园中有两间破屋门上悬箔子公便揭箔而入仆遂隔箔子唱喏公曰何人仆对以名公曰入来仆既入拜輙拟哭公遽止之遂畧问一二儿侄了公探怀中出金十两付仆以救家费仍遣速去归勿与人説后家内阙即再来仆还雍其家大惊货其金乃真金也顔氏子便市鞍马与向仆疾来省觐复至前处但满眼榛芜一无所有时人皆称鲁公尸解得道焉【出仙传拾遗及戎幕闲谭玉堂闲话】












　　太平广记卷三十二
　　钦定四库全书
　　太平广记卷三十三
　　神仙三十三
　　韦弇　　　　申元之　　　马自然
　　张巨君
　　韦弇
　　韦弇字景照开元中举进士下第游蜀时将春暮胜景尚多与其友寻花访异日为游宴忽一旦有请者曰郡南十里许有郑氏林亭花卉方茂有出尘之胜愿偕游焉弇喜遂与俱果南十里得郑氏亭焉端室巍巍横然四峙山门花辟曲径烟矗眙而望之不暇他视真尘外景也俄而延弇升巨亭之上廻廊环构饰以珠玉殆非人世所有即引见仙子十数左右侍衞华裾靓妆亦非常世所覩中有一人与弇语弇遍拜且诘之美人曰闻吾子西游蜀都厯访佳景春煦将尽花卉芳妍愿聊奉一醉无以延欵为疑也既坐即张乐饮酒其陈设肴膳竒味珍果既非世之所尝金石丝竹雅音清唱又非世之所闻弇乘间问曰某自上国厯二京至于帝宅尊严侯家繁盛莫不见之今之所覩固不可偕矣然女郎何为若此之贵耶美人曰余非人间人此盖玉清仙府也适欲奉召假以郑氏之亭耳余有新曲名曰紫云今天子奉尚神仙之道余以此乐授于吾子而贡于圣唐之君以此相托可乎弇曰某一儒生耳在长安中区区于九陌以干一名望天子门不可见又非知音者若将贡新曲固不可为也美人曰君既不能余当寓梦而授于天子然子已至此亦道分使然愿以三寳为赠子其售之可毕世之富也饮毕命侍者出一杯谓之碧瑶杯光莹洞彻又出一枕谓之红防枕似玉而粟其文微红而光彩莹朗又出一紫玉函似布光彩甚于玉俱授于弇拜而谢之即别去行未及一里廻顾失向亭台但榛而已遂挈寳入长安明年复下第东游广陵胡商诣弇以访其寳出而示之胡人拜而言曰此玉清真人之寳千万年人无见者信天下之竒货矣以数十万金易而求之弇以大富因筑室江都竟不求闻达亦不知所终焉后数年宗梦神仙十余人持乐器集于庭奏曲以授请为中原正始之音曲名紫云既晨兴即以玉笛吹而习之传于乐府此乃符弇之所遇欲使弇上奏之曲也【出神仙感遇传】
　　申元之
　　申元之不知何许人也游厯名山博采方术有修真度世之志开元中征至止开元观恩渥愈厚时又有邢和璞罗公逺叶法善吴筠尹愔何思达史崇尹崇秘希言佐佑风翼戴圣主清净无为之教昭灼万防虽汉武元魏之崇道未足比方也帝游温泉幸东洛元之常扈从焉时善谭虚之防或留连论道动移晷刻惟贵妃与赵云容宫嫔三五人同侍宸御得聆其事命赵云容侍茶药元之愍其恭恪乘间乞药少希延生元之曰我无所惜但尔不久处世耳恳拜乞之不已曰朝闻道夕死可矣况侍奉大仙不得度世如素手出于寳窟也惟天师哀之元之念其志切与綘雪丹一粒曰汝服此丹死必不坏可大其棺广其穴含以真玉疎而有风魂不荡散魄不溃坏百年后还得复生此太隂链形之道即为地仙复百年迁居洞天矣云容从幸东都病于兰昌宫贵妃怜之因以此事白于贵妃及卒后宦者徐造如其所请而瘗之元和末百年矣容果再生元之尚来往人间自号田先生识者云元之魏时人已数百嵗矣【出仙传拾遗】
　　马自然
　　马湘字自然杭州盐官人也世为县小吏而湘独好经史攻文学治道术遍游天下后归江南而尝醉于湖州坠霅溪经日方出衣不沾湿坐于水上而言曰适为项羽相召饮酒欲大醉方返溪滨观者如堵酒气犹冲人状若风狂路人多随看之又时复以拳入鼻及出拳鼻如故又指溪水令逆流食顷指栁树令随溪水来去指桥令断复续后游常州防唐宰相马植谪官量移常州刺史素闻湘名乃邀相见延礼甚异之植问曰幸与道兄同姓欲为兄弟冀师道术可乎湘曰相公何望植曰扶风湘曰相公扶风马湘则风马牛但且相知无征同姓亦言与植风马牛不相及也植留之郡斋益敬之或饮食次植请见小术乃于席上以甆器盛土种须臾引蔓生花结实取食众宾皆称香美异于常又于遍身及袜上摸钱所出钱不知多少掷之皆青铜钱撒投井中呼之一一飞出人有取顷之复失又植言此城中鼠极多湘书一符令人帖于南壁下以筯击盘长啸鼠成羣而来走就符下俯伏湘乃呼鼠有一大者近堦前湘曰汝毛虫微物天与粒食何得穿墙穴屋昼夜扰于相公且以慈悯为心未能尽杀汝宜便相率离此大鼠乃廻羣鼠皆前若叩搕谢罪遂作队莫知其数出城门去自后城内更絶鼠后南游越州经洞岩禅院僧三百方斋而湘与州永康县牧马岩道士王知微及弟子王延叟同行僧见湘单侨箕踞而食畧无揖者但资以饭湘不食促知微延叟急食而去僧斋未毕及出门又促速行到诸暨县南店中约去禅院七十余里深夜闻寻道士声主人遽应此有三人外面极喜请于主人愿见道士及入乃二僧但礼拜哀鸣云禅僧不识道者昨失迎奉致贻谴责三百僧到今下床不得某二僧主事不坐所以得来固乞舍之湘唯睡而不对知微延叟但笑之僧愈哀乞湘乃曰此后无以轻慢为意廻去入门坐僧当能下床僧廻果如其言湘翌日又南行时方春见一家好菘菜求之不能得仍闻恶言命延叟取笔知微遂言求菜见阻诚无讼理况在道门讵宜施之湘笑曰我非讼者也作小戏耳于是延叟授纸笔湘画一白鹭以水噀之飞入菜畦中啄菜其主赶起又飞下再三湘又画一猧子走赶捉白鹭共践其菜一时碎尽止其主见道士嘻笑曾求菜至此虑复为他术遂来哀乞湘曰非求菜也故相戏耳于是呼鹭及犬皆飞走投入湘怀中视菜如故悉无所损又南逰霍桐山入长溪县界夜投旅舍宿舍少而行旅已多主人戏言无宿处道士能壁上睡即相容已逼日暮知微延叟切于止宿湘曰尔但于俗旅中睡而湘跃身梁上以一脚挂梁倒睡适主人夜起烛火照见大惊异湘曰梁上犹能壁上何难俄而入壁久之不出主人拜谢移知微延叟入家内净处安宿及旦主人留连忽失所在知微延叟前行数里寻求已在路傍自霍桐廻永康县东天寳观驻泊观有大枯松湘指之曰此松已三千余年即化为石自后松果化为石忽大风雷震石倒山侧作数截防杨发自广州节度责授婺州发性尚竒异乃徙两截就郡斋两截致之龙兴寺九松院各髙六七尺径三尺余其石松皮鳞皴今犹存焉或人有疾吿者湘无药但以竹拄杖打痛处腹内及身上百病以竹杖指之口吹杖头如雷鸣便愈有患腰脚駞曲拄杖而来者亦以竹拄杖打之令放拄杖应手便伸展时有以财帛与湘者推让不受固与之复散与贫人所逰行处或宫观岩洞多题诗句所登杭州秦望山诗曰太乙初分何处寻空留厯数变人心九天日月移朝暮万里山川换古今风动水光吞逺峤雨添岚气没髙林秦皇谩作驱山计沧海茫茫转更深复归故乡省兄适兄出嫂侄喜叔归湘吿曰我与兄共此宅归来要分此地我唯爱东园耳嫂异之曰小叔久离家归来兄犹未相面何言分地骨肉之情必不忍如此驻留三日嫂侄讶不食但饮酒而已待兄不归及夜遽卒明日兄归问其故妻子皆以实对兄感恸乃曰弟学道多年非归要分宅是归托化于我以絶思望耳乃棺敛其夕棺輷然有声一家惊异乃窀穸于园中时大中十年也明年东川奏剑州梓桐县道士马自然白日上升湘于东川谓人曰我盐官人也勅浙西道杭州覆视之发塜视棺乃一竹枝而已【出续仙传】
　　张巨君
　　张巨君者不知何许人也时有许季山得病不愈清斋祭泰山请命昼夜祈诉忽有神人来问曰汝是何人何事苦吿幽防天使我来问汝可以实对季山曰仆是东南平舆许季山抱病三年不知罪之所在故到灵山请决死生神人曰我是仙人张巨君吾有易道可以知汝祸祟所从季山因再拜请曰幸神仙迂降愿垂吿示巨君为筮卦遇震之恒初九六二六三三爻有变巨君曰汝是无状之人病安得愈季山曰愿为发之巨君曰汝曾将客行为父报讐于道杀客纳空井中大石盖其上此人诉天府以此病谪汝者季山曰实有此罪巨君曰何尔耶季山曰父昔为人所搏耻此以终身时与客报之未至客欲吿怨主所以害之巨君曰防理难欺汝自勤修吾还山请命季山渐愈巨君传季山筮季山遂善于易但不知求巨君度世之方惜哉【出洞仙传】


　　太平广记卷三十三
　　钦定四库全书
</div>
    <div class="pagination">
<a href="太平广记_page7.html">上一页</a><span>...</span><a href="太平广记_page3.html">3</a><a href="太平广记_page4.html">4</a><a href="太平广记_page5.html">5</a><a href="太平广记_page6.html">6</a><a href="太平广记_page7.html">7</a><span class="current-page">8</span><a href="太平广记_page9.html">9</a><a href="太平广记_page10.html">10</a><a href="太平广记_page11.html">11</a><a href="太平广记_page12.html">12</a><a href="太平广记_page13.html">13</a><span>...</span><a href="太平广记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
