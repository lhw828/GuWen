<!DOCTYPE html>
<html>
<head>
    <meta charset="UTF-8">
    <title>类说 - 第 132 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 132 页/共 176 页</h1>
    <div class="content">　　冦莱公服地黄　　一代不如一代
　　借雄州畋猎　　　三班奉职上殿
　　禅防图　　　　　查长老
　　椟食　　　　　　鱼头公
　　天圣名臣　　　　天书降
　　諌造昭应宫　　　天眼迟开
　　退思岩　　　　　张知白语
　　割牛舌　　　　　布裘金
　　教民陶瓦　　　　琴笺
　　魏野诗　　　　　八金刚四菩萨
　　手不释卷　　　　市宅
　　道者天地母　　　官家之称
　　欺心即神明　　　江南曲
　　丁晋公诗　　　　斋郎又挽郎
　　武后眞圣人　　　衫窣地幙漫天
　　类说目録
　　钦定四库全书
　　类说卷四十五　　　　　　宋　曽慥　编尚书故实
　　防賔
　　尚书张公三相盛名四朝雅望博物自同于庄武多闻逺迈于胥臣绰避难圃田寄居佛庙秩有同于锥印迹更甚于酒佣叨遂迎賔毎容侍话纂集尤异杂以恢谐作尚书故实云尔
　　玉匣贮兰亭
　　太宗有大王眞迹三千六百纸率以一丈二尺为轴寳惜者兰亭为最尝附耳诏高宗曰吾千秋万嵗后与吾兰亭将去后以玉匣贮藏昭陵
　　白云车
　　司马天师承祯形貎类陶隐居明皇曰承祯景后身也天降车上有字赐承祯尸解去白云满庭号白云先生故人谓车为白云车
　　独足鹤
　　汉武时有献独足鹤东方朔奏曰此山海经所谓毕鸾也验之果是因勅朝臣皆读山海经
　　黄白术
　　有王谷者得黄白术变瓦砾泥土立成黄金又有王脩能变竹叶为金
　　清夜游西园图
　　清夜游西园图顾长康画有梁朝诸王防尾云图上若干人并得食天禄贞观中褚河南装偝
　　梁昭明胫骨
　　公尝于贵人家见梁昭明太子胫骨防红而润泽异常乂见人腊尺许眉目手足悉具或以为僬侥人也
　　仙人乘鹤
　　公表弟卢君一日见碧空澄澈望见仙人乘鹤而过别有数鹤飞在前后覩一鹤背上一如人控马之状
　　碑孔
　　古碑皆有圆孔葢碑者悲也本墟墓间者毎墓有四初塟穿绳于孔以下棺乃古悬之礼礼曰公室视丰碑三家视桓楹因纪其德遂有碑表后有德政碑亦设圆孔不知根本
　　台州刺史
　　中书令河东公开元居相位有张景藏能言休咎忽诣公大书一台字公曰予见居台司此何意后数日贬台州刺史
　　处士豢龙
　　牛相国鎭襄阳久旱有处士众云豢龙者公请致雨处士曰江汉间无龙独一湫泊中有黒龙强驱必为灾难制公固命之果有大雨漂流万戸
　　内史书
　　王内史书帖子有与蜀郡太守书求樱桃来禽曰给藤子来禽言味甘来众禽俗作林檎又云胡桃种已成矣又问司马相如扬子云有后否
　　求新亭监
　　顾况工书少笔尝求知新亭监人或诘曰予要写貌海中山耳
　　牡丹
　　世谓牡丹近有葢以国朝文士集中无牡丹诗张公尝言北齐杨子华画牡丹极分明则知北齐已有牡丹矣
　　顾况诗
　　顾况志尚疎逸有时宰招致将命好官况答诗曰四海如今已太平相公何用唤狂生此身还自笼中鹤东望沧溟呌一声
　　蘓扛佛
　　防昌毁寺分遣使録金佛寳像有蘓监者宻袖归一佛时号蘓扛佛或问温庭筠何以为对曰无过蜜陀僧
　　五星恶浮图
　　五星恶浮图像今人家多图画五星杂于佛中非也
　　五院御史
　　台仪自大夫至监察通谓之五院御史国朝徧厯者三人李尚隠张延赏温造
　　比部外郎
　　杜紫微梦人曰辞春不及秋昆脚与皆头果除比部外郎
　　隠者济急
　　有一沦落衣冠子弟以先人执友方为邦伯因逺投兾其厚赈及见情极寻常因闲歩长衢嗟叹不已忽遇一人衣服垢敝行过于前曰公有不平之事愿知之遂告情实答曰小事耳予隐者也见为狱卒要在在济人之急夜分取一椀掲看见一斑白紫绶者长数寸此人诘责曰与人有分不恤其孤可乎紫衣逊谢久之后用椀覆地再揭则无有也明旦闻传呼覔某秀才甚急徃则连帅情意顿浓赐以百缣亦不言其事岂非仙乎
　　舍利
　　洛中有僧得数粒舍利贮琉璃器中昼夜香火檀施无虚日有士子廹于寒馁谓僧曰愿得舍利掌而观之僧遂出授遽即吞之僧惶骇如狂士子曰与吾几钱当服药出之僧赂二百緍仍与万病丸服之俄顷泄利濯而取之
　　寒具
　　晋书中有饭食名寒具者亦无注觧后于齐民要术食经中检得是今所谓环饼也
　　金根车
　　韩昶愈之子虽教有义方而性颇暗劣为集贤校理史中有金根车昶以为误悉改根为银后除拾遗坐是言罢
　　迁莺
　　今谓进士及第为迁莺因毛诗伐木丁丁鸟鸣嘤嘤出自幽谷迁于乔木又曰嘤其鸣矣求其友声并无莺字顷嵗省试出莺求友诗又莺出谷诗别书无证据岂非误欤
　　千字文
　　梁武帝教诸王书令殷鐡石于大王书中搨一千字不重者毎字片纸杂碎无序帝召周兴嗣曰卿有才思为我韵之周兴嗣一日编缀上进鬂髪皆白
　　秃笔十八瓮
　　右军孙智永自书千字文八百本后在江南诸寺各留一本永公住吴兴永欣寺积年学书有秃笔头十八瓮人来覔书者如市所居戸限为之穿穴乃为鐡叶裹之谓之鐡门限
　　佛教属鬼宿
　　佛教上属鬼宿暗则佛敎衰
　　南楚新闻
　　悔不学决银
　　昭纬经巢贼之乱流离絶粮忽遇一旧识银工邀食甚丰昭纬作诗曰一楪氊根数十茎盘中犹更有红鳞早知文字多辛苦悔不当初学决银
　　通肠米
　　荆南孙儒之乱米斗四十千持金寳换易才得一撮一合谓之通肠米言饥人不可食他物惟煎米饮之可以稍通肠胃
　　触倒十哲
　　文德中赵滔尹平陆有马逸入孔子庙触倒十哲塑像鎭将孙挥走报曰马入孔子庙触倒衙官二人
　　抱羊羮
　　百越人以虾蟇为上味先于釡中置小羊汤沸虾蟇皆抱羊而熟谓之抱羊羮又云疥者皮最佳故人云切不可脱去此乃锦袄子
　　虱者蠙也
　　李蠙司空初名虬将赴举梦名上添一画成虱字乃窹曰虱者蠙也遂改今名果登第
　　岭表録异
　　李羣玉诗
　　鹧鸪虽东西囬翔开翅之始必先南翥其名自呼为薄杜州又本草云自呼钩辀格磔故李羣玉诗云方穿诘曲﨑岖路又听钩辀格磔声
　　鬼车
　　鸮又名鸺鹠夜飞昼伏能食人爪甲以知吉凶凶则鸣于其屋上故人除甲爪必藏之又名夜游女好与婴鬼为又名鬼车鸟能入人屋收魂气其首有十为犬所噬一首常下血滴人家则凶故闻其声则击犬使吠以厌之
　　天脔炙
　　蚶子谓之瓦子广人重之又名天脔炙
　　海镜
　　广人呼为膏叶盘二片相合以成形外圆而中甚莹洁肉如蚌胎中有红蟹子其小如豆螯足皆具海镜饮则蟹出食蟹饱归腹海镜亦饱
　　水母
　　闽人谓之地【阙】浑然凝结大如覆帽腹如悬絮有口无目常有虾随之食其涎沫泛浮水上或取之则歘然而没乃虾有所见尔
　　舞象
　　蛮王宴汉使者于百花楼前设舞象防
　　随拍皆合节奏
　　明皇所教之象天寳之乱禄山大宴胡酋出象绐之曰此自南海奔至以吾有天命虽异类见必拜舞左右教之象皆怒目不动终不肯拜禄山怒尽杀之
　　蚜螺
　　谓之紫具
</div>
    <div class="pagination">
<a href="类说_page131.html">上一页</a><span>...</span><a href="类说_page127.html">127</a><a href="类说_page128.html">128</a><a href="类说_page129.html">129</a><a href="类说_page130.html">130</a><a href="类说_page131.html">131</a><span class="current-page">132</span><a href="类说_page133.html">133</a><a href="类说_page134.html">134</a><a href="类说_page135.html">135</a><a href="类说_page136.html">136</a><a href="类说_page137.html">137</a><span>...</span><a href="类说_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
