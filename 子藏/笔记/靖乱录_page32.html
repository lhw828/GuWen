<!DOCTYPE html>
<html>
<head>
    <meta charset="UTF-8">
    <title>靖乱录 - 第 32 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖乱录 - 第 32 页/共 35 页</h1>
    <div class="content">　　文定见牌、大惊、亲握军器立于船头、督率军士、施放铳炮。风逆火燎其须、不顾。军士皆拚命死战。邢珣等兵倶至、一齐放炮。炮声如雷震天。将宸濠副舟击破。闵廿四亦被炮打死。濠大骇、将船移动。贼遂溃败、擒斩复二千余、溺死无算。 

　　濠乃聚兵屯于樵舎、连舟结为方阵、四面应敌。尽出金银赏犒将士、约来日决一死敌。 
　　先生乃密为火攻之具、使邢珣击其左、徐琏、戴德孺击其右。余恩等各官分兵四面暗伏、只望见火发、一齐合战。 
    二十六日早、宸濠方朝羣臣、责备诸将不能力战以致连败。喝教先将三司各官杨璋、潘鹏等十余人挪起、责他坐观成败、全不用心、欲斩之以立法。璋等立辩求免、正在争论之际、忽闻四下喊声大举。伍文定引着官军、用小船戴荻乘风纵火。火烈风猛、延烧贼船。但见、 

　　浓烟蔼蔼、青波上罩万道乌云、紫焔烘烘、绿水中千层赤雾。三军慌乱、个个心惊胆裂。撇鼓丢锣、众将惊惶。各各魄散魂消、投戈弃甲。舴艋艨艟、一霎时变成煨烬。旗旛劔戟、须臾顷化作灰尘。分明赤壁遇周瑜、好似咸阳逢项羽。 

　　各路伏兵望见火光、并力杀来。贼舟四面皆火、栱栟二人被火焚烧、奔出船舱、为官军所杀。王春、呉十三亦被擒获。先生使人持大牌【火牌】晓谕各军。牌上写云、 

    「逆濠已擒。诸军勿得纵杀、愿降者听。」 
    各军闻之、信以为然、勇气百倍、濠军莫不丧气、争觅小舟迯命。 
　　 
　　宸濠知事不济、亦欲谋遁。与娄妃泣别曰： 
    「昔人亡国、因听妇人之言。我为不听贤妃之言：以至如此。」 
    娄妃哽咽不能出声。但云、 
    「殿下保重、勿以妾为念。」 
    言毕、与宫娥数人跳下湖中而死。宸濠心如刀剌。 
　　万锐觅得划船来到。濠变服同锐下了划船、冒着兵戈而走。还带有宫女四人。万安县知县王冕、受先生密计、假装渔船数双、散伏芦苇。望见划船有些跷蹊。慌忙摇拢来看。 

　　宁王认是渔船、唤曰： 
    「渔翁渡我、当有厚报。」 
    濠既下渔船。船上一声哨子、众船皆至。宸濠自知不免、亦投于水。逢浅处、立水中不死。军士用长篙、挽其衣而执之。 
　　是时、伍文定、邢珣等、乘胜杀入、先擒世子大哥、及宫眷等。其伪党李士实、刘养正、刘吉、屠钦、熊琼、卢衍、卢璜、丁馈、秦荣、葛江、刘勲、何镗、呉国七、火信、喩才、李自然、徐卿等数百人、前后倶被擒获、无一漏者。复执胁从王宏（原镇守太监）、王金（原巡按）、杨璋（原按察使）、金山（原主事）、程果（原参政）、潘鹏（原佥事）、梁宸（原布政使）、郏文、马骥、白昂（倶指挥）等。王纶、季斆赴水死。擒斩共三千余人、落水者二万有余、衣甲器械财物、与浮尸横十余里。复分兵捜剿零贼于昌邑呉城、各处擒斩殆尽。 

　　湖口县知县章玄梅迎先生坐于城中、察院王冕解宸濠入城献功。濠望见远近街衢行伍整肃、笑曰： 
    「此是我家事、何劳王都堂这等费心。」 
    既见先生。遂拱手曰： 
    「濠做差了事。死自甘心。但娄妃毎毎苦諌勿叛。乃贤妃也。已投水而死。望善葬之。」 
    先生即遣中军官同宫监一人前往识认。只见渔舟载有一尸。周身衣服、皆用线密密缝紧。渔人疑有宝货在身。正欲捜简、就被宫监认出。是娄妃。取来盛殓、埋葬于湖口县之城外、至今称为贤妃墓。 

　　是日众官倶来相见。先生下堂执伍文定之手曰： 
    「今番破贼、足下之功居多。本院即当首列。必有不次之擢。」 
    文定曰： 
    「仗圣天子洪福、老大人妙算。知府何功之有。」 
    先生曰： 
    「斩阵先登、人所共知、不必过谦。」 
    其余邢珣、余恩等、各以温言慰劳。众人各欢喜而退。 
　　次日先生正在军中整理军务。中军官报单报道、 
    「知府陈槐、曾玙等、分兵攻南康、九江、贼兵出战、倶为官军所败。陈槐阵上斩了徐九宁、知县何士凤开门以迎王师、将城中余贼尽行诛剿。南康百姓闻官军薄城、共杀陈贤二郡悉平。」 

    于是贼党倶尽。 
　　按宸濠自六月十四日举逆、至七月十六日被获、前后共四十二日、先生自七月十三日于吉安起马、至二十六日成功、纔十有四日耳。自古勘定祸乱、未有如此之神速者。但见成功之易、不知先生擘画之妙也。是日门生邹守益、入见贺曰： 

    「且喜老师成百世之功、名扬千载。」 
    先生曰： 
    「功何敢言。且喜昨晩沉睡。葢自闻报后、晓夜焦劳至是始得安枕矣。」 
    先生口占一律云、 
　　甲马秋惊鼓角风 
　　旌旗晓拂阵云红 
　　勤王敢在汾淮后 
　　恋阙眞随江汉东 
　　羣丑漫劳同吠犬 
　　九重端合是飞龙 
　　涓埃未尽酬沧海 
　　病懒先须伴赤松 
　　是日先生传令班师、暂回省城。城中听知王师凯旋。军民聚观者不下万数。宸濠坐在小轿之中、其余贼党倶各囚车锁押、前后军兵拥卫。一个个鎗刀出鞘、盔甲鲜明。纔至中街。两傍看者欢声如沸、莫不以手加额曰： 

    「我等今日方脱倒悬之苦。皆王都爷之赐也。」 
　　先生到察院下马、大会众官商议。 
    「除将宁王并世子、郡王、将军、仪宾、伪授大师、国师、元帅、都督指挥等官。各分别收监候解。其胁从等官、并各宗室、别行另奏。将擒斩俘获功次、发纪功。」 

    御史谢源伍、希儒、审验明白造册。先生于三十日上捷报。据册开、 
　　生擒首贼、一百零四名。 
　　生擒从贼、六千一百七十五名。（内审放胁从一千一百九十三名） 
　　斩获贼级、共四千四百五十九颗。 
　　俘获贼属男妇、二百三十八名口。宫人四十三名。 
　　夺回被胁被掳官民人等、三百八十四员名口。 
　　招抚畏服投首一百九十三位名。 
　　夺获符验一道。金玺二颗。金册二副。印信关防一百零六颗。 
　　金并首饰、六百二十三两一钱二分。银首饰器皿、八万三千八百九十七两一钱五分零。 
　　赃仗一千八百九十件。器械一千一百九十九件。 
　　牛三十头。马一百九匹。驴骡十三头。鹿三只。 
    烧毁贼船七百四十三只。 
　　后人有诗一絶、诵先生之功云、 
　　指挥谈笑却莱夷。千古何人似仲尼。旬日之间除叛贼。眞儒作用果然奇。 
　　 
　　话分两头、却说兵部尚书王琼、见先生所上宁王反叛两次表章、疏请五府六部大臣、会议于左顺门。诸臣中也有曾受宁王贿赂、与他暗通的。也有见宁王势大、怕他成事的、一个个徘徊观望、尚不敢斥言濠反。王琼正色言曰： 

    「竖子素行不义、今仓卒造乱。自取减亡耳。都御史王守仁、据上游、必能了贼。不日当有捷报至也。其请京军、特张威耳。」 
    乃顷刻覆了十三本。 
　　首请削宸濠属籍。正名为贼、布告天下。但有忠臣义士、能倡义旅。擒反贼宸濠者、封以侯爵。先将通贼逆党朱宁、臧贤拿送法司正罪。又传檄南京、两广、浙江、江西、各路军马、分据要害、一齐剿杀。朝廷差安邉伯许泰、摠督军务、充总兵官。平虏伯江彬、太监张忠、魏彬倶为提督官、左都督刘翚、为摠兵官、太监张永、赞画机密、并体勘濠反逆事情。 

　　兵部侍郎王宪、督理粮饷、前往江西征讨行至临清地方。闻江西有捷报、宁王已擒、许泰、江彬、张忠等、耻于无功。乃密疏请御驾亲征、顺便游覧南方景致。武宗皇帝大喜、遂自称为总督军务威武大将军总兵官、后军都督府太师鎭国公、往江西亲征。廷臣力諌不听。有被杖而死者。车驾遂发。大学士梁储、蒋冕扈从。 

　　九月十一日先生南昌起马、将宸濠一班逆党囚禁。先期遣官上疏。略云、 
　　逆濠睥睨神器、阴谋乆蓄。招纳叛亡、探辇毂之动静、日无停迹、广置奸细。臣下之奏白百不一通。发谋之始、逆料大驾必将亲征、先于沿途伏有奸党。为博浪荆轲之谋、今逆不旋踵、遂已成擒。法宜解赴阙下、式昭天讨。欲令部下各官押解。恐旧所潜布、乘隙窃发、或致意外之虞、臣死有余憾。况平贼献俘国家常典、亦臣子常职。臣谨于九月十一日、亲自量带官军、将濠并官眷逆贼情重罪犯、潜解赴阙。 

　　先生行至常山草萍舗、闻有御驾亲征之事、大惊曰： 
    「东南民力已竭。岂堪骚扰。」 
    即索笔题诗于壁上、传谕次早兼程而进。诗曰： 
　　一战功成未足奇。亲征消息尚堪危。邉烽西北方传警。民力东南已尽疲。万里秋风嘶甲马。千山晓日渡旌旗。小臣何事驱驰急。欲请回銮罢六师。 
　　时圣驾已至淮徐。许泰、张忠、刘翚等、见先生疏到、密奏曰： 
    「陛下御驾亲征、无贼可擒。岂不令天下人笑话。且江南之游、以何为名。今逆贼党与惧尽、釜中之鱼。宜密谕王守仁释放宁王于鄱阳湖中、待御驾到、亲擒之、他日史书上传说陛下英武、也教扬名万代。」 

    武宗皇帝原是好顽要（耍）的、听他邪说、果然用威武大将军牌面、遣锦衣千戸追取宸濠。 
　　先生行至严州、接了牌面。或言： 
    「威武大将军、即一今上也。牌到与圣旨一般。礼合往迎。」 
    先生曰： 
    「大将军品级、不过一品。文武官僚不相统属。我何迎为。」 
</div>
    <div class="pagination">
<a href="靖乱录_page31.html">上一页</a><span>...</span><a href="靖乱录_page27.html">27</a><a href="靖乱录_page28.html">28</a><a href="靖乱录_page29.html">29</a><a href="靖乱录_page30.html">30</a><a href="靖乱录_page31.html">31</a><span class="current-page">32</span><a href="靖乱录_page33.html">33</a><a href="靖乱录_page34.html">34</a><a href="靖乱录_page35.html">35</a><a href="靖乱录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
