<!DOCTYPE html>
<html>
<head>
    <meta charset="UTF-8">
    <title>思无邪小记 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>思无邪小记 - 第 3 页/共 6 页</h1>
    <div class="content">　　明季[按：原作李]徐树丕《识小录》：女子十五岁至二十五，补阳和血，美颜色，悦精神，节而行之，能成地仙；二十五至三十五，我施彼受，虽无裨亦无大损耗；四十以上能致疾。若天癸既绝，如枯株吸水，不异鬼交，杀身而已。男子精血少如膏雨，壮如露，令蕊嫩含滋，春芽吐润；老大如霜雪，使红颜萎黄凋谢耳。
　　彭祖习房中御女术，年八百馀。少妻郑妖淫，以欲死。见司马彪《庄子注》。可见妖淫败道，而采补者终有溃决之患也。
　　曲周陈于阶令桐时，有富翁子妇自父家还。明日，与夫卧不起，呼之不应。抉户而入，烟扑人如硫黄。视之，则两人皆焚，但馀一足。玉虚舟曰，焚砂石为龙火，焚金银为佛火，焚人之火，是名欲火。佛言媱习交接，發于相摩。研摩不休，如是故有大猛火光于中發动。意其研摩之极，欲火炽煽，煽而忽焰，因以自焚。其不焚床笫庐舍者，火生于欲，异于常火。
　　传谓男子割势，妇人幽闭，皆不知幽闭之义。今得之，乃是于牝剔去其筋，如制马豕之类，使欲心消灭。国初常用此，而女往往多死，故不可行也。
　　僧家祗律，首在戒淫。法秀道人尝呵绮语，乃经典所载。三十三天色界欲界居其二，七佛皆有妻有子。如来为太子时，有三夫人，有六万采女。上天之最尊者莫如帝释，而采女多至四十三亿万二千五百人。娶修罗之女，以其美也。後与采女戏池中，女以告修罗，遂有战斗之事。阎浮王昼则治事，夜仍与采女行乐。又，佛所说男女情欲，有曰以相视为乐，以相有为乐，以相抱为乐。女以相触为乐，男以出不净为乐。其秽亵有甚于闾巷之所谈议者，吁可怪也（《灯窗丛录》）。
　　京师海印寺有喜佛，在殿後毗卢阁上。率一男子裸而弄数女人，足践手揣，皆裸女。其法或元末诸帝房中运气之术，教宫女为天魔舞之类。
　　廖鹏有妾曰四娘子，钱宁私之，往来过鹏家如外家。或请舁妾去，鹏诡曰，善。但俗有一言，妻不如妾，妾不如偷，偷不如想。留此外间弄之，不愈于家之乐乎？宁殊喜。杨用修《武庙实录》载兹事（矶园稗史）。
　　郑康成笺谓美目倩兮，目上为明，目下为倩。亦既觏止，谓为男女交媾之媾。五日为期，谓妾年未五十，必与[按：以文意看当作以]五日为期。五日不御，故思其夫。言从之迈，言将自杀以从之。迂怪可笑。此诗所以一言以蔽，思无邪也。
　　易经，男女搆精，万物化生，言致一也。盖男得阳气，女得阴气，不搆精则阴阳之气不和，不和便不致一。既以致一，则男子身中有女子之阴气，女子身中亦有男子之阳气，其气和则其血亦合。古人滴血，亦有至理。不然父是一气，母是一气，生下子女同受父母之气，岂不成了二气？故天地必氤氲而後成天地，男女必搆精而後男女一气。一搆精者搆有精气，即所谓交媾。男气通乎女[按：原作男，据文意改]，女气通乎男，气既交通，血亦凝[按：原作疑]合，故夫妇亦可滴血。故父子一气是先天，夫妇一气是後天。後天功用，参配先天。易卦凡以阴遇阳以阳遇阴皆为合，而以阳遇阳以阴遇阴即不合。故两雄不并栖，二女不和得。男女搆精，则阳气直达于牝，由牝而前达于腹于心于舌于肺，由後而达于肾、命门、脊背以上于脑于鼻；阴气直达于卵，由卵而前达于心、腹、肺、舌，由後达于肾、命、脊背、脑、鼻。中鼻、脑、舌、肺而灌溉四肢百骸，无处不到，始为交通，始为致一。若男与男搆精，则虽如闽中之契哥契弟（京中像姑）终身不二，而契哥之阳气不过入契弟之粪门而已。粪门虽与大肠相通，而大肠之下窍谓之幽门，非大肠不开。若使阳气能通入大肠，则大肠之粪亦必直推而下矣，有是理乎？大肠中臭秽粗浊之气盘屈而下，阳气即入大肠，亦不能上达大肠之上，更接受胃海中之饮食未化之物。层次推下，阳气更无从上达。若阳气可由大肠而入胃，则大肠臭秽之气亦将时时冲入胃中，直达于口矣。惟大肠中专司输泄，气不上行，大肠下窍又有幽门关锁，故契哥之阳气止在粪门中停留时刻，仍在便时阳精随之泻出，万万不能上达于胃海，通于喉舌，而传布周身也。至契弟粪门既有幽门关锁，即或稍通，而大肠中纯是重浊臭秽下降之气，又何来清阳之气足以由粪门而上达于契哥人道（阳具）之中，而成为一气乎？气既不能交通，血即不能凝合，其理极易明也。
　　男女阴阳二道，各有两窍。一名精窍，一名溺窍。溺窍达于小肠，专输小便；精窍通于肾命，直透心、肺、脊、脑。溺窍惟小便时始开，犹之幽门必大便时始开也。若溺窍常开，必遗尿不禁矣。精窍则交搆时即开，形动兴[按：原作與]發。男女阴阳之气互相注射，俱由腹达心肺，由肾命达脊脑，不由溺窍。何虑小肠之输泄乎。
　　徐枕亚改唐诗咏手淫云：纱窗日落间黄昏，金屋无人见腻痕。寂寞空床春欲洩，梨花满地不开门。此诗仅改三字，语妙入神。壮青咏品箫云：裸将郎体赤条条，秋尽情根草未凋。梦醒蓝桥明月夜，玉人凑趣学吹箫。又窥美人换中衣诗，不知谁作，虽涉淫亵，已描摹尽致。凿壁偷[按：原作愉]光见素娥，素娥灯下易青罗。一身白似三冬雪，两腿肥于八月鹅。挑脚劈开鹦鹉嘴，翻身露出凤凰窠。令人顿起相思念，何不开门与我和。
　　《神异经》“东南荒经”云：东南隅太荒之中有朴父焉。夫妇并高千里，腹围自辅。天初立时，使其夫妇导开百川。懒不用意，谪之并立东南。男露其势，女露其牝（势牝谓男女之阳阴。《御览》牝作杀）。不饮不食，不畏寒暑，唯饮天露。
　　《汉武故事》内云，建元六年太皇太后崩，上始亲政事。好祀鬼神，谋议征伐。长主自伐滋甚，每有所求，上不复与。长主怨望，愈出丑言。上怒欲废，皇后曰，微长公主弗及此，忘德不祥，且容之。乃止。然皇后宠遂衰，骄妒滋甚。女巫楚服自言有术能令上意回。昼夜祭祀，合药服之。巫着男子衣冠帻带，素与皇后寝居，相爱若夫妇。上闻，穷治侍[按：原作待]御。巫与后诸妖蛊咒咀（应作诅）。女而男淫，皆伏辜。废皇后处长门宫。
　　神君者，长陵女子也。先嫁为人妻，生一男，数岁死。女子悲哀悼痛之，亦死。死而有灵。其姒宛若祀之，遂关言语。说人家小事颇有验，上遂祠神君请术。初霍去病微时，数自祷于神君，神君乃见其形，自修饰，欲与去病交接。去病不肯，乃责之曰，吾以神君清洁，故斋戒祈福。今规欲为淫，此非神明也。因绝不复往。神君亦惭。及去病病笃，上令祷于神君，神君曰，霍将军精气少，寿命弗长。吾尝欲以太一精补之，可以延年，霍将军不晓此意，遂见断绝。今病必死，非可救也。去病遂薨。上造神君请术，行之有效。大抵不异容成也。神君以道授宛若，亦晓其术。东方朔娶为小妻，生三子，与朔同日死。自後贵人公主慕其术，专为淫乱。上曾出宫女希幸御者二十人以赐朔。朔与行道，女子并年百岁而死。惟一女子长陵徐氏号仪君，善传朔书，善行交接之道。无他法也，受道者皆与之通。或传世淫之陈盛父子皆与之行道。京中好淫乱者争就之。
　　常被幸御者辄注其籍，增其俸秩比六百石。宫人既多，极被幸者数年一再遇，挟妇人媚术者甚众。选二百人常从幸郡国。载之後车，与上同辇者十六人。尝自言能三日不食，不能一日无妇人。善行导养术，故体恒壮。
　　《述异记》载，康熙三十一年京师有一乞丐，携其子约八九岁，具两阳道，并生胯下。观者畀一钱。後不知流往何处。钱三曾见之。
　　男子下体曰烛营，而佛家名阴为马藏。观佛三昧经云，时耶输陀罗及五百侍女或作是念。太子生世多诸奇特，唯有一事于我有疑。采女众中有一女子名修曼那白妃言，太子是神人也。奉事历年，不见其根，况有世事。复有一女名曰净意，白言大家，我事太子经十八年，未见太子有便利患，况复诸馀。尔时诸女各各异说，皆谓太子是不能男。太子昼寝皆闻。诸女欲见太子阴马藏相，尔时太子于其根处出白莲花，其色红白，上下二三花相连。莲中忽有身根居童子形，又忽如丈夫形。诸女见已[按：原作己]，不胜喜悦。现此相时，罗?罗母见彼身根华华相次，如天劫贝，一一华上乃有无数大身菩萨手执白华围绕身根，现已还没，如前日轮。此名菩萨阴马藏相。又佛告阿难，我初成道，在熙连河侧，有五尼揵共领七百五十弟子自称得道，来至我所，以其身根绕身七匝。来至我所铺草而作，即作此语。我无欲故身根如此，如自在天。我今神通过踰沙门百千万亿。尔时世尊告诸尼揵，汝等不知如来身分，若欲见者，随意观之。如来积劫修行梵行，在家之时，都无欲想，心不染黑，故得斯报，犹如宝马隐显无常。今当为汝少现身分。尔时世尊从空而下，即于地上化作四水，如四大海。四海之中有须弥山，佛在须弥山正身仰卧，放金色光。其光晃耀映诸天。身徐出马藏，绕山七匝，如金莲花，华华相次，上至楚世。从佛身出一亿那由他杂宝莲，犹如华幢覆蔽马藏。此莲花一亿，有十亿层，层有百千无量化佛，一一化佛。百亿菩萨无数比丘以为侍者。化佛放光，照十方界。尼揵见已，大惊心伏。佛梵行相乃至如此不可思议。此尤梵夹中奇语也（见《日贯斋塗说》）。
　　《列子》仲尼篇有句曰，设令發于馀窍，子亦将承之，注秽穴也（即屁眼）。亦同《瑜伽师地论》，谓阴茎为势峰。又《素问》谓卵为睪丸。睪古[上白下幸]字，皆阴别名也。《吕氏春秋》孝行览，丹山之南，有凤之丸。注，丸即古卵字。
　　堂邑县一乡农甫生时，阳长三寸。及少长阳长一尺。今三十馀岁，无人与婚。见《述异记》。可谓“巨势人”。
　　周家产一洋犬，一山东犬。踰年，妇女闻犬吠甚猘，出视，见两犬胶固。洋犬似不胜受，山东犬似紧迫欲死者，红涨于面。仆杵击之狂奔，山东犬断裂死，洋犬阴闭死。又王某巨商仆挟主家婢私奔。两情俱艳，情好踰分，纵欲太甚，病痿。男女眷恋苦不能人，情火中燃，一日同死。下体焦灼，骨节寸枯，衾席无恙。先是有走无常夜夜入冥间造册，言一条武青韦范氏次淫，罚为周斋仁家犬，苦其所欲死；一条王国恩牡丹淫，罚不畅所欲死。留心验之，果然（节录《扬州梦》）。
　　医家书谓男子二八，女子二七而天癸至。盖男子为阳，阳中必有阴。阴之中数八，故一八而阳精升，二八而阳精溢；女子为阴，阴中必有阳。阳之中数七，故一七而阴血新，二七而阴血溢。男子八八六十四，女子七七四十九，而天癸竭者，数之穷也。见《听雨纪谈》。
　　《真腊风土记》：国宫内中金塔，国主夜则卧其上，土人皆谓塔中有九头蛇精，乃一国之土地主也。系女身，每夜则见。国主则先与之同寝交媾，蝟[按：此字疑为衍文]其妻亦不敢入。二鼓乃出，方可与妻妾同睡。若此精一夜不出，则番王死期至矣。男女身上常涂香药，以檀麝等香合成。国中多有二形人，每日以十数成群行于墟场间。常有招徕唐人之意。番妇产後即作热饭抹之，以盐纳于阴户。凡一昼夜而除之，以此产中无病。且收饮常如室女。次日即抱婴儿同往河内澡洗。番妇多淫，产後一二日即与夫合。若丈夫不中所欲，即有买臣见弃之事。若丈夫有远役，只可数夜。过十数夜，其妇必曰，我非是鬼，如何孤眠？淫荡之心尤切。
　　人家养女，其父母必祝之曰，愿汝有人要，将来嫁千百个丈夫。富家之女自七岁至九岁，至贫之家则止于十一岁，必命僧道去其童身，名曰“阵毯”。盖官司每岁此中国四月内择一日颁行本国，应有养女当阵毯之家，先行申报官司。官司先给巨烛一条，烛间刻画一处，约是夜遇昏点烛，至刻画处则为阵毯时候矣。先期一月或半月或十日，父母必择一僧或一道舍钱与女阵毯，谓之“做好事”。盖一岁中一僧止可御一女，闻至期与女俱入房，亲以手去其童，纳之酒中。或谓[按：原作为。据上下文可知]父母亲邻各点于额上，或谓俱尝以口，或谓僧与女交媾，或谓无此。但不容唐人见之。女子多先奸後娶，不以为耻。
　　真腊东门之裡[按：疑应作里]，有蛮人淫其妹者，皮肉相粘不开，历三日不食而俱死。余乡人薛[按：原作薜]氏居番三十五年，两见其事。
　　真腊地苦炎热，每日非数次洗澡则不可过。入夜亦不免一二次。初无浴室盂桶之类，但每家须有一池，否则两三家合一池。不分男女皆裸形入池，惟父母尊年在池，则子女卑幼不敢入，如行辈无拘也，但以左手遮其牡门入水而已。城外河中漾洗者动以千数，虽府第妇女亦预焉，略不为耻。自踵至顶，皆得而见之。唐人暇日颇以此为游观之乐。闻亦有就水中偷期者。水常温如汤，五更则微凉，日出则复温矣。《异域志》云，暹罗男子皆割阴，嵌八宝，人方以女妻之。真腊国女子九岁乃会亲友，令僧作佛事，以指头挑破女子童体，以血点于母额。十岁即嫁人。与其妻通，其夫即喜。
　　《诚斋杂记》：海人鱼状如人，眉、目、口、鼻、手、足皆为美丽女子，长五六尺。阴形与丈夫女子无异。临海鳏寡多取养池沼。交合之际，不异于人。
　　前清遗老辜鸿铭好妇人小足，士林传为笑谈。大同妇女有清以缠足纤小名于当时，辜氏于此颇有心得。尝谓妇人之足愈小，则重门叠户愈多妙境。故大同所属之地，男婚女嫁，多早于外县，而重门叠户，在他埠亦可以人功造之，即缠足之一法也。因發育之点，必悉集于一处，于是乎层峦叠嶂须锺[按：原作鐘]于牝户。身历其境者，莫不悠然神往。有清缠足之令，实非虐政云云。由此观之，人但知辜氏嗜癖在缠足，实在志不在此，固别有会心也。大同妇人阴户重台，地气使然。缠足妇女牝皆向後，利于反接。
　　有狂生不信扶鸾之术。某夕鸾仙值麻姑降坛，生至密室潜书一封，掷坛请判。乩笔忽振，成要孤儿词[按：此处似不通。疑“要”为“耍”之误。然是否有“耍孤儿”词牌未能检索到。看其格律，实乃半阙西江月。故存疑。望识者不吝指教。]一阕。词曰：立似沙弥合掌，坐如莲瓣微开。无知小子休弄乖，是尔出身所在。狂生失色遁。众拆封视之，大书一“屄”字也。屄，《正字通》曰布非切，女子阴也（有顽童戏书“卵”字于掌，以叩箕仙。何仙姑乩判云：似卯原非卯，如邛不是邛。仙家无用处，转赠与尊堂[按：堂与邛二字不叶韵，疑应作“翁”]。卵即男之外肾也）。
　　有齐[按：原作斎。观下文可知为误]叫化者，精于针灸。宦家佣妇暴死，延齐[按：原作斎]至，视佣妇少艾，大笑曰，伊夫何在？速呼来，尚可活。亟唤其夫至。针少妇之腹，并谓其夫曰，我拔铁针出，汝以肉针（阳物）入，即无恙，否则活亦不久。其夫忸怩应之。果甦。齐[按：原作斎]对宦者曰，官何不谨于房事，而令少妇潜觑，致成欲闭耶？宦者愧谢之。有儒生亦姓齐，娶妇淫甚。瞥遇所欢，忽之不可，去之不能，徘徊门外，闷极而倒。齐针之愈。其夫羞恨，悉告之。齐笑曰，易事。其夫唤妇出谢，齐突前以针刺小腹下，妇惊，入室即病，人道遂闭，但能溺而已。其夫远游数载，即归，其妇尚在室，已改行为良，家声不坠。见夫归，泣告之悔。寻言[按：疑应作沿]原穴反针之，人道复通。为夫妇如初，且生子矣。
　　按，古律有幽闭之法，以治淫荡妇女。盖女人阴内有羞秘骨，下之如闸，即不通人道。齐[按：原作斎]丐所行或其法也。但能闭不能启，此古幽闭之苦耳。
　　一妇人病院[按：疑应作阴]中痒，不敢告人，苦甚。有一尼持药一函至曰，煎此，洗之即愈矣。启视之，乃蛇床子、吴茱萸、苦参也。
　　九为阳数。古人以二十九日为上九，初九日为中九，十九日为下九。每月下九置酒为妇女之欢，名曰阳会。盖女子阴也，待阳以成，故女子于是夜为戏。
　　南方遇癞，乃有癞虫。自男女精液中过去，故此脱而彼染。如男入女固易，若女染男者，亦自女精中出，随精入男茎中也。若男欲除虫者，以荷叶卷置女阴中。既输洩即抽出，叶精与虫悉在其中，即弃之。精既不入女阴宫，女亦无害也。此治疗妙术（见《猥谈》）。
　　《西厢记》艳冶绝伦。以“绣鞋儿刚半折，柳腰儿恰一搦。羞答答不肯把头抬，只将鸳枕捱。雲鬟仿佛坠金钗，偏宜?髻儿歪。我将你纽扣儿鬆，我将你罗带儿解。兰麝散幽斋，不良会把人禁害。咍，怎不回过脸儿来？软玉温香抱满怀。呀，刘阮到天台。春至人间花弄色，柳腰款摆，花心轻折，露滴牡丹开。蘸着些儿麻上来。鱼水得和谐，嫩蕊娇香蝶恣采。你半推半就，我又惊又爱，檀口揾香腮”以上为正写。以红娘口中“他并投效绸缪，倒凤颠鸾百事有。我独立在窗儿外，幾曾敢轻咳嗽。立苍苔，只把绣鞋儿冰[按：原作[王水]]透”及“你个月明纔上柳梢头，却早人约黄昏後。羞得我脑背後，将牙儿衬着衫儿袖。怎凝眸，只见你鞋底尖儿瘦。一个恣情的不休，一个哑声儿厮耨[按：原作褥]，那时不曾害半星儿羞。”词之淫艳，以此为极。
　　《牡丹亭》：“则为你如花美眷，似水流年。是答儿闲寻遍，在幽闺自怜。转过言，芍药栏前，紧靠着湖山石边。和你把领扣鬆，衣带宽。袖梢儿揾着牙儿苫也，则待你忍耐温存一晌眠。是那处曾相见。相看俨然，相[按：相字疑为衍文]难道这好处，相逢无一言。”“这一霎[按：“霎”原作方框“□”，据原文补]天留人便，草藉花眠。则把雲鬟点，红鬆翠偏。见了你紧相偎，慢厮连，恨不得肉儿般团成片也。逗的个日下胭脂雨上鲜。”此则托于梦中，与《西厢》一般绝艳。至“单则是混阳烝变，看他似虫儿般蠢动把风情搧。一般儿娇凝翠绽魂儿颤。这是景上缘。想内成，因中见。淫邪展污了花台殿。他梦酣春透了怎留连。拈花瓣闪碎的红如片。”花神口中，与红娘眼底，一样蹊径。
　　又曰，“哈[口散]兀该毛克喇”，译名不便明言，但曰，“要娘娘有毛的所在”。“帐莲深拥，压寨的阴谋重；你夜来鏖战好粗雄，困的俺垓心没缝”。另样笔墨，写交合之事。
　　舐读若士，以舌掠物也。如《庄子》“舐痔者得车五乘”是也。餂音忝，钩取也。如《孟子》“是以言餂之也”是也。故舐为动词，餂为介词。盖引舌与物相接曰舔，读作忝，上声。有言“舐盘”者，应作“舔盘”为切。考舔盘之义，言驴[按：原作駅。查网上字典《汉典》，駅同驿，为日本汉字。想与驴因形近而误]子转磨之时，回首见盘中糠覈，就磨盘眼中以舌掠取，以喻[按：原作愉]人有尝春之癖者，初非盘盂虽空舐以解馋[按：原作纔]也。人有舐盘之嗜，实具犬性。《汉书》“狧糠及米”，狧（舌蚁切，与舓同义。以舌取食也。见《说文》）或作舐。在古本则书作[舌也]，此字从舌从也。而《说文》训也字为女子阴。世有酸咸[按：原作[酉感]，想为醎之误]殊嗜者，论其性则用狧为当，论其势则用[舌也]为工。《说文》既训也为女阴，竟有从舌从也之字，于以见古人必有得味外味者。谚有“郭獃餂[按：餂後一字原缺，待考]，淡而无味”之说，是作此说者，亦一[舌也]之过来人也。吐舌万里唾四海，岂大言哉？
　　“美人浴”咏者夥矣。吴梅村词，有“皓腕约金环，艳质生春浸玉盘。曲曲屏山灯远近，偷[按：原作愉]看，一树梨花露未干。”樊山诗有“薄晚郎归绮户扃，侍儿守户立竮竛。锁窗严密无窥处，时听香罗蘸[按：蘸字原缺，据《樊樊山诗集》补入]水声。”一实一虚，皆足消魂。洪昉思《长生殿》“窥浴”一折，“凤钗花落索”[按：原作“凤钗花一落索”，“一”字衍]曲，“悄[按：原作琑]偷窥亭亭玉体。宛似浮波[按：原作破]菡萏，含露弄娇辉。轻盈臂腕消香腻，绰约腰身漾碧漪[按：原作猗。二字似不能通假]。明霞骨，沁雪肌，一痕酥透双蓓蕾，半点春藏小麝脐。爱煞红巾罅，私处露微微。”
　　瘦厂藏秘戏图，怡府故物也。有一帧题小词云，玉壶春烟露涓涓，三寸珊瑚拨欲穿。果然滋味到中边。馥馥口中含煖液，尖尖舌上吐红莲。可怜相向互流涎。此幅绘二人床上尝春，二犬蹲床下垂涎相视，状极生动。
　　喇嘛教凡诵护法经时，例悬护法纛以驱邪。雍和宫藏有丝绣者八面，长丈馀，宽五尺许。其一名“地狱主者”，貌极狞恶。骑一青牛，下有裸女卧而交焉。神颈上绕以璎珞，腰际围以骷髅。小腹之下，掩以虎皮。揭而视之，厥势翘然，极伟巨，殆欢喜佛中之嫪毐[按：原作毒]欤？无[按：无字似不通]纛极秘密，人罕知者。芸子与王君调查该廟时所亲见者也（详见《思无邪续记》）。
　　北京太液池上北海白塔镇海佛，蒙古名稚麻达噶，亦欢喜佛也。惟此有佛公而无佛母，与雍和宫稍异耳。
　　四川井研廖（平）季平与长沙叶（焕彬）德辉皆为近代名流，且皆以擅长屈颈鷮息之法，著称遐迩。惟叶氏伪托敦煌石室遗书作《素女经》一书，敷疎素女对黄帝所举五女之法，津津乐道，不稍避忌。廖氏则讳莫如深，靳不语人。晚年虽婴痼疾，犹眷一侍女，钻■[按：此字原缺]弗已，洵异人也（廖自书大门春联曰，人寿丹砂井，春深绛帐纱）。
　　佛书譬母之赤精为吐，父之白精为泪。《大论》云，身内欲虫，人和合时，男虫白精如泪而出，女虫赤精如吐而出。骨髓膏流，令此二虫吐泪而出。
　　妇女天癸按月一至，亦称信水。
　　佛家语谓身上不净之津液为恶露。《摩登伽经》，“有恶露中便生子”，语意即月经也。《本起经》，恶露自出，坐卧其上，医家因之谓妇人经带及产後淤血，统名恶露。
　　道家行气之术，有内交法，美畅不减房室之乐，而无所损。
　　道家以五月五日为天地合日，夫妻异寝。见《天中记》。
　　二五之精，妙合而凝（周子“太极图说”）。即阴阳相和也。
　　佛书谓四天王与忉利天之众生，其婬事与人间界无异；夜摩天则勾抱成婬；兜率天以执手为婬；化乐天以对笑为婬；他化天以相视成婬（佛经中以男女之事，皆书作“婬”，不作从水之“淫”）。
　　玉茎强盛，以合阴阳。见《外台秘要》引“素女方”。子求脊管高于顶，烛营指天。见《淮南子》“精神训”。高诱注曰，脊管，下窍也。烛，阴华，管，其窍也。烛营读曰括撮。《後汉书》“宦者传”，论曰：皆腐身熏子。注：古者腐刑必熏合之。
　　《清异录》：“四方指南海为烟月作坊，以言风俗尚淫。今京师鬻色户将及万计，至于男子举体白货，进退恬然，遂成蜂窠巷陌，又不止烟月作坊也。”男风于时已竞。
　　《敝帚斋馀谈》谓，明周汝砺好男色，无问妍媸，必求通体。盖引司马相如“琴歌”，“交情通体必和谐”语，谓媾合也。
　　母猴月水，名申红，治干血痨。见《本草拾遗》。
　　武则天以男子为妾。男妾之名，见李商隐撰《宜都内人传》。
　　女爱不竭席，男欢不毕轮。见《鬼谷子》戒苏、张书。
　　王世贞《史料後集》云，严世蕃常籍，有金溺器、象牙厢[按：疑应作镶]金触器之类。执政恐骇上闻，令销之，以金数报而已。按“触器”二字，“海陵王荒淫”（《京本小说》）亦有此说。俗所谓角先生，即从触字得偏旁取义。《聊斋志异》之“藤津伪器”，即橡皮之角先生也。
　　《朝野佥载》：真腊国行房不欲令人见。交合曰行房，唐世已然。
　　陈姥姥，巾帕之别名也。《读古存说》，诗无感我帨兮，内则注，妇人拭物之巾。尝以自洁之用也。古者女子嫁，则母结帨而戒之，盖以用于秽亵处，而呼其名曰“陈姥姥”，即严世蕃家所用“淫筹”也。故徐太室谓“野有死麕”为淫诗。
　　咏卵脬词（金缕曲）云：假作鬚眉样，问先生可知人事，纍然形状。貌似雍容文皱皱，只合居中滉漾。枉自大空夸皮相。进退两难门外汉，湿馀浆了却风流帐。真作孽，孽成障。形如桃核双仁酿，在登徒脐间胯下，犹能放浪。索性宫刑遭阉割，也便不关痛痒。有多少貂[王富]无恙。最是鳏鱼情最酷，赘如旒到处难安放。泡弄影，气空涨。
　　蹇安戏作“赠裈中隐者”诗曰，见说松林路，长为隐遯居。渊潜同蠖屈，冥涨待鲸呿。气以昂藏异，才缘笃实储。终须三顾力，一奋出茅庐。
　　又咏驙门曰，见设蚕丛险，今看鸟道通。袖边推董相，花底忆秦宫。木耳能填壑，金锄解凿空。前鱼如欲泣，不竞笑南风。
　　非雲非雨起中阿，白鸟双双戏爱河。花坞迷离春并蒂，茅峰溪涧夜生波。金莲吐舌如亲吻，玉玦齐[按：原作斎）腰互切磋。从此掀开风月案，摩登新样舞天魔。此咏磨镜诗也。
　　玉钩斜畔苔花碧，鸳鸯半蚀馀芗泽。匿笑背银釭，羞人大体双。郎心应所爱，故故教侬佩。密繫小红兜，防他阿妹搜。“菩萨蛮”咏秘戏钱。钱藏李石孙手。
　　咏女阴诗最脍炙人口，以写景之笔，掩鄙亵之形，诚绝唱也。诗曰：曲径通幽处，双峰夹小溪。檐前雨滴滴，户外草萋萋。有水鱼难养，无林鸟自栖。可怜方寸地，多少世人迷。古今从无一首咏及男阳，余戏仿之，亦作五律曰：天与风流具，从兹色可渔。诨名曾唤鸟，行货可夸驴。妓女贪阳道（亦作伟），禅师感牝虚。祸根多在此，濮[按：原作僕）上有狂且。
　　或以唐诗二句斗房，即“花径不曾缘客扫，蓬门今[按：原作令]始为君开”，可谓妙手自得。“细草春香小洞幽”，射女阴亦佳。昔有八股截搭题，“君夫人阳货欲，”妙绝谑极。
　　昔乡试时有同舍生素相狎者，夜睡熟即锉牙。某以诗嘲之，有句云，“何处响咨嗟，闻君夜锉牙（下忘）。有鬼魂皆落，无人肉不麻。”生亦以诗答之曰，“越舔越希奇，居然舐过脐。全凭三寸舌，卷入两重皮。味在酸咸外，声闻吮咂时。较之呵卵者，犹觉讨便宜。”刺其隐事也。
　　“瘦宽肥紧麻多粪，白[按：原作自，据文意改]湿黄干黑有油。”此掏粪坑者（即狎顽童）之秘诀也。
　　[按：下段突兀而出，疑有阙文]
　　此画宽以尺许，长约咫馀。缣素似斗方之形，装潢成分叶之式。左页乌丝直格，凡十二行，不著一字，以俟题咏。右页为画，神采生动，楼阁中虚，若可提足。花木生香，不觉扪历。每页小印钤红，作葫芦样。篆文十洲。末页有“仇英实夫制”五字。
　　或谓明季武英殿供奉时所为，确为真品。或疑清初如意馆画士所作，进呈之物也。三千春色，如窥镜殿之私，廿四番风，恰符画屏之数。袭以锦箧，护以缥缃，丹青不渝，用笔柔美，纵其赝鼎，亦复可珍。余从太邱长裔，假观三日，因作画记，题曰[按：原作日]“嬉春”。
　　第一幅绘美女，紫貂抹额，薄施朱粉。着蜀缬袍，衵衣嫣红，掩映领袖。腰支秀削，束以石青合欢之带，双趺[按：原作跌）隐月色倒顿中。坐麋绿竹椅上，左臂阁椅背，临窗支颐而坐，面内顾，若有所思。右手拔玉钗，拟置于案，似夜深兀坐，倦欲卸妆者。面前横雲石长案，上有一瓶一盂，书两函，壶一具。金狻猊喷薄沉水香，曲项台燃红烛，犹未及跋。泥窗以冰纹碧纱，故窗外青石玲珑，黄叶萧瑟，皆了了可见也。足下蹑盘龙彩色地衣，背後障有髹漆屏风，高倍于人，其宽约高之半。心绘花鸟，栩栩如生。屏前置秀墩一，狸奴去似未移时。室之右隅，安白石矮盆，中植短松，偃卧如盖，徙倚文石。旁列古铜汲壶，几席精严。主人之风流可想。屏後断以油绿隔，进而为卧内，惟象床左角露于外。斗帐流苏，玉钩低亚。馀无所睹，然床笫间固空无人也。
　　第二幅绘一小阁，绿波环绕。阁之西面，设矮红亚字栏，南面临官道，有自在窗，碧纱护之，凡四扇。一扇独开，有美人探身于外。美人雲鬟倭堕，凤翘颤动，粉衫翠带，隐足于阈。右手拈兰一朵，作含笑态；左手扶窗，凝妆延伫。对岸桃柳杂立，一白面郎戴软角唐巾，服藕色春衫，围鞓红玉带，骑白马，趋而过。马神闲骨骏，金勒朱缨。锦障泥七宝辔，被饰甚华。望而识为游春之骑。骄蹄踏芳草，若会主人心，嘶鸣不进。主人右手执珊鞭不即拊，回头而注目于女，意殊不在马。小奚奴负琴囊，随马後，亦偷[按：原作愉]眼暗形相。时值艳阳天气，春风骀荡中，吉士淑女，隔河相[按：原作衵]望。语在修眉，两情脉脉。盈盈衣带水，不啻桃潭千尺也。传神妙手，非实夫不能。
　　第三幅为张敞画眉故事。庭院深深，有碧梧三株，依怪石而立。旁有镂石花槛，内植鸡冠，佐以翠石[按：原作右]，苔痕侵阶。杂以黄葵秋棠之属，爽气宜人，秋景满目。男女各一，偎[按：原作猥]傍于檐下。左右对偶，其意相应。门悬玄纱帏幕，织蝴蝶成文。室中棐几瓷墩，历历可见。女高髻纤裳，首翘鬓朵，粉衫翠带，端媚安稳。左手执青铜宝镜，镜背作蟠龙形，穿朱丝于鼻，绕指而擎之。面镜外向。男乌巾浅碧袍，玉带朱履，傍女而立。右手执象管，蘸香煤，调翠黛，方为妇画眉。停顿霜毫，若相商略。女左手搭郎肩，爱而不媟。诚闺房之乐事也。
　　第四幅是冬景也，但缠绕春情，溢于纸上。室中惟床可见，月牖当阳。铺绿熊锦褥，男女互拥抱，并肩坐其上。女黑巾金朵，紫貂覆额。着金缕之衣，坐于男怀。男为惨绿少年，风貌都雅。环臂抱香肩，又加两足于女股而环夹之。院中卵石铺径，太湖石叠为假山，梅枝红绿交加，如萼绿华与梅精呈妍斗艳。贞筠滴翠，山礬孕玉，斑竹掩映曲栏间，宛然仙境。一雏鬟着锦半臂，一手提壶，一垂手携凫藻炉，穿径目逆而过，一若歆羡主人之清福不置。阅及此幅，能增伉俪情，不必生左拥右抱想也。
　　第五幅，一男科头跣足，伏身长榻上。手持羽扇而忘挥，目注美人而不瞬。籐枕上覆以红锦，弃置不复用。欹身若欲起者。湘籘四垂，颇有“深院下帘人昼寝”诗意。帘以外有梵字红栏。太湖石秀立于侧，杂植芭蕉芙蓉，绿大丽影，俗尘不侵。榻畔横置春凳，衣裳凌乱褪置。一妇著对襟凸袖碧纱小衫，面外向立案前，举手理髪。一婢弓腰就近，为之紧裈。带围已结，上繫红锦香囊，馀香犹在。案上镜大如盆，欹倚于架。赪玉盘中，有花数朵，金凤钗一支，凤口衔珠串，缀以火齐。又若晨起未粧。地上置金兽炉，焚兰椒而未尽也。画屏八尺，上绘山水绝工。
　　第六[按：原作八]幅，室中邺架一张，高阁牙签玉轴，其下格庋粉窑胆瓶，红漆诗盒，碧纱六角筠笼。前横书案，金壶贮水，玉碗承浆。蟾足之盂，鹆眼之研，道书一函，旨酒一尊。匣藏澄心笺，架悬提梁卣。卧湘管于珊瑚笔床，铺玉版于青玉书案。案前竹椅，坐一书生，欹身向外，正挽诗婢之手，一手搂其肩，持之甚急，婢力挣不得脱。书架畔小凳上置朱履一双，旁有门可通，垂以帘。有一少妇，方搴帘潜觑，趑趄不前。醋娘子欲与酸秀才，将同食杨梅矣。室端矮脚榻，有红衣散乱于上，若婢所褪者。竹帘高卷，曲栏低亚，廊上高悬红笼，豢一画眉鸟。院中玲珑怪石，桃花怒开，春意醉人，浓情溢纸。
　　第七幅，绘白石雕栏，植紫薇数本。池上柳丝拂人。假山畔，一女御藕花绣金衫，挂宫样团扇于纤指。扇绘双蝶，翩跹欲舞。凭石支颐，倦立如醉，凝眸痴觑，颊晕断红。盖草间双兔，黑者雄，白者雌，马爬狗搆，伏背相交。是以谛视出神，情不自禁。不知一男悄出其後，蹲身地上，为女兜鞋。厥趾微抬，後跟将褪，尖红一瓣，使人之意也消。
　　第八幅，室以纱屏中隔，屏上绣以花鸟。屏之左，有一案，置瓶一，炉一，香案一，馀香袅篆。置绣棚一具，所绣之花蝶未竣也。屏右一榻，有美女倦绣而寝。赤体侧卧，一腿微伸，一腿屈曲。酥胸掩以金呵，纤足着独见鞋。虽有单被遮身，未能周密。一手托蝤蛴之颈，一手攀湘榻之沿。团扇坠地，午睡方酣。衣褪置脚後，似有馀热。有男子悄然来，短衣无裈，潜掀其被，窥其私处。一足翘榻上，一足立于地，阳道翘举，尚未魂销真个。室右长几上，琴书文具，陈列有序。彼男断非荒伧，故其温文乃尔，不肯惊美人香梦也。
　　(9)[按：括号及数字据文意补入，方便阅读。下同]图中绘一丽姝[按：原作妹]，横陈于榻。华冠未摘，锦被未熏，夜深花睡去，宛如海棠带醉。四壁纱窗严闭。所画山水绝工。我所思兮，水长山阻；望断屏山之路，徒增惜别之情。惟倩趾离与伊晤对耳。室中陈一紫檀方案，嵌以大理之石。上置赤玉盘，盛佛手柑，及尊彝之属。并有手卷一，香炉一，方瓶一。案前散置坐具。右壁湘竹小架，上列白石方盆，栽海棠两三本。媵以文石。左壁有长榻，铺龙鬚方锦之褥。丽姝即欹卧其上，手托香腮，和衣而卧。脚後被翻红浪，乱叠如雲。榻畔一矮几，横琴一张，杂以花插一事。白瓷荷叶小匜。乌漆小架上悬拱璧，几席精严。陈设均楚楚有致。窗外梅影横斜，朦胧微有月色。室中沉沉暮霭，如雾如烟，嗳如神居，极煊染之能事。丽人徘徊室中，瓌姿艳逸。一少年，悄立其後，拊背调戏，若逾墙而搂处子者。然细察丽人，绝似榻上所卧者。衣貌乱真，如孪子之相似。岂竟有分身之术欤？疑是倩女离魂，所绘尽梦中情景也。
　　(10)一美女临案坐，扬玉臂，绕腕双跳脱，益显肌肉之丰妍。左手握髮，右手持梳，绿雲扰扰，灵蛇髻盘未就也。裁透体纱为衵衣，对襟凸袖，乳峰隐约金呵中。宝带低垂，楚腰佩玉，面窗梳裹[按：原作裏]，汗[按：原作漢]粉酥融。忽然回过脸儿来，因镜中见可憎才蹑其後。男亵服不冠，帖屐方兴，捧其玉颊，接之以吻。案上粉箱脂盝，宝镜香奁而外，翠玉盎盛兰花数朵，锦匣卧双凤之钗，待罢梳对镜，准备簪戴者，当门置一短背榻，躭衣二领，蒲扇籘枕，纵横榻上。其旁有矮红棐几，置沙绿胆瓶，哥窑茗碗。门畔一天然几，狮炉铜盒，萦篆飘香；日漾罘罳，屏轩尽敞。绿天如洗，蕉映窗纱。院落中，径铺卵石，夹植玉簪花数丛。一婢手捧金盆，盛靧面之水，姗姗自外来，停步偷相，神情活现。
　　(11)一女醉卧绣榻，红玉颓然。一婢举紬被覆之。榻後有月牖，栽明玕数枝，可通月朗。室内高悬琉璃九莲华灯，光灿四壁。绿纱话私，横隔中央。挂■[按：此字原缺]上采绘凤凰牡丹，华丽无比。榻畔架盆梅一株，蜷瘦倚文石。更有一方案在画障前，杯盘狼藉。雪白狸奴，踞案嚼残胔[按：原作上比下肉]。酒杯欹覆案角，势将堕地，无有知之者。屏障之右，放一太师椅，有衣带搭椅背。一女郎坐于上，面目姣好，妖冶动人。披短衣，露酥胸，裹红袜腹，下肢无裈，胫股妍腻如弯藕。膝衣倒剥，莲钩高举，私处渥丹，如蛙曝日。男子亦披小衣，褪裈腿际，趿抱香木屐，手舁女足，举阳欲投。椅旁一水盆，红架铜窪，兰汤潋滟。巾帨之属，衬垫尻下。殆浴牝後偶然动兴。回顾沉醉之美人，罗襦初未解也。应悔魔浆，误入燕婉。
　　(12)红蓼媚水国之秋，青荷容中妇之镜。烟波浴月，鸡□[按：方框为原文所有]双栖。湖滨远处，一渔舟舣杨柳岸，鷁头横竹竿，红衣飐风。船腹有篛篷覆之。船娘趺坐其下，青衣缠头，年事正少艾。袒胸露乳，方鸣儿怀抱中。其夫偎妇委坐，两相调笑。神情互属，意不在儿。另一渔船泊近处芦苇间，黄竹为篷，晒网于上，夜未收也。鱼一罾[按：原作曾]，半纳水中，而繫诸榜上。船头残鱼一盘，村醪一器。壶中空，杯倾覆。鱼婆肌理尚洁白，额覆青纱，野花簪鬓侧。上衣半袒，仰卧船唇间。丰趺天然，披肢高举。身下藉以蓑衣。一渔父鬑鬑有鬚，酡颜作醉态，俯而与合。两胫多胈，筋肉偾[按：原作愤]兴，望而知为力壮。妇舞尻承迎，奋力肉搏。画理生动，此幅最工。由绚烂忽趋平淡，野趣横生。
　　(13)此宫人望幸图也。金爵觚稜，隐隐于香烟缥渺中，如五雲楼阁，可望而不可即。复有翠柳如烟，红墙缭绕，春风香径，花木扶疏。沉香停畔，有美一人，梳嫽俏鬟，颦远山黛，鬓插像生花朵，作内家装束。曹衣拂水，吴带当风。胸以下别束绣裙，裹之至地。足履有绚[糹竟]，光生玉步。纤腰剩带，楚宫瘦损人也。独立闲阶，凭栏远望。幽怨之色，见于眉宇[按：原作字]。亭外三面临水，珠帘拂地，锁衔金兽，水滴铜龙。路断昭阳，无非见嫉；人归永巷，难得回心。买赋不惜黄金，题诗枉传红叶。曲曲春情描出，姗姗骨像图成。写宫怨于生绡，诚丹青之能手也。
　　(14)凉月如钩，斜挂檐际。庭中秋花竞绚，惜无人赏。小亭一角，前置黄籘胡床。有一妇人，婉然仰卧，姿容丰艳，活色生香。宝袜遮胸，肌肤若冰雪。肢体合度，骨肉停匀。头上鸦盘已散，钗凤惊飞，其欲情浓动之态，览者莫不魂销魄越。男亦裸裎，尽置身于其上。顾女不以为重，分披两股以迎之。一足勾男腰，一足按男尻。下体胶黏，连根尽没。男子美如冠玉，以颊贴于蝤蛴香颈。掩映愈彰，益引人之目。察其口噤色战，知已恰到酣境。紧抱软偎，不敢以己意进止。氤氲之乐，各现于眉目手足之间。籘床畔有棐几，堆衣带并茗碗焉。
　　(15)敞厅外松桐交翠，湘石侵苔，曲阑界之。院中铺石卵作回文锦，平洁无纤尘。烛台卓立檐下，笼以琉璃，中燃蜡炬，光射四厢。其旁置一短榻，竹簟铺秋，全无暑气。男子倚隐囊裸坐，解衣槃礴。盘左腿，右足下垂。一少女身披雾縠，肩背皆见。解绣裙，褪罗袴，纤足抵榻沿，展皓股翅跨男身。面相对，舌互嗍，扬玉臂围男颈。男两手紧抱柳腰，若助其摇荡者。时两根已合，玉臀起落，取柳下坐怀之势，得醍醐灌顶之欢。玉骨冰肌，浑忘暑热，尤雲殢雨，不藉衾裯。谛视少女风貌，其为歌姬侍妾也无疑。
　　(16)室中隔以香屏，满绘折枝。蝉翳调粉双钩，彩痕舒雲六扇。鸳俦春销，凤侣羞遮。其旁有门通曲榭。屏侧横陈书案，上置书一函，茶一瓯，芍药一瓶。曲项台然桦烛，红泪潜流，绿烟轻颺。近案支湘竹床，悬粉纱蚊帱，光明无碍。男仰卧，阳举如樯立，张脉偾兴，急色之情如见。伸手抚女乳，食指陷于颤酥。女亵衣尽弛，履[按：原作複]舄已褪，肌理莹洁，通体如筑脂刻玉。下肢皆着胫衣，上以锦带繫之，双缠不露。此种结束，即杨妃藕覆之遗制也。卧左膝着席，而竖其右膝，故似处擘裂，如蛙之含珠欲吐。阴髪茸茸，玉户丰腴，诚珍牝也。转躯向外，一手褰帐，冰纹乍卷；一手挥扇，将灭烛而就寝。此幅虽属寻常情态，而纸上春气盎然。
　　(17)一室临池而筑，有月门通于外。园中颇饶花木竹石之趣，绿波澄清，鱼戏莲叶间。布局清幽，令人神往。室之中，横陈青玉案，有夫妇对弈，以消永夏。妇丰艳玉映，御浅桃单衫，秃袖露出柔荑，玉指纤纤，拈黑子犹疑未下。劫深围匝，龙虎方争，暗运心兵，深思不决。夫则不冠不襪，右手纳奁中。背後立一侍[按：原作待]儿，豆蔻娇痴，玲珑心性。潮醉春风之脸，能诵秋水之篇。团扇频挥，生绡映面。男左手背于後，握婢之手，屈食指搔其掌。小鬼头春心已动，含笑而凝睇。目光注妇面，心旌摇摇。防为妇觉，男意不属于楸枰，惟专注于暗中摸索[按：原作素]。临窗一几，上置古瓶，插手卷二轴。一玛璃[按：玛璃不知为何物。想应为玛瑙或琉璃之误]盂，中空。旁横洞箫一枝。乌木小架上繫珩璧。右壁下横置小榻，其旁支小几，有花一瓶，佛手柑一盘，杯壶各一事。
　　(18)夜怯凉更，星河皎洁，蕉分绿色，浓罨[按：原作[上双口下奄]]窗纱。菊黯黄英，灯移交网。花纹槅外，一婢敛読[按：此字疑误，当为“息”或“气”。“読”，《汉典》释义：同“读”（日本汉字）]窥春。随其目光内瞩，则见临窗置一榻，榻畔有红漆小浴盆，兰汤犹温，绡巾尚湿。妇人小浴後，去未移时也。榻上锦衾角枕，卧一美妇人。雲鬓已鬆，罗襪初刬。蛇首不着山枕，衵服既弛，皓体呈露。顦酥丰圆，宝袜不掩。丈夫寸丝不挂，伏身于上。女披两股夹其胁，移枕垫尻际，则中权隆起，素足双翘，高出人背。胫宽藕覆，软玉钩香。二根相交，两体不间。男脚隐被中，如雲乱叠。有猧儿不解事，蹲身畔，见被中男足蠕蠕动，以为鼠也，噙被角而以爪拍之。
　　(19)羊羔美酒，党家自擅豪华；奥室鸣琴，宋玉未能放诞。斯关命意，清雅绝伦。庭中积素皑皑，与翠柏丹枫，相映成趣。太湖石畔，天竹丛生，结子纍纍，若珊瑚颗。两侍儿曝背檐下，一坐一踞。坐者视端容寂，微睨室中，若待命而趋。踞者手抚红泥小火炉，方以雪水烹茗。皆秀外慧中，不减康成诗婢也。室中置檀根七宝榻，上覆鹿皮褥。有惨绿少年坐其上，丰神昳丽。拥美人加诸膝，举杯劝之酒。女狸帽覆眉额，著麝香金缕衣，美而不佻。地铺华罽，设铜壶于中央，投矢为觥政。二矢贯耳，五矢委地，入不出者凡二。有貂冠红衣美人偎男立，以手指点，目注彼姝[按：原作妹]，若示罚其金谷酒数也者。熏炉中然兽炭，壶倚炉畔，酒待重温。榻後一几，盂贮旨酒。榻上亦支小几，略陈肴馔。际此快雪时晴，不愧雅人深致也。
　　(20)青松绿竹，绕以梵字红栏。庭院深深，屏山曲曲。窗外冷露无声，月浸丛桂。两侍婢丰姿楚楚，加锦半臂，一捧食盒。其一提壶擎红纱灯前导，莲步款款，穿花踏月而来。室以内临门设宝榻，黼帐不张。有妇人美而艳，玉体横陈，欹倚玫瑰枕函。纤手拥髻，伸右臂拥男子肩。男赤体拥妇背，翘一腿加妇股，迴指戏弄神潭。妇肌理丰莹，乳阴毕见。迁延相就，荡情于枕席间。榻背权为衣桁，有长案横于後。香冷金猊，光煇猛烛。龙鬚八尺，天气初凉。此际此时，正堪汗漫于闺薄也。
　　(21)璇闺窈窕，秋夜方长，青琐[按：原作琑]窗卷起珠帘，素女图横陈玉案。金莲花炬，照室光明，绿螘新醅，盆兰茁箭。当中安碧纱幮，有鸳侣正行于飞乐事。谛视伉俪，姿容皆绝妍美。男并膝仰卧，曲双股如弓；雌来乘雄，白身据其腹，跪左膝，屈右股，素手握灵柯，而暱就之。四肢红玉，软若春慵，神醉眼餳，殆披图共玩後，春心荡漾，情渴难胜。幮外两雏鬟，豆蔻年芳，娇憨可掬，蜷伏地衣上，托颈潜窥。相顾以目，互窃窃掩口胡卢。室以外雲根乱叠，蕉心乍舒。万竹[按：原作个]琅玕，摇曳窗下。玉阶露冷，金屋春生。已凉天气未寒时，正宜求燕婉之好也。
　　(22)粉篁周匝，翠石峥嵘，沼上白鹤，双栖水际。红蕖争艳，假山如屏，围以栏楯。前立一鹤，上距欲瞑。曲阑临水，有藤榻横置其侧。一鹤即立于榻前。昼日垂帘，园林闲寂。蛎墙开月洞。有美人兮，丰姿绰约，蛾眉淡扫，凤眼惺忪。裹[按：原作裏]透额罗，戴金花朵。越罗小袖，香蒨新裁。跨坐洞间[按：原作问]，一足垂外，弓弯红瘦，影俏凌波。一丈夫侧身立洞外，当暑袗絺，科头跣足，著犊鼻裈，躧[按：原作曬]屣相接。温香在抱，忍俊不禁。女姿态矜持，素手扶郎肩，迴翔欲下。
　　(23)小园中桃红柳梯[按：“梯”字似不通，然按常用成语作“绿”，则字形、字音皆相差太大，未敢径改]，春光艳冶。小桥卧水，高阁齐雲。波如簟平，双眠白鹭。人迹罕至，静悄[按：原作稍]无声。假山石洞中，有男女方相戏。铺裙藉草，女倚身石榻，以手拄地。罗襦未解，芗泽已透酥胸，绣裤半弛，规圆惟露皓股。双弯阁肩，红尖勾颈。男褪裤跪地，紧抱纤腰，俯察进退之概。其旁篮覆花翻，都无人管。观其幽欢草草，必是狡童怨女之佚行。独怪庭院深深，竟无打鸭惊鸳之恶剧。与人方便，应感画师。
　　(24)有亭翼然。倒影方[按：原作芳]塘，菰蒲丛生。鸳鸯戏于下。竹栏缺处，石梁通焉。亭外支布篷以障赤日。柳丝不动，午热可知。红栏杆上，搭衣带一袭。美人支颐凭阑，翅一足抵瓷墩。身着素罗衫，下体无袴，玉瓜远耸。一男子袒裼裸裎于其侧，浅尝而止。含英咀华，不尽其器。其旁有琴几一张，玉盂贮冰，金壶瀹茗，而瓶中更插一玉麈[按：原作塵]，用意双关，画妙入理。
　　偶检箧得蠼蝯同志早年惠稿，有云，从废纸中，得近人笔记草稿一则，言浙西某氏，家藏元人画二幅。其一为宋太宗强幸小周后图，“后戴花冠，身尽裸，两足犹着红襪，襪仅及胫之半。五侍女扶掖之，一人拥其背，足不着地。太宗以身当之。后至羞怯，闭目掉头，以手支太宗颊，作格拒之势。”有元人题句云，江南剩得李花开，也被君王强折来。怪底金风冲地起，禁园红紫满龙堆（意谓太宗渔色之报，乃在靖康女真之祸也）。按小周后失身于宋，与花蕊夫人入宋宫事，同为历史上之疑案。野史虽有赐牵机药之说，又谓小周后每随命妇入宫，必留侍数日，出则与後主反目，後主宛转避之。然其说能征信与否，正未可知。就令有之，而此种猥媟之状态，又孰从而寓目者？亦好事者为之耳。
　　又其一为宋人尝后图，“绘宋将环嬲金后之状。一妇裸跣，数人舁之。人皆甲胄[按：原作胃]带刀。惟一大将，裸身就之，更为一人所掣，不得近。又有持足帛襪履，衵衣相追逐者。图凡十有九人。”其题句云，南北惊风，汴城吹动，吹出鲜花红董董。泼蝶攒蜂不珍重，弃雪折香，无处着，这面孔。一综儿是清风镇的样子，那将军是报粘罕的孟珙[按：原作琪]（盖指宋元灭金时事也）。按元兵入汴，杀金二王及族属，而送其后妃于和林，事在宋理宗绍定六年四月。是年十月，元兵围蔡州，孟珙[按：原作琪]始率师会之。方破汴京时，孟珙初未与也。惟按图绘及题句，似欲藉为靖康被虏之帝后，一吐其冤愤之气者。
　　靖康之难，金大元帅粘罕入宋，虏王妃帝姬多人以行。康王之母韦姬亦与焉。二帝北行，惟两后与俱。朱后青年，骑吏数侮之。有骨碌都者，尝伺后于畦间，便旋，突前促[按：疑应为捉]其臂曰，能从吾否？后惊泣而病，不能乘马，骨碌都挟之，同骑一马以行。夜间后病甚，骨碌都以手摩其腹曰，尔强强，尔强强。其无礼如此。及渡黄河，元帅之弟泽利，又数侮后，至使度曲以侑酒。至燕京，后益羸惫，足创不能襪，遂徒跣。监者背负以趋，两手持后足，无礼尤甚。每读《南渡》、《窃愤》诸录，辄为悲惋不已。按，孟珙报粘罕之说，于载籍无征，彼为此图者，殆诬蔑之，以为快耳。呜呼，怨毒之于人甚矣哉。
　　黄帝御三千六百女而成仙，此说见于道书。後人祖为采战之术。商丘宋生，好长生诀，或以采阴补阳之说导之，生大惑，广置姬妾，日夜嬲战。一日与雏姬叠股榻上，有道者直诣榻前。生叱曰，何来野道，栏入我室，窥探房帏私事？道者笑曰，男女大欲，王者不禁，何讳言也。生怒不解。道者曰，君如欲观，请于掌上布横陈之戏。生诺之。道者即开左掌，大如葵扇，排列合欢床九张，仅寸许。海红帐低垂未卷，银钩戛响，细如碎玉。闻帐中孜孜嘻笑，雲雨声约略可辨。俄中央一帐，左角半启，伸女子莲钩一捻。虽小如虫臂，而鞵衬膝衣具备。右首一帐中小语曰，卿勿效彼娇惰，且抬上玉山，试看两峰高并也。又一帐中格声微笑曰，好个强作解事。腰下芙蓉枕，要他作闲客耶？又一帐中曰，偏师横捣，毕竟压股欲断，何如我背水阵法？四帐中纷纷聚讼，而左首者悄然不语。中央一男子赤体下床，揭其帐视之，尽白藕[按：原作藉]勾肩，丁香塞口。因拍手笑曰，病渴儿消受华池津液，无怪其半舌不展也。右手者闻之，争来强曳曰，鸿沟各据，有何意味？且互张旗鼓，以决背城一战。于是各曳女子下床，九男子一丝不挂，翘其具锐于蠆尾。九女子散髪裸裎，红巾罅裏，阴沟渥丹，开如半椒。竞撤床襪，铺百花毡尺许，交错而卧，似九对虫蚁，往来蠢动。迴巧献技，尽效道人掌上。生正凝眸谛视，道人瞥开右掌，一恶鬼约八九寸，腾跃而出，竟登左掌，连捉而啖。条条粉股，蜿蜒齿颊间，咀嚼移时，骨肉都尽。继探喉一吐，十八骷髅纷纷堕地。出腰间索贯之，如牟尼一串，悬于颈上。投道人袖中而没。迴视双掌，了无一物。道人笑曰，横陈之戏，君观之乎？生问若辈何人，曰皆如君等，以采战求长生者也。问恶鬼何名，曰此尺郭即婬魔也。仙家以清心寡欲，得臻上寿。若于欲海中求仙，淫魔一起，非以求生，实以丧生。君幾见九转炉头，尽炼慎恤胶为续命丹哉？生大悟，拜求仙指。道人曰，我非仙何能授汝？书十六字示之，拂衣而去。生读之曰：内火不生，外火不煎。以水济火，是以永年。云云。《谐铎》曰，昔黄帝访道崆峒，广成子曰，无劳尔形，无摇尔精。无俾尔思虑营营，乃可以长生。然则鼎湖仙去，亦从清净中来也。御女成仙，乃文成五利辈借以惑汉帝者。美人度厄神仙药，今安在哉。茂陵风雨，悔之晚矣。
　　燕之兑方，有观曰金岩。雲木明秀，禅舍清幽。一道姑，名净心，住持其中。齿逾不惑，而风流自赏，盛为拂拭，见者艳之。能坐香疗疾，兼善符药。人以病求疗，辄命长跪，自结跏于上，面置金博山，中焚异香。视其烟缕缕上腾，数尺不动。良久乃变幻，或糺缦如雲，或佶屈如蚓，或挺直如绳，或缭绕如篆。若草书，若花朵，以定病者之死生，愈之迟速也。时或握诀，书符水中，置药盏内。口喃喃作咒语，病者吞之立瘥。一时争传，号为金天圣姥，远近煽动。四方男女，肩摩趾错，哄若城市。施舍金钱，日以千计。有佥人伴石者，善造园亭，挟其术游诸巨姓富商门，屡至观瞻眺。睹净心貌姣好，曰，此奇货可居也。厚为檀施，往来遂稔。一夜叩观户，童启而入见。净心曰，暮夜何来？曰，仙姑不欲大丛林富金玉被绮绣饫膏粱而役妖娆乎？曰，奈何？曰，此地远近大姓，吾以缔搆事，习若家人。固不难鼓仪秦舌，俾泥首法座下，出其子女玉帛，奉之几筵耳。第大厦之成，支非独木，必获如意珠，术乃得施。曰，其珠安在？曰，非远也。裴航捣药，彩鸾鬻书，登仙者岂必孤立而无偶哉？相需以成，慧心人应计之熟。净心微笑凝睇久之，曰，姑坐此啜茶。目童出取，伴石遽前拥入複室，遂相绸缪。因倩工绘净心状貌，多为粉饰，珠冠玉面，艳若神仙。并伪造其出身流源。云本九天神女谪凡，度脱大千一切众生，道成白日上升。人苟信心皈依，不第却[按：原作郤，当与“卻”混淆而误]病延年，当如淮安鸡犬矣。广为宣播，来者愈夥。净心遂深居简出，但以像示人。愚妇子望见泥首朝拜而已。有巨室某子妇，丰姿绰约，而性放诞，喜谐笑，二十而寡，以抑郁致疾，医疗不痊。伴石尝奔走其门，因乳妪达之。妇亦久病，思得幽境，藉一游目，爰盛饰车马而来。入观谒净心，净心为坐香施符。数日疾愈，躬来致谢。净心姿致既佳，复妙语言，殷勤欵接，顿尔契合。一日至观，净心延入卧室，妇举目四顾，见窗琐绮交，蟵纱雾郁。图书鼎彝之属，苍秀斑剥。榻左一山水巨帧，启之，一门见，盖複室也。金屏窈窕，绣幕深沉，镂檀为床，雕玉庋镜，有大家闺阁所不逮。妇坐床畔，玩其衾枕绣错，璀璨夺目。谑曰，此诚仙境。但师玉体横陈际，当午夜月明穿窗入户，亦自伤碧海青天夜夜心否？净心笑曰，方外人寸心作沾泥絮久矣。然每玩夫海天夜夜孤生者，转不能不为之悔偷灵药耳。笑谑方洽，妇倦态倚枕，忽觉触手敖曹。出视之，闯[按：闯字疑误]然一伪器也。因熟习，无复忸怩，第掩口睨曰，此非所谓春风上下狂者耶？沾泥絮固如斯乎？虽然自行自止，亦摧枯拉朽耳。爰以为[按：原文如此，疑有脱误]。净心遽起偎妇坐，耳语曰，妇人慧人也。吾辈锺情，岂易莲丝斩断。兹固非我如意珠，要视所用之人如何耳，别有妙术。今晚矣，且耳目众，某日可减从来一玩视乎？妇年少久旷，心动已久，至斯愈不自持，不觉两颊晕红，微应曰诺。遂告别，起身登舆去。盖净心有假子普照者，削髪为僧。少壮白皙，兼负嫪毐具。净心与私，深嬖之。偶窥妇艳，求为地。初不许，普照以去要之，且稔妇多金，可藉以获不貲，故相设谋诱妇，妇遂堕其术中。至日，妇果从一婢来，婢亦风格。净心迎之，笑容可掬。妇与携手行，戏曰，今夕何夕，皆当欢喜。第师昨夜当大难，得勿口燥舌干否？净心抚掌曰，良然。然吾朦胧中，闻有歌者曰，子兮子兮，或蒙我为朽株兮。今当去故而就新，其视我之可雕乎否兮？各笑，吃吃不止。相将入前複室中，设斋而款其婢于他室。酒半，潜入迷药，净心举觞劝饮。妇见酒色醇浓如琥珀，呷之甘烈殊常，遂尽一盏，顿觉通体烦热。时方新秋，乃弛其外服，著白纱衫，绛绡绣裆，掩映于墨色方空裙中，朱舄翘如解结锥。净心顾之笑曰，看夫人妙态，自恨无聊，庶藉鲁酒得以一润柔肠耳。夫人幸酌此盏。遽飞一巨觥来。妇一沾唇便觉摇摇无主，俄而晕眩，四肢軃于茵席之上，不能自摄。普照猛自後缄跃入。净心指妇笑曰，此散花人秃厮果何福消受耶。乃掩扉出。普照亟前缓其衣。火齐初然，蚌津欲吐，遂恣意驰骋。妇虽觉，但四体如绵，任其媟狎而已。普照体既伟岸，复妙纵送，妇意良得。事方已，净心突入跽而请死。妇揽[按：原作搅]衣起坐，垂首腼腼。半晌，叹而言曰，偶尔不检，致落欲障。然渠故谁某耶？具告之。曰，成事不说矣，究当缄秘。普照进曰，唯恐夫人弃同朽腐耳，不然敢不没齿。妇乃笑。良久，著衣理髪，呼婢径去。自是往来靡间。遂拜净心为师，出万馀金俾伴石撤旧观而新之，即施婢观中为服役，以寄耳目焉。初，妇与官某妻契好，称异姓姊妹，亦风流放诞人。因抱恙，妇往问疾，见其憔悴态，执手曰，曷为抑郁至斯乎？彼金天圣姥，应手活人。且禅房花木，山水清音，尤足针起肓[按：原作盲]痼。妹宁无意乎？奴当不辞为导师。曰，妹固耳之久矣，苦乏同心侣。姊怜而救我，幸甚。乃择吉命仆马同往。比至，净心适出，恰普照来，骤睹新好，神魂飞越。默计曰，安得此合之双美耶。因与妇遥为目语，妇摇首匿笑，急趋避之。俄而净心来，睨其人虽丰容消瘦，而弱不禁风之态，翩翩欲翔。既达来意，爰书符诵咒。俾服之，曰，三日当痊。于是拜受而归。三日果愈。方其在寺也，睹净心辞色撩人，意颇倾悦。及兹病愈入神，心悦而诚服焉。即凂妇先容，亦拜为弟子。周旋既密，普照相见称兄妹焉，因遂与通。少妇伟男，喜可知矣。宦妻家本世族，复膺膴仕，金玉之视，不啻泥沙。每至施舍无算。去金岩二里许有谷，竹树荟蔚，雲物幽深。说者谓宜建刹，遂出资数万，大创栋宇。既成，额以“显庆”。亦留婢居守，意与某妇各建旗鼓也。于是鸟革翚飞，金碧相望，鲸鐘黽鼓，朝夕接续于峰峦林薄间。净心来往其中，高踞妙莲花座，锦幔绣褥，珠幢羽葆，照烂雲霞，望者俨若天人。午前坐香施药，士女坌涌，车马腾沓。观门内外，毂击轸而头排萍也。帣韝[按：此字模糊，未知确否]鞠[左月+右丞下一换已]者，日以恒河沙数。金钱币帛，川流而山积。而普照因一妇并通二婢，绸缪瀹浃之外。凡有祈福艳妇，疗疾雏姬，选色而交，挥金以诱。肆意淫媾，莫可纪极矣。净心沾溉既多，货泉充溢，爰令普照伴石辈，择市肆之龙断，大权子母。蓄积日益饶适。巨室怨家某，常蹈其隙不得，访之确，畅然曰，今可择淫婢之籍，偿吾夙冤矣。乃首之当事，胪其种种不法迹，于是悉擒净心等，严鞫之，一一吐实。搜其观，金银数万，宝钗、金钏、绮罗、玩好、珍异之类，不可殚述。入奏，籍伴石家，并净心普照置之法，二妇俱问如律。为金岩显庆二刹，以成事不毁，别置住持。金幢碧瓦，岿然如旧云。
　　浮查散人曰，财色之于人甚矣哉。尔爱吾金玉，吾爱尔艾豭，相因而至，遗害无穷。不至身死名裂而不止。繄独何欤。然村妇子往往中所贪而忘其忌，彼名门右族，胡乃丧节败检至斯耶。吁，世禄之家，鲜克由礼。信斯言也。世禄不幾不可为哉，人能思夫所以处世禄其庶幾耳。
</div>
    <div class="pagination">
<a href="思无邪小记_page2.html">上一页</a><a href="思无邪小记.html">1</a><a href="思无邪小记_page2.html">2</a><span class="current-page">3</span><a href="思无邪小记_page4.html">4</a><a href="思无邪小记_page5.html">5</a><a href="思无邪小记_page6.html">6</a><a href="思无邪小记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
