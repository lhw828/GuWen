<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 6 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 6 页/共 30 页</h1>
    <div class="content">
　　◎食忌医书所载食忌，有无药可解者，录以示戒。痧症腹痛误服生姜汤，疔疮误服火麻花，骨蒸似怯症误服生地黄，有筋胀（即乌痧胀）。误认为阴症投药，渴极思水误饮花瓶内水，驴肉荆芥同食，茅檐水滴肉上食之，食三足鳖，肴馔过荆林食之，老鸡食百足虫有毒误食之，蛇虺涎毒暗入饮馔食之。

　　◎冯中丞吾邑冯柯堂中丞钤，历官楚、皖，有惠政。抚皖时，于后圃莳梅及蔬果，颜曰“菜根香”，题楹帖云：“为恤民艰看菜色，欲知宦况问梅花。”诵之可想见其志趣。

　　◎林文忠公林文忠公在河工时，题所居室联云：“春从天上至，水由地中行。”题客座联云：“芦中人出，河上公来。”又赠河丞张姓者联云：“乘槎直到牵牛渚，载笔同游放鹤亭。”切地切姓，人咸叹其工妙。

　　◎复父仇唐以前，复父仇不抵死者多，至唐始有抵死者。宪宗时，梁悦复父仇，职方员外郎韩愈议，复仇之名同而其事各异，有复父仇者事发，具其事下尚书省集议以闻，酌处之。有诏以悦申冤请罪诣公门，流循州。自后多得减死，然犹不免于戍，如明之何竞、张震皆然。至本朝蓬莱王孝子之复父仇，竟得开释，复功名，则以典狱者贤能，能体圣天子孝治天下之意也。其谳词推原律意，尤足以维国宪而厌人心。全谢山太史祖望作《王孝子传》，载其事甚详，兹略述之。王孝子名恩荣，父永泰，因真产与县小吏尹奇强角口，被殴中要害死，时恩荣甫九岁。祖母刘氏讼之官，不得直，仅给埋葬银十两，祖母内伤，自缢死。母刘氏瘗其姑，藁厝永泰棺于市，僦屋其旁居之，泣血三年，病甚将死，授恩荣以官所给银曰：“汝家以三丧易此，恨不可忘也。”恩荣荐罹大事，家尽落，依舅以居，厉志读书。稍长，补诸生。誓于父柩前，寻仇，以斧自随。其舅谕之曰：“竖子之志固当，但杀人者死是国法也。尔父之鬼馁矣。”恩荣流涕听命。年二十八举子，辞于舅，曰：“可矣。”遂行。两次遇奇强，斫以斧不死，脱去，远遁栖霞。相隔八年，奇强偶返蓬莱，入城过小巷，恩荣突出扼之，劈其脑，脑裂，以足连蹴其心而绝。恩荣乃自系赴县，会奇强家讼当日永泰故自缢，非殴死。县令欲开棺验视，恩荣请曰：“小人已有子矣，宁抵死，不忍暴父骸以受毁折。”叩头出血。

　　县令恻然，乃为博问于介众，皆曰恩荣言是。遂径详法司，法司议曰：“古律无复仇之文，然查今律，有杀擅行凶人者，予杖六十，其即时杀死者不论，是未尝不教人复仇也。恩荣父死之年尚未成童，其后叠杀不遂，虽非即犹即矣。况其视死如饴，激烈之气有足嘉者。相应特予开释，复其诸生，即以原贮埋葬银还给尹氏，以章其孝。”时康熙己丑年也。莅恩荣事者，抚军则中吴蒋陈锡，提学则北平黄侍讲叔琳与滇南李观察发甲也。

　　余按：唐李肇《国史补》云：“衢州余长安父叔二人，为同郡方全所杀，长安复仇，大理断死。刺史元锡奏言：”臣伏见余氏一家遭横祸死者，实二平人；蒙显戮者，乃一孝子。请下百僚集议其可否。‘词甚哀切。时裴当国，李司刑事，竟不行。老儒薛伯高遗锡书曰：“大司寇是俗吏，执政柄乃小生，余氏子宜其死矣。’”以王孝子事相较，非今之远胜于古耶？康熙己未，乌程有严孝子廷瓒复父仇，诣县自首，县令欲生之，为请于上司。方俟督抚具题，而孝子已死于狱，盖为仇家贿狱吏杀之也。牧民者鉴此，益当加意致慎矣。

　　◎诸葛武侯祠堂碑《蜀丞相诸葛武侯祠堂碑》，余于武林帖肆得之，乃明蜀府丞奉滕嵩所镌补者。碑高八尺，阔三尺九寸，字廿一行，行五十字。首行题“节度掌书记侍御史内供奉赐绯鱼袋裴度撰，营田副史检校尚书吏部郎中兼成都少尹侍御史赐紫金鱼袋柳公绰书”，末行题“元和四年岁次己丑二月十九日建”。首行空处有“弘治十年，巡按四川监察御史蓝田荣华跋”（钱宫詹《金石文跋》尾作“巡抚”者误）。

　　其下滕嵩跋语残缺，不见镌补年月，惟有“由唐逮今将盈千载”语，当在有明中叶以后。末行空处有“康熙十一年巡抚罗森跋”。诸跋语俱有剥落处，碑文上二格下四格亦然。惟末行年月以下，粤东藩使胶西宋可发跋，楚楚可诵，云：“读唐碑，文瑰丽，书端严，称‘双绝’匪溢。当时不以文字推裴、柳、重本也。文传者文重，人传者文亦重，彬彬君子哉！”碑文以《唐文粹》校之，微不同，如“震慑”之“慑”作“叠”，“谋久驻之计”，“谋”作“为”，“上下无异辞”，“上”字前多一“而”字，“志愿未果”，作“日日未果”，尚皆无可指摘，至“荆州”之“荆”作“故”，“罢氓”之“氓”作“云”，于义未安。若是笔误，则以之上石，何草草耶？米元章谓柳尚书字胜其弟诚悬，今观此碑，笔力柔靡，远不逮矣，岂因重镌而失真欤？

　　◎赵太史乾隆乙未科会试，奉新赵太史敬襄卷为房考白麟阅荐，三艺已刊，拟第四名。

　　总裁以前十名试卷例应进呈，重加校勘，见赵卷第五策用“大历”字，白以为已改写作“历”，不为犯讳，总裁嵇文恭公独以为不可。白争之甚力，文恭疑愈深，卒摈弃之，于是取中在后之卷。策中用“庆历”、“万历”等字者，皆斥之。自后科场禁例，除“阅历”字照常书写外，其本字系指天文者，虽经改写而古字本通，试卷内必宜敬避。盖文恭弱冠登朝，畏慎无过失，独尝于进呈文字内，有引御制诗用字未经改写者，坐是出南书房，故生平遇庙讳、御名，倍深敬畏。然宋制尚避嫌名，则古字本通之字，自宜谨避也。赵于庚寅科以十五岁登贤书，自是蹭蹬公车者二十余年。至嘉庆己未科，始以第三名登第，入词林，改吏部主事，未及半年即乞归，授徒二十余年而卒。著有《竹冈斋集》。

　　◎彡石公伯父彡石公历官郡守，清而不刻。初抵惠州府任，归善县学博甘某年已八旬，龙钟叩谒，耳又聋，应对俱谬，或讽可以年老黜之。公曰：“士人毕世勤劬，仅得备位下曹，已足怜悯，况学博乃老而后官，非官而后老，何忍苛求乎？”卒善视之。迨公移任高州，甘即登白简。公自幼刻苦力学，于诗嗜之尤笃。晚年自定《青芙蓉阁诗集》六卷，海内传诵之。嘉庆己卯岁，星查从兄瀚摄篆徐闻县，公得信，作诗勖云：“南天遥隔海漫漫，书到都从隔岁看。道远忽如迁客去，身亲方信宦途难。刑书未读犹儒术，民隐能知即好官。载石郁林先德在，莫因宝玉厌贫寒。”诗不载集中，盖绝笔也。公即于是岁捐馆，知交挽章极多，同邑孔梧乡学博广覃题联云：“典郡矢清廉，归装片石；论诗重忠孝，大集千秋。”语最警切。

　　◎文选字句嘉庆间，场屋中式文字习用《文选》字句，往往有讹妄不通者，如“垂衣裳而天下治”题，文用《东都赋》“盛三雍之上仪”一段，不知雍宫建自汉朝，黄帝、尧、舜时无之，且赋语云：“盛三雍之上仪，修衮龙之法服。铺鸿藻，信景铄，扬世庙，正雅乐。”而文中抄用，因坊本注释“服”字下有“音匐”二字，遂误以为正文，书作“<匐音>铺鸿藻，信景铄扬”，而截去“世庙正雅乐”五字。

　　割裂纰缪，真堪发噱。见给事中辛从益所陈条奏中。

　　◎山斋留客图道光己亥，余选台郡教授，廨近，榱栋多倾，而地势宏敞，西南诸山列户外，余稍稍葺治，隙地皆补以花，众香满室，每与二三佳客清言竟日，几忘身在城市。爰作《山斋留客图》，并赋诗以寄兴云：“空斋闭门居，闲散伍丞掾。

　　经世愧无术，幸惬庭闱恋。廊庑日清旷，一毡此安宴。迤逦城外山，浓翠扑人面。

　　烟云莽终古，倏忽状万变。于斯悟尘幻，荣利又奚羡！愿偕素心侣，抚景恣笑拚。

　　情真略形迹，俯仰任所便。品题各挥毫，秀绿入吟卷。回睇阶下花，深丛正ゼ绚。“

　　“浮生役万事，形悴神亦伤。岂如适我性，优游饫众香。韶春淑气转，繁英媚晴光。花开杂五色，轩楹列成行。佳客抱琴至，角巾共倘佯。客至不常聚，花开不恒芳。见花复见客，曷不尽百觞！酒罢乐未已，揽衣舞回翔。江湖多风波，吾党兴自狂。淹留日既夕，月华吐遥冈。”

　　◎医宗四大家新安罗养斋浩《医经余论》云：“医宗四大家之说起于明代，谓张、刘、李、朱也。李士材辈指张为仲景，不知仲景乃医中之圣，非后贤所及，况时代不同，安得并列？所谓张者，盖指子和也。观丹溪《脉因症治》，遇一症，必首列河间、戴人、东垣之说，余无所及。其断症立方，亦皆不外是，知丹溪意中专以三家为重。《格致余论》著补阴之理，正发三家所未发。由是攻邪则刘、张堪宗，培养则李、朱已尽，皆能不依傍前人，各舒己见。且同系金、元间人，四大家之称由是而得耳。”此说足以正数百年相传之讹。

　　◎五月五日生俗忌五月五日生，然史书所载，如孟尝君、胡广、张桓侯飞、王凤、王镇恶、齐后主、齐南阳王绰、崔信明、宋徽宗、翁应龙、纪迈、辽懿德皇后、赵元昊等，其遭遇不同。最奇者田特秀，以五月五日生，小字五儿，所居里名半十。行第五，二十五岁乡、府、省、御四试皆第五，年五十五，八月十五日卒，见《金史》。

　　◎冯少司寇临海冯蒿庵少司寇苏，康照己未殿试充读卷官，事毕赐茶乾清官，命与同列赋诗。冯诗先成，有“还看景运息戈铤”句，上谕‘铤’韵稍生，险韵排律用之不防，律诗似宜他择。“即面奏，改”定有邹、枚供视草，还看房、魏画凌烟“

　　云云，上首肯称善。施愚山侍讲为赋诗云：“受诏近传新句好，亲承天语与深论。”

　　朝士艳传之。冯工于七律，如《归舟杂兴》云：“北望云山燕市远，南来舟楫楚程多。”《寒食杂诗》云：“儿女灯前同是客，园林枕上几还家。”俱佳。

　　◎顾べ匡吾郡石门顾べ匡修，性嗜咏诗，兼善丹青。迁居吾邑，筑读画斋，绘图以见志，有“曾留绿常开径，祗爱丹青不买山”之句。与歙鲍菜饮孝廉廷博交好。

　　亦喜刊书，有《读画斋丛书》行世。

　　◎毕大令文登毕恬溪大令以田，精研古训，尝谓宋儒好凿空，以俗训训古经，其尤甚者，自春秋至唐，书策所载，皆子纠兄而桓公弟，顾于千载下意变其长幼，以伸己议。识者韪之。年七十以举人大挑一等，分发江西，委署安义。值赦令，邑有兄杀胞弟之案，大令列之不准援赦。上游驳斥，大令执“不念鞠子哀，泯乱伦彝，刑兹无赦”之经义以诤之。大府已定劾休，适歙程春海侍郎恩泽主试广东，取道豫章，大府款之，侍郎问大令起居甚悉，事乃得解。嗣补崇义，卒官。著有《九水山房文存》二卷，杨至堂河督刊行于世。

　　◎钱王祠联杭州钱武肃王祠在涌金门外，规制宏敞。有王文成公题扁，云：“顺天者存。”

　　楹联则有诸城刘文清公墉题云：“启匣尚存归国诏，解时拂射潮弓。”又孙文靖公题云：“衣锦还乡，保万民于安乐；上疏归国，启百世之蒸尝。”又裔孙嘉定伯瑜中丞宝琛题云：“功在生民，惜传闻异辞，信史尚留曲笔；德垂奕祀，怅播迁中叶，支流莫溯渊源。”

　　◎雪诗道光辛丑十一月，吾乡大雪，高积丈许，压圮屋宇，伤人甚多。时余司铎台州，台地少雪，是岁雪亦有数尺。同人用坡公《北台书壁》韵作诗，裒然成集，录其尤者于此。“同云酿出六花纤，一阵惺松一阵严。密糁渐飘风外絮，薄融初著水中盐。积三尺厚封苔径，添一分光映画檐。无限好山排几案，霎时失却旧青尖”（临海洪裕封）。“漫空六出舞秋纤，侵晓寒尤较夜严。花发庭前皆白玉，霞飞岭上误红盐。回风态擅三春絮，夺月光凝万户檐。好沁诗脾嚼梅蕊，冷香透澈齿牙尖”（仁和钟茂才宪尧）。“声静檐铃不触鸦，霏霏玉屑碾云车。冰纹冻折垂头竹，粉本新翻没骨花。驴背一鞭人觅句，马蹄千里客思家。夜深检点删余草，涂抹淋漓墨渖叉”（钱塘陈茂才景曾）。“不待月来明画阁，作回风舞触雕檐”（阳湖贡茂才云锦）。“围炉啸咏冰裁句，比户欢呼玉积檐”（仁和冯茂才煦）。“开径鸿留双爪印，迎门鹤舞一身花”（临海张明经英元）。余亦有作云：“园亭冻影噤啼鸦，门外沈沈少客车。大地湖山开净域，诸天色相幻空花，僵眠梦冷高人宅，禁体诗严学士家。试向梅枝问消息，满林香簇玉丫叉。”

　　◎朋友太仓陆桴亭先生世仪《思辨录》有云：“朋友之功可以配天，何者？君子能著书，不能使之传世，惟天能使之传世。然天亦不能使之传世，读其书而心好之者能使之传世，故曰朋友之功可以配天。子云《太玄》曾何足云？然微桓谭则几不传，而况不为子云者乎！乃读书而心好之者不可得，甚至有嫉其书而惟恐其传者，朋友之害又可以配兵火。”其论至奇，亦至确。

　　◎饧临海洪佥事若皋《南沙文集》，谓方书金、银、玉、石、铜、铁，俱可入汤药，惟锡不入。间用铅粉，亦与锡异。锡白而铅黑，且须锻作丹粉用之。明名医戴元礼尝至京，闻一医家术甚高，治病辄效。亲往观之，见其迎求溢户，酬应不暇。偶一求药者既去，追而告之曰：“临煎时加锡一块。”元礼心异之，叩其故，曰“此古方尔。”殊不知古方乃“饧”字，“饧”即今糯米所煎糖也。嗟乎！今之庸医，妄谓熟谙古方，大抵皆不辨“锡”、“饧”类耳。余谓：今之庸医，不特未识古方也，即寻常药品，亦不能辨其名。有书新会皮作“会皮”，盖不知新会是地名也。有书抚芎作“抚川芎”，盖不知川与抚为二地也。此皆余所目见者。

　　◎李梅卿嘉兴冯柳东教授登府之室李梅卿女史畹，早娴翰墨，倡随静好，盛年殂谢，教授深悼之。女史尤工词，自题《倚梅图》，有“雪影压残鸟梦，月痕冷靠花身”

　　之句。其《寒夜。南柯子》云：“细点瓜齑谱，闲栽萱草花。三年为妇惯贫家，且喜芦帘纸阁、手同叉。兽火温箫局，蛾灯罢纺车。戏他小女绾双丫，懒放鸳针今夜、较寒些。”殁后，教授题《城头月》词于后云：“唐诗一卷曾亲授，红豆双声就。箫局偎寒，纺车絮雨，梦也休回首。

　　芦帘十载为新妇，草草分离骤。写韵楼空，横琴月冷，总是断肠候。“

　　◎吴香竺诗吾郡石门吴香竺大令文照，嗜吟咏，有句云：“一官如独客，万事付闲吟。”

　　尝赋《移居秀州倾脂河》诗云：“桥回夹岸有人家，一半帘栊绿树遮。惯饮倾脂河畔水，生成儿女尽如花。”人咸称诵之。

　　◎朱绿筠钱塘朱绿筠女史磷，聪慧能文，矢志不嫁。当代闻人，欲见一面不可得。家贫，售诗画以自给。余曾见其扇头画菊，题诗云：“无花开尔后，风雨已重阳。

　　醒却繁华梦，甘为冷淡妆。有心难向日，无骨不凌霜。底事翩跹蝶，犹思挹晚香。“

　　是真能孤芳自赏者。

　　◎浙江乡试录叙明万历初年，各省乡试皆由外吏巡按等官主文柄，自十三年乙酉科，始遣京朝官临校。浙江正考官则为无锡孙宗伯继皋，副之者为刑科右给事中江夏常居敬，监临为巡按御史王世扬，提调为左布政使衷贞吉、右布政使余一龙，监试为按察使冯时雨、副使史继志，同考试官为推官王守素、知县周孔教、学正黄宏敕、教谕杨启新、林岳伟、倪思益、杜方伟、刘怀民、廖自伸，训导陆策合，提学佥事苏浚。所选士三千七百有奇，取九十人。见宗伯所作《浙江乡试录叙》。

　　◎三续千字文宋长洲侍其良器帏作《续千字文》，不用周兴嗣千文中字。江阴葛氏刚正又作《三续千字文》，亦无复字，并自注万四千余言。篇末云：“梁韵昔叙，编今录。申浦葛叟，昭勋族胄。《七略》旁览，三篇继就。俱诠诂注，俾诲髫幼。

　　序识卷末，聊示悠久。“”昭勋“句盖指其伯祖丞相文定公必阝，理宗时绘像昭勋崇德之阁，刚正在从孙之列，故曰”族胄“云。

　　◎周礼《周礼》之制，王莽用之而败，王安石用之而亦败。方正学，一代伟人，乃以用《周官》更易制度无济实事为燕王借口。无他，古与今异势，不可强以所难行也。《礼》“时为大”，信夫！

　　◎改月改年武后改十一月为正月，十二月为腊月，来岁正月为一月，自天授元年至久视元年，凡十一年。玄宗改年为载，自天宝三载至肃宗至德二载，凡十四年。法令不能行久远，亦何事变更为！

　　◎祖孙父子同名魏安同之父子皆名屈，是祖孙同名也。汉强侯留章复，其子又名复；广平节侯德，其嗣侯亦名德；宋林邑王父子名杨迈；罗处士父子名靖元；杨文振子名文修；明刘忠武父子名江，是父子同名也。汉刘繇父名舆、长子基，字敬舆，是以祖之名为字也。吴越钱文穆王名元，子忠献王佐字元枯，是以父之名为字也。

　　◎仲廉甫札记《仲廉甫札记》，太仓冯伟人伟著，中多论学之语，有云：“孔子好言仁，孟子好言义，其旨一也。仁以心之离合言，义以事之是非言。故不处不去，孟子之所谓义，而孔子谓之仁；杀身成仁，孔子谓之仁，而孟子谓之取义。尊德性之学，与道问学之学，旨亦如此。博学而笃志，切问而近思，仁在其中矣，道问学之所以存心也；动静不失其时，其道光明，尊德性之所以致知也。后世互相砰击，各持一是而不可通，岂非意在门户，而心得之实转荒乎？”此说可以破朱、陆异同之见。至谓“太虚刻刻在前，而人不见，见之而不能师之，能师之者神圣仙佛也，师之则与太虚同寿矣。人能以太虚为师，安得以异氏目之？”是欲合儒、释、老之教而混之，毋乃言之失当乎？

　　◎醵钱启同邑沈芝岩茂才逢源，天才亮特，为督学山阳汪文端公廷珍所赏拔。少订姻于张氏，家贫力学，锐志进取，誓不登科不娶。年逾三十犹未售，亲戚劝其毕姻，为似续计。而孑然一身，家无担石，乃为醵钱以成婚焉。既屡不得志于有司，益纵于酒，每当夜深人静，持杯独酌，狂呼恸哭，辄惊其四邻，遂以是得病，卒年三十有六，无子。遗稿散失，录其醵钱启云：“伏以纳币无过，五两判于《周官》；有财振人，八厨茂于《汉纪》。谢公移帐，助隐之为周旋；仆射营婚，致子琮无暇日。盖合独以时者，礼也；假人不德者，义也。自来逸轨，多载前闻。源束发受经，早谙昏义；弱冠弄翰，间肄闺辞。慕鲍宣之风流，企何曾之酬酢。素门合胖，订两小于朱丝；张姓连天，系一纱于玉臂。固已姻联白建，喜得胜流；缘合老人，即期报板矣。然以为情萦儿女，惧累英雄；肘系香囊，恐妨书史。求凰有曲，不惊在御之声；特雉无媒，未设早婚之令。以故凉宵弋雁，星剩匏瓜；春社飞鸳，风虚少女。乃者，仲卿龙具，京师弃其无才，昭谏白衣，云英笑其未脱。

　　十年不字，负此韶华；三星在天，歌残邂逅。历姹紫嫣红之候，春事已阑；闻口脂面药之颁，痴情渐悔。满身风露，识季迪之欲婚；一阕朝飞，笑牧子为未达。

　　梦已征于桑下，曲待奏夫《房中》。所虑缣练茧纟由，难捐嘉饰；方棵牢烛，不少门财。在戴良有布被之将，亦希高隐；而裴航无杵臼之聘，终隔仙源。库乏男钱，罂乾女酒。盖几几乎泥中有絮，春风徒吹；洞口无桃，胡麻空熟矣。于是草元弟子，戴笠故人，将使凫不单行，心成一袜。集千狐之腋，暖到鸳帏；分一叶之阴，春回鸾树。乌十事，不令贻笑纯材，玉镜一枚，即可相攸温峤。是则长源迎妇，供帐遍于北军，宁戚欲妻，平章待夫管子。阮修婚费，敛自名流；黄姑聘钱，贳从天帝。以今拟古，足可轩渠。故乃洒墨管城，命词侧理。抒予结约，告尔苔岑。类呆卿索花粉之需，异吴市竞金钱之掷。行见两行花烛，悉有耀之自他；一色衤彖纱，等解衣之惠我。有情谁能遣此，且慰目前介特之心；此事使卿有功，预防他日揶揄之语。“

　　◎李孝廉嘉邑李孝廉贻德，深于经学，兼工诗、古文辞。嘉庆戊寅岁登科，年已五旬矣，留京十载不归。其同年某卒于京邸，因赋诗云：“故鬼未还新鬼续，怜人犹自恋长安。”未几亦卒，闻者悲之。
</div>
    <div class="pagination">
<a href="冷庐杂识_page5.html">上一页</a><a href="冷庐杂识.html">1</a><a href="冷庐杂识_page2.html">2</a><a href="冷庐杂识_page3.html">3</a><a href="冷庐杂识_page4.html">4</a><a href="冷庐杂识_page5.html">5</a><span class="current-page">6</span><a href="冷庐杂识_page7.html">7</a><a href="冷庐杂识_page8.html">8</a><a href="冷庐杂识_page9.html">9</a><a href="冷庐杂识_page10.html">10</a><a href="冷庐杂识_page11.html">11</a><span>...</span><a href="冷庐杂识_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
