<!DOCTYPE html>
<html>
<head>
    <meta charset="UTF-8">
    <title>鸡肋编 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鸡肋编 - 第 1 页/共 4 页</h1>
    <div class="content">鸡肋编 宋 庄绰
    昔曹孟德既平汉中，欲因讨蜀而不得进，守之又难为功，操出教唯曰“鸡肋”而已，外莫能晓。杨修独曰：“夫鸡肋，食之则无所得，弃之则殊可惜。公归计决矣。”阿瞒之绩，无见于策，而其空言，竟著于后。是岂非鸡肋之腊邪？然方其撅芦菔、凫茈而饿于墙壁之间，幸而得之，虽不及于兔肩，视牛骨为愈矣。予之此书，殆类于是，故以“鸡肋”名之。绍兴三年二月九日，清源庄季裕云。
    ●卷上
    欧阳文忠有赠介甫诗云：“翰林风月三千首，吏部文章二百年。老去自怜心尚在，后来谁与子争先？”王答云：“它日若能窥孟子，终身何敢望韩公！”余少时闻人谓吏部乃隐侯，非文公也。翰林诗无三千，亦非太白。后见《沈约传》，虽尝为吏部郎，及称谢云“二百年来无此诗”，谓由建安至宋元嘉二百三十余年，举其全数耳。自喜上至唐元和，余二百五十年，去元嘉则远矣。则吏部盖指韩也。郑谷有《题太白集诗》云：“何事文星与酒星？一时分付李先生，高吟大醉三千首，留著人间伴月明。”永叔所引，但用沈二百年之语，加于退之，以对翰林三千首耳。诗年之数，安在如书马数马乎？
    箸屐之谜，载于前史，《鲍昭集》中亦有之。如一土、弓长、白水、非衣、卯金刀、千里草之类。其原出于反正、止戈，而后人因作字谜。王介甫作字谜云：“兄弟四人两人大，一人立地三人坐，家中更有一两口，任是凶年也得过。”又作谜云：“常随措大官人，满腹文章儒雅，有时一面红妆，爱向风前月下。”至于酒席之间，亦专以文字为戏。常为令云：“有商人姓任名饪，贩金与锦至关，关吏告之曰：‘任饪任入，金锦禁急。’”又云：“亲兄弟日、曰、昌，堂兄弟目、木、相。亲兄弟火、火、炎，堂兄弟金、今、钤。”又云：“掘地去土，添水成池。”皆无有能酬者。又为字中一点谜云：“寒则重重叠叠，热则四散分流。兄弟四人下县，三人入州，在村里只在村里，在市头只在市头。”又为叠字下两点谜云：“兄弟二人，同姓同名，若要识我，先识家兄。不识家兄，知我为谁？”又妇字谜云：“左七右七，横山倒出。”甑字谜云：“将军身是五行精，日日燕山望石城，待得功成身又退，空将心腹为苍生！”
    京师卖生果，凡李子必摘其蒂，不敢触其实，必留上衣，令勃勃然，人方以新而为好。至食者须雪去之。元中，有李闶待制字子光，朝中戏以为谜云：“卖者不识买者识。”盖以“识”为“拭”也。
    元丰中，有以当时士人姓名为对者。如崔度崔公度，王韶王子韶。又有江鬲，人亦戏云：“江鬲隔江问巫马期骑马无？”未有对者。元中，有石万石授石州离石县令，人讶其远宦，云：“要令后世无对。”元丰中，又有“马子山骑山子马”之句，偶有姓钱人任衡水知县，人遂以“钱衡水盗水衡钱”。其人闻之大怒，欲辨其事。对者谢曰：“君虽实无，且欲与山子马为偶耳”。
    大观中，有曹孝忠，本医工也，得幸于时，遂任子为文资，擢置馆阁。其子因与父相诟，既至馆中，气尚未平，独坐屏处。时秋阳方烈，为日所射，久不迁坐。有同僚怪之，问“何故负暄”，乃大怒云：“家私闲事，关公甚底？”问者初尚未悟，久乃知之，莫不传笑。既而，易为他官。又宗室仲︼，知太宗正司，以待漏院为大、小字，如此者甚众。其长仲忽以闻，亦罢。此与前世浇手、弄{鹿章}、聚忧、伏猎无以异矣。又有杨通者，任提举学事官，上殿札子云：“人臣而持主斧，僭紊名器。”遂行禁止，刊于续降敕中，亦可笑者。
    杜子美《石犀行》云“自免洪涛恣雕瘵”，与济逝为韵。《种莴苣》云“信宿罢潇洒”，与耳始同押。《后出塞》云：“恐是霍票姚”，作平声。《八仙歌》押两船字，《狄明府》两济字。洒字有三音，而瘵但切侧界。去病为票姚校尉。服虔注《汉书》：“音飘摇。”觊沛古云：“票音平妙反。姚音羊召反。票姚，劲疾之貌也。”荀悦《汉纪》作票鹞字。去病后为票骑将军，尚取票姚之字耳。今读者音飘摇，则不当其义也。诗人拘于声律，取其意而略其义也。如济济清济，音虽同而义异。故两船字，或者遂谓“不上船”为蜀人以衣襟为船。余尝至舟中问土人，则不然。后见范传正《太白新墓志》云，玄宗泛白莲池，召公作序。时公已被酒于翰苑中，命高力士扶以登舟。杜之所歌，盖此事尔。
    黄鲁直《送张谟河东漕使诗》云：“紫参可撅宜包贡，青铁无多莫铸钱”。时范忠宣帅太原，方论冶多铸广，故物重为弊。其子子夷亦能诗，尝云“当易‘无’字作‘虽’乃可”。又一篇云：“虎头墨妙能频寄，马乳葡萄不待求。”议者又谓：“维摩画像一本足矣，何用多为？”盖贬驳他人，易于为工也。孟子斥高子云固，而不取《武成》之策，况余者乎？
    退之《昭王庙诗》，今集中皆作“丘原满目”，余亲到宜城祠，见刻为“丘坟”。韩公井在焉，今之道稍远，人无汲者。小城甄氏之居，犹相见也。又《题西林寺故萧二郎中旧堂》云：“中郎有女能传业，伯道无儿可保家。偶到匡山曾住处，几行衰泪落烟霞。”唐赵磷《因话录》载此诗，以“保”为“主”，下二句云：“今日匡山过旧隐，空将衰泪对烟霞。”
    “健儿”之语，见于《晋史段灼》、《梁史陈伯之传》，至唐尤多。余少时过荆南白碑驿，见丰碑刻唐官衔，有“招募健儿使”。其碑石莹白，驿因得名。或云后制大晟乐，取石为磬，未知信否。
    李杜、苏李之名尤著于世者，以历代所称，兼于文行故也。余尝以一绝记其闻者：“大义终全显汉廷（李固、杜乔），名标八俊接英声（李膺、杜密），文章万古犹光焰（李白、杜甫），疑是天私李杜名。”“居前曾是少陵师（苏武、李陵），资历文章亦等夷（苏味道、李峤），思若涌泉名海内（苏、李），从来苏李擅当时。”
    处州龙泉县多佳树，地名豫章，以木而著也。山中尤多古枫木，其根破之，文若花锦。人多取为几案盘器。又杂以他木，陷作禽鸟花草，色像如画。他处所未见。又出青瓷器，谓之“秘色”，钱氏所贡，盖取于此。宣和中，禁庭制样须索，益加工巧。
    元中，余始见士大夫有间用蜡裹咫尺之木，以书传言，谓之“柬版”，既便报答，又免谬误。其后事欲无迹者，废纸而用版，浸为金漆之类。其制甚众，加以缄绳，有盛以囊者。至崇宁时，家有数枚。自非远书公礼，几无用笺楮。然利害所系，有濡纸而摹印字画以为左验者。俗之薄恶，亦可见矣！
    凤翔府园有枯木，下有石刻，云“昭宗手拓槐”。盖为中尉韩全诲等劫幸李茂贞军，朱全忠以兵围城，尝徘徊其下也。华州子城西北有齐云楼基，昭宗驻跸韩建军，尝登其上，赋《菩萨蛮》词云：“安得有英雄，迎归大内中”者是也。其石堤谷在城西南十余里，杀十一王处。今有堂，作释氏十王像焉。
    陈州城外有厄台寺，乃夫子绝粮之地。今其中有“一字王佛”，云是孔子像。旧榜是文宣王，因风雨洗剥，但存“一宣王”，而释子附会为“一字王”也。其侍者冠服犹是颜渊之状。如杜甫之作“杜十姨”，天下如是者，盖不可胜数。
    澧州有卒李文和者，本僧徒，犯罪坐黥。能诊太素脉，知人吉凶，虽心性隐微，皆可推测。尝诊司法孙评云：“据脉当作僧道，然细审之，却有名无实。幼时须曾出家，不尔，亦见于小字也”。问之，果尔。以多病，尝舍于释氏，小名行者。余颇讶其别有他术，云：“法中脉出寸口者当为僧道。今所出不多，又或见或隐，故以有名无实断之。”后得其书，以十二经配十二辰，如五行家分宫之法。身命运限，亦各有术。逐日随支，轮脉直事，故目下灾福，纤悉皆可见。其书序云：“本唐隐者董威辈以授张太素，太素始行其术，故以为名。”后于京师、四方，多见诊太素脉得名，而未有如李文和者。
    杜子美诗云：“饭抄云子白，瓜嚼水晶寒。”李义山《河阳诗》亦云：“梓泽东来七十里，长沟复堑埋云子。”世莫识“云子”为何物。白彦悼云，其姑婿高士新为吉州兵官，任满还都，暑月，见其榻上数囊，更为枕抱。视之，皆碎石，匀大如鸟头，洁白若玉。云出吉州，土人呼“云子石”。而周焘子演云：“云子，雹也”。见唐小说，而不记其书名。义山谓埋于沟堑，则非雹明矣。疑少陵比饭者，是此石也。
    杨何字汉臣，莆田人也。登进士第，为南阳士掾，狂率喜功。刘汲作帅，就辟幕府。金人破邓，全家皆死于兵。始在乡校，以薄德取怨于众。人嘲之曰：“牝驴牡马生骡子，道士师姑养秀才。”盖谓其父本黄冠，母尝为尼也。
    襄阳尹氏，在唐世以孝弟四经旌表，今门阀犹存。介甫诗云：“四叶表阊唐尹氏，一门逃世汉庞公。”而史不书。余摄尉襄阳，尝得尹孝子母墓志于卧佛僧舍以为柱础，未暇取而罢。然史之去取，幸不幸者多矣。
    食物中有“馓子”，又名“环饼”，或曰即古之“寒具”也。京师凡卖熟食者，必为诡异标表语言，然后所售益广。尝有货环饼者，不言何物，但长叹曰：“亏便亏我也！”谓价廉不称耳。绍圣中，昭慈被废，居瑶华宫。而其人每至宫前，必置担太息大言。遂为开封府捕而究之，无他，犹断杖一百罪。自是改曰：“待我放下歇则个。”人莫不笑之，而买者增多。东坡在儋耳，邻居有老妪业此，请诗于公甚勤。戏云：“纤手握来玉色匀，碧油煎出嫩黄深。夜来春睡知轻重？压匾佳人缠臂金。”
    米芾元章，或云其母本产媪，出入禁中，以劳补其子为殿侍，后登进士第。善书，尤工临模，人有古帖，假去，率多为其模易真本。至于纸素破污，皆能为之，卒莫辨也。有好洁之癖，任太常博士，奉祠太庙，乃洗去祭服藻火，而坐是被黜。然亦半出不情。其知涟水军日，先公为漕使，每传观公牍，未尝涤手。余昆弟访之，方授刺，则已须盥矣。以是知其为伪也。宗室华源郡王仲御家多声妓，尝欲验之。大会宾客，独设一榻待之，使数卒鲜衣袒臂，奉其酒馔，姬侍环于他客，杯盘狼藉，久之，亦自迁坐于众宾之间。乃知洁疾非天性也。然人物标致可爱，故一时名士俱与之游。其作文亦狂怪。尝作诗云：“饭白云留子，茶甘露有兄”。人不省“露兄”故实，叩之，乃曰：“只是甘露哥哥耳。”大观中，至礼部员外郎知淮阳军卒。
    礼文亡阙，无若近时，而婚丧尤为乖舛。如亲王纳夫人，亦用拜先灵、合髻等俗礼。李广结发与匈奴战，谓始胜冠年少时也，故杜甫《新婚别》云“结发为君妇”。而后世初婚嫁者，以男女之发合梳为髻，谓之“结发”，甚可笑也。其不经不可以概举。南方之俗，尤异于中原故习。如近日车驾在越，尝有一执政家娶妇，本吴人也，用其乡法。以灰和蛤粉，用红纸作数百包，令妇自登舆，手不辍掷于道中，名曰“护姑粉”。妇既至门，以酒馔迎祭，使巫祝焚楮钱禳祝，以驱逐女氏家亲。妇下舆，使女之亲男女抱以登床。尊章会客，三爵之后，其子出拜，坐，人设席子父傍，饮三杯乃行合髻等诸礼，颇多异事。如民家女子，不用大盖，放人纵观。处子则坐于榻上，再适者坐于榻前。其观者若称叹美好，虽男子怜抚之，亦喜之而不以为非也。丧家率用乐，衢州开化县为昭慈太后举哀亦然。今适邻郡，人皆以为当然，不复禁之。如士族力稍厚者，棺率朱漆。又信时日，卜葬尝远，且惜殡攒之费，多停枢其家，亦不设涂甓，至顿置百物于棺上，如几案焉。过卒哭则不祭，唯旦望节序，薄具酒Η祭之，亦不哭，是可怪也。
    河朔山东养蚕之利，逾于稼穑。而村人寒月盗伐桑枝以为柴薪，为害甚大。每有败获，估赃不多。薄刑不足以戒，欲禁系以苦之，则惮于囚众。单州成武令聂，兖州人，起于白屋，知民间利病。有获此偷，即依法决遣。而据所征赃钱，随多寡，必分十限，付于其家。远都保伍，畏于逃逸，系累之急，甚于官司。如限三日，即已拘縻一月矣。又量其情之重轻，每限出头，加以楚。虽欲一日并纳赃罚，里正谕意，亦不听输。于是一邑桑柘，春阴蔽野，人大受赐。人有相仇害者，于树干中去皮尺许，令周匝，谓之“系裹肚”，虽大木亦枯死。有一夕伤数百株者。此多大姓侵刻细民，故以此报之也。
    兰、蕙叶皆如菖蒲，而稍长大，经冬不凋。生山间林篁中，花再重，皆三叶，外大内小。色微青，有紫文。其内重一叶，色白无文，覆卷向下，通若飞蝉之状。以春秋二时开。茎短，每枝一花者，为兰。茎长，一枝数花者，为蕙。《本草》载兰草、马兰、泽兰、山兰四种。兰草叶似泽兰，尖长有枝，花红白色而香，生下湿地。泽兰生下地水傍，叶似兰草，赤节，四叶相值歧节间。马兰生泽傍，气臭，花似菊而微紫。山兰生山侧，似刘寄奴，叶无桠不对生，花心微黄赤。又有木兰，乃大树。皆非骚人所歌咏者。又云零陵香一名蕙草。既唯生零陵山谷，而茎叶部不与蕙相类，岂二物不入药用而遗之乎？后至衢州开化县，山间多春兰。而医僧允济谓兰根即白薇也。按白薇一名白幕，又名薇草。《本草》乃云：生平原川谷。陶隐居谓近道处处有之。又与兰小异，然药肆皆收货为白薇，未知是否？夷齐采食，岂谓是邪？味虽苦咸，大寒而无毒也。
    蕨有青紫二种，生山间，以紫者为胜。春时，嫩芽如小儿拳，人以为蔬。味小苦，性寒。生山阴者，可煅金石。叶大则与贯众、狗脊相类。取置田中，或烧灰用之，皆能肥田。又有狼衣草，小者亦相似，但枝叶瘦硬。人取以覆墙，又杂泥中以砌阶甓，涩而难坏。蕨根如枸杞，皮下亦有白粉，暴干捣碎，以水淘澄取粉，蒸食如糍，俗名乌糯，亦名蕨衣。每二十斤可代米六升。绍兴二年，浙东艰食，取蕨根为粮者，几遍山谷。而《本草》亦不载也。
    世谓西北水善而风毒，故人多伤于贼风，水虽冷饮无患。东南则反是，纵细民在道路，亦必饮煎水，卧则以首外向。檐下篱壁，皆不泥隙。四时未尝有烈风。又春多暴雨淋淫，秋则常苦旱。如东坡诗云：“春雨如暗尘，春风吹倒人。”皆不施于浙江也。
    越州在鉴湖之中，绕以秦望等山，而鱼薪艰得。故谚云：“有山无木，有水无鱼，有人无义。”里俗颇以为讳，言及“无鱼”，则怒而欲争矣。又井深者不过丈尺，浅者可以手汲。霖雨时，平地发之则泉出，然旱不旬日，则井已涸矣。皆谓泉乃横流故尔。盖灭裂不肯深浚，致源不广也。又谚云：“地无三尺土，人无十日恩。”此语通二浙皆云。
    浙西谚曰：“苏杭两浙，春寒秋热。对面厮啜，背地厮说。”言其反覆如此。又云：“雨下便寒晴便热，不论春夏与秋冬。”言其无常也。此言亦通东西为然。九州以扬名地，本其水波轻扬为目。《汉三王策》亦有五湖轻心之戒。大抵人性类其土风。西北多山，故其人重厚朴鲁。荆扬多水，其人亦明慧文巧，而患在轻浅，肝鬲可见于眉睫间。不为风俗所移者，唯贤哲为能耳。
    孙真人《千金方》有治虱症方，以故梳篦二物烧灰服，云南人及山野人多有此，犹未以为信。尝泊舟严州城下，有茶肆妇人少艾，鲜衣靓妆，银钗簪花，其门户金漆雅洁，乃取寝衣铺几上，捕虱投口中，几不辍手，旁与人笑语，不为羞。而视者亦不怪之。乃知方之所云为不妄也。又在剑川见僧舍，凡故衣皆煮于釜中，虽挥裤亦然，虱皆浮于水上。此与生食者少间矣。其治蚤，则置衣茶药焙中，火令出，则以熨斗烙杀之。
    事魔食菜，法禁甚严。有犯者，家人虽不知情，亦流于远方，以财产半给告人，余皆没官。而近时事者益众，云自福建，流至温州，遂及二浙。睦州方腊之乱，其徒处处相煽而起。闻其法：断荤酒，不事神佛祖先，不会宾客。死则裸葬，方殓，尽饰衣冠，其徒使二人坐于尸傍，其一问曰：“来时有冠否？”则答曰：“无”，遂去其冠。逐一去之，以至于尽。乃曰：“来时何有？”曰：“有胞衣。”则以布囊盛尸焉。云事之后致富。小人无识，不知绝酒肉燕祭厚葬，自能积财也。又始投其党，有甚贫者，众率财以助，积微以至于小康矣。凡出入经过，虽不识，党人皆馆谷焉。人物用之无间，谓为一家，故有无碍被之说，以是诱惑其众。其魁谓之魔王，为之佐者，谓之魔翁、魔母，各诱化人。旦、望，人出四十九钱，于魔翁处烧香。翁母则聚所得缗钱，以时纳于魔王，岁获不赀云。亦诵《金刚经》，取“以色见我”为“邪道”，故不事神佛，但拜日月，以为真佛。其说经如“是法平等，无有高下”，则以“无”字连上句，大抵多如此解释。俗误以魔为麻，谓其魁为麻黄，或云易魔王之称也。其初授法，设誓甚重。然以张角为祖，虽死于汤镬，终不敢言角字。传云何执中守官台州，州获事魔之人，勘鞫久不能得。或云何处州龙泉人，其乡邑多有事者，必能察其虚实，乃委之穷究。何以杂物数件问之，能识其名则非是，而置一羊角其中。他皆名之，至角则不言，遂决其狱。如不事祖先、裸葬之类，固已害风俗。而又谓人生为苦，若杀之，是救其苦也，谓之度人。度多者，则可以成佛。故结集既众，乘乱而起，甘嗜杀人，最为大患。尤憎恶释氏，盖以戒杀与之为戾耳。但禁令太严，每有告者，株连既广，又当籍没，全家流放，与死为等，必协力同心，以拒官吏。州县惮之，率不敢按，反致增多。余谓薄其刑典，除去籍财之令，但治其魁首，则可以弭也。
    余既书此未一岁，而衢州开化县余五婆者，为人所告，逃于严州遂安县之白马洞缪罗家。捕之，则阻险为拒，杀害官吏。至遣官军平荡，两州被患，延及平民甚众，殊可伤悯。
    南方多枭，而西北绝少。龙泉人亦捕食，云可以治劳疾。汉重五日以枭羹赐群臣，可验其无毒，然医方不云有治病之功也。
    天下方俗，各有所讳，亦有谓而然。渭州潘原讳“赖”。云始太祖微时，往凤翔谒节度使王彦才，得钱数千。遂过原州，卧于田间，而树阴覆之不移，至今犹存，谓之“龙潜木”。至潘原，与市人博，大胜。邑人欺其客也，殴而夺之。及即位无几，欲迁废此县，故以“赖”为耻。然未知以欺为赖，其义何见？常州讳“打爷贼”。云有子为伍伯，而父犯刑，恐他人挞之楚，而自施杖焉。虽有爱心，于礼教则疏矣。楚州讳“乌龟头”。云郡城像龟形，尝被攻，而术者教以击其首而破也。泗洲多水患，故讳“靠山子”。真州多回禄，故讳“火柴头”。涟水地褊多荒，人以食芦根为讳。苏州人喜盗，讳言“贼”。世云范文正乃平江人，警夜者避不敢言贼，乃曰“看参政乡人”，是可笑也。而京师僧讳“和尚”，称曰“大师”。尼讳“师姑”，呼为“女和尚”。南方举子至都，讳“蹄子”，谓其为爪，与獠同音也。而秀州又讳“佛种”，以昔有回头和尚以奸败，良家女多为所染故尔。卫卒讳“乾”，医家讳“颠狂”，皆阳盛而然。疑乾者，谓健也。俗谓神气不足为九百，或以乾为九数，又以成呼之，亦重阳之义耳。蜀人讳“云”，以其近风也。刘宽以客骂奴为“畜产”，恐其被辱而自杀。浙人虽父子朋友，以畜生为戏语。而对子孙呼父祖名，为伤毁之极。在龙泉，见村有人刻石，而名蛮名娇之类可耻贱者，问之，云欲人难犯，又可怪也。
    天长县炒米为粉，和以为团，有大数升者，以胭脂染成花草之状，谓之“炒团”。而反以“炒团”为讳，想必有说，特未知耳。
    唐《方技传》云，长社人张憬藏，技与袁天纲埒，载其相蒋俨等八九事甚异。而《刘义节传》云其子思礼相人于张憬藏，憬藏谓思礼位至太师。后授箕州刺史，益喜。以太师位尊，非佐命不可得，乃结綦连耀谋反，斩于市。然则其术不无中否，但采其中者称之耳。
    世之以五行星历论命者多矣。今录贵而凶终者数人，方其盛时，未有能言其未至之灾也。以此知阴阳家不足深泥，唯正己守道为可恃耳。张邦昌，元丰四年辛酉七月十六日亥时。王黼，元丰二年己未十一月初二日卯时。燕瑛，熙宁十年丁巳五月二十六日寅时。聂山，元丰元年戊午八月初十日卯时。赵野，元丰七年甲子正月十九日丑时。朱π，熙宁八年乙卯十月二十六日申时。王き，元串元年戊午正月初六日子时。蔡攸，熙宁十年丁巳三月三十日寅时。邓绍密，熙宁六年癸丑九月二十三日戌时。又有同年十一月而日时如岁者。童贯，皇六年三月初五日卯时。
    《汉史》云：燕地，初太子丹宾养勇士，不爱后宫美女，民化以为俗，至今犹然。宾客相过，以妇侍宿。嫁娶之夕，男女无别，反以为荣。后颇稍止，然终未改。方南北通好，每燕席亦用娼妓。闻半皆良家，以色选差，如中国之庸役更代，不以为耻也。后复燕山，诸将尝大会，各指名以召，诸娼莫有至者。怪而问之，云待之轻薄，故不来。盖以众客共要一妓，始为厚也。凡娼皆用“子”为名，若香子、花子之类。无寒暑必系绵裙。其良家士族女子皆髡首，许家，方留发。冬月以括蒌涂面，谓之佛妆，但加傅而不洗，至春暖方涤去，久不为风日所侵，故洁白如玉也。其异于南方如此。
    唐李道广字太丘，相武后。元字天纲，相玄宗。皆陵之后。韩愈亦颓当之裔也。见《宰相世系表》。
    《春秋》“郑伯突入于栎。”《注》云“郑别都，今河南阳翟县。陆德明音翟，徒历反。”《广韵》乃音宅，魏翟璜、汉翟公皆同音。至方进则又音狄，未知各何所据也。
    扁鹊姓。《前汉书注》（颜师古）：“音步典反。”《千姓编》乃音辨，云《庄子》有扁庆子。陆德明音篇，又符殄切。
    长孙顺德丧息女，感疾甚，唐太宗薄之，谓房玄龄曰：“顺德无刚气，以儿女牵爱至大病，何足恤？”太宗儿女三十五人，晋阳公主薨，年十二，帝阅三旬不常膳，日数十哀，因以癯羸。太子承乾废，欲立晋王未决，至投床，取佩刀自向。既立晋王，又谓长孙无忌曰：“公劝我立雉奴，雉奴仁懦，得无为宗社忧，奈何？”岂不以儿女牵爱乎？若引佩刀，欲坚群臣之心，谓之权术可也，而日数十哀，当忘“无刚气”之语矣。
    太宗尝玩禁中树曰：“此嘉木也！”宇文士及从旁美叹。帝正色曰：“魏征常劝我远佞人，不识佞人为谁，今乃信然。”玄宗在殿廷玩一嘉树，姜皎盛赞之，帝遽令徙植其家。二主之相去，以是可知矣。王义方买第后数日，爱庭中树，复召主人，曰：“此嘉树，得无欠偿乎？”又予之钱。此又足见廉士之心也。
    李琮，言者谓其“湛棋废务”，罢发运使，笑曰：“遂与‘多酒慢公’为对矣。”盖谚语之著者。而“多酒”之言亦见于《北史》。
    宣和壬寅岁，自京师至关西，槐树皆无花。老农云：“当应来年之旱，与二麦不登。”已而，信然。谚云：“槐宜来岁麦，枣熟当年禾。”
    彭城学中有古碑，夜辄有声如击磬，刘愿恭叔秦州人，行为徐州教官，云尝闻之。原州真宁县要册湫庙中，崇宁间，众碑津润如流，独一碑否，是岁多疫。宣和中复如此。
    陕西沿边地苦寒，种麦周岁始熟，以故粘齿不可食。如熙州，斤面则以掬灰和之，方能捍切。羊肉亦膻臊。惟原州二物皆美，面以纸囊送四旁为佳遗。
    二浙造酒，皆用石灰。云无之则不清。尝在平江常熟县，见官务有烧灰柴，历漕司破钱收买。每醅一石，用石灰九两。以朴木先烧石灰令赤，并木灰皆冷，投醅中。私务用尤多。或用桑柴云。朴木，叶类青杨也。李百药为杜伏威欲杀，饮以石灰酒，因大利濒死，既而宿病皆愈。今南人饮之无恙，岂服久反得愈病之功乎？
    郑州去京师两程，当川陕驿路，有纪事诗十余韵。其切当者：“南北更无三座寺，东西只有一条街。四时八节无筵席，半夜三更有界牌。”延州亦有诗云：“沙堆套里三条路，石炭烟中两座城。”又云“土洞里头行十日，山棚上面住三年。”谓中倚高山，自过蒲中，行土谷中十程始到也。宁州亦云：“鸡足斜分三道水，蛇腰慢转一条街。”盖州依山而立，通衢宛转而上也。三水会于城下，故驿名三河。谓九陵、三桥、马岭，皆合流于泾。九陵河在东南，出庆州华池县千子山，川中九堆如陵，故名。三桥河在城西北，自襄乐界来，不知其源。马岭河在城西，自庆州乐蟠县界天固府下流至县。《水经注》云：“洛水，一名马岭川。俗谓宁州有三不可：斩、蹴リ、丽豆。言地峻不可住也。河南亦有诗云：“宪州浑如枉死市，苛岚仿佛似阳间。”州有十。
    拗，谓雪下炭贱，雨下水贵，出北门游西湖等。
    建炎三年七月，余寓平江府长洲县彭华乡高景山北白马涧张氏舍。时山上设烽火，夕举以报平安。留月余，即过浙东，临行书一绝于壁间云：“昔年随牒佐边侯，愁望长安向戍楼。今日衰颓来泽国，又看烽火照长洲。”是冬，金人犯杭、越。明年春，由平江以归。白马涧去城十八里，张氏数宅百余区，尽被焚毁，独留余所居，于壁边题“耿先生到此不烧”七字。
    谚云“麦过人不入口”。靖康元年，麦多高于人者，既熟，大雨，所损十八。
    顺昌种谷道人云：“大风先倒无根树，伤寒偏死下虚人。”王恬智叟云：“犯色伤寒犹易治，伤寒犯色最难医。”王丹元素云：“治风先治脾，治痰先治气。”皆卫生之要也。
    人家养鸡，虽百数；独一擅场者乃鸣，余莫敢应，故谚谓“一鸡死后一鸡鸣”。尝在处州敛川，见佑圣僧舍养二雄鸡，每啼则更互竞发，饮啄栖游，亦不相斗。古云“两雄不并栖”，此岂无所竞而然邪？广南则群雄竞鸣，又不可解也。
    小人之相亦多，其易验者，有一绝载云：“欲识为人贱，先须看四般，饭迟屙屎疾，睡易着衣难”。盖无不应者。
    宁州要册湫庙殿壁山水，皆范宽所画。土地堂壁，有包氏画虎，赵评事马，皆奇笔。庙东兴教院人物，亦宽画，张芸叟谓：“面目大小，锐失王者之相。”盖人物非所工者。后殿有甘草一枝，长二丈余，其大如臂，亦异物也。
    宁州龙兴寺，有开元二十二年所写《华严经》，记唐忌辰。文德皇后六月二十一日，大圣天后十一月二十六日，高宗天皇大帝十二月初四日，而史有遗其崩日者。
    河间老卒云：“蚕子最耐寒热。腊月八日或二十三日，以新水浴过，至三月间，虽热而桑未可采，则以绵絮裹置深密处，则不生。欲令生，则出置风日中。每槌间用生地黄四两，研汁洒桑叶饲之，则取丝多于其他。”白乐天《地黄诗》云：“与君啖老马，可使照地光。”二者当俱可信也。汉水渔者，取蚕肠以作钓丝，云虽挂千斤亦不断。长只数寸，盖皆未吐之丝耳。南人养蚕室中，以炽火逼之，欲其早老而省食，此其丝细弱不逮于北方也。《本草》谓：“蚕妇不可食苦荬，令蚕烂坏。”处州人言，此菜家家养蚕，不闻有损。方书有治蚕啮药，亦未尝闻见被伤者。
    汝阴尉李仲舒汉臣，山阳人，生平戒杀。云释教令置虱于绵絮筒中，久亦饥死。有人教使置青草叶上，经宿沾露，则化为青虫飞去。尝试之，信然，皆背拆而化。
    生姜苗铺荐席下去壁虱，椒叶能辟蚤，狗舌草花亦然。此草叶如狗舌，夏秋生细花，始白渐黄，无甚香臭，花茎长出叶上，根已枯而叶不枯，俗又名狗蚤花。М细，以干姜滋味和之，作馄饨饼夹食之，已泄利。叶捣如泥，可煅硫黄。原人裴和之云，尝用之也。
    本朝借绯紫服者，皆不佩鱼。绍圣中，有引白乐天罢忠州刺史还朝诗云：“无奈娇痴三岁女，绕腰啼哭觅银鱼”。自是始并鱼皆借。然未赴、已替、在朝皆不服，出国门乃衣。而唐牛丛以司勋员外郎为睦州刺史，帝面赐金紫。谢曰：“臣今衣刺史所假绯，即赐紫，为越等。”乃赐银绯。岂唐制赴日许服于朝，罢日则否，与今为异乎？
    余尝行役，元日至邓州顺阳县，家家闭户，无所得食。令仆叩门籴米，其家辄叫怒，谓惊其家亲，卒不得。赖蔓菁根有大数斤者，煮之甘软，遂以充肠。宁州腊月八日，人家竞作白粥，于上以柿栗之类，染以众色为花鸟象，更相送遗。浙人七夕，虽小家亦市鹅鸭食物，聚饮门首，谓之“吃巧”。不庆冬至，惟重岁节。澧州除夜，家家爆竹。每发声，即市人群儿环呼曰：“大熟。”如是达旦。其送节物，必以大竹两竿随之。广南则呼“万岁”，尤可骇者。宁州城倚北山，遇上元节，于南山巅维一绳，下达其麓，以瓦缶盛薪火，贯以环索，自上坠下，遥望如大奔星，土人呼为“彗星灯”。襄阳正月二十一日，谓之“穿天节”，云交甫解佩之日。郡中移会汉水之滨，倾城自万山泛彩舟而下。妇女于滩中求小白石有孔可穿者，以色丝贯之，悬插于首，以为得子之祥。湖北以五月望日谓之“大端午”，泛舟竞渡。逐村之人，各为一舟，各雇一人凶悍者于船首执旗，身挂楮钱。或争驶驱击，有致死者，则此人甘斗杀之刑。故官司特加禁焉。成都自上元至四月十八日，游赏几无虚辰。使宅后圃名西园，春时纵人行乐。初开园日，酒坊两户各求优人之善者，较艺于府会。以骰子置于合子中撼之，视数多者得先，谓之“撼雷”。自旦至暮，唯杂戏一色。坐于阅武场，环庭皆府官宅看棚。棚外始作高扌登，庶民男左女右，立于其上如山。每诨一笑，须筵中哄堂，众庶皆噱者，始以青红小旗各插于塾上为记。至晚，较旗多者为胜。若上下不同笑者，不以为数也。浣花自城去僧寺（忘其名）凡十八里，太守乘彩舟泛江而下。两岸皆民家，绞络水阁，饰以锦绣。每彩舟到，有歌舞者，则钩帘以观，赏以金帛。以大舰载公库酒，应游人之家，计口给酒，人支一升。至暮遵陆而归。有骑兵善于驰射，每守出城，必奔骤于前。夹道作棚为五七层，人立其上以观，但见其首，谓之“人头山”，亦分男左女右。至重九药市，于谯门外至玉局化五门，设肆以货百药，犀麝之类皆堆积。府尹、监司皆步行以阅。又于五门以下设大尊，容数十斛，置杯杓，凡名道人者皆恣饮。如是者五日。云亦间有异人奇诡之事。方太平盛时，公私富实，上下佚乐，不可一一载也。如澧州作“五瘟社”，旌旗仪物，皆王者所用，唯赭伞不敢施，而以油冒焉。以轻木制大舟，长数十丈，舳舻樯柁，无一不备，饰以五采。郡人皆书其姓名年甲及所为佛事之类为状，以载于舟中，浮之江中，谓之“送瘟”。成都元夕，每夜用油五千斤，他可知其费矣。
    建炎元年秋，余自穰下由许昌以趋宋城。几千里无复鸡犬，井皆积尸，莫可饮；佛寺俱空，塑像尽破胸背以取心腹中物；殡无完柩，大逵已蔽于蓬蒿；菽粟梨枣，亦无人采刈。至咸平僧舍，有《金刚经》一藏，带帙皆为人取去，散弃墙壁间。乃太平兴国中所赐，字画纸饰颇极精好。后见家人辈私携其三卷以来，常念欲转以授人。值欧阳延世庆长与二弟自海陵过常熟，相过偶话：泰州近有一士子少年，因游城隍庙，见塑妇人而关三木，旁有狱吏展案牍者，乃戏解其缧，于牍上书一“放”字。是夕遂梦至庙中，狱吏诘：“一妇人对词未竟，君辄纵去，当复为我摄之。”士子谰不为行。吏前捉其臂，已觉酸楚，久之，又击其背，痛苦弗堪。乃告之曰：“吾能诵《金刚经》，幸见恕。”吏即引之见王，召令升殿诵之。但至第四分，曰：“不能默诵，但常读耳。”王命吏取经，顷刻已至，视之，乃其家本也。读至第六，王乃起立，廷下之人无数，皆合掌默听。至卷终，王语吏云：“可放其去。失囚当自求之。”吏乃送士子出门，以衣袖拂其背，痛即顿除。而喜于得脱，忘使治捉臂之处。既觉，明日命僧讽诵经庙中，以为阴报。而臂上遂发大疽，破溃月馀方愈。庆长兄弟亲所闻见，亦欲持诵此经，恨无善本，遂以与之。信幽冥之中，不可以欺，真实之语，其利为博也。
    《灵棋》卦三上、二中、一下，名曰“送货”，亦曰“初吉。”繇文云：“客从南来，遗我良财，宝货珍玩，金碗玉杯。”晋颜幼明解曰：“以阴处中，应乎外阳。有朋远来，不亦宜乎？南者阳位，故曰南来。宝货珍玩，贵人之资也。金碗玉杯，良宴之具也。”宋何承天亦以为“大吉之卦”。杨文公在翰苑卜得之，忽有金帛之赐。吴任宗正少卿，亦得此卦，遂迁给事中，赐对衣金带鞍马。而《南史》载齐江谧，武帝出为东海太守，未发，忧甚。以弈棋占卦，云“有客南来，金碗玉杯”。及诏赐死，果以金罂盛药鸩之。然则繇文如卦影之象，虽人各有其应，而吉凶特未定也。岂祸福天之所秘，终不容人推测乎？
    寒食火禁，盛于河东，而陕右亦不举爨者三日。以冬至后一百四日谓之“炊熟日”，饭面饼饵之类，皆为信宿之具。又以糜粉蒸为甜团，切破暴干，尤可以留久。以松枝插枣糕置门楣，呼为“子推”，留之经岁，云可以治口疮。寒食日上冢，亦不设香火，纸钱挂于茔树。其去乡里者，皆登山望祭，裂冥帛于空中，谓之“擘钱”。而京师四方因缘拜埽，遂设酒馔，携家春游。或寒食日阴雨，及有坟墓异地者，必择良辰，相继而出。以太原本寒食一月，遂谓寒食为一月节。浙西人家就坟多作庵舍，种种备具，至有箫鼓乐器，亦储以待用者。
    《后汉礼仪志》：“立春之日，夜漏未尽五刻，京师百官，皆衣青衣。郡国县道下至计食令史，皆服青帻立青幡，施土牛耕人于门外，以示兆民。”而今世遂有造春牛毛色之法，以岁干色为头，支色为身，纳音色为腹。立春日干色为角耳尾，支色为胫，纳音色为蹄。至于笼头、缰索与策人衣服之类，亦皆以岁日为别。州县官更执鞭击之，以示劝农之意。而庶民遂碎其牛，又不知何理，所在小人莫不争夺。而河东之人乃谓土牛之肉宜蚕，兼辟瘟疫，得少许则悬于帐上，调水以饮小儿，故相竞有致损伤者。处处皆用平旦，而衢州开化县须俟交气时刻，有至立春日之夜。而土牛么麽，仅若狗大，其陋尤可笑也。《汉志》又载：季冬之月“立土牛六头于国都郡县城外丑地，以送大寒”。今时无有行者。
    《汉文帝赞》云：“治霸陵，皆瓦器，不得以金银铜锡为饰。因其山，不起坟。”刘向以成帝营昌陵不成，复归延陵，制度泰奢，上疏谏曰：“孝文皇帝去坟薄葬，以俭安神，可以为则。”而《晋史》愍帝建兴三年六月，盗发汉霸、杜二陵及薄太后陵，太后面如生，得金玉彩帛不可胜纪。时以朝廷草创，服章多阙，敕收其馀，以实内府。而史不言何陵之物。遂使后世疑瓦器为不然。按赤眉在长安发掘诸陵，取其宝货，遂污辱吕后尸。凡有玉匣殓者，率皆如生。宋太祖皇帝即位，自周文武而下，凡掩三十六陵，而汉文亦在其间。皆唐末五代之所发者。盖摸金之人，但见巍然大冢，安知其中为无有？自非不封不树，则未有不发之墓也。世云张耆侍中、晏殊丞相墓皆被盗，张以所得甚厚，故不伤其尸。而晏以徒劳，遂破其头颅而去。此乃俭葬之害，是亦不幸，非常理可论也。今葬者，必瘗志文，盖备其必发。不然，何用置于圹中乎？
    江浙无兔，系笔多用羊毛，惟明、信州为佳，毛柔和而不挛曲；亦用鹿毛，但脆易秃。湖南二广又用鸡毛，尤为软弱。高丽用猩猩毛，反太坚劲也。其用鼠须，只一两茎置笔心中。如狸毛则见于《唐史》，疑亦太弱。南方春夏梅雨蒸湿，墨皆胶败，滞笔而无光。徽州世出墨工，多佳墨，云以置灰中，则阴润不能坏也。
    建中靖国初，韩忠彦、曾布同为宰相，曾短瘦而韩伟岸，每并立廷下，时谓“龟鹤宰相”。滕甫亦魁梧，而滕待之厚，游处未尝不与之俱，人呼为“内翰夹袋子”。秦观之子湛，大鼻类胡人，而柔媚舌短，世目之为“娇波斯”。有扬州人黎字东美，崇宁中作郎官监司，又有京师开书铺人陈询字嘉言，皆以貌像呼为“虾麻”。而琼林苑西南一亭，地界近水，俗号虾麻亭，天清寺前多积潦，亦名虾麻窝。都中轻薄子戏咏虾麻诗曰：“佳名标上苑，窝窟近天清。道士行为气，梢公打作更。嘉言呼舍弟，东美是家兄。莫向南方去，将君煮作羹。”
    初虞世《必用方》载官片大腊茶与白矾二物解百毒，以为奇绝。《本草》：茶茗Η茶皆一种，俱无治毒之功。后见剑川僧志坚云：“向游闽中，至建州坤口，见土人竞采盐麸木叶，蒸捣置模中，为大方片。问之，云作郊祀宫中支赐茶也。更无茶与他木。”然后知此茶乃五倍子叶耳，以之消毒，固宜有效。五倍子生盐麸木叶下，故一名盐麸桃。衢州开化又名仙人胆。陈藏器云：“蜀人谓之酸桷，又名醋桷。吴人呼乌盐。”按《玉篇》：[D144]字皮秘切。云木名，出蜀中，八月中吐穗如盐，可食，味酸美。《本草》云出吴、蜀山。余疑五倍子乃吴[D144]子声误而然耳。
    疮发于足胫骨傍，肉冷难合，色紫而痒者，北人谓之臁疮，南人呼为疮，其实一也。然西北之人，千万之中患者乃无一二。妇人以下实血盛，尤罕斯疾。南方妇女亦多苦之。盖俗喜饮白酒、食鱼鲞、嗜盐味。而盐则散血走下，鱼乃发热作疮，酒则行药有毒。三物气味皆入于脾、肾，而足之间，二脉皆由之。故疮之发，必在其所。《素问》云：“鱼盐之地，海滨傍水，民食鱼而嗜咸鱼者使人热中，盐者胜血（鱼发疮则热中之信，盐发热则胜血之征），其民皆黑色疏理，其病皆为痈疡。”（血热而弱，故有此）又《本草》：“酒大热有毒，能行百药。服石人不可长以酒下，遂引药气入于四肢，滞血化为痈疽。”今白酒面中多用草乌头之类，皆有大毒，甚于诸石。释经谓“甘刀刃之蜜，忘截舌之患”，况又害不在于目前者乎？谚谓“病从口入，祸从口出”。信矣！
    杜子美有赠忆李白及寄姓名于他诗者，凡十有三篇。《昔游诗》云：“昔者与高、李，晚登单父台。”又有《登兖州城楼诗》，盖鲁、砀相邻。而太白亦有《鲁郡尧祠送别》长句，虽不著为谁而作，然二公皆尝至彼矣。世谓太白惟《饭颗山》一绝外，无与少陵之诗。史称《蜀道难》为杜而发。二公以文章齐名，相从之款，不应无酬唱赠送，恐或遗落耳。按工部行二，高适、严武诸公，皆呼杜二。今白集中有《鲁郡东石门送杜二子诗》一篇，余谓题下特脱一“美”字耳。杜赠白诗云：“秋来相顾尚飘蓬，”而李有“秋波落泗水，”“飞蓬各自远”云。以此考之，各无疑者。俗子遂谓翰林争名自绝，因辨是诗以释争名之谤。“醉别复几日，登临遍池台”。后言“何时石门路，重有金尊开。秋波落泗水，海色明徂徕。飞蓬各自远，且尽林中杯。”又有《送友人寻越中山水诗》云：“闻道稽山去，偏宜谢客才。此中多逸兴，早晚向天台。”少陵《壮游诗》云：“东下姑苏台，已具浮海航。剡溪蕴秀异，欲罢不能忘。归帆拂天姥，中岁贡旧乡。”李所谓“友人”者，疑亦杜子美也。
    “大人”以大对小而言耳，而世惟子称父为然。若施之于他，则众骇笑之矣！今略举经史子传之所云，以证其失焉。《易乾卦》：“九五，飞龙在天，大人造也。”《注》：大人，谓贤人君子。《论语》：“畏大人。”《注》：大人，即圣人。《孟子》：“大人者，不失其赤子之心。”《注》：大人谓国君。“惟大人为能格君心之非”。谓辅臣。“大人正己而物正”。谓大丈夫不为利害动移者。“养其小者为小人，养其大者为大人”。《注》：务口腹者为小人，治心志者为大人。如“大人弗为”。“大人者，言不必信，行不必果”，义亦类此。唯汉高祖云：“始大人以臣为亡赖。”霍去病云：“不早自知为大人遗体。”崔钧云：“大人少有英称。”晋陈骞云：“大人大臣。”唐裴敬彝云：“大人病痛无彻然。”皆呼其父。而疏受叩头曰：“从大人议”，则又名其叔。张博云：“王遇大人益解。”范滂“惟大人割不忍之恩”，盖谓其母。唐柳宗元谓刘禹锡之母亦曰：“无辞以白其大人。”《苏章传》：“苏纯云三辅号为大人。”《注》：“大人，长老称，尊事之也。”《岑彭传》：“韩歆，南阳大人。”《注》谓大家豪右。《高骈传》：女巫王奉先谓毕师铎曰：“扬州灾，有大人死。”秦彦曰：“非高公邪？”《呼韩邪单于传》：“大人相难久之。”后汉匈奴大人车利涿兵。唐盖苏文父为东部大人，则外国亦指尊长为大人也。梁元帝《金楼子》云：“荆间有人名我，此人向父称我，向子恒称名，此其异也。”又有名子为大人者，此人恒呼子为“大人”，此尤异也。又且侯单于谓“汉天子，我丈人行”。《注》：“丈人，尊老之称也”。故《荆轲传》：高渐离“家丈人召使前击筑”。杜甫赠韦济诗云：“丈人试静听。”而柳宗元呼妻父杨詹事丈人，母独孤氏为丈母。故今时惟婿呼妇翁为然，亦不敢名尊老，以畏讥笑。至呼父为爹，谓母为妈，以兄为哥，举世皆然。问其义，则无说，而莫知以为愧。风俗移人，咻于众楚，岂特是而已哉。爹字虽见于《南史》梁始兴王忄詹，云：“始兴王，人之爹，救人急，如水火，何时复来乳哺我！”荆土方言谓父为爹，乃音徒我切，又与世人所呼之音异也。
    王逸少好鹅，曹孟德有梅林救渴之事，而俗子乃呼鹅为“右军”，梅为“曹公”。前人已载尺牍有“汤Ь右军一只，蜜浸曹公两瓶”，以为笑矣。有张元裕云，邓雍尝有柬招渠曰：“今日偶有惠左军者，已令具面，幸遇此同享。”初不识“左军”为何物，既食，乃鸭也。问其所名之出，在鹅之下，且淮右皆有此语。邓官至待制典荆州，洵武枢密之子。俗人以泰山有丈人观，遂谓妻母为“泰水”，正可与“左军”为对也。
    “北敌焉知鼎重轻，指踪原是汉公卿。襄阳只有庞居士，受禅碑中无姓名”。人云吕本中居仁诗也。而其父好问，在围城中预请立张邦昌之人，遂为伪楚门下侍郎。有无名子大书此绝于常山县驿，云吕本中骂厥顽之作云。
    衢州府江山县，每春时昏翳如雾，土人谓之“黄沙落”。云有沙堕于田苗果莱之中，皆能伤败；沾桑叶尤损蚕；中人亦能生疾。是亦岚瘴之类也，惟雨乃能解之。
    明州大梅山长老法英，少有道誉，兼通外学。后退居在东都净因院，尝有堂僧以十二时歌贽之。既去，即掷之于地，曰：“是何乱道！”不谓其僧伫立户内，皆闻见之。已而，僧自他适。久之，忽大理寺捕法英者付狱，而京师勘鞫初到，皆未示问目，但责其以何事到官，致有非所治而自状其过者。英对以不知所犯。于是押足缚之，仰卧牢上，以书卷令读，尽僧之法名，凡数千名，问令供孰与相识。阅之累日，乃记贽歌之人，遂以告狱吏。吏询游从因由，即具道素不交关，但尝一见而有轻笑其文之憾，恐挟此诬诋。其僧乃张怀素之党，云与英结谋入蜀为乱。究之既无实迹，询其妄引之由，果见薄之恨也。其僧坐死，英得释放。伤人之言深于矛戟，信可为戒。一毁其文，而遽以死逮之，为报之酷，亦太甚矣！
    浙中少皂荚，澡面、ネ衣，皆用肥珠子。木亦高大，叶如槐而细，生角长者不过三数寸，子圆黑肥大，肉亦厚，膏润于皂荚，故一名肥皂，人皆蒸熟暴干乃收。京师取皂荚子仁煮过，以糖水浸食，谓之“水晶皂儿”。车驾在越，北人亦取肥珠子为之。食者多苦腰痛，当是其性寒故也。《本草》不载，竟不知为何木。或云以沐头则退发。而南方妇人竟岁才一沐，止用灰汁而已。
    天自东而西为左转，一昼夜一周。日月自西而东为右行，月一月、日一岁乃周。天行速，故日月附天，东出而西没。古人譬之如蚁行磨上，磨左旋而蚁右动，磨急而蚁缓，故但见蚁随磨转也。释氏每言偏袒右肩、右跽、右绕，《华严经净行品》云：“右绕于塔，当愿众生，所行无逆，成一切智。”所谓顺者，如右臂之内向，日月之东行是也。而今僧徒行道，与转轮经藏，皆自东南以至西北，乃左绕而逆行。李长者于《合论》中亦辨此失。但众习已久，莫能正之耳。
    寅、午、戌月，世人多斋素，谓之“三长善月”。其事盖出于佛书。云大海之内，凡有四洲，中国与四夷特南赡部一洲耳。天帝之宫有一镜，能尽见世间人之所作，随其善恶而祸福之。轮照四洲，每岁正、五、九月，正在南洲，故竞作善以要福。至唐高祖武德二年，遂诏天下，自今正月、五月、九月，不行死刑，禁屠杀。而今世仕宦之人，以此三月为恶月，不肯交印视事。或谓唐之节度使与刺史，凡有兵者，初至当犒设，而此三月禁屠，故迁避，而他官亦循仿为之也。今又有“二瓦”之法，凡数家具六位者，以正月九月为“上瓦”，五月为“下瓦”。瓦或云兀。瓦言其破，兀言其危，忌于临官。其八卦者，以巽为“上瓦”，坤为“下瓦”，皆以年起月，以月起日。又不知其术自何而有也。
    高宗南幸，舟方在海中，每泊近岸，执政必登舟朝谒。行于沮洳，则蹑芒鞋，吕元直时为宰相，顾同列戏曰：“草履便将为赤写。”既而傍舟水深，乃积稻杆以进，参政范觉民曰：“稻秸聊以当沙堤。”
    高卫、黎确为吏部侍郎，孟庾为户部侍郎，髭发皆白，而趋朝立班常相随，时呼为“三清”。孟年未老而早白，给事中洪拟戏之曰：“公乃借补老君也。”盖是时文武官多借补者。高大忠在待漏舍，忽语黎、孟曰：“吾三人趋朝，当独早于他官。”二公问其故，曰：“三老五更，自有故事，尚何疑乎？”
    赵普以佐命功封韩王。车驾在临安，赵子画、韩肖胄、王衣同为贰卿，时人目之为“赵韩王。”
    周曼，衢州开化县孔家步人，绍兴二年以特奏名补右迪功郎，授潭州善化县尉，待阙。有人以柬与之，往寻周官人家。曼怒曰：“我是宣教，甚唤作官人？看汝主人面，不欲送汝县中吃棒。”又尝夜至邑中灵山寺，以知事不出参，呼而捶之，曰：“我是国家命官，怎敢恁地无去就？”欲作状解官，群僧祷之，且令其仆取赂而已。曾乾曜有《丑奴儿》词十三首，皆咏外州风物。其一云：“蓦地厮看时。赤帕那，迪功郎儿。气岸昂昂因权县，厅子叫道，宣教请后，有无限威仪。先自不相知。取奉着，划地胡挥。甚时得归京里去？两省八座，横行正任，却会嫌卑。”令观周所为，则曾词摹写，已大奈富贵矣。
    油，通四方可食与然者，惟胡麻为上，俗呼脂麻。言其性有八拗，谓雨时则薄收，大旱方大熟，开花向下，结子向上，炒焦压榨才得生油，膏车则滑，钻针乃涩也。而河东食大麻油，气臭，与荏子皆堪作雨衣。陕西又食杏仁、红蓝花子、蔓菁子油，亦以作镫。祖以蔓菁子薰目，以致失明。今不闻为患。山东亦以苍耳子作油，此当治风有益。江湖少胡麻，多以桐油为镫。但烟浓污物，画像之类尤畏之。沾衣不可洗，以冬瓜涤之，乃可去。色清而味甘，误食之，令人吐利。饮酒或茶，皆能荡涤，盖南方酒中多灰尔。尝有妇人误以膏发，粘结如椎，百治不能解，竟髡去之。又有旁毗子油，其根即乌药，村落人家以作膏火，其烟尤臭，故城市罕用。乌桕子油如脂，可灌烛，广南皆用，处、婺州亦有。颍州亦食鱼油，颇腥气。宣和中，京西大歉，人相食，炼脑为油以食，贩于四方，莫能辨也。
    《本草》：麻ナ，一名麻勃，云此麻花上勃勃者。故世人谓尘为勃土；果木诸物，上浮生者皆曰衣勃；和面而以干者傅之，亦曰面勃。浙人以米粉和羹，乃谓之米，音佩，而从力者韵，无两音。《大业杂记》载尚食直长谢讽造《淮南王食经》，有《四时饮》，凡三十七种，并加米。乃知此书如茶饮、茗饮、桂饮、酩饮皆然，未知与今同否也？
    定州织“刻丝”，不用大机，以熟色丝经于木争上，随所欲作花草禽兽状，以小梭织纬时，先留其处，方以杂色线缀于经纬之上，合以成文，若不相连。承空视之，如雕镂之象，故名“刻丝”。如妇人一衣，终岁可就。虽作百花，使不相类亦可，盖纬线非通梭所织也。单州成武县织薄缣，修广合于官度，而重才百铢，望之如雾。著故浣之，亦不纰疏。鄢陵有一种绢，幅甚狭而光密，蚕出独早，旧尝端午充贡。泾州虽小儿皆能捻茸毛为线，织方胜花。一匹重只十四两者，宣和间，一匹铁钱至四百千。又出嵌石、铁石之类，甚工巧，尺一对至五六千，番镊子每枚两贯。、宁州出绵绸。凤翔出鞍瓦，其天生曲材者，亦直数十缗。原州善造铁衔、镫、水绳、隐花皮，作鞍之华好者，用七宝镇厕，饰以马价珠，多者费直数千缗。西夏兴州出良弓，中国购得，云每张数百千，时边将有以十数献童贯者。河间善造篦刀子，以水精美玉为靶，镂如丝发。陈起宗为詹度机宜罢官，至有数百副。衢州开化山僻，人极粗鲁，而制茶笼、铁锁亦佳。苏州以黄草心织布，色白而细，几若罗。越州尼皆善织，谓之“寺绫”者，乃北方“陷织”耳，名著天下。婺州红边贡罗，东阳花罗，皆不减东北，但丝缕中细，不可与无极、临棣等比也。
    玄宗初立，姚崇为宰相。张说以素憾惧，潜诣岐王申款崇。他日朝，众趋出，崇曳踵为疾状。帝召问之，对曰：“臣损足。”曰：“无甚痛乎？”曰：“臣心有忧，痛不在足。”问以故，曰：“岐王，陛下爱弟；张说，辅臣，而密乘车出入王家，恐为所误，故忧之。”于是出说相州。开元二十四年，帝在东都，欲还长安。宰相裴耀卿等建言农入场圃未毕，须冬可还。李林甫阳蹇，独在后。帝问故，对曰：“臣非疾也，愿奏事。二都本帝王东西宫，往来何所待时？假令妨农，赦所过租赋可也。”帝大悦，即驾而西。后竟罢耀卿。李林甫居位十九年，卒荡覆天下。林甫之术，盖祖于崇也。以唐、虞、伊、周之美，而贼乱之人，犹假以为恶，况资权谲者乎！
    颍昌府城东北门内多蔬圃，俗呼“香莱门”。因更修，见其铁枢铸字，云风和二年六月造。纪元之名，不见载籍。门西道北有晁错庙，范忠宣再典许州有惠政，邦人为营房祠于庙傍。掘地得古井，不以甓，而陶瓦作圈，如蒸炊笼床之状，高尺许，皆以子口相承而上。世罕此制，亦莫知何时所创也。余后官五原，邻郡如镇戎、怀德，边寨皆流沙，不可凿井，教以此制，遂获其利。
    陕西地既高寒，又土纹皆竖，官仓积谷，皆不以物藉。虽小麦最为难久，至二十年无一粒蛀者。民家只就田中作窖，开地如井口，深三四尺；下量蓄谷多寡，四围展之。土若金色，更无沙石，以火烧过，绞草ㄌ钉于四壁，盛谷多至数千石，愈久亦佳。以土实其口，上仍种植，禾黍滋茂于旧。唯叩地有声，雪易消释，以此可知。夏人犯边，多为所发。而官兵至虏寨，亦用是求之也。江浙仓庾去地数尺，以板为底，稻连秆作杷收。虽富家亦日治米为食。积久者不过两岁而转。地卑湿，而梅雨郁蒸，虽穹梁屋间犹若露珠点缀也。
    杜预好后世名，刻石为二碑，纪其勋绩。一沉万山之下，一立岘山之上，曰：“焉知此后不为陵谷乎？”余尝守官襄阳，求岘山之碑，久已无见；而万山之下，汉水故道去邓城数十里，屡已迁徙，石沉土下，那有出期？二碑之设亦徒劳耳！今州城在岘、万两山之间，刘景升墓在城中，盖非古所治也。岘山在东，上有羊叔子庙。万山在西，元凯祠在焉。去三顾门四里，山下乃王粲井。石阑有古篆刻，今移在州宅后圃。过山十余里，即隆中孔明故居之地，亦有祠。其前小山名作乐，相传躬耕歌《梁甫吟》于此。万山又名小岘，或曰西岘。故子美诗云：“应同王粲宅，留井岘山前。”孟浩然葬凤林关外，后人迁其墓碑于谷隐寺中，遂失冢所在。习池在凤林寺山，北岸为汉江所啮，甚迩。数十年后，当不复见矣。
    卫家人炊饭堕地，尽化为螺，岁余及祸。石崇家，稻米饭在地，经宿皆化为螺，人以为灭族之应。郑注败前，楮中药化为蝇数万飞去。裴楷家，炊黍在甑，或变如拳，或作血，或作芜菁子，期年而卒。
    《笔谈》载陕右以蟹辟疟鬼。余在安定尝会客，曹黄中庸食虾驹不去觳，齿龈皆伤，遂掷去之。都监杨璋见琼枝皆拨去，曰：“不喜食此脆骨。”游师雄景叔长安人，范丞相得新沙鱼皮，煮熟翦以为羹，一缕可作一瓯。食既，范问游：“味新觉胜乎常否？”答云：“将谓是饣饣乇，已哈了。”盖西人食面几不嚼也。南人罕作面饵。有戏语云：“孩儿先自睡不稳，更将捍面杖柱门。何如买个胡饼药杀着！”盖讥不北食也。建炎之后，江、浙、湖、湘、闽、广，西北流寓之人遍满。绍兴初，麦一斛至万二千钱，农获其利倍于种稻。而佃户输租，只有秋课。而种麦之利，独归客户。于是竞种春稼，极目不减淮北。
    晋何曾日食万钱，犹曰无下箸处。其子劭亦有父风，一日之供以钱二万为限。王恺乃逾于劭，“一食万钱，犹曰无可下箸处”。而唯曾著于世者，以李翰《蒙求》有“何曾食万”之语也。
    先公元中为尚书郎，时黄鲁直在馆中，每月常以史院所得笔墨来易米。报谢积久，尺牍盈轴，目之为“乞米帖”。后领漕淮南，诸公皆南迁，率假舟兵以送其行。故东坡到惠州有书来谢云：“蒙假二卒，大济旅途风水之虞，感戴高谊，无以云喻。方走海上益远，言之怅焉永慨！”余池饬宝之。崇宁初，晁无咎尝跋其后曰：“明月之珠，夜光之璧，以暗投人，则莫不按剑而相盼，况嗜好吴越哉！季裕加于人数等矣！”又有昭陵于金花盘龙笺上飞白“清净”二字，其六点作鱼龙鸟兽之象，乃王著所献三百点中所无者；又十幅红罗上飞白二十字，本牛行王旦相家物；东坡书《白词》与四学士各写其诗词，凡二十轴，悬之照耀堂宇。为利诱势胁，于大观之后，幸能保守。靖康中，颍川遭金国之祸，化为烟尘。往来于心，迨今不能已已。珠玉可致，而此不可再得。是可恨也！
    汝阴颍上县与寿春六安为邻，夹淮为二镇，号东西正阳。其西属颍镇，城之中有砖浮屠，下葬西域僧佛陀波利，其石刻载其与僧伽俱来，终于正阳，云后若干年僧伽缘尽，彼当代其扬化。今亦下临淮流，虽大涨不过塔基之陛。东坡守颍，有文祭之。祷雪即应，一方事之甚严。建炎元年，泗州浮门内火发，未及普照寺，而塔中已焰出，一皆尽。僧伽真像，僧徒仅能营救，别建殿以庇。方就，而北兵已来，又皆烧毁，城中遂成丘墟。或云真像胡人负之北去，疑释子讳为灰烟也。然劫烧之来，丽于形质，孰不归空？数缘既尽，虽云坚固，亦自当灭。岂佛陀之谶，其在是乎？
    “管中窥豹”，世人唯知为王献之事。而其原，乃魏武令中语也。《魏志》注：建安八年庚申，令曰：“议者或以军吏虽有功能，德行不足堪任郡国之选。胡明君不官无功之臣，不赏不战之士。治平尚德行，有事赏功能。论者之言，一似管窥虎豹！”
    ●卷中
    靖康初，罢舒王王安石配享宣圣，复置《春秋》博士，又禁销金。时皇弟肃王使敌，为其拘留未归，种师道欲击之，而议和既定，纵其去，遂不讲防御之备。太学轻薄子为之语曰：“不取肃王废舒王，不御大金禁销金，不议防秋治《春秋》。”其后，金人连年以深秋弓劲马肥入塞，薄暑乃归。远至湖、湘、二浙，兵戈扰攘，所在未尝有乐土也。自是越人至秋亦隐山间，逾春乃出。人又以《千字文》为戏曰：“彼则寒来暑往，我乃秋收冬藏。”时赵明诚妻李氏清照亦作诗以诋士大夫云：“南渡衣冠欠王导，北来消息少刘琨。”又云：“南游尚觉吴江冷，北狩应悲易水寒。”后世皆当为口实矣！
</div>
    <div class="pagination">
<span class="current-page">1</span><a href="鸡肋编_page2.html">2</a><a href="鸡肋编_page3.html">3</a><a href="鸡肋编_page4.html">4</a><a href="鸡肋编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
