<!DOCTYPE html>
<html>
<head>
    <meta charset="UTF-8">
    <title>说郛 - 第 112 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 112 页/共 601 页</h1>
    <div class="content">　　襄樊自咸淳丁卯被围以来土兵日増既筑鹿门之后水陆之防日宻又筑白河虎头及鬼关于中以梗出入之道自是孤城困守者凡四五岁徃徃扼关隘不克进皆束手视为弃物所幸城中有宿储可坚忍然所乏盐薪布帛为急时张汉英守樊城募善泅者置蜡书髻中藏积草下浮水而出谓鹿门既筑势须自荆郢进援既至隘口守者见积草颇多钩致欲为焚防用遂为所获于是郢邓之道复絶矣既而荆阃移屯旧郢州而诸帅重兵皆驻新郢及均州河口以扼要津又重赏募死士得三千人皆襄郢西山民兵之骁悍善战者求将久之得民兵部官张顺张贵【军中号张贵为矮张】所谓大张都统小张都统皆有智勇素为诸军所服先于均州上流名中水峪立硬寨造水哨轻舟百艘三十人盐一袋布二百且令之曰此行有死而已或非本心亟去毋败吾事人人感激思奋是岁五月汉水方生于二十二日稍进圑山下越二日又进高头港口结方阵各船置火鎗火炮炽炭巨斧劲弩等漏下三刻起矴出江以红灯为号贵先登顺为殿乗风破浪径犯重围至磨洪滩以上敌舟布满江面无罅可入皷勇乗锐凡断鐡絙攅杙数百屯兵虽众尽皆披靡避其锋转战一日二十余里二十五日黎明乃抵襄城城中久絶援闻救至人人踊跃气百倍及收军防视则独失张顺军中为之短气越数日有浮尸遡流而上被介胄执弓矢直抵浮梁视之顺也身中四鎗六箭怒气勃勃如生军中惊以为神结冢敛葬立庙祀之然自此围益宻水道连鎻数十里以大木下撒星桩虽鱼鳖不得度矣外势既蹙贵乃募壮士至夏节使军求援得二人能伏水中数日不食使持书以出至桩若栅则腰锯断之径达夏军得报而还许以军五千驻龙尾州以助夹击刻日既定贵提所部军防视登舟失帐前亲随一人乃宿来有过遭挞者贵惊叹曰吾事泄矣然急出或未及知耳乃乗夜皷噪冲突新絙破围前进众皆辟易既度险要之地时夜半天黒至小新城敌方散遂以兵数万邀撃之贵又为无底船百余艘中立旗帜各立军士于两舷以诱之敌皆竞跃以入溺死者万余亦昔人未出之竒也至钩林滩将近龙尾洲逺望军船栉栉旗帜纷纭贵军皆喜跃举流星火以示之军船见火皆前相迎逮势近欲合则来舟北军也盖夏军前二日以风雨惊疑退屯三十里矣北军盖得逃卒之报遂据洲上以逸待劳至是既不为备杀伤殆尽贵身被数十创力不支遂为生得至死不屈此是岁十一月十七日夜也北军以四降卒舆尸至襄以示援絶且谕之降吕帅文焕尽斩四卒以贵附葬顺塜为立双庙尸而祝之以比廵逺明年正月十三日樊城破三月十八日襄阳降此天意非人力也同时有武功大夫范大顺者与顺贵同入襄及襄之城降仰天大呼曰好汉谁肯降便死也做忠义鬼就所守地分自缢而死又有右武大夫马军统制牛富樊城守御立功尤多城降之际伤重不能步乃就战楼触柱数四投身火中而死此事亲得之襄州顺化老卒参之众说虽有微异而大意则同不敢以文害辞没其实因直书之以备异时之传忠义者云
　　景定三年正月诏以魏国公贾似道有再造功命有司建第宅家庙贾固辞遂以集芳园及缗钱百万赐之园故思陵旧物古木寿藤多南渡以前所植者积翠囘抱仰不见日架廊叠磴幽逶迤极其营度之巧犹以为未也则隧地通道抗以石梁傍透湖濵架百余楹飞楼层台凉亭燠舘华邃精妙前揖孤山后据葛岭两桥映带一水横穿各随地势以构筑焉堂榭有名者曰蟠翠古松雪香古梅翠岩竒石倚绣杂花挹露梅棠玉蘂【琼花荼防】清胜【假山以上集芳旧物高宗御匾】西湖一曲竒勋理宗御书秋壑遂初客堂【度宗御书】初阳精舎熈然台砌台山之椒曰无边风月见天地心水之濵曰琳琅歩归舟早船通名之曰后乐园四世家庙则居第之左焉庙有记一时名士拟作者数十独取平舟杨公栋者刋之石又以为未足则于第之左数百歩瞰湖作别墅曰光禄阁春雨观养乐堂嘉生堂千头木奴生意潇然生物之府通名之曰养乐园其傍则廖羣玉之香月邻在焉又于西陵之外树竹干挺架楼临之曰秋水观第一春梅思剡船亭则通谓之水竹院落焉后复葺南山水乐洞赐园有声在堂介堂爱此畱照独喜玉渊漱石宜晩上下四方之宇诸亭据胜专竒殆无遗防矣其后志之郡乗从而为之辞曰园圃一也有藏歌贮舞流连光景者有旷志怡神蜉蝣尘外者有澄想遐观运量宇宙而游特其寄焉者嘻使园圃常兴而无废天下常治而无乱非后天下之乐而乐者其谁能呜呼当时为此语者亦安知俯仰之间遽有荒田野草之悲哉昔陆务观作南园记于中原极盛之时当时勉之以仰畏退休今贾氏当国十有六年谀之者惟恐不极其至况敢几微及此意乎近世以诗吊之者甚众呉人汤益一诗颇为人所称云檀板歌残陌上花过墙荆棘刺檐牙指挥已失鐡如意赐予宁存玉辟邪败屋春归无主燕废池雨产在官蛙木棉庵外尤愁絶月黑夜深闻鬼车李彭老一絶云瑶房锦榭曲相通能几番春事已空惆怅旧时吹笛处隔窓风雨剥青红







　　迩言志见【刘炎】
　　炎十有九侍先君游临川之泮览荆公之宇遗老欷歔不忍道荆公之事近观国史靖康之事北马南牧輙先卫温公之冢温公见慕于北人荆公见弃于乡党二公学术于是可知矣
　　渡大江望金山缁衣环其上恍然非凡致也将防舟而览焉风利不得泊甫登仪真憇濵江佛庐有缁衣踵来问所从则金山也嘻予欲至而不可汝既至而不畱何也荅曰未至则以为世外之乐既至如中之蛾乐所乐松门竹区而有余忧所忧金马玉堂而不足方寸尚尘是以不乐金山之乐也
　　登西湖之孤山见所谓陈朝桧一枯一荣有穉子跣立其旁谓余言曰是桧几百年矣荣者弗生枯者弗死又循坡而行见林和靖屛居之址存焉乃悟荣与凡木也等虽荣奚益枯与凡木也异虽枯奚损和靖之名犹是枯桧穉子之云殆警予也
　　游呉山翛然独坐望海门二峯隠然如天关潮来喧如泻天潢大舶高樯徃来出没如泛天槎也又尝游仙都偃卧小舟仰观天柱石纯洁光润如琢本末齐一如度高挿云汉可五千尺其旁数石或如海舟樯或如太常旗皆且千尺余其四山石穴栖岩者缭深穹然如厦屋跨水者撃之有声逢然如鼍皷夫观钱塘江潮犹猛士之肝胆决裂义士之怒发冲冠观仙都天柱犹直臣之气不挠不折社稷之佐拓地擎天为是而来游来游而慨慕者几何人至于西湖之上有所谓水乐园中阉作之也有朋命驾偕之泉激溜如岑蹄石累豢如饭砂游者骈肩接迹观者啧啧咏叹至有游而忘归归而复游者何也务小智者忘大巧乐人伪者昧天成也孔子见大水必观焉登泰山而小天下盖不徒山水观矣或问钱塘江潮变化若神物司之曰地秉隂窍于山川山川通气犹顶踵之气血周流也水隂物也月为隂精潮为水波窍激气通故潮随月而消长
　　或问三皇而上谓之洪荒洪荒迨今仅逾三大纪天地开辟何其迩耶曰天限南北长淮荆榛昔尝周游其间见流徙者土处童穉不窥乌巢殆与太古之俗无异乃悟天地开辟其来久矣凡经大变即洪荒也三皇而上文籍未全故其事阔略无传后世楮笔便利故其事易考尔
　　或曰淮堧千里濵接鲁邓昔为奥区今为极边夏风如焚冬风裂肌鸟兽交迹草木不蕃岂天地温厚之气有时而转徙耶曰人者天地之仁也人之所聚仁气聚焉人之所去隂气积焉深山旷郊屯师百万穷冬之温然生春华堂大宇悄无人迹幽隂侵薄久则摧圯是皆于人之聚散占之尔
　　道桐江登钓台见舣舟而登览者袂相属也慨慕者啧啧援笔而颂清风者不自知其喋喋楹楣壁崖长歌短章新陈稠疉终日阅而不足大抵名者欲弃名利者欲置利以从吾子陵游也解缆而东名利初心其孰能为子陵故损毫末乃知自洛阳而桐江斯其所以为子陵由桐江而洛阳欲为子陵吾不信也
　　天下之善用兵者能使上下恩交如父子三军戮力如兄弟必也复父兄之讐所向莫之敌矣
　　穷阎之下有对奕者施机运神如敌国然自旦达暮饥不知食渴不知饮胜则怡然负则愀然一胜一负所得漠然胜负无得饥渴有丧何以切切然哉胜心生也世之好纷竞而角胜负者亦然其终未必有得而所丧亦已多矣
　　步龙潭之洲见羣弋者赌杖头金巧胜拙负不易其素既而标金十之巧拙之中胜负相半既而标金百之拙者或胜巧者或负胜负累其中则巧拙易于外也人能不以得失动其心则其素所有者莫能易矣
　　嘉防之元有惠鸣鸠蓄之庭或奋掷笼中不食而死或奋掷且食不死而瘠或驯伏自如食肥泽一日纵之死者已矣瘠者羽翼不全不克逺举惟驯伏肥泽者一举而入乎苍苍嗟夫人在尘笼不顺性命与安时俟命者何独不然














　　晰狱鉴【郑克】
　　向敏中丞相判西京有僧暮过村舎求宿主人不许求寝于门外车箱中许之是夜有盗入其家携一妇人并囊衣逾墙出僧不寐适见之自念不为主人所纳而强求宿明日必以此事疑我执诣县矣因亡去夜走荒草忽坠眢井而逾墙妇人已为人所杀尸在井中血污僧衣主人踪迹捕获送官不堪掠治遂自诬云与妇人奸诱以俱亡恐败露因杀之投尸于井不觉失脚亦坠于井赃与刀在井旁不知何人持去狱成皆以为然敏中独以赃仗不获疑之诘问数四僧但云前生负此人命无可言者固问之乃以实对如是密遣吏访其贼食于村店有妪闻其自府中来不知其吏也问曰僧某狱如何吏绐之曰昨日已笞死于市矣妪叹息曰今若获贼如何吏曰府已谳决此狱虽获贼不敢问也妪曰然则言之无妨彼妇人乃此村少年某甲所杀也吏问某人安在妪指示其舎吏徃捕并获其赃僧始得释
　　钱治屯田为湖州海阳令郡之大姓某氏火迹其来自某家吏捕讯之某家号寃不服太守刁谌曰狱非钱令不可治问大姓得火所发状及验之疑里讐家物因率吏入讐家取状合之悉是讐家即服曰火自我出故遗其迹某家者欲自免也某家乃获释
　　蔡高调福州长溪尉县媪二子渔于海俱亡媪与某氏为讐告县捕贼吏皆难之曰海有风波安知不水死乎虽果为讐所杀若不得尸则于法不可理高独谓邑媪有寃不可不为理也乃隂察讐家得其迹与约曰十日不得尸则为媪受捕贼之责凡宿海上七日潮浮二尸至临之皆杀也乃捕讐家伏法高乃端明殿学士襄之弟也
　　钱惟济畱后知绛州民有条桑者盗强夺之不能得乃自斫其右臂诬以杀人官司莫能辨惟济引问因给以食而盗以左手举匕筯因语之曰他人行刃则上重下轻今下重上轻正用左手伤右臂也诬者引服
　　苏涣郎中知衡州时莱阳民为盗所杀而盗不获尉执一人指为盗涣察而疑之问所从得曰弓手见血衣草中呼其侪视之得某人以献涣曰弓手见血衣当自取之以为功尚何呼他人此必奸讯之而服
　　马谅少保初以殿中丞通判常州吏有亡失官物者械系妻子干连十百人谅一切纵去许其自偿所负不逾月而尽输之
　　薛顔大卿知耀州有豪姓李甲者结客数十人号没命社或不如意则推一人以死鬭数年为乡人患莫敢发顔至大索其党防赦当免时杖甲流海上余悉籍于军范纯仁丞相知河中府时录事参军宋儋年一日宴官罢以疾告是夜暴卒妾与小吏为奸也纯仁知其死不以理遂付有司案治防儋年子以丧柩归移文追验其尸九窍流血睛枯舌烂举体如漆有司讯问因言食鳖中毒有司曰岂有中毒而能终席耶必非实情命再劾之乃因客散醉归寘毒酒杯中而杀之此盖罪人以儋年不嗜鳖而为坐客所弄欲为他日飜案逃死之计尔程颢察院初为京兆府廓县主簿民有借其兄宅以居者发地中藏钱兄之子诈曰父所藏也令言无证左何以决之颢曰此易辨耳问兄之子曰尔父藏钱几年矣曰二十年遣取千钱视之谓曰今官所铸不五六年则遍天下此钱皆尔父未居前数十年所铸何与尔父遂服
　　张咏尚书知江宁府有僧陈牒出慿咏据案熟视久之判送司理院勘杀人贼翌日众官聚防下莫晓其故咏乃诘问为僧几年对曰七年又问何故额有繋巾痕即惶怖服罪盖此民与僧同行于道中杀之取其词印戒牒自披剃为僧也
　　燕肃侍郎知明州俗悍轻喜鬭肃推先殴者虽无伤必加以罪后殴者非折跌支体皆贷之于是鬭者为息葛源郎中初以吉州太和簿摄吉水令他日令始至猾吏诱民数百讼庭下设变诈以动令如此数日令厌事则事常在吏矣源至立讼者两庑下取其状视有如吏所为者使自书所讼不能书者吏授之徃徃不能如状穷之辄曰我不知为此乃某吏教我所为也悉捕劾致之法讼故以少
　　周沆侍郎尝为河东转运使自庆厯以来河东行鐡钱民多盗铸吏以峻法绳之抵罪者日繁终不能禁沆乃命高估钱价盗铸者无利不禁自息
　　王延禧朝议初为岳州沈江令岁饥盗起亲获十余人贼皆应死法延禧叹曰是皆良民穷而为盗今既无以业之又利其死以为己功亦何忍哉谕被盗者悉裁其赃盗得不死延禧王黄州孙也




　　说郛卷二十下
<子部,杂家类,杂纂之属,说郛>
　　钦定四库全书
　　説郛卷二十一上　　　　元　陶宗仪　撰青箱杂记【吴处厚】
　　王文正公旦相真宗仅二十年时值四夷纳欵海内无事天书荐降祥瑞沓臻而大驾封岱祠汾皆为仪卫使扈跸处士魏野献诗曰太平宰相年年出君在中书十四秋西祀东封俱巳毕可能来伴赤松逰
　　公与杨文公亿为空门友杨公谪汝州公适当轴每音问不及他事唯谈论真谛而已余尝见杨公亲笔与公云山栗一秤聊表村信盖汝唯产栗而亿与王公忘形交以一秤栗遗之斯亦昔人鸡黍缟纻之意乎
　　郎中曹琰亦滑稽辩防尝有僧以诗卷投献琰阅其首篇登润州甘露阁云下观杨子小琰曰何不道卑吠狗儿肥次又阅一篇送僧云猿啼旅思凄琰曰何不道犬吠张三嫂座中无不大笑
　　龙圗刘煜亦滑稽辩防尝与内相刘筠聚防饮茗问左右曰汤滚也未左右皆应曰已滚筠曰佥曰鲧哉煜应声曰吾与防也
　　煜又尝与筠连骑趋朝筠马病足行迟煜谓曰马何故迟筠曰只为五更三言防缓也煜应声曰何不与他七上八意欲其下马徒行也
　　五代之际天下剖裂太祖启运虽则下西川平岭表収江南而吴越荆闽纳籍归觐然犹有河东未殄其后太宗再驾乃始克之海内自此一统故因御试进士乃以六合为家为赋题时进士王世则遽进赋曰搆尽乾坤作我之龙楼凤阁开穷日月为君之玉户金闗帝览之大悦遂擢为第一人
　　世传潘阆安鸿渐八才子圗皆防蹇重戴又禹偁赠崔遵庆及第诗云且留重戴士风多则国初举子犹重戴矣
　　天圣以前乌帻惟用光纱自后始用南纱迨今六十年复稍稍用光纱矣
　　世传陈执中作相有壻求差遣执中曰官职是国家的非卧房笼箧中物壻安得有之竟不与
　　世讥冯道依阿诡随事四朝十一帝不能死节而余尝采道所言与其所行参相考质则道未尝依阿诡随其所以免于乱世盖天幸耳石晋之末与辽结衅惧无敢奉使者宰相选人道即批奏臣道自去举朝失色皆以谓堕于虎口而道竟生还又彭门卒以道为卖己欲兵之湘隂公曰不干此老子事终亦获免初郭威遣道迓湘隂道语威曰不知此事由中否道平生不曾妄语莫遣道为妄语人及周世宗欲収河东自谓此行若太山压卵道曰不知陛下作得山否凡此皆推诚任直委命而行即未尝有所顾避依阿也又辽主尝问道万姓纷纷何人救得而道发一言以对不啻活生灵百万盖俗人徒见道之迹不知道之心道迹浊心清岂世俗所知耶余尝与富文忠公论道之为人文忠曰此孟子所谓大人也
　　皇祐嘉祐中未有谒禁士人多驰骛请托而法官尤甚有一人号望火马又一人号日逰神盖以其日有奔趋闻风即至未尝暂息故也
　　太祖庙讳匡语讹近香印故今世卖香印者不敢斥呼鸣罗而已仁宗庙讳贞语讹近蒸今内庭上下皆呼蒸饼为炊饼亦此类
　　杜祁公衍常言父母之名耳可得闻口不可得言则所讳在我而已他人何预焉故公帅并州视事未三日孔目吏请公家讳公曰下官无所讳惟讳取枉法赃吏悚而退
　　前世有翰林学士本朝咸平中复置翰林侍读学士以杨徽之夏侯峤吕文仲为之又置翰林侍讲学士以邢昺为之则翰林侍读与侍讲学士自杨徽之邢昺等始也
　　梁祖都汴庶事草创正眀中始于今右长庆门东北创小屋数十间为三馆湫隘尤甚又周庐徼道咸出其间卫士驺卒朝夕喧杂每受诏撰述皆移他所至太平兴国中车驾临幸顾左右曰若此卑陋何以待天下贤俊即日诏有司规度左舁龙门东北东府地为三馆命内臣督役晨夜兼作不日而成寻下诏赐名崇文院以东廊为昭文馆书库南廊为集贤院书库西廊以经史子集四部为史馆库凡六库书籍正副本八万卷斯亦盛矣
　　岭南风俗相呼不以行第唯以各人所生男女小名呼其父母元丰中余任大理丞断賔州奏案有民韦超男名首即呼韦超作父首韦遨男名满即呼韦遨作父满韦全男女名插娘即呼韦全作父插韦庶女名睡娘即呼庶作父睡妻作婶睡
　　岭南谓村市为虚栁子厚童区乙传云之虚所卖之又诗云青箬裹盐归峒客绿荷包饭趂虚人即此也盖市之所在有人则满无人则虚而岭南村市满时少虚时多谓之为虚不亦宜乎
　　又蜀有痰市而间日一集如痰疟之一发则其俗又以冷热发歇为市喻
　　昔人谓官至三品不读相书自识贵人以其阅多故也本朝巨公吕文靖夏文庄杨大年马尚书皆有人伦之鉴故其赏罚未尝妄谬而任使之际亦多成功李勣曰无福之人不可与共事斯言信矣
　　翰林王公洙修撰钱公延年俱以丁酉八月丑时生王十九日钱二十日钱以嘉祐六年六月卒时王公已病或谓王公起于寒素早嵗蹇剥庶可以免灾侍郎掌公曰钱虽少年荣进晚即滞留王虽早嵗竒蹇晚即迁擢长短比折祸福适均王公竟不起
　　小説载卢樵貌陋尝以文章谒韦宙韦氏子弟多肆轻侮宙语之曰卢虽人物不然观其文章有首尾异日必贵后竟如其言本朝夏英公亦尝以文章谒盛文肃文肃曰子文章有馆阁气异日必显后亦如其言然余尝究之文章虽皆出于心术而实有两等有山林草野之文则其气枯槁憔悴乃道不得行著书立言者之所尚也朝廷防阁之文则其气温润丰缛乃得位于时演纶视草者之所尚也故本朝杨大年宋宣献宋莒公胡武平所撰制诏皆婉美淳厚过于前世燕许韦杨逺甚而其为人亦各类其文章王安国常语余曰文章格调须是官様岂安国言官様亦谓有馆阁气耶又今世乐艺亦有两般格调若朝庙供应则忌麄野嘲至于村歌社舞则又喜焉兹亦与文章相类晏元献公虽起田里而文章富贵出于天然尝览李庆孙富贵曲云轴装曲谱金书字树记花名玉篆牌公曰此乃乞儿相未尝谙富贵者故余毎吟咏富贵不言金玉绵绣而唯説其气象若楼台侧畔杨花过帘幕中间燕子飞梨花院落溶溶月栁絮池塘淡淡风之类是也故公自以此句语人曰穷儿家有这景致也无
　　唐路徳延有孩儿诗五十韵盛传于世近代洛中致政侍郎张公师锡追次其韵和成老儿诗亦五十韵合录之曰鬓髪尽皤然眉分白雪鲜周遮延客话伛偻抱孙怜无病常供粥非寒亦衣绵假温推拥背借力仗搘肩貌比三峯客年过四皓仙唤方离枕上扶始到门前每爱烹山茗常嫌饤石莲耳聋如塞纩眼暗似笼烟宴坐羸凭几乗骑困亸鞭头揺如转旋唇动若抽牵骨冷愁离火牙疼怯潄泉形骸将就木囊槖尚贪钱胶睫干眵缀粘髭冷涕悬披裘腰懒系濯手袖慵揎擡举衣频换扶持药屡煎坐多茵易破行少履难穿喜婢裁裙布嗔妻买粉钿房教深下幕牀遣厚铺毡琴聴怜三乐圗张笑七贤看嫌经字小敲喜磬声圎食罢羮流袂杯余酒带涎乐来须遣罢医到久相延裹防纵横掠梳头取次纒长吁思往事多感聴哀气注腰还重风牵口便偏墓松先遣种志石预教镌客到惟求药僧来忽问禅养茶悬灶壁晒艾曝檐椽怒仆空睁眼嗔儿谩握拳心惊嫌蹴踘脚软怕秋千局缩同寒狖摧豗似饱鸢观瞻多目牵动即头旋女嫁求红烛男防乞彩钱已闻捐几杖宁更佩韦賔客身非与儿孙事已传养和屏作伴如意拂相连久弃登山屐惟存负郭田呻吟朝不乐展转夜无眠呼稚临床畔看书就枕边冷疑懐贮水虚讶耳闻蝉束帛非无分安车信有缘伏生甘坐末绛老让行先拘急将风夜昏沉欲雨天鸡皮尘渐渍齯齿食频填毎忆居郎署常思钓渭川喜逢迎佛会羞赴赏花筵径狭容移槛堦危索减防好生焚鸟网恶杀拆渔船既感桑榆日当嗟蒲栁年长思当弱冠悔不防狂颠文章纯古不害其为邪文章艶丽亦不害其为正然世或见人文章铺陈仁义道徳便谓之正人君子及花草月露便谓之邪人兹亦不尽也皮日休曰余尝慕宋璟之为相疑其铁肠与石心不解吐婉媚辞及覩其文而有梅花赋清便富艶得南朝徐庾体
　　左氏传曰魏大名也故魏府号大名府
　　杨文公谈苑称楚僧惠崇工诗于近代释子中为杰出而欧阳公少师归田录亦纪其佳句则不甚多余尝见惠崇自撰句圗凡一百聫皆平生所得于心而可憙者今并录之书杨云卿别墅云河分岗势断春入烧痕青长信词云隂井生秋早明河转曙迟送逺上人西逰云地形吞蜀尽江势抱蛮回江行晚泊云岭暮春猨急江寒白鸟稀上谷相公池上作云归禽动疎竹落果响寒塘赠陈六府云野人传相鹤山吏学弹琴夜坐云香浅氷生井宵分月上轩赠凝上人云掩门青桧老出定白髭长送选客云浪经蛟浦濶山入鬼门寒经縁公旧寺云遗偈传诸国留真在一峯塞上云河氷坚度马塞雪宻藏雕喜长公至云久别年顔改相逢夜话长隐者云多年不道姓几日旋移家宿东林寺云鸟归杉堕雪僧定石沉云上翰林杨学士云露寒金掌重天近玉绳低栁氏书斋云著书惊日短弹剑惜春深上王太尉云探骑通畨垒降兵逐汉旗田家秋夕云露下牛羊静河明桑柘空舟行云林断城隍出江分岛屿回寄梅苏州云锁城山月上吹角海鸥惊宿杨侍郎东亭云卷幔来风逺移牀得月多送程至云白浪分吴国青山隔楚天逰隠静寺云空潭闻鹿饮疎树见僧行送钱供奉廵警云剑佩明山雪旌旗湿海云梅鼎臣河亭云旷野行人少长河去鸟平宿肇公山斋云月髙山舎逈霜落石门深送卢经西归云霜多秦木逈云尽汉山孤濠梁夜泊云夜闲潮动舸秋逈月临城崔仰秋居云叶落风中尽防声月下多赠裴使君云行县山迎舸论兵云绕旂早行云繁霜衣上积残月马前低秋夕云磬断防声出峯廻鹤影沉书韩退之屋壁云移家临丑石租地得灵泉秋夕懐长公云秋近草防乱夜遥霜月低观宴乡老云海鸥听舜乐山鬼醉尧觞赠素上人云中食下林夜禅移冢狐晚夏云扇声犹泛暑井气忽生秋江行早发云残月楚山晓孤烟江庙春宿翻经馆清少卿房云梵容分古像唐语入新经题王太保道院云鹤沧海信僧和白云诗秋夕懐汪白诗云寒禽栖古栁破月入防云赠白上人云花漏沉山月云衣起海风喜陈助至云楼中天姥月座上杜陵人冬日野望云人归冈舎逈雁过渚田遥送人牧荣州云山色临巴逈江流入汉清春申道中云湘云随雁断楚路背人遥赠李道士云松风吹髪乱嵓溜溅碁寒栖霞寺云境闲僧渡水云尽鹤盘空林逋河亭云古路随岗起秋帆转浦斜杨秘监池上云禽寒时动竹露重忽翻荷魏野山亭云岚重琴碁湿风长枕簟寒塞下云离碛雁冲雪渡河人上氷寄白阁能上人云夜梵通云窦秋香满石丛陜西道中云闗河双鬓白风雪一灯青送防秋阳将军云杀气生龙剑威风动虎旗州亭子云落潮鸣下岸飞雨暗中峯贺刘舎人云日纒黄道迥春入紫防深除夜云寒灯催腊尽晓角唤春归幽幷道中云雁行沈古戍雕影转寒沙送僧归天台云景霁云廻合秋生树动揺过陈旧居云乱水僧频过草林鹤不还宿横江馆云露馆涛惊枕空庭月伴琴维邢道中云马渡氷河濶雕盘喷日髙国清寺秋居云惊蝉移古栁鬬雀堕寒庭书平上人山房云松风夕磬谿雾拥春灯观南郊天仗云霓旌揺曙景凤吹绕春云赠义省上人云坐石云生袖添泉月入瓶升平词云万国无刑治三邉不战平国清寺云暝鹤栖金刹秋僧过石桥吕氏西斋云云残僧扫石风动鹤归松刘参幽居云风暖鸟巢木日髙人灌园杨都官池上云竹风惊宿鹤潭月戯春鹥书矫方屋壁云圭窦先知晓盆池别见天送陈舎人廵抚云月露疎寒柝云涛闪画旂宿齐上人禅斋云鹤惊金刹露龙蛰玉瓶泉春日冦官賛池上云暄风生木末迟景入泉心七夕云河来天上濶云度月邉轻赠王道士云海人来相鹤山下听琴送孙荆州云画鹢浮秋浪金铙响夕云江城晚望云丹枫映郭逈緑屿罥江深题王太保山亭云危溜含清瑟飞花防玉觞送李秦州云朱旗凌雪卷画角入云吹昼上人西斋云孤云还静境逺籁发秋空李太山庄云围碁分雪石汲井动金沙宫中词云井寒春气碧楼转夕隂清送吴袁州云鸟暝风沉角天清月上旗寄肇公云斜吹鸣金锡归云拥石牀塞上云古戍生烟直平沙落日迟嗣上人云拂石云离箒甞茶月入铛舟行云逺屿迎樯出寒林带岸廻送延上人云来时云拥衲别夜月随笻马蠙淮亭云路横岗烧断风转浦帆斜上殿前戴太保云剑静龙归匣旗闲虎绕竿髙諲书斋云品画逢名岳横琴忆古贤太一山云云隂移汉塞石色入秦天塞上送人云地遥羣马小天濶一雕平范容园池云江花凌霰老山溜入池深猎骑云长风跃马路小雪射雕天髙畧书院云古木风烟尽寒潭星斗深送段工部河北转运云渡河风动斾廵部雨霑车






　　冷斋夜话【释恵洪】
　　东坡初未识秦少游少游知其将复过维作坡笔语题壁于一山寺中东坡果不能辨大惊及见孙莘老出少游诗词数百篇读之乃叹曰向书壁者岂此郎邪东坡每曰古人所贵者贵其真陶渊明耻为五斗米屈于乡里小儿弃官去归久之复游城郭偶有羡于华轩汉髙帝临大事铸印销印甚于儿戯然其正直明白照映千古想见其为人问士大夫萧何何以知韩信竟未有以答之者
　　予与李徳修游公义过一新贵人贵人留食予三人者皆以左手举箸贵人曰公等皆左转也予遂应声曰我辈自应须左转知君岂是背匙人一座大笑喷饭满桉舒王在钟山有道士求谒因与棋輙作数语曰彼亦不敢先此亦不敢先惟其不敢先是以无所争惟其无所争故能入于不死不生舒王笑曰此特棋隠语也范仲淹少时求为秦州西溪监盐其志欲吞西夏知用兵利病耳而廨舎多蚊蚋文正戏题其壁曰饱去樱桃重饥来栁絮轻但知离此去不用问前程虽戏笑之语亦恺悌浑厚之气逼人况其大者乎
　　唐僧多佳句其琢句法比物以意而不指言某物谓之象外句如无可上人诗曰听雨寒更尽开门落叶深是以落叶比雨声也又曰防阳下乔木逺烧入秋山是以防阳比逺烧也
　　渊材游京师贵人之门十余年贵人皆前席其家在筠之新昌其贫至饘粥不给父以书召其归曰汝到家吾倒悬解矣渊材于是南归跨一驴以一黥挟以布槖槖黥皆斜绊其腋一邑聚观亲旧相庆三日议曰布槖中必金珠也予惟知其迂濶疑之乃问亲旧闻渊材还相庆曰君官爵虽未入手必使父母妻儿脱冻馁之厄槖中所有可早出以观之渊材喜见眉须曰吾富可敌国也汝可拭目以观乃开槖有李廷珪墨一丸文与可竹一枝欧公五代史草藁一巨编余无所有
　　范尧夫谪居永州闭门人稀识面客苦欲见者或出则问寒暄而已僮扫榻奠枕于是揖客解带对卧良乆鼻息如雷霆客自度未可起亦熟睡睡觉常及暮而去赵阅道休官归三衢作髙斋而居之禅诵精严如老烂头陀与钟山佛慧禅师为方外友唱酬妙语照映丛林性喜食素日须延一僧对饭可以想见其为人矣王荆公居钟山特与金华俞秀老过故人家饮饮罢少坐水亭顾水际沙间有馔器数件皆黄白物意吏卒窃之故使人问司之者乃小儿适聚于此食枣栗食尽弃之而去荆公谓秀老曰士欲任大事阅富贵如羣儿作息乃可耳
　　东坡尝对欧公诵文与可诗曰美人却扇坐羞落庭下花欧公笑曰与可无此句与可拾得耳世徒知与可扫墨竹不知其髙才兼诸家之妙诗尤精絶戏作鹭鸶诗曰颈细银钩浅曲脚髙緑玉深翘岸上水禽无数有谁似汝风标
　　洪驹父曰栁子厚诗曰霭一声山水緑音奥而世俗乃分为二字误矣如老杜诗曰雨脚泥滑滑世俗为两脚泥滑滑王元之诗曰春残叶宻花枝少睡起茶亲酒盏踈世以为睡起苶多酒盏踈多如此类
　　集句诗山谷谓之百家衣体其法贵拙速而不贵巧迟如前辈曰晴湖胜镜碧衰栁似金黄又曰事治闲景象摩挲白髭须又曰古瓦磨为砚闲砧坐当床人以为巧然皆疲费精力积日月而后成不足贵也
　　山谷云天下清景初不择贤愚而与之遇然吾特疑端为我辈设荆公在钟山定林与客夜坐对人作诗曰残生伤性老耽书年少东来复起予各据槁梧同不寐偶然闻雨落堦除东坡宿余杭山寺赠僧曰暮皷朝钟自撃撞闭门欹枕有残缸白灰旋拨通红火卧听萧萧雪打窓人以山谷之言为确论
　　唐诗有竹迳通幽处禅房花木深之句欧阳文忠公爱之毎以语客曰古人工为发端心虽晓之而才莫逮欲仿此为一聨终莫之能以文忠公之才而谓不能诗盖未易识也
　　崇宁元年元日粥罢昏睡梦中忽作一诗既觉輙能记之曰无赖东风试怒号共乗一叶傲惊涛不知两岸人皆愕但觉中流笑语髙三月七日偶与莹中济湘江是日大风当断渡而莹中必欲宿道林小舟掀舞向浪中两岸聚观胆落而莹中笑声愈髙予防绎梦中诗以语莹中莹中云此段公案三十年后大行丛林也
　　前辈作花诗多用美女比其状如曰若教解语应倾国任是无情也动人诚然哉山谷作酴醿诗曰露湿何郎试汤饼日烘荀令炷炉香乃用美丈夫比之特若出类而吾叔渊材作海棠诗又不然曰雨过温泉浴妃子露浓汤饼试何郎意尤工也
　　道潜作诗追法渊明其语逼真处数声柔橹苍茫外何处江村人夜归又曰隔林彷佛闻机杼知有人家住翠防时从东坡在黄州京师士大夫以书抵坡曰闻公与诗僧相从真东山胜逰也坡以书示潜诵前句笑曰此吾师十四字号耳
　　王仲正言老杜诗江莲揺白羽天棘蔓青丝天棘非烟雨自是一种物曾见于一小说今忘之髙秀实曰天棘天门冬也一名颠棘非天棘也王元之诗曰水芝卧玉腕天棘舞金丝则天棘盖栁也
</div>
    <div class="pagination">
<a href="说郛_page111.html">上一页</a><span>...</span><a href="说郛_page107.html">107</a><a href="说郛_page108.html">108</a><a href="说郛_page109.html">109</a><a href="说郛_page110.html">110</a><a href="说郛_page111.html">111</a><span class="current-page">112</span><a href="说郛_page113.html">113</a><a href="说郛_page114.html">114</a><a href="说郛_page115.html">115</a><a href="说郛_page116.html">116</a><a href="说郛_page117.html">117</a><span>...</span><a href="说郛_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
