<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 16 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 16 页/共 23 页
  </h1>
  <div class="content">
   透骨金
　　拾遗记魏明帝时昆明国贡嗽金鸟常吐金如粟宫人以金饰钗谓之避寒金西京赋含利颬颬化为仙车注云含利兽名性吐金夷坚志南城童梦弼其祖因浴于水濵忽见一物如蛾从空而下试引手扑获形状似鸭不能动归而烛之乃黄金所为大如拇指而羽翮悉备遂寳藏之三日取视其尻有金屑盖遗粪也自是数日一扫货于市皆紫磨上色家资赖以日盛岭南异物志广州浛洭县金池王家有养鹅鸭池尝于鸭粪中见麸金遂多淘之日得一两縁此致富佥载岭南陈怀卿养鸭百头粪中有光爚然汰之得金十两乃觇所食防土中有麸金销之得数千斤薛琼性至孝而家甚贫常求薪遇一老父以一物与之曰此银实也用壁土种之铜盆中琼归如言种之旬日后发苖又旬日后生花花有银色若细螺及结实皆银也李少君有透骨之金大如弹丸凡物近之便成金色尝试以檀香屑共置一防诘朝视之化为金屑矣说海朝奉郎刘均用言侍其父吏部公罢成都行李中水银数匣偶过溪渡一匣遽脱其底卽揽取渡旁丛草塞之至都破匣视之悉成黄金矣国初征潞泽时军士于泽中鎌取马草晩归鎌刃透成金色或以草燃釡底亦成黄金焉春渚记闻临安僧言有歙客于潜山中见一蛇腹胀甚蜿蜒草中遇一草囓破以腹摩之胀立消念此草必消肿毒取置箧中宿旅邸有客呻吟牀笫间为腹胀所苦取汤煎饮至晩寂然惟闻隣房滴水声视之则其人肉血化为水矣急挈装而逃迨明主人了不知其何谓及洁釡炊饭则釡遍体成金矣又岭南人谓生金于毒蛇粪中采得物类相感志鹓鸟粪石则变为生金及雄黄安南土产有玉龙膏用之能化银液汉建信侯娄敬晩居好畤明月山北得道能种金地曰种金坪夫昆明鸟能金含利兽能吐金蛇鹓鸟与鸭能粪金草可成金薛琼能种银娄敬能种金玉龙膏可化银透骨金可化金则丹砂可为黄金又何怪乎若王鲸递老姥买蕨蒸之皆成金钗洛阳客遇羽衣寄书遗以粟米视之悉为金粟衡州卖姜翁含姜于口成金雩都人遗唾于盘成金此又神化恍忽不可思议矣
　　华严经七十八卷有药汁梵云阿蓝婆者此名诃宅迦人或得之以其一两变千两铜悉成眞金华严疏钞云诃宅迦此云金色水甚于九转还丹之力
　　赡部捺陀金
　　菩萨地持经眞金得迦私药着于火中转增浮大寳积经赡部捺陀金置凡金中令彼凡金犹如墨聚失于明炤又华严经以一两阿罗娑药变千两铜以为眞金药分无减晏陀蛮国有一井嵗中再溢其泉径流入海所经砂石浸成黄金
　　报时铁
　　宇宙奇珤有不可以常理测者南楚新闻叚成式常于私宅凿一池于土下获鐡一片式命尺周而量之乃埽静室悬鐡其室之北壁已而泥户但开一牖时与人从牖中窥之则有金书二字以报十二时也集微五鹿充宗赠成子衍济之珠一名记时珠投盘中滚滚不定至一时尽略定少选成子读书毎以记时不差一遍范文正公家古镜背具十二时如博碁子每至其时则博碁中明如月又市人蒋家有十二钟能应时自鸣李惟山见一炉幕上有十二孔应时出香唐内库有一盘色正黄围三尺四周有物象元和中偶用之觉逐时物象变更如辰时花草间皆戏龙巳时则为蛇转午则成马矣号十二时盘唐文宗朝有十二玉碁子以按十二时置水中逐时浮出不爽宣和间蔡州有一士人忽见小蠧鱼文章陆离蜿蜒几格间惟巳时则见至午卽隐士人捕置鐡丝篮逮午视之则坚冷化为石矣其质巧妙天成至已则复蠕动至午又复为石而屈伸盘结之状日日不同持至京师中人梁师成曰此神物造化所寄禁中有玉鼠玉兎以其时见则其类也遂献之
　　水晶枕中桃花一枝
　　蔡君谟有水晶枕中函桃花一枝宛如新折卲氏闻见録洛阳林氏水晶枕中有半开杏花一枝又关子东水晶縧环中有生竹叶一片狯园平生见玛瑙尤异者其一遇天色放晴映日而炤则其中俨然一钟离仙人像须睂衣饰树叶葫芦之属种种精细分明其一中有白鹤形羽毛如雪尾朱顶若舞罢而凝立其一中有吹笛仙女腰系花篮贮蟠桃花实穷极雅致又江南豪贵家藏一琥珀中有半开梅一枝其疎影横斜之致如人镂成耳谈吴郡沈万三有玛瑙壶通明类水晶靣有葡萄一枝如墨防名月下葡萄宋周公谨云见玛瑙二只其一纯白中有金鳝鱼一条其一纯红中有白鱓鱼一条何持之有一端砚形正圎中径七八寸浑厚无眼于马肝色中盘金龙头角爪尾宛然毕具挥麈录陈公宻缜见端州富民畜一砚世所谓熨斗焦者内成黒龙奋迅之状甚可畏二鸜鹆眼以为目每遇阴晦则云雾輙兴广德大洞中有玉一方周正如几日炤之内有诗四首相传白玉蟾所防化唐李濬松窗杂録所记异物黄杨枕文有仙人乗龙形广异记阆州莫徭救病象得一大牙中有二龙相攫之形天后截为龙简杨伯隆见一石中有古松夭矫翠色隐起而松根有水一池顚倒之水皆含飞动势梁溪周云来家藏一石中有双龙戏海映日而现则金鳞荡漾岛屿澒洞旋转不定
　　码碯砚中有小防鱼
　　汉武寳鼎元年西方贡琥珀燕置之静室自于室中鸣翔春渚记闻有人畜玛瑙砚注水砚间则水中有小鲫游泳可爱去水则无夷坚志载人有铜盆凡水注满则双鲫拨刺出水矣无水无之七修类纂杭医朱某家造坟得土中二磁碗偶注酒于中则顷有縁苔浮满酒中饮之又未尝有物也又有人得砺石水盆架于天井中水满则緑苔浮靣去水则无不知此为何等异寳门村朱家畜一石盆中有鸭形隐然初不以为异他日有农人垦田获一铜鸭以合盆影不差毫髪注水盆中鸭輙自浮而浴周益公以一汤盏赠贫友以防汤才注汤其中双鹤飞舞啜尽始防彬州友邑村落中有达官故宅有小池澄可爱尝见双鲤出游暂不离舍经年无他鳞而其大小只如此民投欲取之汔不可得后因灌溉竭泽于泥田得铜盆中铸两鱼形持归挹水注满鱼泼刺去来如前狯园载武林张观察振先籍没江陵得三玉鱼二红色一黄色贮之水盆中并能自然浮沉相序而戏后燬于火隋末广州好事僧有三寳一曰右军兰亭一曰鐡如意色如水晶一曰神龟以铜为之腹受升以水贮之四足能行
　　返魂香
　　客座新闻永乐中刘家河天飞庙一日僧外归见鼎中二鹳卵命还之行者曰卵已熟矣僧曰吾岂望其生但免鹳之悲号而已后数日忽出二雏探其巢得一木尺许五彩如锦香风馥郁有倭人见之曰此仙香焚之死魂反复聚窟洲返魂香也秦始皇时大宛中多枉死者有鸟衔草覆死者靣皆登时活始皇使人以问鬼谷先生鬼谷曰是东海中祖洲上不死之草生琼田中一名养神芝一株可活千人拾遗记汉延和二年春武帝幸安定西胡月支遣使献香四两大如雀卵黒如桑椹至始元元年京城大疫帝取月支神香烧之死未三日者皆活此香生于聚窟洲人鸟山上名返魂树伐其根玉釡中煑汁可丸名惊精丸亦名振灵丸亦名返生香或名振檀香或名却死香故庾开府纥豆陵氏碑胡香四两西域之使稀灵草一枝琼田之路絶又【缺二字】氏碑银台窃药想奔月而何年金殿煎香思返魂而无日又唐徐肇遇蘓德哥自言有返魂香香直上可以见先灵
　　龙皮扇
　　天寳遗事王元寳家有一皮扇子制作甚质每暑月宴客卽以此扇置于座上而使新水洒之竦竦然风生巡酒之间客有寒色遂命彻去明帝索视之曰龙皮扇子也独异志李德裕尝邀同列宴语时畏景赫曦缙绅交扇不暇旣延入小亭列坐开樽烦暑都尽良乆觉淸飔凛冽如渉高秋极欢而罢比出户则火云烈日熇然焦灼好事者求亲信察问之云此日以金盆贮白龙皮水浸置于座末龙皮本新罗僧得于海中鱼扈以遗德裕及李南迁于思溪沉溺使昆仑没取之不可得矣又韦澳孙宏同在翰林盛暑上在太液池中宣二学士旣赴召中贵人颇以絺绤为讶殊未悟及就坐但觉寒气逼人熟视有龙皮扇在侧元氏掖庭记大德间尾人于淸源洞得一物如龙皮薄而相炤鳞鳞攅簇玉色可爱又间成花卉之形或红或绿暑月对之凉气自生遣人进贡时无识者有一异僧曰此斑花玉虬殻也
　　鲛绡中有十洲三岛
　　淸异录蜀孟知祥有皇明帐色浅红类鲛绡于绉文中有十洲三岛之像夜则灿烂如金薄施之大小牀皆称此可怪耳杜阳编元载有紫绡帐得于南溪洞酋帅鲛绡类也轻疏而薄如无所碍虽凝冬而风不能入夏则淸凉自至令狐绹鐡中轻绡一疋长四丈称之才及半两琐言干符末张建封为幽州司马曾徃渤海遇风为仙女邀至岛遗一鲛绡后为东京之寳束之如着以红丝三道札之夏天淸暑展开满室凛然乐府杂录康老子遇老妪持锦褥货鬻乃以半千获之寻有波斯人见之乃曰此氷蚕丝所织暑月置于座满室淸凉杜阳编元和八年大轸国贡神锦衾氷蚕丝所织方二尺厚一寸其上龙文凤彩殆非人工亦谓之灵泉丝上始览锦衾曰此不足为婴儿绷褯曷能为我被耶使者曰此锦之丝氷蚕也遇水卽舒遇火则缩上令以水一喷卽方二丈五色焕烂逾于徃时沈休文雨夜坐斋中开竹扉有一女子携络丝具入门便坐风飘细雨如丝女随风引络如眞丝焉烛未防得数两起赠沈曰此谓氷丝赠君造以为氷纨忽不见沈后织成纨鲜洁明浄不异于氷制扇当夏日甫携在手不揺自凉同昌公主会族于广化里玉馔俱陈暑气特甚公主命取澄水帛挂于南轩满座皆思挟纩澄水帛长八九尺似布轻细明薄可鉴云其中有龙涎故能消暑也又同昌公主有火蚕绵出火州絮衣一袭止用一两稍过度则炎熇之气不可耐
　　龙虎玉
　　玉有山文者水苍文者有白如截肪者有赤如鸡冠者有黒若淳漆者有黄若蒸栗者有紫玉赵飞燕以紫玉九鹓钗为合德簪髻代宗命御马九花虬并紫玉鞍辔以赐郭子仪同昌公主紫玉钗上刻九鸾为九色是也有五色玉酉阳杂爼安思顺天寳初进五色玉帯是也有龙虎玉伊祁解西域进方圆二美玉解曰此龙虎玉也圎生水中龙寳之方生于山虎寳之询使人果得之渔猎者是也有冷暖玉唐宣宗朝日本国王来朝善围棋出本国楸玉局冷暖玉碁子冬暖夏冷唐有靑玉枕冬暖夏凉醉者枕之卽醒梦者游仙是也有火玉唐东地所贡长尺数寸积之可以燃鼎置之室中不复挟纩李商隐所谓犀辟尘埃玉辟寒是也有软玉天寳时兴国献软玉鞭屈之则首尾相就舒之则劲挺若防是也有香玉李辅国有香玉辟邪衣误拂芬馥经年是也有暖玉唐岐王暖玉鞍虽天气严寒温温有火气天寳时内库自暖杯靑玉色取酒注之温温有气相吹而沸汤是也有轻玉洞冥记招仙阁上悬浮金轻玉之磬轻玉者其质贞明而轻又拾遗记炎帝时有石磷之玉号曰夜光以闇投水浮而不灭是也有响玉棋天洞览元頥本棋枰以响玉为盘声与律吕相应是也至逢原记宣帝时外国怛陁贡八角玉井夏以水浇之则无暑以火迫之则无寒周穆王时外国献夜光常满杯是白玉之精光炤一室置杯中庭明日水满杯香而且美姑苏人家玉蟾蜍蟠腹中空每焚香置炉边尽归腹中久之冉冉复自蟾口喷出明皇玉龙子长才数寸而精巧异常乆旱祷之卽雨孙文台获靑玉马鞍其光炤于衢路扶桑国贡观日玉大如镜映日而观见日中宫殿皎然分明高帝靑玉五枝灯下作盘螭灯然则鳞甲皆动玉笛长二尺三寸吹之则见车马山林息则不见杨光欣有玉龙腹中贮水泻之有笙簧声北史魏孝武帝后有二玉鉢系西域鬼作大小相盛转而不可出同昌公主有如意玉类桃实上有七孔云通明之象
　　附
　　宋韩平原嫁女李太卿家奁具中有白玉香狮子高二尺五寸精絶无比理宗时张循王献白玉箫管长二尺中空而莹薄韩蕲王献白玉笙一攅其薄如鹅管其声清楚云在北方军中得之
　　辨古玉
　　胡综博物多识孙权时有掘地得铜匣长三尺七寸以琉璃为盖雕锼云物于上开之得一白玉如意所执处皆刻龙虎形人莫能识综曰昔秦始皇东游以金陵有天子气乃改县名掘凿江湖山阜埋寳物以当王气耳隋书崔赜从驾汾阳宫须河阳鎭蓝田令王昙于蓝田山得一玉人长三尺四寸着大领衣冠帻羣臣莫识赜曰臣见魏大司农卢元明撰嵩山庙记曰有神人以玉为像长数尺或出或隠出则人主世延长宋晦伯博识奇古昔在蜀中曽见玉麟符如金香囊白玉为质台碾麒麟又有片玉长可八寸濶二三指如刀革名抹衣石帝王旣御袍以此抹腰使无折皱又片石甚薄上锐下阔多压舌殉塟含玉也又块如玉笋名代【缺】讲筵用以防主经籍乃汉唐遗物也杜阳编唐顺宗时西域进美玉三圆一方径各五寸光彩凝然可鉴毛髪时伊祈解方坐于上前熟视之曰此龙虎玉也圆者龙也生于水中为龙所寳若投之水必有虹霓出焉方者虎也生于岸谷为虎所寳以虎毛拂之卽紫光迸逸而百兽慑伏使人询之果得之渔猎者
　　玉名诘
　　璠璵鲁玉也齐玉也【即垂棘之璧】晋玉也珵【卽白珩珵六寸光自炤】楚玉也琼赤玉也瓐碧玉也瑎墨玉也瑿玉也玭紫玉也一曰玭玉色鲜洁也璊玉赤色也瑌半赤半白玉也珑祷旱瑞玉刻为龙也琥发兵瑞玉刻为虎也瑞舜所辑玉也琯舜所受西王母献玉也琰夏桀宠女刻名于玉一云琰玉之鋭上者也琬周王结好玉也灵事神玉也玚事天玉也奉使玉也璑三采玉也珽圭长三尺也瑁圭长四寸又充耳玉也琀送死口中玉也璋璧大八寸也瑄璧大六寸也瓛玉上大下小也珈以玉饰弁也一作顚一作琠又作瑱以玉充耳也珂以玉饰马衔也以玉饰弁也璏以玉饰剑鼻也璬玉佩也珖玉琯也璪诸侯所执玉也又璪玉饰以水藻也瑗大孔玉也琉玉饰冕也珪大尺二寸谓之玠璋大八寸谓之琡璧大六寸谓之瑄肉倍好谓之璧好倍肉谓之瑗肉好若一谓之环又玉耶佛经名也玉窐酒器名也玉彛酒器名也玉餔见晏子玉霤见庾信诗玉指见陈子昂诗玉尘见元稹诗璘防玉文也理玉肤也璞玉未理也琢玉始理也琈玉采也玲玉声也璄玉光也瑜玉中美也玓瓅玉防也玷玉缺瑕玉病也珙大璧也琣片玉也佛经珂雪言其白也老雕入海化为珂蚌属即车渠也珧江珧蚌也珨音甲蜃器也瓖马上餙玉所金鋄玉瓖也□以玉相遗也玉石相半者也四玉一石者琥也三玉一石者瓉也琅玎玲珑玉声也□玉采也璨玉光也璱玉英华相如琴弦也玖石次玉而黒色又火齐珠也琼支瑾瑜昭华白珩璇璜弁和璠璵垂棘碧瓐蓝田琜瓄琬琰璐瑭璑防赤瑕广雅所载玉名也枝斯璿瑰瑶琅玕玲□□□玗琪□尾穆天子传所载玉名也
　　酉阳杂爼古者安平用璧兴事用圭成功用璋边鄙用珩战鬭用璩城围用环灾乱用防大旱用珑大丧用琮周礼王搢大圭执瑱圭公执桓圭侯执信圭伯执躬圭子执谷璧男执蒲璧
　　云泽珠
　　珠之美者西王母云泽珠一名却病珠有病者含之卽愈张燕公记事珠有阙亾之事弄之则心神开悟拘弥国之履水珠持入江海可行波涛之上五鹿宗记时珠盘中滚滚不停一时尽则畧定燕昭王招凉珠色黑如漆而昭于云日百神不能隠其精灵暑日懐之自然淸凉唐肃宗上淸珠中有仙人美女云鹤之像水旱祷之輙应严生淸水珠置之浊流则涣然淸彻则天之淸泥珠以珠投淸泥泊泥悉成水众寳可得宋述滴翠珠莹彻如水映空而视则末底一防凝翠朱仲之三寸珠视之则十里之内花木皆影见其中赵飞燕枕前不夜珠炤人无媸妍皆美广东军资库七星珠光如水晶中有七星隠然而见吴绛仙夜明珠赤如丹砂光若日轮罗和国珠大如鸡卵光炤数尺録异记柳君庆有一珠炤物毛髪俱足形皆倒立同昌公主灵粟珠五色燿南越王赵陀墓中大食国阳燧珠玉液洗之光炤一室郎玉遇仙女所遗珠含之可以代酒名醉龙珠成武丁献沙摩晻日之珠悬于庭中日色寒于月闽淸白云寺寳珠中现入定观音像永明中交州人献一珠高二寸中含佛像凡台坐眉目皆具天帝如意珠上上者夜光炤四十里中者十里下者一里光之所及无风雨雷电水火刀兵诸毒厉骊珠上者夜光百歩中者十歩下者一室光之所及无蛇虺之毒捃摭精华王武子以九芒珠为纫索编华架用之每月洗以鲤鱼涎
　　附
　　华严经海中有珠名普集众寳此珠若在一切众寳常不散失长阿含经鬰单越国有自然釡鍑有摩尼珠名曰熖光置于鍑下饭熟光灭不假樵火
　　玉芝堂谈荟卷二十六
&lt;子部,杂家类,杂纂之属,玉芝堂谈荟&gt;
　　钦定四库全书卷
　　玉芝堂谈荟卷二十七
　　明　徐应秋　撰
　　黄金蛇
　　杜阳编开成初宫中有黄色蛇自寳库中出游光彩炤灼宫人掷瑚玦击之遂并玦以去上令徧搜内库乃得黄金蛇而瑚玦贯其上遂命取玻璃连环系于玉彘之前足更不复见以彘能啖蛇也闻竒録沈攸之廐中羣马惊嘶令人伺之见一白驹以緑防系腹直从外入复去直入内阁捡内人惟爱妾冯月华臂上一玉马以绿丝穿之置枕边夜去晓还试看之足有泥污杜阳编唐穆宗殿前有千叶牡丹始开香气袭人华叶大而且红上每覩芳盛叹从来未有自是宫禁即有黄白蝶数万飞集花间辉光炤燿达旦方去宫人以罗巾扑之无有获者上令张遂得数百明日视之皆金玉也内人争用丝缕绊其脚为首餙夜则光起于妆奁中其夜开寳厨视金屑玉屑藏内将有化为蝶者宫中方觉焉幽明録邺城凤楼门五层安金凤皇二头于其上石季龙将败一头飞入漳水续齐谐记汉宣帝以皂盖车赐霍光至夜车上金凤亾去晓乃还南郡黄君仲罗得一只小凤子入手便化成紫金毛羽宛然具足可长尺余诣阙上之帝以置承露盘倏然飞去直入光家至车辖上三辅黄图通天台元凤阙自毁椽桷化为龙凤从风雨去项羽探始皇墓金雁飞出户外为罗者所获吴主亮命工人潘芳作金螭屏风镂瑞应图一百三十种一日与夫人戏触屏堕其一凤顷之飞去拾遗记魏咸熙二年宫中夜夜有异兽或呼吼惊人诏使宦者门中伺之有白虎毛色净宻以戈投虎即中左目虎已隐形搜觅乃于藏中得玉虎其左目有血问诸大臣答曰昔汉诛梁冀得玉虎头枕一枚此单池国所献臆下篆书是帝辛之枕尝与妲己同枕之
　　沉明磬
　　拾遗记颛顼有浮金之钟沉明之磬羽毛微物拂之则声闻百里六朝事迹吴台城端门上二鼔初为越王物得之防稽雷门击之声闻洛阳后孙恩乱兵击破中有二鹤冲天而去又歴城县光政寺有磬石形如半月腻光若滴扣之声及百里北齐移于都内其声杳絶令归本寺扣之声如故
　　却火锥
　　杜阳编唐顺宗朝拘弥国贡却火锥遇烈火锥之即灭酉阳杂爼处士皇甫眞有一辟尘针以针挿巾可令一身无尘试之者带巾针跃马尘中人马无染一防又以一巾遗髙瑀因出郊风埃大作髙马及左右并无纎尘杜光庭有一杖红如猩肉重若玉石似非藤竹所为相传仙人留赐陶家缾余事徐奉仪有一杖直如笔管其后每年生一节二十年每年缩一节三月则杖之四靣青赤白黑各开一花不知何木也元载家有紫髯拂色如烂蔗置于堂中夜则蚊蚋不敢入拂之有声鸡犬无不惊逸垂之池潭则鳞介之属皆俯伏而至引水于空中则成瀑布烧燕肉熏之则防防焉若生云雾仙拾遗天汉三年王母遣使献灵胶四两胶色青如碧玉出自麟凤洲此洲四靣弱水绕之上多凤麟煮凤喙及麟角合煎作胶名之集弦胶一名连金泥弓弩已断之刀剑已断之铁以胶连续终不脱也叙闻录稽昌蓄采星盆夏月浸果则倍冷青阳记九华小民浚池得物状类竹根旁有一铭曰浮阳笋太古孕举投酱缶三年不尽试以豆一斗造酱投物其中果三年不减拾遗记武帝以金弹弹鸟碎其白光琉璃鞍李少君取续膏和豨膏接之映日而视初无损处续膏一名都肤形色如樱桃言出于鞠陵之东以其能接人骨故以为名妇人傅之顔色都丽故又曰都肤也宫中语曰枯容碎躯有都肤
　　鸡鸣枕
　　近时西洋制有自鸣钟按十二时有声中国颇有能为之者设机系丸至期丸坠而响耳客坐新闻偶武孟为武冈州幕官因凿渠得一瓦枕枕之闻其中鸣鼔起擂一更至五更鼔声次第不差既闻鸡鸣亦至三唱而晓抵暮复然识者以为诸葛武侯鸡鸣枕杨用修云麻城毛柱史凤诏为予言平谷县畊民得一釡以凉水沃之忽自沸以之炊饭即熟釡下有诸葛行锅字乡民以中有寳物碎之止复层中有水火二字杜阳编贞元八年吴明国贡尝燃鼎受三升光洁似玉其色紫每投饮馔不炽火而熟香洁异于常亦自鸣钟之类乎古琴录帝舜有琴曰电母毎夏月电光一炤则弦自鸣尚书故实余尚书靖知桂州有林木月盈之夕輙有笛声林中其声清逺防之声出一大杨木公伐以为枕笛声如期而发公甚惜之公弟欲穷其怪命工解视文理正如人月下吹笛再胶合之不复有声矣女红志吴淑治夏月纳凉门外时闻梧桐下有琴声贾人以五百金买此树久之以二琴至一曰隂姬一曰阳娃其文宛如神女防琴之状凉天月夜不鼔自鸣贾子説林孙凤有一琴名吐绶弹之不甚佳独有人唱曲则琴弦自相属和因改名自鸣琴背有一孔若蛀者一日有道人乞食因见曰此死木有蛀不除之则将壊乃防中出一小竹筒倒黑药少许即有緑色防走出背上隐隐有金线文道人纳防竹筒中竟去自后唱曲琴弦不复鸣凤怪之有博物君子説及此事叹曰此异寳也名曰鞠通有耳聋人置耳边少时即愈喜食枯桐尤爱古墨凤始悟竹筒中药盖古墨屑此则造化自然之妙瑞应图丹甑不炊而自熟玉臯不汲而常满此类是也
　　兹枕
　　天寳遗事兹国进枕温润如玉制作甚质若枕之而寐则十洲三岛尽见于睡中名游仙枕虢国夫人有夜明枕光炤一室不假灯烛杜阳编元和八年大轸国贡重明枕长一尺二寸髙六寸洁白如水晶中有楼台之状四方有道士持香执简循环不已其花木丹青衣服簮绂纎悉具备清异录左宫枕青玉为之冬温夏凉醉者破酲梦者游仙韦弇遇玉清之女赠以红枕似玉微红有文如粟竒光炳烛清异录人家蓄一帘赤紫色人在帘间自外望之绕身有光识者曰此瑞英帘耳隋炀帝龙舟上蔽日帘即蒲泽国所进以负山蚊睫纫莲丝根贯小珠编成虽晓日激射光不能透徳中中书堂设起文秋水蓆色如蒲桃紫而柔薄类绵叠之可置研函中吏偶覆水水皆散去不沾杜阳编帝馆处士伊祈解于九华设紫茭蓆蓆类茭叶光软香静夏凉冬温元氏掖庭记帝为英英起采芳馆于琼华岛内设唐人满花之席重楼金线之衾浮香细鳞之帐六角雕羽之屏重楼金线花名也出长白山花心抽丝如金长至四五尺每尺寸防结如楼形山中人取以织之成幅朝野佥载张易之为母阿藏造七寳帐铺象牙牀织犀角簟鼲貂之褥蛩蟁之氊汾晋之龙须临河之凤翮以为席
　　灵鹊石
　　埤雅广要分宁陈志甫庄有方石二尺许田父以椎藁久之夜闻鸡鸣即之即没陈子公允剖石中有二鸡一雌一雄文彩灿然又穆陵宫中有灵鹊石石中有鹊每天将旦咸闻其噪声宋南渡前得之晋州
　　兰金泥
　　舒元舆牡丹赋席夺银烛炉升绛烟洞府眞人防于羣仙江总贞女峡赋含炤曜之烛银泝潺湲之膏玉鲍照芙蓉赋润蓬山之琼膏晖河之银烛湘东王启试以炤花含烛银之状持将比月乱含璧之辉梁简文诗银烛喻汉女寳铎迈昆吾穆天子传天子之寳璿珠烛银郭璞注烛银银有精光如烛也王子年拾遗记汉武帝外国进兰金泥经百铸其光变白名曰烛银吴均饼説捆如华山之玉屑白如梁甫之银泥既闻香而口闷亦见色而心迷
　　昭华玉
　　舜帝在位西王母使献白玉环益地图舜遂广九州为十二复献白玉琯以和八风故章帝时零陵文学美景于冷道舜祠下得白玉之管集仙录尧赐舜以昭华玉昭华玉者律琯也西京杂记曰昭华琯秦府库中玉笛也长二尺三寸二十六孔吹之则见夫车马山林隐隐相次吹息不复见铭曰昭华之琯庾信诗更爱昭华玉还披兰叶图胡文恭诗仙致昭华玉神来弱水香惟夏英公诗延喜灵珪上昭华瑞琯中乃用琯字杜牧之出宫人诗闲吹玉殿昭华琯醉带黎园缥蔕花十年一梦归人世绛缕犹封系臂纱又攷宋书延喜玉者孝道行则至尚书璇玑铃曰禹开龙门石圭出刻曰延喜玉爱徳天赐佩王融三月三日曲水诗序幽明献期雷风通飨昭华之珍既徙延喜之玉攸归
　　瑟瑟枕
　　杜诗石笋行雨多往往得瑟瑟此事恍忽难明论瑟瑟珠类博雅瑟瑟碧色珠也酉阳杂爼蜀石笋街中大雨往往得杂色小珠可以互证程氏繁露援唐语林卢昻主福建盐铁有瑟瑟枕大如斗或云至寳无价或云美石非瑟瑟明皇杂录上于华清池置长汤于汤中叠瑟瑟云叠则亦似疑于石矣然虢国夫人造宅既成赏匠役金杯二瑟瑟三斗同昌公主传瑟瑟幕纹如碧丝贯以眞珠则终言珠者近是古人诗词如陈陶诗瑟瑟盘轻促世珠黄泥局防流年箭花间集耳坠金镮穿瑟瑟孙何诗猩猩笺冩宫词湿瑟瑟函盛手诏香此以瑟瑟为珠者也白乐天诗枫叶芦花秋瑟瑟两靣苍苍岸中心瑟瑟流寒食青青草春风瑟瑟波未秋已瑟瑟欲雨先沉沉隐起磷磷状凝成瑟瑟胚沙头雨染班班草水靣风驱瑟瑟波一道残阳炤水中半江瑟瑟半江红王周诗嘉陵江水色一带揉蓝碧天女瑟瑟衣天风晚来织邓文原楚江秋瑟瑟吴苑晓苍苍韦庄诗留得溪头瑟瑟波泼成纸上猩猩色王庭筠帝遣名山防此邦千家瑟瑟嵌西窗山僧乞与堦前地招客先开四十双萧遘诗月晓已闻花市合江平偏见竹簰多好教载取芳菲树剩炤岷天瑟瑟波宋景文诗踏溪分藕养新荷钿葢斜临瑟瑟波花间集瑟瑟罗裙金缕腰则止言其色之深碧耳木草纲目曰寳石山海经谓之采石碧者唐谓之瑟瑟红者宋人谓之靺鞨
　　琉璃鞍
　　西京杂记武帝时身毒国进连环羁皆以白玉作之码碯石为勒白光琉璃为鞍鞍在暗室中尝炤十余丈如昼日自是长安盛饰鞍马竞加雕镂皆以南海白蜃为珂紫金为华加以铃饰以流蘓后得贰师天马常以玫瑰为鞍镂以金银鍮石以緑地五色锦为蔽泥后以熊罴皮为之毛有绿光长尺余按魏略琉璃本是石质大秦国出赤白黑黄青绿缥绀红紫十种流离葢自然之物彩泽光润逾于寳玉其色不恒今俗所用皆销冶石汁加以药物灌而为之尤虚脆非眞物也汉武又尝以琉璃夜光珠杂寳为甲乙帐甲以居神乙以自居又神明台其窗扉屏风悉以白琉璃作之光明洞彻董偃卧延清之室以画石为牀上设紫琉璃帐赵飞燕为皇后其女弟遗以云母屏风琉璃屏风吴孙亮作绿琉璃屏风甚薄而彻毎于月下舒之魏太祖为琉璃行殿容数百人晋满奋坐琉璃窗内有难色曰臣犹吴牛见月而喘同昌公主以红琉璃盘盛夜光珠于堂中光如昼唐末有琉璃钗唐召侍臣食樱桃以琉璃盘盛灌以香酪鱼朝恩有洞房四壁夹安琉璃板中贮江水及萍藻诸色鱼鰕号鱼藻洞五季卜相投名于琉璃瓶中佛摄鬼子母小子置琉璃鉢中竭魔力与其魔众举此鉢不得唐代宗平岭南得琉璃盘靣濶九寸以为寳及元载家得一尺靣者李后主召冯延已于碧落宫见八尺琉璃屏画夷光独立啚寳藏编【缺】琉璃出须弥山青色火不能销惟鬼神有道力者能破之又云是金翅鸟殻今世珠玉犀象珍用之物不殊于古而琉璃车渠絶响不知其故何也
　　红靺鞨
　　宋文与可朱樱桃歌金衣珍禽弄深樾禁籞朱樱斑若缬上幸离宫促荐新藤蓝寳笼貂珰发凝霞作丸珠尚软油露成津蜜初割君王日午坐猗兰翡翠一盘红靺鞨葛鲁卿西江月词靺鞨斜红带栁琉璃涨緑平桥人间花月见新妖不数江南苏小靺鞨二字人或不知所出按唐寳记靺鞨国名古肃慎地也其地产寳石名红靺鞨大如巨栗赤烂如朱樱视之如不可触触之甚坚不可破广异记靺鞨有红紫二色莹彻若空而实坚重佩之者为鬼神所防入水不溺入火不然宋楚州有尼眞如忽有人接去上天授以十二寳中有红靺鞨大如栗又小説李昌武与王倡往来死后倡复至所居赠以一物绀碧似玉冷如槲叶曰玉京夫人所赐靺鞨寳也则靺鞨葢有碧色之寳也
　　附
　　广异记乾元中江淮间一波斯胡人腋下有小瓶大如拳云瓶中是紫靺鞨人得之者为鬼神所防入火不烧涉水不溺
　　鸦鹘石
　　南村辍畊录载囘囘石头种类不一其价亦不一大徳间本土巨商中卖红刺一块于官重一两三钱估直中统钞一十四万定用嵌防顶上自后累朝皇帝相承寳重凡正旦及天寿节大朝贺则服用之呼曰刺亦方言也今问得其种类之名具记于后红石头【四种同出一坑】白水刺【淡红色娇】避者达【深红色石薄方娇】昔刺泥【黑红色】苦木兰【红黑黄不正之色块虽大石至低者】绿石头【三种同出一坑】助把避【上等暗防绿色】助水刺【中等明绿色】撒十泥【下等带石浅绿色】鸦鹘红亚姑【上有白水】马思艮底【带石无光二种同坑】青亚姑【上等深青色】你蓝【中等浅青色】屋扑你蓝【下等如水様带石浑青色】黄亚姑白亚姑猫睛【含中活光一缕】走水石【新坑出者似猫睛而无光】甸子你舍卜的【即囬囬甸子文理细】乞理马泥【即河西甸子文理麄】荆州石【即襄阳甸子色变】漫笔所载寳石则金水涺淡黄色鱼胆青碧绿或云洒普泥马踠儿青者谢在杭曰今世之所寳有猫儿眼祖母绿颠不頼蜜蜡金鸦鹘石蜡子瀛洲胜览暹罗厥产红青的石次于红鸦忽明莹如石榴子等类然皆镶嵌首饰之用惟琥珀码碯盛行于时皆滇产也祖母绿色碧日耀则一室掩映或云坐草女人握之易产云是金翅鸟所成出囘囘国有红刺一块即值千钱然不可多得滇中又有铃大如龙眼得热气则自动不休甸男子常喜用之以佐房中之术惟杀夷活取之者佳彼中名曰太极丸宋应星曰凡寳石皆出井中西畨诸域最盛中国惟出云南金齿街与防江两处属红黄类者为猫睛靺鞨芽星汉砂琥珀木难酒黄喇子猫睛黄而微带红琥珀最贵者名曰瑿红而微带黑然昼视则黒灯下则红甚也木难纯黄色喇子纯红色属青绿种者为瑟瑟珠珇绿鸦鹘石空青之类至玫瑰一种如黄豆绿豆大者红碧青黄数色皆备石有玫瑰如珠之有玑也以上诸君所列寳石名义各有参差姑兼采之
　　火齐珠
　　张衡西京赋翡翠火齐络以美玉杜陵诗曰火齐堆金盘王元之磊落火齐珠参差瑚丛汉杂事秘辛状如火齐初吐吴都赋其珍赂则琨瑶之阜铜锴之垠火齐之寳骇鸡之珍注云火齐如云母重叠而可鉴色黄赤似金説文曰火齐玫瑰也汉温室殿以椒涂壁香桂为柱设火齐屏风鸿羽帐董偃有火齐屏风穆王时沮渠国贡火齐镜人语则镜中响应子虚赋其石则赤玉玫瑰注玫瑰火齐珠也武帝招仙阁编翠羽麟毫为帘青琉璃为扇悬藜火齐为床同昌公主传水精火齐等床悉支以金银堑寳货辨疑天竺出火齐如云母色紫而有光辉薄如蝉翼积之无纱縠之重一火齐也或以为珠或以为石然既可作屏制镜即其珠也亦必朱仲四寸之玑矣古事疑往往类是
　　黄银带
　　髙似孙纬略曰太宗赐房龄黄银带顾谓龄曰昔如晦与公同心辅政今日所赐独见公因然流涕曰世传黄银鬼神畏之更取金带送其家程氏繁露以为黄银者果何物殆鍮石也余攷之若以鍮为带而赐大臣何足贵者按礼斗威仪曰君乘金而王则黄银见当是瑞物北史辛公仪为牟州刺史时山产黄银获之以献益知其为异物又虞世南书夫子庙堂碑太宗赐之王羲之黄银印黄银为鍮是恐不然唐书髙宗上元元年诏九品服浅碧竝鍮石带入胯唐固自有鍮带也又按唐慎微证类本草载青霞子曰丹砂伏火化为黄银能重能轻能神能灵唐日华子论曰银凡十七品水银银白锡银曾青银土碌银生铁银生铜银硫黄银砒霜银雄黄银雌黄银鍮石银惟有至药银山泽银草砂银黒鉊银五者为眞余则假也本草曰丹砂雄黄雌黄皆杀精魅所谓黄银者非丹砂银即雌黄雄黄银也太宗赐带之时如晦已死故帝曰黄银鬼神畏之也显庆中监门衙长史苏公撰唐本草其中称黄银作器辟恶益知黄银为瑞物方勺泊宅编曰黄银出蜀中南人罕识朝散郎顔京监在京抵当库有以黄银钗质钱者其色重与上金无异色则正白此説尤分明庾信歌词山无藏于紫玉地不爱于黄银山海经臯涂之山其隂多银黄
　　翡翠琖
　　欧阳永叔归田录余家有一玉罂以为碧玉兵马钤辖邓保吉眞宗朝老内臣也曰此寳器谓之翡翠云禁中宜圣库中有翡翠盏一只所以识也后偶以金环于罂腹信手磨之金屑纷纷而落如砚中磨墨始信翡翠能屑金也籹楼记何充妓于后阁以翡翠指环换刺綉笔充曰此物洞仙与吾保长年之好乃令苍头急以蜻蜓防易之北梦言后唐庄宗讨王行瑜入觐献防昭宗赐以鸂巵翡翠盘
　　码瑙柜
　　玛瑙品类多不同出产有南北其实一石卵尔大者如斗其体质坚硬碾造费工若南玛瑙产大食等国色正红而无瑕可作杯斚器具生西北者色青黑谓之鬼靣青赤相间以红色如蛛丝者为妙若灵夏沙羗地沙碛中间得之者尤竒有柏枝玛瑙质如氷玉上有枝叶俨如柏枝又有金子玛瑙黑白相间大不过一二寸又有合子玛瑙质理纯黑中间白绿者可作数珠间隔又有夹胎玛瑙正视之则莹白光彩倒视之则若凝血葢一物而有两色也世不多见有紫云玛瑙今和州产者可作屏幛桌靣等用又丹丘之野多鬼血化为丹石则玛瑙也见拾遗记黄帝时有玛瑙瓮尧时尚存见十洲记唐开元兹国进玛瑙枕枕之十洲三岛在梦中帝号游仙枕见天寳遗事武帝防昌中渤海贡玛瑙柜裴行俭有玛瑙盘徽皇尝于瑶林殿张绢素设玛瑙砚李廷珪墨牙管笔令米芾书之魏后有玛瑙榼容酒三升玉缝之人称为西域之鬼作又杜阳编唐时南昌国贡紫瑰盆可容大斛举之轻若鸿毛
　　琥珀枕
　　琥珀出罽賔国一名江珠博物志谓松脂沦入地千年化茯苓茯苓千年化琥珀今泰山有茯苓而无琥珀永昌有琥珀而无茯苓此不必然也又桃沈入地化琥珀虎目光入地化物如琥珀后汉书哀牢夷献虎魄广雅曰虎魄生地中其上及旁不生草深者八九尺大如斛削去皮成虎魄如斗初时如桃胶凝坚乃成杂爼又言龙血入地为琥珀南蛮记宁州沙中有折腰蜂岸崩则蜂出土人烧治以为琥珀西京杂记宣帝以琥珀笥盛身毒寳镜宋书宁州献虎魄枕光色甚丽
　　龙涎香
　　龙涎所出及形状臭味负暄杂录叶廷珪香谱曹昭格古论异域志居家必用瀛涯胜览皆载其説然并不若张世南游宦记闻为详因备录如左诸香中龙涎最贵广州市直毎两不下百千次等亦五六十千系蕃中禁推之物出大食国近海旁有云气罩山宿知有龙睡其下或半载或二三载土人更相守视俟云散则知龙已去往观必得龙涎或五七两或十余两或云龙多蟠于洋中每卧而吐涎思聚而潜之土人见则没而取焉又一説大洋海中有涡旋处龙在下涌出其涎为太阳所烁则成片为风漂至岸人则取之纳官岭外杂记所载龙涎出大食西海多龙枕石一睡涎沫浮水积而能坚鲛人采之以为至寳新者色白稍久则紫甚久则黑又一説云龙涎本无益于人但能聚烟和香焚之则翠烟结而不散坐客可用一剪以分烟缕又一説龙出没海上吐沫有三品一曰泛水二曰渗沙三曰鱼食泛水轻浮水靣渗沙乃被浪飘泊洲者鱼食乃龙吐涎鱼食之因作粪散于沙碛惟泛水可入香余二不堪也洛中洞穴有人误堕其中行数里觉所践如尘闻米香即裹以为粮归以问张华华曰如尘者是黄河龙涎
　　火浣布
　　中记南方有炎山在扶南国之东加营国之北诸薄国之西从四月而火生十二月而火灭此木皮为火浣布梁四公记火洲洲中有火木其皮可以为布炎丘有火防其毛可以为褐皆焚之不灼污以火浣南海商人赍火浣布三端帝以杂布积之公一识之曰此火浣布也一是缉木皮所作一是续防毛所作杜阳编女王国贡鱼油锦纹彩尤异入水不濡湿云有鱼油故也同昌公主有纹布巾洁白如玉拭水不濡云得之鬼谷国杜阳编越溪进耀光绫绞文有光彩越人乘樵风舟于石帆山下收野茧缫之夜梦神人曰禹穴三千年一开汝所得茧江淹文集中璧鱼所化也织为裳必有竒文织成果符所梦
　　画影剑
　　龙鱼河图流州在西海中上有积石名昆吾冶其石成铁作剑光明四炤如水精剑名飞扬拾遗记颛顼髙阳氏有画影剑腾空剑若四方有兵动剑光飞赴指其方则尅未用时在匣中尝如龙虎之吟又勾践采昆吾之金铸八剑一名掩日指日则光尽暗金隂也隂盛则阳灭一名断水划水开即不合三名转魄指月蟾兎为之倒转四名悬剪飞鸟防虫过触其刃如斩截五名惊鲵浮海鲸鲵为之深入六名灭魂挟之夜行不逢魑魅七名郤邪有妖魅者见之则伏八名眞刚切玉断金如削土木葢应八方之气铸之者列子卫周孔有寳剑三一曰含光视之不可见运之不知其所触冺然无迹物经而不觉二曰承景将旦昧爽之交夕昏明月之际北靣察之淡淡焉若有物存莫有其状其触物也窃然无声经物而物不疾三曰霄练昼则有景而不见光方夜见影而不见形其触物然而过随过随合觉疾而不血刃玉麈集成都朱善存家世寳一剑每生祠芝则天下晏清如安史黄巢之乱剑皆吐异烟属天胶葛唐太宗有古剑七星隐现随于北斗恒在灯下试之使人视云气过斗上剑上逐星渐隐顷刻不差杨贵妃父杨琰少时尝有一刀每出入于道涂间或前有恶兽盗贼则所佩之刀铿然有声似警于人也水经注刘曜居管涔山夜有二童子曰管涔王使献剑剑长二尺随时变为五色拾遗记汉髙祖斩蛇剑藏于寳库之中守藏者见白气如云出于户外如龙蛇酉阳杂爼唐开元中河西骑将宋青春每临阵必独运剑吐蕃但见青龙突阵而来青春死后为州刺史季广琛所得或风雨后迸光出室环烛方丈芝田录唐符载尝蓄一剑神光照夜为昼尝遇巨商遭蛟作梗掷剑一挥血洒如雨后遇寒食人家秬粽粗如桶以此剑断之其剑无光若顽铁矣广异记有士人耕地得剑庭中有捣帛石以剑指之石即中断有胡人曰此破山剑惟可一用持之可以破寳山今剑光已尽疑有所触士人夫妻悔恨无及杜阳编徳宗有火精剑斫槛上铁狻猊应手而碎
　　夜明犀
　　杜阳编寳歴元年南昌国献夜明犀光明可照百步覆缯十重终不能揜其耀焕上命解为腰带每游猎夜则不施蜡烛有如昼日隐士郭休有夜明杖色如漆扣之则有声遇夜则光照十步虢国夫人有夜明枕设于堂光照一室不须灯烛张説有夜明帘鸡林国物后为姚崇所购以之结九公主者影灯记萧余上元夜于宣阳里酒盘下得一物如人眼睛其体类美石光彩射人余夜游市肆闲置掌中随身光明三尺毫末可鉴后因而飞出又拾遗记帝起云明之馆以洞冥草涂之夜坐此馆不加灯烛又晋大始中外国献蔓金苔光照室中吴元济妾阿翘进白玉方响光明洁冷可照十数步又顺宗时拘弥国贡变昼草类芭蕉可长数尺而一茎千叶树之则百步内昏黑如夜
　　辟寒香
　　有辟寒香汉武时外国贡辟寒香室中焚之虽大寒人必减衣是也有辟寒金魏明帝时昆明国贡金乌饲以眞珠饮以脑常吐金屑如粟鸟性畏寒处之小室水精为户内外通光名辟寒台宫人以鸟吐金饰钗谓之辟寒金洞冥记许浑诗还磨炤寳镜犹挿辟寒金是也南康进士张无颇得广和玉暖金谷【寒时出之则一室暖热】有辟寒犀唐交趾国进犀一株以金盘置于殿中暖气袭人使者曰此辟寒犀是也【王仁裕开元天寳遗事】有辟寒玉李商隐诗有云犀辟尘埃玉辟寒唐东土所贡火玉长尺数寸积之可以燃鼎置之室中不复挟纩是也有却寒帘唐懿宗朝赐公主出降有辟寒帘云是此鸟骨织帘紫色而斑若玳瑁悬帘则暖是也【物类相感志】李辅国家夏则于堂中设迎凉草其象类碧而干似苦竹叶细如松盛夏挂之窗户间则凉风自至严凝之时置凤首木于髙堂中木髙一尺如鸾凤形和煦如二三月一名常春木
　　賔铁
　　酉阳杂爼蜀将皇甫直别音律击陶器能知时日好弹琵琶元和中尝造一调乘凉临水池弹之本黄钟而声入賔因更弦再三奏之声犹賔也直甚惑之隔日又奏于池上声如故试弹于他处则黄钟也直因切调賔夜复鸣于池上觉近岸波动有物激水如鱼跳及下弦则没矣遂车水竭波得鐡一片乃方响賔铁也羯鼓录孙沇为太常丞尝一日早于光宅佛寺待漏闻塔上风铎声倾听久之朝廻复止寺舍问主僧曰上人塔铃皆知所自乎曰不能知沇曰其间有一是古制某请一登塔歴扣以辨之僧言往往无风自揺洋洋有闻非此耶沇曰是耳必因祠祭考本悬钟而应之也因求摘取观之曰此姑洗之编钟耳请旦独掇于庭归太常令乐工与僧同临之约其时彼扣本悬此果应遂购而获焉独异志唐承隋乱乐悬散失独无征音国姓所阙知者不敢言天后末御史大夫李嗣眞宻求之不得一旦秋爽闻砧声在今弩营是当辅英公宅乂数年无繇得之其后徐敬业反天后潴其宫嗣眞乃求得防车一镡入振之于东南隅果有应者遂掘之得石一叚裁为四具补乐悬之阙晋书有人畜铜澡盆晨夕恒鸣如人扣以问张华曰此盘与洛钟宫商相谐宫中朝暮撞钟故声相应可鑪令轻则韵乖鸣自止也国史纂异洛阳有僧房磬自鸣僧怪之曹绍防来僧告以故俄撃斋钟磬复作声绍防笑曰明日可作盛馔当为除之僧冀或得效具馔以待防至以怀中错鑪磬数处而去声遂絶僧问其故曰此磬与钟律合故彼撃此应耳繇前数事宫商相应之妙固当不诬东方朔传武帝时未央前殿钟无故自鸣三日三夜不止诏问太史待诏王朔朔曰恐有兵气更问东方朔朔曰臣闻铜者山之子山者铜之母以隂阳气类言之子母相感山恐有崩弛者故钟先鸣居三日南郡太守上事言山崩延袤十里樊英别传顺帝时殿下钟鸣问樊英英曰蜀岷山崩山于铜为母母崩子鸣非圣朝灾后蜀果上言岷山崩日月相应又魏帝殿前大钟不扣自鸣人皆惊骇问张华华曰此蜀郡铜山崩故钟鸣应之耳寻蜀郡上事如华言此当是一事而附防不同然蜀山之崩何独殿前钟应之即东方生之对亦未必有也舆地志后周周敞为交趾刺史伐龙山木以为鼔以下鼔给桂林郡上鼓给交趾郡撃一鼓则二鼔皆鸣岂亦一体相感之故耶
　　火齐镜
　　镜之竒者周穆王时胥渠国火齐镜闇中视物如昼人语则镜中响应望蟾阁之青金镜炤见魑魅百鬼不能隐形秦方镜炤人心胆人直来炤之影则倒见人有疾病在内者则掩心而炤之必知病之所在女子有邪心者炤之则胆张心动汉史良姊身毒镜炤见妖魅南唐王氏六鼻镜尝生云烟炤之则左右前三方俱见隋王度镜能却百病唐叶法善铁镜鉴物如水尽见人五脏中所滞之物长安任仲宣镜水府至寳为龙所夺荀讽铁镜自见其形不见别人影秦淮渔人镜洞见五脏六腑王宗夀镜炤见楼上青衣小儿宋吕正时朝士古镜炤二百里徐铉有镜止见一眼孟蜀军校纯铁镜光炤一室不假灯烛苏威有镜日蚀则昏日半蚀则半如墨卢彦纯镜背有金花承日花如金轮庆歴中宦者镜每至月满夜当月炤之背铸兎形影在鉴中金陵军人耕地得镜半靣能炤地中物持之塜掘藏大有所获大有桥陈修宅得长柄小镜炤之头痛庚巳编吴中陈氏古镜患疟者炤之见背上一物惊去病即差熙宁末齐南陵耕者得塜中镜径六七寸明彻惊人南墅闲谈何逺见河朔人古镜炤二十里外开河掷土隐隐如飞蝇尘史安陆石岩村耕夫得古镜见十里外草木人物玉泉子裴丘有镜于相琮布素时曾一炤之分明见朱衣吏导从笔谈嘉祐中呉僧一寳鉴斋戒炤之见前途吉防沈括兄为京寺丞炤之见人衣绯而立不数日赐绯叶景繁为御史炤之见着貂蝉不旬摄宫奉祠遂假貂蝉玉溪编事前蜀嘉王顷得一铁镜光可鍳物百里之内并见后一卖药者佯借看以手擘肚纳镜腹中冉冉乘云而逝野史成化甲辰宿州农夫垦田遇古墓获镜及灯台各一磨镜炤之见墓中人僵卧独带弓矢惊骇扑之于地又见农家室户男女宛然以为恠掷之
　　古宗铁
　　云南鹤庆刀剑驰誉四方其法取丽江之古宗铁濯以鹤川水利可剸犀屈之可以绕指然古宗铁不易得贸之四逺者皆凡铁耳嘉靖中胡总制有软倭刃长七尺出鞘置地上卷之诘曲如盘蛇舒之则自若岂亦其类乎梦溪笔谈钱塘有闻人绍者尝寳一剑以十大钉陷柱中挥剑一削十钉皆截隐如秤衡而剑猎无纎迹用力屈之如钩纵之铿然有声复直闗中仲谔亦畜一剑可以屈置盒中纵之复直张景阳七命论剑曰若其寳剑则屈舒无方竒锋异模形震薛烛光骇风胡盖自古有此一类非常铁能为也义杜阳编天寳中兴国献软玉鞭屈之则首尾相就舒之则劲挺若防帝以聨蝉綉为袋碧蚕丝为鞘亦谓之金蚕丝纵之一尺引之一丈虽千人之力揽之不断
　　搔首集姑园铁作剪刀以苜蓿根粉养之裁衣则画成墨界不用人手而自行
　　猛火油
　　宋康举之昨梦录曰西北边防城库皆掘地作大池纵横丈余以蓄猛火油不阅月土皆黄赤又别为池而徙焉不如是则火自屋柱延烧矣猛火油者闻出于髙丽之东数千里日初出之时因盛夏日力烘石极热则出液他物遇之即为火惟真琉璃器可贮之中山府治西有大陂池郡人呼为海子余犹记郡帅就之以按水战试猛火油池之别岸为敌人营垒用油者以油防滴入自火中过则烈遽发顷刻敌营尽矣油之余力入水荇藻俱尽鱼鳖皆死癸辛杂识云南海诸国有泥油今入海浅番舩皆蓄之浅番舩相遇海中视其力之强弱则战谓之并舩凡并船则用四人力拖斗上以泥油着小瓶中防榔皮塞口燃防榔皮自髙投之泥油着板遍延不息以水沃之愈炽所制者干泥与灶灰今官兵舩不能近浅番者正畏此物耳按今西北边未闻有所谓猛火油者余在岭南询诸习海舶者亦不知有泥油也又按华夷考曰猛火油树津也一名泥油火类獐脑第能腐人肌肉燃之至水中其倍炽
　　龙涎烛
　　闻见录宣政宫中用龙涎沉脑屑和蜡为烛两行列数百枝明艶而香溢钧天所无也南渡后久絶此惟太后囬銮沙漠复直称寿上极天下之养用宣政故事然仅列十数炬杨用修谓宋代官烛以龙涎香贯其中而以红罗纒其炷烧则灰飞而香散又桀爱琬琰宫中烛心至防皆用异香寳屑燃之有异彩数里皆香汤伐之发其残防值万金杜阳编同昌公主有疾召宗宝为灯法乃以香蜡烛遗之其烛方二寸其上被五彩文卷而爇之郁烈之气闻百步余烟出其上即成楼阁台殿之状或云中有蜃脂故也又西京杂记汉髙祖入咸阳宫周行府库有青玉五枝灯髙七尺五寸下作蟠螭以口衔灯灯燃则鳞甲皆动炳焕若列星而盈室焉清异录同昌公主薨帝以仙音烛赐安国寺荐冥福其状如髙层露台杂寳为之花鸟皆玲珑台上安烛既燃则玲珑者皆动丁当清妙烛尽响絶莫测其理奚囊橘柚武帝燃灵音之烛众乐迭奏于火光中不知何术拾遗记海人乘霞舟以雕壶盛数升龙膏以献燕昭王坐通霞之堂燃龙膏为灯火色炤百里烟色如丹紫国人望之咸谓瑞光又云武帝燃芳苡灯于阁上光色紫有白凤黑冠黒龙馵足来戏于阁摭精华李遇以枫溪铁造绾龙台为宴灯花灯八层间以三缝锦褾防紫菱油洞冥记昆明池中有灵波殿七间皆以桂为柱风来自香帝耽于神怪尝得丹豹之髓白凤之膏磨青锡为屑以苏合油和之炤于神坛夜暴而光不灭有霜蛾如蜂赴火侍者举麟须拂拂之又曰外国贡青棂木有膏如漆削置器中以蜡和之燃炤数里奚囊橘柚武帝事仙灵惟谨帐前置玲珑十寳紫金之炉李少君取彩蜃之血丹虬之涎灵之膏阿紫之丹防幅罗草和成香每帝至坛前輙烧一颗烟绕梁栋间久之不散其形渐如水纹顷之蛟龙鱼鼈百怪出入其间又钟火山有明茎草夜如金灯折枝为炬炤见鬼神之形仙人寗对服此草夜暝时腹光通外帝升望月台月色已暗帝求海肺之膏为灯取灵布为纒火光甚微一无光色无幽不入
　　国玺
　　秦以前民皆佩绶金玉银铜犀象为方寸玺各服所好秦以来天子独称玺乂以玉羣下莫得用乘舆凡六玺曰皇帝行玺皇帝信玺天子行玺天子之玺天子信玺又得蓝田白玉为玺螭虎纽文曰受天之命皇帝夀昌汉初有三玺天子之玺自佩天子信玺天子行玺在符节台又汉旧仪玺皆玉螭虎纽凡六玺皇帝行玺封国用之皇帝之玺赐诸侯王书皇帝信玺以发兵召大臣以天子行玺防拜外国以天子之玺事天地鬼神以天子信玺北齐天子六玺并依旧式皇帝行玺封常行诏敕用之皇帝之玺赐诸王书用之皇帝信玺下铜兽符发诸州镇兵下竹使符拜代召诸刺史用之并白玉为之方一寸二分螭兽纽天子行玺册拜外国用之天子之玺赐诸外国书则用之天子信玺发兵外国若征召外国及有事鬼神用之并黄金为之方一寸二分螭兽纽又有传国玺白玉为之方四寸螭兽纽上交蟠螭隐起鸟篆书文曰受命于天皇帝寿昌后周皇帝八玺有神玺有传国玺皆寳而不用其六玺并白玉为之方一寸五分髙一寸螭兽纽唐制天子有传国玺及八玺皆玉为之神玺以镇中国藏而不用受命玺以封禅礼神皇帝行玺以报王公书皇帝之玺以劳王公皇帝信玺以召王公天子行玺以报四藩书天子之玺以劳四藩天子信玺以召兵四夷唐贞观十六年太宗刻玺白玉为螭首其文曰皇帝景命有徳者昌勅宜以受天命命惟徳允昌为文刻之周广顺三年二月内司制国寳两坐太常具制度以闻有司奏唐六典天子行寳神寳方六寸髙四寸六分厚一寸七分蟠龙纽又传国寳秦始皇以蓝田玉刻之李斯篆文方四寸靣文曰受命于天既夀永昌纽螭五龙是寳歴代相传以为神器又别有皇帝行玺等六寳因文为名并白玉螭虎纽歴代相传亾则补之北朝铸之以金贞观别制玺一坐文曰皇天景命有徳者昌同光中制寳二坐文曰皇帝受命之寳晋天福四年制寳一坐文曰皇帝神寳二寳内司制造不见纽象并尺寸制度今制寳两坐宜用白玉方六寸螭虎纽诏冯道书寳文其一以皇帝承天受命之寳为文其一以皇帝神寳为文宋太宗制承天受命之寳眞宗制恭膺天命之寳天下同文之寳用于封禅昭受干符之寳以印宻词凡寳用玉篆文广四寸九分厚一寸二分填以金盘龙纽又累朝每上尊号有司制玉寳以尊号为文皇祐五年阅奉宸库得良玉广尺厚半之以其希世之寳不欲以为服玩因作镇国神寳命宰相厐借篆而叅知政事刘沇书其上寳成召近臣宗室观于延和殿英宗别制受命寳其文曰皇帝恭膺天命之寳欧阳修篆文元丰八年又作受命寳以皇帝恭膺天命之寳为文徽宗时有以玉印献者印方寸以为纽工作精巧文曰承天福延万亿永无极受寳记崇宁五年因为其文仿李斯虫鱼篆作寳文其方四寸有竒螭纽方盘上圆下方名镇国寳大观元年玉工用元丰中玉琢天子皇帝六玺叠篆政和七年于阗得大玉逾二尺色如截肪帝又制一寳赤螭纽文曰范围天地幽賛神明保合太和万夀无疆凡十六字篆以虫鱼制作之工几于秦玺其寳九寸简亦如之号曰定命寳合前八寳为九绍兴元年制受命中兴寳比定命寳大半分寳玉明润追琢精巧十六年郊祀陈寳玉寳十有一金寳三国初旧制御寳十七颗皇帝奉天之寳即传玺也两郊大祀及圣节青词宫中用之司官不与焉皇帝之寳赦诏用之皇帝行寳颁赐用之皇帝信寳征戎伍用之天子之寳祀鬼神用之天子行寳册封蛮夷用之天子信寳调蕃卒用之皇帝尊亲之寳荐徽号用之皇帝亲亲之寳展宗盟用之广运之寳谕臣工铃御籍用之制诰之寳凡制用之勅命之寳凡勅用之敬天勤民之寳饰觐吏用之表章经史之寳钦文之寳嘉靖十八年新制七颗奉天承运大明天子之寳大明天命之寳廵狩天下之寳垂训之寳命徳之寳讨贼安民之寳勅正万民之寳自皇帝之寳以下十五颗皆司官所属请用表章经史以下九颗皆藏乾清宫内臣守之宋绍圣三年咸阳民叚义劚地得古玉印光炤满室上之诏礼部御史台以下叅验翰林承防蔡京等奏曰所献玉玺色绿而蓝温润而泽其文曰受命于天既夀永昌以歴代正史考之文曰皇帝夀昌者晋玺也曰受命于天者后魏玺也有徳者昌唐玺也惟徳允昌后晋玺也则既夀永昌者秦玺可知按通考秦玺文曰受天之命皇帝夀昌与此不合又云得蓝田白玉为玺与色绿而蓝者不同则宋所得实非秦玺也辍耕录元御史中丞崔彧进传国玺牋曰至元三十一年嵗次甲午春正月暨臣番直宿卫御史台通事臣库库楚诸卫所告曰太师国王之孙曰实登者尝官同知通政院事今既殁矣家计窘极托以玉见贸及出玉印也故兹来告乃取视之色浑青绿光射人其方可黍尺四寸厚及方之三不足背纽蟠螭四厌方际纽尽玺坼之上取中通一横窍可径二分旧贯以韦条靣有篆文若虫鸟鱼龙之状召监察御史杨桓读之曰受命于天既夀永昌此传国寳玺文按许慎説文玺者玉印也以守土故为文从尔从土其义葢曰天付尔此器俾寳之以守尔土也至周太史籀易为从尔从玉义取天付尔此玉寳以为天下君也寳玺篆文图説曰传国玺方四寸楚以卞和所献之璞琢而为璧求婚于赵赵以纳聘焉秦昭王请以十五城易之不获始皇并六国得之命李斯篆其文玉工孙夀刻之太平御览又以为蓝田玉所刻二世子婴奉玺降沛公于轵道旁髙祖即位服其玺因谓之传国玺孺子未立藏于长乐宫及莽簒位使王舜逼太后求之太后怒出玺投之地玺因归莽及更始降盆子玺为盆子所有后盆子靣缚奉玺于光武至献帝董卓作乱掌玺者投于井中孙坚征董卓于井中得之袁术夺于坚妻术死荆州刺史以玺送许昌帝后逊位并以玺归魏魏禅玺归于晋懐帝遇害玺归刘聪聪死归曜曜死归石勒勒防入于冉闵闵败见收于闵之将蒋翰谢尚购得之以还东晋时穆帝永和八年也自玺寄于刘石共五十三年晋复得之是后宋齐梁陈相传以至隋灭陈萧后与太子正道并传国玺并入突厥唐太宗即位寳玺未获乃自刻玉曰皇帝景命有徳者昌贞观四年萧后与正道自突厥奉玺归于唐朱温簒唐玺入于温庄宗定乱玺入后唐庄宗遇害明宗嗣立再传养子从珂是为废帝石氏簒立自焚自是玺不知所在至宋哲宗咸阳民叚义献玉玺及徽宗为金所虏凡有寳玺金皆取之内玺一十有四青玉传国玺一其色与今所献玉玺相同则知宋之南迁无此寳玺也明矣又图中别有玺其文亦八旁注曰此传国玺背文也今见寳玺之背皆刻螭形螭屈凹凸不齐徧四际无地可置此文按太平御览永光十九年雍州刺史郄恢表慕容永称藩奉玺方六寸厚七分蟠螭为鼻今髙四寸六分四边文下有字曰受天之命皇帝夀昌当别是一玺非今传国玺也明河北道张梦鲸玉玺记曰天启四年九月四日磁州东八里临漳县务本村漳河北岸有田夫邢姓者耕田间瞥见异风数阵河岸掷塌声震林木随滚出黄白色物大如斗光芒陆离夺目乃除去浮土得玉玺不敢自秘因呈本道按而验之重一百二十两方各四寸靣厚一寸二分螭龙纽髙一寸八分篆文曰受命于天既夀永昌余观此寳埋光掩彩不知阅几千年圣明在御遂献祯符是天终不爱道地不爱寳也按天启四年所献玺与至元所献又大小不侔篆文不异岂徽十四玺中之一乎郑樵金石略治平元年闰五月二日耀州献受命寳玉简赴都堂叅验命宰臣书玉简以天授传国受命之寳为文盖汉魏间物也汉夀亭侯有上玉玺笺玺潜汉水伏于渊泉晖景烛曜灵光彻天晋元帝初渡江有白玉麒麟神玺出于江宁其文曰长夀万年齐髙祖受禅之日荥阳郡人尹千于嵩山东南隅见天雨石坠地石开有玉玺在其中玺方三寸文曰戊丁之人与道俱肃然入草应天符扫平河雒清魏都又曰皇帝运兴千奉玺以献宋髙宗开大元帅府谢克家以玉玺来上文曰天子受命之寳陈眉公闻见录熊尚书翀以副都御史节镇陜西入边见寳气命掘之得古玉玺一颗文有受命于天既夀永昌八字又与前临漳所得玺文同何也
　　鱼符
　　唐故事左鱼给郡守右鱼给郡库郡守之官以左鱼合郡库右鱼为信自周显徳间废而此制不可复唐鱼符即古铜虎符之意也按古符节左与郡守右留京师非留郡库也谓郡守往囬以所授之左符合京师右节以防伪其或遣使调发则请内库右符以合郡国左符如魏公子无忌入王卧内窃虎符召晋鄙兵救平原之难是也然观唐志谓符寳郎掌国符节藏其左而班其右环济要畧铜虎符竹使符中分留其左半以右半付之则知古之符藏右而班其左后之符藏左而班其右此为不同宋刑统出左符以合右符亦请内库左符以合郡国右符耳嬾眞子今之鱼袋乃古之鱼符也必以鱼者盖分左右可以合符而唐人用袋盛此鱼今乃以鱼为袋之饰非也唐车服志曰随身鱼符一左一右左者进内右者随身皆盛以袋景云中诏衣紫者以金饰之衣绯者以银饰之谓之章银汉孝文二年九月初典郡守为铜虎符第一至第五东方诸州给青龙符南方朱雀符西方驺虞符北方武符皆左四右三左者进内右者留外军前亦给之北齐有玉麟符后有银莵符
　　金鱼红鞓
　　燕翼贻谋录旧制中书舍人谏议大夫权侍郎并服黑带佩金鱼霍端友为中书舍人奏事徽宗皇帝顾其带问云何无以别于庶官端友奏非金玉无用红鞓者乃诏四品从官改服红鞓黑犀带佩金鱼今武臣大使臣以上红鞓不知何所从始也国初士庶所服革带无定制大抵贵者以金贱者以银太平兴国七年诏三品以上銙以玉四品以金五品六品银銙金涂七品以上并未尝叅官并内职武臣以银八品九品以黑银今世所谓药防乌银也流外官工商士人庶人以铁角二色其金荔枝銙非三品以上不许服其后毬文笏头御仙又出于太宗特制而荔枝反为御仙之次鞍辔之别亦始于太宗太平兴国七年诏尝叅官银装鞍丝縧六品以下不得閙装仍不得用刺綉金皮饰鞯未仕者乌漆素鞍中华古今注革带秦汉以前贵贱以铜为銙以韦为鞓六品以上用银为銙九品已上及庶人以铁为銙沿至贞观二年髙祖三品已上以金为銙服绿庶人以铁为銙服白汉中兴每以端午赐百僚乌犀腰带魏武赐宫人金隐起狮子銙高祖贞观中端午赐文臣黒玳瑁带武官黑银腰带唐革隋政天子用九环带百官士庶皆同叶梦得云亲王宰相皆服金带元丰官制行上欲宠嘉岐二王乃诏赐方团玉带着为朝仪先是乘舆玉带皆排方故以方团为别二王力辞不许乃请加金鱼诏以玉鱼赐之亲王玉带佩玉鱼始此然前此熙宁中复熙河百官班贺神宗解所系排方玉带赐王安石使服以入贺固辞不得已受诏次日即释去大观中复青唐徽宗援例赐蔡京玉带仍排方京请琢为方团又请佩金鱼自是陈执中王黼郑居中童贯蔡攸皆横被此赐梦得又云故事玉带皆不许施于公服又云三品以上概用金玉犀带盖常服也若我朝正从一品其朝衣公服常服三带皆用玉或素或花随意而尚书之服遇特赐皆得系之其礼觉更优也常服带通用方团天子黄鞓亲王红鞓人臣黒鞓以为别
　　金灵马
　　辍耕录元时凡宫车晏驾棺用香楠木中分为二刳肖人形其广狭长短仅足容身而已殓用貂皮袄皮帽其鞾韈繋腰盒鉢俱用白粉皮为之殉以金壶瓶二盏一碗碟匙筯各一殓讫用黄金为篐四条以束之舆车用白氊青绿纳失失为兼覆棺亦以纳失失为之前行用古巫媪大衣新衣骑马牵马一疋以黄金饰鞍辔笼以纳失失谓之金灵马汉霍光传光薨上赐有便房黄肠题凑温明皆如乘舆制度注便房藏中便坐也柏木黄心致累棺外故曰黄肠木头皆内向故曰题凑温明形如方漆桶开一面漆画之以镜置其中以悬尸上大殓并盖之酉阳杂爼送亾者以黄卷蜡钱莬毫弩机纸疏挂树之属又作辗车车古蒌也蒌似小屏今京师以麄楮为之粘饰以银箔送亾之具
  </div>
  <div class="pagination">
   <a href="玉芝堂谈荟_page15.html">
    上一页
   </a>
   <span>
    ...
   </span>
   <a href="玉芝堂谈荟_page11.html">
    11
   </a>
   <a href="玉芝堂谈荟_page12.html">
    12
   </a>
   <a href="玉芝堂谈荟_page13.html">
    13
   </a>
   <a href="玉芝堂谈荟_page14.html">
    14
   </a>
   <a href="玉芝堂谈荟_page15.html">
    15
   </a>
   <span class="current-page">
    16
   </span>
   <a href="玉芝堂谈荟_page17.html">
    17
   </a>
   <a href="玉芝堂谈荟_page18.html">
    18
   </a>
   <a href="玉芝堂谈荟_page19.html">
    19
   </a>
   <a href="玉芝堂谈荟_page20.html">
    20
   </a>
   <a href="玉芝堂谈荟_page21.html">
    21
   </a>
   <span>
    ...
   </span>
   <a href="玉芝堂谈荟_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
