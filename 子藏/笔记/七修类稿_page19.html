<!DOCTYPE html>
<html>
<head>
    <meta charset="UTF-8">
    <title>七修类稿 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>七修类稿 - 第 19 页/共 28 页</h1>
    <div class="content">　　○霸州贼正德五年九月，霸州刘六、刘七、齐彦名，原系谋逆太监刘瑾门下。瑾败，遂纠贼众流劫地方；后又增入杨虎、赵钅遂、刘惠等，共二十五名，分为二十八营，共有人马十七万五千。各授伪官，张打“奉天征讨元帅”旗帜，上以金书联对云：“虎贲三千，直抵幽燕之地；龙飞九五，重开混沌之天。”又于老营以大红彩缎书：“英雄吞海岳，气势转乾坤。”攻破州县几二百，杀死总兵冯祯、参将王杲、都指挥王保、詹济、潘、同知郁采、指挥、知县杂职数十员，奸淫妇女，磔М凶残，不可言也；所过狱囚，即放为助；库藏兵甲，即取为用；又每题诗各地，有“平欺敌将虎擒羊，纵横六合谁敢捕”，又有“几回月下敲金镫，多少英雄丧胆寒”之句。大略刘六、刘七、齐彦名等，多在河南、湖广；而刘惠、赵钅遂、杨虎多在河北、山东，彼此间奔走，直至山西、南直隶方绝。时七年冬矣，杨虎、刘六、刘七为水淹死，齐彦名阵亡，刘惠射伤自焚，独赵钅遂变僧逃至江夏生擒。呜呼！扰乱六省，延逾两年，岂非数也哉？然不立官据土，此其贼也欤？详载《守溪长语》。
　　○黄蜡尝阅本朝阁老王济之《长语》，载黄蜡一事。洪武、永乐时，岁用三万斤；景泰、天顺时，加八万五千斤；成化以后，十二万斤矣。复曰：“其余可知。”乃有惜之之意。予读之亦喟然，以当国虑者，可无救弊之术哉？及见《容斋三笔》，纪宋真宗时用蜡三十万斤；孝宗时又倍之。不知当时用蜡何故如此之多，本朝之用，又三分之一也。呜呼！财者，国之命脉，用如泥沙，此宋之日入卑弱；国虽有人，江山无寸尺之复也，噫！
　　○三无唐明皇天生知音，故一时臣下，多有精律吕者，如黄幡绰亦能之，尝见《羯鼓录》内载其曲。至德宗时，往往亦多能人。杜鸿渐帅西川，每于暇日，与僚从宴觞驿楼，命家僮作乐，或致西山诸鸟齐鸣，或致山羊俯仰，如鼓节奏。宋氵允为太常，待漏光定寺，闻塔上风铃而知姑洗编钟，取置僧堂，令太常作乐而声应。又侍帝观乐，指琵琶者曰大逆，指主笙者曰魂游庐墓。已而按之，一已逆父至缢，一过数日而卒。呜呼！今之太常，果谁能哉？若闽人李文利，杂著《元声》一书，恐亦踵刘恕《外纪》、长孙无忌《隋志》、《李氏春秋》之故迹欤？不然，依其所著而作乐，果能致百兽率舞之事欤？是何太常之不从也，今日可谓无乐矣。古人左史纪言，右史纪事，宫中又有起居注，善恶直书，故后世读之，如亲见者也。今史官虽设而不使日录，一朝宴驾，则取诸司奏牍而以年月编次，且不全矣，复收拾于四方，名目而已，且爱恶窜改，于二三大臣三品以上，方得立传。但纪历官而已。是可以得其实乎？今日是无史矣。
　　夫兵贵精不贵多。今天下之兵不下百万，京师二十万有余，可谓足矣。然一方有警，即调京军，大同、榆林，每每杀戮大臣，专事姑息，较古人以数千而摧敌，提数万而所向无前者，大不侔也，今日可谓无兵矣。偶因言乐，而并此二事论之。
　　○开漕河洪武二十四年，河决，会通河遂淤，自济宁至临清，舟楫不通；凡军需钱粮之输北者，悉运至德州，始入卫河。永乐初，济宁州同知潘叔正建言，欲开此河以济济宁州往北旱站，未尝为漕运也。后阿城宋尚书礼，因潘言之引端，遂上疏欲疏凿此地，复导山东诸泉，汇于南旺三湖。永乐十年，公又复上河运之疏。十二年，遂罢海运，而平江伯陈，亦疏凿淮扬一带，自此南北达会通矣。可谓天地间大功，国家大利，无穷之大业也。然而论功当以宋公第一，后以微过，朝廷见疏，故西涯诸公，常有诗吊焉。正德间，始建祠于分水龙王庙侧，即宋公用乡民白老人之谋，于此筑闸处也。今人只传平江伯之功，而不知宋公之始开，故揭之稿。
　　○徐刘先知国初，金华刘日新，推太祖之命，当为帝王。后登极，召之与官，对曰：“不愿。”问：“欲富乎？”亦曰：“不愿。”第欲求一符以游天下。太祖遂写诗于手扇曰：“有一老古叟，胸中罗星斗。许朕作君王，果应仙人口。赐官官不愿，赐金金不受。持此一握扇，天下横行走。”游数年，回语妻曰：“复命当死京师。”妻留使勿行。曰：“数也。”遂往南都。因讲蓝玉之命，曰：“当封也，但封后某日有大难。”果是日因谋逆被擒，连及日新，以其推知故也。上问：“汝知己命乎？”对以“尽今日”，遂杀之。又徐天明，不知何籍。洪武间，因奏国家灾祥之数，太祖曰：“汝知自乎？”对曰：“臣死于绯衣小儿之手。”帝即故令一老千户押出斩之。斩后，方知千户之名裴婴，乃非衣小儿矣，皆可谓神也。



　　●卷十四 国事类○本朝科场本朝科场，自洪武三年第一场经义一篇，限五百字；四书义一篇，限三百字。第二场礼乐论，限三百字。逮至第三场，时务策一道，务直述，不尚文藻，一千字以上。三场之后，骑，观其驰骤便捷；射，观其中数多寡；书，观其笔画端楷；律，观其讲解详审。此乡试、会试之式也。殿试亦止策一篇，却是时务。其时取士，各省四十名，广西二十名，南直隶一百名，不知何年定以今格。然而刊试录亦尚与今不同，前后序文有三四篇者，经义一题，或刊二文者。永乐十年，录有减场五篇者，亦中魁选。又殿试一二甲选部属，三甲选县佐，今则皆异于前矣。○初起义兵功臣《续纲目》所载，从我太祖初起义兵渡江者十人，中山王徐达、郑国公冯国用、平章政事邵荣、信国公汤和、鄂国公常遇春、卫国公邓愈、长兴侯耿君用、楚国公廖永安、文臣太师李善长、参议毛广；方渡江而附者一人，虢国公俞通海；外甥一人，曹国公李文忠；义子一人，西平侯沐英。
　　○太庙配享功臣中山王徐达、开平王常遇春、岐阳王李文忠、宁和王邓愈、东瓯王汤和、黔宁王沐英，右六公，洪武初追封赐谥。虢国公俞通海、蔡国公张德胜、越国公胡大海、梁国公赵德胜、泗国公耿再成、永义侯桑世杰、右六公，洪武末复追封赐谥，皆配享太祖者也。河间王张玉、东平王朱能、宁国公王真、少师姚广孝、已上四公，永乐初追封赐谥，皆配享成祖者也。
　　○土地太祖常微行，遇一监生，同饮于酒家，奈坐已满，回观惟有土神之几，太祖遂移神于地曰：“且让我。”因对饮，问生曰：“何处人？”生曰：“重庆。”帝因出对曰：“千里为重，重水重山重庆府。”生对：“一人成大，大邦大国大明君。”帝甚喜，散后，酒主复移土神上坐。是夜梦神曰：“皇帝命我不可上坐。”方疑之，则闻朝廷召昨日饮酒监生与官矣，然后知太祖焉。故今天下土地，多坐于下。
　　○南北卷国初会试，多中南人，故名臣多出南人，观建文死节之士可知矣。《余冬序录》以为洪武元年定南、北、中三色卷以取士，恐不然也。予见《三朝圣谕录》载：仁宗时，杨文贞公奏分南北卷，及蹇义等议定各处额数。议上，宫车宴驾。宣宗行之。
　　○南都二墓京师城中不许有墓，虽古者发之。太祖一日微行，至朝天宫前，见一妇人大笑，问：“何为也？”曰：“吾夫为国死，为忠臣；吾子为父死，为孝子。天下妇人好夫好子，无出我右，故笑之。”太祖曰：“汝夫在何所？”妇人以手指之：“此去数十步。”遂不见。明日，太祖命有司往视之，惟草木森翳而已；掘地数尺，有志，乃晋卞壶之墓。遂命掩之。孝陵城西门内，有吴孙权墓，筑城者奏欲去之，诏曰：“孙权亦好汉子，留为门主。”遂止。
　　○黄宪宗皇帝在东宫，景皇帝有子曰见济，奸臣黄具奏，请立为皇太子。上大悦，命礼部会多官议，学士陈循力主之，将复本署名；吏部尚书王翱有难色，不得已，亦署本。上如所请。于是出宪宗就沂邸，大臣皆进官受赏，翱得所赐元宝，顿足叹曰：“此朝廷何等大事，乃出一蛮夷也，吾俦愧死也！”时景泰二年五月八日之事。英宗复辟，宪宗复正位东宫，已死，发棺枭首。
　　夫景皇帝病不可起，奏请早建元良，后又请复东宫，即宪宗也。故程学士敏政序文云：“少保尝奏立之。”《文刺史漫抄》亦曰：“后宪宗见有请立章疏，遂复于官，并官其子；但以易太子，锢南宫为于公之罪，理宜诛之。”殊不知易太子乃黄之发，众官迫于景帝，而何文渊首出“天佑下民，作之君；父有天下，传之子”之诏语，于公亦难于言矣。南宫之锢，又岂当时不出于帝，出于少保。况英宗未回时，亦自言“得回处闲足矣”；既回，而楫逊让位久之，然后英宗退处南宫，岂国有二君理耶？又曰：“当时实欲迎襄王。”殊不观迎襄之意，自是王文。又曰：“于之死，非徐害之。”不观英宗犹豫良久曰：“于谦曾有功。”众相顾未对，有贞前曰：“若不置谦等于死地，今日之事为无名。”则此一言而公遂遇害，果非徐耶？又曰：“迎复出自张石夫。”文刺史亦苏人也，何不见《苏林小记》耶？呜呼！私心一萌，欲掩人过，遂致颠倒是非，使天下彰彰者，犹将只手掩护，多见其不知量也。予著黄之事，并辩《漫抄》乱言，黄乃广西思明府土官之弟，都指挥使也，因坐死罪，故为此举，遂得释复官。
　　○石亨奸党英宗皇帝光复宝位，改元天顺，武清侯石亨等诬大学士王文、大司马于谦等迎代之罪，都给事中王镇等亦皆吠形，至有誓不同朝之语，而精功不传。余得其弹文，备录于册，所以著小人同恶之罪，亦若《道命录》之传也。
　　刑科等科都给事中王镇等谨奏，为奸臣谋为不轨等事：尝谓背主负恩者，人臣之首恶；大逆不道者，王法所必诛。犹典甚明，常刑罔赦。切照犯人王文、于谦，俱以小人滥膺重任，一以不学无术之庸才而司台辅，貌实陋而心实险；一以舞文弄法之小智而与兵权，言实清而行实浊。不思保王家，却乃肆为奸宄；交结权宦，挟天子以令群臣；树立党私，引凶邪以充庶位；内则太监王诚、舒良、张永、王勤等为之腹心，外则内阁陈循、江渊、萧、商辂等同其党恶。附合黄之邪议，易立储君；逢迎人主之非心，废黜汪后；公攘名器，酬平时贿赂之私；强立刑诛，钳当代言官之口。台谏多为之鹰犬，忠义咸畏其挤排。数年以来，内外显官，皆出其门；奔竞成风，谄谀充位；君子无以安其位而行其道，小人得以遂其志而售其奸。遂使天下之人，但知有王文而不知有人主，但知有于谦而不知有朝廷。忠良解体，义士痛心；流毒生灵，贻殃兆庶。至于咎征屡见，构巧辞以粉饰太平；灾异迭臻，献谄言以荧惑圣听；诚国家之巨蠹，一代之奸雄。乃者景泰皇帝不豫，连日不能视朝，岂意王文、于谦、舒良、王诚等，不顾宗社之重，惟务身家之谋，阴结异图，包藏凶祸，欲召外藩继位，紊乱宗枝，事虽传闻，信实显著，人心汹涌，中外危疑。仰荷皇上俯从群臣之请，入定大难，祸机末发，元恶就擒，安宗社于几危，成国家于再造。臣民欣忭，日月增光，万万年太平之福，实基于此矣。臣等切闻春秋之法，治奸恶，毋分于存殁，诛乱臣，必严其党与。且如王文之党，固非一人，而少卿古镛、参议丁澄为甚；于谦之党，亦非一人，而侍郎项文曜、都御史蒋琳为首。又如尚书俞士悦，邪妄深为，惨酷残忍；侍郎王伟，虽有小才，贪淫狡诈；不行罢黜，安示将来？况当拨乱反正之时，命德讨罪之日，伏望皇上奋乾纲之勇，昭日月之明，乞将王文、于谦、王诚、舒良等，明正典刑，榜示天下；其陈循等并奸恶古镛等，诛其一二，以示至公；余则屏之远方，终身不录。庶得乱臣贼子，无以效其尤；义士仁人，得以伸其气。宗社幸甚，生民幸甚。臣等职居言路，与此奸党誓不同朝，昧死上言，伏乞圣断。谨具奏闻。
　　此正月十九日也，呜呼冤哉！
　　○散粥施药嘉靖二十年起，朝廷每岁一月，日散粥米二百石，丸药六千囊。粥则人给一杓，可三五口供也；药则衣金者百丸，并符篆汤方各一纸，银五分，铜钱十五文，共贮绫锦，计价三钱。惠下之心甚矣。
　　○本朝内官忠能洪武间，云奇，南粤人，守西华门，知丞相胡惟庸谋逆，冀其因隙以发。未几，胡诳上所居井涌醴泉，邀上观之，车驾当西出。公闻，虑上及祸，奔冲跸道，勒马衔以言，气喘舌，不能达，上怒不敬，左右挝扌追乱下；公垂死，忍痛指贼第。上悟，遂命左右回驾；登城，近胡第而观之，见其内伏壮士于屏帷间数匝，亟还。则罪人就缚，时召公，则息绝矣。遂赠官，赐葬地于钟山之西，至今春秋祭焉。
　　又沐敬，建文朝太监，从永乐征北，逾月不与虏遇，人马困顿，上犹未已也。敬谏再四，上詈之曰：“反蛮敢尔！”敬仰视曰：“固不知谁是反蛮！”上怒，命曳斩之，颜色不动。上曰：“我家养人皆若人，岂不有益！”释之。
　　又阮安，交趾人，清介善谋，尤长于工作之事。北京城池、九门、两宫、三殿、五府、六部及塞杨村驿诸河，凡语诸役，一受成算而已。后为治张秋河道卒，平生赐予，悉上之。
　　又金英，不知何许人，正统己巳，虏骑薄都城，廷议有欲南迁者，英大言曰：“死则君臣一处死，尔敢有迁都为言者，上命必诛之！”众心稍定，惜不知英始终也。
　　天顺间，东宫典玺局郎覃吉，广西人，读书识大体，宪宗尝赐东宫五庄，吉告不当受，曰：“天下山河，皆主所有，何以庄为？徒为左右利而已。”东宫尝念《高里经》，吉至殿下，骇曰：“老伴来矣！”即以《孝经》自携，吉跪曰：“得无念经乎？”曰：“否，吾才读《孝经》。”见畏如此。
　　怀恩，不知何许人，成化间，御史林俊劾季晓，诏下狱，且不测；恩叩头，极言救解。上大怒曰：“汝与林俊合谋讪我！不然，彼何知宫中事？”以砚掷之，不中；复扑以笔，脱帽俯伏不起。上命扶出，至东华门，遇镇抚，曰：“若等谄梁芳倾俊，俊死，若等不得独生！”章瑾，以宝石得幸，上命其传旨进锦衣镇抚。恩曰：“镇抚掌天下狱，极武臣之美选也，奈何以小人得之？”不肯传。上曰：“汝违我？”对曰：“非敢违命，恐遭法也！”都御史王公恕屡上疏切直，恩每阴扶之，免祸。弘治初，大开言路，言官指内臣为刀锯之余，太监覃昌等大怒。恩曰：“彼言是也，吾等本刑余之人，何为怒之也？”
　　又常随何鼎，余杭人，性俭，素好读书，冬夏衣服，止是数袭。弘治间，目见张后兄弟出入宫中，心甚忿之，以为祖宗法度，不许外人到此。一日，孝宗与张饮，偶起如厕，除御冠于执事者，张戏之，又带酒污宫人。鼎遂持瓜候宫门击之，赖太监李广传露得脱。明日上疏，随被张后杖死海子。时翰林某有诗曰：“外戚擅权天下有，内臣抗疏古今无；道合比干惟异世，心于巷伯却同符”之句。又萧敬，闽人，知累朝制度，而且勤学善书。弘治间当国，甚慊时宜。正德间，内臣用事，萧不与其党。以至景泰间，兴安刚直，亦俱可取。
　　○土木之败正统间，自宦官王振专权，上下受害，灾异迭见：丁卯、戊辰年，浙江绍兴，山移地动，白毛遍生；陕西二处山崩，一处有声叫，三日移数里。皆不敢详奏。又黄河改流东向，淹没千家；南京之殿，一火而尽。是夜大雨，明日殿基生荆棘，高尺余，方始下诏，则四方盗起矣。
　　至己巳七月八日以后，胡虏入寇之报，一日数次，振乃不与人谋，而遂挟天子亲征。九卿科道上章留之，不从。连夜传旨驾出，总兵官以下亦弗预知，军士俱无备，文武大臣匆匆随焉。初至龙虎台札营，一鼓即虚惊，众以为不祥；明日，过居庸关，建牙枭来集上，人心愈疑；又明日，过怀来；又二日，过宣府；日去一日，非风即雨，声息愈急，人情汹汹。大臣七奏班师，皆不报，亦王振主之也。时虏逼近，遣成国公率五万兵迎之，奈公有勇无谋，冒入鹞儿岭，寇则两翼夹攻，杀之殆尽。时方移营土木，近水草也。盖此山旧有泉，流入浑河，未尝干涩，至此适涸。军士二日无水，掘地至二丈不得。寇见不行，亦退围。我军因抬营南就浑河，行未三里，寇见之，遂群噪而冲，我军颠顿，无一人执戈，相与枕藉，任胡骑蹴踏之矣。由是车驾蒙尘，太师英国公、兵部邝尚书，竟不知死所也。盖北虏临敌，必待人动而后来冲；使我师坚壁，未必如此速。奈何天绝其水耶！幸而胡虏贪利，不专于杀，二十余万人，伤者半而死者三之一，骡马衣甲器械，尽为胡所得，岂偶然耶？时八月十五日。
　　○平头巾网巾今里老所戴黑漆方巾，乃杨维祯入见太祖时所戴。上问曰：“此巾何名？”对曰：“此四方平定巾也。”遂颁式天下。太祖一日微行，至神乐观，有道士于灯下结网巾，问曰：“此何物也？”对曰：“网巾，用以裹头，则万发俱齐。”明日，有旨召道士，命为道官，取巾十三顶颁于天下，使人无贵贱皆裹之也。至今二物永为定制，前世之所无。
　　○二卫太祖国初时，立君子、舍人二卫。君子卫居文官子弟，舍人卫居武官子弟，以宣使李谦安子中领焉；昼则侍从，夜则直宿，以为心腹。登报后，总兵官家眷俱要京中居住，谓同享富贵，二者虽若宠之，实防之也。
　　○国初状元国家洪武元年乃戊申，以辰戌丑未论为殿试，则当在庚戌是也。故苏州《钱氏世谱》：庚戌安大全为状元；《姑苏志》又以为金。殊不知当时求才之急，一年二三开科也，如乙丑之榜。吾杭花伦，又有丁显，是春秋二次矣。且或每年或间一年，亦不可知。《登科录》以为自四年始，则为辛亥，而非子午卯酉之期，是国初不可以今日论也。洪武丁丑，福州人陈安阝知天文，传胪之日，私语同辈曰：“今岁状元必不利。”唱名乃安阝，太祖以其榜中皆南人，诛考官刘三吾等并安阝，后复别取，乃北人韩克忠为首。杨升庵在本朝极博者，亦以韩为辛未，与许观一年而二状元，且不知陈事，盖世远难知故耳。



　　●卷十五 义理类○晋史列女传未当唐太宗英明之主而有惭德，故修《晋史》，虽出于臣下，夫岂不一过目哉？其《列女传》中，所收不过三十，而无中闺之礼者四人焉；余或识明才赡，不过一事一艺之美。虽陶侃、周ダ之母，可称曰贤而已，谓之曰烈，可乎？王浑妻钟琰，已载之于后，实可耻之甚。王凝之妻谢道韫，每不乐夫，致谢安责以何恨之言；且闻叔与客谈不胜，则遣婢白之，欲为小郎解围；后虽为夫报仇被掳，又不闻其死节，诸岂妇人事耶？窦滔妻苏若兰，因夫取妾，妒忌特甚，夫怒弃之，则织锦回文以感动之；文虽奇妙，又岂女人之德耶？至于李玄盛之后尹氏，乃再醮之妇，亦取入列女，吾则不知何谓也。
　　○丧天真予友刘知县敬宗，一日敝衣草履独行，遇诸涂，予戏曰：“衣者身之章，毋乃亵乎？”刘曰：“子不知予当官时，有不可对妻言者，此岂谓之无耻耶。汝真林下之人而任天真也。”予不觉悚然，敬其言之诚，自以言之不及耳。后见《乖崖集》有诗寄陈抟曰：“世人大抵重官荣，见我西归夹路迎。应被华山高士笑，天真丧尽得浮名。”因忆张咏尚尔如此，益高刘言之不欺。呜呼！仕路丧天真，从来可知也，其不丧者几人哉！
　　○兄弟异性诺葛亮弟兄各仕一国，亮与瑾共族，而诞又远矣。况当鼎立之时，自足立业，非若文文山之弟文壁，既同胞而同仕于宋，壁一旦降元，曾不思兄何所为，而我立于其朝可乎？有讥之者曰：“江南见说好溪山，兄也难时弟也难；可惜梅花各心事，南枝向暖北枝寒。”以为诗史。予以此诗亦未得也。夫人视文山死节似难，而不知彼视之易耳；弟乃无耻，不知忠义而苟生，又何难哉？不知者以壁与文山乃再从，予见文山寄壁之诗曰：“亲丧君所尽，犹子是吾儿。”故后文升史系文山之子也。若张世杰，乃范阳人；张弘范，易州人，金将张柔之子也。但世态曾从柔戍《墨谈》以为弟兄，误矣。果如文山同胞，则兄难弟难之句，其于山之时庶几也。
　　○赵松雪不知大头脑赵松雪有“十高”之称，惜乎失身仕元，每每因画为诗人所讥。至于“往事已非那可说，且将忠直报皇元”，此元世祖命松雪作讽留梦炎者，今亦为人讥子昂，误矣。予但曰：此二句即唐太宗之评魏武，乃所以自状之说。昨观其《逸民古诗》三章，则好德之心未忘也。《上之诗》曰：“锦缆牙樯非昨梦，凤箫龙管是谁家？”其自伤感亦甚矣。先正有言：“人要知大头脑处。”悲夫！○顺帝始末顺帝乃宋恭帝所生，元明宗取为养子。既立为帝，幽徙文宗之后，放杀文宗之子。自文后不立己子而立顺帝，则顺帝所为，可谓逆天不仁，罪不容诛矣。然而复宋之仇，绝元之统，冥移暗夺，世主沙漠，昌大赵脉，天报宋家，亦何厚耶？至于失国，君虽不明，史氏有言：“风宪为不捕之猫，将帅乃反噬之犬。”是亦天之所以阴使也。殂于应昌，荒猝以西江寺梁为棺，随为我国家岐阳王所袭，此则报于文宗之后也。自后妃以及金宝器物，无所不获，独太子爱猷识理达腊走脱，亦天之不绝宋也。我太祖以其知天命而谥之为顺，彼胡自谥为惠宗云。
　　○羲之子昂余尝观羲之《谏殷浩北伐书》，喜其事理通畅，深中当时之弊；劝其辑和朝廷，又见明识远略。又尝见赵子昂论至元钞法与说彻里论桑哥罪恶，亦深中事宜，而忠谋不浅。一则朝廷不能大用，留心翰墨；一则累于翰墨，而年老遂已。羲之岂可以清谈者目哉，子昂岂可以书画者例哉。是皆以其小而掩其大耳。故宋杞尝曰：“世独以善书称之，何待羲之之浅也；又以山阴书扇事为图，尤可笑也。”杨载称子昂曰：“知其书画者，不知其文章；知其文章者，不知经济之学。”讵不信夫！惜子昂第失其大节耳。
　　○邪正天赋非至亲可移夫人莫不欲其族属贵盛，又莫不欲族属之为天子也。宋王安石引用小人以作新法，而弟安国力非之；韩绛附会安石，制置三司条例以得宰相，而弟维力争之；曾布当元符、靖国之时，阴祸善类，而弟肇移书力劝之。此皆以弟谏兄，又何说耶？唐朱全忠既已灭唐，其兄全昱厉声曰：“朱三，汝本砀山一民，从黄巢为盗，天子用汝为四镇节度，富贵极矣，奈何一旦灭唐家三百年社稷，他日得无灭吾族乎？”司马昭初弑高贵乡公，其叔司马孚枕帝之尸，恸哭曰：“杀陛下者，臣之罪也。”武帝受禅，孚则不肯就道，执陈留王之手，欷流涕曰：“臣死之日，大魏之纯臣；临终遗命，亦自谓有魏贞士。”呜呼！前之数人，以弟谏兄，可谓邪正不类矣；后之朱全昱、司马孚，弟侄为帝，己为皇族，富贵人熟不愿者，反能仗义大言，引过自责，其视助恶不忠者何如？此性之所以天赋，非学问能使之然也，故虽骨肉不伦耳。
　　○蛇报世传方正学之祖葬时，其父夜梦老人告曰：“吾族久居于此，幸待迁而发土。”明日，掘土得蛇窟，而蛇不可数计，一时尽捶死焉。时正学之母有妊，见有黑气一道入座，其后正学先生之灭族，以为蛇托生而报之耳。又言先生之舌似蛇，尤可笑也。昨见《江湖记闻》云：吴帅蜀时，以杀金坪丛茂，恐奸寇匿中，将焚时，忽老妪携子辕门告曰：“闻制置将焚山，此军令也，不敢阻。但母子久居，愿少从容迁去，否则亦必灭尔族。”吴叱之，竟焚，明日岩下死大小蛇各一；然火焰时，中见黑气一阵从东南去。适制置子妇正产，产即曦也。予意方之传言，或即吴之事也，否则何其传之相似耶？或杀蛇事有，而黑气之说无也。且许旌阳为诛蟒而得仙，正学之父为杀蛇而得正学，是报之善也。况先生一死，令名千古，诛夷一节，反以为蛇之报耶？又当时齐、黄辈之诛夷，抑又何为之而报耶？此必好异小说家或佛氏之徒，故为是言以愚民耳，岂理也哉！若吴曦为逆而族，以为蛇报，此或一道也。
　　○四雪杨国忠尝以沉香为阁，檀香为栏槛，麝香和泥为壁，至牡丹开时，登阁以赏，谓之四香阁。王介甫尝谓：“梨花一枝春带雨、桃花乱落如红雨、院落深沉杏花雨、珠帘暮卷西山雨，谓之四雨诗也。”予又以杨之四香，乃三真而一假，借花之香也；王之四雨，既借于花，孰不可者，惟红雨似实，于珠帘又出于花之外也。如李白之“梨花白雪香”，元穆之“落梅香雪浣苍苔”，东坡之卧海棠，“泥污胭脂雪”，杨廷秀之木犀，“雪花四出剪鹅黄”，是皆真以花为雪，而雪且各色也。园林中植此四花，以四雪取名为亭，可谓清标之至，陋杨之香而过王之四雨矣。
　　○命夫贵贱寿夭，固命矣。闻沈石田周与同郡卢知县钟，年月日时皆同，而仕隐不同；意者沈虽无官，而清名胜之矣。吾杭吴参议鼎，与徐宪副之子应祥，亦同年月日时，吴既贵而子亦中举；徐于二者不独皆无，亦未见其有胜者。意又或时刻前后之不伦也，第于每会试三四百名进士，未尝有一人同者，岂天下之广，读书者之多，更无可同者乎？是命真不足信也。不足信则显显推而验之者又何欤？前定之数又何欤？噫！此造化之妙，不可遍测焉，比比而测焉非造化矣。推而极之，造化亦莫得而自知，圣人所以罕言也。
　　○陈子元四明陈子作《通鉴续编》书宋太祖废周主为郑王，雷忽震几。子厉声曰：“老天便打折陈之臂，亦不换矣。”翼日，又梦至一殿中，有衣黄如王者起坐，谓子：“朕何负卿，乃云朕为篡耶？”子心知为宋祖，对曰：“陛下欲臣死即死，史贵直笔也。”后陈为我太祖所戮，人以为报。予以太祖戮之，非报于废字也，报于元字也。夫臣之逐君，非废而何？雷声之震，偶相值耳；苟有是梦，宋祖亦自知愧，又何能假太祖之手而戮之耶？然则唐太宗之托梦温公，又何曾有所处耶？且《续编》末论宋亡，而借邵子皇帝王伯之数，为元会运世之说，以谓大元混一，揭宋之土地而归职方，国号曰元，年号曰元，岂非世复为元之数乎？夫经世之元，十二会之名也；胡元之元，取大哉乾元之义。今以宋为末世，元为皇初；谓冬复为春，世复为元。谄谀张大，谬妄牵合。谓之直笔可乎？不知中华夷狄之道，得罪名教何如哉！太祖驱胡而清华，政其所以当诛也。
　　○推背图推背图，传唐李淳风作也。予尝于万都宪五溪处见之，杳难明验，因而告曰：“记忆宋禁谶书，犯者日众，艺祖特以此书紊其次而杂书之，传数百本于人间，使传者懵其先后，不复可验，遂为弃之。此或是欤？”五溪曰：“得矣，可以告同类不观可也。”
　　○山水真假予尝笑人见好画，曰：“逼真山水。”及见真山水，曰：“俨然一幅画也。”是不知孰真而孰伪耶。昨读杜诗《题蜀道画图》有曰：“华夷山不断，吴蜀水相通。”是又以画为真矣。又读曾吉父诗云：“断崖韦偃树，小雨郭熙山。”岂非又以真者为画乎？据此，古今胥可笑也。
　　○织屦《韩非子》云：鲁人身善织屦，妻善织缟，而欲徙于越。或谓之曰：“子必穷矣。”鲁人曰：“何也？”曰：“屦为履之也，而越人跣行；缟为冠之也，而越人被发。以子之所长，游于不用之国，欲使无穷，其可得乎。”予以此即齐王好竽而抱瑟于王门，颜驷遇三帝而非其所尚。所谓邓林之林，植于培楼之丘，则悖矣；荆山之璞，产于瓦砾之场，则非矣；士之不遇，岂非命欤。
　　○君臣难全宋高宗时，可谓有臣无君，此中原之不可复也；金世宗时，可谓有君无臣，此治功之不能成也。观于全史可知。
　　○人中人居天地之中，天气通于鼻，地气通于口。天食人以五气，鼻受之；地食人以五味，口受之。此穴居中，故云：若曰人有九窍，自人中而上皆双，自人中而下皆单，故云。此则可名为窍中矣。
　　○人神尻神人神逐日流行于四肢百骸，而独不在耳目者，盖耳目以司视听，神明出入之所也，故不系于众人。头法天，足法地；尻者，尾骶也，居脊骨之穷，任一身之重，而当百骸之中，法乎人者，所以独取此。
　　○人身阴阳阳之数，一三五七九，是有首而无尾也；阴数，二四六八十，是有尾而无首也。故人身阳会于首而不至足，阴会于足而不至首也。
　　○雪血色雪者，雨水之凝结之成形，则从金矣；是生气盛而见，毋乃反本也，故雪色白。血为阴而属水，坎之体，阳也；气动而血行，阴乘阳矣，故色赤，去体久而黑，亦反本之义也。
　　○手足心人之手心，通心气，包络经；心属火，火性动也，故抓之应心而悦，不痒也。人之足也，涌泉穴，通肾气；肾属水，水性静也，故抓之心畏惧而怕痒也。○师生争名《语林》云：马融算浑天，不合；召郑玄，令一算便决。及玄业成辞归，融心忌焉；玄亦疑有追者，乃坐桥下，据屐在水上。融果令人追之，既而告左右曰：“玄在土下、水上、据木，此必死矣。”遂罢追。予尝叹其师于弟子，何忌才如此？马融又安得为大儒耶？因思世传张长史学吴画不成而为草书，颜鲁公学张草不成而为真书，世岂知其然哉！此为弟子忌师故也。夫二子才气既与师等，则功虽与齐，名必在下，故欲别成一艺以自名。呜呼！世不古也，自非大圣贤，熟无争忌之敝哉？
　　○二琰不当入列女传蔡琰，邕女也，初适卫仲道，为胡骑所获，在胡生二子；曹操赎归，再嫁都尉董祀，不特再醮而已也。虽天生知音，能辩琴弦之断，善书能文，不忘父书之遗，何系于四德哉？所谓大本已失。钟琰，繇孙也，适王浑，生济。浑尝与之同坐，济过庭而浑曰：“生子如此足慰矣。”琰笑曰：“若使新妇得配参军，生子不翅如此。”参军，浑弟沦也。琰心欲沦，何其淫也！不满于夫可知矣。虽聪慧弘雅，能文有识，妇人何贵于此哉！二琰收入《列女传》，是故显其丑也。○须发人之须发，血之余也，各有所属；发乃太阳之毛也，太阳属心火，火炎上，故上生；眉乃少阳之毛，少阳属肝木，木多傍枝，故侧生；须乃阳明之毛，阳明属肾水，水流下，故下生。少年而黑者，血色黑；中则变白者，白，气色也；老尽白者，血耗而气存之时矣。
　　○胎卵生物凡禽卵生，卵系于背，此本乎天者亲上，故能飞；凡兽胎生，胎则在腹，此本乎地者亲下，故走耳。
　　○道家五К道家有东方九К木德星君，西方七К金德星君，南方三К火德星君，北方五К水德星君，中央一К土德星君，此庚子数也。以纳音五行之子，就天干上数起，遇庚字在第几，即其位也。如壬子木自壬数，遇庚第九，故东方九К也；甲子金自甲数，遇庚第七，故西方七К也；戊子火自戊数，遇庚第三，故南方三К也；丙子水自丙数，遇庚第五，故北方五К也；庚子土就得第一，故中央一К也。庚乃金，金为受К之始，故五方之К以数加焉。
　　○世道富贵易溺，道义难行。近惟科目取人，举业日盛，而经学浅也；人心尤入于利，故贿赂人行而礼币无。志铭太甚而史书非，谄谀日盛而风俗薄；在上者好古矫俗不能保其位，在下者特立操行不能存其身，真欲痛哭流涕也。王文宪公诗云：“后世求才术最疏，三年三日决荣枯。”噫！欲复古治，尚汉取士可也。○人物生人物之生，《大戴礼》以物得生数，故鼠孕一月，猫二月，狗三月，猪四月，猿五月生也；人得成数，故十月生也；牛马虽十二月，象三年，亦在生数论。与《淮南》所载主日主辰穿凿之说，似差胜之。予又以为鹿乃六月，而虎七月生者，抑岂生数也耶？道理难穷，此圣人常示人当然，而不示人所以然也。
　　○恶俗旧闻温州乐清近海丐户，多有弟兄合取一妻，以其易于养赡也。弘治间，为上司治以大罪而绝。近闻湖广边方，多有子方十余岁，即为娶年长之妻，其父先与妇合，生子则以为孙也。故每每父年二十时，有子已十余岁矣。予意此皆山海岛夷之俗，由胡元以来未变也，为抚巡有司者，奏以大罪，严禁其俗方可。○金生水五行之生，惟金生水为难明。盖五金何能生水？殊不知金为气母，在天为星，在地为石；星为气之精，石为气之形，水生于气之聚也。天地之气交，则石生云而星降雨矣，故有雨之夜，星不见焉。又按《天文志》，以星动摇而为风雨之候，石津润而为雨水之应，此非金生水而气化之义欤？五行以气为主，是以五行之序，以金为首也。
　　○草木绿色予尝见画者以青黄之色和而成绿，然后知木色本青。今草木俱绿者，草木因出于土，则生养混融而绿矣。
　　○十八重地狱《龙舒经》云：眼所见之处，耳所闻之处，鼻所嗅之处，舌所味之处，身所触之处，意所思之处，谓之六根界；色声香味触法所在，谓之六尘界；眼识色处，谓之眼识界，耳闻声处，谓之耳识界，并鼻识界、舌识界、身识界、意识界谓之六识界，总谓之十八界。夫十八界，即十八重也。佛氏以即心是佛，妄行为业，皆目前者也。今六根、六尘、六识不得其所，即地狱耳。世所谓十八重地狱者，非此而何？若以为真有，若另有他说，恐皆非也。六根、六尘、六入识界，又解见《楞严经》○伤寒传足不传手尝言伤寒传足不传手。予思人身血气，昼夜循环，岂有止行足而不行手者；况风寒之中人，先入荣卫。及见有解者曰：“足，三阴三阳，其行于身也长，故受邪多；手，三阴三阳，其行于身也短，故受邪少。是以传足不传手也。”又观此事难知曰：“伤寒五日后，渐变神昏；十日如醉人，此热传手少阴心经。”心尤疑之，及后读《琐言》曰：“伤寒者，乃冬时感寒即病之名也。冬乃坎水用事，其气严寒凛洌，水冰地冻，在时则足太阳少阴，正司其令、触冒之者，则二经受病；其次则足少阳厥阴，继冬而司春令，而亦受伤，何也？盖风木之令，起于大寒节，正当十二月中，至春分后方行温令，故风寒亦能伤之。手之六经，主于夏秋，故不伤之。”然后痛快明白，此节庵所以为医伤寒之师，而有的本诸书之妙也。
　　○梦诸书论梦，惟李太白《潜书》，谓为魂游心溺乃当。盖魂乃阳气也，主于情而动于外，故人日用，因物以迁；夜而寐焉，魂触于物，因想者因而形矣。盍观其老而梦也，所历皆少壮之事，岂非魂为少阳之气也哉，若曰人之神也，神为一身之主宰，出即人死，故曰尸解而神游。若《列子》谓神遇，指在内者言，如梦、寒、渴是也。
　　○志状不备胡文定之作《龟山志铭》，不载高丽王问“龟山先生在何处”之言，勉斋为文公之状，不载金人问“朱先生安在”之语，岂蛮夷不足为轻重哉？抑二先生之尊敬不在于一时哉？又伊川作明道行状，不言受学于濂溪。此岂非传道之大，不必书耶？抑又以乃兄不当在弟子列耶？端不可测三公之意。
　　○人名不同《雉朝飞》，《乐府解题》、《古今注》俱曰：“齐沐犊子作也。别书又称牧犊子寒食之事，《左传》以为介子推，《琴操》以为介子绥，《说苑》诸书皆曰介子推。二名俱不知孰是也，拈书质诸博雅。
　　○名事相似汉王祥孝母，卧冰得鱼；晋王延亦为母欲鱼，扣冰而哭，忽鱼跃出冰上。汉洛阳大雪，令以袁安死，除雪人，见其高卧；又《先贤行状》载：胡定字元安，时大雪，而县令遣掾排雪，见定绝谷。夫二人皆孝母求鱼之冰，名音又似矣；胡之字，又浑于袁名，因雪而令遣人求见，可谓切相肖者也。今世止知王祥、袁安之事，故拈出之。
　　○素问《素问》文非上古人得知之，以为即全元起所著，犹非隋、唐文也，惟马迁、刘向近之，又无此等义语。宋聂吉甫云：既非三代以前文，又非东都以后语，断然以为淮南王之作。予意《鸿烈》解中内篇文义，实似之矣，但淮南好名之士，即欲藉岐黄以成名，特不可曰述也乎。或者医卜未焚，当时必有岐黄问答之书，安得文之以成耳。不然，阴阳五行之理，学思固得；人身百骸之微，非圣不知；何其致疾之由，死生之故，明然纤悉？此淮南解性命道理处，必窃《素问》，而诡异奇瑰处，乃苏飞等为之也。故宋潜溪以淮南出入儒、墨，不纯正，此是也。且淮南七十二候与《素问》注皆多芍药荣、五物玫；麦秋至为小暑至，较《吕氏春秋》不同，则王冰当时亦知《素问》出淮南也。岐黄之文，至于首篇曰上古，中古而曰今世，则黄帝时果末世耶？又曰以酒为浆，以妄为常，则仪狄是生其前，而彼时人已皆伪耶？《精微论》中罗裹雄黄，《禁服篇》中歃血而受，则罗与歃血，岂当时事耶？予故以为岐黄问答，而淮南文成之者耳。



　　●卷十六 义理类○葬葬，一也。有古之人不如今者，有华之不如胡者，何也？今之葬者，衣衾棺椁之外，虽富贵之极者，不以一物为殉；古人之葬，多殉金玉铜器，故后必为人所发，残其骸骨，至今尚尔。伤哉！中国葬且树且封，其圜堂一见知之；胡人之葬，务平实其地，望之则曰陵墓在焉，过时虽子孙亦不知其处也；久之，相化为土，发掘之事何有？
　　○天地气味天以五气生万物，气无臭味，故风雨霜露自天降者，皆无味也；地以五味养万物，味具形质，故地生者皆有味焉。
　　○脾胃视听东垣以脾胃为主，盖胃受水谷，脾气运动而后腐熟；水谷化，生血气，人资以生也；故凡人获脾胃壮盛，则百病不生，悠悠寿考矣。予又思之：脾胃属土，土动则生，如畎亩必假耕耘而后堪于种植；眼眶属脾，开眼则眶动，眶动则脾应之而亦动；四肢属脾，寤则四肢动而脾应之而亦动，故昼能饮食，夜寐则不能也。是知脾胃相资，当以运动为功用耳。丹溪以肾水为主，盖肾水足而血气盛，则病不生也。然血气之用。多寓于视听，何也？经曰：心为血主，而肝则藏之；肺为气主，而肾则纳之。然肝窍，目也；肺窍，耳也。目之司视，乃血为之用；耳之司听，乃气为之用；周章万变，皆本于耳目焉。予又思之：始人之气血之盛，则视听易用；男子八八六十四岁，女人七七四十九岁，气血既衰，耳目之聪明减矣；积日又久，气血涸矣，故人至上寿，虽无疾病亦死。修仙家欲绝耳目之欲，有所由也，岂非息耳目所以养肾水耶？知此，则李主脾胃，脾胃属动；朱主肾水，肾水当静；动静虽曰循环，又必静为之主。盖气血胜而脾胃则壮，脾胃虽壮而气血生觉难矣。
　　○人身一小天地传云：人身一小天地。天形圆而在上，人之首圆应之；地形方而在下，人之足方应之；四时运于表，四肢应于外也；五行处于里，五脏应于内地。至以一节言之，人身之肝位在右，而脉却见于左手，若北方北斗天枢，在张宿十度，而分野反在南方；人身之脾位在左，而脉却见于右手，若南斗六星二十五度，而分野反在北方。《灵枢 邪客篇》亦尝言之，但曰“天有五音，人有五脏”，似亦少差，予今特举其要也。
　　○土馒头《续仙传》：有卖药翁尝呼曰：“有钱不买药吃，尽作土馒头去。”此言最警悟。范石湖所谓：“总有千年铁门限，终须一个土馒头。”本此。
　　○墨磨人宋石昌言：藏李廷墨不用，但玩之而已。或戏之曰：“子不磨墨，墨将磨子。”后东坡见昌言墓木曰：“木将拱矣，墨固无恙。”予以与“留与他人乐少年”同意。
　　○荒亲吾杭有荒亲之礼，询之四方皆同。盖以父母死不得成亲，而于垂死之日，即讲亲迎之礼，有至亲没而禁家人举哀以为之者。予以此必胡元之俗，流至于今。夫父母之死，人子不欲生之时也，而且停哀忍痛，以讲此欢乐之事，此岂有人心者哉！作俑者不特肆诸市朝矣。昨观所见集中，亦如予论，则知宋以来有之；因仍苟且，多为惜财之小而忘大义，奈何诗礼之家亦如是耶？呜呼！斯举也，何代禁耶？
　　○名人无耻文天祥在燕京时，欲为黄冠去国，南官王绩翁欲合谢昌元等十人请保释之，世祖亦有然意，留梦炎曰：“不可，天祥倘出，复召号江南，置吾十人于何地？”遂寝其事。我太宗渡江靖难之时，廷臣胡广、金幼孜、胡俨、解缙、杨士奇、衡府纪善、周是修，同约死节。明日，惟是修诣国子监尊经阁下缢焉。他日，士奇为之作传，与其子曰：“向使同尊翁死，此传何人作也？”呜呼！众固可责矣，若留、杨数言，尤为无耻之甚；读书明大义，至此尚尔云云，天理人心安在哉！○三国与宋用人不同人才之盛，莫三国与宋也，皆不能成功者。三国人才，大小各尽角立而不下，故至衰败之后，方混而一。宋有人而不用，用而不专，专而复为小人所间，总谓不能尽人之才，故必至失国。呜呼！非数也耶。
　　○称名不雅古人婢妾之名，或以玉具，或以花柳，或以清奇之物各义命之，随其意也，若李庚之婢曰却要，潘杭之妾曰解愁，甚不雅耳。士君子忌之。
　　○元党碑伪学逆籍元党碑，宋立于文德殿之东壁，蔡京书之也。伪学逆籍，作恶于韩胄，颁行天下者也。然皆一时贤人君子，遭厄被诬，岂知实所以显扬诸君子之名于千万世矣哉？惜史未能全收，人未尽知。今考参《道命录》、《陶朱新录》等书，分门共录，载之于左，使后学之士，一览可知，庶不至善善恶恶之颠倒也。然元之党，刘元诚谓止七十八人；庆元之党，黄勉斋谓非党者甚多，此又不知何据而云，尚俟熟史者证之。
　　文臣曾任宰臣执政官二十七人：司马光、文彦博、吕公著、吕大防、刘挚、韩忠彦、曾布、梁焘、王岩叟、苏辙、王存、范纯仁、郑雍、傅尧俞、赵瞻、韩维、孙固、范百禄、胡宗愈、李清臣、刘奉世、范纯礼、安焘、陆佃、黄履、张商英、蒋之奇。
　　曾任特制以上官四十九人：苏轼、刘安世、范祖禹、朱光庭、姚π、赵君锡、马默、孔武仲、孔文仲、吴安持、钱勰、李之纯、孙觉、鲜于亻先、赵彦若、赵Ι、王钦臣、孙升、李周、王汾、韩川、顾临、贾易、吕希纯、曾肇、王觌、范纯粹、吕陶、王古、丰稷、张舜民、张问、杨畏、邹浩、陈次升、谢文、岑象求、周鼎、徐、路昌衡、董敦逸、上官均、叶涛、郭知章、杨康国、龚原、朱绂、叶祖洽、朱师服。余官一百七十七人：秦观、黄庭坚、晁补之、张耒、吴安诗、欧阳、刘唐老、王巩、吕希哲、杜纯、张保源、孔平仲、汤<有或>、司马康、宋保国、黄隐、毕仲游、常安民、汪衍、余爽、郑侠、常立、程颐、唐义问、余卞、李格非、陈、任伯雨、张庭坚、马涓、孙谔、陈郛、朱光裔、苏嘉、龚、王回、吕希绩、吴俦、欧阳中立、尹林、叶伸、李茂直、吴处厚、李积中、商倚、陈、虞防、李祉、李深、李之仪、范正平、曹盖、杨琳、苏丙、葛茂宗、刘谓、柴衮、洪羽、赵天佐、李新、衡钧、兖公适、洪百药、周谊、孙琮、范柔中、邓考甫、王察、赵峋、封觉民、胡端修、李杰、李贲、赵令、郭执中、石芳、金极、高公应、安信之、张集、黄策、吴安逊、周永徽、高渐、张夙、鲜于绰、吕谅卿、王贯、朱、吴朋、梁安国、王古、苏迥、檀固、何大受、王箴、鹿敏求、江公望、曾纡、高士育、邓忠臣、种师极、韩治、都贶、秦希甫、钱景祥、周、何大正、吕彦祖、梁宽、沈千、曹兴宗、罗鼎臣、刘勃、王拯、黄安期、陈师锡、干肇、黄迁、莫侠正、许尧辅、杨フ、胡良、梅君俞、寇宗颜、张居、李修、逢纯熙、高遵恪、黄才、曹盥、侯显道、周遵道、林肤、葛辉、宋寿岳、王公彦、王交、张溥、许安修、刘吉甫、胡潜、董祥、杨瑰实、倪直孺、蒋津、王守、邓元中、梁俊民、王阳、张裕、陆表民、叶世英、谢潜、陈唐、刘经国、扈充、张恕、陈并、洪刍、周锷、萧元刂、赵钺、膝友、江洵、方适、许瑞卿、李昭、向纟川、陈察、钟正甫、高茂华、杨彦璋、廖正一、李夷行、彭醇、梁士能。
　　武臣二十五人：张巽、李备、王献可、胡田、马谂、王履、赵希夷、任、郭子、钱盛、赵希德、王长民、李冰、王庭臣、吉师雄、李愚、吴休复、崔昌符、潘滋、高士权、李嘉亮、李充、刘延肇、姚雄、李基。
　　内臣二十九人：梁惟简、陈衍、张士良、梁知新、李倬、谭、窦钺、赵约、黄卿从、冯说、曾寿、苏舜民、杨、梁弼、陈恂、张茂则、张琳、裴彦、李、阎守勤、王绂、李穆、蔡克明、王公基、王道、邓世昌、郑民简、张怙、王化臣。
　　为臣不忠曾任宰臣二人：王、章。
　　伪学逆党籍宰执四人：赵汝愚、留王、王蔺、周必大。
　　待制以上十三人：朱熹、徐谊、彭龟年、陈传良、薛叔似、章颖、郑、楼钥、林大中、黄由、黄黼、何异、孙逢吉。
　　余宫三十一人：刘光祖、吴祖俭、叶适、杨方、项安世、李、沈有开、曾三聘、游仲鸿、吴猎、李祥、杨简、袁燮、陈武、田澹、黄度、张体仁、蔡幼学、黄灏、周南、吴柔胜、王厚之、孟浩、赵巩、白炎震。
　　武臣三人：皇甫斌、范仲壬、张致远。
　　士人八人：杨宏中、周朝端、张道林、仲麟、蒋仲、徐范、蔡元定、吕祖泰。
　　○发黑白人之发白有迟速者，世以多思虑者早白。盖以发乃血之余，心藏血，心役于物，不能滋荫也。故谢超宗入狱而发白，周兴嗣成书而发白。然予所见，有年齿虽同，而劳苦安逸迥然各异，逸者反白，劳者反黑，似不在思虑所致也。每询其人，多在父母之传流。近又见镇江丁氏一族，家多显宦，少长尽皆白发，此顾恺之对简文曰：“松柏之姿，蒲柳之质。”自不同耳，言虽近于谀上，是或一道也。予已论须发矣，此又余意。
　　○渊明非诗人真西山论陶诗：“荣木之忧，逝川之叹也；贫士之咏，箪瓢之乐也。”以公之学在经术中来。予又以公非自经术，自性理中来。夫《饮酒》第五首，脍炙人口者也；尝往来胸中，若有所得其好者。夫以第一句“结庐在人境”，似静中有动；第二句“而无车马喧”，似动中有静；三四句“问君何能尔？心远地自偏”，即心境浑融处地；五句“采菊东篱下”，是潜心求一；六句“悠然见南山”，是得一之征矣；七八句“山气日夕佳，飞鸟相与还”，乃至和充溢，表里盎然；九句“此中有真意”，所立卓尔，十句“欲辩已忘言”，正末由也已。可见陶公心次浑然，无少渣滓，所以吐词即理，默契道体，高出诗人。有自哉！
　　○混堂混堂，天下有之，杭最下焉。有好事者借喻为记，颇得箴规之义，录以告不知耻者。记云：吴俗，大石为池，穹幕以砖，后为巨釜，令与池通，辘轳引水，穴壁而贮焉，一人专执爨，池水相吞，遂成沸汤，名曰混堂，榜其门则曰“香水”。男子被不洁者、肤垢腻者、负贩屠沽者、疡者、<疒匕>者，纳一钱于主人，皆得入澡焉。旦及暮，袒裼裸裎而来者，不可胜计。苟蹴之，则泥滓可掬；嗅其体，秽气不可闻。为士者每亦浴之，被岂不知其污耶？迷于其称耶？习于俗而不之怪耶？抑被不洁者、肤垢腻者、负贩屠沽者、疡者、<疒匕>者，果不相浼耶？抑经其浴者，目不见，鼻不闻耶？呜呼！趋其热而已也。使去薪沃釜，与沟渎之水何殊焉？人孰趋之哉！人孰趋之哉！
　　○郑颜鬼事怪诞之事多矣，有不可以理格者，孔子所以不言。今可穷者，试言其一、二事。予旧读郑畋事，以为传记怪诞之言，不足信也；及见颜畿之事，意其正史所书，耳目所属，去当时不远，亦岂妄言哉？因格其理，将以质之人人。适府颁邵二泉先生学史到学，检有颜氏之条，断义与愚见同也。因录其事与邵说并区区之见于左：唐郑畋之父亚，未达时，旅游诸处，留妻与婢在一观中。将产，忽闻空中语曰：“汝出观外，毋污吾清境；不然，杀汝也。”妻曰：“妇人无归，望圣者悯念。”及五鼓分，娠乃殒。道众乃殡于墙外。亚归，以酒酹之，夜梦妻曰：“余命未尽，为神杀也。北去十里有寺，一僧可五十，能活之，当再三哀祈。”亚不以为信。次夕又如此。于是趋寺，果见此僧，初见亦喜，亚告之。初不顾曰：“我凡人，岂知幽冥事乎？”亚恳再三，僧怒击之，甘辱不去。久之，僧乃许曰：“待吾入定寻访之。”夜半，起谓亚曰：“事谐矣。天曙先归，吾当送来。”归三鼓，闻户外人语，即引妻来曰：“身已坏，此即魂耳，善相保。”嘱之而去。其妻宛如生平，但恶明处。数年，妻乃别去，曰：“数尽矣。”故世传畋为鬼生。颜含兄畿，咸宁中得疾，就医自疗，遂死于医家。家属迎丧，每绕树而不可解，引丧者颠仆，称畿言曰：“我寿命未死，但服药太多，伤我五脏耳；今当复活，慎无葬也。”其父祝之曰：“若尔有命复生，岂非骨肉所愿，不尔葬也。”乃解。及还，其妇梦之，其母及家人又梦之，含乃曰：“非常之事，古则有之。”乃发棺，果有生验；然气息甚微，饮哺将护累月，犹不能语，饮食所须，托之以梦；含乃绝弃人事，躬亲侍养，足不出户者十有三年。
　　邵子曰：“人死而复苏者有之。”畿苏矣，能梦而不能言，久之复死，何也？魂魄合而为人，离散则死。若畿者，殆阴复而阳不复欤？不然，则其周旋不舍者何物也邪？是则颜畿既为阴复，而郑妻之复，岂非其阳魂邪？其所以恶明者，犹在阴类故也。
　　○天命性情喻先辈吴美中瓒，以米砻喻天命：盖以上动下静，运转不已，则米谷四出，如万物之生也，随地之高下污洁之处而投焉，则如人之有富贵贫贱者矣。又以灯油喻性情：以油为气而灯心为质，灯焰乃精神也；及其照物，则为才能；其热者，性也；灯灭而烬落，魄降也；烟气上腾，魂升也；油有清浊，灯心有肥细，乃资质之美恶耳。此乃以粗喻精。实为至理，人亦易晓也，故录之。
　　○龙象夫人之所以为人，国之所以为国，以其有义礼，而名器存焉。尝见龙王祠而有敕封者，龙虽灵物，亦兽也；象固至驯，岂可以人礼待之。今龙袭之以衣冠，加之以王号；而象则食之以二品之料，加之以指挥之称。较之禹驱蛇龙、周公驱虎豹犀象而远之之意不有异乎？贱名器，无义礼甚矣。若太祖于四海四渎，止封某海某渎之神，何其正大。苟为礼官者，建议于庙堂可也。
　　○荀赵予尝谓荀子曰：“非其人而教之，赍盗粮而借寇兵也，卿独不思李斯之为人也？”又宋祖曰：“洞开重门，正合我心；少有私曲，人皆见之。”独不思负世宗，何曲如之，人不见耶？
　　○伯颜子中传伯颜：字子中，世家西域，其祖父宦江西，因家焉，遂为进贤人。幼读书，即通大义，稍长，无所嗜好，惟耽玩典籍，手不释卷。从钓台夏溥习进士业，四以春秋经领江西乡举，授龙兴路东湖书院山长，改建昌路儒学教授。壬辰兵兴，省臣以便宜授赣州路知事，升经历。时参政全普庵、撒里哈海赤守赣，以伯颜学行醇正，议论激烈，可与有为，以为都事。戊戌，陈友谅陷江西，遣兵围赣，参政命伯颜率壮士百人出，收援兵于邻郡。将行，誓众曰：“苟为自全之计者，愿受不测之诛。”至夜三鼓，奋跃突围而出，围兵追不及，乃招募丁壮于龙南、安远、宁都之间，远近响应。值天淫雨，敌势益滋蔓，向义之士，往往惑于飞语，转相煽动，合而复散。伯颜知事不就，乃往南雄，方宣布天子德意，以为集义之策，而南雄亦降矣。众四掠市里。伯颜正衣冠，端坐僧寺禅榻，众骇视不敢犯；见其渠领，则陈大义以拒之，所与俱百人者，屠戮掳获殆尽。既而赣亦陷，全、海二参政死之，伯颜知无可为之机，遂间道入闽。江西右丞章公完者，表为分省员外郎，佐政有声，出奇攻复建昌，遂命浮海献捷京师。因陈江南缓急之势，攻取之方，言论剀切，朝臣惊叹，奏授南恩州知州、福建省郎中。再诣朝堂计事，退见总兵官扩廓于河南，除兵部侍郎，与吏部尚书伯颜帖木儿、张翱铨选广西。舟次镡江，而全闽二广，皆归附国朝矣。伯颜由是潜形遁迹，隐约江湖间；时宦寓公知名愿交者，皆不得一见。以先世有墓庐在彭蠡之涯，乃卜进贤之北山，诛茅剪荆，躬自为创竹屋三间，左图右史，闭户澹如，时寓其忠愤于词翰之间而已。前进士熊钊，操行孤厉，于人少许可，惟与伯颜相厚善，每语及往事，相对悲呜烦促，涕泗潸然下。洪武己未秋，朝廷方搜求博学老成之士，江西布政使沈本立闻伯颜名，遣从事张希颜、训导胡以中以礼来征，语之曰：“尔偕进贤知县亲造其庐，若不起，尔毋来见也。”伯颜闻使者将至，慨然曰：“是不可以口舌争也。”先一夕，具牲醴，作《七哀诗》，祭其先与昔时共事死节之士，复手书短歌一篇，寄别熊钊，以后事嘱之。夜漏尽，望北再拜，饮药而卒。
　　赞曰：“不事二君非难，而捐生为难；捐生非难，而从容就死为难；伯颜之死，可谓得其义焉。”或曰：“伯颜在镡江、闽、广时不死，而死于今日，何耶？吁！向之不死，欲有所为也；事既无可奈何，存身以永祀，亦义也；今为人迫，而理不可不死矣；不死，则失吾身以存祀，又非义也。”呜呼！若伯颜者，其不负于所学欤。
　　○七哀诗有客有客何累累，国破家亡无所归。荒村独树一茅屋，终夜泣血知者谁。燕云茫茫几万里，羽翮铩尽孤飞迟。呜呼我生兮乱中遘，不自我先兮不自我后。我祖我父金月精，高曾累世皆簪缨。岁维丁卯兮吾以生，于赫当代何休明。读书愿继祖父声，白头今日俱无成。我思永诀非沽名，生死逆顺由中情，神之听之和且平。呜呼祖考俯鬲假，笾豆失荐我之责。
</div>
    <div class="pagination">
<a href="七修类稿_page18.html">上一页</a><span>...</span><a href="七修类稿_page14.html">14</a><a href="七修类稿_page15.html">15</a><a href="七修类稿_page16.html">16</a><a href="七修类稿_page17.html">17</a><a href="七修类稿_page18.html">18</a><span class="current-page">19</span><a href="七修类稿_page20.html">20</a><a href="七修类稿_page21.html">21</a><a href="七修类稿_page22.html">22</a><a href="七修类稿_page23.html">23</a><a href="七修类稿_page24.html">24</a><span>...</span><a href="七修类稿_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
