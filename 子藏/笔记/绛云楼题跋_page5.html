<!DOCTYPE html>
<html>
 <head>
  <meta charset="utf-8"/>
  <title>
   绛云楼题跋 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绛云楼题跋 - 第 5 页/共 9 页
  </h1>
  <div class="content">
   抱朴子
抱朴子内篇二十卷。宋绍兴壬申岁刻。最为精致。其跋尾云。旧日东京大相国寺东荣六郎家。见寄居临安府中瓦南街东。开印输经史书籍铺。今将京师旧本抱朴子内篇校正刊行。此二行五十字。是一部东京梦华录也。老人抚卷。为之流涕。有学集卷四十六
眞诰一
稽神枢第二。淳于斟入吴乌目山中隐居。遇仙人慧车子。授以虹景丹经。注云。吴无乌目山。娄及吴兴并有天目山。或即是也。此未悉乌目山为虞山别名耳。有学集卷四十六
眞诰二
眞诰未见宋本。近刻经俞羡长刊定者。至改握眞辅为掘眞辅。舛缪可笑。此钞依金陵焦氏本缮写。与道藏本及吾家旧刻本略同。比羡长刻盖霄壤矣。里中有二谭生。长应明。字公亮。伉侠傲物。扳附海内巨公名士。好购书。多钞本。客至郑重出视。沾沾自喜。次应征。字公度。此本则公度所藏也。公度纨袴儿郎。尤为里中儿贱简。不知其于汗简墨汁。有少因缘如是。余悲两生身沈家亡。有名字翳然之感。故录而存之。同上
营造法式
营造法式三十六卷。予得之天水长公。长公初得此书。惟二十余卷。编访藏书家。罕有蓄者。后于留院得残本三册。又于内阁借得刻本。而阁中却阙六七数卷。先后捜访。竭二十余年之力。始为完书。图样界画。最为难事。用五十千购长安良工。始得厝手。长公尝为予言。购书之难如此。长公殁。此书归于予。赵灵均又为予访求梁溪故家镂本。首尾完好。始无遗憾。恨长公之不及见也。灵均尝手钞一本。亦言界画之难。经年始竣事云。有学集卷四十六
东坡志林
马氏经籍考。东坡手泽三卷。陈氏以为即俗本大全中所谓志林也。今志林十三篇。载东坡后集者。皆辨论史传大事。世所传志林。则皆璅言小录。杂取公集外记事跋尾之类。捃拾成书。而讹伪者亦阑入焉。公北归与郑靖老书云。志林竟未成。但草得书传十三卷。则知十三篇者。盖公未成之书。而世所传志林者。缪也。宋人编公外集。尽去志林诗话标目入之杂着中。最为有见。近代所刻仇池笔记志林之类。皆丛杂不足存也。初学集卷八十五
傅文恪公大事狂言
近代馆选。丙戌己丑为极盛。诸公有讲会。研讨性命之学。丙戌则袁伯修。萧允升。王则之。己丑则陶周望。黄昭素。董思白。及文恪公。幅巾布衣。以齿叙不以科叙。词林至今以为美谭。文恪公温文静退。光风淑气。熏然袭人。不以讲学树坛墠。而其学视诸公为尤精。每谓昔人移头换面。是学问中穿窬手。于单传直指。深言不疑。然实死心于儒门。乃能穿穴逗漏。打破漆桶。非如今人影掠话头。从鬼窟中作活计也。狂言谓大慧大悟一十八遍。小悟不计其数。元晦先生及伊川横渠。我朝罗整庵。虽尝学禅。微有所见。安能透彻如许。又谓阳明龙溪。尚未了向上一着。独知一念。禅家谓之独头无明。盖无量劫来生死本也。须知有向上事。将此生死根本。转为涅盘妙智。阳明云。无声无臭独知时。此是乾坤万有基。认此为极。则毫厘千里矣。此公之心学也。考公之为人。绳趋矩步。进寸退尺。作省心记。记过差以自省曰。平生亭亭楚楚。以丈夫自雄。乃为百欲作臧获。驱之禽兽之羣。又云。今之谭禅者。皆宗赵大洲只贵眼明不贵践履之说。终日谈玄说妙。考其立身制行。辞受进退之际。无一毫相应者。乃反贬剥周程。岂知彼在塔中安坐。而我乃遥说相轮耶。因病废药。箴砭干慧。口鼓之流。可谓至矣。读公书。正宜于此处着眼。庶可谓学佛作家。不负我师一片老婆心也。初学集卷八十六
严道彻独寤寐言
余读道彻子独寐寤言。视瞿元立所著生传。大有径庭焉。古之文人。多好反言击排。如所谓反骚非国语者。未有躬自击排如道彻子者也。白公有言。人固可与微言。夫人之可与微言者亦鲜矣。人生而吉凶相攻。情伪得失相感。犹形之有影也。人有形而影斯传焉。至于影又岂有传之者哉。作而起。行而止。离之则宛然。而即之则无有也。貌影中之人。而别其美丑。象其色笑。虽善画者。必穷执影中之人而加以玄冕。施以桁杨。虽善使物者不能也。元立之传。道彻子捜次其生平。比于曾史。皆影也。镂尘画空。饰以靑黄。岂有实相可指据哉。道彻子乃作寤言。痛自绳削。佹佹乎恶其影而去之。而不知其亦影也。道彻子之为道彻。善画者之所不能图。而善使物者之所不能索。固自若也。元立也。道彻子也。以影问形。将使谁正之哉。且道彻子之痛自绳削。不以饰智而盗名乎。而盗固圣贤精为之者。东郭先生之语盗曰。若一身庸非盗耶。道彻子之盗。东郭先生之所并席而坐也。古之人有所盗必有所舍。尧舜不盗慈。汤武不盗忠。周公不盗弟。道彻子循览于家人妇子。自视欿然。所不盗者固已侈矣。独盗名足病乎。圣人不死。大盗不止。极元立所捜次。不出仁义道德之属。皆盗余也。元立以为金玉。而道彻子以为土苴。视世儒之发冢胪传攘臂而仍者。不已远乎。道彻子语余。寤言之为梦呓也久矣。子何以觉我。余曰。为善无近名。为恶无近刑。庄生为子作注脚矣。余复何言。道彻子笑而不答。或曰。道彻子姓严氏。古称蜀庄。亦曰严周。道彻子今之庄生也。初学集卷八十六
南溪杂记
袁小修尝云。文人之文。高文典则。庄重矜严。不若琐言长语。取次点墨。无意为文。而神情兴会。多所标举。若欧公之归田录。东坡之志林。放翁之入蜀记。皆天下之眞文也。老懒废学。畏读冗长文字。近游白门。见寒铁道人南溪杂记。益思小修之言为有味也。道人之诗。与记杂出。古人之妙理。作者之文心。尺幅之间。层累映望。如诸天宫殿。影见于琉璃地上。行者殆不敢举足。久之而后知为地也。咏怀金陵古迹。及和皋羽隆吉诗。零星点缀。皆有深寄。苦爱洪觉范陆放翁。目为南溪二友。其言曰。石门。文中之佛也。放翁。文中之仙也。余为通其意曰。石门谒梁公鲁公庙李愬画像诸诗。佛子之忠义郁盘。扬眉努目。现火头金刚形相者也。放翁巢车望尘。家祭嘱子诸诗。仙人之飞扬跋扈。奋椎飞剑。负靑城老将毛羽者也。道人灰心入道。古井不波。学仙学佛。何独取乎二友。记言溪之东陂。钟山峯影。如莲华倒垂。夕阳晓月。有气熊熊然。二友之文章光怪发作。化为灵风怪雨。怳忽遁去。子可不慎备乎。道人不答。反手长啸。目直上视。仰睇云汉者久之。有学集卷四十九
沈石天浣花闲语
绛云一炬。万卷成灰。幷腹笥中西瓜大十许字。亦被六丁收去。此中空无所有。便作结绳以前人矣。且病眩经年。又如儿女子守闺阈。不得空阔一步。灰烬之余。巢栖树宿。幷无少文壁。染神山水。胶蜗冻蝇。目光如许。生人之趣。于我何有哉。读游轮曼记而喜可知。朗衢从西浙言归。凡遇片石之灵。一壑之奇。以至谼崖窅谷。彪猿之所啸据。樵镰之所不入。臞必诗传其神。文绣其骨。愈险愈快。不下靑柯之泪。至唁夷光而遘止后身。参桐君而盘桓流裔。吏逢尹喜。倾倒玄诠。僧访道明。谘商国事。适志觞咏。娱情丝竹。名花献笑。山鸟赠言。朗翁不惜泚靑镂管收之。第不忍过谢氏西台竹如意击石处。仅向庄韵楼一濡袂耳。于戏。世多凡才。不得不逃之于仙。世多鬼才。不得不趣之于圣。朗翁骨有九还之采。胷藏五色之珠。迅口信笔。出入玄化。盖飘飘乎其欲仙。洞洞乎其将圣也与。余一夕而味象名山。移情老宿。既窥瑶轮之秘。奚须万卷。悟宝筴之旨。兼空四大。余瘳矣。余无复有言矣。辛卯余月蒙叟谦益书于绛云余烬处。牧斋外集卷二十五
丁菡生自家话
樊迟在洙泗间。以从游善问称。左氏记其与齐人战。三刻踰沟之事。盖孔门高明广大英伟之儒也。既而请学农圃。收钦其精华果锐之气象。归于眞实。夫子目为小人。犹佛家之所谓小乘云耳。而儒者以麤鄙近利诃之。岂不陋哉。陈述古好谈禅。以东坡所言为浅陋。坡语之曰。公之所谈。譬之饮食。龙肉也。而仆之所学。猪肉也。公终日说龙肉。不若仆之食猪肉。实美而眞饱也。今世学禅者。镂影划空。金刚圈栗。棘蓬葛藤满纸。菡生自家话。近里着已。语皆实际。岂时人所谈。皆述古之龙肉。而菡生所学。乃东坡之猪肉耶。一以为粗鄙。一以为浅陋。下士闻道大笑。彼以为尘垢糠粃。而我则以为妙道也。僧问赵州如何是玄中玄。州云。汝玄来多少时。僧云。玄之久矣。州云。若不是老僧。几乎玄杀。有其眼者。莫将菡生话头蹉过。恐不如赵州僧玄杀。便终日坐饭箩边饿杀也。钞本牧斋有学集补遗题跋
朱长文琴史
朱长文琴史载董庭兰事云。薛易简称庭兰不事王侯。散发林壑者六十载。貌古心远。意闲体和。抚弦韵声。可以感鬼神。天宝中。给事中房管。好古君子也。庭兰闻义而来。不远千里。管为给事中。庭兰已出门下。后为相。岂能遽弃。唐史谓其为管所昵。数通赇谢。杜子美论救管。亦云。庭兰游管门下有日。贫病之老。依倚为非。管之爱惜人情。一至于玷污。易简在天宝中。以琴待诏翰林。与管同时。其言必信。繇易简之言观之。则庭兰固高人也。赇谢之事。出于赞管者之口。唐史固出于流传。而子美亦未为笃论也。以次律之贤。抱诬简牍。而庭兰一老。亦悠悠千载。伯原诗史。一旦洗而出之。可谓大快。次律贬广汉。庭兰诣之。次律无愠色。唐人诗云。惟有开元房太尉。始终留得董庭兰。庭兰果通赇谢依倚为非者。肯以朽耄从房公于蜀汉贬谪之日乎。书此以订唐史之误。初学集卷八十四
酒经
酒经一册。乃绛云楼未焚之书。五车四部书为六丁下取。独留此经。天殆纵余终老醉乡。故以此转授遵王。令勿远求罗浮铁桥下耶。余已得修罗采花法。酿仙家独夜酒。将以法传之遵王。此经又似余杭老媪家油囊俗谱矣。有学集卷四十六
菊谱
屈子云。朝饮木兰之坠露兮。夕餐秋菊之落英。盖其遭时鞠穷。众芳芜秽。不欲与鸡鹜争食。餔糟啜醨。故以饮兰餐菊自况。其怀沙抱石之志决矣。悠悠千载。惟陶翁知之。其诗曰。秋兰有佳色。裛露啜其英。饮酒荆轲诸篇。抚己悼世。往往相发。曹子桓送菊锺繇。谓感时迟暮。谨送一束。以助彭老之术。此非知屈子者也。檇李吕翁天遗。雅好莳菊。自谓有菊癖。述树艺栽植之法。为菊谱一卷。闻翁为故相文懿公之后。避世墙东。制荷衣。戴箨冠。其斯世遗民。悠然在南山东篱之间者与。抑亦饮兰餐菊有灵均之志与。嗟乎。人世荣华势焰。如风花烟草。昔时东陵侯。今为种瓜人。故相之子。于今为庶。能以种菊自老。贤于金张七叶多矣。他日访吕翁之菊谱。安知不以为靑门之阡陌乎。钞本牧斋有学集补遗题跋
文房四谱
文房四谱五卷。此本阙二卷。笔之词赋。又每谱词赋俱阙。又脱易简后序。非完书也。丙寅五月牧翁记。楹书隅录卷三
归玄恭看花二记
余尝谓西京杂记载上林令虞渊花木簿。排列名目。使人观乌椑木弱枝枣。辍兴卢橘蒲桃之感。不复点缀词组。若欧阳公牡丹志。小小谱录。发挥出如许议论。古人为文。或繁或简。皆非苟然而作。陆士衡云。故无取乎冗长。此所谓伐柯之则也。不然。则甲乙账簿耳。何以文为。玄恭今岁饱看牡丹菊花。纪其游最详。属余评定。岁莫偪塞。卒卒未遑点笔。姑书此以复之。然玄恭看牡丹诗云。乱离时逐繁华事。贫贱人看富贵花。此二句可括纪游数十纸矣。有学集卷四十九
怀素草书卷
余所见藏眞眞迹。凡数卷。大都绢素刓敝。字画浅淡。令人于灭没无有之间。想见惊沙折壁因风变化之妙耳。此卷笺纸簇新。无直裂纹匀之状。字皆完好。无一笔损缺。应知此上人是阿罗汉现身。尚在人间。故于此纸上挥洒墨汁。重作醉僧书游戏神通也。有学集卷四十六
颜鲁公自书诰
鲁公以精忠大节。不容于本朝。元载既诛。又为杨炎所恶。代宗山陵毕。授光禄大夫太子少师。依旧为礼仪使。此告云。建中元年八月廿八日下是也。旧书以谓外示崇宠。实去其权。明年。卢杞尤忌之。改太子太师。并罢其使。又明年而有许州之行。君子之不能胜小人。与小人之善祸君子若此。德宗号英主。受炎杞辈牢笼。若出手掌。何也。此告流传至今。虽悍夫弱女见之。皆知改容敛手。然当日之事。回环思之。犹可为感激流涕也。崇祯四年八月廿八日谦益拜观谨跋。初学集卷八十五
中书科书卷
今人书法。多涂雅结蚓。又每自书所为诗文。往往如鸟言鬼语。使人展卷茫然。不可别识。昔人诗云。醉来黑漆屏风上。草写卢仝月蚀诗。良可一笑也。此卷皆宣政间书史之笔。遒谨可观。且所书皆古人诗文。偶一展玩。如人当裸裎同浴时。忽见抠衣整冠者。不觉为洒然变色易容。于乎。此亦可以观世矣。初学集卷八十五
李文正公手书东祀录略卷
西涯先生李文正公东祀录一卷。在怀麓堂全集中。此其手书。以贻太原乔公白巌者。刘司空敬仲藏弆是卷。出以示余。余尝与敬仲评论本朝文章。深推西涯。语焉而未竟也。请因是而略言之。国初之文。以金华乌伤为宗。诗以靑丘靑田为宗。永乐以还。少衰靡矣。至西涯而一振。西涯之文。有伦有脊。不失台阁之体。诗则原本少陵随州香山。以迨宋之眉山。元之道园。兼综而互出之。弘正之作者。未能或之先也。李空同后起。力排西涯。以劫持当世。而争黄池之长。中原少俊。交口訾謷。百有余年。空同之云雾渐次解驳。后生乃稍知西涯。呜呼唏矣。试取空同之集。汰去其吞剥寻撦吽牙龃齿者。而空同之面目犹有存焉者乎。西涯之诗。有少陵。有随州。有香山。有眉山道园。要其自为西涯者。宛然在也。卷中之诗。虽非其至者。人或狎而易之。不知以端揆大臣。衔君命祀阙里纪行之篇什。和平尔雅。冠裳佩玉。其体要故当如此。狎而易之者。祗见其不知类而已矣。若近代訾謷空同者。魈吟鬼啸。其云雾尤甚于空同而不自知也。又乌足以知西涯哉。余将与敬仲别矣。敬仲暇日焚香帘阁。勿着西涯空同于心眼中。取两家之集。平心易气。旋而观之。以余言为何如。他日幸有以教我也。初学集卷八十三
李忠毅公遗笔
江阴之东原。里名长泾。赤岸相去五六里。牛宫豚栅。比屋相望。其中有二伟人焉。一为宫谕谥文贞缪公当时。一为御史谥忠毅李公次见。次见。则当时夫人弟之子也。余与当时游。识次见书生时。天启乙丑。逆奄钩党急。刺促长安中。篝灯夜坐。当时絮语及应山。余抚几叹曰。应山拚一死糜烂。为左班立长城。微应山。党人骈首参夷。他日有信眉地乎。次见击节以为知言。目光炯炯激射。寒灯翳然。为之吐芒。相与长叹而罢。明年。二公同时被祸。奄败。卒与应山偕恤录。盖三十余年矣。次见子逊之。钩摹槛车遗书。刻之于石。余观之。老泪沾纸。如绠縻不绝。余老而后死。洊更桑海。追忆往事。又在龙汉劫前。不自知涕之无从也。次见之训子。本忠孝教尊让。当饮章急征时。无湫攸孤愤之词。盖其天资近道。不事镞砺。而又涵养于神庙中年化成之日。为盛世之人材。宜终和且平若此。诗曰。先君之思。以勖寡人。有周中衰。妇人女子。浸灌先王之教。驯习温柔敦厚之风。孔子曰。丰水有芑。百世之仁也。不其然乎。不其然乎。逊之九龄藐孤。佩服遗训。崭然无忝所生。人谓次见有后矣。聿怀多福。君子有榖诒孙子。于李氏。庶几左验矣。而顾未验于国家。次见偕当时朝于帝所。周视下士。其亦有隐恫也矣。有学集卷四十六
祝枝山书格古论卷
允明眞迹。江左亦不易购。仿之锺王颜柳。上下千古。如子美所云。伯仲之间见伊吕也。余喜事收藏。得骏马之骨。犹沾沾自喜。冀绝足不远而自至。盖亦愚矣。岁戊寅。漫游广陵。及门二三子相随杖履。因于贵戚家得阅此二三卷。种种具备。不觉目眩心驰。如入栴檀香林。见具足相。为三生庆幸。遂诿諈我门商子。出所携舟中古彝宣炉二物。强为易之以归。延津之锷。恐为蛟龙摄去。榜人催促。倦游就道。时三月既望漏下二刻。翦烛为之记云。张大镛自怡悦斋书画录
詹希元楷书千文
中书舍人新安詹希元。以书法着于国初。尝楷书千文字。大如手掌。好事者摹刻行世。尝侍刘君潜熙所藏弆是也。希元之后。为永嘉姜立纲辈。后生习书者。皆贱简之。以为佐史之笔。几用以蜡车覆瓿。余则以为希元之书。遒劲整栗。视近代名家。反为胜之。妄庸之徒。目无古人。往往窜叔重之解字。诋羲之为俗书。于詹姜乎何有。繇君子观之。讹谬成种。迷妄相仍。书学亡而书法亦弊。曾不如詹姜佐史之笔。犹庶几乎六书之幪待。分隶之蜾蠃也。立乎今日。以指国初。制度文章。莫不有高曾规矩之叹。岂独翰墨一小技哉。后汉宦者汝阳李巡。白灵帝与诸儒共刻五经文于石。于是诏蔡邕等正其文字。自后五经一定。熹平之刻石经。儒林传之以为美谭。而不知其原本于巡也。刘君博学多览。精研六书。表章希元之书。为后生楷则。其亦有汝阳之志乎。呜呼。世之学士大夫。亦可以劝矣。初学集卷八十五
朱水部诰命墨刻
唐徐浩所书朱巨川告。余曾见之于长安。盖唐人最重告命。往往令攻书者为之。开元中。加皇子荣王以下官。诏宰相张九龄。裴耀卿。李林甫。朝士萧嵩等十二人。就集贤院人书一通以进。而颜鲁公所受诰及父赠诰。皆公自书。浩为肃宗中书舍人。当时以谓遣辞赡敏。而书法至精。故足宝也。吾同门友朱水部。恭遇两朝霈恩。三受宠命。皆出翰院巨笔。而最后则吾师高阳公之辞也。水部隆重其事。乞董学士玄宰书之。而斲石以传于后。余不知学士书法。于季海何如。第巨川告辞。寥寥简质。而水部所得。则极铺张扬厉之致。此亦古今文章之流别也。余承乏当制者几二载。窃叹于斯久矣。承水部之命。漫书于跋尾。初学集卷八十五
黄宫允石斋所作刘招
古人之文。未有无为而作者。无为而作。虽作而不传。传而不久。不作可也。余少时。读苏子繇三宗汉昭帝论。忽易其文词。窃疑吕成公不当录之于文鉴。已而深考之。子繇为此论。当哲宗初元之时。人主方富于春秋。冀其学道爱身。祈天永命。而托论于三宗。昭帝忧深虑远。古之大臣。献金鉴而箴丹扆者。殆未有以过此。吾以此益信古人之文。断无无为而作者。而少时之轻于持论。为可愧也。漳浦刘渔仲。挟筴游吴。经年未归。黄宫允石斋作刘招以招之。其文仿大招招魂。而其缠绵恻怆。起兴于朋友。而托谕于君臣之间。则亦屈宋之遗也。今之名能文章者多矣。如宫允之斯文。皆以为古之有为而作。作而传。传而可久者也。崇祯九年三月常熟钱谦益书其后。初学集卷八十五
黄玄宰书少陵书卷
陶仲璞守宝庆。强项执法。获罪岷藩。罢官还滇南。舟中无长物。惟董宗伯所书少陵诗一卷。是其生平所宝爱者。藏弆箧衍。出入怀袖。郁林太守以廉石压载。以此方之。彼为笨伯矣。宋人有渡江遇风者。悉索舟中宝玩畁之。风益急。最后以黄鲁直书扇投之。立止。江神故具眼如此。其视此卷。安知不宝重于南金大贝乎。仲璞其善藏之。初学集卷八十五
董玄宰书山谷题跋
右董文敏公玄宰书山谷题跋十则。是其中年最合作之书。公尝过余山楼。为人题松雪字卷竟。阁笔谓余。每一搦管。秀媚之气。侧出于腕间。不能驱遣。坐此不及古人耳。今所书山谷书。有云。凡书要拙多于巧。意亦相似。然此书轻浓得中。姿态横陈。唐人谓春花发艳。夏柳低枝。亦何尝以秀媚为病。而虎文爱此卷如头目。不忍豪夺。遂题归。有学集卷四十六
董玄宰与冯开之尺牍
冯祭酒开之先生。得王右丞江山霁雪图。藏弆快雪堂。为生平鉴赏之冠。董玄宰在史馆。诒书借阅。祭酒于三千里外缄寄。经年而后归。祭酒之孙硏祥。以玄宰借画手书。装潢成册。而属余志之。神宗时。海内承平。士大夫回翔馆阁。以文章翰墨相娱乐。牙签玉轴。希有难得之物。一夫怀挟提挈。负之而趋。往复四千里。如堂过庭。九州岛道路无犲虎。远行不劳吉日出。呜呼。此岂独词林之嘉话。艺苑之美谭哉。祭酒殁。此卷为新安富人购去。烟云笔墨。堕落铜山钱库中。三十余年。余游黄山。始赎而出之。如丰城人物。一旦出于狱底。二公有灵。当为此卷一鼓掌也。初学集卷八十五
李长蘅书刘宾客诗册
壬申秋夜。梦与长蘅遇于濠淮间。隔船窗相语。顾视舟中。笔床砚屏。位置楚楚。同游三人。幅巾道衣。皆有韵致。余问长蘅。兄今笔墨之债。约略尚如生前乎。长蘅曰。甚苦。今早正受人刺促。纸燥笔枯。心痒痒不耐。故出游耳。观其意思洒落。故知不堕鬼趣。却未知所与同游者。为何人也。乐天哭梦得诗云。贤豪虽没精灵在。此语信然。偶阅长蘅所书梦得诗册。漫记于此。嘉平九日书于荣木楼之残雪下。初学集卷八十五
尹子求临魏晋名人帖
子求谢黔兵事还蜀。不远东吴万里。吊我于削杖中。期以三年后携家出蜀。相依终老。而不得遂。此帖。则子羽宦蜀时。书以相贻者也。子求廉直好古。所至焚香拂地。晨起手自涤砚。楷书百余字。钩摹魏晋书法。捜剔抉擿。细入丝发。今观此帖。老苍瘦劲。光明雄骏之气。郁盘行墨间。良可宝也。子求生平。不吐一俗语。不作一俗事。不侣一俗客。处中朝士大夫中。如异鸡介鸟。顾其晚节卓绝如是。昔颜鲁公叱卢杞。詈希烈。握拳透爪。死不忘君。其在吴兴。与杼山画师陆鸿渐张玄眞之徒。理经藏。修韵海。坐三癸亭。援云倚石。风流弘长。映带百世。以是知古来忠臣志士。捐躯殉国。卓荦惊世者。皆天下眞风流不俗人也。吾又于子求见之矣。有学集卷四十六
张子石临兰亭卷
往吾友程孟阳汲古多癖。常宝藏兰亭一纸。坐卧必俱。以为眞定武也。等慈长老居拂水。亦好观兰亭。梦阳端席拂几。郑重出视。等慈指放字一磔。以为稍短。孟阳怫然不悦。曰此放字一磔稍短。如苍鹰指爪一缩。有横击万里之势。若少展。则无余力矣。师老书家。尚留此俗笔于眼底耶。辞色俱厉。面发赤不止。余以他语间之而罢。今年冬日。纸牕孤坐。忽见子石所临兰亭卷。追忆四十年前。山园萧寂。松括藏门。二老幅巾凭几。摩挲古帖。面目咳唾。宛如昔梦。子石斯卷。恨不得见孟阳昂首耸肩。抚卷而叹赏也。为泫然久之。有学集卷四十六
雪浪师书黄庭经
余少习雪浪师。见其御鲜衣。食美食。谭诗顾曲。徙倚竟日。窃疑其失衲子本色。丁未冬。访师于望亭。结茅饭僧。补衣脱粟。萧闲枯淡。了非旧观。居无何而示寂去矣。师临行。弟子环绕念佛。师忽张目曰。我不是这个家数。无烦尔尔。嗟乎。师之本色如此。岂余向者号嗄儿童之见。所能相其髣髴也哉。读师所书黄庭经。当知与五千四十八卷一切法宝。等同无异。虽然作如是观。所谓又是一重公案。非师本色矣。初学集卷八十六
清明上河图卷
嘉禾谭梁生。携清明上河图过长安邸中。云此张择端眞本也。卷首有五言律诗一首。题云。赐钱贵妃。下有内府珍图之印。又有清明上河图五字。卷尾有天辅五年辛丑三月十日观十一字。按金太祖天辅五年辛丑。即宋徽宗宣和三年也。若宋人题此。则不应以天辅记年。若金人所题。则当是时。阿骨打继杨割而起。方与辽日寻干戈。其所谓文臣。仅杨朴。高庆裔。高随等三四人。荜路蓝缕。何暇拈弄文墨。宋虽与金通问。马政赵良嗣辈。国书信使。浮海往还。皆讲论夹攻割地之事。此卷何以得入金源。而有天辅五年之题识耶。靖康二年。少帝在靑城。金人尽索法服玉册五辂九鼎之属。及国子监书版。三馆秘阁四部书。太尝礼物。大成乐舞。明堂大内图。以至乘舆服御珍玩之物。辇至军前。此卷或因以入虏。则题识当在天会以后。不当在天辅也。大梁岳璇跋尾。谓清明上河图五字。为宋道君书。而定以为道君之书。金主之印。殊未可信。或云。五言诗盖金章宗之作。尤非也。章宗所幸李元妃。性慧黠。知文义。即陈刚中所咏李妃妆台者。章宗何以不赐李而赐钱。金史所载章宗诸妃。亦无钱姓。此卷向在李长沙家。流传吴中。卒为袁州所钩致。袁州籍没后。已归御府。今何自复流传人间。书之以求正于博雅君子。天启二年壬戌五月晦日。初学集卷八十五
竹林七贤画卷
天启壬戌冬。余请告。将出都门。高邑赵忠毅公过邸舍。曰。此后再晤。未省何时。明日当携一尊酒偕高存之来。剧谭尽日而别。时内计戒严。余以为辞。公大笑曰。公亦为此言乎。避嫌疑。存形迹。岂我辈事哉。遂以刁酒固始鹅为饷。公亦不复来。此后遂不得见公矣。存之者。无锡高忠宪公也。逆阉之难。二公相继受祸。余慬而不死。曾为忠宪作神道碑。序其师友部党之详。而不获效一言于忠毅。盖忠毅与余气谊感激。有后死之托。其家子弟。未必知也。丹阳姜中翰。以所藏竹林七贤卷求题。开卷而忠毅忠宪之手迹俨然。为之掩袂拭面。不能自禁。呜呼。十四年以来。死生患难。宛如度一小劫。其间世事可悲可畏可涕可笑。亦不复堪再道也。总付与阮公一恸。幷借诸贤酒杯浇我块垒耳。崇祯己巳七月。初学集卷八十四
顾与治藏大痴画卷
大痴富春山图。已为焦尾琴烧竹笛矣。浮岚暖翠。往在毘陵唐氏得见之。如拱璧今堕落铜山钱埒中。明妃远嫁呼韩。欲省识春风一面。安可复得。此卷为与治家藏。清斋韵士。焚香矜赏。天寒翠袖。日暮修竹。如此相守。亦复何恨。一峯老人在车箱谷前。亦当披云一笑。庆兹卷之遭也。有学集卷四十六
黄子久画
一峯老人游履徧宇内。顾独爱虞山。结庐其下。朝云夕烟。变幻百出。俱归之老人笔底。此幅为四明谢象山所贻。适以示檀园。檀园拊掌赞叹。以为是必子久在虞时所作。故能为虞山写照。精妙入神至此。夫子久相去三百年。人得其片纸。辄珍如拱璧。今象山不远千里。邮致此图。而又遇檀园法眼鉴定。悬之草堂。顿令生色。故乐而书。辛巳二月望日记。张大镛自怡悦斋书画录
程孟阳画
孟阳最矜重其画。不轻为人点染。此幅眞吉光片羽。人间不足见也。近有吴中画家。伪作孟阳一册。属余题识。予面斥之。不怿而去。今为栎园题此幅。孟阳常为默举矣。丙申春三月谦益书于报恩僧窗。钞本周栎园藏画题记
李长蘅画扇册一
长蘅晚年游迹。多在西湖。邹孟阳闻子将。每设长案。列缣素。摊卷拭扇。以须其至。长蘅笑曰。此设三覆以诱我矣。挥毫泼墨。欣然乐为之尽。故两家所得最富。扇纸累百计不止。余平生爱惜朋友。檀园松圆楮墨。藏弆仅以十数计。绛云之灾。胥熸于火。而邹闻溘逝后。箧衍狼籍。僮奴窃取以供博奕。不知其为主人之头目脑髓。可叹也。有学集卷四十六
子羽收画扇十幅。上有邹氏图记。余抚之怃然而叹。以长蘅之诗画。两家之多取与余之寡取。未转盼而同归于尽。天下之物。其可锢而留之也哉。此册为楚人之弓。递代邮传。以及子羽。而余得以摩挲把玩。幸矣。子羽达人也。书其后而归之。己亥夏六月蒙叟钱谦益书碧梧红豆村庄。据金匮山房复位本补
李长蘅画扇册二
渊明集有画扇赞。卢尔德水取以名室。曰画扇斋。余爱德水之妙于欣赏而工于标举也。过杜亭信宿斋中。因语德水。此中难着俗物。如吾友程孟阳李长蘅。乃画扇斋中人耳。德水死。此斋为马肆矣。子羽得长蘅画扇。宜举德水例以名其斋。德水以渊明之赞。而子羽以长蘅之画。如灯取影。各有其致。余他日党补为之赞。
拂水丙舍新成。溪堂磵户。差可人意。松圆老人叹曰。但恨长蘅早去。不得渠仰面背手。吟啸叹赏。为缺陷事耳。今年修葺秋水阁。少还旧观。松圆亦为古人久矣。览长蘅画扇。烟岚浓淡。堤柳蔽亏。朝阳花信。居然粉本。吾诗固有之。安知李三不与大痴诸人神游其间耶。
过南滁上清流关。关山屈盘。关门有壮缪侯庙。朱干红斾。闪扬山城丽谯上。此扇景约略近之。过此如穿井干而出。惊沙平田。骋望千里。此走濠泗丰沛道也。长蘅过此。口占示余曰。出门日日向东头。才过濠州又宋州。心似磨盘山下路。千回万折几时休。扇头岭路纡余。人家客店。几点在夕阳外。正似磨盘山脚。日晡驱车时也。欧阳公云。漠然徒见山高而水清。此何时也耶。长蘅诗檀园集失载。追录于此。
此幅长堤疎柳。溪桥回复。绝似吾山庄沿堤风景。孟阳居闻咏亭。散步行吟。垫巾往返。步屧可以指数。今扇头堤桥上。一叟闲闲扳枝倚树。傲兀自得。使山中村媪牧竖。信手指目。必以为吾孟阳也。长蘅尔时随手点染。岂自知为孟阳写眞耶。
东坡书报王定国。余近日画得寒林。已入神品。此老矜重。自以为能事如此。岂若吾长蘅盘礴之暇。以退笔残墨挥洒。遂妙天下耶。坡尝言。欧阳公天人也。人或以为似之。且过之。非狂即愚。余安得为此无稽之言。亦聊以发子羽一笑耳。长蘅易直阔达。多可少忤。然其胸中尚有事在。启祯之交。感愤抑塞。至于酸辛呕血。作枯木皱石。虬曲蟠郁。亦所谓肺肝槎牙生竹石也。
松圆老人尝于奚奴折扇。画袁海叟隔花吹笛正黄昏之句。珠林玉树。淡月朦胧。余苦爱之。长蘅此幅。彷佛相似。登铁山。坐长蘅六浮阁址。看西山梅花海。古香清尘。浮动心眼。使人取次指点。便欲扬去。大抵清林疎樾。清烟淡粉。昔人所评浅绛色画。唯吾江南有此风景。又非此中高人秀士。不能笼挫捞漉。写着阿堵中也。二老仙去。子羽故应玄对此语。
东坡李唐臣秋景云。野水参差落涨痕。疎林欹倒出霜根。浩歌一棹归何处。家住江南黄叶村。长蘅画扇累幅。皆饶此意。盖自壬戌罢公交车。绝意荣进。思终老于菰蒲稻蟹之乡。其寄兴疎放如此。今余老矣。暮年江关。微风摇动。未知长腰缩项。得安稳老饕否。李画中有长年舟子。却回烟棹。张颐鼓枻。故坡诗有浩歌一棹之句。今应于扇面补画一白头老人。企脚放歌。以代舟子。诗有之。蒹葭苍苍。白露为霜。所谓伊人。在水一方。江南黄叶村中。岂可无此一老人耶。
展画卷至第十幅。扁舟浅水。蓑笠一翁。面山兀坐。居然李唐画中。舟子抚卷辗然。岂天之有意于斯人耶。碧梧红豆村中。凉风将至。白鸥黄叶。身在长蘅画扇中。仙酒独酌。炉香凝尘。因念柴桑处士。观山海经。览穆王图。流咏荆轲田畴胸中。犹扰扰多事。放笔一笑。钞本牧斋有学集补遗题跋
长蘅画
长蘅每语余。精舍轻舟。晴窗静几。看孟阳吟诗作画。此吾生平第一快事也。余笑曰。吾却有二快。兼看兄与孟阳耳。长蘅没后七年。从昭彦见此幅。为之慨然。遂题数语。使后之观者。不独赏绘事之妙。亦知其虚怀好善。不自以为能事。眞有前辈风流也。乙亥新秋日题。初学集卷八十五
檀园墨戏册
悠悠世事。一切摆落。惟故人如梦阳长蘅。时时入梦想中。去岁泊西湖。有怀二君诗云。佛灯官烛古珠宫。二十年前两寓公。画笔空蒙山过雨。诗情淡荡水微风。断桥春早波吹绿。灵隐秋深叶染红。白鹤即看城郭是。归来华表莫匆匆。山僧遗老。犹及见二君者。读余诗咸为叹息。今年冬。子羽持长蘅画册索题。余方翻阅首楞。未遑着语。遂书此诗于后。倘如吾诗落句。华表归来。安知不拈伽陀中语。却来观世间。犹如梦中事。相与破颜一笑也。辛卯阳月蒙叟钱谦益书。牧斋外集卷二十五
郑千里画册
丁南羽郑千里皆与予善。而箧中无一缣片素。今王君藏千里小景百幅。装褫标识。卷帖精好。人之好事与不好事相去若此。然君既善收藏。又乐与人赏鉴。晴牕棐几。焚香展玩。百幅中云舫烟海。时时与余共之。则余家画笥。故在金陵。安知非余一厨之寄。而徒以藏弆为有无也哉。君宝爱此册。属余题其端。余观古人书画。不轻加题识。题识芜烦。如好肌肤多生疥疠。非书画之福也。桓玄憎客以寒具手执画。好事家以为美谈。余之信手批抹者。其点污卷轴。尤甚寒具之油。而人顾以为好者。何也。聊书此以发君一笑。有学集卷四十六
吴渔山临宋元人缩本
董巨以后。山水一派。流种东南。元初赵文敏独臻其妙。黄子久。吴仲圭。倪元镇。王叔明诸家。相继而作。明兴百余年。而有沈启南。唐子畏。文征仲。又将百年而有董华亭。盖江左开天之地。斗牛王气。垂芒散翼。焕为图绘。非偶然者。其风流文采。久而滋长。亦熏习之力使然也。余闻子久居乌目傍小山。饮酒所至。辄画自湖桥抵拂水。放舟两湖。画横卷长数十丈。稿本未经装裱。民家束入竹筒。置复壁中。访求不可得。华亭为抚掌叹息。舣舟湖山间。坐卧累日。语予曰。子久数十丈卷。今饱我腹笥。异时当为公倒囊出之。华亭仙去三十余年。山牕水榭。未尝不追忆斯言也。冬日屏居。渔山吴子视予手临宋元画卷。烘染皱皴。穷工尽意。笔毫水墨。皆负云气。向之慨慕子久。与华亭所手摹心追者。一往攒聚尺幅。如坐镜中。岂不快哉。渔山古淡安雅。如古图画中人物。将子久一派。近在虞山。余深望之。此卷眞迹。皆烟客奉常藏弆。又亲传华亭一灯。密有指授。故渔山妙契若此。烟客跋尾。不欲示人以斲轮之妙。故隐而不书。予聊及之。以信吾熏习之说。有学集卷四十六
王石谷画
黄子久没二百余年。沈文一派。近在娄江。石谷子受学于玄照郡守。又从奉常烟客游。尽发所藏宋元名迹。匠意描写。烟云满纸。非画史分寸渲染者可几及也。子久居乌目西小山下。坐湖桥看山饮酒。饮罢辄投其缾于桥下。舟子刺篙得之。至今呼黄大痴酒缾。晚年游华山。憩车箱谷。吹仙人所遗铁笛。白云滃起足下。拥之而去。石谷安贫守素。胎性轻安。去凡俗腥秽远甚。已得子久少分。画品当亦尔尔。昔人言子久画山头。必似拂水。叔明画山头。必似黄鹤。二公胸中有眞山水。以腹笥为粉本。故落笔辄似。石谷殆可与语此。然吾乡艺苑多人。画家则子久。隶篆则缪仲素。词赋则桑民怿徐昌国。今皆寥绝无继。而子久衣钵殆将独归石谷。此可为三叹也。有学集卷四十六
王石谷画卷
子久殁二百余年。沈文一派。近在娄江。石谷子受学于玄照郡守。又从奉常烟客游。尽发所藏宋元名迹。匠意描写。烟云满纸。非画史分寸渲染者可几及也。子久居乌目西小山下。坐湖桥看山饮酒。饮罢投其瓶于桥下。舟子刺篙得之。至今呼黄大痴酒瓶。晚年好华山。憩车箱谷。吹仙人所遗铁笛。白云滃起足下。拥之而去。石谷安贫守素。胎性轻安。去凡俗腥秽远甚。已得子久守分。画品当亦尔尔。昔人言子久画山头。必似拂水。叔明画山头。必似黄鹤。二公胸中有眞山水。以腹笥为粉本。故落笔辄似。石谷殆可与语此。然吾乡艺苑多人。画家则子久。隶篆则缪仲素。词赋则桑民怿徐昌国。今皆寥绝无继。而子久衣钵殆将独归石谷。此可为三叹也。癸卯中秋东涧遗老钱谦益题于云上轩。牧斋外集卷二十五
为沈石天题高士册
于陵仲子。兄为炎相。不如李螬。朝野多机；不如桔槔。柳城君□。茸柳百城。南面不易。抢身入图。呼之不出。老莱子妻。我韨子佩。荣必有辱。鸟残毳余。永矢弗告。桐君□□。指桐自称。卖药取醉。眞人息深。投水齁睡。道明尊宿。织屦养母。大者退贼。心城内攻。世何不识。子云先生。艹玄避世。深心抽啧。桐子无知。等于寥习。谭化之□。齁咍囊中。别有天地。笑问书存。渔也同类。司空图□。裂月撑霆。惊人一鸣。槁死空谷。了尔平生。船子和尚。竖起桨子。讨个下落。不愁风波。平地作恶。谢皋羽□。西台泪竭。竹如意碎。为知己死。举世有媿。郑所南□。死心心史。史成可死。死在天上。生在井底。沈遴士□。身隐织帘。意则遐托。胤亦有人。埋光佣作。牧斋外集卷二十五
刘媛画大士册子
吴道子画佛。昔人以为神授。今观刘媛所画大士。岂亦所谓梦作飞仙觉来落笔者耶。沈生乃得此嘉耦。岂非宿缘。萼绿华降羊权。南岳夫人曰。冥期数感。亦有偶对之名耳。东坡曰。羊生得妻如得风。握手一笑未为辱。殆谓沈生夫妇也。初学集卷八十五
  </div>
  <div class="pagination">
   <a href="绛云楼题跋_page4.html">
    上一页
   </a>
   <a href="绛云楼题跋.html">
    1
   </a>
   <a href="绛云楼题跋_page2.html">
    2
   </a>
   <a href="绛云楼题跋_page3.html">
    3
   </a>
   <a href="绛云楼题跋_page4.html">
    4
   </a>
   <span class="current-page">
    5
   </span>
   <a href="绛云楼题跋_page6.html">
    6
   </a>
   <a href="绛云楼题跋_page7.html">
    7
   </a>
   <a href="绛云楼题跋_page8.html">
    8
   </a>
   <a href="绛云楼题跋_page9.html">
    9
   </a>
   <a href="绛云楼题跋_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
