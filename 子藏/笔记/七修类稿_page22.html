<!DOCTYPE html>
<html>
<head>
    <meta charset="UTF-8">
    <title>七修类稿 - 第 22 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>七修类稿 - 第 22 页/共 28 页</h1>
    <div class="content">　　啸堂集古录铜盘铭（图略）
　　汝帖铜盘铭 释同前○钟馗钟馗起于明皇之梦，唐逸史所载也。予尝读《北史》，有尧喧本名钟葵，字辟邪。意葵字传讹，而捉鬼事起于字也。昨见《宣和画谱》释道门云：“六朝古碣得于墟墓间者，上有钟馗字，似非开元时也，按此正合其时。葵字之讹，恐如薛仁贵碑，实名礼，而传写之谬。又如十八学士之类欤？存疑以俟博古。○格古要论当再增考《格古要论》一书，洪武间创于云间曹明仲，天顺间增于吉水王功载，考收似亦博矣。偶尔检阅，不无沧海遗珠之叹，若琴论后当入古笙管，《淳化帖》后当收谱系一卷，珍宝门欠楚母绿圣铁，异石类欠大理仙姑，异木欠伽蓝香，古铜中欠古镜布刀等钱，杂考欠刚卯，纸论欠藏经笺，且珍宝后当设一羽皮，如狐貉、孔雀，翡翠、豹兕之类，而文房门岂可不论宋元书刻？至于博古图中之器，各省志内之刻，又一考之，必尤有所增也。
　　○偻亻罗俗云偻亻罗，演义谓干办集事之称，《海篇》训亻罗字曰健而不德，据是二说，皆狡猾能事意也。然未见其出处，昨读《五代史 刘铢传》，有曰：“诸君可谓偻亻罗儿”，则知来亦远矣。
　　○轮扁管仲《庄子》载：齐桓公读书堂上，轮扁释椎凿问公曰：“所读何言？”公曰：“圣人之言。”扁曰：“古人糟粕耳。”公曰：“轮人安得议乎！有说生，无说死。”扁曰：“以臣事观之，徐则甘而不固，疾则苦而不入；不徐不疾，得之手而应之心；口不能言，古之人死矣，君所读者，糟粕耳。”又《韩诗外传》载：楚成王读书殿上，轮扁作而问曰：“君所读何书？”成王曰：“先圣之书。”扁曰：“以臣轮言之，规为圆，矩为方，此可付乎子孙；若夫合三木而为一，应乎心，动乎体，不可得而传也；则凡所传，糟粕耳。”然二文不同，而义则一，但楚成、齐桓，未知孰是。予意《庄子》尚近，韩则汉人也。管仲寝疾，桓公往问之曰：“仲父疾甚矣，不幸不起，政将安移之？”管仲未对；桓公曰：“鲍叔何如云云”，尽，管仲遂卒。此《管子》书之言也。刘向《说苑》又曰：鲍叔死，管仲举上衽而哭之，泣如雨下；从者曰：“非君臣父子也。”仲曰：“非子所知”。以《管子》所载，则鲍叔死在仲后；而《说苑》又言鲍叔前死矣。予意尚当从《管子》，盖刘向传闻之言也。
　　○三杰四杰世知张良、萧、韩为三杰，而不知唐丞相宋、张说、太子少傅源乾曜，同日拜官，明皇赐三杰诗，时号三杰。宁程颢为县簿，张山甫为武功簿，朱光庭为万年簿，关中号为三杰。世知王、杨、卢、骆为四杰，而不知宋之韩、范、富、欧、亦号四杰。
　　○圣贤须目国朝何侍郎孟春《余冬序录》载：黄伯固曰：“偶考圣像无髯，惟宗庙小影为真。”又引《孔丛子》云：“先君无须髯，而天下王侯不以此不其敬。”予尝读其书，文非此意，而伯固之言不知何在。但孔谱中吾夫子四十二表形容尽矣，须多如此；而独不言者，得无疑乎？或伯固之言有据也。
　　又读朱子文集，见其答林德夫、刘季章等书云：“今左目已不可治，又颇侵右目矣。”又曰：“左目已盲，右目亦渐昏数日矣。”纷纷言左目失明处多也，今年谱但言有足疾而不言目疾，此诚阙典也。大圣贤之仪形，宁有不知可以想像之耶？
　　至于建中靖国间，例复旧官，山谷有诗十首，其一为东坡云：“阳城论事盖当世，陆贽草诏倾诸公；翰林若要真学士，唤取儋州颓鬓翁。”则知坡老无鬓发矣；又其妹戏坡曰：“欲扣齿牙无处觅，只闻毛里有声传。”则多项矣。因亦附记耳。
　　○郭张不当录滁阳王之子某，虽同太祖取和州而战没；张天佑亦同太祖取和阳、太平，分筑其城，败元太子、平章等，然彼时滁阳尚在为主，事属滁阳；郭、张并我太祖，不过俱在其麾下耳，二人无一事曾受命于太祖也，何可入《功臣录》中？○乌ζ诗曰：“无感我兮，无使ζ也吠。”《尔雅》曰：“ζ，狗也。”然ζ字今俗读龙字，非也。唐武后时，药王韦善俊有犬名乌ζ，盖黑狗也。元稹、韩政光诗皆有乌ζ语。今人以张然杀奴事，得犬之力，遂以拜犬为乌龙，即写龙字。尤可笑。
　　○怡子秋风苏杭呼痴人为怡子，累见人又或书呆、二字，虽知书如杭徐伯龄，亦以怡字为是。予考《玉篇》众书，无怡、呆二字，独字《说文》云：“马行仡。”而《韵会》云：“病也，痴也。”凡痴字皆作，独《海篇》载怡、呆二字，亦曰义同字。是知、呆皆俗字也。尝闻小儿云：“阿怡，雨落走进屋里来。”又读程泰之《演繁露》，郑獬字毅夫，守江陵，作《楚乐亭记》，有颂云：“我是苏州监本呆，与爷祝寿献棺材，近来仿佛知人事，雨落还归屋里来。”又知亦有来历。又俗以干人云“打秋风”，予累思不得其义，偶于友人处见米芾札有此二字，风乃丰熟之“丰”，然后知二字有理，而来历亦远。
　　○《世说新语》记事多谬苏峻之乱，因庾亮轻下诏征之，既而下石头，朝廷倾覆；亮奔温峤，峤劝亮见陶侃。盖时起义兵，而众推侃为盟主也；侃意正欲诛亮以谢天下，亮犹豫不敢。此事重出：其一曰：温云：“溪狗我所悉知，卿但见之。”因而陶见庾貌丰姿神爽，遂改视，欢宴终日。一曰：“卿但遥拜，保无他也。”陶见之，不觉释然。殊不思陶乃尚事功而厌清谈，饮有限而鄙时流者。岂丰姿神爽使能改欲诛之意，且得欢宴终日耶？又使“遥拜保无他”，亮亦天子以下一人，此言轻可语之耶？”陶传自云：庾诣拜谢，陶曰：“元规乃拜士行耶？”此足以见其实也。况二条自相予盾，若望蔡是谢琰居官地名；注为琰之小字，琰之小字末婢也。王敦与钱凤谋逆，夜为王允之所闻，允之吐被酣睡；记为王右军者，纷纷不一。又如刘尹抚王长史背曰：“阿奴比丞相，但有都长。”王长史酒酣起舞，刘尹曰：“阿奴，今日不复减向子期。”文俱重出，此类尤甚，但此书以清谈奇谑高尚颖敏之事为主，故多取于晋者，似不作可也。
　　○四皓考按《陈留志》云：东园公姓唐，名秉，字宣明，襄邑人，常居园中，因以为号，夏黄公姓崔，名廓，字少通，齐人，隐居夏里修道，故号夏黄公；里先生。河内轵人，泰伯之后，姓周，名术，字元道，号曰霸上先生；却欠绮里季。皇甫谧《高士传》载：绮里季姓朱，名晖，字文季。四人详矣。然《索隐》亦引《陈留志》，则园公又欠名，黄公更廓曰广，《鄞志》又以黄公姓黄；《苏州志》又载里先生宅在太湖中，今包山有里村，是其处也。予以《索隐》既引《陈留志》欠园公之名，失写也；廓与广同姓黄，非崔，文义顺也；里既称泰伯之后，必苏人，或寓居于轵也；或者又疑此四人为无有，以其能隐于秦者，汉初一书即肯来耶？是张良假之者也，后不言之可知矣。予又意不应各书详载如此，而《齐东野语》复辨如彼，《东观余论》又辨园当作圈最详，则尚当有之也。又北齐徐伯珍弟兄四人，白首相对，亦号四皓。
　　○船舟之多名矣，未闻有舟之神名。梁简文《船神记》谓：名鸿耳。《北户录》又呼为孟公、孟姥。古有辑濯丞印，辑濯，舟官名。
　　○汉字会意错郑重，《王莽传》“非皇天所以郑重降符”云，意犹言频烦，世以尊重会之。偃蹇，相如《子虚赋》“掉指挢以偃蹇兮”，注曰：委曲貌，世以不得意会之。皆误矣。乾没，《张汤传》“始为小吏乾没”。师古曰：乾音干，遂以财货干人而没之。又以干心没入官也。殊不知射利成败，故如淳曰：“豫居物以待之，得利为乾，失利为没也。”阴重，《周仁传》“其人阴重不泄”，谓暗密性重而不泄人言，或以为阴囊重大而不泄，可笑可笑。
　　○谚语解扌兜踏，取桔槔取水之义，上以手扌兜而入，下以脚踏而出，谓其辗转不散乱也，借人之难理会意。邋遢。《海篇》云：行歪貌。借为人鄙猥糊涂意也。{鑫车}{轰金}二字，虽《海篇》亦不载，今《俗字集》上有之，谓作事轩昂太过之意。予有《杂字》一册，乃宋刻也，似此等语皆出宋时。故《山谷集》中有{隹大}、{吉天}、Ｂ２５苴、亻、Ｂ２６、铳、Ｂ２７等字，多谓蜀语也，义皆如今时之解；亻且、亻、Ｂ２６谓物不益蠲也，《海篇》亦曰：恶也，不知何意。措大为秀才者，以其举措大道也。
　　○销金锅吾杭西湖盛起于唐，至南宋建都，则游人仕女，画舫笙歌，日费万金，盛之至矣。时人目为销金锅，相传到今，然未见其出处也。昨见《一竹枝》词，乃元人上饶熊进德所作，乃知果有此语。词云：“销金锅边玛瑙玻，争似侬家春最多，蝴蝶满园飞不去，好花红到剪春罗。”
　　○铜柱考铜柱，汉马援所立，在交趾，闻今石培其下。唐《南蛮传》云：“明皇时，诏何履光定南诏，取安宁城及盐井，复立马援铜柱。”又史云：元和中，马总为安南都护，又建二铜柱于故处，著唐德以表伏波之裔。《五代史》云：天福间，楚马希范平群蛮，自谓伏波之后，立铜柱于溪州。共四次也。《太平御览》俞益期笺曰：马文渊昔立铜柱于林邑，遗兵数十，号曰马流。今柱没海中，赖此民以识故处。据此，则今所有，必何履光、马总者也，故云复立故处；希范者，又在溪州矣。若今大理府者，乃铁柱也，每岁民帖金以邀福，故似铜，此蒙氏所立。又尝闻有谶云：“铜柱折，交人灭。”此必指伏波所立之地耳。
　　○诗文托名昔宋太史景濂辨廉仁公勤四箴，乃王迈实之之作，但西山爱此四铭，特揭座右。自赵松雪误言为西山之作，世遂成讹也，辩证甚悉。今《西山集》第二十卷中，果自言其所以，奈何一讹之后，虽名人学士，不复知也。如杜律虞注，乃元季京口进士张伯诚所注，今山西所刻七言注解，黄海亭后跋，已悉之矣。《剪灯新话》乃杨廉夫所著，惟后《秋香亭记》，乃瞿宗吉撰也，观其词气不类可知矣。《香奁集》鄙亵者非杨廉夫，乃韩致光之诗。然三者非欲借重于人，则一时刊误，亦到今尚有未知者。
　　○堂帽唐祭今之纱帽，即唐之软巾，朝制但用硬盔列于庙堂，谓之堂帽；对私小而言，非唐帽也，唐则称巾耳。宗庙之路曰唐，谓设祭于庙之中道，故云唐祭，非堂祭也。
　　○夫子貌似阳虎子畏于匡。注以“貌似阳虎”，欠注貌之所以似者。夫人如蒙<鬼其>，虎亦如蒙<鬼其>故也。纬书以为非貌似阳虎，阳虎家臣颜高，后为孔子弟子，因御车于前，匡人见而欲诛之。恐非也。
　　○孔溪不知诗义庆历中，西师未解，晏元献大雪会饮，欧文忠席上有“须怜铁甲冷彻骨，四十余万屯边兵”之诗。《孔溪谈苑》以为似寻闹也，且引韩昌黎《赴燕裴度》诗为证，殊不知韩诗亦有讽意，如曰“园林穷胜事，钟鼓乐清时”，正见清时乃可穷胜事也。又如白乐天雪宴有“岂知阌乡狱，中有冻死囚”，杜子美《云安陪诸公宴》有“万国皆戎马，酣歌泪欲垂”，皆具乐以天下之情。是孔溪不知作诗之义也。
　　○东窗事犯岳武穆戏文，何立闹丰都，世皆以为假设之事，乃为武穆泄冤也。予尝见元之平阳孔文仲有《东窗事犯乐府》，杭之金人杰有《东窗事犯》小说，庐陵张光弼有《蓑衣仙》诗；乐府小说，不能记忆矣，与今所传大略相似。张诗有引云：“宋押衙何立，秦太师差往东南第一峰勾干；恍惚人引至阴司，见秦对岳事，令归告夫人东窗事犯矣。复命后，因即弃官学道，蜕骨今在苏州玄妙观，为蓑衣仙也。”据此，数人实有是事可知矣；否则，何铸子孙世为青盲，而罗汝楫之子，鄂州一拜岳庙，即不起。岂非其证欤？洋洋赫赫，如此大事，果无报欤？若《夷坚志》载何仙无押衙之说，恐或遗之也。
　　○三国宋江演义《三国》、《宋江》二书，乃杭人罗本贯中所编。予意旧必有本，故曰编。《宋江》又曰钱塘施耐庵的本。昨于旧书肆中得抄本《录鬼簿》，乃元大梁钟继先作，载元、宋传记之名，而于二书之事尤多，据此尤见原亦有迹，因而增益编成之耳。
　　○秦汉书多同《孟子》所书：齐景公问于晏子曰：“吾欲观于转附、朝，遵海而南，放于琅邪，吾何修而可以比于先王观也。”晏子对曰：“天子诸侯，无非事者，春劣耕而补不足，秋省敛而助不给。今也不然，师行而粮食，从流下而忘反谓之流，从流上而忘反谓之连，从兽无厌谓之荒，乐酒无厌谓之亡，先王无流连之乐，荒亡之行。”景公说，大戒于国。《管子 内言戒》篇曰：威公将东游，问于管仲曰：“我游犹轴转斛，南至琅邪。司马曰：‘亦先王之游已’，何谓也？”对曰：“先王之游也，春出，原农事之不本者，谓之游；秋出，补人之不足者，谓之夕。夫师行而粮食其民者谓之亡，从乐而不反者谓之荒。先王有游夕之业于民，无荒亡之行于身。”威公退，再拜命曰：“宝法”。洪容斋读而疑之，以管氏既自为书，必不误也，何二子之语相似？因而载之三笔，欲细考也。元人郑元以贾谊《新书》多同《大戴》之篇，意古或有是言。
　　予尝记忆所知者，《荀子 劝学》篇与《大戴》之劝学前面俱同，或句有先后，字有多寡，乃《大截》刊误也。《礼论》与《史记 礼书》后段同，《乐论》与《乐论》互有详略，内中《三年》问即《礼记》之所载也。《哀公篇》前半段即《大戴》哀公五义章也。《大戴》三本一篇，是截《荀子 礼论》中之一段，“天地者，生之本也”五百言，而《史记》又截五百言之后，“礼岂不至哉”以下作自己极言礼之损益，为礼书之结。《礼经 聘义》后，“子贡问比德于王”一段，亦《荀子》之所有。《礼》有《礼运》，《家语》亦有之，始则俱同，而中后则未详于《礼》也。《大戴 曾子大孝》篇，与《小戴 祭义》同，《礼察篇》与《小戴 经解篇》同，且又重出于贾谊《治安策》。《文王官人篇》与《汲冢周书 官人解》相出入。《新书 保傅》前一段千六百言，无一字之不同《大戴》，中则《大戴》增益三公、三少之事，末段胎教几二千言，又无也；但其中《大戴》说巾车之处，《新书》却说悬弧之礼，此则不同也。然《大戴》总为一篇，而《新书》各条分之。《家语 执辔篇》言人物之生数一段，又与《鸿烈解 地形训》、《大戴 易本命》数百言相同。《列子 黄帝》篇言海上之人好鸥一段，与《吕览 精喻》篇海上之人好蜻者全类。《战国策》楚宣王与群臣问答狐假虎威一事，与《新序》并同，但其后二十余言不同，二者所同，皆不下二百余言。
　　予尝反覆思维，岂著书者故剽窃耶？抑传记者或不真耶？非也。二戴之于《札记》，彼此明取删削，定为礼经。其余立言之士，皆贤圣之流，一时义理所同，彼此先后传闻；其书原无刻本，故于立言之时，因其事理之同，遂取人之善以为善；或呈之于君父，或成之为私书，未必欲布之人人也；后世各得而传焉，遂见其同似。于诸子百家偶有数句数百言之同者，正是如此耳，此又不能尽述。○黄陵琴济渎物四川黄陵庙有一琴，殆如朽木，匣于神前，传以为鲁般所造。人以一指扶之，辄转自行，表侄许郎中云：“此即运瓶之术，盖道流假此以神施舍耳。”理或然也。河南济渎庙神，人有假贷货帛财物者，随祷即出水面。予家曾亲得之，如期还纳，复沉于水，灵异甚验也。昨见《都公谭纂》云：乃伏机耳。洪武间，山西张姓者曾仿其制为之，以为客玩，是亦巧术者作以显神，传流至今耳。予思二事诚为有理，怪者有之，不常也；今久而能然，岂非其术乎？



　　●卷二十四 辩证类○牧牛图世传画有牧牛图，乃仙笔也，日见一牛食草栏外，而夜宿栏内，殊无指实。闻之者或疑或罔，亦无定见，不知此画乃南唐后主所有，献于宋太宗。太宗询之群臣，皆莫知也，独僧赞宁曰：“此海南珠脂和包画之，则夜见；沃焦山石磨色画之，则昼见，各一牛也。”据此，画必有矣，但沃焦山人不可到，而珠亦无脂，恐一时取辨应对云尔。惜当时太宗不再根求。昨读邱至纲《俊林机要》，其言似皆戏术，要其至理，亦若近是。故闻人亦尝试验一二，彼云：牛图之画，乃用大蚌含胎结珠未就如泪者，立取和墨，欲日见者于日中画，欲夜见者于月下画。此说似有理焉。盖蚌珠乃日精月华所成，今以未就之泪，布于日月之下，待其干焉，则受此之精于墨矣，各以时见，或有之也。予亦惜珠泪难得未试耳，书此以待辩博。
　　○饮器饮器，韦昭以为卑，晋灼以为虎子之属。颜师古曰：匈奴以月氏王头共饮血盟，是饮酒之器也。予意二字原出《张骞传》，其言匈奴破月氏王，以其头为饮器，即今之匾。虎子，便溺之器，故颜说为是也。近时人又以贮酒之器谓之急须，亦止为一饮字讹之，殊不知古人以溺器为急须，乃应急而须待之者，反又不知其义。可笑。又枝梧，谓不能主也，故项羽斩宋义，诸将莫能枝梧是也。今人以推调哄人曰支吾，乃音同而字义不同也。
　　○书竹一法《韵语阳秋》尝曰：“陆探微作一笔画，实得张伯英草书诀，张僧繇点曳斫拂，实得卫夫人笔阵图诀，吴道子又授笔法于张长史信。”书画用笔，同一三昧。然即近代论之，如戴近、吕纪、周臣辈，画亦神品，未见其能书也。第宋、元以来，惟善画竹者，必能书，若东坡、与可、仲圭、仲昭是也。故子昂有诗云：“石如飞白木如籀，写竹应知八法通。”本朝王绂亦曰：“画竹之法，竿如篆，枝如草，叶如真，节如隶。”二言信诸。
　　○郎称予尝因己姓之少，而思古之名人称郎者众矣，因略具于左，备记问之一也。汉邓通为黄头郎，吴周瑜称周郎，晋桓冲名买得郎，谢道蕴称夫王凝之为王郎，何晏称粉郎、何郎，王僧辩称鲍泉为玉郎，潘岳曰潘郎、檀郎，王僧虔曰王郎，齐江曰江郎，刘显甫曰刘郎，刘禹锡自称刘郎，梁顾协曰顾郎，北齐卢师道曰卢郎，邢邵呼袁肇修曰清郎，后周独孤信曰独孤郎，沈约曰沈郎，隋滕穆王曰杨郎，宇文晶曰宇文三郎，唐明皇曰三郎，张昌宗曰六郎，崔徽名缁郎，元结名漫郎，钱起曰钱郎，安禄山称李林甫曰十郎，程元振曰十郎，萧悦曰萧郎，萧嵩与梁武帝亦曰萧郎，五代王审知曰白马三郎，后唐称石敬塘曰石郎，王溥呼子为二郎，王安石小字獾郎，谢渝称柳浑曰宅南柳郎，朱熹小名沈郎，徐宪人称曰鸠郎，杨延昭善战，虏人呼为六郎。
　　○表字不同国朝大学士解缙，江右人也，诗文字书，迥出一时，有李白风才。任公亨泰作其文集序曰：“荐绅其字也”，杨公士奇作墓碣名曰：“字大绅”，世人皆曰：名缙，字缙绅。尝见其图书亦然。此不知何说，岂相讹一至于书金石刻耶？○刀剑录缺陶弘景之作《刀剑录》，以其刀剑小事，记者不详，遂使精奇湮没，故特记之甚悉。自予观之，遗漏甚多，显显名世若舜之吴刀，周之赤刀，鲁之孟劳，魏文帝之百辟。刀六名：灵宝、含章、清刚、扬文、质素、龙鳞。其于剑也，周之锟钅吾，吴之属镂，楚之干将、镆钅耶，越王所带者步光，区冶所铸者五柄、纯钩、湛卢、豪曹、鱼肠、巨阙，魏之飞景、流采、华铤，张华所得之龙泉、太阿，皆见之经史，著人耳目，不可缺也。以至列子三剑：含光、承影、霄练，孙权之六剑：白蛇、紫电、辟邪、流星、青龙、玄蛟，唐武库之四刀：化刀、鄣刀、长刀、陌刀，纷纷种种，岂特过半哉。噫！学之不博，书之难作也明矣。
　　○{回}字《史记》：“汉景帝后三年十二月晦，{回}。”徐广注曰：“一作昼，又作图，未详。”《墨谈》云：“疑{回}，雷字不误。十二月晦日而雷，纪异也。”此说固是，但不知{回}字古文，非误也，惜徐广亦不识耳。近时所刻《古字便览》，收亦广矣，然止得{}、Ｂ２８、Ｂ２９、Ｂ３０、<吕吕>五字，又未有前字也。
　　○五株柳《艺苑雌黄》云：“士人言县令事，多用彭泽五株柳，非也。且五柳非彭泽时所栽，用之误矣。”又引《苕溪渔隐》论沈彬不当用“陶潜彭泽五株柳，潘岳河阳一县花”之句。以予论之，沈之用事固似有碍，若陶公既号五柳，又曾为彭令，人品诗章，高出千古，用以美县令，亦自稳当；何谓五柳非为令时所栽也？若欲刻舟求剑，是非作诗之法，只是论理耳，此东坡所谓小儿强作解事者。○一解一章古之乐府诗章，皆被之于乐。今乐府数句后则曰一解，又数句曰二解，如此言者，盖即古人之一段义终，则于瑟上解一柱马也，又一段则又解一柱马耳。诗之曰一章几章者，盖《说文》音十成章，十者数之终。诗毕亦乐之一终也，故曰一章。
　　○僧衣僧旧着黑衣，元文宗宠爱欣笑隐，赐以黄衣，其徒后皆衣黄。故欧阳原元《题僧墨菊》诗云：“刍元是黑衣郎，当代深仁始赐黄；今日黄花翻泼墨，本来面目见馨香。”又萨天赐赠《欣笑隐》诗云：“客遇钟鸣饭，僧披御赐衣。”正谓是也。今制禅僧衣褐，讲僧衣红，瑜伽僧衣葱白。
　　○举子问试题予尝疑宋时举子秋试，皆得诣考官而问题，意若《呈史》所载“沛然雨字头”者是也。何其不禁之如是？后知唐制礼部试诗赋题，不皆有出处也，或以己意立之，故举子皆许进问，谓之上请。至宋亦循故事。景中，始诏出题必在经史，禁其上请耳。
　　○南北京东西都京、都二字，皆大也、总也之训。《左传》及帝王世纪皆以天子之居曰京、曰都，但东西南北曰京都者，盖天下以洛阳为中土。唐都雍、洛阳在关东，故以为东都。宋都汴，洛阳在西，故以为西都。南京应天府，宋真宗时建，其名以其在汴之南。北京大名府，仁宗建也，以其在汴之北。今我朝之称南北者，又自以二都之地相去云之耳。
　　○唐双名美人元稹妾名莺莺，张妾名燕燕，柳将军爱妓名真真，张建封舞妓名盼盼，又善歌之妓曰好好、端端、灼灼、惜惜，钱塘杨氏曰爱爱，武氏曰赛赛，范氏曰燕燕，天宝中贵人妾曰盈盈，大历中才人张红红，薛琼琼，杨虞卿妾英英，不知唐时何以要取双名耶？
　　○霓裳羽衣曲考霓裳羽衣曲舞不传于世久矣，虽学士知音之流，亦徒求想像而已。予以读过诗书有关斯曲者，会萃成文，述注于左，其舞律吕节奏，庶亦可知过半矣。按明皇游月中，见仙女素衣奏乐极妙，记其音，归而制之。会西凉节度杨敬述进婆罗门曲，声调相符，遂合二者而制，名为霓裳羽衣。其言属黄钟，其调属商，其谱三十六段，其奏乐用女人三十，每番十人迭奏，而音极清高，其舞服之饰，乐天诗曰：“虹裳霞帔步摇冠，钿音累累珊珊”；奏曲之数，白诗又曰：“散序六奏未动衣，中序擘Ｂ３１初八拍，繁音急节十二遍，唳鹤曲中长引声。”惜文人往往指为亡国之音，故弃而不传。然周草窗述之，真有注云落水之意，非人间曲也。予因摘出，以告知音者。
　　○孔丛子《孔丛子》七卷，孔氏八世孙孔鲋撰也。嘉中，宋咸注之。咸叙鲋不世用，退集先君仲尼、子思、子上、子高、子顺之言及己之事，为六卷；至汉武时，孔臧双以己著书赋附于卷末，为之连丛上下篇。本朝宋学士景濂辨为即咸伪作，画以子思、孔子，相去甚远，疑无问答。予据《阙里志》云：子思，曾子弟子，逮事仲尼，则亦或有其言也，其曰伪书，则无疑矣。何也？文非西京，一也。汉唐之志不载，止见于《中兴书目》，二也。其言先世，俱称子上、子高、子顺，于己之篇言已多矣，复曰：“子鱼名鲋甲，陈人”，似非一气自己当云者，三也。其中论行夏之时与仁者乐山等语，皆牵强之解，使当时朱子以为然耶，宁不即取夫子之言，肯复为之解乎？四也。以子思年十六至宋，为宋乐翔之徒围之，遂作《中庸》。予考子思，鲁缪公欲用为相，不受；适卫，不仕；反鲁教授其徒数百，疑此时作《中庸》也；况十六亦非作书之时，或者依于《史记》谓“尝困于宋，子思作《中庸》”之二句，遂不各句分解而谬从之，五也。末后《叙世》一篇，尤为谬乱，以孔安国为孔茂所生，孔又加为孔仲，六也。夫孔臧，汉武时人；孔季彦，后汉安帝时人；臧何知数世之后事？七也。予又以为伪固伪矣，或者非咸所为，其注丰生子和之处，以为孔氏子孙所作之书，故不称名而称字；然则历称某生某者，又何如耶？且孔喜字仲和，亦非子和，苟咸有心伪为，亦必考其谱志；况咸亦名人学士，未必苟且如此。必朱子以后之人为之也。但其书论说高远，不杂奇怪，子上以前之言，似有圣贤气象；子顺以后之言，似多纵横之家，必亦善为书者之作欤？
　　○韩文失处韩文《明水赋》曰：“明为君德，因所以名焉。”予尝读《周礼》曰：“司ピ氏掌以夫燧取明火于日，以鉴取明水于月，则是因取日月，故曰明。”非取义于君德也。又《与冯宿论文书》曰：“子云岂与老子争强而已乎？”取侯芭以《太玄》胜《周易》。夫老子犹龙，而《道德》五千言无往而不可取，今许其人过老子，书似《周易》，则不惟不知扬子，是亦不知老子也。《读墨子》又曰：“孔子贤贤以四科进褒弟子。”夫贤贤乃子夏也，四科乃门人所分，亦非孔子以此为进褒。又曰：“孔子必用墨子，墨子必用孔子，不相用不足以为孔、墨。”必挽而同之，可乎？是犹以孟子与荀子同道者也。《及与孟尚书》云：“秦灭汉兴且百年，其后始除挟书之律。”夫汉惠帝四年，除挟书之律矣。上溯高帝元年，才十余年耳，其不考亦甚矣。虽然，岂非因文之盛而不暇深思以致此耶？石守道有曰：“吏部《原道》、《原仁》、《原毁》、《行难》、《佛骨表》、《诤臣论》，自诸子以来未有也。”
　　○晋春秋楚杌晋文《春秋》、楚史《杌》，二书不著作者姓氏。元人吾子行以谓一日并得之也，金华宋景濂、王子充直以为子行所作，然无据也。予考汉、唐、晋、宋之史书目未载焉，此则子行所著无疑。
　　○旅忽二字旧读“季氏旅于泰山”之注曰：“旅，祭名”；及“旅酬下为上”，注曰：“旅，众也。”以为旅字必有二训。后见韵谱，方知祭名之旅当从示，旅酬之旅却从方，盖因增韵中误起，遂传写讹而为一。又“忽然在后”，是“忽焉”也，故本朝颁书《史记 孔子世家》、高宗石经，皆作“焉”字。此虽非若旅字之差，而同文之责者，亦所当知。
　　○家语非孔安国所为予尝疑孔衍序《家语》，乃孔壁所藏，安国所为；其后王肃序之尤详，何无一言之及孔壁事？其曰“元封时，吾仕京师”云云，却又是安国言语，何己为序之而又以吾为安国，疑必有讹字也。后闻何燕泉先生改注《家语》，意其必已改正明白，得而读之，其于缺略者补之，旧注之庸陋者易之，而他书所载为《家语》者，则又别为外篇，可谓深有功于圣门矣。然吾之所疑，彼犹在焉，又未尝不扼腕而三叹焉。昨见鲁斋王文宪公《家语考》一编，以四十四篇之《家语》，乃王肃自取《左传》、《国语》、《荀》、《孟》、《二戴》之书割裂织成之耳，然后知其所序若是，而孔衍之序，意亦王肃自为也，故已序遂不言在孔壁事耳。惜燕泉未见王考，徒为怅怅，有力者梓其文，附于何序之后，使后人有所考云。余意见“事物类”。
　　○六紫芝唐元德秀，字紫芝，鲁山令也；宋赵师秀，字紫芝，温州诗人也；同时又有俞紫芝，字秀老，亦诗人；俞紫芝，字无本，少游为字说者；元蒋惠，字季和，号紫芝山人；俞和，字子各，号紫芝生，同时皆能书者也。然六人皆以紫芝或为名、为字、为号，而又皆以秀、和成意，人多误记，故录出。
　　○文文山《墨谈》辨文山公尝为相也，死日，《续纲目》止书少保枢密使信国公者，程学士据黄文献公《番禺客语》，好异之过，辩证纷纷，惜少证。公自书丙子正月十八日午时拜相之诗，尤为亲切。《墨谈》又据文传补遗引公祭妻之文，则欧阳夫人死于公之前；据《续纲目》收公尸事，则夫人又似死于公后，不能的从。予细考而思之，景炎二年，公与夫人为追兵所迫，至空坑，夫人与佛生、柳娘、环娘，皆为俘虏至燕，留东宫，公死之日，夫人得令旨收尸，后随公主下嫁，逮大德七年，得公主懿旨还乡。临终时，问浣婢索旧香囊，曰：“此落齿时得之父母者。”持祭文曰：“此得之丞相者。吾死悬之心前，将以见吾父母吾夫于地下为无愧也。”不独如是纷纷事迹年月日时可证。但夫人既陷而公被执，音信无传，不应哭妻祭文，又得至于夫人也。予意公与夫人间关阻难之时，必已同约死节矣，特先书以与夫人，使励其志；若自为之赞，亦前写具衣带之间。此更《墨谈》之欠考，是则前乃《续纲目》之非，后则《续纲目》之是。
　　○五侯七贵五侯七贵人，知其为汉世者，然不知其人也。多误以金日七世内侍，或以张安世七世显宦，名为七贵；又以王元才、王益才、王显才、王仲才、王季才，此弟兄五人为五侯耳。殊不知皆后氏之族西京者也，元才五人，乃光武所封后族东京者也。潘岳《西京赋》曰：“窥七贵于汉庭。”注云：“并后族也。”庾亮又曰：“西京七族，东京六姓。”盖指吕、上官、霍、赵、丁、傅，七族里；王侯则成帝之舅五人，同日封侯，乃王谭、王商、王立、王根、王逢时也。○谚语始今谚谓临产曰“坐草”，起自晋也。陈仲弓为太邱长，出捕盗，闻民有在草不起子者，回车治之。又骂人“王八贼”，盖五代王建行八，素盗驴贩私盐，人骂王八贼也。今鄙人微薄者曰“小家子”，出《汉书 霍光传》，霍禹长史任宣谓禹曰：“乐成小家子，得幸大将军，至九卿至矣。”“火伴”，出《古乐府》“出门见火伴，火伴始惊忙。”“打草惊蛇”，乃南唐王鲁为当涂令，日营资产，部人诉主簿贪污，鲁曰：“汝虽打草，吾已惊蛇。”“不快活”，桑维翰曰：“居宰相如着新鞋袜，外面好看，其中不快活也。”又有疾曰“不快”，见《三国 华佗传》。“阿谁”，见《庞统传》。“远水不救近火”，乃梁杜朔周之言。“走是上计”，见《南史 王敬则传》，有告敬则曰：“三十六策，走是上计。”“暖房”，见王建宫词云：“太仪前日暖房来”。“经纪”，因唐滕王、蒋王好聚敛，太宗赐帛诸王，敕曰：“滕叔、蒋兄，自能经纪。”“好物不在多”，晋元帝曲宴赋诗，学士朱巩止成一联，自言“好物不在多”。宋张循王以银铸成一球，名曰：“没奈何。”五代唐明宗将立后，夫人曹氏谓王淑妃曰：“我素多病，性不耐烦，妹当代我。”金逆亮制尖靴极长，取于便登，足底处不及指，明谓之“不到头”；又制短鞭，谓之“没下稍”。元新官出京，有应盘缠者同去就与管事，谓之“猫儿头”。宣和间，妇人鞋底以二色帛合而成之。名“错到底”。林商为尉，性廉，令丞皆贪，一日宴会，令丞皆舞而动手，尉止回身而已。令问之，林曰：“长收赞府皆动手，尉再动手，百姓可活耶？”此取“银动手”之起也。五代唐明宗责王建曰：“汝为节度使，不作好事，不长进。”亦出《世说新语》。今骂人曰“杂种”，出晋《前燕载记》，赞曰：“蠢兹杂种。”“有身”，出汉元帝与王政君“一幸有身”。
　　○郭四箭元末僭穷虽多，独陈友谅兵力强大，与我师鄱阳湖之战，相持昼夜，势不两存矣。时郭英子兴兄弟侍上侧，进火攻之策；友谅势迫，启窗视师，英望见异常，开弓射之，箭贯其颅及睛而死。至今人知友谅死于流矢，不知郭所发也。《功臣录》中亦含糊载云，有言英之箭者，《传信录》又误以其子兴之箭，殊不知观太祖闻友谅死，喜甚曰：“郭二兄弟一箭，胜十万师，功何可当是矣！”盖子兴乃英之兄，行二；而英行四，太祖每称郭四者，英也。且友谅之死，两军莫知，铁冠道人望气而后知之，语上作文望空以祭，陈军夺气，于时方败去，因移日未知英箭，英亦不大居功，故人不知也。独《忠烈传》中明载。
　　○称相历代宰相之称不一，择出书之，美恶亦可见也。袁盎目申屠嘉为“愚相”，公孙弘赞曰“儒相”，田千秋乘车入朝曰“车丞相”，张苍重计籍曰“计相”，又赞曰“名相”，王商以貌称“真汉相”，翟方进曰“通明相”，后汉杜林曰“任职相”，谢安曰“风流宰相”，武后呼杜景俭、宪宗称李绛，皆曰“真宰相”，令狐为相，其子怙势，人称为“白衣宰相”，卢怀慎曰“伴食宰相”，陆贽号“内相”，阎立本为“丹青宰相”，姚崇为“救时宰相”，苏味道为“模棱宰相”，李邦彦为“浪子宰相”，梁陶弘景曰“山中宰相”，苏环、苏赞曰“再世贤相”，关播曰“盲宰相”，杨再思曰“痴宰相”，宋李沆曰“圣相”，丁谓曰“鹤相”，杜衍曰“清白宰相”，陈升之曰“荃相”，蔡确曰“三旨宰相”，寇准为“真相”，李纲为“中兴首相”，王钦若项有疣曰：“瘿相”，蔡京、童贯附之，时人目京曰“公相”，贯曰“媪相”，梁师成内侍擅宠为太尉，人目之曰“隐相”，宋慧林道人权宠侔宰相，孔ダ叹为“黑衣宰相”，魏野亦称“白衣宰相”。
　　○记里鼓本庙尝以记里鼓出题试士，多有不知为何物者；知者又不知始于何时，何人创也。近《墨谈》以杨铁崖记《里鼓赋》数言通用之辞，即以为制度，又无时与人也。殊不知唐元和间金忠义作，宋天圣间，内侍卢道隆又造之。又有候风地动仪，汉张衡造；水运浑仪俯视图，亦衡造。莲花漏水秤，天圣中燕肃造。指南车起于周公，人所共知；然汉张衡、后魏郭明善、燕肃，俱尝为之。又闻元有灯漏、沙漏，此则不知何人所造，制见何书，因记里鼓并诸巧器拈出，苟欲为者，可考焉。
　　○时文石刻图书起成化以前，世无刻本时文，吾杭通判沈澄刊《京华日抄》一册，甚获重利；后闽省效之，渐至各省刊提学考卷也。图书，古人皆以铜铸，至元末，会稽王冕以花乳石刻之，今天下尽崇处州灯明石，果温润可爱也。
　　○俗言讹宋时指贼人曰“白日鬼”，见诞谩者亦曰“白日鬼”。又三佛齐国来朝贡时，跪于殿陛，先撒金钱花，次真珠龙脑，谓之“撒花”，盖胡人至重礼也。后北兵犯阙，索民财与之，谓之“撒花钱”，以重礼媚胡耳。今人不知二事所来，以谓空手得钱谓之“白入己”，反以鬼字为讹，以谓如化缘一类谓之“撒化钱”，反以花字为讹，皆以聪明逆之也。又木格阁板，谓之“鬼背儿”，陆德明《礼记释文》注阁庋，庋字九毁反，毁与鬼音相近，音少讹即为鬼字也。故阁板之“鬼背儿”，当用此“庋”字。乖角，不晓事意，故韩诗曰，“亲朋顿乖角”是也。今人反以为聪明意，错矣。
　　○渔鼓渔鼓起于宋，名通同部。



　　●卷二十五 辩证类○面帛粮罂看果纸钱始人死以纸覆面，小说以为起于春秋吴王夫差临终曰：“吾无面目见子胥，为我以帛冒之。”此说恐非。只是生人不忍见死者之意。今包筲谓之粮罂瓶者，因夷齐饿死后，人恐其魂饥而设五谷之囊，故《礼记》曰：“重生道也。”起于商。看果，乃五代周祖灵前雕香为之，形色与真无异；世宗发引之日，金银钱以纸为之，印文黄曰“泉台上宝”，白曰“冥游亚宝”，“果钱”实起于此也，并记之。○二疏叔侄汉二疏，受乃广兄元之子，今时所谓叔侄也。传中初亦明白，后即以父子连称，是古人直称谓子之意；殊不知侄本妻兄弟之子女，今以兄弟之子为侄。取《字林》音义呼之，唐以后事也，《韵会》辩明矣。今人不知其义。又见《小鉴》各书，因讹书为父子，遂以为真不知受为广之从子也。
　　○文衡山苏人文林，弘治间为温州太守；子名徵明，嘉靖间翰林待诏，皆名士也。原籍衡山人，故父子皆写衡山，如韩子昌黎意耳。今人只以父子何为同号，殊不知父自号交木也。
　　○押字古人花押，所以代名，故以名字而花之。凡官府文移，人间私简，俱前书名，后止押字。宋末士大夫方始不用花押代名于文，故范石湖有解其故于省职者。唐韦殷卿陟署名，自谓如五朵云，时号“郇公五云体”。《呈史》，晋贫于有押字，则又非起于唐，而晋已有之。《石林燕语》说，王荆公押石字作圈，常不圆。《容斋五笔》载，熙宁中，柳应辰尝押字盈丈，刻于浯溪等处，使人莫识何字，以怪取名，实“应辰”二字也已。又王鲁斋柏有古贵人押字碑跋，其云：司马文正之押，署名而小花。为不失制押之原。自唐末五季，诸人莫不飘荡倾欹，亦因可以见当时之人物世变。据此，则押字必以名也，而变化机巧，则出于其人，大抵破真为草，取其便书；若柳之怪，王之歪，亦异也。国朝押字之制，虽未必名，而上下多用一画，盖取地平天成之意。凡释褐入官者，皆以吏部画字三日，以验异时文移之真伪。故京都有卖花字者，随人意欲，必有宛转藏顿，苟知所本，则当以名，庶不乖古义云。
　　○七贤过关姓名七贤过关，人多谓唐人，元唐愚士诗曰：“七骑从容出帝，蹇驴骢马杂山享；瀛洲学士参差出，十八人中一半人。”夫瀛洲之士，讲学谋国，未闻有七贤之名，又未闻骑驴、骡及牛者，不知愚士何据而云。《广川书跋》以谓李白、李颀、之逊、孟浩然、綦毋潜、裴迪、司马承祯出关访王维。国初夏节又亲见古图，谓开元冬，李白、张九龄、王维、张说、郑虔、李华、孟浩然，同游洛南之龙门，遇雪而虔图之。夫李白天宝间方来京师，李华天宝间方拜官，自与数人不同。《书跋》以承祯骑牛。考史，承祯方士，取其隐也，安有骑牛之放耶？二说虽有虞邵庵孟像诗“风雪空堂破帽温，七人图里一人存”之句，然自注与记又不同人，是殆多非唐矣，盖春秋有七人，唐有七爱，宋有七老，建安有七子，未尝称贤也，惟晋竹林诸人称贤耳；又考王戎尝乘小马，山涛乘驴，刘伶乘鹿车，余则乘马，正符七人之跨鹿车，后或讹画为牛也；且接乌帽，皆晋人所戴，唐则巾矣；而元曹文贞公伯启集，又有《七子图》诗曰：“清潭飘逸事凌迟，七子高风世所师；公室倾危无砥柱，服牛乘马欲何之？”此又一证也，书以俟博识。○李贺玉楼事李商隐传贺曰：“长吉将死，忽见一绯衣人驾赤Ｂ３２，持一板若霹雷古文者，召长吉，长吉不能读，下榻叩头不愿往。绯衣笑曰：‘帝成白玉楼，召君为记，天上差乐，不苦也。’旁人见之。”先辈已辨其无此理也，然无所据。昨见《宣室志》载：“贺卒，母梦贺曰：‘上帝迁都白瑶宫，作凝虚殿，命某与文士辈纂乐章，今为神仙，愿母毋以为念。’”据是，必义山特借此一梦，神怪其辞，骇人耳目，以见贺之临终自异也。不然，何一事而言之不同耶？好怪者因以传之，世不察也。且韩吏部终时亦梦，觉语小君曰：“梦金甲神人持戟目曰：‘睢邃骨国，世为韩仇，吾欲讨之而未能。’”韩答愿从。遂终。使逢义山，又一李贺事矣，达者必自理会。
　　○白犬宋人杜修妻薛氏，为白犬所奸，杜知黜妻，犬复负去山中，生子人形而有白毛，后为盗杀。今世谓白犬成精，驾人狗种者，亦或是欤？
　　○讹名马氏手录，尝辨扬州道中疏璃王冢，乃汉刘厉王冢也。今闻湖州近城乡村，有言“妙喜头”者。予闻而疑，问其土人，皆曰“然”；究其所以，不知也。及问其他，乃曰：临溪有庙。岂非庙浒者邪？仁和七都有桥曰“鸭弹”，予意当时取名，必曰“压澜”，亦讹之也。
　　○志失顾野王淞江华亭县亭林乡，乃梁顾野王所居之地，今宝林寺是也，尚像野王为伽蓝。砚池之水，早清中绿，晚则黑，亦奇也；野王所栽剔牙松，死方廿年，根尚存，梁碑少剥。赵子昂碑记异事甚详，惜《南畿志》止于古迹中载顾亭林云，有公祠，池、松、碑石，皆不录出，人物内又欠收野王名字，真缺典也。
　　○佛考人知佛法之入中国，始于汉明遣人迎迦叶摩腾、竺法兰二僧，并带来四十二章经也。《传灯录》载；释迦生于周昭王二十四年。此固可疑为虚；然《周书纪异》亦云：昭王二十二年释氏生。金履祥因之，修入《通鉴前编》，但似差岁月耳。及读《列子》，有西极化人来，穆王事之于中天之台。据此，王接昭王，御寇又非喻言也。秦时沙门室利房等至，始皇异而囚之，夜有金人破户以出。霍去病破匈奴，获休屠王祭天金人，师古曰：今之佛像也。是知佛入中国，周、秦、前汉已有，彼时但以为异；后汉盛之而崇其道，至晋、唐又译其语以为文，大起浮屠寺，羽翼其教矣。至于释迦生日，以今四月八日，亦非也，盖周正建子，今夏正当为二月八日矣。
　　○武王追王明文唐梁肃、宋欧阳公、游定夫、皆有文王未尝称王之论，然不过以《语》、《孟》及《泰誓》、《武成》之文，夷、齐、虞、芮、仲连、曹操之事，冥探曲证；仿佛比拟，卒无武王追王之明文，虽苏、张口舌，人谁适从？愚读太史公《伯夷传》有曰：“西伯卒，武王载木主，号为文王，东伐纣。”此非武王追王之明文乎？古称马迁良史，其文核，其事实，执此则诸公论说，可以尽废。呜呼！纷纷千古，考索无人，簪横吾前，迷而不见，惜载！
　　○刘太保妄对元世祖一日问刘太保秉忠曰：“朕家天下，当复谁继？”刘曰：“西方之人。”世祖以八思麻西人有佐命功，遂尊为帝师，使天下极其崇奉，死葬王礼；朝复立一人，盖欲阴损西人之福；故元之有帝师，重佛氏。此也。予尝闻见此说，最为可笑。历数天命，岂容以一人而盖一方之人耶？殊不知自北京视凤阳，凤阳正在西也，非我太祖为西方之人耶？及后红头虫之对，固应元末之红巾，然朱姓又非红之色耶？惜秉忠不知大义，不能如李淳风之对太宗曰：“天命人岂能违？不足计耳。”世祖尝曰：“秉忠占事之来，若合符契，惟朕知之。”不知西人是耶否耶？抑世祖尊而能消耶？武氏定数，莫得而除。
　　○胡僧取殿《夷坚续志》载：理宗一夕梦二僧曰：“二十年后，还小僧此殿。”觉问宰相马廷鸾，马曰：“胡僧，夷狄也。二十年后，必立夷狄于殿下称藩耳。”上命纪之，马遂立碑。志从宋殿元是寺基，殊不知宋宫原是钱王宫殿，但展而大之；梦僧取殿者，正后为五寺之基，番僧杨琏真伽主其地，是其验也。德佑二年宋亡，至元十四年为寺，逆数至于理宗梦时，正二十年矣。
　　○贾母贾似道之母，诸家小说言之不一，或云逃婢，夜宿贾门，收而奸生似道；或云贾涉在凤口遇洗衣妇人，挑而从之，因别买于其夫；或云涉为万安丞时，至爨婢通，生似道；至言嫡不容其母，卖为石匠之妻，诸书所同也。然其形容恶赖，甚为惭惶。予意其母为人家之婢，必然；恶赖之事，因似道而故加之也。是以君子恶居下流，不然，何其纷纷耶？
　　○韵府多缺《韵府群玉》乃元阴劲弦父子所纂，收事甚少，若《太平广记》所载奇怪隐僻者，多未录也。故姚江村为序，故用红罗梅屋与重光子遇，角花月一字之响，登太清楼而问长睿诸人，扣铜刻，拂文壁之谈之二事，以见《群玉》未收，暗以讥之。吾杭先辈徐延之曾欲补之，以为非十卷不可。昨见续编，乃青田包瑜所缉，已四十卷矣，然于二事亦未收，则知遣者尚多也。且于《群玉》重出并无谓者几半矣，凡例犹曰：“若人常读之书，常谈之事则略之。”诚可笑也。呜呼！阴氏纂之垂三十年，而包氏几四十年，不能使为全书，是纂者之非人耶？抑造物者固不欲耶？虽然，蓄书多而有志年少者，补之特易。
　　○爱妾换马爱妾换马事，见《异闻录》云：酒徒鲍生，以妓易外弟韦生紫叱拨，彼此吟咏。三更，忽有长髯者赋曰：“彼美人兮如琼之英，此良马兮负骏之名，将有求于逐日，顾何惜乎倾城？香暖深闺，未厌桃夭之色；风清广陌，曾怜喷玉之声，人以务其容，马乃称其德；既各从其所好，谅何求而不克？长跪而别，姿容休耀其金钿；右牵而来，光彩顿生于玉勒。”紫衣者曰：“步及庭砌，立当轩墀；望新恩惧非吾偶也，恋旧主疑借人乘之；香散绿骢，竟已忘于一发；汁流红颊，爱无异于凝脂。”长髯又曰：“是知事有兴废，用有取舍，彼以绝代之容为鲜矣，此以轶群之足为贵者；买笑之思既尽，有类梦焉；据鞍之力尚存，犹希进也。”唐人张佑又有诗曰：“粉阁香销华厩空，忍将行雨换追风。休怜柳叶双眉绿，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣长嘶两意同。”人因诗赋之美，知其事而不知其出处也。予意《异闻录》乃唐陈翰所编，《古乐府》中已有梁简文爱妾换马辞，注又曰：“古辞，淮南王作。”则知非唐事矣，恐无此事。如乐府《升天行》、《西乌夜飞》等曲，借喻明之者。唐人好奇，遂假借其事，逞己才以赋之。不然，长髯紫衣，怪诞幽显之说，何其骇异哉！后人又不考而吟咏焉，讹以传讹也。《异闻录》且无木刻，今见他集，其事又不全也。予特录其全诗并辩所以，若南唐相严续给事中唐镐较呼卢，而以爱妾易通天犀带，实有之者，至今传为笑柄。
　　○多辩《菽园杂记》：成化间，有吏建言时事，某给事忌之，劾以激厉风俗之“励”不从力，问罪法司，吏亦不能明风厉、勉励古字皆不从力；又后有兵科给事阅兵部题本，以“伎”不从女，呼吏笞之。明日吏不平，执韵书以进，给事赧颜遣之。盖识俗字，不识古字也。予以奏本朝廷自用《洪武正韵》之字，又何必古耶、俗耶，陆公可谓多辩。
　　○夷坚论地狱世间果报之事，此善善恶恶天道好还者也，若《夷坚志》言阴狱果报最多，难以尽辩。且以许颜一条论之，轻故细类之狱，既曰佛经传记之所无，故立巧名，可信之乎？许颜误笞一卒，罚二十劫，以掌阴狱。彭汝砺刚介廉直，但性刻而罚五百劫，而为判官。使故杀一人一家，谋反弑逆者，不知又为何鬼乎？又曰：“不忠不孝如朱温辈，尚在第十七狱。”则自古及今，不忠孝者亦多矣，恐地府人众，亦难于容乎。且闻为阎王则得以治人之罪而有禄位矣，志曰：“但免受罪，与鬼神均受饥苦。”然则何谓生而正直者死为阎王乎？又《江湖纪闻》云：“谢枋得为阎王，遇故人林淮甚愁，林曰：‘君何苦？’谢曰：‘为鬼官可乎？’”若是，则阎王亦不必为矣，真可发一笑。吾先子尝赴箕仙，有亲友问曰：“君仙乎、鬼乎？”先子曰：“还是鬼。”问“有地狱否？”连书无也。此又可谓真证无地狱。
　　○春画淫具汉成帝画纣踞妲己而坐，为长夜之乐于屏，春画殆始于此也。后世以纣为春画，误矣。胡元娼夫詹俊子为淫乱之物，实淫具也。时称纣作奇巧以乐妇人，奇巧，玩器也，盖以纣为不道，以淫恶妇之耳。夫二事非人所为，录出示人，欲知恶有所归，否则皆谓纣为之也。此人所以不可为恶也。
　　○原棋及苏王棋有三焉，围棋，《博物志》虽曰始于尧之授子，而皮日休《原弈》，则辩明始于战国无疑。象棋，虽见于《太平御览》，为周武王所创，然其名曰“象戏”，其字又有日月星辰之名，非今之象棋明矣。《幽怪录》载：唐岑顺于陕州夜见车马步卒之移，掘地得古冢，有金象局并子，或者始于此乎？故唐以后方显。又《说苑》，雍门周谓孟尝君下燕，则斗象棋，是以象为棋势而分阵斗，则象棋之名，亦或始于战国之末乎？弹棋始于刘向，因汉成帝恶蹴鞠之劳，作以献之，其制义则备于柳子厚《序棋》，今不传矣。所传者前之二种，然一艺之事，皆有妙存于间，以为易耶？则聪明者或不能，以为难耶？往往小人精绝，故荆公、东坡性非不敏。荆公棋将败，则随手敛之；东坡自云“余素不解棋”，尝独游庐山白鹤观，观中皆阖户无人，独闻棋声于古松流水之间，欣然欲学，终不能也。王之诗曰：“莫将戏事扰真情，且可随缘道我赢；战罢两奁收黑白，一枰何处有亏成？”苏之诗曰：“胜固欣然，败亦可喜。”余以此皆不得其妙，不能不为是言耶？如穷其趣者，则有虎穴得子人皆惊，静算江山千里近”之辞矣。然又当知王乃围棋，故有黑白之称；苏乃象棋，故远闻其声耳。
　　○犁明徐广曰：“犁，犹地也，比至天明也。”诸言犁明者，将明时也。吕静曰：“犁，结也。”程大昌曰：“诸犁，犁古字通黎，黑也。黑与明相杂，欲晓未晓之交地，犹曰昧爽。昧，暗也；爽，明也，亦明暗相杂也。迟明，即未及乎明也。厥明、质明，则已晓也。”予以惟程说最是，但黎、犁字，考之《韵会》等书，古不通用；惟黎、黧通用。盖犁，耕也，田器也，恐此“犁”字误刻。
　　○五称呼近之称呼，各有所始，予以所知者记之。亲家者，五代李愚代冯道为相而恶道，每指其所失，诮刘句曰：“此公亲家翁所为。”句盖道之亲家也。阿{父者}，{父者}，《集韵》籀作爹也，唐世称乳媪之夫曰“阿{父者}”。窦怀贞娶韦后乳媪王氏，每有奏，自称皇后阿{父者}。足下者，晋文公哀介子推，思其割股之恩，流涕伐其山木为屐着之，每视屐，悲曰：“足下。”足下之名方始。下走者，在下趋走之人。萧望之曰：“下走将归延陵之皋是也。”称妻曰贱累，《汉书 西域传》：“募民壮健有累重者。”注，累谓妻子家属。
　　○陶诗真伪陶诗《归田》第六首末篇，人以为江淹者，韩子苍辩其江淹《杂拟》，似陶诗耳，但“开径望三益”，江淹不类。予以为此句固不类，而前说种苗，后结桑麻，陶公亦不如此杂；且江诗通篇一字不差，岂江窃陶者耶？窃之则诸篇之拟何如？《问来使》一篇，东涧以为晚唐人因太白感秋诗而伪为之，殊不知乃宋苏子美所作，好事者混入陶集中，巨眼者自能辩之。
　　○孟文三变孟子曰：“牛羊茁壮长而已矣。”韩子曰：“牛羊遂而已矣。”王临川曰：“牛羊蕃而已矣。”文虽三出，义一而已，岂孟不及于韩，王亦如风草之喻也哉，茁壮自佳。
　　○古语有本诸葛孔明有曰：“非淡薄无以明志，非宁静无以致远。”孙思邈有曰：“胆欲火而心欲小，智欲圆而行欲方。”《淮南子 主术训》曰：“非淡薄无以明德，非宁静无以致远。”又曰：“心欲小而志欲大，智欲圆而行欲方。”是知二贤之言，皆有所本。
　　○两参寥辩才宋有杭州僧参寥，唐亦有道士参寥，见《孟浩然集》；唐有藏兰亭僧辩才，宋亦有高僧辩才隐天竺，见《淮海集》○泰山没字碑泰山有没字碑，秦始皇所建，今曰石表，又曰碑套，俗曰神主石。予意谓石表者，以理裁之而已；谓碑套者，理或然也。按始皇东行郡县，上邹峄山，立石与鲁诸生议刻石颂德。议封禅，望祭山川，乃遂上泰山，立石封祠祀；又作琅琊台，登之罘；及东观碣石，东上会稽，皆刻石颂德，载之《史记》，未尝有无文之碑也。独此泰山，正封禅望祭之地，复立无字石耶？史传封禅有金册石函，金泥玉检，此非其石丞乎？况金泥其文，玉为之检，可无石套之理乎？今史载封禅而无文可知矣。且始皇立石颂德，邀名后世，安知不如晋人一树于山，一沉于水，殆恐磨灭而复为一套之理乎？非封禅文之套，则颂德碑之套无疑。且思《倦游录》载：唐诸陵无碑，独乾陵西南隅有无字碑。然独乾陵欲表识之耶？殆恐亦碑套耳。今益都杨太守应奎，亲见某寺移一无字古碑，不意中复有隶文之石，外乃套耳，然后知碑为隋时所刻，是古人真有石套事矣。惜近时仕宦题诗云：“莫怪无题字，秦王不好书。”可笑。
　　○宋江原数史称宋江三十六人，横行齐魏，官军莫抗。而侯蒙举讨方腊，周公谨载其名赞于《癸辛杂志》，罗贯中演为小说，有替天行道之言。今扬子、济宁之地，皆为立庙。据是，逆料当时非礼之礼，非义之义，江必有之，自亦异于他贼也。但贯中欲成其书，以三十六为天罡，添地煞七十二人之名；又易尺八腿为赤发鬼，一直撞为双枪将，以至淫辞诡行，饰诈眩巧，耸动人之耳目，是虽足以溺人，而传久失其实也多矣。今特书其当时之名三十六于左：宋江 晁盖 吴用 卢俊义 关胜 史进柴进 阮小二 阮小五 阮小七 刘唐 张青燕青 孙立 张顺 张横 呼延绰 李俊花荣 秦明 李逵 雷横 戴宗 索超杨志 杨雄 董平 解珍 解宝 朱仝穆横 石秀 徐宁 李英 花和尚 武松○四李杜三苏李李固、杜乔，李云、杜众，李膺、杜密，李白、杜甫，苏武、李陵，苏味道、李峤，苏、李义，是皆同时共称其名者，人或知一而不知其二也。
　　○换淮西碑事不同韩文公《平淮西碑》，当时谓事不实，命斫去之，敕段文昌别撰。旧史文公传行状神道碑、及新史《吴元济传》，皆谓李妻唐安公主女也，碑辞多归裴度功，而特以入蔡居第一，故其妻出入禁中。诉碑不实，遂斫去别撰。而李商隐《读韩碑》诗，亦有“谗之天子言其私”之句，然而罗隐有说石孝忠推碑杀吏之事甚悉。丁用晦《芝田录》又曰：无和中，有还卒推倒平淮西碑，帝怒，命缚来，“朕自斫杀之”。囚至曰：“碑中只言裴度功，不述李力，微臣是以不平。”上命放罪，敕段文昌别撰。与罗说同。余谓推碑之事显，而诉碑之事幽，何国史等乃遗其显明，而录其幽隐不可知者耶？况杀吏以致帝问，且赐孝忠烈士号，当时岂有不知？无乃执笔者谓妇言为私，而卒论近公，故颠倒去取，以为韩公讳耶？○屠苏酒屠苏，本古庵名也，当从广字头，故魏张揖作《广雅》，释庵以此“<广屠><广苏>”二字。今以为孙思邈之庵名。误矣。孙公特书此二字于己庵，未必是此屠苏二字；解之者又因思邈庵出辟疫之药，遂曰屠绝鬼气，苏醒人魂，尤可笑也。其药予尝记三。因方上有之。今曰酒名者，思邈以屠苏庵之药与人作酒之故耳。药用大黄配以椒桂，似即崔实《月令》所载元日进椒酒意也，故屠苏酒亦从少至长而饮之。用大黄者，予闻山东一家五百余口，数百年无伤寒疫症，每岁三伏日，取葶苈一束阴干，逮冬至日为末，元旦五更蜜调，人各一匙以饮酒，亦从少起。据葶苈亦大黄意也，孙公必有神见。今录方于左。
　　大黄、桔梗、白术、内桂，乌头，菝葜。
　　右М为散，用袋盛，以十二月晦日日中悬沉井中，令至泥，正月朔旦出药，置酒中煎数沸，于东向户中饮之，先从少起，多少任意，一方加防风一两。○蓝尾酒蓝尾二字，洪容斋引白乐天之诗及《燕语》等言以解，二字俱无下落，虽得后饮之意，只为末座饮之在后也。自又曰：唐人亦不能晓。殊不知不识其事，当求其字，蓝，淀也。《说文》云：“淀，滓也。”滓者，浑浊也。据此，则蓝尾酒乃酒之浊脚，如尽壶酒之类，故有尾字之义。知此，则乐天“三杯蓝尾酒，一胶牙饧”，“岁盏后推蓝尾酒，春盘先劝胶牙饧”，则少蕴所谓“酒巡匝末”俱通矣。



　　●卷二十六 辩证类○子美不咏父母名诗话尝云：杜子美父名闲，诗中多不用闲字；母名海棠，故不咏海棠。予思杜诗中如“曾闪朱旗北斗闲”，“娟娟戏蝶过闲幔”，何尝忌讳？至如花卉多矣，而子美皆无所咏焉，岂独海堂也哉，或者偶尔不赋之也。善乎东坡有云：“少陵为尔牵诗兴，可是无心赋海棠。”尽之矣。
　　○千字文《玉溪清话》云：梁武帝得钟繇破碑，爱其书，命周兴嗣次韵成文。或又云：武帝欲学书，命殷铁石选二王千文，召周兴嗣次韵。二说不同，然皆武帝时事也，似当以前说为是。旧闻詹仲和云：在苏常某家，见唐刻《千字文》一帙，俨然钟繇笔法，但子昂后跋以为东坡书，不知何也。余又以《淳化帖》上千文，亦类钟繇，其王著因海咸河淡等字，以为章草，误指汉章帝之书，则米南宫、黄长睿辩之明矣。其杨公《谈苑》云：敕员外郎某人撰，敕字是梁字。余意戒敕虽兴于汉，至唐显庆中，始云不经凤阁、鸾坡，不得称敕。此非敕字，一也。况前无武帝说话，用敕字亦无谓；且梁字既通，草书又似敕字，必然传写之讹。二也。据此，则杨公之言，可信无疑。余又云：武帝既命周兴嗣以成文矣，又何云次韵，殊不知当时萧子范有《千字文》一卷，武帝集成千文。故云：若重字者，“女慕贞洁”与“纨扇圆吉”，同“洁”字。吴枋《野乘》云：宜改造清贞。予意“清”字亦有夙兴温清矣，不若改为贞烈。人以华亭张东海看出，非也。“布射辽丸”之“辽”，当作“僚”，盖宜僚非此“辽也”；“并皆佳妙”从上文对读来，当作“并佳皆妙”，庶几文理方通，或者初时三字皆不错乱，后或刊写之讹，遂至如此。惜今若文征明亦未改正，至若闽中所刊童蒙之本，所差尤多，固非养蒙之道，此等未足为辩也。
　　○腊“腊”字，《说文》曰：“冬至后三戌为腊，腊祭诸神也。”《月令》曰：“猎也，以田猎所得禽兽为祭。”蔡邕《独断》曰：“汉祭曰腊。腊，合也，合祭诸神也。”按数义皆祭之名，岁终以报本者。今以十二月为腊月者，正以《说文》谓冬至后第三戌为腊也。盖此月有腊祭，是以名之耳，然必于戌者为何？汉以火德王，火终于戌，故岁终之祭于戌日。惜许慎不注其义，注其事，殊不知腊祭各从本朝帝德。如宋亦以火王，祭之日亦用戌；若以金王者，则当以丑日；水土王者，则当以辰日，故唐开元定礼后用辰日腊祭也；木王者则当以未日，皆此德之终之时也。若曰唐以土德盛，衰于丑，故丑月谓之腊月，非矣。
　　○贺知章贺知章举进士，为太常博士，迁礼书而兼学士，因事左迁太子宾客。时东宫官每久滞，有书壁望礼者，帝见之，题曰：“听其自安。”书者云：“知章不安。”又病，遂乞湖为道士，时八十六矣。夫官既被逐，垂老又病，去犹有所乞，岂二疏之流耶？唐史列之隐逸，何也？不过因请为道士，而明皇诗送以高之。《唐诗纪事》亦云：八十六卧病，冥然无知，请为道士，舍宅为观。据此，是殆梦中语耳，舍宅为黄冠，犹不真也。岂可不审其来历，遂以为高耶？
　　○汉遗文予尝因当道命注解《求雨》、《求晴》二文而有感焉，夫二文当时一知仲舒之作，一尚未知其人，只以文似穿凿，亦或仲舒为之也。今见《春秋繁露》所载，而后疑释。世以柳子编西汉文章，只据《文选》，固多遗轶。予谓《古文苑》亦收拾未尽，若仲舒《日食祝》等文是也；又王褒《祭金马碧鸡文》，虽尝见于《学斋占毕》而亦录之不全，不知又何也。今谨录于左，乃见于《后汉 西南夷传》者。文曰：“持节使王褒谨拜南崖，敬祭金精神马、缥碧之鸡：处南之荒，深回谷，非士之乡，归来归来，汉德无疆，廉平唐虞，泽配三皇。”
　　○唐诗晋字汉文章尝言唐诗晋字汉文章，此特举其大略。究而言之，文章与时高下，后代自不及前，如风草之说是也，汉岂能及先秦耶？字书变入草法，晋室能书者众矣，二王相继，盛于一时，故足称许。至如篆隶，虽曰二王僧虔能解，较之秦汉，古意远不及也，故有“书学自羲之坏了”之说。唐以诗取士，故盛于唐，又得李杜为之大宗；若较晋魏诸人古选之雅，又不可得矣。至若宋之理学，真历代之不及。若止三事论之，则宋之南词，元之北乐府，亦足以配言耳。
　　○方隅不产山东无虎，浙江无狼，广东无兔，蜀无鸽，此则禽兽显显著名者，皆风气使然。若北无蜈蚣南无蝎之类，不可枚举也。
　　○杨贵妃生考《贵妃外传》以妃原系弘农华阴人，后徙蒲州永乐之独头村，父玄琰，蜀州司户。正史传亦曰：隋梁郡通守汪四世孙，徙蒲州之永乐。乃相同者。而广西省志又载：妃乃容州普宁县云陵里人，父维，母叶氏，生妃有异质，都部署杨康求为女。时杨玄琰为长史，又从康求为女，携至京，进入寿王宫，城西至今有杨妃井。据此，则妃乃玄琰养女，不知韦述当时何据作传？岂述即唐人，而为国家讳耶？《乐史外传》可谓悉矣，当直书之亦未知者。岂宋广西正当夏贼之扰，而图志之未有耶？不然，何其详而有所据耶？岂凿空杜撰漫无因耶？《旧唐书》失之必矣。
　　○白杨《洛阳志》载：北邙山多植白杨，予以北邙古公卿葬地也，今哀挽故用之。白杨如柳而叶圆。
　　○孟子不行三年丧吾师许竹邙仁曰：孟子劝人行三年之丧，而于其身则不能无疑焉。其书曰：“孟子自齐葬于鲁，反于齐，止于嬴。”充虞请曰：“前日不知虞之不肖，使虞敦匠事严，虞不敢请，今愿窃有请也。木若以美然，夫以葬鲁未几而即反于齐，止嬴方暇而始可以问，则其未尝终丧于家也可知。否则，何自齐以至于葬鲁之后，更无余罅，乃至在途止嬴而可问耶？”余谓此说诚独见也。然亦万章之徒，文有未善，故为孟子之病耳。不然，何足以为孟子？李泰伯闻之，当又作一非也。○瓜田李下出处“君子防未然，不处嫌疑间；瓜田不纳履，李下不整冠；嫂叔不亲授，长幼不比肩；劳谦得其柄，和光甚独难。周公下白屋，吐哺不及冫食；一沐三握发，后世称圣贤。”人皆知“瓜田李下”二句，不知谁作。左克明收之《古乐府》，亦曰“古辞”，不知乃陈思王之辞也。惜编曹集者，又失中间四句，殊无血脉，被之管弦，亦不成调也。
　　○杭音城中语音，好于他郡，盖初皆汴人，扈宋南渡，遂家焉。故至今与汴音颇相似，如呼玉为玉，呼一撒为一撒，呼百零香为百零香，兹皆汁音也。唯江干人言语躁动，为杭人之旧音。教谕张杰尝戏曰：“高宗南渡，止带得一百字过来。”亦是谓也。审方音者不可不知。
</div>
    <div class="pagination">
<a href="七修类稿_page21.html">上一页</a><span>...</span><a href="七修类稿_page17.html">17</a><a href="七修类稿_page18.html">18</a><a href="七修类稿_page19.html">19</a><a href="七修类稿_page20.html">20</a><a href="七修类稿_page21.html">21</a><span class="current-page">22</span><a href="七修类稿_page23.html">23</a><a href="七修类稿_page24.html">24</a><a href="七修类稿_page25.html">25</a><a href="七修类稿_page26.html">26</a><a href="七修类稿_page27.html">27</a><span>...</span><a href="七修类稿_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
