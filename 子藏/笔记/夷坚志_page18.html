<!DOCTYPE html>
<html>
<head>
    <meta charset="UTF-8">
    <title>夷坚志 - 第 18 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志 - 第 18 页/共 21 页</h1>
    <div class="content">　　方翥招紫姑
　　莆田方翥次云绍兴丁巳秋将赴乡举常日能邀致紫姑神于是以题目为问神不肯告曰天机不可泄又炷香酌酒祷请数四乃书中和二字翥时方年十八嵗习词赋遂遍行捜索如天子建中和之极致中和天地位以礼乐教中和中和在得民情如此之凡可作题者悉预为之是嵗以士子多分为两场其赋前题曰中兴日月可冀后题曰和戎国之利始悟所告翥试前赋中魁选予少时犹传诵之其警聫云八纮地辟符一马之渡江六合天开光五龙之夹日伫观僚属复光司之仪忍死须防咸泣山东之泪翥次年登科然蹭蹬三十年才为秘书省正字而止
　　阮秀才酒钱
　　莆田士人王育卿尝预乡荐梦入司三人冠服坐于上其一呼王临阶问之曰颇相忆否向曽与君同笔砚王不能识也又云君大期殊不逺故欲奉告耳俄皆起入屏后王望几案上有文书一册就视之皆细字人姓名而详其所为善恶功过其一曰阮某不合頼人酒钱减夀半纪未暇他阅三人复出谓王曰过三年当再相见出行廊下见里巷张生枷繋受讯欲往问劳之送吏不许觉而不乐试遣子诣张氏则昨夕中风疾矣经二年自料不久于人世乃扣谒阮秀才从容言曰吾子常日曽与人有讼事否曰素不好讼固问之乃言但昔常开酒肆有负我钱十五千而防贩他乡不归者因诬为其兄所欠诉于县逮治之遂如数相偿王愀然曰如是则司有证吾必不免徐告阮以所见阮亦悔之王至期果死
　　孙大小娘子
　　吴兴孙提举家居临安既殁之后妻与二子五女孤弱同处女皆美色长者先亡第四女为同宗养女第五女流落于永阳县王后院乾道元年浙西大疫孙两子并妇及第二第三女死焉妻虑祸未艾以为长女墓不吉所致遣所亲少年魏二官人往新市举焚其柩魏既至以告守庵老尼尼劝止之曰今年天行炽毒谁家不壊人口大小娘子入土数载幸自宁帖岂忍无故残暴其朽骨以起泉下之寃愤哉魏曰吾亦何心但奉宜人命为此讵容空囬尼闭拒再三不能遏乃曰待与你説明旦来可也魏莫晓所言姑应曰诺遂去此女盖自之后常夜出至尼房问讯酬答聴其诵经迨三四更始退是夜亦至尼告之曰有一因縁不厮当颇知之否女曰吾固知之烦师説与魏二吾门灾咎于数当然非我丘墓所作望令归白吾母为罢此役如不动瘗穴却自保护两妹教化安宁尼许之至明日具以语魏魏笑而不信曰乌有是事汝妄撰造吓我耳立唤工仆将致力尼又请申一夕之期才入夜女已至曰魏二不聴我语但一任渠所为魏竟诣彼处掘冢斧其椁手掲盖板女奋身起坐顔貌如生注目视魏发声大笑魏骇栗而仆良久稍苏急焚香谢罪复掩之孙氏之病者亦愈饶池州巡辖递铺官元善与所居正与孙隣故得本末详实如此犹恨老尼与女周旋厯嵗略不扣其所以然及幽间见闻自此后曽再出与否也
　　黄惠州
　　朝请大夫黄民瞻贑州信丰人也登第之后多从官岭南厯潮阳宰循州通判知髙州母忧去复知惠州绍熙元年闰二月正与妻在堂上忽发怒叱廷下曰去妻惊问之曰一个黄衣承局径敢入宅堂手中持文字一纸欲呈我故喝使去犹恨不曾教人捉下尔如何不见妻不敢言然絶以为忧是月二十九日也抵暮得疾三月旦稍愈能起行索食后数日呼老兵云防下官钱好好排垜我只今自出监收闻者愕然宻相与语知府在假元无人将钱物来又不敢辩但云钱不多库官已自纳了由是疾复作至九日忽又顾外大喝起身怒立若有所搏执之状人问之则曰前次承局又来依旧把文书且催我早去直是耐妻知其所见不祥召集医巫疗拯证益变厯两月竟死初黄自髙州护母柩还乡过贑江舟触石拆裂柩没于水黄只一子奔投急流救之亦遭溺其尸与亡者柩皆寻索不得祸酷骇人至是孙孤才六嵗云
　　淡水渔人
　　元善与尝监惠州淡水监场场在海濵在近居民数百户皆渔人也见其捕取海物至艰苦云鳆鱼只有一边殻以自蔽渔者挐舟至其所产处以麻绳繋腰缚一头于柁尾然后没水或至深入五六十丈如出其不觉皆可拾取或知人且至则粘着石上牢不可拔虽椎撃至碎亦然案后汉书伏隆张步献鳆鱼郭璞注三苍曰鳆似蛤偏着石广志曰鳆有殻一面附石细孔杂杂或七或九与此説同若江瑶淡菜之属取之甚易迨欲出水则循绳扳縁足蹑以升或久而不出而有泡沫堆突起于水面者妻子在舟中见其状皆抚胷恸哭盖已为大鱼衔去矣遭此者常常有之








　　夷坚志戊卷二
　　钦定四库全书
　　夷坚志戊卷三
　　宋　洪迈　撰
　　成俊治蛇
　　武功大夫成俊建康屯驻中军偏校也善禁呪之术尤工治蛇绍兴二十三年本军于南门外四望亭晚数有蛇自竹丛出其长三尺面大如杵生四足遍身有毛作声如猪行趋甚疾为逐人吞噬之势众皆惊扰不知所为适有马槽在侧急取覆之而白统制官遣呼俊俊至已能言其状且云是名猪豚蛇齧人立死即步罡布气禁之少顷令啓槽则已僵缩不能动再覆之仰吸日光三吹槽上及啓视化为凝血矣又排弯山有异蟒色深青长可二丈积为人害居民共邀俊施术俊曰在吾法不宜率尔盍具状以来既得状书章奏天诘旦诣穴口为坛被发跣足衣道士服向空叱神将曰速斯须蛇不出继遣两将如是者三四反蛇猛从穴内奋迅奔坛若将欲鬭者俊大声诃之曰业畜那得无礼取所着汗衫中分裂其裾蛇擘为两此患遂絶民家小儿因行草际遭螫毒彻心腑几于不救俊往疗之问儿曰汝误踏践之以致齧将自行其傍而然曰初未尝触之不觉咬我俊曰我亦久知之此无故伤人命不可恕乃除地丈许插小竹片为劎作法呼蛇至者如积令之曰作过者留劎下否则退羣蛇以次相引而去各适所在独一小蛇色如土伏劎傍俊召判官检法曰蛇无故伤人当何罪儿家聚观者皆莫见久之又曰依法蛇自以首触劒死焉俊之技如此而无所求于人医士刘大用欲学其术俊曰此非所靳但虑持之不谨或干犯法律将自贻祸乃止景陈弟云乡里亦曾有猪豚蛇以身腯而短不能蜿蜒故惟直前冲人遭之者无活理盖虺蝮也
　　池州白衣男子
　　李妙者池州娼女也淳熙六年有白衣男子诣其家饮酒托宿相得甚欢逾三月久妙以母之防从之求物男子曰诺我今还家取之明日持与汝妙使其仆雍吉随以往男子拒之曰吾来此多日家间不知弗欲道所向若雍仆偕行恐事泄于我不便妙子母意其托辞竟令尾其后迤逦出郭门西至木下三郎庙前谓雍曰可囬头有亲家叫汝雍反顾则无人焉复前视之但见大白蛇望茅冈疾趋骇颤欲仆归以告妙妙与雍皆大病期年乃愈而妙顔色萎悴不复曩时郡为落籍许自便后鬻于染肆为妾
　　陈氏鬼疰
　　韶州南七十里曰古田有富家妇人陈氏抱异疾常日无他苦每遇防风吹拂则股间一防竒痒爬搔不停手已而举体皆然逮于发厥凡三日乃醒及就坐有声如欬其身乍前乍后若摇兀之状率以百数甫小定又经日始困卧不知人累夕而愈至不敢出户更十医弗効医刘大用视之曰吾已得其证矣先与药一服命取数珠一串来病家莫知为何用也当妇人正摇兀时记其疏数之节已觉防减然后云是名鬼疰因入神庙观玩遂为邪鬼所慿以致精采荡越法当用死人枕煎汤饮之既饮即大泻数行宿疴脱然如失大用云枕用毕当送还元处如輙迟留则使人癫狂盖但借其气耳予记南史中载徐嗣伯精于医术有一妪患滞泠诊之曰此尸疰也张景腹胀面黄曰此石蚘耳沈僧翼恨痛见鬼物曰邪气入肝皆令煑死人枕服之竟埋于故处王景问之曰三病不同而疗之俱差何也具以答之景深叹其神妙盖此也
　　卫承务子
　　宁国人卫承务者家素富唯一子年少好狎防急得疾羸痩如削众医以为瘵治疗三年愈甚无益适刘大用过县邀使视之切其脉亦谓瘵证凡下药月余畧不効问其致疾之因久乃肯言曰尝以六月间饮娼家与娼喧争迨醉不复登榻独困卧黒卓上稍醒而渴求水不可得其前有菖蒲盆水极清洁举而饮之自是疾作刘黙喜宻遣仆掘田间淤泥以水沃濯取清汁两盌置几上令随意而饮卫子素厌苦其疾不以为嫌一饮而尽俄肠胃间攻转搅刺久之始定续投以宣药百粒随即洞泄下水蛭六十余枚便觉襟抱豁然刘曰此盖盆中所误吞也蛭入人腹借膏血滋养蕃育种每黏着五臓牢不可脱然久去污渠思其所嗜非以此物致之不能集也卫子虽去其病然尫劣无力别施药理至八十日乃平复予顷记张鋭治吴少师事絶相似云
　　蔡主簿治寸白虫
　　蔡定夫戡之子康积苦寸白虫为孽医者使之碾防榔细末取石榴根东引者煎汤调服之先炙肥猪肉一大脔寘口内咽咀其津膏而勿食云此虫惟月三日以前其头向上可用药攻打余日则头向下纵有药皆无益虫闻肉香起咂啖之意故空羣争赴之觉胷间如万箭攻鑚是其也然后饮前药蔡悉如其戒不两刻腹中鸣雷急登厠虫下如倾命仆以杖挑拨皆聫绵成串发长数丈尚蠕蠕能举动而抛于溪流宿患顿愈此方亦载杨氏集验中蔡防临安为钱仲本説欲广其以济后人云
　　铁扫箒
　　临安术士失其姓名常着道服标牓曰铁扫箒设肆于执政府墙下从而卜筮者多市防皂隶虽所言有验然不为士大夫所称淳熙甲辰冬季一细民来问命告之曰君星数甚恶最忌明年初春恐蹈刑戮之祸若能一月不出勿与人接庶可或免民虽不怿而以所戒深切于是如其言至晦日不能忍闲径往责之曰汝道我正月大灾今已到三十日又不曾分毫越法何由触祸术士曰我一时间説了亦自忘记容再为推测及布局才就复云今日尚是正月犹可虑必须打杀人民忿恚诋其诞妄相与争詈不已不胜忿曰我只打杀汝以验汝术奋身起棰之不觉踢其胁立死遂受擒而得减死黥配此等事传记中或有之
　　张子智毁庙
　　张子智贵谟知常州庆元乙夘春夏间疫气大作民疾者十室而九张多治善药分诸坊曲散给而求者絶少颇以为疑询于郡士皆云此东岳行宫后有一殿士人奉事瘟神四巫执其柄凡有疾者必使来致祷戒令不得服药故虽府中给施而不敢请张心殊不平他日至岳祠奠谒户庭悄悄香火寥落问瘟庙所在从吏谓必加瞻仰命炷香设褥张悉彻去时老弱妇女祈赛阗咽见使君来争丛绕环视张指其中衮冕者问为何神巫对曰太嵗灵君也又指左右数躯或擎足或怒目或防手曰此何物曰瘟司神也张曰人神一也贵贱髙卑当有礼度今既以太嵗为尊冠冕正坐而侍其侧者顾失礼如此于义安在即拘四巫还府而选二十健卒饮以酒使往撃碎诸以供器分诸刹时荐福寺焚之后未有佛殿乃拆屋付僧使营之扫空其处杖巫而出诸境蚩蚩之氓意张且贻竒谴然民病益瘳习俗稍革未终更召入为吏部郎中
　　钱林宗
　　钱仰之林宗寓居于华亭之北庵浄居院为人颇耿直一日有蛇百数出室宇间屏帐之内亦蜿蜒纠结甚至甑釡蒸炊中亦然钱不以为异但命仆驱逐之因步至僧堂见一新置神像一躯乃俗所事施菩萨者其前正塑一蛇时邑人敬奉此妖至不敢斥其姓迨左畔方字亦谨避焉院僧欲乗势立祠诱民祷供以牟利入钱悟家怪所起立取斧椎破掷于水中是夜僧挈囊而遁钱氏自此宁居北庵日以萧条几无人迹惟钱子孙犹处之蛇之为厉久矣此嵗稍息庚志亦书一事
　　金山庙巫
　　华亭金山庙濒海乃汉霍将军祠相传云当钱武肃霸吴越时常以隂兵致助故崇建灵宫淳熙末县人因时节竞集一巫方焚香啓祝唱説福沴钱寺正家干沈晖者独不生信心语谑玩侮所善交相劝止恐其掇祸巫宣言詈责甚苦晖正与争辨俄踉蹡仆地涎流于外若蹶晕然从仆奔告其家妻子来视拜巫乞命巫曰悔谢不早神已盛怒既执録精魄付酆都死在顷刻不可救矣妻子彷徨无计但拊尸泣守晖忽奋身起傍人惊散谓强魂所驱沈笑曰我故戏诸人耳初无所覩也巫悚然潜出阖庙之人亦舍去
　　钱伸之瘖
　　绍兴庚辰嵗钱大任堪自成都漕使下世其子伸之年三十余忽瘖不能言而起居饮食一切与平时无异愁闷不聊侵寻八年久因一妾触怒持杖棰之妾佚去斥之为哑畜生伸之愈愤悒大呼曰且看哑畜生打人咄咄不已家人闻其出声惊喜来观自是言语如故伸之以其疾因妾而愈置其怒而赏之后赴铨中选调江隂尉未及赴而卒
　　李巷小宅
　　饶州城内北边李郎中巷有小宅素为鬼物雄据居者不能安每召防亲賔肆筵设席客未至已见竒形异状者分坐饮啄绍兴中厯梁氏管氏两家最后董仪判官居之董亡厥子售于东隣王季光使君季光为人胆勇不畏妖厉得屋之初遣一仆守宿遭其恼乱终夕不得寝明夜易以两兵亦复然王尤弗深信亲往验之大声咄之曰吾闻此地多鬼若果有之宜即露玩少顷飒飒如持箒扫壁上尘土不为动俄又骤马驰逐之声王曰汝造妖只尔何足怕更须呈身向我便从栁隂下出竚立不移步王起即而语之曰汝若是横死伏尸者今已嵗乆难于寻觅何不自营受生处如要从我求酒祭酹福愿荐拔亦无闲钱可办茍顽不去当令师巫尽法械汝于东岳酆都是时勿悔其物随言而没宅自是平宁
　　独脚莲
　　鄱阳山间生一种草始萌芽时便似莲房俗呼为独脚莲移植于居宅隙地及园圃中蛇虺不敢过其下王季光宅后榛莽丛里有穴蔵蛇常出为人害乃种此草数本于穴外自是其患不作至暑月间闻穴内臭甚使园丁劚土访求得蛇十数盖为草气所薫渍也又一小蛇从别处来适到草间立化为水其效验如是
　　李兴都监
　　某卫人员李兴以王劳解军伍补官调泉州都监临赴任遣妻子出陆自临安先行兴收拾并叠差晚乗马追路至龙山下为小民千百壅遏仅得穿过乃是日诛一海劫既脔剐枭首矣兴诮观者曰此乃凶贼为良民害斩决万犹未足以偿其恶尔曹何为注视之因举足蹴踏遗骸且加唾骂血污履勿顾众亦稍散兴忽觉迷罔茫然不知东西殆若丧心而为鬼所附着上马复还城内投宿小邸一仆虑家人望信欲往报之不聴自此狂态日甚逢人輙奋击人见其身躯伟壮膂力异常时避不与校至裸膊蓬首扣内前沙子门云欲谒官家叫屈守者知其疾且念向来同辈但扶曳出之故交有居于观巷者强引兴归闭诸一室而穴壁致饭食不以多少皆无余或经日忘设亦自若叫噪勃跳殊为所挠凡十余夕竟自缢而死其家几达闽始得信苍黄奔归盖劫鬼为之孽也子产曰匹夫匹妇彊死其魂魄犹能冯依于人以为淫厉正谓此云










　　夷坚志戊卷三
　　钦定四库全书
　　夷坚志戊卷四
　　宋　洪迈　撰
　　吴云郎
　　吴江县二十里外因渎村富人吴泽将仕生一子小字云郎自少即向学尝应进士预待补籍绍兴五年八月以疾亡父母追念痛割明年冬泽之弟助教滋往洞庭东山妇家沈氏未至数里暴风打船暂泊于福善王庙下登岸纵行望庙门半掩见云郎着皂绨背子缓步而出滋大骇就语之曰汝父母晓夜思念汝欲一防面不可得何为在此对曰儿有一事拘繋留连证对况味极苦告叔为道此意于二亲若要相见须亲自来乃可叹息而去滋急还舍白兄嫂皆相持悲哭三人者共乗原舟复抵庙下云郎已立津次奔至父母前下拜泣诉具述幽辛苦之状语未毕忽怒目奋捽父衣大呼曰汝防我性命盗我金帛使我衔寃茹痛四五十年今日决不相舍遂互相拏搏滚入水中滋与仆从及舟人涉水救泽始得脱登岸因之垂死傍人初无所覩但见泽举手挥争至暮乃定滋不知泽有慝试问之嚬蹙而言昔敌骑破城一少年子相投寄宿所赍囊金颇多吾心利其赀至之数月杀而取之自念寃债在身从壮至老未尝不戚戚此儿生于壬午今日之报岂非此乎自是忧闷不食涉旬而死魏南夫丞相之子羔如表弟李生吴氏婚也为魏説此
　　徳化鸷兽
　　庆元元年五月二十四日九江大雨五昼夜江流暴溢鸡犬畜产悉皆漂荡有卖果小民黄二正在徳化县村田间遇鸷兽縁道而来遽升髙木避之别有妇人携两小儿过其傍防戏自若兽亦不动黄忍怖下视甚异之忽有军十余人呜钲鼓且至乃持叉矛来欲驱逐者兽方始去渡水而西黄方敢下地到城门外妇人已先在彼值鬻米粽者取钱买十枚饲两儿挟之而走其行甚疾两目眈眈然殊可憎恶牵裾涉川如履平地后不知所往人疑为虎精如前所书阳台者是也
　　善鉴为僧
　　淳熙四年张子正待制知泰州以妻病焚香祷佛愿剃度一僧已而妻愈乃榜示诸刹凡在籍童行令悉趂四月十五立夏日集于报恩光孝寺秀州行者善鉴颇欲巡礼丛林自江隂济江过石荘投宿明禧禅院两脚忽重膇如石不能前彼盖不知君有施也寺僧与之言时已初十日矣心虽欲之而足力不可强夜梦伽蓝神趣其去凌晨粥罢僶俛由如臯县而北临十四夜始至郡城抵报恩股痛益甚卧于选僧寮明日张与妻至群僚毕预斋供观诸人探钩时防者五百余辈序立堂上张问纲维犹有未到者否以善鉴对且言其道路损脚目今困卧张必欲其来鉴不获已防杖往随众拈一小纸卷及开视独鉴得之即日落发张氏制三衣与之同皆起登仙之叹才旬日南禅缺住持张又作疏邀开堂主法席遂连处三大刹为淮地所重
　　张氏煑蠏
　　平江细民张氏以煑蟹出售自给所杀不可亿计绍兴五年七月买两篰寘室中凡数百枚夜闻鸭声嘈嘈父子秉炬寻索无所覩迨复寝其声又作审聴之正在篰内乃起坐咄之蟹作人言曰只是死了住夜半后又觉有人着屐防行以为盗也走报隣里欲拘执寂无影响其女五七娘惊而病卧于床三日闻外人唤云五七可同去应曰待我来至晚而死后九日张妻亦病见女坐床下呼之使上已而张父子及妻相继亡但存一小女曰阿感无人养育所亲周二为取致其家便见父母来就唤亦死张门遂絶
　　黄池牛
　　黄池镇太平州其东即宣城县境十里间有聚落皆亡赖恶子及不逞宗室啸集屠牛杀狗酿私酒铸毛钱造楮币凡违禁害人之事靡所不有王元卿叔端与表兄盛果子东淳熙十三年六月同往宁国府过其处见野园内系水牛五头果指第二牛曰此明日当死王曰何以知之曰其四皆食草唯是牛眼中泪下且独不食因询茶肆人此谁家者曰乃赵三使所买欲待旦屠宰已而果然遂再往视之其第四牛亦有昨日之态望两人来拱双蹄跪地如拜诉状复询肆人曰一客今早至此顿买三头惟余其一旦夕杀之矣果劝王使买之置于近庄以赊其死王即访主人优偿厥直牵以归至今犹存
　　蔡通判
　　淳熈元年嘉兴蔡摅承议赴蕲州黄梅知县泛舟大江过蕲口宿是夜大风拔木舟碎于巨浪唯底板存蔡适在其上抱持浮漾意以为家人尽溺死矣待旦风小定视之则皆跧聚板上不失一人囊箧仆从悉没一小箧贮出身勅诏独得全旋唤渔舟载到南岸居人见其至争来慰劳云昨夜风雷黑暗中闻神声言且救取蔡通判一家官人岂非蔡公乎蔡为人质重亷恪乡里称其贤故遭罹大难而蒙神力以免其后秩满果调泰州通判
　　闽僧如本
　　如臯县石荘镇明禧禅院僧如本者福州人防方至彼遂留不去绍兴辛巳金兵暴淮甸本收瘗遗骸三百得官给僧牒绍熈元年为监寺偕众僧往黄华港石总首家修设佛供唯留一老者守舍亭午火作于延夀堂次及僧堂悉为灰烬众闻报狼狈奔还常时诸僧戒帖度牒锁置禅床上龛匮内皆焚灭无余独如本者挂于梁间既堕地有一大瓦正覆护之略无所损本戒行甚坚质朴好义日夕持诵经咒不息是以获善报
　　太阳步王氏妇
　　绍兴庚戌六月鄱阳境内太阳步王氏妇病卒以父往别村且肉犹未冷家人不忍殓走仆唤其父再宿始归半醉间拊尸大哭未几逝者复苏是日招莲花院僧诵经即扣所见妇起坐言曰到司桥畔见故母云汝何故在这里此是死路不可久留遂买纸倩人写状偕度桥天气昏昩如深冬欲雪时经大官府吏兵甚盛两廊枷系罪囚无数紫袍官人据案决事乃持所书状投之紫袍批曰本人奉事翁婆孝谨兼防数未尽宜放还即再从桥上过馁不可奈过鬻胡饼者欲买之母曰此岂可食少憩逢过者纷然全不见有囬者问母隂司事母曰不孝最罪重杀生次之倐覩一水阁满池红白莲花相间纵观之次若有人自后见挤堕水遂寤
　　辰州通判
　　辰州通判项某信州贵溪人自云其父未有子常斋戒祷请于上帝后梦黄衣吏持大盒来啓之见盘内贮一贵人金章紫绶母遂有娠七月七日生已至二十五嵗登科厯州县五任赴辰阳时年未五十每自负必贵提防刑狱司檄往隣路襄阳置狱鞫通判被命和籴米瞒官钱数十万之罪项受赂三百万为之濶略勘事未竟得疾亟归夜中神物纵横有弹指者有叹息者云可惜可惜家人往往见之项闻而不悟疾势转甚马院在州治后圃相去隔两门百余步鬼物夜运马粪满榻除去复然正以七夕日卒官止承议郎不霑遗泽
　　房州保正
　　房州房陵民李政为保正顽猾健讼侵人田园夺人牛马官司莫能治淳熈十四年暴亡其家水牛当日产一犊腹下白黑毛相间成保正李政四字字如崇宁当三钱了了可识每妻子到其傍輙泪下甫半年为虎所食血骨皆尽唯四字连皮宛然如初监本州酒税忠训郎王嗣宗亲见其事人死为牛多矣诸志中屡书之兹又独异也
　　辰州地主
　　王仲寅寅祖绍兴戊辰嵗为湖北提刑司指使从其使马居中巡厯属城至辰州马馆于郡治燕堂王寝于设防之东角三更后梦老翁白袍乌帽通名上谒径趋賔阶王意其土地神屡揖使东向翁谢曰明公异日当来此作地主那敢居上固辞不可王觉取笔记之又志于三里外长田张氏书院之壁后三十年自淮东钤辖造朝赵魏公为相与之有旧擢守辰阳初未尝敢萌五马之念也得之若惊思前梦可证以淳熈辛丑正月赴官过长田视张氏壁所题字画宛如昔日其家既笼以碧纱矣王后知永州提防广西福建两路刑狱而终
　　张拱之银
　　江陵人张拱之世以富雄州里政和中梦白衣人二十余辈拜揖于床下问其何人皆不荅旋没于地心虽怪之亦不以为絶异已而每夕皆然于是命仆掘于所没处才深三尺得大银二十枚各重五十两様制甚古料以为千嵗前物一一花书之而蔵于箧笥不为子弟言亦未尝非时阅视也他日又梦来别云欲往长沙助赵官人宅造屋奈不得久从君防然终当复来张疑焉旦而发笥空无所见矣始大骇欲穷其验専诣长沙访之果于善化县傍有赵宅方兴工创大第治防事张老纳谒赵宿闻其名亟出迎坐少定张起白曰君家治第时于土中获何物赵不复告以得白金千两张曰乃我家故所蓄每铤有花书取而视之信然张乃话前梦愿以他银换易赵欣然许之张防归唤锻匠镕为一巨毬当中穿窍用铁索维絷寘于床脚使不可复动入夜常闻泣声后经兵盗不知所在矣俗云张循王在日家多银每以千两铸一毬目为没奈何正此也
　　豫章庙神
　　魏道弼参政绍兴壬午年为洪府帅守宅堂后有小土地庙其门与溷厠相连以为浊命徙于城隍庙廊下工力既具通判林君梦神人自通为府宅土地曰吾血食今地多厯年所虽隣于溷舍无害也若一旦徙去则尽室老稚将无所依又寄托大神之宇出入动息皆不遑安愿乞赐一言达帅坐且仍旧贯幸也林曰神既能灵化何不自告之曰魏公乃紫气星君今位崇辅弼岂得容易輙近明日林具以白魏乃辍其役但移门他向并葺饰像设而祭之是夜林又梦来谢
　　五台文殊
　　宣和六年江遐举邈为隆徳府教授求学司檄搜遗书与家人及长子珪诣五台山宿于文殊院明日斋罢拜祷佛像前乞现灵相至晡时凉风防动西边淡黄云起少焉声闻罗汉天众各执幡幢香华以次引导戈甲旌旗陆续不絶傍与日光相映最后菩萨乗师子法座四夷君长氊裘狼帽谨随之无量无边各随其异香芬郁鼻观为清经数刻乃没天将敛昏又见灯烛数百炬陈列金紫贵人执手炉行前菩萨缓步足迹所留莲花随生一黄犬摇尾在后珪时年十三嵗披僧衣亦现像侧仙女吹箫笙可闻江一家并僧仆无不瞻覩靖康之冬报代马饮河弃官赴京师除太学博士居竹栅巷未几梦菩萨告以急请外即挈家东下出水门値泗上便舟防汴岸遂迤逦还严陵阖门安堵时京师已受敌矣间闗乱离不受怖恐珪生于政和癸巳至庆元丙辰八十有四嵗犹强健不衰










</div>
    <div class="pagination">
<a href="夷坚志_page17.html">上一页</a><span>...</span><a href="夷坚志_page13.html">13</a><a href="夷坚志_page14.html">14</a><a href="夷坚志_page15.html">15</a><a href="夷坚志_page16.html">16</a><a href="夷坚志_page17.html">17</a><span class="current-page">18</span><a href="夷坚志_page19.html">19</a><a href="夷坚志_page20.html">20</a><a href="夷坚志_page21.html">21</a><a href="夷坚志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
