<!DOCTYPE html>
<html>
<head>
    <meta charset="UTF-8">
    <title>春明梦余录 - 第 38 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 38 页/共 45 页</h1>
    <div class="content">　　洪武中钦定官吏监生会馔之制掌馔预备椅桌器皿于馔堂祭酒南向司业北向监丞博士六堂等官东西向坐诸生分东西班坐其后大约膳夫一人管监生二十五人馔先食则鸣铎传唱曰食不语坐必安日以为常十五年命凡监生正妻月支米六斗监生有家人者三月至十月日支米二升二合六勺十一月至二月日支米一升九合二勺监生俱给冬夏衣工部制衣被十三年准监生读书灯油每人月一斤课仿纸月大尽三十一张小尽三十张造保安堂处监生疾病者病故给殡殓银行文顺天府支给及行兵部起关应付








　　春明梦余录卷五十四
<子部,杂家类,杂说之属,春明梦余录>
　　钦定四库全书
　　春眀梦余録卷五十五
　　吏部左侍郎孙承泽撰
　　府学
　　顺天府儒学在城东北国学之南洪武中以元国学为北平府学永乐定鼎仍为国学改报恩寺为顺天府学初有僧游湘潭募造报恩寺尚未安像眀师下燕戒士卒毋得入孔圣庙僧仓皇借宣圣木主置殿中后不敢去遂以为学其地元之柴市也文文山授命焉东有祠西有馆曰教忠再西有坊曰育贤
　　谕防
　　眀太祖初年诏曰惟致治在善俗善俗视教化教化行虽闾阎可化为君子教化废中才不免于小人近北方乱人鲜务学其选太学诸生中年长学优者往各郡分教使人务学而兴材又辍翰林院脩撰检讨为郡学官已复令按察司精考儒学官不称者送部别调又诏各布政司府州县官举秀才人材必会同境内耆宿长者访求徳行道艺着闻州里之人以充従隣里保结命有司騐实盖重荐举而先徳行俨然成周造士之法也
　　提督学校官勅谕【原勅万歴初改】
　　一学者读书贵乎知而防行先将圣贤经书熟读背诵牢记不忘又従师友讲解眀白俾将圣贤言语体而行之敦尚孝弟忠信礼义防耻之行不许徒务口耳之学将来朝廷庶得真才任用
　　一为学功夫必收其放心主敬穷理毋得卤莽间断其余脩已治人之方义利公私之辨须要体认精切庶防趋向不差他日出仕方防顾惜名节事业可观
　　一习学举业亦穷理之事果能精通四书本经便防行文有等生徒不肯实下工夫惟诵旧文意图侥幸出身今宜痛革此弊其所作四书经义策论等文务要典实平顺说理详眀不许浮诞至于习字亦须端楷庶不乖教飬之意
　　一学效无成皆由师道不立今之教官贤否不齐先须察其徳行考其文学果所行所学皆善须礼待之若一次考验学问疎浅及怠于训诲者姑戒励之令其进学改过若再考无进不改送吏部别用其贪滛不肖实迹彰闻者不必考其文学即送按察司直送廵按御史问理吏部别选有学行者补其缺
　　一师生每日坐斋读书及日逐防馔有司签与斋夫膳夫府学膳夫四名斋夫八名州学膳夫三名斋夫六名县学膳夫二名斋夫四名不许违悮缺后
　　一生员考试不谙文理者廪膳十年以上发附近去处充吏六年以上发夲处充吏増广十年以上发夲防充吏六年以上罢黜为民未及六年者量加决罚勉励进学
　　一生员之家并依洪武间例除本身外户内优免二丁差役有司务要遵行不许故违
　　一凡廵视学校水路乗驿舟陆路乘马仍扵夲司带书吏一名随行陆路与官驴俱支廪给
　　一府州县提调官员宜严束生徒不许出外游荡为非凡学内殿堂斋房等屋损壊即办料量工理若恃有提督宪职将学校中一切合行之事推故不行用心整理量加决罚惩戒
　　一所过之处遇有军民利病及不材官吏贪酷害人事干奏请者従实奏闻
　　一本职専督学校不理刑名如有军民人等诉告寃枉等事许受词状轻则发下所在有司问理重则送按察司直隶送廵按御史提问
　　一科举夲古者郷举里选之法今南北所取举人名数已有定制近年奔竞之徒利他处学者寡少往往赴彼投充増广生员诈冐郷贯隠蔽过恶一概应试所在教官侥幸以为己功其弊滋甚今后不许违者听本职及提调科举官监试官拿问一布政司按察司官及廵按御史不许侵越提督官职事若以公务至府州县亦当勉励师生勤力学业不许推故不理若提督官行止不端许廵按监察御史指实奏闻
　　一所辖境内遇有卫所学校一体提调整理武职子弟悉令其习读武经七书百将传及操习武艺其中有防习举业者亦听科举
　　一各防嵗贡生员照例将食粮年深者严加考试不必会官如果年深不堪充贡就便照例黜罢却以次者考充务要通晓文理方许起送赴部一廪膳増广生员已有定额廪膳有缺扵増广内考选学问优等者幇补増广有缺扵本处官员军民之家选择资质聪敏人物俊秀子弟补充不许听信有司及学官狥私作若有额外之数须严加考选通晓文义者存留待缺不许将不堪者一槩存留躱避差徭
　　一古者乡闾里巷莫不有学即今社学是也凡提督去处即令有司每郷每里俱设社学择立师范眀设教条以教人之子弟年一考较择取勤効仍免为师之人差徭
　　一师生扵学校一切事务并要遵依洪武间卧碑行不许故违
　　崇祯六年癸酉二月初三日上谕祖制设科取士専为致治求贤近来士习日偷贡举失当人才鲜少理道不张由督学教谕训导各官董率乖方培养无术尽失旧制初意以致朝廷不获收用人之效朕思士子读书进身乃人才根源必宜首重徳行幼学壮行如生平果系孝弟防让自然做官时不贪不欺尽忠竭节何必専工文艺据防典及提学勅书内敦尚行谊以励頺俗不専论文优劣开载甚眀近通不遵行至小学诸书乃州县各有社学原欲养育徳敷教储才近来全不讲论兴举其士子自童时入塾以迨应试登科只以富贵温饱为志竟不知立身行忠君爱国之大道如此教化不眀士风吏治安得不日趋卑下朕惟祖宗朝求才用贤原不尽拘科目至考试文义正欲因言征人亦非専尚浮词务华遗实今欲祗遵祖宗制起敝还醇童生必先入学遇试先查徳行自儒童以及郷防须有实迹方许入塲异日败行考官挨论又教官为士子师长化导防亲旧制甚重近皆以衰庸充数教术全废此尤士风不正之源今设法兴起着吏礼二部同都察院及该科详议眀确具奏至海内之大岂无潜脩硕徳纯孝鸿才清志刚方实堪大用者更宜特防一二以示风劝至扵科道不必専出考选馆员应令先厯推知并着酌议来行
　　江陵项氏曰学制之可见于书者自五帝始其名曰成均说者曰以成性也然则有民斯可教有教斯可学自开辟则既然矣有虞氏始即学以蔵粢而命之曰庠又曰米廪则自其孝养之心发之也夏后氏以射造士如行苇矍相之所言而命之曰序则以检其行也商人以乐造士如防与大司乐所言而命之曰学又曰瞽宗则以成其徳也学之音则校校之义则教也周人而兼用之内即近郊并建四学虞庠在其北夏序在其东商校在其西当代之学居中南面而三学环之命之曰胶又曰辟雍郊言其地璧言其象皆今古假借字也其外亦以四学之制参而行之凡侯国皆立当代之学而损其制曰泮宫凡郷皆立虞庠凡州皆立夏序凡党皆立商校于是四代之学达扵天下正统中礼部请两直隶勅御史十三省按察司勅添设副使或佥事提督学校成化中勅提学各分督所属官簿録诸儒生徳业为三等徳行优文学赡治事上者为上等有徳行而经义治事稍劣者次之即经义优治事长而徳行玷缺者列下等嵗课月考非上等毋得应贡举欲务士于本实而例廪生考黜者俱追廪为民父兄咸惮慴不务子弟扵学提学御史阎禹锡请停追廪学乃兴当是时陈恭愍公选督南畿学言称古昔动必礼则先颁冠婚丧祭及射仪于学宫令嵗时肄业训生徒一主扵躬行以变革浮习所廵行不居公府居宿于学宫端黙危坐以率之已而见诸生周旋磬折弦管豆登洋洋翼翼也比入夜斋馆灯烛如白昼咿唔之声鍧然选时以二灯前导省劝之郡士竞奋前后三年章缝士未尝见其变色之语折棰之威即舆皂不施也其教人必本诸文公小学书以达扵四书五经及通书西铭性理诸书诸生翕然孚化畏信如神眀既去思之如父母以宪副督河南广东学一如南畿时为国朝督学使者之冠眀初重督学之选其盛时未论迨正徳末御史萧鸣凤惩恶严虽才不贷副使魏校敦行急受欺不悔副使李梦阳伸士节振萎习士诵义不休其后督学官稍轻柄其任者非必有卓行实学厌士心如异时髙者虚谈沽誉劣者安禄养交下者至开幸门听请托不忌又廵防或二三嵗乃一至至不过浃旬月独品所为校试一日文而止不复关行防考察他道艺即甄考徳行亦独案郡县学官所报三等簿奨汰之不复有案质甚乃惮廵行劳苦独髙坐引日月至大比独委府州县类考而合试之故士习刓而人骛扵奔趋
　　眀初重学官之选往往取耆儒宿学以充后科目法行取举人登副榜者选授凡国家推选坊局纂典籍防试校文必与焉其经保荐及九载处优考者类得授翰林院科道部曹官于陟陞无等故廷臣荐士以起家学官为羙谈后久刓弊师儒之职益轻副榜举人不屑就而贡生年稍迈若贫困甚者乃甘心焉因取充位精力倦于鼓舞而学术纰谬无防为诸生先奔走有司结富豪以茍得而扵月考课及上下三等簿率以赀不复问行防盖冗蠧甚矣
　　礼部尚书沈鲤疏窃惟教职之亲士与有司之亲民一也今天下有牧民之官而无教士之官盖所谓教授学正等职者徒取备员实扵弟子无分毫授受之益虽亦三年大比每嵗贡士未尝乏人而求其成徳达材以著作人之效者则杳乎其未之闻也夫人材风俗出自学校为治忽理乱所系可任其废壊不脩至此乎臣等职専风化责有攸归窃欲稍为振拔使知自奋无所容其督责之法惟慎其选除优其迁转以示鼓舞作兴之意使由科目出身者不薄此而不为贡途出身者不画地以自限庶防师道立而学政之举有日矣请自万防十七年为始新科进士有愿就教职者免其自行陈乞具呈办事衙门移文吏部代与题准即与除府学教授教授三年查果称职原系二甲者陞各部主事系三甲陞推官知县俟其歴俸三年将前教职旧俸准折有司年半与初选推官知县厯俸四年半者一体推陞行取其三甲进士有愿久任教职以终作人之效者许于就选之日具呈案待其六年径陞各部主事三年者陞国子监博士等官如有雅意作人如塾师之于子弟日课月程多所造就及防赞助有司脩眀教化有移风易俗之效遇该内转与相应部分遇该行取则通论功绩所以优进士教职者似应如此夫其守选未及者得免扵淹滞之苦而政体未谙者可习见有司之事或遇该郷试之年则聘取同考不患乏人斯其所以优之者又不在迁转之间而已矣防试副榜举人及下第乞恩就教者本为贫而仕者居多乃当临选之期有持两端不决者何也盖年长而愿就教职者本利于推陞之速年青而有志进取者又惟恐推陞之速此其情之不同有若是相反者不可不従其两便也请自今以后凡举人就教者俱经会试一次方与推陞有司如就教之后防试不第而仍愿久任教职以终作人之效者许具呈案准其再一防试方与推陞惟已经三次者不准其余仍照常推用若有造就人才脩眀教化如前项所称功绩者三年以上陞司务博士知州九年考满起送到部者陞各部主事大理寺评事府同知所以优举人教职者似应如此夫进士举人就教者多则教授学正可悉得科目出身者而用之县学教谕虽不尽然亦宜选训导之有贤声者以充其任葢掌教得人则一方学政有为之纲维者故尤宜慎选矣贡生教职视科目出身者常多数倍乃近年以来则一任分教再任掌教概従劣转彼既无可欲之势以诱其前而又有患失之心以随其后未有不甘心自弃者故学政之壊由贡途居多而鼓舞作兴亦宜于此辈加意也合无贡士教官查有称职者除春秋两季照常序转学职外其双月大选遇该推陞之时亦查其年力精壮考语特优者与一体推陞有司九年考满起送到部而着有前项功绩者陞知州助教其各该抚按荐举教职者亦特许寛其人数仍于荐本中以其资格分为三叚示不相掩如云某以上系进士出身某以上系举人出身某以上系贡士出身斯不得偏右科目致枉公论以消沮贡士之气所以优贡士教职者似应如此夫待之优则人知自奋而师道可立学政不患其不矣至扵有司改教近年事例犹有可议者盖凡抚按官论劾有司而欲存一线之路者必曰操守犹未大壊学问尚为可师夫曰守未大壊非果不壊特惜其履任之浅也曰学为可师非真有学特借此以爲之名也审如是则教士以贪而已矣何重民而轻士如此也合无自今以后论材力则姑准改教犯操守则降调闲不许概与教职以溷学宫亦补偏捄一事也伏乞勅下吏部覆议上请俯赐施行臣等幸甚桂文襄蕚疏臣闻先王之教民也因天地之性顺人物之生分土授职统之于乡州党族闾里而导之以孝友睦婣任恤教不出扵亩而行不出于彛伦管敬仲曰农之子恒为农野处而不昵其秀民之防为士者必足頼此之谓也汉书余子遣入序室所谓余子父在则子余兄在则弟余故天下生员皆名子弟其职在入孝出弟而所以教之者莫切于出作入息之期后世岐教养之政而二之教者不知养养者不知教以致学校之考徳行不求之郷党谈经之谬分司徒以属之各官故一登讲堂永耻民事有父兄荷簔笠而子弟衣轻裘见达官贵人竦然敬起见胼手胝足虽至亲赧然媿之是虽冠服士人言论道法而其孝友之实曽涂之人不若矣此风俗之所以日下也乞勅谕提督学校官敦本抑末进农民之秀重居郷之行凡入学生徒必求子弟曽知稼穑有孝弟实行者取之每于考校后咨访笃实父老如古所谓孝弟力田者量赏犒以风之设稽行簿付之里老书其敬敏任恤条报其善行旌异之其郷行玷缺者选人不许入序嵗贡举不以应科而命府州县教官集诸生为防五日一防先将所欲讲求经传手録之録毕即将本文谐协音声圏防句读防通章大旨寻绎不得破碎拟题以壊经义茍有自得録册端商之所作字务荘楷次将身所处伦理间事未尽分若所遭不如意者务尽心商防如此将不出亩之中郷庠之内而骎骎然有复古之渐矣且夫人者天地之心也人存其心则与天地为一一息不存则不与天地相似失久不复则其违禽兽不远矣心何以存曰敬敬何以入曰畏昊天曰眀及尔出王昊天曰旦及尔游衍敢不敬乎曽子曰十目所视十手所指畏也惟畏而后防敬敬而后心存朋友之交切严如此至举业文字士子所頼以发身者固不待督责而自劝者矣然其业之也粗解章句辄决裂经传拟题搆文竞为浮华放诞之言以夺有司之目是则虽名士人其设心与垄断之徒何异放心至此尚何望其读书穷理以求见圣贤之心法也哉必申令学官务戒诸生一洗此习先闭门静坐整齐严肃然后以先儒读书法取圣贤经书诵读而近思之体认深至程子曰如读论孟将门人问防便作已问将圣贤答防便作今日耳闻又云未读时已晓文义大畧既读后自家见得又别但觉意味深长今生徒知此味者或鲜矣近议者又以为读书无益传注为赘正縁其始未知读书之法未深扵读书之味后有所得惩之太过而不知此论一开必将至扵尚清谈灭礼教聋瞽一世使天下贸贸焉无所执持而后已非所闻也乃小学之教本古庠序序以眀教庠以行礼而视化春民毕出在野冬毕入于邑余子毕入序室学六甲五算书计之事非独教之将有以养之也非独飬其徳性亦将养其身体固其夀命而坚强其血脉也故声音以养其耳采色以养其目降登疾徐以养其血脉今之教者严课程急记诵以伤其魂强所不防苦其思索以损其魄而教与飬胥病矣臣治县时辟义仓之右废寺隙地南北数百歩有余建为学舍左右相向中设四堂前后为门左右为塾以笃实长老二人平旦坐左右塾序行道出入每食时至日夕亦如之次为习礼堂中绘陈祥道杨复所撰礼图曰童子礼曰士相见礼曰婚礼曰子事父母礼曰妇事舅姑礼曰祀先礼曰郷射礼立师掌之诸童子进学即率见先生习升降拜揖坐立之节随授一图指示擘画令其通晓间令展习以辨杂服又次为句读堂内榜管子弟子职亦列数图示之日讲一图次以孝经小学教之句读令其粗熟仍为讲説大义约之入身又次为书算堂榜六书法毎日止教一两字即以四方上下自一至十若干支等名数授之又次为听乐堂内置鼔鼙笙磬投壶诗章弓矢礼乐之器或教以鼓节或教以诗歌或教击鲁薛鼓之半以习投壶或击鲁薛鼔之全以习射仪四堂遍而日亦且晡矣自听乐堂复之书算以次至句读至习礼皆略复旧业于门左右塾以次序出如此则家无子弟之忧而子弟亦得养其徳性血脉养其耳目心志而非僻之干无自而入扵以飬端正之本而复古兴理幸甚
　　元大兴府学孔子庙碑马祖常文曰昔我太祖皇帝受命造邦金人孙于汴太祖即以全燕开大藩府制临中夏维时已有定都之志矣故太宗皇帝首诏国子通华言乃俾贵臣子弟十八人先入就学城新刳于兵学官摄于老氏之徒迨世祖皇帝教命下始正儒师复学官庙事孔子归壖垣四侵地勒石具文作新士子至元二十四年既城今都立国子学位于国左又因故庙为京学京师杂五方俗尹治日不给庙之墙屋弊壊将压以毁讲席之堂粗完泰定三年今大尹曹侯上视庙貌祠位皆不如制割稍入为寮宷倡然后大家富人合赀以聚财者有焉释子方士分食以庀徒者有焉施于庙咸乐相成延两庑五十有二楹缔搆涂饰工良物办象従祀诸贤百有五人妥灵惟肖威仪有容又恳请扵朝得廪饩弟子员百人受学扵师复其身不劳以事扵是天下首善之教兴焉庙肇自唐咸通中至辽金燕为都邑故尝用天子学制选举升造与南国角立亦一时之盛也太宗皇帝当云雷经纶之世圣训谆切以徳赏喻父师以夏楚惩子弟饥焉粟肉渴焉酒醴力焉仆使恩义甚备其养贤劝善之诚固已髙出扵百王之上矣世祖皇帝立极作则人文昭眀登用儒臣躬亲讲学故当时勲贤之裔以及宿卫之臣罔不以揖让爼豆之为懿颛防昏庸之为耻也而三代国学党序庠遂家塾之等秩然罗列于上下才学经术用世之士踵武而出暨仁宗皇帝賔兴大比四方举进士比登贤书防名礼部者京师屡倍于外郡非列圣仁涵义揉百年之礼乐文物推而致之与燕自虞夏为武卫之服召公之化尚矣昭王筑台以徕贤士邹衍乐毅剧辛至有称扵世韩婴以诗易为一家师孔頴达博综五经卓然庶防醇儒今多士游歌在庭抠衣在庙将见鲁邹之羙矣若婴頴达宜所不道矧衍毅辛之徒哉夫儒者之学诗书六艺之文以至施天下之道无有二也后世教不眀家异人殊各溺于所习以相诋訾由上之教无以一之嗟夫古者小学大学之师弟子之傅皆本于道徳仁义之实着扵诗书六艺之文非有教有授则不敢以传也传焉而厐杂不经则上有刑也是故风淳而气固由上之教有以一之也而王国多士逢文眀之防肄业有学学有师春秋祀其先圣先师者有庙有位入有食以处出有贵于众所以报称列圣教化之徳而应贤侯承宣之志者必冠而起矣提举学事崔居中教授贾良弼言正张祯禄司视以状请曰庙之事成前尹马思忽实防始之今尹曹伟实能终之经歴王孝祖薛让警廵监院兀都瞒使李权且防考工扵下也余既为言正兖郕沂邹四公配食东郷位其来请遂为铭诗不辞诗曰皇元有赫奄受大国于月之于日之域京邑翼翼莫不来极予诞敷文徳新都有嵯辟雍峩峩弁之瑳济尔象犠鍧尔歌新宫则那旧庙如之何皇帝在御百度咸若海输维柟河浮厥柏是防是斵虞庠岳岳式光我上国元圣仪仪元紞龙衣衎我先师既右享之采芹于池荐此眀犠用介我蕃厘蕃厘伊何彼美多士克眀克类克谅厥事以登膴仕以媚于天子有铿华钟路鼔逢逢言燕于公有翼有颙多士既同天府是庸惟曹侯之功曹侯訚訚廼承廼宣御剧廼専虞庠连连王氏安安祗国维贤天子万年
　　武学【附】
　　洪武初礼部奏请如前代故事立武学仍建武成王庙上曰立武学是分文武为二轻天下无全才矣三代以前之士文武兼备用无不宜如太公之鹰扬而授丹书仲山甫之赋政而式古训召虎之经营而成文徳岂比于后世武学止讲韬畧不事经书専习干戈不闻爼豆拘拘扵一艺偏长哉今建武学又立武成王庙是近世之陋规也太公宜従祀帝王庙其武学武成王庙罢之军衞旧无学与府州县同城者军官子弟皆附其学独治一城者皆立衞学宣徳十年従兵部尚书徐何之请也武官子弟曰武生军中俊秀曰军生衞学之有嵗贡始于成化三年従李文达贤之请也
　　京衞武学始于正统六年除教授一员训导六员教习勲卫子弟以兵部司官提调之每三年一开科如文士郷试制然勲衞率多纨袴学虽立而卒无干城出其中者然后知太祖之睿谟逺也宋时武学与太学宗学共称三学其时中武科者授簿尉之职初调即可补州县与文科不甚逺文武之途不合而天下欲治不可得也
　　天顺八年于武举分为二等上者加署职二级次者加署职一级旗舍余丁上者授所镇抚次者授官带总旗民生上者授各卫试经歴次者授各卫知事后絶无授经歴知事者












　　春眀梦余録卷五十五
　　钦定四库全书
　　春眀梦余録卷五十六
　　吏部左侍郎孙承泽撰
　　首善书院
　　首善书院在宣武门内东城墙下邹冯两先生讲学之所也京师首善之地元宫梵宇鸱吻相望而独无学者敬业乐羣之所往年罗念庵先生徐华亭相国同志讲学率借僧舍诚大缺事也天唘二年邹南臯冯少墟两先生倡道扵兵火震撼人心披靡之时有功扵世道殊钜御史防诸公搆书院一所扵宣武门内东墙下两先生朝退公余不通宾客不赴宴防辄入书院讲学绅衿有志扵学者环而静听或间出问难无不畅其懐来一时转相传説咸知顾名义重防耻士风为之稍变未防逆珰用事郭允厚朱童蒙軰相继疏论以讲学为门户未防杨涟二十四罪之疏上附珰者嗾珰谓此皆门戸中人也党祸大作善类一空而御史倪文焕遂奏请毁书院弃先师木主扵路左壁有记为叶公向高文董公其昌书并碎焉书院既毁逆祠乃建及逆祠毁而书院不复建盖以秉政大臣犹袭门户秽唾以锢天下向学者遂使闗闽坛坫之迹终不能胜蜀洛门户之见哀矣昔人有言国之将亾必其礼乐先去而后国随之然则当日失礼之大孰有逾扵首善书院一事者乎因辑其略俾后之有志兴复者有所考云
　　叶文忠向髙首善书院记首善书院者御史防诸君所创为南臯邹先生少墟冯先生讲学所也额曰首善者以在京师为首善地也二先生语余子为记余曰记讲学者必其素尝学问之人髙不知学何以为辞二先生固强之余乃言曰古之所为教学则庠序学校尽之矣当其时里党之所肄习师儒之所修眀舍三徳六行五伦之外无他物也自邹鲁兴龂龂扵洙泗鳬绎之区始言心言性言道徳仁义而其指归不出扵孝弟时庠序学校废而贤人君子之有志扵学者始欲得圣贤为之依归以共维世教扵不坠其上下之相为补救如此汉唐以来以杂途词章取士置徳行伦常扵不讲至宋而濂洛闗闽诸儒乃复续邹鲁之防言转相授受鹿洞鵞湖始有书院以聚徒讲学亦杏坛之遗意也眀兴设科罗才虽取词章而学宫功令载在卧碑者一本扵徳行至以眀伦额其堂其大指与三代同而末流之弊逐功利而迷夲真乃反甚扵汉唐贤士大夫欲起而维之不得不复修濂洛闗闽之余业使人知所向往扵是通都大邑所在皆有书院而京师独缺欲讲学者率寄迹扵琳宫梵宇黄冠缁流之所居而无一敬业乐羣之地盖二百年于兹矣夫大学之道眀徳亲民归扵止至善其释止至善首言邦畿千里惟民所止其重邦畿如此而要其所止又不外于君臣父子之伦盖圣人之教人眀白显易不为奥说论又如此夫惟君臣父子之伦眀而后朝廷尊朝廷尊而后成其为邦畿可为民止故曰商邑翼翼四方之极防极防此归极归此此之谓首善非他之通邑大都所得而比也二先生之惓惓扵此举意念深矣吾闻邹先生之学深叅黙证以透性为宗以生生不息为用其境地所诣似若并禅机元旨而包括扵胸中冯先生之学反躬实践以性善为主以居敬穷理为程其识力所超又若举柱下竺干而悉驱扵教外要之于规矩凖绳伦常物理尺尺寸寸不少逾越与世之髙谈性命忽略躬行者大相径庭则二先生师世淑人之模范又无不同故凡谒邹先生者盎然如太和元气之薫蒸疑游华胥之庭其见冯先生则屹然泰山乔岳生仰止之心今合二先生振铎扵邦畿又适值圣天子道化覃敷统接尧舜一时名流济济如龙源钟先生軰相与于喁倡和共眀君臣父子之伦阐皇极以示防归使凡有志扵大学者毋以至善为荒唐而唐虞三代之治可复还扵今日则其所补扵世道岂浅鲜哉往徐文贞在政地好讲学朝绅借以为市江陵矫之至尽毁天下之书院使世以学为讳余愧不防为文贞奉二先生扵臯比而幸与之同朝时聆其謦欬又读其论学之书目覩书院之建未尝不忻忻然有执鞭之愿世得无执江陵之见以诮余乎余亦甘之矣书院在大时雍坊十四铺贸易自民间为赀一百八十两皆五防十三道所输经纪其事者司务吕君克孝御史周君宗建以天唘二年月日开讲是为记
　　邹忠介元标谨陈共学之原疏臣以待尽之年日有家园之思行装已束待期而请偶闻圣嗣将诞大小臣工咸庆圣皇有子臣受不次之恩不随班行欢欣祝颂岂臣子之情臣所以睠恋迟回者以此本月初四夜接兵科都给事中朱童防一疏为宪臣议开讲学之坛国家恐起门户之渐欲臣等安心本分爱惜精神以东林为戒以法度风俗进贤退不肖等语属望臣等思深哉科臣心乎臣有味乎其言之矣先正云本分之外不加毫末人生闻道始知本分内事不闻道则所谓本分者未知果是本分与否也天下治乱系扵人心人心邪正系扵学术法度风俗刑清罚省进贤退不肖舍眀学则其道无由无偏无党王道荡荡无党无偏王道平平臣等所讲习讨论者惟是销反侧以归正直防有极以归皇极若分门别戸则名教所不载也湛湛清空鸢自飞鱼自跃天自髙地自下总是造化生机浩浩长安大成大小成小徳可成材可达尽是皇上大泽无一物不备亦无一事可少琳宫防馆触目如林梵呗新声沸耳如雷岂独碍此嘐嘐则古昔谈先圣之儒绅耶岂独多此海内衣冠萃止之坛坫耶臣常逖思千古自吾夫子振铎东鲁孟轲氏继之唐韩愈谓轲之死不得其传所谓不传者必有指归至宋而诸儒并起我眀益光大有耀臣等方欲为孔孟求心法之传童防独不思为东鲁延箕裘之绪乎臣志学非自今日始也臣弱冠幸举孝防従诸长者一登讲堂此心戚戚既谢计偕独处深山者三年嗣入夜郎兀坐深箐者六年浮沉南北栖迟田亩又三十余年頼有此学死生患难未尝陨志所借朝夕切劘者无论他省即东鲁则孟秋朱鸿谟王汝训其师友也记得隆庆丁卯戊辰间徐阶当国集诸部臣手书识仁定性二书与诸士商度今未尝以是损徐阶相业神宗癸未乙酉丙戌间臣等每集扵演象所月有讲会时执政诸臣亦尝过而问焉后生不知今元辅所知也若以臣等讲学惟宜放弃斥逐之日以此浇其磊块消其抑郁无聊之气则如切如磋者道学也一语端为济穷救苦良方非尽性至命妙理亦视斯道太轻视诸林下臣太浅矣人生堕地髙者自训诂帖括外别无功课自青紫荣名外别无意趣恶闻讲学者实繁有徒盖不知不闻道即位极人臣勋勒旂常了不得本分事生是虚生死是虚死朽骨青山黄鸟数声不知天与昭昭者飘泊何所此臣所以束发至老不敢退堕自甘者也臣又有言焉东林诸臣有文有行九原已往惟是在昔朝贵自岐意见一倡众和防付清流惩前覆辙不在臣等臣心在光天化日之下剖籓篱垣墙之界闻童蒙之言惟自鞭自策更复何疑臣又思诗云相彼鸟矣犹求友声矧伊人矣不求友生神之听之终和且平古人求友必有嘤鸣相合臣等求友未得和平之韵先来同类之疑愿罢臣以为倡学者之戒臣为顺则之民足矣愿陛下经筵日讲为诸臣先无以臣等阻千百世共学之心国家幸甚臣愚幸甚
　　冯恭定従吾书院当建臣罪当斥疏顷臣接邸报见兵科都给事中朱童防一本宪臣议开讲学之坛等事臣读之不胜惶愧窃惟世道之所以常治而不乱者惟恃有此理学之一脉亦惟恃有此讲学之一事讲学创自孔子而盛扵孟子故孟子以作春秋辟杨墨为一治至孟子没而异端蜂起列国纷争祸乱相寻千有余年良可浩叹至宋儒出而始有以接孟氏之传然中兴扵宋而禁扵宋是宋之不竞以禁讲之故非以讲之故也伏惟我二祖开基表章六经颁行天下天子经筵讲学皇太子出阁讲学讲学二字昔为厉禁今为令甲是周家以农事开国国朝以理学开国昨二月间因东事暂停经筵而言者以为不可旋复举行人人称快然臣之望其君以讲学而自己不讲是欺也倘皇上一日开讲问讲官曰诸臣望朕以讲学不知诸臣亦讲学否不知讲官何以置对倘皇上一日御朝问诸臣讲学亦有定所否不知诸臣又何以置对今臣等创建书院扵此岂为名岂为利岂为官爵岂为一身宴游之地岂为子孙世守之业原为两京十三省俱有而京师为天子之都为首善之地反无书院非所以壮帝都而昭一代文眀之盛况今外内交讧邪教猖獗正当讲学以提醒人心激发忠义先臣王守仁当兵戈倥偬之际不废讲学卒以成功此臣等所以不恤毁誉不恤得失而甘心冐昧为此也臣罪良深臣心良苦矣夫以二百五十年所未有之事而一旦为之真为可骇无怪乎童防之有此疏也童防欲臣等修职业惜精神然讲学正讲其职业如何精神如何惜耳童防可谓爱臣厚教臣多矣臣方感之服之而又何暇与之辨惟皇上察臣无他防罢臣归田使庙堂之上省一番议论臣即耕凿深山亦有余适臣不胜悚惶待命之至
　　叶文忠向髙陈愚衷以质公论疏顷科臣朱童以讲学论邹元标冯従吾二臣已奉旨慰留此犹论其事耳未病其人也今科臣郭允厚遂并其人而诋訾之臣以为过矣二科臣之意似不在讲学而在扵眀嵗之考察恐邹元标有所左右其袒即允厚疏中亦已自言之年来门戸衅兴互为胜负近当事者剂量其间人心稍平臣与吏部尚书张问达每论及此未尝不叹息扵前事之过当而以今此计典必力矫其失一切归于公平邹元标议论亦是如此毋奈人情多端过生猜疑必逐去邹元标而后快也邹元标在皇祖朝直声振扵朝野三尺童子无不知其为忠臣淹伏数十载海内共惜皇上防之田间任以九列足称清朝盛举臣素不识邹元标近与周旋见其恳恳爱人之念浑浑赤子之心絶无分毫矜名负气笼罩矫饰之态心甚慕之即谓其居山已久扵世局有所未谙宅衷太虚扵人言有所易入然扵邹元标之本色无所损允厚所列率皆吹毛洗垢无甚闗系至扵张居正之防典则楚人请之臣等拟之功罪原不相掩褒贬何妨并存邹元标之不言臣方服其无成心奈何更以为罪欲并其一生之大节而抹杀之何其甚也邹元标在朝如麒麟凤凰自足为瑞如浑金璞玉自足为型何必规规然责以服乗之防雕镂之技哉若逐去邹元标则其他之讲学气节如邹元标者皆不得安其位人心必为不平纷争又将不了门戸之祸必与国家相终始朝廷之上已先自乱又何暇问封疆之事哉而臣亦乌可一日居此地也夫讲学之禁従来未有乃二科臣之疏屡奉内传频更票拟至谓宋室祸败由扵讲学谁为此言以告皇上独不思宋方盛时正以濂洛闗闽讲眀学术比及南宋王淮韩侂胄陈贾軰始立伪学题目搆防朱熹诸贤而宋祚遂终我太祖髙皇帝立纲陈纪设科取士一本于宋儒成祖文皇帝复令儒臣采辑宋儒论学之书为性理大全颁学宫二百五六十年道徳一风俗同一切裂防决纲之事有所忌惮而不敢为皆系扵此皇上奈何轻听二科臣之言而不深考祖宗一代之治法乎日来言路诸臣条陈甚多率多咈而少俞乃二科臣独有当扵圣心臣诚不知其故也如以讲学为结党则世之结党者岂尽讲学之人若欲结党何待讲学如以元标之讲学为可议则臣又有忠告之谈当嘉靖时海瑞以忠直著名谪归起官为应天廵抚尅覈操切人皆不堪卒被挤以去其后再起再被人言当时亦有以言者为是至扵今日瑞之髙名如故而言者卒为世所诟病今元标之失未至如瑞而求多者乃反甚焉臣又安知他日之议论竟何如耶臣职在平章可以无言但恐人心不同烦嚣易起若不稍为剖眀必将有非二臣者又将有非非二臣者纷纭排击险怪一至扵此今台臣冯従吾又求去矣铨臣张问达亦苦苦言元标当即继之矣去察典防何时而在事诸臣势将一空谁为皇上了此事者臣安得黙无一言且当圣眀之朝有道学之禁臣为执政而诸贤连翩去国天下万世清议谓何且将与王淮陈贾軰同被恶名是亦臣之所踧踖不安者故敢冐昧一伸其愚如以臣言为偏防则臣愿与元标俱去以谢科臣不敢自眀者也臣生平不知讲学惟是臣郷素称海滨邹鲁生邹鲁之郷而禁孔孟之学臣尤不敢统望圣眀鉴察臣不胜悚息尘渎之至又请休致疏顷臣以朱童郭允厚论邹元标冐进一言盖臣自弱冠为诸生闻元标抗疏廷杖四海之人凡有心知者无不仰慕以为真古之遗直比臣通籍则元标再起为给事中为吏部皆以直言去臣备员政地人皆以不防起元标罪臣即臣亦自以为生平第一歉事幸遇皇考皇上録用遗贤防擢元标而臣亦自田间来得有同朝之喜元标屡有去志皆以劝留而止臣亦自尽其夙心耳固不虞世之不能容元标一至此也童防两臣疏谓无逐元标之心此诚是矣然自童之疏上未防而郭允厚继之郭兴治又继之童病其讲学允厚并及其人品兴治又恐禁学非所以为名人品未可以遽定遂深而拟之为贼三臣之意同而其说则已三变其攻元标可谓不遗余力矣従学宫之改勅书禁讲学毁书院沙汰生员此乃张居正所为非祖宗朝法也居正之得罪扵清议背成宪失人心正为此事童防奈何引之臣为书院记文固云世必有执江陵之见以诮余者何其言之偶中乎至以屡奉内传数语为臣之险毒则不过臣据事直书同官诸臣共闻共见未尝添揑一语亦未敢过疑童蒙之有他也童蒙欲臣主张目前使祸机交息则如此一事臣已不防主张矣谁发祸机而望臣息之哉然童蒙实未尝攻臣臣岂可为童求去惟念封疆多事各镇告急茫茫无以应而滇黔危困至极其承役来此求救者日时涕泣臣亦为之泪下无饷无兵无防可救各防抚按及科道官又连章累牍请免加终无可以免加之防臣本老病之人为之焦思苦念日夕晕每对同官言尸素如此何顔自立本意勉挨眀春方敢求去今再三筹度万不当留留亦无益伏望圣慈哀怜允放仍勅下九卿科道悉心讲求所以足饷足兵拯九邉救滇黔之策其他闲言闲语可以暂置童軰亦各安其位勿过猜疑臣虽归死林下有余幸矣
　　髙忠宪攀龙论学掲近者黄门朱五吉有宪臣议开讲学之坛国家虑唘门戸之渐一疏指意归重东林至欲以东林为戒而不复讲学此说一倡吾道之祸大矣职东林人也即不言及扵职何忍坐受东林之诬正欲具疏旋奉眀旨如日中天不复凟奏以唘争端故谨具掲夫黄门所言东林非东林也乃攻东林者之言也所言东林之祸非东林能祸人乃攻东林者欲祸东林也数年来职每自诧理义人心同然何以言理义者辄目为朋党而不容扵世乎一日憬然曰正惟同然也故以为党也国家用一当用行一当行去一当去必曰是东林之脉也或有人言一当用言一当行言一当去必曰是东林之人也不论东西南北风马牛不相及之人茍出扵正目为一党东林何幸而合天下之众正何不幸而受天下之羣猜弓蛇石虎涂豕鬼车皆非实事也即如郭眀龙正域生平未尝讲学生平不识东林黄门谓与顾宪成开讲东林即此而观他可例推无亦黄门师生姻娅之间涵濡浸灌之久扵时局之说不自觉其入之之深乎不然何以二三年来门户去扵人口依然还作当年口吻耶夫时局何为而攻东林也方中涵相国未入相之前首叅之者吴严所亮也既入相之后首叅之者钱梅谷春也故一时承迎相国者皆以攻东林为职业摧残善人戕害国脉率由扵此此果东林所为乎抑攻东林者所为乎以为东林所为东林防制其郷里言官不叅论人乎昔程伊川先生讲学扵熙丰而为蔡京诸人所攻朱晦庵先生讲学扵庆元而为韩侂胄诸人所攻不以蔡京韩侂胄为戒而以伊川晦庵为戒可乎东林非程朱而习程朱之教者也不幸类是矣夫学者何也人之性也性者何也天之道也知道则刑名钱谷皆实事也不知道则礼乐刑政皆虚文也在此心迷悟间耳诸老従迷得悟不忍人之觌面而迷故讲以眀之正使之即事为学非以学废事黄门曰孰是仕优者乎乃可学不然勿言学职亦曰孰是学优者乎乃可仕不然勿言仕审如是可仕者寡矣宇宙甚大不可以一见相碍释老且不防废况可废儒儒者以眀道者也非儒生帖括之谓也非督学胶黉之事也收拾精神而非消耗精神者也人不知学世道交丧扵是朋党祸起相安则交安相危则交危故党类之党不防无是群分之品也偏党之党不可有是乱亡之夲也知党类之不防无使之各得其所而勿相猜忌知偏党之不可有使之各惩其祸而勿为已甚但得人人自反勿専尤人则无不可融异为同化小为大故有教则无类并党类之党亦可融之者其必由学乎惟学可消门戸顾以学为立门戸职未见立门戸者而可以谓之曰学也
　　有眀之初各省俱有书院自张江陵当国始行严禁江陵没复稍稍建置一时著名者徽州江右闗中无锡而至天唘中京师始有首善书院然人不知各处书院而统谓之东林又不知东林所自始而但借东林二字以为害诸君子之名目盖东林乃无锡书院名也宋杨龟山先生所建后废为僧寺顾泾阳先生自吏部罢归购其地建杨先生之祠同志者相与构精舍居焉至甲辰冬始与髙忠宪数公开讲其中立为防约一以考亭白鹿洞规为教然躬与讲席者仅数人时泾阳先生已辞光禄之召不赴于新进立朝诸公漠无与也适忠宪起为总宪风裁大着疏发御史崔呈秀之贜呈秀遂父事忠贤日嗾忠贤曰东林欲杀我父子忠贤初不知东林为何地东林之人为何人輙曰东林杀我既而杨左诸公交章劾珰珰益信诸人之言不虚也于是有憾于诸君子者牵连罗织以逢逆珰之恶锒铛大狱动天地遂首毁京师书院而天下之书院俱毁矣及忠贤诛公论眀废籍遗佚骎骎登用适大言不惭之边臣偾辕败事失志者乘机搆衅复倡党説谓庇防邉臣者东林也于是蒲州髙邑大名一时俱去朝廷之上另用一番人政事日新议论日竒刑尚苛刻而以言寛大者为东林饷主加而以言减免者为东林贼议欵抚而以言战勦者为东林至政本之地司马之堂前后闻凶俱衣绯办事而以言终制言纲常者为东林扵时至清无徒闭门博古之黄宫詹且纠之为老妖诬之为立帜降谪不已系逮之诏狱不已廷杖之烟戍不已永戍之及刘总宪被斥出都破防头旧部民京兆父老十余为之牵驴洒泣乃政本大老方侈以为得计嗟嗟覆亡之祸岂尽闗气数哉余生长辇毂扵首善书院曽见其建又见其毁而冉冉老矣思兴复之无期不能不扵此愤惋留连三致意焉
　　按宋人浚仪王应麟曰汉初郡国往往有夫子庙而无教官且不置博士弟子员其学士尝课试供养与否不见经传然诸儒以眀经教扵其郷率従之者数百人其齐鲁燕赵之间诗书礼乐春秋论语名家者甚盛则设书院昉是矣葢未脩庠序之教士病无所以学相与择胜地立精舍为羣居讲习之所若岳麓白鹿洞之类是也逮庆歴熈寜之盛学校之官遂徧天下彼时书院在南康者曰白鹿书院在湖广者曰岳麓书院在归徳者曰应天书院在登封者曰嵩阳书院称四大书院
　　书院之设莫盛扵元而皆设山长以主之给廪饩以养之防遍天下而在京师者有太极书院中书行省杨惟中请建书院徳安人赵复贤士也皇子阔出征江南俘得之防姚枢奉命搜访人才见复与语大悦之同北上遂以复居书院中録其所记程朱之书以教学者由是河朔始知道学
　　按元人呉莱渊頴集云赵复字仁甫国初南伐攻徳安溃之仁甫遭掳遇姚文献公中军文献与言信竒士仁甫方以国破家残不欲北且蕲死防夜月出即逃乃亟被鞍跃马号积尸间见其觧髪脱屦仰天呼泣葢欲求至水裔而未溺也文献晓以徒死无益乃还然后尽出程朱性理等书及诸经传故今文献与许文正公遂为当代传宗仁甫为有以发之也先正有云世之去圣日逺故学者惟传经防难仁甫当天下扰攘之际乃能尽发先儒传疏而传之不亦难乎上在潜邸常召见曰我欲取宋卿可导之乎对曰宋父母国也未有引他人之兵以伐父母者故仁甫虽在燕久常有江汉之思元得若人以主国学可谓得人矣
　　衍圣公府
　　衍圣公府在皇城西太仆寺街仁宗初谕四裔来贡皆有公馆先圣子孙乃寓民舍无以示崇尚之意乃赐府第其入京下程自宣徳后用羊一只鵞二只酒六瓶面二十斤茶盐醤各二斤油烛十枝其初大庖钦赐后改礼部又改顺天府
　　圣裔汉初封褒成侯至唐元宗始封孔子为文宣王而令其子孙得袭王爵宋神宗议加至神元圣帝因李邦直言周室称王陪臣不当为帝扵是仅加元圣二字至和中祖择之言文宣諡号后嗣不当以为封爵乃改封衍圣公至后因之然既封公爵品居第二泰昌元年山东抚臣以圣裔陈乞复王号具疏上闻为通政司及礼科所驳而止衍圣公秩二品特赐麟袍玉带诰命用玉轴大朝防班一品上示不臣也孔氏世举一人为曲阜令公亲弟承子思为翰林五经博士其従南渡系衢州者亦世袭博士凡曲阜孔氏大小俱免徭役公许防五百戸丁为従人又宣徳间孔谔者防试至京召见即与进士出身授春坊中允景泰中名公询者防试中式赐出身除礼科给事中始持服服除超拜少詹累朝优礼之如此
　　神宗万歴七年谕衍圣公万夀入贺朝廷待以宾礼不在职官文武之列不必朝叅此古待三恪所不及崇祯辛巳七月行幸学礼取衍圣公孔植五经博士孟闻玉等至京传令赐宴旧无赐宴例亦属特典











　　春眀梦余録卷五十六
<子部,杂家类,杂说之属,春明梦余录>
　　钦定四库全书
　　春眀梦余録卷五十七
　　吏部左侍郎孙承泽撰
　　太医院
　　太医院在阙东礼部后初置医学提举司后改太医监又改太医院设院使院判御医吏目等官主诊眡攻疗调养之事凡医术十三科医生世専科习其业曰大方脉曰小方脉曰妇人曰疮疡曰鍼灸曰眼曰口齿曰接骨曰伤寒曰咽喉曰金镞曰按摩曰咒由后二科今无传洪武六年四月置御药奉御一人直长二人药童十人俱以内官内使充之设太医院御医四人以太医院医士充之凡收受四方贡献名药及储蓄药品奉御一人掌之凡贡御药饵医官就内局循制太医院官诊视御脉御医参看较同约防奉御就内局合药将药贴连名封记具本开写本方药性治症之法于日月之下医官奉御书名以进置簿歴中书省印其缝凡进药奏本既具随即附簿年月下书名奉御收掌以慿稽攷烹调御药太医官与奉御监视每二服合为一服使煎熟分为二器其一器太医院先尝次奉御其一器进御古者史官乐官与夫医卜之官皆世掌之业不兼官官不二事惧其不精也况夫医不三世不服其药执技以事上者惟医为难精惟疾病为不可不谨是故食医之下有疾医调饮食者不兼于治病也疾医之下有疡医察内证者不兼于外证也疡医之下有兽医治禽兽者不兼于治人也
　　所谓食医者凡人之疾未有不生于饮食之不谨今也饮食膳羞珍酱之齐既以时而眡之醎酸甘苦辛之助又以时而和之牛羊犬豕鱼鴈之宜又以其物而防之凡所以调和王之饮食而助养王之血气未尝不及于惬适疾病何自而生乎是故治之于未然之前也不独食医为然膳夫之下如烹人则掌水火凡美恶新旧之不同则必辨之如庖人内饔则掌禽兽凡腥臊羶香之不可食则必辨之茍有一物之伤生害气者无所不致其察也又不独烹人庖人内饔为然凡五齐七菹之用醯者则有醢人以掌之凡百事之用盐者则有盐人以掌之醯酸盐醎然后足以成五味之甘而致四时之和气补五臓之不足故虽末节而必立之官以致膳羞酒醴之物凌人于夏则鉴氷以进以御暑恶之气六宫六寝之脩宫人于春冬则掌鑪炭之共以辟寒湿之气井匽以流其清泚而泄其污秽沐浴以澡雪其精神而恱怿其肤体茍有以助王之养而全其内外之和者无所不致其备也又不独醯人盐人凌人宫人为然内宰之职以隂礼教六宫以隂礼教九嫔九嫔则以时御叙于王所女御则御叙于王之燕寝茍可以防微而杜渐戕其真而蛊惑其心志者无所不致其严也王之所以防养如此而何疾之可致耶大抵味以养精者也药石以治疾者也养精为本养形次之治疾为下
　　凌人之官日在北陆而藏氷西陆朝觌而出之司爟之官季春出火民咸从之季秋内火民亦如之夫出火而藏氷皆所以助阳而抑隂内火而求氷皆所以助隂而抑阳以是逹隂阳之气而均寒暑之节是以冬无愆阳夏无伏隂疠疾不作民不夭札
　　天有五星故有五行以为寒暑以为隂阳风雨晦眀分为四时序为五节淫则为烖以生寒热少腹感心之疾人有四肢五臓化为五气一觉一寐吐纳徃来流为荣卫章为气色发为声音以生喜怒哀乐爱恶欲之情过则有伤夫天之寒暑隂阳风雨晦眀既足以伤形而人之喜怒隂阳运于荣卫之间交通则和有余不足则病
　　周礼医师原人血脉经络骨髓隂阳表里察天五运并时六气眡人五声五色九窍九臓之动以探百病之原决死生之分而度鍼石汤火之所施为之经方本草药石寒温之性量疾病浅深度气感轻重假药味五苦六辛之滋调水火齐和之宜以通闭解结致五味五谷五药之养而反之于平至齐之得犹磁石取铁以物相使拙者失理以热益热以寒益寒精气内伤而见于外以愈为剧以生为死故谚曰有病不治常得中医
　　宋人王炎运气说五运六气之说不见于儒者之六经而见于医家之素问夫素问乃先秦古书虽未必皆黄帝岐伯之言然秦火以前春秋战国之际有如和缓秦越人辈虽甚精于医其察天地隂阳五行之用未能若是精密也则其言虽不尽出于黄帝岐伯其防亦必有所从受矣且夫寒暑燥湿风火者天之隂阳三隂三阳上奉之木土金水火者地之隂阳生长化收蔵下应之而五运行于其间即五行之化气也天数中于五戊居之地数中于六已居之戊己土也化气必以五六故甲己化土而居于其首土生金故乙庚次之金生水故丙辛次之水生木故丁壬次之木生火故戊癸次之此化气之序也地之三隂三阳亦五行尔而火独有二五行之妙理也盖木王于东火王于南金王于西水王于北而土王于四维戊附于戌而在干已附于辰而在巽而未之对冲在丑故辰戌丑未寄王之位也未在西南其卦为坤其时为长夏以其处四时之中吕氏月令谓之中央土此土正王之位也春木生火秋金生水冬水生木而夏火制金生气絶矣惟土王于西南然后以火生土以土生金四时之序循环不穷然火方王于午土遽王于未则火气必耗故君火以名其气温而未热相火以位与太隂同处未申之间奉君令以行暑气于是火不耗于土不屈于金故丙盛则庚伏此火所以独分君相之位也天气始于甲地气始于子子甲相合命曰岁立曰行四周而为一纪天以六为节故气以六期而为一备地以五为制故运以五岁而为一周运统一嵗于四时之表气分六位于一嵗之中风雨燥湿寒暑其应有候其至有期然用以占焉徃徃不效非素问之无验用其说者知常而不知变故也凡物理有常必有变虽天地之运动徃来消息盈虚可以逆其必然者常也若其变则无所不至可知而不可必也尝试即其常而言之五太之运是为太过其至先时五少之运是为不及其至后时惟平气则不疾不徐其至以时其大畧如此火运上临少隂水运上临太阳木运上临厥隂金运上临阳眀土运上临太隂谓之天符木运临卯火运临午金运临酉水运临子土运临四维谓之岁防五太与在泉气同谓之同天符五少与在泉气同谓之同岁防若是者其气和土运上见厥隂火运上见太阳谓之天刑运水运上见少阳金运上见厥隂谓之运刑天若是者其气乖此皆五运之常也主气各居一歩厥隂主初少隂少阳次之太隂阳眀又次之太阳主终六位不迁客气与岁推移子岁太阳之水为初丑岁厥隂之木为初迭相徃来而少阳之为初气乃在太隂之后半岁以前司天主之半岁以后在泉主之其大畧如此若其情则有相得与不相得其位则有顺有逆相得者木火相临火土相临之类也不相得者金木相临水火相临之类也父临子则顺木居少阳之位是已反此则寒水居金位斯逆矣君临臣则顺君火居少阳之位是已反此则相火居君火之位斯逆矣此皆六气之常也及论其变则有正有邪于是有变有胜有复有郁有发有淫有承当时而行者正也非时而行者邪也当时而行其过则为变非时而行其至则为胜其救则为复抑而不伸则为郁郁而怒起则为发陵其所胜则为淫极而必反则为承假如太角之化为启拆而变为摧拉太征之化为暄燠而变为炎烈正化之为变者然也少角木气不足清胜而热复少征火气不足寒胜而雨复邪化之正复然也寒胜而无阳焰是为火郁热甚而无凄清是为金郁抑而不伸者然也水郁而发则为氷雹土郁而发则为飘骤郁而怒起者然也风淫所胜则克太隂热淫所胜则克阳眀陵其所胜者也相火之下水气承之湿土之下风气承之极则有反者然也然摧拉之变不应普天悉皆大风炎烈之变不应薄海悉皆燔灼清气之胜不应宇宙无不眀洁气之复不应山泽无不蒸溽郁也发也淫也承也其理皆然凡此者其应非有候其至非有期是以可知而不可必也其应非有候则有不时而应者矣其至非有期则有卒然而至者矣是故千里之逺其变相似者有之百里之近其变不同者亦有之即其时当其处随其变而占焉则吉凶可知况素问之所以论天地之气化者将以观其变而救民之疾也夫大而天地小而人之一身五行之气皆在焉天地之气有常无变则人亦和平而无灾天地之气变而失常则疾疠之所从出也是故木气胜则肝以实病脾以虚病火气胜则心以实病肺以虚病此医者所能致察儒者不得其详也至于官天地理隂阳顺五行使冬无愆阳夏无伏隂春无凄风秋无苦和平之气行于两间国无水旱之灾民无妖孽之疾此儒者所当致察医家未必能知也素问亦畧言之矣五行之精是为五纬与运气相应有岁星有畏星以此察其行之逆顺而占其吉凶然必曰徳者福之过者罚之则是运气之和平而为休祥有徳者居之也运气之乖戾而为灾眚有过者致之也虽然其说畧而未详吾儒之经则详矣洪范九畴始于五行中于皇极终于五福六极圣人建极于上以顺五行之用是以天下之民有五福而无六极有五福皆可以康宁矣无六极皆免于疾病此其道固有行乎运气之外者是谓大顺成周之时尝见之由庚之诗作而隂阳得由其道华黍之诗作而四时不失其和由仪之诗作而万物各得其宜此建皇极顺五行使民有五福而无六极之验也是故素问方技之书而洪范则圣人经世之大法也知有素问不知有洪范方技之流也知有洪范不知有素问儒者何病焉又本草正经序本草旧三卷药三百六十有五种梁陶景附名医别録亦三百六十有五种分七卷唐显庆中苏恭增百十有四种国朝开宝中卢多逊重定增百三十有三种元祐中掌禹锡补注附以新补八十有二种新定十有七种合一千七十有六种分二十有一卷新旧混并经之本文遂晦今摭旧辑为三卷序之曰衣有蔽膝樽有元酒乐有土鼔苇籥存古也存古者何不忘其初也世莫古于上古人莫圣于三皇伏羲有易神农有本草黄帝有素问等书医在后世据方投治则圣人济天下之仁术也古书竹简火于秦易以卜筮存本草素问以方技存其天乎西汉去古未逺班固艺文志序医四种三十有六家独弃本草不録淮南王安曰神农尝百草滋味一日七十毒医方始兴楼缓少诵医经本草方衍数十万言平帝元始五年举天下通医术本草者吏为驾轺传遣诣京师时重本草如此固不録何也梁七録始载神农本草三卷或者谓初未着文字师学相传谓之本草颇疑其不然今考其书论药性温凉味甘苦多异殆后人所附益非本文古之人能谨起居薄滋味嗜欲故受病少医又神圣则用药三百六十有五种有余矣后之人不能摄生风湿寒暑侵其肌肤劳苦无极弊其筋骨饮啖无度伤其肠胃嗜欲无已竭其精髓故受病多医又上非和缓巧非扁仓故用药一千七十有六种而犹若不足是以删取本文三篇以存古又以儆庸医和缓已逺扁仓不生药视古三倍庸医借此射利幸而中攘臂有矜色不中病者死医盖自如与操刃杀人者相去几何噫
　　洪武间吕复羣经古方论内经素问世称黄帝岐伯问答之书及观其防意殆非一时之言其所撰述亦非一人之手刘向指为诸韩公子所着程子谓出于战国之末而其大畧正如礼记之萃于汉儒而与孔子子思之言并传也盖灵兰秘典五常政六元正纪等篇无非阐眀隂阳五行生制之理配象合徳实切于人身其诸色脉病名鍼灸治要皆推是理以广之而皇甫谧之甲乙杨上善之太素亦皆本之于此而微有异同医家之大纲要法无越是书矣然按西汉艺文志有内经十八卷及扁鹊白氏二内经凡三家而素问之目乃不列至隋经籍志始有素问之名而不指为内经唐王氷乃以九灵九卷牵合汉志之数而为之注释复以隂阳大论托为其师张公所藏以补其亡逸而其用心亦勤矣惜乎朱墨混淆玉石相乱训诂失之于迂疎引援或至于未切至宋林亿髙若讷等正其误文而增其缺义颇于氷为有功今于各篇之内注意与经相类者仍断章摘句而释以己意冀与同志商确非敢妄议前修也内经灵枢汉隋唐艺文志皆不録隋有鍼经九卷唐有灵宝诗及黄帝九灵经十二卷而已或谓王氷以九灵更名为灵枢又谓九灵尤详于鍼故皇甫谧名之为鍼经即隋志鍼经九卷茍一书而二名不应唐志别出鍼经十二卷也所谓灵宝注者乃扁鹊太元君所笺世所罕传宋季有灵枢畧一卷今亦湮没绍兴初史崧并是书为十二卷而复其旧较之他本颇善学者当与素问竝观盖其防意互相发眀故也本草三卷旧称神农本经汉艺文志未尝録至梁陶隐居始尊信而表章之谓此书应与素问同类但后人多更修饬之耳秦皇所焚医方卜术不与故犹得全録及遭汉献之迁徙晋懐之奔迸文籍焚防千不遗一今之所存有此三者皆妄也宋髙保衡等校正内经乃云详王氏元珠世无传者今之元珠乃后人附托之文耳虽非王氏之书亦于素问十九卷二十四卷颇有发眀余尝合素问观之而密语所述乃六气之说与髙氏所指诸卷全不侔疑必刋传者所误也原其所从盖攟摭内经六微防及至真要等五篇洎天元玉册要言而附防杂说其诸纪运休祥之应未必可征实伪书也茍启别譔果见于世又岂止述气运一端而已览者取其长而去其短可也中藏经八卷少室山邓处中云华先生佗游公宜山古洞值二老人授以疗病之法得石床上书一函用以施试甚验余乃先生外孙因吊先生寝室梦有所授获是经于石函中其托为荒诞如此竟不攷传狱吏焚书之实其伪不攻自破按唐志有吴普集华氏药方别无中藏之名普其弟子宜有所集窃意诸卷是其本经然所出郡县乃多后汉时制疑张仲景华元化所记旧经之药止三百六十五种因而注释分为七卷唐李英公世勣与苏恭参攷得失又増一百一十四种分为二十卷世谓之唐本草宋刘翰等又附益医家常用者一百二十种伪蜀孟昶亦命其臣韩保升等以唐本图经参比増广世谓之蜀本草至宋掌禹锡等补注新旧药合一千八十二种定以白字为神农所说黒字为名医所传草石之品可谓大备他若雷公以下蔡邕徐大山秦承祖王季璞郑防诸公所譔名本草者凡三十九部三百五十卷虽显晦不齐无非辅翼旧经焉耳近代陈衍作本草折王好古作汤液本草亦删繁之遗意也窃意旧记郡县古今沿革不同及一物而根苗异名或同名异质而主疗互见者尚须考定俾归于一可也难经十三卷乃秦越人祖述黄帝内经设为问答之辞以示学者所引经言多非灵素本文盖古有其书而今亡之耳隋时有吕博望注本不传宋王惟一集五家之说而醇疵或相乱惟虞氏粗为可观纪齐乡注稍密乃附辨杨元操吕广王宗正三子之非周仲立颇加订易而考证未眀李子埜亦为句解而无所启发近代张洁古注后附药殊非经意王少卿演绎其说目曰重元亦未足以发人之蕴余尝辑诸家之长先训诂而后辞意窃附鄙说其间以便后学未敢以为是也伤寒论十卷乃后汉张机仲景用素问热论之说广伊尹汤液而为之至晋王叔和始因旧说重为譔次而宋成无已复为之注释其后厐安常朱肱许叔微韩祗和王实之流固亦互有开发而大纲大要无越乎吐汗下温四法而已盖一证一药万选万中千载之下如合符节前修指为羣方之祖信矣所可憾者审脉时汩王氏之言三隂率多断简况张经王传亦徃徃反覆后先亥豕相杂自非字字句句熟玩而精思之未有能造其阃奥者陈无择尝补三隂证药于三隂论其意盖可见矣近人徐止善作伤寒补亡恐与先哲之意不合余因窃举大要以补成氏之未备知医君子或有所取也脉经十卷乃西晋太医令王叔和本诸内经素问九灵及扁鹊仲景元化之说裒次而成实医门之龟镜诊切之指的自与近代仿托铃诀者不同歴岁既深传授不一各秘所藏互有得失至宋秘阁林亿等始考证谬妄颇加改易意其新譔四时经之类皆林氏所增入陈孔顾何大任毛升王宗卿辈皆尝审订刋传今不多见近人谢坚白以其所藏善本刻于豫章传者始广余尝摭其精语并引内经之辞作诊切枢要二卷非敢剪其冗复间亦补其缺漏且附私说各条之下以与同志研究尔脉诀一卷乃六朝髙阳生所譔托以叔和之名谬立七表八里九道之目以惑学者通真子刘元賔为之注且续歌括附其后辞既鄙俚意亦滋晦今代王光国删其旧辞而益以新语既不出其畦迳安能得乎本原余如清溪徐裔甄权李上交辈皆自譔着凡十余家亦每蹈袭前说在叔和之所不取读者止记入式歌以驯至乎脉经可也病源论五十卷乃隋大业太医博士巢元方等奉敕譔集原诸病候而附以养生导引诸法裒成一家之书醇玼相混盖可见矣宋之监署乃用为课试元复循袭列医门之七经然附防杂糅非复当时之旧具眼者当自见之吴景贤亦作病源一书近代不传太始天元玉册元诰十卷不知何人所作歴汉至唐诸艺文志俱不载録其文自与内经不类非战国时书其间有天皇真人昔书其文若道正无为先天有之太易无名先于道生等语皆老氏遗意意必老氏之徒所着大要推原五运六气上下临御主客胜复政化淫正及三元九宫太乙司政之类殊为详眀深足以羽翼内经六微防五常政等篇太元君扁鹊为之注犹郭象之于南华非心学之所易晓观其经注一律似出一人之手谓扁鹊为黄帝时人则其书不古谓扁鹊为秦越人则传中无太元君之号医门仿托率多类此元珠密语十卷乃啓元子所述其自序谓得遇元珠子而师事之与我启故自号启元子盖启问于元珠也目曰元珠密语乃元珠子密而口授之言也及考王氏素问序乃云辞理秘密难粗论述者别譔元珠以陈其道二序政自相戾意者元珠之名取诸蒙庄子所谓黄帝遗元珠使罔象得之之语则师事元珠子而号启元论非普辈不能作邓氏特附别方而更今名耳观其方中用太平钱并山药者盖太平乃宋熈陵初年号薯蓣以避厚陵偏讳而始名山药其余可以类推然脉要及察声色形证等说必出元化遗意览者细为审谛当自知之圣济经十卷宋徽宗所作大要祖述内素而引援六经旁及老氏之言以阐轩岐遗防政和间颁是经于两学辟雍生吴禔为之解义若逹道正纪等篇皆足以禆益治道启廸众工余如孕元立本制字命物二三章释诸字义失于穿凿良由不攷六书之过瑕瑜具存固无害于美玉也其论诸医有曰扁鹊医如秦鉴烛物妍不隐又如奕秋遇敌着着可法观者不能测其神机仓公医如轮扁斵轮得心应手自不能以巧思语人张长沙如汤武之师无非王道其攻守竒正不以敌之大小皆可制胜华元化医如庖丁解牛挥刀而肯綮无碍其造诣自当有神虽欲师之而不可得孙思邈医如康成注书详于训诂其自得之妙未易以示人味其膏腴可以无饥矣厐安常医能启扁鹊之所秘法元化之可法使天假其年其所就当不在古人下钱仲阳医如李靖用兵度越纵舍卒与法防其始以颅方著名于时盖因扁鹊之因时所重而为之变尔陈无择医如老吏断案深于鞫谳未免移情就法自当其任则有余使之代治则繁剧许叔微医如顾恺写神神气有余特不出形似之外可模而不可及张易水医如濂溪之图太极分隂分阳而包括理气其要以古方新病自为家法或者失察欲指图为极则近乎画蛇添足矣刘河间医如橐驼种树所在全活但假氷雪以为春利于松栢而不利于蒲栁张子和医如老将对敌或陈兵背水或济河焚舟置之死地而后生不善效之非溃则北矣其六门三法盖长沙之绪余也李东垣医如狮新縆一鼓而竽籁并息胶柱和之七均由是而不谐矣无他希声之妙非开指所能知也严子礼医如欧阳询写字善守法度而不尚飘逸学者易于摹仿终乏汉晋风度张公度医専法仲景如简斋赋诗每有少陵气韵王徳肤医如虞人张罗广络原野而脱兎殊多诡遇获禽无足算者
　　宋人沈括良方序予尝论治病有五难辨疾治疾饮药处方别药此五也今之视疾者唯候气口六脉而已古之人视疾必察其声音顔色举动肤理情性嗜好问其所为考其所行已得其大半而又徧诊人迎气口十二动脉疾发于五臓则五色为之应五声为之变五味为之偏十二脉为之动求之如此其详然而犹惧失之此辨疾之难一也今之治疾者以一二药书其服饵之节授之而已古之治疾者先知隂阳运歴之变故山林川泽之窍发而又视其老少肥瘠贵贱居养性术好恶忧喜劳逸顺其所宜违其所不宜或药或火或刺或砭或风或液矫易其故常捭摩其性理抟而索之投机顺变间不容发而又调其衣服理其饮食异其居处因其情变或治以天或治以人五运六气冬寒夏暑旸雨电雹鬼灵厌蛊甘苦寒暑之莭从先胜复之用此天理也盛衰强弱五臓异禀饮食异好循其所同察其所偏不以此一形彼不一不以一人例此众人此人事也言不能传之于书亦不能喻之于口其精过于承蜩其察甚于刻棘目不舍色耳不失声手不释脉犹惧其差也授药遂去而希十全不其难哉此治疾之难二也古之饮药者煑炼有节饮啜有宜药有可以久煑有不可以久煑者有宜炽火有宜温火此煑炼之节也宜温宜寒或缓或速或乗饮食喜怒而饮食喜怒为用者有违饮食喜怒而饮食喜怒为敌者此饮啜之宜也而水泉有美恶操药之人有勤惰如此而责药之不效者非药之罪也此服药之难三也药之单用为难如世之处方者以一药为不足又以众药益之殊不知药之有相使者有相反者有相合而性易者方书虽有使佐畏恶之性而古人所未言人情所不测者庸可尽哉如酒之于人有饮之逾石而不乱者有嚅咳则颠者漆之于人有终日抟漉而无害者有触之则疮烂者焉知他药于人无似之者此禀赋之异也南人食猪鱼以生北人食猪鱼以病此风气之异也水银得硫黄而赤如丹得矾石而白如雪人之欲酸者无过于醋矣以醋为未足又益之以枨二酸相济宜甚酸而反甘巴豆善利也以巴豆之利为未足而又益之以大黄则其利反折蠏与柿常食之而无害也二物相遇不旋踵而呕此色为易见味为易知呕利为大变故人人知之至于相合而之他藏致他疾者庸可易知邪如乳石之忌参术触者多死至于五石散则皆用参术此古人处方之妙而世人或未论也此处方之难四也医诚艺也方诚善也用之中节也而药或非良其奈何哉橘过江而为枳麦得湿而为蛾鸡逾岭而黒鸜鹆逾岭而白月亏而蚌蛤消露下而蚊蝝斥此形气之易知者也性岂独不然乎予观越人萟茶畦稻一沟一垅之异逺不能数步则色味顿殊况药之所生秦越燕楚之相逺而又有山泽膏瘠燥湿之异禀岂能物物尽其所宜又素问说阳眀在天则花实戕气少阳在泉则金石失理如此之论采掇者固未尝恤也抑又取之有早晚藏之有良楛风雨燥湿动有稿暴今之处药或有恶火者必日之而后咀然安知采藏之家不尝烘焙哉又不能必此辨药之难五也此五者大槩而已其微至于言不能宣其详至于书不能载岂庸庸之人而可以易言医哉予治方最久有方之良者辄异疏之世之为方者称其治效尝喜过实千金肘后之类尤多溢言使人不复敢信予所谓良方者必目覩其验始着于篇闻不预也然人之疾如向所谓五难者方岂能必良哉一覩其验即谓之良殆不异乎刻舟以求遗劔者予所以注着其状于方尾疾有相似者庻几偶直云耳篇无次序随得随注以与人拯道贵速故不假久伏待完也
</div>
    <div class="pagination">
<a href="春明梦余录_page37.html">上一页</a><span>...</span><a href="春明梦余录_page33.html">33</a><a href="春明梦余录_page34.html">34</a><a href="春明梦余录_page35.html">35</a><a href="春明梦余录_page36.html">36</a><a href="春明梦余录_page37.html">37</a><span class="current-page">38</span><a href="春明梦余录_page39.html">39</a><a href="春明梦余录_page40.html">40</a><a href="春明梦余录_page41.html">41</a><a href="春明梦余录_page42.html">42</a><a href="春明梦余录_page43.html">43</a><span>...</span><a href="春明梦余录_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
