<!DOCTYPE html>
<html>
<head>
    <meta charset="UTF-8">
    <title>管城硕记 - 第 1 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管城硕记 - 第 1 页/共 28 页</h1>
    <div class="content">　　钦定四库全书　　　　　子部十
　　管城硕记目録　　　　　杂家类二【杂考之属】卷一
　　易一【计五十二则】
　　卷二
　　易二【计三十九则】
　　巻三
　　书一【计三十二则】
　　巻四
　　书二【计二十六则】
　　巻五
　　书三【计二十一则】
　　卷六
　　诗一【计三十九则】
　　巻七
　　诗二【计三十九则】
　　巻八
　　诗三【计四十五则】
　　巻九
　　春秋一【计十五则】
　　卷十
　　春秋二【计三十六则】
　　巻十一
　　春秋三【计一百五十则】
　　卷十二
　　礼一【计二十二则】
　　巻十三
　　礼二【计十七则】
　　巻十四
　　楚辞集注一计【二十七则】
　　卷十五
　　楚辞集注二【计二十一则】
　　巻十六
　　楚辞集注三【计二十九则】
　　巻十七
　　楚辞集注四【计四十一则】
　　巻十八
　　史类一【计四十则】
　　卷十九
　　史类二【计四十八则】
　　巻二十
　　史类三【计三十九则】
　　巻二十一
　　正字通一【计一则】
　　巻二十二
　　正字通二【计八十四则】
　　巻二十三
　　正字通三【计八十一则】
　　卷二十四
　　正字通四【计六十八则】
　　巻二十五
　　诗赋一【计五十六则】
　　巻二十六
　　诗赋二【计四十四则】
　　卷二十七
　　天文考异一【计四十八则】
　　卷二十八
　　杨升庵集【计三十九则】
　　巻二十九
　　通雅【计三十六则】
　　巻三十
　　杂述【计四十九则】
　　以上共一千二百八十四则
　　【臣】等谨按管城硕记三十卷
　　国朝徐文靖撰文靖号位山当涂人雍正癸夘举人乾隆元年荐举博学宏词十七年荐举经学
　　特授翰林院检讨衔此其所作笔记自经史以至诗文各加辨析考证毎条以所引原书为纲而以已按为目葢欲小变说部之体其大致与笺疏相近其间疎漏之处读易据梁武以解文言而王应麟之辑郑注反未之见至于读史引证乃及于潘氏之总论刘定之之十科策畧蔡方炳之广治平畧廖文英之正字通隂时夫之韵府羣玉皆未免龂龂俗学然其推原诗礼诸经之论旁及子史说部叅互考证语必求当亦颇能有所发明要可谓博而勤者矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀
　　钦定四库全书
　　管城硕记卷一　　　翰林院检讨徐文靖撰易一
　　周书本义曰周代名也易书名也其卦本伏羲所画有交易变易之义故谓之易其辞则文王周公所系故系之周
　　按周礼太卜掌三易贾公彦曰连山归藏皆不言地号以义名易则周非地号以周易以干为首干为天天能周匝于四时故名易为周孔仲逹易正义曰文王作易正在羑里周徳未兴犹是殷世也故题周别于殷据此则周易二字疑文王所自取也朱子乃以其辞为文王周公所系故系之周岂周易二字为后人之所加乎
　　乾元亨利贞本义曰元亨利贞文王所系之辞元大也按文言元善之长也晋语司空季子曰筮告我曰利建侯屯厚也主震雷长也故曰元韦昭曰震为长男为雷雷为诸侯故曰元元善之长也古皆训元为长朱子本义曰元大也易见曰如必元之谓大大哉乾元宜为大哉干大也凡六籍之称元皆取诸长不谓大也元后作民父母言长民也元首明哉不谓大首也殷王元子不谓大子也元年春王正月不谓大年也大与元相去千里故周公之占爻也别之为元吉大吉然以元为大不始朱子诗元戎十乗韩婴章句曰元戎大戎谓兵车也礼文王世子一有元良万邦以贞郑康成注曰元大也汉董仲舒传臣谨案春秋谓一元之义一者万物之所从始也元者辞之所谓大也师古曰易称元者善之长也故曰辞之所谓大也易大有元亨王弼曰不大通何由得大有乎程传曰元有大善之义有元亨者四卦大有蛊升鼎也是元之训大不始朱子而易见非之殊失考也
　　夕惕若厉无咎本义曰言能忧惧如是则虽处危地而旡咎矣
　　按王弼注至于夕惕犹若厉也淮南人间训夕惕若厉以隂息也汉书王莽传易曰终日干干夕惕若厉公之谓矣张衡思赋夕惕若厉以省諐兮惧余身之来敕也晋傅咸叩头虫赋旡咎生于惕厉后周保定三年诏惟斯不安夕惕若厉宋隆兴元年九月马骐讲干夕惕若厉上曰当读为若厉是古者皆以夕惕若厉为句厉只是震动俨恪之意非危地也三重刚不中居下之上乃为危地文言虽危旡咎者言夕惕若厉虽处危地而旡咎非即以厉为危也孝经云在上不骄髙而不危三之谓矣本义以为终日干干而夕犹惕若则是以厉为危矣以厉为危可谓虽厉旡咎乎
　　干文言坤文言本义曰此申彖传象传之意以尽乾坤二卦之蕴
　　按王洙王氏谈录曰公言秘阁有郑氏注易一巻文言自为篇马贵与经籍考曰凡以彖象文言杂入卦中者自费氏始孔氏易正义曰文言者是夫子第七翼也夫子赞明易道申说义理以释二卦之经文故称文言梁武帝曰文言是文王所制穆姜筮徃于东宫已有是言襄公九年传穆姜薨于东宫始徃而筮之遇艮之八史曰是谓艮之随姜曰是于周易曰随元亨利贞无咎元体之长也亨嘉之会也利义之和也贞事之干也体仁足以长人嘉会足以合礼利物足以和义贞固足以干事是时孔子未生而先有是言则文言是文王所制者理或然也初九潜龙勿用何谓也以下则文言也故加子曰以别之
　　乾元用九乃见天则本义曰刚而能柔天之法也按徐在汉曰乾元用九即所谓大明终始时乗御天者也故曰乃见天则
　　坤初象曰履霜坚冰隂始凝也本义曰按魏志作初六履霜今当从之
　　按魏志太史许芝引此句履霜上有初六字下无坚冰字举正只存履霜二字赵胥山曰七十二候九月霜降十一月冰坚而坤则十月之卦何以言霜言冰葢坤初一变为复复之初即剥之上人但知剥极为复而不知九月之剥十一月之复其间尚有十月之坤焉坤纯隂疑于无阳而不知复之一阳从十月半渐生于坤中至冬至而一阳始成剥之一阳自霜降渐消至十月半而一阳始尽
　　初利用刑人用説桎梏以徃吝本义曰当痛惩而暂舍之以观其后
　　按尔雅杻谓之梏械谓之桎此岂发之具哉程以发为发下民之又以桎梏为拘束葢谓此也其实利用刑人者不过如虞书扑作教刑伊训制官刑儆于有位具训于士已耳盖教刑即夏楚以收其威而士即童始学之士不必其皆下民也此发所利用也用説桎梏者説如舆説辐之説谓弃去也彖传以养正孟子中也养不中才也养不才胥此道也其取象于桎梏者之下卦坎体也荀九家坎为桎梏故初取象以之岂痛惩而暂舍之谓哉
　　需象君子以饮食宴乐本义曰事之当需者亦不容更有所为但饮食宴乐俟其自至而已
　　按需以干刚遇坎险而不遽进以防于险故曰需需岂但饮食宴乐无所作为而遂不陷于险乎象云云上于天乃万方待雨之期万方待泽之象也君子之施泽于臣民者用以饮食之教诲之笙簧酒醴以晏乐嘉宾云尔于是建中守正而臣民效力故能渉川有功而险可出也观上六隂居险极下应九三三与下二阳需极并进为不速客三人来之象则所谓饮食宴乐即是敬之终吉即是酒食贞吉也若乃险在前而自为饮食宴乐以待之吾恐其需者事之贼也宴安酖毒险可出乎
　　上象不速之客来敬之终吉虽不当位未大失也本义曰以隂居上是为当位言不当位未详
　　按象虽不当位未大失盖言上能下应九三三与下二阳需极而进为不速之客不速者难进易退不肯躁进也上乃能敬之如此则虽不当位犹必不至于大失况上六以隂居上而为当位者乎
　　讼有孚窒惕中吉本义曰九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象
　　按朱子卦变图云凡一隂一阳之卦皆自复姤而来二隂二阳之卦皆自临遯而来又曰伊川不取卦变之説自柔来而文刚刚自外来而为主于内诸处牵强説了王辅嗣卦变又变得不自然以余按之易原无所为卦变卦变者揲蓍求卦之法由本卦变而之他卦也故曰爻者言乎变者也又曰十有八变而成卦又曰化而裁之存乎变变者变动而不居圣人观变而立卦如干一爻变则立为姤坤一爻变则立为复也有本卦变而之他卦者闵元年毕万筮仕遇屯之比初九变也昭二十九年蔡墨论干云其同人曰见龙在田九二变也僖二十五年晋侯将纳王遇大有之暌九三变也庄二十二年周史筮陈敬仲遇观之否六四变也昭十二年南蒯之筮遇坤之比六五变也僖十五年晋献公筮嫁伯姬于秦遇归妹之暌上六变也故曰辞也者各指其所之之卦也贲三阳三隂不以上卦之柔来入于干中则无以文刚不以下卦之二刚分其一以文卦上则无以文柔所谓分隂分阳迭用柔刚间杂而成文者也无妄以外卦干之一刚来居内卦之坤初为主于内内卦一阳来复复则不妄故无妄本义以贲卦自损而来又自既济而来无妄自讼而变则是先有彼卦而后方有此卦也其实牺皇重卦只因一已成之卦以八卦次第加之非有所谓自某卦变成者也朱子作为卦变图胡双湖谓象传中所释卦变讼泰否随蛊噬嗑贲无妄大畜咸恒晋暌蹇解升鼎渐涣只十九卦其所释自讼晋与卦变图同外余皆不合如随自困噬嗑未济来据图则自否泰来之类是也然则卦变之説安可据为画一也又按周易略例曰爻茍合顺何必坤乃为牛义茍应健何必干乃为马而或者定马于干案文责卦有马无干则譌説滋漫难可纪矣互体不足遂及卦变变又不足推致五行纵复或值而义无所取是辅嗣亦未尝有取卦变之説又呉钟会传会尝论易无互体
　　讼天与水违行本义曰天上水下其行相违
　　按孔氏疏曰天道西转水流东注是天与水相违而行象人彼此两相乖戾故致讼也后魏书陈竒传曰袐书监游雅与竒论典诰及诗书雅赞扶马郑至于易讼卦天与水违行雅曰自葱岭以西水皆西流推此而言易之所及自葱岭以东耳竒曰易理绵广包含宇宙若如公言自葱岭以西岂东向望天哉北史竒传亦载其事以末二句为雅言是则北史之误也大概以天西转水东注与孔氏正义略同朱子乃易东西为上下天上水下理所固然何有见其违行哉
　　师五田有禽利执言无咎本义曰敌加于巳不得已而应之故为田有禽之象而其占利以搏执而无咎也言语辞也
　　按王弼注曰物先犯已故可以执言而无咎也程传曰执言奉辞也谓奉辞以诛之也但此当为田猎教战而言也周礼大司马之职仲春教振旅遂以搜田仲夏教苃舍遂以苗田仲秋教治兵遂以狝田仲冬教大阅遂以狩田田则有春夏献禽秋冬致禽之事故曰有禽田则有表貉誓民读书契载事号戒众庶皆赖有言以宣之故曰利执言利执此以教民也此所谓教而后战者也不教而战是谓弃之故曰长子帅师弟子舆尸也比卦师之反师五言百姓之田比五言王者之田一则田有禽一则失前禽非皆取象于田哉
　　师六开国承家小人勿用朱子语类曰旧时説只作论功行赏之时不可及小人今思量看理却去不得他既一例有功如何不及他得看来开国承家是公其得的未分别君子小人在小人则是勿用他讲议经画耳此义方思量得未改入本义姑记取
　　按小人勿用承上大君有命而言勿者禁止之词勿用者即大君之命也二刚而中王锡命以着其宠上顺之极君有命以重其防盖大君正功之日功大者开之以国功小者承之以家分茅胙土大启尔宇而又欲世世子孙安其人民守其社稷进君子而退小人长保富贵于无穷也长国家而小人是用则必致败于而国凶于而家故大君于正功之日申之以命令俾凡有国有家者戒以小人勿用也勿用句即大君命之之词若谓开国承家不妨与小人共之但勿用与他谋议经画则此有国有家者已经与小人公共又何从使纲纪政治不与谋议经画乎故知小人勿用者大君命之之辞汉武命广陵王曰勿迩宵人亦是意也
　　比吉原筮元永贞无咎本义曰必再筮以自审有元善长永正固之德然后可以当众之归而无咎
　　按孔氏疏曰原谓原穷比者根本筮谓筮决求比之情程传曰必推原占决其可比者而比之惟朱子以原筮为再筮尔雅释言原再也文王世子末有原后汉张衡再转复为太史令曰曩滞日官今又原之是原为再之意也胡云峰曰之筮问之人者也不一则不专比之筮问其在我者也不再则不审
　　不宁方来本义曰其未比有所不安者亦将皆来归之按郑氏大射仪注天子祝侯曰惟若宁侯无或若女不宁侯不属于王所故抗而射女葢我能再筮自审果有元永贞之徳则不宁之侯方来正归重于自审意未可以方来为将来也后夫凶本义以迟而后至为训窃意后当训不如松栢后凋之后如家语禹朝羣臣于涂山防风氏后至戮之之后非但迟至而已史记封禅书苌设射杀貍首貍首者诸侯之不来者徐广曰貍一名不来因取以况诸侯之不来即所云后夫凶也
　　履三武人为于大君本义曰又为刚武之人得志而肆暴之象如秦政项籍之类
　　按履虎尾咥人凶此葢暴虎冯河之武人虽至死而不悔者以此人而有为于大君其志徒切于刚猛必不能临事而惧好谋而成此所以若蹈虎尾而有咥人之凶也三虽居下之上于位为不当顾乃比之以秦政项籍非其伦矣若四之愬愬终吉是乃临事而惧者知四之志行则三之志刚而不足与有行可知矣
　　泰初防茅征吉志在外也否初防茅贞吉志在君也本义释否曰小人而变为君子则能以爱君为念
　　按泰初志在外者君子之志在天下不在一身故曰在外否初志在君者小人之志本欲得君以用事故曰在君爻象胥戒以能贞则吉葢小人进不以正志亦非真爱君者岂遂能变为君子
</div>
    <div class="pagination">
<span class="current-page">1</span><a href="管城硕记_page2.html">2</a><a href="管城硕记_page3.html">3</a><a href="管城硕记_page4.html">4</a><a href="管城硕记_page5.html">5</a><a href="管城硕记_page6.html">6</a><span>...</span><a href="管城硕记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
