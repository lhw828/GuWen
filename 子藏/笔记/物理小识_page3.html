<!DOCTYPE html>
<html>
<head>
    <meta charset="UTF-8">
    <title>物理小识 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 3 页/共 11 页</h1>
    <div class="content">

　　物理小识卷二
<子部,杂家类,杂说之属,物理小识>
　　钦定四库全书
　　物理小识卷三　　　　　明　方以智　撰人身类
　　鼻祖　朱隠老曰人寐则目不用次耳不用鼻息则昼夜寤寐不息者也浮山愚者曰始生鼻与命门为小环渐长而成任督之环故鼻独直而有二孔自为代错也十二经十五络三隧八奇总应呼吸如草木之根叶时时上下归塘昆顶贯输环轮而无一息或间者也平旦寸口百脉会焉习莫察矣圣人以亥巳之昼夜知子午之昼夜而与百姓同用夘酉之昼夜帝出乎震吾得夏时谁并悟乎息者消息休息自心生死之几也心息相依以入深深通昼夜而知则游即太息也黄石斋先生疑万三千五百息与易防不合老父十五年得之盖九洛之度符也六十四日大周者也槩也中有盈虚三隧　任督旋者宗气也隂行脉者荣也阳行分肉之际者卫也一呼行三寸吸如之五为常六为闰行阳周诸腑行隂周诸脏各二十五度与五十度周脉相合而会于寅行八百十丈循环无息者也马莳谓呼三吸一八会之气防于膻中行于上焦谓之宗气荣言运也由中焦生太隂主内卫言维也由下焦生太阳主外呼出心肺吸入肾肝总言之也【中通曰言出气海有出无入而口受饮食胃气亦长者也鼻吸上脑而胷中应之三隧之脉自应之记此以问神明者】
　　二路　上下通止二路前则通于脏而藏精后则通于腑而输泄口二窍前曰喉肺管也会厌司开以言司闭以食肺下连心心系肾肝肺此五藏满而不实者也后曰咽食管也胃脘为贲门入胃从幽门循小肠阑门接大肠及直肠出魄门此六腑实而不满者也小肠泌别清浊阑门旁为膀胱达前隂上管其下管即肾系也愚者曰口二窍上有鼻孔下二窍前后溲而前复有二窍也精属肾而曰五脏藏精脏不泄而独肾泄盖小心焦火泄之也故曰口之合脏腑者脾胃也味养气而言吐纳也宗防之合脏腑者肾精小心焦火藏用者也目之合脏腑者神于明也色通内外而心直受之几也耳之合脏腑者神于暗也声通内外而心旁受之几也口出耳入言以风力鼻独识气上脑为近也唇以表脾而四肢合肝皮毛合肺骨则肾主之矣脏与脏交者心肺以在上也腑与腑合者胃大小肠在中传受也脏腑相合者肝胆脾胃之司左右也肾与膀胱则形不相通而气相属者也此不可以不知【中徳曰膀胱无上窍似緜纸之透汞焉有下窍而听气之收放经曰气化则能出矣故肺气无病则阑门泌别依时　中腹曰鼻之于目山泽通气口之于耳雷风相薄】三部九　两额动脉太阳所行以头角气上部天也两颊动脉鼻孔两旁近巨髎阳明所行以口齿上部地也耳前动脉陷中少阳所行以耳目之气上部人也手太阳经渠以肺中部天也手阳明大肠合骨以胷中之气中部地也手少隂神门以心中部人也毛际外羊矢下寸半陷中五里分卧取以肝下部天也太谿以肾下部地也鱼腹上直五里下箕门分沉取以脾跗上冲阳之分穴以胃下部人也三而三之合则为九九分九野为九藏神藏五形藏四也内经顺三才以表举其实人皆在中
　　十二动脉　太渊在寸手太隂肺也阳谿在手合骨上手阳明大肠也冲阳在跗足阳明胃也冲门在腹下前股沟缝足太隂脾也隂郗在神门内手少隂心也天窗在喉旁手太阳小肠也委中在腘宛足太阳膀胱也太谿在踝里旁足少隂肾也劳宫在掌心手厥隂心包络也和髎在耳与目之间手少阳三焦也县钟在外廉踝之上足少阳胆也太冲在足大指上趺足厥隂肝也此以十二经循环言两太隂肺脾两阳明大肠胃是湿土燥金相代错以化用也子随母居土旺金盛故太隂为脏位与阳明隔而气相合为腑也两少隂心肾两太阳小肠膀胱是君火寒水代错以化用也火从水化水随肾至故少隂为脏位与太阳隔而气相合为腑也两厥隂心包肝两少阳三焦胆是风水相火代错以化用也相火寄于肝肾胆者肝之腑心包者肾之配故厥隂为脏位与少阳隔而气相合为腑也一少阳二阳明三太阳一厥隂二少隂三太隂故少阳与厥隂阳明与少隂太阳与太隂相冲合也少阳中见厥隂合矣阳明与太隂合太阳与少隂合则峙合也阳明中见太隂言病生于湿土也厥隂中见少阳言病乃相火为之是从中也心肾小肠膀胱水火互根各随见证而治是从本从标也少阳之病直治相火太隂之病直治湿土是从本也风从火断则汗之燥与湿兼则下之燥通大腑湿利小水皆下也肝胆三包心小皆火脾胃肾肺大肠皆湿十二经有约几焉张玑诊手而复诊趺阳太谿正谓三阳以胃为主三隂以肾为主也【中履曰手足十二经循环六气表里别详一图是老父独悟者也】
　　内经尺寸脉　尺外以肾尺里以腹中附上左外以肝内以鬲右外以胃内以脾上附上右外以肺内以胷中左外以心内以膻中前以前后以后上竟上者胷喉中事也下竟下者少腹腰股膝胫足中事也防论曰外以阳内以隂肾肝胃肺心皆近背之阳故从外取腹鬲脾胸与膻中皆近腹之隂故从内取也大小肠皆在下焦腹中故之尺里枢要亦以左尺主小肠膀胱前隂之病右尺主大肠后隂之病今脉诀乃以大小肠之上部限右尺三焦谬矣然愚者又有説
　　六表里脉法　尺寸六表里出于难经故王叔和专于人迎寸口分三部九倘经所谓引而伸之可千可万者乎寸难曰假令心脉急甚者肝邪于心也心脉防急者胆邪于小肠也岂非岐伯从其位越人脉经从其络互征巧取亦何悖焉
　　八奇经九道法　二维主一身之表里以乾坤言也阳由外踝上行卫分隂由内踝上行荣分二蹻起跟中主一身左右之隂阳以东西言也足少隂太阳之别脉分内外踝会目内眦者也督循背任循腹冲夹脐以南北言也皆起于防隂而三焦命门与督任冲相通带脉横束腰以六合言也起季脇足厥隂章门穴足少隂当十四椎属带阳维病寒热隂维病心痛阳蹻之病隂缓阳急隂蹻之病阳缓隂急督病脊强而厥任病结疝瘕聚冲病逆气里急带病腹满腰寒伤寒传以足经连奇经也李濒湖以九道诊尺寸其理防矣【李士材曰足六经已尽周身上下之脉络而手经已在其内】
　　左右分司之征　内经曰人迎者胃脉也厐安常因此辨人迎在喉天窗上然夹喉分左右何碍于两手之分左右乎旧曰气口内伤以五藏之气必因胃气而升肺也人迎外感以肝属风木外邪迎虚而入也先祖廷尉公曰岐伯云肝生于左肺藏于右肺太隂统气肝厥隂统血也智按肝在前稍低而叶偏左肺在后最髙而叶偏右人之元气以火运资胃气升肝入肺而降旋转一身昼夜五十营肺朝百脉平旦防于寸口止此太渊肺气耳因气知血因浮沉上下知隂阳也脏之隂皆行手足之面腑之阳皆行手足之背脉在手足则左为阳右为隂一阳胆三焦二阳大肠胃三阳小肠膀胱腑属人迎一隂包络肝二隂心肾三隂脾肺脏属气口故曰浮应皮毛者腑也沉应肌肉者脏也而心肺在上亦以浮应肝肾在下亦以沉应六脉皆和缓者脾胃也是谓平脉此岂可泥滑诀乎仲景曰寸以气尺以血槩几尤简【人迎气口谓闗前非寸前外感于风内伤于食耳】
　　命门中闑而肾分左右　虞天民辨命门象门之中闑何得分左为肾右为命门虞説是也然分左右配六表里亦出难经岂无故乎愚者曰天曜何故必旋乎旋则左升而右降矣岐伯曰上下有位左右有纪或南面视或北面视要之东升西降则一圜也肾本水而起与火俱其降也火归于焦谓之肾则言真水谓之命门则专指真火也人身左为气右为血两寸口左人迎右气口皆于不可分中而以几析之在人会通讵容泥执胆最旋动　内经曰十一脏取决于胆胆汁三合附肝滋养而与肾通故恐伤胆而即伤肾也气无有不旋转者而胆之旋动尤速故墨家取猪胆化胶医取熊胆通积真腊国王欲资以为勇则误矣指甲为肝血之余足以验胆之大小心定则胆定以理胜之此一几也【五脏不泄而肾泄腑泄而胆不泄】
　　心用小心　兰台秘典曰膻中臣使之官喜乐出焉合为十二脏则配手厥隂之经不在膻中乎灵枢之叙经脉虽有包络而无膻中然其曰动则喜笑不休正与喜乐出焉之句相合夫喜笑属火之司则知其与心应也独膻中称臣使者对君之名也愚者曰膻中者心主之宫城也又曰心包络又曰小心此与命门相火同别安在岐伯曰鬲肓之中上有父母七节之旁中有小心杨上善注太素曰背脊二十一节从下数第七节两肾夹焉父母气海也灵枢言十二原以心包络大陵穴为心之原明真心不受邪故知手心主代君火也县珠言刺大陵曰防相火小心之原也心不言俞是一征也虚舟子曰心不用而用小心为主知之乎膻中气海胷穴第五正对心脏而稍前出耳故曰气以火运君以相用焦起于下而卫行三段也由是决之三隧防于肺旦而周流无端脏腑加心包应三焦为十二是兼三而两之也中五而交之也四其三而六爻表半焉两端一贯犹不征信耶【中通曰无形火寄心为君若满空光藏命运焦为相若油焰也】
　　运气藏府同一交几　五六为中数参两倂为五参两乘为六奇显于偶故五运旋六气而歴干支则十二约为六故六十而周盖有天之运气焉有地之运气焉有人之运气焉各有常变参而决之仲淳直以为谬则未详其通理矣五运篇云风寒在下燥热在上湿气在中火游行其间寒暑六入故令虚而化生也可悟火湿两者足统一切而五行尊火动静归风大气举之水土持载身心亦如是也肾水而真火出焉心火而真液生焉人身以阳气为主故曰真阳统隂阳贞夫一者用相代错约为五六参两之几谁能慧然独悟哉
　　亢制　经曰亢则害承乃制王履曰造化不能无亢亦不能无制五脏更相平也不平则所不平胜之五志相摄以情平情贵知其故因而自平矣不恒其徳则所胜来复政恒其理则所胜同化程子常举之精神皆气也精足乃气足而神足若言统理则神运精气道归静正享其中节妄动固病距闭亦病调御之法可不知乎血养防连之故　主制羣征曰人身湿热而已热恒消湿无以资养则肤焦而身燬矣故血者资养之料也血以行脉脉有总曰络络从肝出者二一上一下各渐分小脉至细防凡内而脏腑外而肤肉无不贯串莫定其数脉之状似机其顺者因血势而利之斜者留血毋退横者送血使进也脉之力又能存血不令败坏血合于痰乃克顺流合于胆乃免凝冻合于体性之气乃啓厥窍之通无闭塞也从心出者亦有二大络一上一下分细周身悉与肝络同所不同者彼行血存血此专导引势及生养气之路耳心以呼吸进新气退旧气直合周身脉与之应少闲不应辄生寒热诸症医者必从三部跃动之势揣知病源葢以此也脑散动觉之气厥用在筋第脑距身逺不及引筋以达百肢复得颈节膂髓连脑为一因徧及焉脑之皮分内外层内柔而外坚既以保存身气又以肇始诸筋筋自脑出者六偶独一偶逾颈至胸下垂胃口之前余悉存顶内导气于五官或令之动或令之觉又从膂髓出筋三十偶各有细脉旁分无肤不及其与肤接处稍变似肤始縁以引气入肤充满周身无弗达矣筋之体瓤其里皮其表类于脑以为脑与周身连结之要约即心与肝所发之脉络亦肖其体因以传本体之情于周身盖心脑与肝三者体有定限必借筋脉之势乃克与身相维相贯以殚厥职不则七尺之躯彼三者何由荣之卫之使生养动觉各效灵哉愚者曰此论以肝心脑筋立论是灵素所未发故存以备引触
　　论骨肉之概　铜人骨度以各人中指一节为寸两乳间九寸半可验然曰此众人之骨度则出格者有矣主制羣征曰首骨自额连于脑其数八上额之骨十有二下则浑骨一焉齿三十有二膂三十有四胸之上有刀骨焉分为三肋之骨二十有四起于膂上十四环至胸前直接刀骨所以防存心肺也下十较短不合其前所以寛脾胃之居也指之骨大指二余各三手与足各二十有奇诸骨各有本向或纵入如钉或斜迎如锯或合笋如匵或环扼如攒种种不一总期体之固动之顺而已论肉其数六百界有奇其形长短寛狭厚薄圜匾圭角浑异其势各上下相并或顺或斜或横或异此皆各有本用而顺本身多异之动是其总向也凡各骨之向约有四十各肉约有十悉数之则数万也以身之髙言之六倍者广十倍者厚比于肘四倍比于二足六倍比以手大指七十二倍连余四指比之其倍也二十有四而舒两肘比之纵与横适等矣面之长连四指三量之下颏至鼻孔一鼻与额各一额至顶连四指二量之尽矣其广也连四指四量之鼻左右至眼之角各一又至两耳亦各一耳弓上于眉下于唇其相去也适相等身以内若骨肠筋脉及肉界其长短厚薄疎密坚柔无弗称者【中通曰骨之节度经络血脉之节度皆具律厯之防有支有别有交有防若比例而条列之当有以资神解者】
　　身内三贵之论　热以为生血以为养气以为动觉其在身内心肝脑为贵而余待命焉血所由成必赖食化食先歴齿刀次歴胃釡而粗细悉归大络矣细者可以升至肝脑成血粗者为滓于此之际存细分粗者脾包收诸物害身之苦者胆吸藏未化者肾脾也胆也肾也虽皆成血之器然不如肝独变结之更生体性之气故肝贵也心则成内热与生养之气脑生细防动觉之气故并贵也或问三贵之生气如何曰肝以窍体内收半变之粮渐从本力全变为血而血之精分更变为血露所谓体性之气也此气最细能通百脉啓百窍引血周行遍体又本血一分由大络入心先入右窍次移左窍渐至细防半变为露所谓生养之气也是气能引细血周身以存原热又此露一二分从大络升入脑中又变而愈细愈精以为动觉之气乃令五官四体动觉得其分矣浮山愚者曰人之智愚系脑之清浊古语云沐则心复心复则图反以此推之盖其有故太素脉法亦以清浊定人灵蠢而贵贱兼以骨应之
　　身中类表　古圣人之物物也类之而已灵枢经曰赤色小理者心小粗理心大【五藏以色分】无者心髙小短举者心下长者心下坚弱小以薄者心脆直下不举者心端正倚一方者偏倾也反膺陷喉者肺髙合腋张脇者肺下好肩背者肺坚广胷反骹者肝髙合脇兔骹者肝下揭唇者脾髙唇下纵者脾下髙耳者肾髙肺应皮皮厚者大肠厚心应脉小肠应之脾应肉肉防坚大者胃厚肝应爪爪厚色黄者胆厚色黑多纹者胆结也肾应骨密理厚皮者三焦膀胱厚皮急无毫毛者三焦膀胱急闻之师曰形者精气之所为也其槩如此然神寓于形神足以变其形故曰善自为道者无为形役形之所然皆心之所有故欲味者胃缓而舌纵也不欲食者胃满塞而舌痹也欲色者肾气隆也老而好色衰者肾防也善怒者肝邪也敢事而横作者胆衡也难开以言者心内隠于肺中也易恐以言者心下而外出也操守不一无守司者心偏倾也狂者阳邪盛也少而狂老而衰者阳衰也责此之由皆五脏之过矣然则我何为乎谁为主乎气之者隂盛梦涉大水阳盛梦火燔焫隂阳俱盛则梦争杀毁伤上盛梦飞下盛梦堕甚饥梦取甚饱梦予肝气盛梦怒肺气盛梦哭心气盛则梦善笑恐畏脾气盛则梦歌乐体重不举脉气盛则梦要脊两解不属短虫多则梦聚众长虫多则梦相击若邪气客于心则梦见邱山烟火客于肺则梦飞扬见金铁之奇物客于肝则梦山林树木客于脾则梦见邱陵大泽坏屋风雨客于脉则梦临渊没居水中客于膀胱则梦游行客于胃则梦饮食客于大肠则梦田野客于小肠则梦聚邑冲衢客于胆则梦鬭讼自刳客于隂器则梦接内客于项则梦斩首客于胫则梦行走而不能前及居深池苑中客于股肱则梦礼节拜起客于胞膸则梦泄便以至事之所习皆然然则至人无梦果土凷耶抑所谓梦寤一如者乎王符梦列论则为占而言也
　　调火　陈霁春曰哀哉人也火焚而死今以两木相摩久之得温久之得火七情相摩甚于两木阳火炽然独用五行金始被伤无以子水木欺金弱往而害土齐荆相攻宋乃举曹造攻在火受兵在金二者为难震于其邻失母不滋害棱于子受制自困飞旤于土载地之物水土为常土为元母水为之祖土之常制居中以养水之常制居底润化二者大气大气既弊五行将息火害已遍初及其敌既其反覆适败所托奸臣灭国恒自亡矣夫五恶同事得和乃处内得其和外得其平和平理成生乃留止和所以失皆责其过或过于外或过于内过于外者六气之入与其饮食入之不精先投所家木类入肝金类合肺一经受之传于余经间传传生七传传克传生之类母得毒味以养其子传克之类譬如虎被毒镞怒而拔木盗贼已发引连怨家传生者轻传克者重过内之事独于七情与其思虑大喜者心系缓弛心缓弛则气解散气解散则心自伤大怒者血腾溢血腾溢则气拱急气拱急则肝自伤大忧者志趣下志趣下则气闭塞气闭塞则肺自伤大恐者神失处神失处则气掉动气掉动则肾自伤多思者引系急则气来聚气来聚则心脾自伤五者之来思为无已撮縁外象取景为实以故为经转而测变喜怒忧惧思皆与谋多智之物常以思害而闭距无思又成艮限之害苏子曰思之于人防而无间也怵惕思虑者神伤神伤则恐惧流淫而不正因悲哀动中者则竭絶而失生喜乐者神潬散而不藏愁忧者气闭塞而不行盛怒者迷惑而不治恐惧者伤惮而不收数者之来皆害和平与内与外朋来狎至此生道所以危人者非物之类也物之生天地之有也人者已之有也心者君主之官神明出焉故立其君主生道从矣是故谨其门户要其出入迎其所可却其不可利害居先情欲居后而条理其中寂歴不乱心治者身治矣心治者国治矣国治治生所托者也身治治其托者也此养生之要道黄帝之所以百年居世去而上神也【中通曰人身水不胜火一説也通谓骨肉血脉皆水也而阳火运之非水多火少耶盖少火能胜多水也饮食生精血即以生气可悟隂阳互根隂奉阳而养阳者也　中履曰旧云理水性火水静火动履谓性弥水火理纶动静当以中旁条逹知极知节论之　兆兖曰君火在上相火巽乎水而上行是既济也火偏燥则尅水水竭而火无所与藏反以自害矣】
　　火与元气説　缪中淳曰水为隂精火为阳气隂阳和平少火生气则诸病不作矣不善摄养隂亏水涸则火偏胜隂不足则阳必凑之是谓阳盛隂虚亦曰壮火食气是知火与气一也仙经谓药即火火即药譬水本寒流过极则凝而不流为层冰矣解则复常非二物也葢平则为水火既济当斯时也火即真阳之元气矣及其偏也则即阳气而为火也始与元气不两立而乖否矣其论阳常有余隂常不足则丹溪之説也阳生隂则东垣之説也合而观之性命之理亦可以见【中通曰有形之火水所克也无形之火乃水所生】
　　水火反因人身尤切或问水火反因可得详乎宓山愚者曰冷热其本情也干湿其所就也水内景火外景水有体火无体火用之而多水用之而少皆相反也实相因也干与热为火干与湿为土湿与冷为水湿与热为气言其蒸也火烧冷水而热久之复冷是隂无去来以阳之去来为去来矣气动皆火气凝皆水凝积而流动不停运其交藏何在岂非土与空之为用乎火空则发水附土行然空中之气皆水土中之蒸皆火也剔而言之五星具矣而日月为真水火心肝脾肺肾配五行而运行五脏六腑间者何物乎【中通曰赵氏恐人泥心火肾水不求其故已也故曰有无形之水火行隂阳各二十五度而根原于先天太极之真也然彼又讵知五行本二而二即一耶】又进而言之两间惟太阳为火而月五星皆属水人身骨肉血脉皆水惟阳火运之则暖暖气去则死矣然五志皆火惟一肾水水常不能胜火何也盖火之一分足敌水之十分岂可以平半为称乎又进而言之精气皆水也神火也又进而言之神不离精气惟剔而知之斯贯而理之精无人神无我致中和者享之矣【陈希夷曰坎干水也气也泉也兑坤水也形也雨泽也润万物者葢气之液也仲秋水始涸仲冬水泉动不可悟真水乎命门小心为三焦周身之主非真火乎人生之縁水火一处不可推乎】
　　隂阳互根而析征　负隂抱阳而背阳腹隂上阳下阴而肾阳心阴况手足各三阴阳乎医言气阳血阴而气中有阴阳心火肾水而肾中有水火丹溪谓隂常不足正谓阴精非泛指阴血也张玑曰寸以气尺以血盖阴精主血也气从上而旋故寸之太渊肺部气统气血更何疑乎诊视者不可泥一説之阴阳尤不可执冒总一句而不攷细差别以互征之也六淫凑袭可以寒热药攻之真元致病即以水火之真调之然不求其属投之不入先天水火同宫火以水为主水以火为原故取之阴者火中求水其精不竭取之阳者水中寻火其明不熄经曰诸寒之而热者取之阴诸热之而寒者取之阳所谓求其属也王太仆注曰寒之不寒是无水也热之不热是无火也无水者壮水之主以镇阳光无火者益水之原以消阴翳【六味八味丸可推】细分阴阳为五而五各有五约以水火言阳火日隂火灯木火以坎水滋养故火不外见金中火如鑛山发光土中火则蒸收生物如硫礜其专结也水中火则海火夜光类也阳水为泉阴水为泽木揉汁水金石生润汞其一类皆土中出也龙火行雨非火中水乎人身肝火内炽郁闷烦躁须以辛凉发达之寒药热药皆不可也命门火衰肾中寒甚龙火无藏身之位游于上而不归故有上焦烦热欬喉病等症引之归原可也而治阴虚火衰者乃执黄柏知母以寒之乎【咽喉如曲突火炎若以水自上灌下曲突立爆烈矣惟灶床下以盆水映之上炎即熄此上病疗下之验】灯宜膏油养之入寒水则灭矣惟六气暑热可以寒凉解之如河间所论若炉中之火乃炭土无焰之火得木则烟见湿则坏须以炭培之实以温保之人身脾土中火以甘温养而自退矣金火为肺火毛孔如针刺巅顶如火炎者此肺金气虚也经曰东方木实因西方金虚也补北方水即已泻南方火此则通治五行之火矣人之饮食入胃命门之火蒸腐水糓其气熏肺肺通百脉水精四布上达皮毛为汗为涕为唾为津下濡膀胱为便为液而血亦水也以随相火行故其色红周而复始此所谓火生水也骨中之髓则如鑛中汞木中膏脂则如足下有涌泉穴肩上有肩井穴此暗水行之道也其所以昼夜不息者以一元之干气耳经曰纪于水火余气可知【中通曰赵氏谓脾胃中气为后天以东垣补中益气汤主之以肾命水火为先天以仲景六味八味主之太西以脑心肝立论脑与精一原也以大道言之精气皆后天也神先天也而理在其中矣心藏身身藏心天无先后谁悟此乎】
　　血气自灵　人肉自灵不专恃心矣故触之即觉有故先跳皆灵之在肤者夫牛羊被杀其角以耳就之湒湒有声死鼋犹啮县其肉无人而纵见人即缩杀鳄而县其首其齿自生岂有使之者乎畱书曰本于骨肉縁起心性性止气之事气但肉之事物之相啖者肉气亦相制精粗同理曽穷之否影之于形翳光而如其余者也鍼灸以取神工或以起疾含沙而射短狐或以中人是则去身之物尚亦闗身也耶【中通曰人物得天之灵气以生既生则灵气充贯体中心固灵毛肤血肉无徃不灵心特为灵气之主耳故过思则髪必开大恐则毛必竖父子之血自相合瞽人之鼻可辨金他如屠案豕肉移时而肉尚惊断尾守宫身去而尾尚跃可见一切皆心者皆此灵气也】人身营魄变化　人身小天地四大升降生息无刻有停无论脏腑之传送停泄与风雨露雷相应即皮膜之间一小筋皆有为而生饮食所纳初化为膏饧再化为精液皆借真火甄镕最粗则后降火必求妃妃乃在水阴实则坎离交阴虚则阳焰腾如天地之火非借水土壅合以利民生则横飇发不可御矣至于我之灵台包括县防记忆今古安寘此者果在何处质而稽之有生之后资脑髓以藏受也髓清者聪明易记而易忘若印板之摹字髓浊者愚钝难记亦难忘若坚石之鑴文人身命根奚托任督之脉牝之门与天地同天地内外莫载莫破宰人身者肤骨内外无歉无赢而究竟莫测其何象也谓之真宰
　　毛髪　郑厚曰髪属心火也故上生须属肾水也故下生眉属肝木也故侧生贵人劳心故少髪癞者风感落木故先秃眉张仲景知王粲眉落是也蠡海集曰三魂七魄者洛书三居东七居西东为木主藏魂肝也西为金主藏魄肺也目居上上者动天气运于上也口居下下者动地气运于下也人之毛乃血之余三阳之毛皆显于首太阳之毛髪也少阳之毛眉也阳明之毛须也太阳居上少气多血少阳居中少血故眉自防即有而不能长阳明居下多气多血故既壮始有而亦能长以是知縁血然也媍人无须者盖冲脉并阳明行月事以时去使阳明之血不能充所以须不生也宦者伤其厌隂之络耗其阳明之血元不足也三隂之毛皆于体太隂指毛也少阴腋毛也皆少气多血故不能盛厥隂阴毛也厥阴少气多血而独能盛然三阴之毛幼皆无既壮而后生叶世杰草木子云精之荣以须气之荣以眉血之荣以髪
　　魄结　雉经绳主颠狂宋罗闻见録云凡自雉经之地下必有如麸炭者日深一日速掘之则祸止此葢如虎死眼光为白石也
　　髪用　生人髪纬车上则迷乱不知所适若挂果树上鸟不敢食其实人弃髪合鸡子黄煎则化为水可疗小儿惊热热疮又鼻衂甚烧髪末吹内鼻中则止人误吞髪绕喉自拔髪烧之水服二铢凡弃髪宜入膏药洗垢法　蒸浴发散最捷然阳弱之人伤气内经曰烟垢落贼风入深此一理也脐以下宜椒浴足宜夜浴最养人面则日盥爽神指甲内垢以白梅与皂角洗之漆在身手洗不去以油洗之桐油黏手稻草末擦之缓筋法　古云书楙缓筋木瓜能治脚气楙木瓜也今俗人见足麻则一草贴眉上凡人身上结筋以木三击之自散【中履曰一心试法久而筋舒然心定则气血和此理不可忽也】
　　忍溺法　伽防糖结末作膏贴会隂穴则溺不出川椒红与芐丸服久则溺少川椒口白目如漆光不光者闭气复生别症吉刺重酎以红花芐胡桃入麴酿者医溲数效
　　白肌法　安福胡同畜小唱白席其黑者以糟浸之葛洪曰女菀三分铅丹一分为末醋浆服一刀圭日三服三日大便黑十八日面如漆二十一日全白年三十后不可服名医録宋医治任氏女效老则无益矣圣济总録冬竹刀去皮酒和水熬膏夜涂面自白其练亦去防斗门方用白僵蚕黑丑末为澡豆又李核仁和鸡子白涂面去防古采桃杏花合香盥靧取其意耳因有上已收桃花七夕收鸡血涂面之説【中徳曰晨摩掌热以摩面有光彩验】
　　射影炙影　柯古曰寳厯中有王山人取人本命张灯相人影知休咎不欲照水照井及浴盆中古人避影亦为此蠼螋短狐蹋影蛊皆中人影为害近有人善炙人影治病者愚者按南史张邵传后徐文伯祖秋夫为刍人以鍼鬼又有薛伯宗徙痈疽为气封之徙置栁树上异苑载王仆以水浇枯树而郑鲜之女挛遂愈近日鍼炙人影者乃先以指藏毒药向人痛处按之然后炙影则人肤上痛耳
　　包络三焦　手中指阴阳也痘疹中指先冷十一藏用此包焦也心系五脏则包络五脏矣三焦络外闗胃脘阑魄可分三段通身膜络亦分三段决渎为近膀射泄因命火
　　隂阳仰伏　楮氏曰男面重女背重溺死验之走兽溺死伏仰亦然
　　骨节中有涎　人骨节中有涎所以转动滑利中风则涎上潮咽喉里响以药压下俾归骨节可也若吐其涎时间快意枯人手足纵活亦为废人小儿惊风亦不可吐涎
　　验伤法　皇甫牧玉匣记李处厚言验伤以糟或灰汤薄之都无伤迹若以新赤油繖日中覆之以水沃尸其迹必见无骸尸于旧停处布热灰作人形祀而散生豆其上有伤处豆自爆
　　留尸法　李预服玉其尸暑中不殠黄金塞窍亦不腐灌澒更效或以茶灂澒纳鼻亦可暑中不殠汉书言污辱吕雉尸以水银敛也孛露国有一拔尔撒摩树脂涂尸千年不朽确辨録曰有徒以坐脱贩其师者防合婆律也干澒纳鼻而耨香熏为肉身者也寡欲恬澹气尽而逝心不系恋暖从顶脱尸为遗蜕久之自干小乘専致常然岂足怪乎骨刚者不坏志凝精结有成块烧不坏者此舍利子之所由来也物理所曰童男髪根可黏起舍利乳香久留能生舍利
　　验姙　物类志曰将斧于姙牀下斫之必生男试将斧于雌鸡欲卵时可验也旧有佩雄黄精衣冠照井之说此亦与胎教同其意耳无意中呼姙者回头过户限视其左右以知男女孕妇食桑椹复食鸡鸭蛋子横生食姜子六指在孕恒闻鹰鹞声生子不畏雷未亝曰隂经方动而交则子生髪白肝枯俗名社公皆气之不纯焉耳经曰隂抟阳别谓之有子按尺内也以左右辨男女医曰心脉动如豆大肝脉滑而两尺甚者姙也命门旺为男胚心动肝滑而两尺弱者别病也
　　世传老人子无影南史张元始及朝野佥载曹大年邴吉以此断之唐张鷟耳目记栁州曹泰八十五生子曰曾日中无影曾年七十方卒张孟奇言今不验则遂有帷薄之疑又言肾囊下筋谓之影智以为甚言其精衰耳老人亦有强于后生者或曰一歳中其影彷佛及长血气自旺则与人同
　　气感　黎久曰有处女孕者其家讯掠百至而卒无明验也或神交气交或精交女国照井而孕亦气交之理乎外纪鞑而靼西有女国曰亚玛作搦俗惟春月容男子一至其地生男辄杀之
　　鼻息定时　鼻中气阳时在左隂时在右亥子之交两鼻俱通道家所谓玉洞双开是也胚惟鼻祖命门为环自心生死之籥详前
　　儿不啼不语　儿生堕地不啼击木瓢迫猫令叫即啼儿语迟取鵙所蹋枝鞭儿即语【中通曰俗称不啼儿为闷寂生旁人呼其父名父应儿即啼】
　　止小儿夜啼法　井口边草安小儿卧荐下止夜啼又按异术云截竹七节者一段以纸书小儿八字封其中勿令人知置小儿卧处则儿不啼圣惠方云县镜于牀足则止
　　止儿惊法　拔剑倚户儿不夜惊悬轩辕镜则无氛魇儿啼占　相儿经曰初生声连延相属者寿声絶而扬急者不寿啼声散与深者不成人
　　尸忌　杂俎曰忌狗见尸令有重丧又云送亡者不赍镜奁葢
　　救溺人法　华佗肘后方云以灰覆溺人首上灰湿复易之自活又方褁石灰纳糓道中水自出
　　父子合血　父子滴血则合南史孙法宗滴血寻父尸萧综发东昏刺血滴骨又杀已子试之乃奔北魏相思螺郎居子石燕且相就而况父子一气血不相就乎综止知滴骨之法而不知水中合血之法故多杀一子专房十年笃者滴血亦合
　　大惊离魂　恐伤脤而心神走也熊鱼山直言拜廷杖时愚省之西库中问当时作何状云身在空中下视一人受杖故小儿惊则失神俗讳五月人蜕若上屋见影魂当去古有祝由科丹砂作符填心正谓人心有不自知不自由者借诸呪力加持皆此故也
　　生物贵真阳　龙川别志张安道携医入五局观见一道人曰元气重十六两渐老而耗因出药二丸且以一试之纳汞一两于铫盏盖之札札有声以松脂三投紫焰而药成少夫曰是炼硫铅所成老宜补阳而已仇池记晋武时人坠洛洞见服日光仿之不饥后得出今种用日暴火养而顷刻开花则药作银卵而火养之其为用也明矣
　　人异　向称穿胷飞首大人小人神异经言北海人长二千里殆如称修罗乎若王莽时巨无霸则见汉书者也山海经小人国有犂之尸神异经言鹄国人七寸甞畏鹄吞西北荒人长一尺异苑载张仲师长尺二寸东方朔知巨灵之类是也王世懋二酉委谭言徐方伯时在甘州张大参在凉州破土得小棺二三尺启视须鬓老人多纱帽红袍者众喧然遂止以祭文掩之二君皆目击可信人也存而不论宁独六合外哉马观曰占城国有女人目无瞳夜寝飞头食人家小儿则飞首之説可类推也外纪言一种须眉毕具特手指相连如鳬爪又喝兰达地曽于海中获一女人与食亦食亦肻为人役使但不能言其一身有肉皮下垂至地如衣袍服者【中通曰至于雌雄异类有情无情之变则纲目人傀一篇悉矣自显而言皆气蒸之所造而化也自防而言皆意识之所造而化也圣人知其故而明其理以化之意识习气用归中正一切物理皆不足以惊之此所以动赜而易简也】
　　积想出神　破色心论曰实无而成智证传言昼夜念须曼那等便梦与之从事因悟一切诸法皆如是也专气致柔久亦有出神事不可不一看破【中通曰心体本无也随习专而成圣人知之一见永不再见惟与万世泯于当务而已中履曰心官正用曰思狥相曰想学以济思即以泯想】
　　人生通理　语曰北人包头南人束腰【泉漳人赤足着屐而包头】冬则肚暖夏则肚泠聋者语阚哑者多笑甚惊无唾甚愧脱颐纵乐神耗太恐精流手甲自伤忌水与露以齿齩物其疮毒深头垢搔烧却蜈以解毒也拔鬓叩齿胜鬼以壮神也然毒以元气静正而自解神以不可知而更壮医悟此乎潜草曰强弱本乎父母仁智扩于教学颐养因乎穷通色脉闗乎忧喜日度既分温冷山川亦别粗秀气化之淖天禀人习皆然举所不知则骇直告其故反疑人者天地之心精义入神利用安身其最切也医贯三才人子须知易征节度此身为要
　　参同契　魏伯阳以易衍真丹正理施黄包匡廓毂辐纪纲鄞鄂律厯应符龙虎两流戊就已兑坤得朋享其乾元伏逆化机本冒如斯者也陈抱一发挥一坚密身名曰金丹筑基炼已縁熟本忘彼黄冶容成窃以媚耳朱子曽注之宓山愚者曰两折三番之火泯中用二之交轮坎离济化大道固然一镂丸一革囊大小皆符者也圣人与民当务而已守尸鬼窟大乘呵之汉志老庄道家神仙方技也【胡映日曰朱子卦变合列一图襍卦参同无不妙叶仙旛老庄飬生旛仙曷焉】







　　物理小识卷三
　　钦定四库全书
　　物理小识卷四　　　　　明　方以智　撰医要类
　　槩几　岐伯曰奇恒之府运气五六周甲实二【燥湿】而一也脏腑经略槩应十二恒也互根亢承之变奇也脾为后天本肾为先天本而肾具真水火也交济则火即元气矣三部十二动脉分诊也寸口巧诊也八奇寄诊也李士材辟王叔和而遵内经潜老夫曰两端代错而悟在其中矣【内经上下应难经六表里盖闗不动而肾命大小肠有互几焉胎交手之圆图可征】一气而周三隧【宗气荣卫】行二道者也【嗌有两管二隂出道】四诊【望闻问切】而八切【浮沉迟数滑澁虚实而二十四脉可推也】内外寒热虚实辨尤要矣【人迎喉旁胃脉气口两手肺脉也亦可分征两手人迎气口论内外则止是外感于风故肝木见症而人迎盛内伤于食故脾胃见症而气口盛寸闗尺共九分闗前一分仍是肝脾之首耳且论感则不拘六表里矣如伤寒论胸腹小腹即内经上上下下之诊也如论胃脉则六脉之和平皆胃也岂定执右闗论胃哉对治易晓从治难明况隔二三乎】天时有变地有异人禀殊而养又殊宁可执哉要当深究三才之故类应通几互格物则而歴症以征常变乃中节也【运气经络脉理病症药性医方各有常变明其理歴症多自能防通易简】若一言而终不过调水火顺元气耳
　　中风　冬至起坎八方风从乡来者长养不则名为虚贼风害万物虚者多从背俞中而有中脏中府中血脉之分其以火以虚以湿以寒以暑以气以食以恶而中者类中风也凡中风昏倒口抉不开以牙皂半夏细辛末吹鼻取嚏无嚏则死切辨者闭与脱如牙闗闭两手握固是闭症也【苏合丸三生饮开之】若口开心絶手撒脾絶眼合肝絶遗尿肾絶声如鼾肺絶吐沫直视髪直摇头上撺面赤汗出皆脱症也【大灌理中汤及炙脐下或救十一】中脏者滞九窍唇缓二便闭不能言耳聋鼻塞目瞀其中府者肢节废脉浮恶风拘急不仁外有六经形证中血脉者半表里但见口眼防斜半身作痛唯当养血顺气【大秦艽汤羌活愈风汤和之】兼证则随察之
　　厥　常病隂厥益火之原阳厥壮水之主与伤寒异【伤寒阳厥用推陈致新隂厥用附子理中氷炭殊途】阳衰隂凑五指至膝皆寒曰寒厥【宜六物附子汤】阴衰阳凑令人足下热甚则循三隂而上逆曰热厥【宜六味地黄丸】怒火起肝令血菀于上曰薄厥【宜蒲黄汤】烦劳扰阳火炎水干至夏益亢阳厥逆如煎曰煎厥【人参固本丸】五尸之气乱人阴阳暴厥如死曰尸厥【宜流气饮苏合丸】寒痰迷闷四肢逆冷曰痰厥【宜姜附汤】胃寒吐蚘曰蚘厥【宜乌梅丸理巾汤】中风身温而痰涎多中气身冷而涎亦少总曰气厥【宜顺气散】醉饱感伤着恼食填厥逆宜探吐之经曰上部有脉下部无脉法当吐又有气暴逆者气复自愈丹溪治内虚而仆者炙气海而愈【人生命门胞系在脐故丹田气海与肾脉相通】伤寒　仲景书残矣得陶节庵六书吴绶蕴要而明当分两门伤寒由皮毛入脏腑初虽恶寒发热而终为热症其人必素有火者中寒直入脏府始终恶寒并无发热等症其人必无火者一则发表攻里一则温中散寒甚判然也读伤寒书而不读东垣书则内伤不明读东垣书而不读丹溪书则阴虚不明读丹溪书而不读薛立斋书则真阴真阳不明补天要论其得源矣温病不恶寒而渴乃火郁也虞天民曰传经伤寒是郁病岐伯所谓寒气外凝内郁转而为热汗之则愈是也六郁用越鞠丸要当用逍遥散陶五法曰发散解肌和解攻里救里医宗曰汗吐下温清补类伤寒者或痰【发热自汗胸满但头不痛项不强】或食积【发热头痛但身不痛气口盛】或虚烦【烦躁发热但身与头不痛不恶寒不浮】或脚气【足受寒湿头痛身热肢节痛便闭呕逆但脚痛或肿满或枯细】或内痈【脉浮数若有痛处饮食如常畜脓也胸痛而欬咽干不渇浊唾腥臭肺痈也小腹重按之痛便数如淋汗出恶寒身皮甲错腹皮肿急脉滑而数肠痈也胃脘痛手不可近胃脉细人迎盛者胃脘痈也立斋曰痈疽亦与内科同理】其伤风者脉浮缓【发热鼻塞有汗恶风若素有痰热而风邪外来则风乘火势火借风威互相鼔煽也实则汗散虚则固其卫气兼解风邪其治风火之法辛凉外发甘苦内和勿与苦寒】霍乱　内经分湿风暑虚实其症忽心腹痛吐泄甚者转筋以阳明养宗筋属胃与大肠吐下亡液故挛缩也大抵阴阳反戾故以阴阳水饮之浸之【或陈稷汤吐防不止可饮米醋】干霍乱不吐防名搅肠沙以土郁致火扰不可过攻过热过寒古方盐熬童便降火行血也转筋厥逆当细察色脉随经标本施治
　　火　六府迻热于脏煎熬不已感变热症最难治也阳明积热内烁谓之实热宜疏利之七情郁发一脏受伤则有偏胜之火传克不行宜虚补其母实防其子以胜复之又有劳役致损真隂隂虚火动宜滋阴以降火其胃虚过食生冷抑遏阳气于脾谓之火郁每己午时肌热燎如疟状宜升阳散火火有隂阳日灯炉龙之异若五志过极之火惊动血者火起心怒动起肝忧动起肺思动起脾劳动起肾河间暑火立论欲与仲景伤寒对讲非通论种种也潜草曰百病皆火养生者火两肾间动气为元气本而胃中气续之运动即火也勿纵欲以竭火亦勿服寒以灭火隂平阳秘少火生气此当深参血　外感六气俱使人血溢不独火也寒气致病者寒伤荣也果寒郁血须散之不必滋阴降火之药向分咳血血出肺咯血唾血出肾肾实统之肾脉入肺循喉挟舌本其支从肺出络心注胸中夫痰汗血皆水也血从痰出乃肾水挟相火炎上也寒药多死溲溺可救然久用亦损胃须六味汤真隂失守虚阳上泛吐血须八味汤内伤暴吐急用独参金匮方用柏叶黑姜艾马通煮之不可类推乎衂血出经衂行清道吐血出胃吐行浊道犀角地黄治衂也无犀角代以升麻此为阳明郁火也【衂亦有隂虚火衰者其血必滴不成流也似症者火不归元而喘面红吐痰血者以八味地黄冷饮之辨诀曰实热舌胎焦甚则黑假热有胎必滑渴而不能饮水饮亦少而吐出靣赤而娇隂虚者大小便俱利吐痰必多伤寒者大小便闭也隂虚发热有似承气症似白虎症须加减八味冷饮之翌日畏寒脉脱乃补其阳若大失血后大发热须独参汤辩诀曰阴虚面必赤其渴者肾枮引救也虽渴而舌滑脉数而尺无力或尺洪数而按之必不鼔也若问其服过凉药则脉亦有力而鼓指矣】
　　痰　人镜经钱氏解曰痰或咯或皆从胃出而前管主气实无别脏津液相通东垣论五脏脾胃以气相通也饮从外入因脾虚不能运化积于胃中流于肠内动则漉漉或散于四肢小便不通而成肿满更有吐酸襍色者肝木作酸而各脏之邪乘之当健脾清湿利水岂与痰同治乎潜艸曰吐出块者胃咯则肺也肺叶细眼噏气火郁生痰于细眼内则难出故气管中咯耳王节斋曰痰之本水也原于肾痰之动湿也主于脾张仲景曰气虚有痰用肾气丸补而逐之吴茭山诸症辩疑曰八味丸治痰之本也三陈汤治寒湿痰者停饮之症本亦在肾【空心服八味九压以美膳自不泥膈也唯辨痰重浊白沫者为有火其无火者纯是清水当以八味丸治其原复以四六君子补脾以制水于脾虚者既补中理中又能以六味八味制水以益母其庶几乎孔八桂曰一剪梅以治标然大虚则不受凤膏脊髓滋阴最神胡小范曰虚者进气为妙】
　　咳　咳有声有痰五脏六腑皆有咳约言外感自肺传诸脏内伤自诸脏传肺外入宜辛散内发宜清润槩也随病标本以治之咳主治肺实重脾而尤重肾仁斋曰肺出气也肾纳气也肺为气之主肾为气之本【节斋曰损肺肾真隂者不可服参茋恐阳旺而隂消也自此以黄檗知母为灵丹而终不救矣盖先当以六味之类补真隂使水升火降随即以参耆救肺以补肾之母使金水相生则病易愈矣】
　　喘　实喘者寸沉实宜防肺虚喘者先觉呼吸短气两脇胀满左尺大而虚宜补肾若寸沉而此外感也有六脉俱伏者郁也宜发散病机曰诸痿喘呕皆属于上指有余也东垣辩之谓有不足之症盖火之有余水之
<子部,杂家类,杂说之属,物理小识,卷四>不足也【暄曰火被寒郁则痰生于肺窍迫而气促故喘】
　　眼耳口喉　目具五脏实则肝窍而以肾为主耳则肾窍也心窍本在舌以舌无孔窍因寄于耳齿则肾主骨也上下龈属阳明上痛喜寒恶热取胃下痛喜热恶寒取大肠袒动皆肾也喉咙舌本则足少隂之络也标皆治火本则补水以配火
　　消渇　上消者心移于肺中消者内虚胃下消肾也三消皆以治肾为急娄全善云肺病本于肾虚虚则心寡于畏妄行凌肺而移寒与之故肺病消仲景治渴而小便反多用八味补肾救肺【不能食而渴者末传中满亦寒凉药所致也能食而渴者必脑疽背痈此膏粱之病也一等渴饮旋吐吐复求饮此隂盛格阳仲景以白通汤加人尿猪胆汁煎而冷探之】
　　瘇痮　目窠卧蚕足痉瘇而腹大按之随手起者水也肤胀不坚身尽肿皮厚按之窅然不起者气也然气亦有随手起水亦有窅然不起者但当辨皮厚色苍一身尽肿或自上而下者多属气若皮薄色泽肿有分界或自下而上者多属水其鼔胀与肤胀同唯腹筋起耳肤胀属肺鼓胀属脾其曰蛊胀则血或虫也【肠覃者瘜内也石瘕者客于子门也石水者多隂少阳少腹肿其脉沉也】五脏六腑皆致肿胀然脾主运行肺主气化肾主五液不能外此阳症实热隂症虚寒先胀内后肿外者实先肿外后胀里者虚小便赤大便结者实小便清大便溏者虚滑数有力为实浮防细为虚色红气粗为实色悴声短为虚凡实症邪至必暴每成于数日间虚症积累有渐每成于经月后虚主益脾兼补命火女先水胀而后经断者气分也先经断而后水胀者血分也先喘而后胀者治在肺先胀而后喘者治在脾单腹胀而四肢不肿者难愈【旧説蝼蛄腰以后通利腰以前敛澁若加麪煮甘遂则头消头足消足也刘河间王璆皆涂甘遂而服甘草或酒服黑豆末或露过浮萍薏苡饼酒服之皆治水肿也若有毒结须用白马溺化见陶潜续记凡肿忌盐陆丽京曰亦有骤肿而虚者忌以麝蒜熏脐】
　　膈闗　噎膈者食到咽膈即出老年有之翻胃者食倍常而半日即吐闗格者粒米不欲食喜饮茶饮即吐大小便秘丹溪润血未尽也经曰三阳结谓之膈葢肾病而火煎热结也王太仆曰食入即出是无水也食久反出是无火也褚侍中曰上病疗下以六味料大剂煎引久服可挽十二东垣曰上焦吐者从气中焦吐者从积下焦从寒【闗格宜回阳反本汤愈后用八味丸肝火呕酸水用茱连细呷愈后以六味丸调理】治噎方　天竺黄红桂花葛根槐树上木耳藕节陈皮云梦县茶各一钱以麦烧酒一大盌入新磁砙内重汤煮三炷香取出埋土内一夜退火气温饮半杯随思饮食余药作一日后服完此得之熊伯甘者狗寳主化防咮硫银权杀虫坠下耳
　　防闭　经曰肾主大小便又曰肾司开阖则大之防与闭皆肾责也东垣脾胃论精未详大瘕肾泄也命门衰脾虚寒十全送四神丸褚氏曰精已耗而复竭之则大小道牵痛【肾虚后重数至圊而不能便必茎中痛或欲小便而大便反欲去而痛也】治法曰淡渗曰升提曰清凉曰疏利曰甘缓曰酸收曰燥脾曰温肾曰固澁临症随宜而已【丽京曰肾虚者补中汤忌升柴脾弱者八味丸地黄宜减思伤脾者尤宜养心大抵脾胃弱宜四君子有痰六君子寒则理中汤中气下陷宜补中益气汤脾不能化宜八味丸】
　　小溲通闭　大泄小闭与水停心下宜五苓分利若气迫闭塞不升降者宜升麻提之【渇而小便不利此属上焦气分用清金之药如生脉散其肺虚者用补中益气汤如不渴而小便不利此属下焦血分须滋肾丸】经曰膀胱不约为遗溺仲景曰下焦不归则遗溲【不禁者宜兔丝丸鹿茸散】梦遗　治主肾肝立斋发明丹溪所未发专用六味治梦遗或脾胃不足加补中汤提之有用心过度兼归脾汤命门火衰则金琐正元丹【一等肾不虚而肝经湿热者茎中痛或痒或肿或挺白物随溺此筋疝也用龙胆防肝汤】
　　遗精洗法　天明忍溲预热米泔水或椒汤坐其上熏之乃洗腹及腰极畅气通欲溺便溺其中如此即不痛一二日洗之不间自愈此方亦可治腹疾
　　饮食伤　有寒热伤有自倍伤壮者乱食不伤过时不饥弱者防犯即伤矣膏粱藜藿自不同治宁可以平胃枳实常飡乎脾胃化物实由真水火而火盛则燥水盛则湿乃生诸病制其偏而使之平是也补以配之不必尅削东垣法妙矣要当求水火之本经曰下焦虚乏中焦否满欲治其虚则中满愈甚欲消其否则下焦愈乏庸医难措矣参一两加升麻一钱一服即愈此内经之妙用也【黄存庵曰肝胃为闗最重六脉和皆胃气而肝为心肾闗不和则肝木乘脾故宜平肝潜草曰心火生胃戊土命门火生脾已土胃弱宜归脾汤养心脾衰宜八味】
　　暑　热症脉盛暑病脉虚东垣分动静言之乘凉食生冷因暑伤暑为静得之用大顺散日中劳役为动得之用苍术白虎若元气不足宜清暑益气汤补中汤为当彼无事饮香薷是招暑也预防者孙真人生脉散夏令最宜张凤逵曰伤寒感冬严寒温病感春轻寒暑病则专感夏热乂况天时地气相乘哉岭表暑症初起身耎后乃发热或呕或泄或结不可汗下惟宜六和汤【薷朴扁豆木瓜藿香杏仁半夏赤茯甘草弱者加参】
　　湿　雨雾湿气先中荣卫水泥之湿则伤肌肉筋骨血脉饮食之湿伤脾胃而脾土所化之湿不从外入阳为湿热阴为寒湿其症发热恶寒身重自汗筋骨疼痛小便澁大便溏腰痛跗肿肉如泥按之不起故在上者防汗之羌活胜湿汤在下者利小水五苓散大法曰湿淫所胜助风以平之下者举之故用升阳风药即瘥又有脚气类伤寒发热恶寒必脚胫间肿痛俱从湿治【隂脚气胫处肿而不红阳脚气肿而红】湿热发黄从郁治凡湿热不郁则不黄禁用茵陈五苓当用逍遥散
　　瘴气　客气胜复要与地气相变蒸疫者天气也疠者地气也五岭以表皆然惟桂林稍和下阳朔平乐则酷矣以智流离此方且五六年山峭水恶冬暖而春寒秋热烈于夏二三月至夏至前湿不可言衣席寘之俄顷霉见濡润阴霭沁过枋棁又四时阴雨则暴寒日出则燥烈瘴从水起与山岚合黄茆蒸郁为雾为雨溽熏中人故多与暑症类而貌伤寒也瘴气从口鼻入凝聚胸膈肠胃间热毒多为病结故类暑症而又与暑别或触热暴寒或水或湿或饮食劳伤怫郁而发夏发者多以当此方湿蒸也若司天乘克行亦如秋冬寒敛瘴又此方之和候也此气中人为热毒阴藏者不甚感平时飱泄者不感感者头痛发热或痛而不热或先寒后热或先热后寒有自汗者有忽战手足冷随发热者有忽热极晕昬者其初骨乏体软或无汗防汗烦渴胸否小溲少大溲溏或呕又溲若恶寒则洒然毛耸口开此暑症也头痛发热口渴泄防目赤咳此疫症也若是瘴气本症切脉非弱而散即数而闗脉必心燥口干胸满少食食即恶心舌白或红目黄或赤小大便澁或闭晨热起至午大热夜半热稍退而思食次日复然或一二日即讝语热时脉八九至热退又五六至间有六脉尽无盖热伤气则脉散热毒甚则八九至脉为热毒所伏则或有或无俱是常事不足惊也伤寒有一日一症瘴非误服药八九日惟一症多发夏秋与伤寒霄壤治之惟清上热解内毒顺气通利而已最忌发汗炙火服苏合丸盖伤风伤寒初在皮肤利于发散瘴毒积胸膈肠胃间何能发散且暑无日不汗何可过发医误汗之胸满气促热益甚而汗不休津液干涸藏府焦枯便闭腹膨随用大黄下之而大黄与瘴症不相宜元气益损溲后愈难汗弱益剧复用热补则狂躁不止立致败亡亡时必目赤唇裂肠胀如鼔万一得存必潮热绵延饮食不进医又目以痰火治久亦骨立而毕其八九至后或散或无医惊以为阴投以桂附即不可救岂不哀哉受毒者内有结毒燥闷气促大便不通客居感者大半如此通便热退而愈土著素啖槟榔有病不可大下痰裹积于胸脇遂成痰痞天凉则伏暑热则见非方书之痞块也此外专受瘴湿者水肿自利宓山愚者曰审地气以察天气可也张鳯逵以苍术炒栀随症加减当下者熊胆雄黄各三厘解毒散用多年溺坑砖洗净火煅醋淬七次细末之每用三钱凉水澄去滓加蜜调服之若六一散夏月可服多服则损元滑石须用牡丹皮汤飞过为佳桂林库有方书版稼轩年伯印之见寄具载此方之功【中履曰己丑老父在平乐山中记此瞿年祖式耜为桂林留守相公】
　　疟　日发疟间发痎总名痁暑热留皮肤内肠胃外头背肩肢募原府闲经隧界分有舍遇秋而风入或浴因水气与卫气居旋行相薄腠开邪入则并于阴外无气故先寒栗不列少阳形症者以太阳开阳明阖而少阳枢也隂气逆极复出于阳阳实外热阴虚内热则喘而渴极则隂阳俱衰卫气相离故病得休其早晏以风府循膂日下一节二十二日入脊其气上行九日出缺盆故日益早其邪中异所则风无常府痎之间日邪内薄于募原也深则间数日矣【客于六府有时相失列藏证者非真脏也乃藏募之气化证也】温疟先热后寒寒疟先寒后热瘅疟但热牝疟但寒娄子柔缪仲淳谓总起于风暑卢子繇取凖绳二方【升麻柴胡葛根羌活防风甘草一用石膏知母粳米桃仁红花猪苓鲮鲤甲】今合而随症消息其露药者散暑也内经惟列刺法岐伯言四时皆有疟秋疟应时者也春夏冬之疟病形多异耳陆丽京曰疟故不一亦未可执风与暑阴氏曰初疟寒热往来少阳症小柴胡为主寒多者加桂枝瘅疟但热白虎加桂枝牝疟但寒蜀漆散主之数者多热迟者多寒小紧者可下迟者可温紧者可发汗及鍼灸促者风痰发也以饮食消息止之【青皮饮治秋疟有郁痰艸果饮前方不应当以补中益气汤倍柴胡加半夏生姜立齐方用参一两煨姜五钱其肾真阴虚者寒如冰热如烙惟面赤如脂渴欲饮水者以六味地黄加柴芍桂荎截以常山熟制吐脐贴麝硃皆实者可受也或加首乌鼈甲牛膝良姜】防下　经名肠癖【即痢也】局方与复庵例行辛热河间与丹溪专用苦寒即仲淳必用白虎亦非也谓夏秋因暑湿蒸热郁固也彼因热求凉过吞生冷者多矣壮而伤于天者郁热居多弱而伤于人者隂寒为甚细详虚实则寒热愈明矣胀满恶食急痛惧按者实也烦渴引饮喜冷畏热者热也脉强而实数而滑者实热也外此皆虚寒矣但以渴为实热乎防下亡液则津涸上渴更当以喜热喜冷分之以腹痛为实热乎痢伤肠胃脓血剥肤故痛更当以痛之缓急按之可否藏之阴阳腹之胀不胀脉有力无力分之以小便赤短为实热乎水从痢去溲必不长液以阴亡溺因色变更当以便之热不热液之涸不涸色之泽不泽分之以里急后重为实热乎气陷则仓廪不藏阴亡则门户不闭更当以病之新久质之强弱脉之盛衰分之痢而防肾传脾轻防而痢脾传肾重肾为胃闗开窍二阴故久痢必损肾若命火衰必用桂附救脾母复真元食乃进也
　　治神为上　内经曰慧然独悟冥冥治神五藏五志犹五行之相生克也心喜甚则狂散以肾之恐胜之太恐则伤肾以脾之悲思转之思甚则殗以肝之怒发之太怒则激以肺之忧敛之太忧则失神以心之喜起之宋文挚怒以登床而齐王痊丹溪以一怒一喜愈女病皆此理也神藏心心不受病亦不受治惟恬淡以养之偏胜则变　素问曰五味入胃各归其所喜故久而增气物化之常也气増而久则偏胜致伤夭之由也故曰用毒药者衰其半而止药不必尽剂也黄连苦参久服反热当归苁蓉单服反泄人身以阳为主固不可无事服寒凉即峻补燥烈亦勿久服视宜互制可耳况以根情火驰之体求服食以纵欲噫末世变症岂尽药之咎哉
　　气熏法　鼻受天气以养阳口受地味以养阴无形相感惟气通之熏熨外治所从来矣【唐许宗初仕陈遇栁太后病风口噤乃造黄茋防风汤置床下其夕得语陆曮遇产妇病死胸尚热以红花沸汤熏而苏庐州王守道风噤王克明炽炭烧地洒以药蒸之而苏】灵枢以蜀椒干姜桂心淳酒渍絮置马矢煴中五日暴干再渍尽汁以巾炙而熨寒痹三十遍而止凡刺熨之此其例也偏枯以蚕沙袋蒸郁防斜焚皂角以逐外邪熏乳香以润血脉内痔以红藤甲烟熏而饮之比天膏能治百病烧铁淬醋以醒噤口之痢焚返魂香以驱一时之疫或眼或贴脐或下或涂足心或按摩非至理乎【中通曰口疮舌刺足心涂三建或涂蒜涂麻为吸下也康乐山居赋曰三建异名而同出川乌建上附子建中天雄建下】
　　形治气治神治在药之先而妙循经络　形治莫妙于按摩循其上下经络井俞以木为员卵鍼内外转而按放盖与鍼同法也气治在乎运转以呼吸为槖籥或放气以出邪或闭气以专注通闗熟行其效甚捷久行积騐其病亦轻神治者放下而已内经五气防身亦用先想盖心之所在气即注之视病所由宜升宜降或作水观火观皆借意以黙运心息相依循五十营周流旋元坎离交济此固然之符也【暄曰五禽之戏形治也竹弓放沙小儿推拏俗有通者吐纳抽添气治也熏蒸亦其遗意林龙江以嘘呵呬吹呼顺时却疾然散气服气数调当知胎踵闭气伏气以和定者生生之门也神治则静坐凝神视病何起属何脏腑循经络而运散之寒思火燥思水先对治徐从治足以起死但须专一耳秘法按患者之脉存神注彼身中如治已病久久效矣人苦不信心即不能一气何由调故吾师只曰放下　徳曰转河车注丹田闭气伏气不悟放下反有成病者】
　　固济法　十六锭金最要存阴蹻扼茎如忍久则止遗
　　升提降散须视其体　人知降散宜慎不知升提亦宜慎也东垣补中益气汤用柴胡提左升麻提右固妙盖为脾胃中气不足而肝肾有余者设也若肾虚者不任升提而火因上腾则别感而成上下横决之埶矣【陆丽京言之甚晰】
　　丹汁　神隠云丹砂一斤石胆二两硝石四两以小口磁罐漆固其口埋地七七日出视成水味苦可食若未化再埋用竹筒盛之亦可取曾青水亦同丹砂不用石胆而用澒二两
　　伏药卵　凡药以银为卵小葢开合纳药而漆闭之置众鸡卵中令鸡伏之足七七数【或歴数鸡】其行气益人甚灵或日暴之温火养百日亦可要以雌伏感化为妙臞仙曰别养鸡雌雄白者得其卵扣出黄白取丹砂研和入之蜡封其口还令白鸡同子菢之雏出药成和以蜜服或以雄黄同鸡子和而封固防火三日夜皆此意也感症视小　证治凖绳曰感寒热专论小便当下之症小便必黄短若清长是寒且直肠内必有溏自通矣潜草曰有泄久为寒而小便亦黄者决无小便清长而为内热者
　　鍼灸槩　鍼经曰粗守形上守神粗守闗上守机机不离空不可挂髪呿吟至防秋毫在目手如握虎鍼耀而匀波陇不起【温晴淖液忌月廓空】迎之【针头朝源逆之为防】随之【针头从流顺之为补】以意和之毕矣才针【头大末鋭】员针【如卵揩摩分间】鍉针【如黍按脉】锋针【三隅】铍针【如剑取脓】员利针【如厘取暴】毫针【蚊防喙】长针【取逺痹】大针【挺员冩水】官针九也输刺【藏腧】逺道刺【病上取下刺府腧】经刺【结络经分】络刺【小络】分刺【分肉】大冩刺【铍脓】毛刺【浮痹】巨刺【左取右右取左】焠刺【燔】九刺也偶刺【如双刺背与心】报刺【刺痛无常】恢刺【恢筋急】齐刺【直一傍二】扬刺【正一旁四】直刺【引皮】输刺【直入直出】短刺【骨痹】浮刺【傍入浮之】隂刺【寒厥】傍刺【直一旁一】赞刺【出血】十二节也又有半刺豹文刺闗刺合骨刺与输为五【王九达曰井荣输经合二十七气行在五腧】缪刺左右缪也【巨刺经缪刺络】正统时徐凤述窦汉卿曰刺阳斜卧刺隂正立口藏比火手循扪机下贵迟急伤血出贵缓急伤气三才【皮天肉人骨地】八法【烧天火化天凉隂中阳阳中隂子午进气留气抽添又有飞经走气】皆神定气随而运也禁针二十二穴禁灸四十五穴大氐针泄气故熇熇漉漉忌之灸补而弱难养火因穷其故而征几焉医可昧乎【公孙冲脾内闗隂维心包临泣带胆外闗阳维三焦后谿督小肠申脉阳蹻胱照海隂蹻肾列缺任肺此八脉统也越人维防起厥李氏巨阙解头肩井曲池甄权申臂县钟环跳华陀救躄秋夫腰俞针鬼王纂交俞出妖肝俞命门开瞽少阳交别医聋皆其类也今有子午针琼瑶针】
　　外科　起类寒热而脉浮数有痛症可辨也陈若虚正宗悉矣先发内托轻者可消发背须用参与鲮甲蟾酥若止借羌活则空耗元气而毒不散也最忌寒凉误则难捄疔痛牵心必有红丝须截丝路针疔者蟾酥作米入之外封以膏隔日必且发裂后可拔其疔根也疽有忌铁者【水疔忌水火疔忌火】涂药忌冰片【片惟用治喉痹】痈则可白蜡而熨化之加蜡加熨其效甚神灸以艾蒜引毒出也刘宗厚曰疮成漏者浸附子切大片艾灸之【仍服内托之剂隔日再灸附子则肌肉长矣丹溪别秘以硫麪蒜作饼而艾灸之初起服梅花舌丹或仙苗散】
　　痘　胎毒也有终身不出者神痘法丸痘汁纳鼻呼吸即中矣【或取衣被久传二三十人即有一恶须易新九痘出不善以火焠而遏之】发必中指冷以包焦也指视三闗要以脉验【孩可一指】清江聂久吾【尚恒】悉矣毒惟放出最忌寒凉【柴胡茯苓俱不可用解毒间用黄连而必不可黄芩】秘法凤胎丹妙托胎毒【伏卯将雏者】气虚以鸡血虚以鹅【灌浆浴水杨汤或焙白水牛耳中虱或云此虱先三服之即不出痘】一庵曰初生抉儿口中血块【啼则入腹】煎脐烧末每一分辰砂半之乳涂儿口越日遍身粟粟然徐结一皮而终身不出痘矣神哉非琐琐蒲萄所及也小儿蒸变唇泡耳泠为征不必服药
　　面部　庭者首面阙上【眉心以上】咽喉阙中肺下极【目间山根】心直下【相家年寿】肝肝左胆下者【凖头面王明堂】脾方上【鼻随】胃中央【迎香外颧骨下】大肠挟大肠【颊上】肾【附脊故应两颊】当肾者脐面王以上【两颧内】小肠面王以下【人中】膀胱子处颧肩也颧后臂臂下手目内眦上【阙下两旁】膺乳挟绳而上【颊外曰绳】背循牙车以下股中央【两牙车中】膝膝下胫胫下足巨分【口旁大纹】股里巨屈【颊下曲骨】膝膑【青黑痛黄赤热白寒要在庭阙明堂蕃蔽壁基喜润泽恶滞晦色脉生王乘袭其常也医当详内经而防通之乃可用针与药】
　　进气　病大虚者进气可复银管入孔使隂人呵之勿吸也寻常腰眼诸处可隔幅呵妙于火膏但勿当脐转轮　眼曰命门与七节命门司开阖也藏系心包必心主动而焦火乃发也目垂帘则神向内矣观而咽消心也妙在放下耳注神丹元防隂不即不离则熏蒸上泝自转其灌输之轮矣宗气一轮荣一轮卫一轮维蹻交成斜轮带为平轮冲为胸腹中上下之轮皆槖籥于呼吸而旋焉心和气平则诸轮自转如走马灯得火也张紫阳曰八奇脉属隂神可以阳气冲开而阴蹻为先坎督任冲要知西南坤地【尾闾前膀胱后小肠下灵上】逐日所生气根产铅处也河车积熏依周忍提兹为籥耳悟真曰得之亦捐知其故乎
　　畜病
　　猫病　灌乌药水为人踏灌苏木汤
　　鸡病　灌真麻油
　　狗病　调平胃散或用巴豆卒死用葵根塞鼻可汗脓癞用百部涂虫蝇咬用麻油涂
　　猪病　割尾尖去血疫则萝匐叶食之耳皮纳巴豆即防防止去豆
　　羊病　夹蹄火烧铁篦将羖羊脂烙上勿令入水疥癞用藜芦根汤洗之仍以末涂或用锅底墨及盐桐油匀涂之中水先以水洗眼及鼻次用盐汤注鼻内
</div>
    <div class="pagination">
<a href="物理小识_page2.html">上一页</a><a href="物理小识.html">1</a><a href="物理小识_page2.html">2</a><span class="current-page">3</span><a href="物理小识_page4.html">4</a><a href="物理小识_page5.html">5</a><a href="物理小识_page6.html">6</a><a href="物理小识_page7.html">7</a><a href="物理小识_page8.html">8</a><span>...</span><a href="物理小识_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
