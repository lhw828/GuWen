<!DOCTYPE html>
<html>
<head>
    <meta charset="UTF-8">
    <title>纬略 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纬略 - 第 13 页/共 13 页</h1>
    <div class="content">　　酒谱曰酒多饮虚人脾气脾主四肢久饮成疾唯酒用牛膝能补重腿轻筋骨且不失和甘之味亦饮者所宜造法每醇酒一斗用大木二疈之而实以牛膝四两浸之以醇酒酒竭旋益俟其溃烂乃出之以熟艾末四两同研为丸桐子大空腹下三十丸此良法也方书中絶无此方又明白简易故采之
　　栁书隂符经
　　蔡端明曰栁书隂符经书之最精者善藏笔锋余观此书非惟栁氏笔法遒结全不类他书而此序乃郑瀚之作尤为奇絶其曰雷雨在上与彞旁达浚其粹精流为聪明此四句精絶不似唐人词章至曰磻谿之遇合金匮之秘奥留侯武侯思索其极尤足以发隂符之用也
　　龟鼎
　　孔愉获龟放之余干溪铸一鼎刻之曰孔敬康沈之于水梁天监三年安丰献一角龟武帝铸一鼎沈于得龟处二事絶相类【古今鼎録】防稽后贤传曰孔愉至吴兴余干亭放龟溪中龟反顾视愉及封此亭印三铸龟首回屈如顾臧荣绪晋书曰愉铸侯印而龟左顾更铸亦然北齐赵儒宗龟诗傥一曳尾当为屡回头刘禹锡诗朱轮尚忆羣飞雉青绶初悬左顾龟陆龟诗鹊衔龟顾妙无余不爱封侯爱石渠王仲修送越帅程公辟诗一麾召得山川胜金钮新提左顾龟殊不言鼎也
　　昆仑丘賛
　　郭璞昆仑丘賛曰昆仑月精水之灵府惟帝下都西羌之宇嵥然中峙号曰天柱前四语殊清壮所谓丘者按大荒西经曰赤水之后黒水之前有大山曰昆仑之丘所谓惟帝下都者按搜神记曰昆仑之山是惟帝之下都其曰昆仑月精水之灵府者按史记曰河出昆仑昆仑其髙二千五百余里日月所相避隠为光明也其上有醴泉瑶池今自张骞使大夏之后穷河源恶覩所谓昆仑者乎又河图曰昆仑之墟五城十二楼河水出焉尔雅曰西北之羌有昆仑之墟其曰西羗之宇亦其墟也龙鱼河图曰昆仑山天中柱也故曰磔然中峙号曰天柱郭璞之文精切如此一一皆援据文章而欲茍作难哉葛仙公传曰昆仑一曰圃一曰积石瑶房一曰阆风台一曰华盖一曰天柱仙人所居也
　　砥柱铭
　　水经注曰砥柱山名也禹治洪水山陵当水者凿之故破山以通河河水分流包山而过山见水中若柱然故曰砥柱魏徴有砥柱铭其壮语仅曰傍临砥柱北眺龙门茫茫旧迹浩浩长源黄太史曰吾爱魏公之为人故其作砥柱铭时为好事者书之忘其文之工拙然九成宫醴泉铭亦魏公之文也其曰东越青齐南逾丹徼献琛奉贽重译来王西暨轮台北拒圃地列州县人充编户又曰云氏龙官龟图凤纪日含五色鸟呈三距颂不辍书笔无停史亦壮语也
　　秋兰
　　秋兰古人最所钟爱一经灵均风骚之士竞知慕焉九歌曰秋兰兮蘼芜罗生兮堂下緑叶兮素华芳菲菲兮袭予又曰秋兰兮青青緑叶兮紫茎张衡思赋曰纫幽兰之秋华东京赋曰芙容覆水秋兰被涯魏武帝陌上桑曰柱杖桂枝佩秋兰曹植迭迷香赋曰芳暮秋之幽兰兮丽昆仑之英芝又诗繁华将茂秋霜悴之君不垂眷岂云其诚秋兰可喻桂树冬荣又诗秋兰被长坂晋傅秋兰篇秋兰隂玉池池水芳且香又诗秋兰岂不芬鲍肆乱其芳鼓吹曲又曰谋言协秋兰清风发其芳陆机诗气惠秋兰【阙】潘尼诗流声馥秋兰一秋兰之微而词人眷眷如此是亦懐贞挺秀可以比徳欤比从永嘉移本大略如蕙擢花八九月之交香特重于春兰也
　　巫咸山赋【巫咸尧之医者】
　　郭璞巫咸山赋曰尔乃寒泉悬涌浚湍流帯林薄丛茏幽蔚隠蔼十六字奇甚右军兰亭记曰此地有崇山峻岭茂林修竹又有清流激湍映带左右晋人文章清畅如此宋支昙谛庐山赋曰南面巍崛北背蔕悬霤分流以飞湍七岭重防而叠势殊不及其从容自在也
　　祃牙
　　后汉滕辅祭牙文曰推毂之任实讨不庭天道助顺正直聪明晋袁宏祭牙文曰天生五材治道所司废一不可静乱辅时晋顾恺之祭牙文曰烈烈髙牙阗阗伐鼓白气经天简扬神武宋王诞祭牙文曰敬建崇牙显兹威灵鸣金辍衅无战有宁宋郑鲜之祭牙文曰崇牙肇建义锋增厉人鬼一揆三才同契其文五家渉汉晋宋皆曰祭牙耳唐万歳通天二年清边道大总管建安郡王攸宜始有祃牙文曰旄头首建将士听誓星辰彗扫永清朔裔祃牙见于此文尾曰急急如律令元和十年东川移鼔角楼亦有祃角文曰整齐三军以时铿吹撃雷动一方风【阙七字】用和于声然则角亦有祃祭之礼声类曰祃师【阙三字】引是类是祃曰师祭也吴胡综有黄龙大牙赋曰狼弧垂象实惟兵精圣人观法爰求厥成明明大吴制其神军取象太乙五将三门数语亦佳汉武北伐作太乙锋旗所谓取象太乙亦凖此也
　　卫夫人
　　杜诗学书初学卫夫人但恨无过王右军盖谓夫人善钟繇书法能正书王逸少师之殊不知夫人为谁也按卫夫人卫姓名铄字茂漪晋汝隂太守李矩之室也
　　润笔
　　王岐公譔厐颖公神道碑其家以古书画杜荀鹤及第时试卷为润笔薛绍彭书米元章防稽公襄阳公丹阳二夫人告以智永临右军帖为润笔可谓奇古之甚
　　三十六鳞
　　叚成式与温庭筠云蓝纸序曰予在九江出意造云蓝纸辄分送五十枚其诗曰三十六鳞充使时数篇犹得裹相思盖龙八十一鳞鲤鱼三十六鳞也宋景文公诗曰君轩结恋萧萧马尺素愁凭六六鱼【六六三十六也】又诗归从鹤翘六六间盖属车三十六乗【亦用六六字】沈氏笔谈曰鲤鱼当脇一行三十六鳞鳞有黒文如十字故谓之鲤文从鲤文者三百六十也然井田法即以三百步为一里恐四代之法容有不相袭者
　　隂璞
　　曾南丰谢实録院赐研纸笔墨表曰隂山坚石之璞【阙二字】芳松之烟妍妙晖光水苔之质圆和正直秋兔之毫其【阙】于笔墨推美之辞固为精惬然隂山之璞盖用晋傅研赋曰采隂山之潜璞简众材之攸宜此赋之妙压倒古今众作正为此句第一一句之中又以潜璞二字为妙今若用坚璞或恐研有怨言李贺研诗孔研寛顽何足云亦病其坚耳曾公似未知研也
　　青女
　　楞严经曰青女者主霜雪之神也故淮南子曰秋三月青女乃出降霜雪髙诱注曰青女天神青腰玉女主天霜雪如二公皆以青女为霜雪神荆公所谓日髙青女尚横陈胡文恭公所谓青女偷飞一夜霜杜诗曰飞霜任青女亦以为霜也如梁昭明博山香炉赋曰青女司寒光翳景而已李商隠诗青女丁宁结夜霜羲和辛苦送朝阳杨文公诗九天青女霜添味五夜方诸月溜津可谓奇句
　　艾
　　楚辞璚萧艾于重笥谓兰芷之不香又曰扈服艾以盈腰兮谓幽兰而不可佩又曰何昔日之令草兮今直为此萧艾其意有所寓矣孔璠之艾赋乃曰贞灰与【阙】烬迭御芳烟与苦兰竞薫是以艾正而贱兰妖而珍故言尧则桀对举兰则艾因是盖与骚相反其亦不为无意也璠之又有艾賛曰蔼蔼灵艾蔚彼修坂混区羣卉理深用逺何其拳拳于艾如此邪
　　太史图法
　　夏太史终古见桀惑乱出其图法奔商殷内史向执见纣愈乱以其图法归周按左氏所谓太史辛甲【阙四字】史此天子史官也至于诸国亦各有史如所谓太史克者鲁史官也太史书者晋史官也左史者楚史官也史嚚者齐史官也命太史伯石者郑史官也史华者卫史官也至于图法亦有国者所重沛公至咸阳萧何独先收秦丞相御史律令图书呉王濬受孙皓之降收其图籍得郡三十二县三百一十三晋应詹为镇南将军督五军事平蜀贼一无所取唯收图书皇甫真随慕容评攻新都一无所取唯收图书北齐辛术平定南淮诸物一毫无犯唯收典籍晋宋齐梁时佳本鸠集万卷余
　　研岩
　　下岩石干则灰苍色湿则青紫色岩有两口其中则通为一穴大者取研所自入也小者泉水所自出也故号水口即陈公密所开也岩之北壁石皆为泉水所浸岩中歳久崩摧石屑翳塞积水浅深人莫能测以是石工不复能采今欲得下岩北壁石者往往于泉水石屑中得之岩南壁石尚或可采自崇观后亦罕得矣此北壁石盖泉生其中非石生泉中也润可知矣虽秋冬旱干亦常有泉珠散落如飞雨不絶北壁石眼正圆有素緑碧白黒晕十数重中复有瞳子南壁石即泉水半浸者稍不及北壁眼之晕色皆少淡上岩有三穴上穴曰土地岩【以土地祠居其上故也】中穴曰梅树岩下穴今石工以为中岩者是也下穴两口其间通为一穴皆中岩也土地岩亦有两穴其中亦相通土地岩石色黄赤眼亦如之梅树岩石微黄赤而帯【阙七字】中岩南壁与梅树同而少胜焉北壁石眼与【阙三字】石相类而少劣龙岩石色深紫眼少有类中岩半边山者半边石山诸岩石色灰青与下岩南壁石中岩南壁石相类但眼晕少耳【赤緑赤黄皆浅色不明】然半边山岩眼极多【半边山岩近南者眼大晕少北者眼小晕愈少所谓緑豆眼】蚌坑石性坚顽色深紫有眼即黄白微帯青色无瞳子虽润不发墨眼偏邪不正无晕有翳又有黄坑石与上岩石相类新坑石与半边山石之劣者相类小湘峡在州之西四十里其石类岩石而性软燥色深紫如蚌坑
　　击鲜
　　陆贾傅曰数撃鲜师古曰鲜谓新杀之肉也数数撃杀牲牢与我鲜食书曰暨益奏庶鲜食孔氏传曰获鸟兽民以进食又曰暨益播奏庶艰食鲜食孔氏曰决百川有鱼鼈使民鲜食之此所谓鲜者鱼鼈也老子所谓治国若烹小鲜者亦鱼也张华诗鹰隼始撃鸷虞人献时鲜时鲜二字亦佳
　　欧宋唐书
　　仁宗诏重修唐书十年而欧阳公至分撰帝纪表志七年书成韩魏公素不悦宋景文公以所上列传文采太过又一书出两手诏欧阳公看详改归一体公受命叹曰宋公于我前辈人所见不同讵能尽如己意竟不易一字又故事修书进御唯书署官崇者是时宋公守郑州欧公位在上公曰宋公于此日久功深我可掩其长哉宋公闻之曰自昔文人相凌掩斯事古未有也然宋公却曾自撰纪表志今其家亦有此本世人未尝见之耳
　　通鉴
　　温公进资治通鉴表曰臣之精力尽于此书其与宋次道书曰某自到洛以来専以修资治通鉴为事至今八年仅了得晋宋齐梁陈隋六代以来奏御唐文字尤多托范梦得将诸书依年月编次为草卷每四十【阙】为一卷自课三日删一卷有事故妨废则追【阙】自前秋始删到今已二百余卷至大厯末年耳向后卷数又须倍此共计不减六七百卷须更三年方可粗成编又须细删所存不过数十卷而已其费功如此温公居洛十五年故能成此书今学者观通鉴往往以为编年之法然一事用三四处出处纂成是其为功大矣不观正史精熟未易决通鉴之功绩也通鉴采正史之外其用杂史诸书凡二百二十二家
　　孝水
　　潘岳西征赋曰澡孝水以濯缨嘉美名之在兹李善曰字林曰孝水在河南郡郦道元曰在河南城西十余里按山海经曰平逢山西十里廆山其阳多防琈之玉俞随之水出于其隂北流注于谷世谓之孝水善不引山海经而引字林何也
　　九薮
　　国语曰伯禹疏川导滞丰殖九薮洎越九原宅居九隩周礼曰扬州之泽薮曰具区荆州之泽薮曰云梦豫州之泽薮曰圃田青州之泽薮曰望诸兖州之泽薮曰大野雍州之泽薮曰蒲幽州之泽薮曰貕养冀州之泽薮曰杨纡并州之泽薮曰昭余祁尔雅曰鲁有大野【今髙平钜野东北】晋有大陆【今钜鹿北广河泽】秦有杨陓【音迂今在扶风汧县西也】宋有孟诸【今在梁国睢阳县东北】楚有云梦【今南郡华容县东南巴丘湖是也】吴越之间有具区【今吴县南太湖即震泽】齐有海隅【海滨广斥】燕有昭余祁【今太原邬陵县北九泽】郑有圃田【今荥阳中牟县西圃田泽】周有焦获【音防今扶风池阳县瓠中】谓之十薮夫周礼国语皆曰九薮耳而尔雅之言乃曰十薮名之同者五吕氏春秋曰昭余祁一名大昭又名沤泽周礼并州薮俗名邬城泊按是薮自太原祁县连延西接至此晋太康地志曰汧泽有蒲谷乡中谷乃雍州之蒲也水经注曰汧水源出汧山蒲谷乡中谷决为蒲薮
　　金错刀
　　张衡四愁诗美人赠我金错刀何以报之英琼瑶续汉书曰诸侯王佩刀以黄金错环马戴诗饮尽玉壶酒赠留金错刀此固用四愁事如贯休诗孤灯耿耿征妇劳更深扑落金错刀此固言刀也刘孝威诗犀羁玉镂鞍宝刀金错鞘尤更説得分明前人小説乃以错刀为新室钱文非矣又按秦嘉妻与嘉书曰今奉错金碗一只可以盛书水则知金错为饰益晓然矣书中用书水二字甚佳李白诗有云琉璃砚水不及此也梁昭明诗玉树琉璃水羽帐郁金香【此用琉璃水亦佳】
　　汉甘露鼎
　　宣帝甘露元年于华山仙掌铸一鼎髙三尺受四斗拟承甘露其文曰万国伏贻长久铸神鼎承天酒刻以小篆后汉安帝延光四年于少室山铸一鼎其文曰承露鼎刻以小篆此犹是金人承露盘遗意也又鼎为食器如景帝中元六年铸一鼎曰食鼎以铜金银杂为之其文曰五熟是资君王之膳刻以小篆昭帝元年于蓝田覆车山铸羮鼎其文曰宜君王和四方调滋味
　　【阙文】
　　宣和御题曹仲元观音像相好极庄严趺坐莲花上围以火轮左手仗剑不似世所见大士像考之乃知为如意轮观音像唐顾况有如意轮画賛极其瓌妙余不敢重説偈言其言曰金刚记宝鼎记佛三昧顶轮三昧【阙二字】等经曰苏迷卢南有俱露州州西南面夷罗国俱尸那城南去八千由旬至于雪山兹山纯白厥草肥腻髙六十由旬周二千二百拔提河在左长仙园在右清热恼海在南跋陀海在北善法堂在上瞽龙洞在下日月回汨在俱物罗奢半空脇是龙居此洞地坚牢恒沙诸佛成道诸所如意轮于此山间佛言毗勒那鉢奢无忘无心是离那奢多性本空是祗弥物都思观身实相是悉那鉢多弥观佛亦然是又问何者是陀罗尼相貌佛言空观心无为心广大心常住心不变异心无心无无心是恒沙诸佛摩顶密语也言在身中恐人轻教诸佛不许内外双立非贤不转如意轮本名少足少法也其法满足谓之少足与夫圆满满愿广大大悲等慈慈观智纲宝手千手眼得无畏清浄光除业道破诸闇无障碍无等等与夫普明慈明千光佛十亿之号犹为至略浄华宿王智佛时所立名记普门愿行此应见闻随方説法法同而名异固云贤刼中千佛助化此为一佛二尊不并愿为侍者宝徳佛时名安忍童子请愿之后名如意轮大悲菩萨是愚于防界画彼真形法华经云一华献画象渐见无量佛讃曰同体如来所説总持法内外双见为普门大悲广运无边际已渡尘沙生灭海
　　金刚石经賛【原阙】
　　汉令甲【原阙】

　　往余从胡元瑞得髙氏纬略将谋梓而不胜鱼虎也遂不果谋丙午春友人姚叔祥得善本于曹能始户曹视胡本最为佳胜及能始叙来云是弱侯先生校本更知讐对之勤非复一腕也顾读之尚有疑碍因覔得同郡项穉玉家藏本则益女史条四十三字水麝条五字汉官条三字又得江隂李贯之本则益属车条五十七字璜条四字而胡本亦增五夜条十字其他偏旁舛误则三本互为参定复百许字信夫他山之为玉攻也梓竟复检是书则援证极博间质已意至于聫类集録防摘新丽往往多醒豁人目第自愍骚招隠八风围碁以及氍毹祃牙之类大都全録艺文初学北堂御览诸书无少增损则知宋世篇集不复具存适取类书夸示宏肆耳善乎陈仲醇之言曰采拾多而评议寡真足为此书照胆绣水沈士龙题










　　纬略卷十二
</div>
    <div class="pagination">
<a href="纬略_page12.html">上一页</a><span>...</span><a href="纬略_page8.html">8</a><a href="纬略_page9.html">9</a><a href="纬略_page10.html">10</a><a href="纬略_page11.html">11</a><a href="纬略_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
