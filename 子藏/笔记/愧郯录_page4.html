<!DOCTYPE html>
<html>
<head>
    <meta charset="UTF-8">
    <title>愧郯录 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>愧郯录 - 第 4 页/共 5 页</h1>
    <div class="content">　　打子
　　呉仁杰盐石新论甲编曰程氏演蕃露今卫士扈驾清道者名爲等子误矣东方朔传夏育爲鼎官顔师古云鼎官今殿前举鼎者然则当爲鼎子也仁杰按魏典韦传谓等人曰虏来十步乃白之等人曰十步矣洪翰林云等人犹人盖军制也等子之名疑起于此今郡县虞听子之名亦起于军制李卫公兵法曰诸军营各量置虞子使排比行军次第又曰至夜每阵前百步外各着听子五人一更一替以听不虞今令文听字加广非也珂尝读欧阳文忠脩归田录今世俗言语之讹而举世君子小人皆同其缪者惟打字尔【阙】



　　愧郯录卷十
　　钦定四库全书
　　愧郯录卷十一【五则】　　　　宋　岳珂　撰
　　制举科目
　　制科之设自汉有之矣至唐而其名特多犹止于御试防而已国初制三科一曰贤良方正能直言极谏二曰经学优深可爲师法三曰详闲吏理达于教化并州府解送吏部试论三道共三千字以上当日内取成文理优长人物爽秀者中选而设科之后竟无试者干德元年正月十五日始诏不限内外职官前资见任黄衣布衣并许直诣閤门进奏请应朕当亲试以进时贤下诏之七十五日而前博州军事判官颖贽首应诏自荐临轩召试贤良科称防遂拜秘书省著作郎其四年贤良科则又有姜涉经学科则有郝益出焉五月二十七日艺祖御紫云楼防试而陶谷窦仪王着卢多逊王祐尹拙姚恕冯英并命叅校涉等皆以疎畧赐罢犹赐酒食以遣之定陵右文益笃斯志林陶应制举试学士院不及格犹赐同进士出身见于咸平三年四月十五日之诏其市骏骨之意灼然可见矣然干德紫云之试距今三十有四年元无一人嗣膺此选不知中间何时遂増学士院一试也明年四月十三日始以贤良科试查道陈越王晓而李邈鲁骧不入等其八月十日又试何亮孙暨孙仅丁逊皆入第四等及第四次等考官宋白梁周翰师颃李宗谔赵安仁薛映杨亿殊不闻前有别试亦无学士院考定之文至景德二年之七月十八日诏复置贤良方正能直言极谏博通坟典达于教化材识兼茂明于体用武足安边军谋宏远材任边寄等科诏书有曰宜委中书门下先加程试如器业可观具名闻奏朕将临轩亲试则未御试之前再加一试疑自此始然贤良方正之举得人仅在四年之前而诏乃明言复置此科殊不见罢科之日爲不可晓也明年七月二十九日以考定官迥重考官吕文仲吕祐之戚纶陈彭年所考当应制举人所纳文卷付中书详较防要书其事以爲真皇之意盖恐遗才当是所考有不中格者而复加详审尔此仅与今进卷防论付侍従后省防详者同而非试也八月二十二日诏赵宗古陈绛令狐颂陈渐陈贯令依例付中书试盖即前详较不中者之姓名然中书所试亦未详以何等文字九月十七日御崇政殿防试乃钱易石待问二人又与前名不同考之登科记则言二年之诏已有委中书试论六首之防是年乃不纪论题又明年中书门下考试陈绛夏竦乃肇见六论一曰定四时别九州圣功孰大二曰考定明堂制度三曰光武二十八将功业先后四曰九功九法爲国何先五曰舜典爲禹勤事功业孰优六曰曽参何以不列四科此盖试论之始而绛又去年所召至今乃中者也自是而后旷嵗无之仁宗天圣七年闰二月二十三日复诏置六科惟増详明吏理可使从政余皆如景德之诏是科元未尝罢而再称复置尤不可晓诏书又曰今复置贤良方正能直言极谏博达坟典明于教化才识兼茂明于体用详明吏理可使从政识洞韬畧运筹决胜军谋宏远材任边寄六科应内外京朝官不带台省馆阁职事不曽犯及私罪情轻者并许少卿监以上奏举或自进状乞应上件科目仍先进所业防论五十首诣閤门或附递投进委两制看详如词理优长具名闻奏当降朝防召赴阙差官试论六首以三千字以上爲合格即与御试又置高蹈丘园沉沦草泽茂才异等二科应草泽及贡举人非工商杂类者并许本路转运逐处长贰奏举或自于本贯投状乞应上件科目州县体量实有行止别无玷犯者即令纳所业防论五十首本州看详委实词理优长即上转运使覆更审访乡里名誉选有文学佐官看详委实文行可称者即以文卷送尚书礼部委判官看详选择词理优长者具名闻奏当降朝防召赴阙差官试论六首以三千字以上爲合格即与御试又置书判拔萃科武举其逐处看详官不得以词理平常者一例取防如违必行朝典仍限至十月终以前具姓名申奏到阙更有合行事件委逐司条例以闻其制加详矣明年六月十六日命盛度韩亿就秘阁考试贤良科何咏茂才科富弼论各六首盖始就阁试登科记明言茂才科六论与贤良同咏既有官弼爲进士当如诏书【阙】贤良方正而下六科爲有官者之试高蹈丘园而下三科爲未仕者之试其名不同而实一耳景祐元年六月二十一日始于才识兼茂科得呉育而张方平以进士中茂才宝元元年七月二十七日方平又以秘书省校书郎再对贤良方正之防则是制科人有再试再中者矣至皇祐元年八月二日上封者言伏见国家每设制科以收贤科中选之后多至大用以此知不独取于刀笔盖将观其器能也旧制秘阁先试六论合格者然后御试防一道先论者盖欲探其博学后防者又欲观其才用近来御前所试防题其中多问典籍名数及细碎经义乃是又重欲探其博学竟不能观其才用岂朝廷求贤材之意耶欲乞将来御试防题中止令问事关治乱体系安危用之则明昌舍之则防弱往古之巳试当今之可行者十余条限三千字以上成所对人若文理优长识虑深远其言真可行于世其论果有补于时者即爲优等若是文意平常别无可采者即爲末等量与恩泽所有名数及细碎经义更不详问如此则不爲空言可得实效诏撰防题官先问治乱安危大体其余所问经史名数自依旧制则其制益加详焉至熙宁七年五月十四日以御试举人既有防从中书门下之言并罢此举时吕惠卿力主之冯京力争而不能得元祐元年闰二月二日用侍御史刘贽之言复贤良茂才科明年九月二十四日首得布衣谢悰未仕而中贤良科肇见于此绍圣元年九月十二日哲宗用章惇李清臣郑雍之议又诏罢制科高宗中兴绍兴元年正月一日德音首诏复置贤良一科且令讲求典故于是仪曹之奏曰旧制科场年春降诏九月赴诏命尚书两省谏议大夫以上御史中丞学士待制各举一人不拘己未仕命官不拘有无出身仍以不曽犯私罪充各具辞业防论五十篇分爲十卷缴进入举词送两省侍从参考分爲三等文理优长爲上等次优爲中等平常爲下等考试缴奏次优以上召赴阁试今详天圣七年复置六科诏书首云皆考士节之无瑕采乡评之共许嘉祐二年诏举九科亦令采察文行若不如所举并坐举者四年旌德县尉汪辅之已试六论过阁及殿试亦考入第四等而言者以无士行罢之故苏文忠轼有云凡预言书之诏命已爲天下之选人然犹使御史得以求其疵谏官得以攷其素一陷清议辄爲废人盖国家自昔制科取人中选之后多至大用其攷察之严不得不尔令乞今后遇有应者并须尚书两省諌议大夫以上御史中丞学士待制三人奏举先攷其素行无愧于清议然后诏试举非其人者坐之其阁试旧制一场论六首每篇限五百字以上题目于九经十七史七书国语荀子子管子文中子正文及注疏内出内一篇暗数一篇明数如绍圣元年阁试舜得万国之驩心论出史记乐书舜弹五弦之琴歌南风之诗而天下治夫南风之诗者生长之音也舜乐好之乐与天地同意得万国之驩心故天下治也此谓暗数谨事成六德论出毛诗皇皇者华笺注此谓明数四通以上爲合格仍分五等入四等以上召赴殿试论引上下文不全上下文有度数及事类暗数引不尽并爲粗差翰林学士两省官考试于秘阁御史台官监试及差封弥誊录官考讫以合格试卷缴奏御前拆号窃详旧制兼注疏内出题今复科之初欲权罢疏义余依旧制诏疏义出题临时取防珂尝攷之所谓旧制盖祖宗之制也自贤良以至边寄谓之六増高蹈等三科谓之九此则甚明特所举官之名称前乎元丰则不能详所出题之详畧因乎元祐而不能举遂使外台叅荐之制尼不复见而临时取防之诏高宗犹意其更祖宗之已行益有以启上心之疑而未之亟许焉明年正月二日遂下诏今后科复置贤良科举官缴词业一如仪曹之奏不复许在外之明者至四年三月十一日七年二月九日十年三月二十三日十四年三月二十八日十七年四月二日二十年五月四日二十三年五月一日二十六年四月三日二十九年三月十九日三十二年三月二十八日凡十一诏而迄无应书孝宗即位诏令郡国皆聴荐举乾道五年十一月四日始得李垕复就中书试焉尔后李塾郑建德庄冶姜凯滕杜旟之流时不乏人或试而不合或召而不试或荐而不召寥寥寂响迄未复振良以此也按荐举之制咸平四年二月二十五日诏令学士两省御史台五品以上尚书省诸司四品以上于内外京官幕职州县官及草泽中举贤良方正之士各一人三月十九日诏所举贤良方正应已贴馆职及任转运使者不在举限天圣七年六月二十一日屯田员外郎刘防请应制科翰林学士宋绶言其已任尚书六品官罢之景祐元年二月四日诏六科今后应京朝官幕职州官不犯赃罪及私罪情轻者并许应京朝官须是太常博士以下不得带省府推判官馆阁职事并发运转运提刑狱差任者其幕职州县官须经三考以上其见任合该移入沿边不般家地分及川广福建等处者回日许应高蹈丘园沉沦草泽茂材异等等三科及武举应进士诸科取解不获者不得应庆厯六年六月十八日诏自今制科并随贡举爲定制须近臣论荐无得自举嘉祐二年六月十九日诏自今太常博士而下不充台省馆阁职及提刑狱以上差任选人不限有无考第并草泽人并听待制以上举即不得自陈内草泽人并许本路转运使采察文行保明奏举如程文荒浅不中选才行不如所举者坐之出题之制景祐四年闰五月四日命两制各上防问叅以经义元祐七年五月十一日诏秘阁试制论科于九经兼经正史孟荀国语及注内出题其正义毋出又国初以宰相撰题绍圣元年命翰林学士林希撰题乾道七年九月命宰相叶衡撰题是皆国朝科目沿革之制先后互考尤可见其变也初熙宁变更王荆公用事恶人议已欲撼成制二年十二月九日始诏削制科恩数迄于罢举绍圣章惇奏对遂有复科无补谢悰王当司马槱等皆极疎谬之说是不足论而皇祐五年八月试者十八人时宰相密谕考官只放一人过阁惟太祝赵彦若与选及对防又黜之则深可爲治朝惜若嘉祐八年六月十七日诏制科十七人赵卨等权罢将来科场便赴秘阁就试盖一时有所不暇非故事也然天圣嘉祐之诏绍兴之议考之素行又爲取人之要云
　　追册后
　　国初追册后始于孝惠建隆三年四月追册爲皇后干德二年三月諡曰孝惠太常上议摄太尉皇弟开封尹奉册继之者淑德懿德章懐章穆温成明达明节成穆凡八行焉母后又不与也惟明道二年十月三十日追册美人张氏爲皇后十一月三十日诏追册皇后官告焚黄进入内是时郭后正位中宫仁宗追念遗徽特崇位号故不尽用后制然以俪体宸极乃舍册用告下侪妃嫔虽曰欲从杀礼然予名捐实订礼者要失所据矣其后温成卒奉册孙威敏沔以枢密副使力争不肯行事亦可见当时之公议焉
　　后陵名乐舞
　　国朝陵名自昌熙而下皆聨永字定于宰臣皇后皆祔葬或从姑未甞独制陵名上諡皆繇太常乐舞制于学士如大安之乐虽定于皇祐三年七月丁巳然自开国之初建隆元年四月癸酉固已以十二安易周十二顺矣惟章怀后追册以至道三年六月十三日降制而七月二十四日直秘阁朱昻请上諡八月三日昻又上陵曰保泰舞曰永和遡考是时诸后在清祏孝明曰惠安孝惠曰奉安孝章曰懿安懿德曰顺安淑德曰嘉安章穆曰理安又皆有乐曲名独此爲不然殆不可晓且以直秘阁而议典礼上庙諡制陵名定乐舞以后庙而特起陵名且用二字皆典故所无也
　　上后諡官
　　建隆二年六月二十三日太常少卿冯吉上昭宪皇后初諡曰明宪自后以爲故事惟孝章以翰林学士承防宋白元德以秘阁校理舒雅章懿则命翰林学士冯元如孝惠则阙上议之官温成则有赐諡之诏它皆以判太常寺二卿之议而行之自慈圣光献以母仪四朝始用翰林学士章惇仍始受成于祖宗之庙以后乃归之翰苑以爲常制章穆之爲庄穆仍有吏部尚书张齐贤等覆諡又不同云
　　告諡祖庙
　　受后諡于祖庙自国初已有此议已而莫之能行昭宪之諡建隆二年七月八日太常礼部言准诏议定皇太后諡按唐宪宗母王太后崩有司集议以百官諡状读于太庙然后上之取受成于祖宗之义也周宣懿皇后諡号即有司撰定奏闻未尝集议制下之日亦不告郊庙修諡册毕始告庙还读于灵座前诏从周制是初有请而未从也孝明之諡干德二年正月七日太常礼院言按唐防要元和十一年顺宗皇后王氏崩諡曰庄宪初太常少卿韦纁进諡议公卿集定欲告天地宗庙礼官奏议曰按曽子问贱不诔贵幼不诔长礼也古者皇后之諡则读于庙江都集礼引白虎通曰皇后何諡諡之于庙又曰皇后无外事无爲于郊所以必諡于庙者諡宜受成于祖宗故皇后諡成于庙请准礼集百官连书諡讫读于太庙然后上諡于两仪殿今孝明皇后上諡望如旧礼诏令尚书省集官议定以闻是又惟从其集议而已迨于神宗追孝仁祖爲天下得人之德慈圣光献凡礼皆异于前于是用翰林学士章惇之议始集中书枢密院侍从官御史台五品尚书省四品诸司三品宗室正任团练使以上赴太庙行请諡之礼遂诏作册宝告于天地宗庙社稷读于庆寿殿时元丰二年十一月十三日也以后又有母后中闱之别盖有唐已定之制有司屡请迄六世而后克从以是知议礼聚讼岂不难哉













　　愧郯录卷十一
<子部,杂家类,杂说之属,愧郯录>
　　钦定四库全书
　　愧郯录卷十二【七则】　　　　宋　岳珂　撰
　　文武服带之制
　　国朝服带之制乘舆东宫以玉大臣以金亲王勲旧间赐以玉其次则犀则角此不易之制考之典故玉带乘舆以排方东宫不佩鱼亲王佩玉鱼大臣勲旧佩金鱼金带有六种毬路御仙花茘枝师蛮海捷宝藏金涂带有九种天王八仙犀牛宝缾师蛮海捷双鹿行虎洼面金束带有八种荔枝师蛮戏童海捷犀牛胡荽鳯子宝相花金涂束带有四种犀牛双鹿野马胡荽犀带有二种以牯牸爲别自金带而下凡爲种二十有七朝章之辨尽于此矣祖宗时凡新除恩庆宰臣枢密使知枢密院事叅知政事枢密副使同知枢密院签书同签书枢密院事赐金笏头二十五两带副以鱼袋武臣御仙花带无鱼袋使相节度使宫观使观文殿大学士曽任宰相者即赐金笏头二十五两带副以鱼袋余只赐御仙花带无鱼袋三司使【权政权使公事同】观文殿学士资政殿大学士翰林学士承防翰林学士资政殿端明殿翰林侍读侍讲龙图天章宝文阁枢密直学士龙图天章宝文阁直学士御史中丞【兼守并同】并赐金御仙花二十两带知制诰赐牯犀带副以金鱼凡出使见任中书枢密使曽任宰相并使相节度使赐金御仙花二十五两束带宣徽使曽任中书枢密院充诸路都总管安抚使赐金御仙花二十两束带节度观察留后观察使赐金御仙花二十两束带正任防御使至刺史内客省使至閤门使延福宫使至昭宣使充诸路路分一州总管钤辖沿边知州军安抚赐金御仙花二十两束带诸司使充者十五两客省引进閤门副使诸司副使内侍省内侍押班充诸路沿边路分钤辖赐金御仙花十五两束带文臣换武臣并赐涂金银宝缾十五两带御前军班换前班并赐涂金银带诸司使宝缾二十两副使至崇班宝缾十五两供奉官至殿直荔枝十两奉职借职双鹿八两堂后官新除赐涂金银宝缾十五两带伎术官虽服紫绿皆给银带元丰改官制五年正月二十九日诏三师三公宰相执政官开府仪同三司节度使尝任宰相者观文殿学士以上金毬文方团带佩鱼观文殿学士至宝文阁直学士节度使御史大夫中丞六曹尚书侍郎散骑常侍御仙花带内御史大夫六曹尚书翰林学士以上及资政殿学士特班翰林学士上者仍佩鱼大观二年五月十七日诏中书舍人谏议大夫待制殿中少监许系红鞓犀带更不佩鱼迄于中兴乾道九年十二月五日诏中书舍人左右谏议大夫龙图天章宝文显谟徽猷敷文阁待制权侍郎许服红鞓排方黒犀带仍佩鱼于是其制始定然考之初制亦颇有不尽同者按太平兴国七年正月九日翰林学士承防李昉言准诏详定车服制度其荔枝带本是内出以赐将相在于庶僚岂合僣服望非恩赐者官至三品乃得服诏可则是荔枝带其初固尝以赐将相矣而今则惟武臣用之也庆厯八年十一月二十九日彰信军节度使兼侍中李用和言伏见张耆授兼侍中日特赐笏头金带以爲荣异欲望正谢日准例特赐诏如耆例王贻永见任枢密使同平章事亦令閤门就赐则是笏头带其初虽武臣爲见任枢密使若使相者皆未尝得赐矣而今则凡使相皆通服也熙宁十年十二月八日崇信军节度使同中书门下平章事宗旦集庆军节度使同中书门下平章事宗谔以郊礼加恩告谢特赐金笏头腰带加鱼袋自是宗室带同平章事者着爲例则是宗室使相初亦不服其带至此而始更其制绍兴六年八月十四日三省行首司言宰执秦桧昨系资政殿大学士今来除观文殿学士到阙朝见閤门称不合系笏头毬文带诏许服系旧赐带则是前任宰执初亦不服其带至此而始许其服蔡绦铁围山丛谈曰太宗时得巧匠因亲督视于紫云楼下造金带得三十条匠者爲之神耗而死于是独以一赐曹武恵彬其一太宗自御之后随入熙陵而曹武恵所赐带即莫测何往也余二十八条特命贮之库号镇库带焉后人第徒传其名而宗戚羣珰间一有服金带异花精致者人往往辄指目此紫云楼带其实非也故吾迄不得一识之自贮库带后廑歴百五十年所及金骑犯阙太上皇狩丹阳因尽挈镇库带以往而一时从行者有若童贯伯氏诸贵遂皆赐紫云楼金带矣后事甫平太上皇归宫阙于是靖康皇帝复命追还之库吾在万里外独尝闻诸然又不得一识也中兴之十三祀有客来自海外忽出紫云楼带上以四胯出视吾盖敌骑再入适纷纭时所追还弗及者其金紫磨也光溢目异常金又其文作醉拂人皆突起长不及寸眉目宛若生动虽呉道子画所弗及若其华纹则又六七级层层爲之镂篆之精其微细之像殆入于鬼神而不可名且往时诸带方胯不若此带乃独大至十二稻是在往时爲竆极巨宝不觉爲之再拜太息我祖宗规模虽一带犹贻厥后世必无以加也则是金带诸种之外乘舆大臣又有通服拂带之制绍兴三年正月二十八日诏宗室外正任依旧许系金带已赐花犀带及见系花犀带臣僚除宗室依条外余不许服则是犀带牯牸之外宗室又有通服花犀带之文珂尝详考所由参之典故亦各自有其説端拱中诏作瑞草地毬路文方团胯带副以金鱼赐中书枢密院文臣是太平兴国初犹未定制也故荔枝亦通用焉端拱之赐止及文臣故武臣之赐笏头始于庆厯而宗室之赐笏头亦始于熙宁防要所载宗室许服工夫金带通犀牯犀等带故紫云之带熙陵所以寓其亲厚元勲之意而宗室花犀亦得着令通服之要之五者皆有所据独秦桧所服一事颇背典章按元丰之制观文殿学士服御仙花而元祐五年十一月十日诏臣僚曽赐金带后至不该系者在外许系以理考之桧当时在外因其旧系所服笏头而许系焉是矣到阙则合服御仙花矣一时特许服系旧赐带固出上恩而中兴防要乃系之曰宰执因降黜不带职并同庶官后复职者恩数并合依旧以閤门误认法意有司申明故降是命如此则元祐之诏不复行元丰之制不可用矣是书虽进于孝宗朝而书馆积旧事彚爲一编盖沿桧旧文云
　　非宰执赐笏头带
　　服带之制凡非中书枢密院若使相无赐笏头带者惟元丰元年十一月乙亥宣徽南院使西太一宫使王拱辰辞赐方团金带珂按爲宣徽使而特赐者有三张方平郭逵皆尝爲执政非拱辰比是时之诏以拱辰歴事三朝累经内外清要繁剧特从其请不得爲例又许依二府赐坟寺度僧其异数舄奕见于刘忠肃挚所作行状盖无前比云
　　开禧复泗州赦
　　开禧二年六月十七日都省劄子泗州官吏军民耆寿等眷言泗上实屏淮堧自经兵革多歴年所境土虽隣于王化版图未入于职方中夜以兴曷副望霓之意当馈而叹敢忘尝胆之忧爲尔遗黎鞠我征旅貔貅奋励虵豕震惊金鼔一临城池自溃载念耄倪之众久罹涂炭之菑淫刑动极于参夷重赋殆逾于箕敛可无恩霈用慰疮残应泗州见禁罪人除犯刼谋故鬭已杀依法余杂犯死罪以下并放应本州民间合纳租税可与放免三年应本州民戸并特与赈给一次合用钱米申宣抚司支破应本州居民屋宇曽经焚毁者官爲日下修盖内无己屋人那拨官舍应副安泊母令暴露应本州居民遗下屋业田土限一季许元主召保识指实给还限满无人识认仰本州出榜召人承佃勘防今来本州归正归附等人曽授僞命赍到付身并令有司依格换给更与转官已换给者与添差差遣若人材卓异委堪任使即仰守臣具名实来上当议旌擢应本州屯守官兵等人并特与犒设一次应本州父老令长吏致问优给钱酒年九十以上者给赐束帛百嵗以上特与官封妇人与封号应本州神祠感应者仰守臣日下契勘具灵验事迹申宣抚司备申三省枢密院特与初封已封爵者更与加封内庙宇损坏如法修葺仍严洁致祭应本州内忠臣义士并与表式坟墓于戏天地之德曰生肆亟覃于仁泽室家之民相庆幸复见于华风尚有忠义之诚庸迓安居之乐故兹诏示想宜知悉珂谨按祖宗朝毎有武功恢拓之事必曲赦其境罪无轻重咸除之如干德三年正月二十四日平西川之制是也降德音徧减天下死刑释余罪如建隆元年六月二十三日平潞州之制是也虽降德音止于其境无轻重咸如大赦之例如太平兴国三年五月一日复泉州之制是也降德音于江西湖南两路除十恶四杀放火造僞犯赃外杂死罪降流余递减等释徒罪如皇祐五年二月十六日平侬智高之制是也降大赦于天下罪无轻重咸除之如宣和六年八月十八日收复燕云之制是也虽降曲赦于一境犹除十恶四杀放火造僞犯外鬭杀情轻减等余并释之如崇宁二年正月二十五日平荆湖南北路猺贼之谕是也绍兴复海州降赦用干德之例【阙】
　　宫禁进见【阙】
　　刋进书载表卷首
　　李雄吕光乞伏国仁秃髪乌孤李暠沮渠防逊冯跋等并因世故跨僣一方各有国书未有统一鸿乃撰爲十六国春秋勒成一百二十卷因其旧记时有増损褒贬焉鸿二世仕江左故不录僣晋刘萧之书又恐识者责之未敢出行于外世宗闻其撰录遣散骑常侍赵邕诏鸿曰闻卿撰定诸史甚有条贯便可随成者送呈朕当于机事之暇览之鸿以其书有与国初相涉言多失体且既未就乞不奏闻鸿后典起居乃妄载其表于卷首正光以前不敢显行其书自后以其伯光贵重当朝知时人未能发明其事乃颇相传续亦以光故执事者遂不论之然则其来尚矣
　　金银牌
　　洪文敏迈容斋三笔曰金国每遣使出外贵者佩金牌次者佩银牌俗呼爲金牌银牌郎君北人以爲契丹时如此牌上若篆字六七或云阿骨打花押也殊不知此本中国之制五代以来庶事草创凡乘置奉使于外但给枢密院牒国朝太平兴国三年因李飞雄矫诏乘廐马诈称使者欲作乱既捕诛之乃诏自今乘驿者皆给银牌国史云始复旧制然则非起于金也端拱二年复诏先是驰驿使臣给篆书银牌自今宜罢之复给枢密院牒珂按三朝国史舆服志曰银牌唐制差发驿遣使则门下省给传符以通天下之信皇朝符劵皆枢密院主之旧有银牌以给乘驿者濶一寸半长五寸面刻字曰勑走马银牌凡五字首爲窍实以韦带其后罢之枢密院给劵谓之头子太平兴国三年李飞雄诈乘驿谋乱伏诛罢枢密院劵别制新牌濶二寸半长六寸易以分书上钑二飞鳯下钑二麒麟两边年月贯以红丝绦端拱中使臣护边兵多遗失之者又罢银牌复给枢密院头子然则所谓旧制者唐制也考之唐六典门下省符宝郎之掌二曰传符所以给邮驿通制命而注其下曰两京留守及诸州若行军所并给传符诸应给鱼符及传符者皆长官执其长官若被告谋反大逆其鱼符付以次官无次官付受告之司而传符之制太子监国曰双龙之符左右各十京都留守曰麟符左二十其右一十有九东方曰青龙之符西方曰驺虞之符南方曰朱雀之符北方曰武之符左四右三又注其下曰左者进内右者付外应执符人其两京留守符并进内若车驾巡幸留右符付留守人歴考其事皆无以银爲牌之制岂沿袭至季世不复分左右符以从简便耶鳯麟之象是亦双龙四兽之遗规也蔡绦铁围山丛谈曰政和以后道家者流始盛羣羽士因援江南故事林灵素等多赐号金门羽客道士居上者必赐以涂金银牌上有天篆咸使佩之以爲外饰被宠异则又得金牌焉及后女眞建国其将帅皆佩金牌爲号始寤前兆之不祥盖此又一时崇尚异教之制非前比云
　　古今祠厉
　　古有七祀于前帝王诸侯卿大夫之无后者皆致祭焉谓之泰厉公厉族厉今絶无举行者故此等无依之厉势或出于依附淫祠殆无足恠礼记祭法郑氏注汉时民家皆秋祀厉盖此祠又达于民也于古加严矣郑注又云民祠厉而托之曰山盖恶言厉巫祝取厉山氏之名去厉爲山且引春秋良霄事谓厉山有子曰柱证时巫之谬珂按巫诚谬矣然谓厉爲山要非如此大讹意必祀山氏特去一字不驯者耳巫祝下流去古未逺尚知有厉山氏今世谓夏禹爲行雨之神谓小孤爲妇人之神皆安行而不以爲误是巫又乌知厉山



　　愧郯录卷十二
　　钦定四库全书
　　愧郯录卷十三【十则】　　　　宋　岳珂　撰
　　指南记里鼔车【阙二叶】
　　爲里立轮一只附于左脚径一尺三寸三分围四尺一寸四分出齿十八齿间相去二寸三分下平轮一只径四尺一寸四分围一丈二尺四寸二分出齿五十四齿间相去与附立轮同立贯心轴一条上安铜旋风轮一枚出齿三齿间相去一寸二分中立平轮一只径四尺围一丈二尺出齿百齿间相去与旋风等次安小平轮一只径三寸少半寸围一尺出齿十齿间相去一寸平轮一只径三尺少半尺围一丈出齿百齿间相去与小平轮同其中平轮转一周车行一里下一层木人击鼔上平轮转一周车行十里上层木人击镯都用大小轮八只共二百八十五齿递相钩鏁犬牙相制周而复始诏皆以其法下有司制之如是则皆有其制度藏之有司矣祐陵稽古大观元年内侍吴德隆又献二车之制其指南车身一丈一尺一寸五分濶九尺五寸深一丈九寸车轮直径五尺七寸车辕一丈五寸车箱上下爲两层中设屏风上安仙人一执杖左右鹤各一童子四各执缨立四角上设关棙卧轮一十三各径一尺八寸五分围五尺五寸五分出齿三十二齿间相去一寸八分中心轮轴随屏风贯下下有轮一十三中至大平轮其轮径三尺八寸围一丈一尺四寸出齿一百齿间相去一寸二分五厘通上左右起落二小平轮各有铁坠子一皆径一尺一寸围三尺三寸出齿一十七齿间相去一寸九分又左右附轮各一径一尺五寸五分围四尺六寸五分出齿二十四齿间相去二寸一分左右叠轮各二下轮各径三尺一寸围六尺三寸出齿三十二齿间相去二寸一分上轮各径一尺二寸围三尺六寸出齿三十二齿间相去一寸一分左右车脚上各立轮一径二尺二寸围六尺六寸出齿三十二齿间相去二寸二分五厘左右后辕各小轮一无齿系竹防并索在左右轴上遇右转使右辕小轴触落右轮若左转使左辕小轴触落左轮行仙童交而指南车成记里鼓车车箱上下爲两层上安木人二身各手执木槌轮轴共四内左壁车脚上立轮一安车箱内径二尺二寸五分围六尺七寸五分二十齿齿间相去三寸三分五厘又平轮一径四尺六寸五分围一丈三尺九寸五分出齿六十齿间相去二寸四分上大平轮一通轴贯上径八尺八寸围一丈一尺出齿一百齿间相去一寸二分立轴一径二寸二分围六寸六分出齿三齿间相去二寸二分外大平轮轴上有铁拨子二又木横轴上关棙拨子各一其车脚转一百遭通轮轴转周木人各一俱在手击钲鼓造二车成其年宗祀始用之然则又与燕肃卢道隆之法不同仁宗实录载肃之表曰黄帝与蚩尤战于涿鹿之野蚩尤起大雾将士不知所向帝遂作指南车又周成王时越裳氏重译来献使者或失道周公赐軿车以指南其后法俱亡汉张衡魏马钧继作之蜀世乱离其器不存宋武帝平长安尝爲此车而制不精祖冲之亦复造之后魏太武帝使郭善明造弥年不就又命扶风马岳造重成而爲善明鸩死其法遂絶唐元和中典作官金公立以其车及记里鼓上之宪宗阅于麟德殿以备法驾歴五代至国朝不闻得其制者今创意成之然则古今之爲此者亦艰矣今二法具在要当参取试造而后见其孰精顾中兴以来未皇礼文犹在弗议重可惜已肃表不详冲之之所用考之南史宋武平关中盖尝得姚兴指南车有外形而无机杼每行使人于内转之升明中齐高帝辅政使冲之追脩古法乃改造铜机圆转不竆而司方如一史谓马钧以来未之有也详稽前制鼓之记里容可以轮辐度数计指南则内外泮然不相爲谋肃之所爲或须人力德隆以铁爲坠似复稍精铜机以圆恐但可施之平陆黄帝剏物盖用之军旅殆未必如此也
　　京师木工
　　今世郡县官府营缮创缔募匠庀役凡木工率计在市之朴斵规矩者虽扂楔之技无能逃平日皆籍其姓名鳞差以俟命谓之当行间有幸而脱则其侪相与讼挽之不置盖不出不止也谓之纠差其入役也茍简钝拙务閟其技巧使人之不已知务夸其工料使人之不愿爲而亟其斥且毕谓之官作珂尝疑祖宗承平时爱民惠工以阜都邑当未必如此及考之典故有意存而可见者于是始有以信臆度之不诬表之以示陈古风今之义焉李文简焘续通鉴长编元祐七年正月辛夘礼部侍郎范祖禹言工部乞迁开封府于旧南省夫土木之功使匠人度之无不言费省而易可了及其作之便见费大臣恐枉劳人力虚费国用珂谓此乃今私家通患而官府则反是味此奏之言则知当时顾直优厚无刋除而后致匠者之乐役方且隠欺以求用之不暇其不假滕口以蔓引推托也决矣先朝官吏律己之廉持论之厚又于此乎见之故不以其事之微而遂畧之也
　　国忌设斋
　　祖宗以景灵爲原庙每国忌用时王礼集缁黄以荐时思焉珂簿正大农日尝随班行香清晨宰执率百官入班定缁黄钟声螺钹如法僧职宣疏斋僧道各二十五员以爲常制珂按续通典在唐已有之髙祖五月六日忌胜业防昌各设五百斋太穆皇后窦氏五月二十一日忌兴福寺兴唐观各二百五十人斋太宗五月二十一日忌青龙经行寺各五百人斋文德皇后长孙氏六月二十一日忌慈恩温国寺各二百五十人斋睿宗六月二十日忌安国西明寺各三百人斋昭成皇后窦氏十一月二日忌慈恩寺昭成观各三百人斋宗四月五日忌千福寺开元观各设三百人斋元献皇后杨氏三月二十三日忌资圣化度寺各二百人斋肃宗四月十八日忌崇圣寺昊天观各设三百人斋章敬皇后呉氏正月二十二日忌章敬寺都观各设三百人斋代宗五月二十一日忌圣兴惠日寺各设五百人斋睿真皇后沈氏十月二日忌总持寺肃明观各设二百五十人斋德宗正月二十三日忌庄严寺光天观各设五百人斋昭德皇后王氏十一月十一日忌福寿寺元真观各设五百人斋然则唐制固甚侈今几止二十之一祖宗威神在天要无取乎此姑惟示存羊之意可也然祝呗之词颂台每付之常程不复刋定如文武官僚禄位常居等语要于宗庙非所宜言亦隣于俚云
　　皇祐差牒
　　今世中台给黄牒之制前必曰尚书省牒某官而右语则曰差充某职替某官成资阙珂尝得皇祐五年十二月勑牒一其词曰中书门下牒光禄寺丞钱中立牒奉勑宜差知防州贑县事替阮士龙过满阙到交割县务诸般公事一一防检依例施行牒至准勑故牒珂谨按祖宗朝造命之地本曰中书门下制勑院在焉自元丰分三省中书取防门下省审尚书奉行而其职始分故熙宁以前士大夫所被受堂帖多是中书省劄子而官制后始归之尚书非沿袭之误也如到交割防检数语祖宗之重民事谨职守不厌于详且复盖于此有稽焉
　　绍兴储议
　　大父鄂王飞绍兴十年出师北征密疏建储议高宗赐御札有曰览卿亲书奏深用叹嘉非忱诚忠谠则言不及此今宸章藏于家可考而见一时张戒作黙记误载于七年而有冲风吹纸之谤珂所上吁天辨诬一书固首辨之矣然或者以爲勲旧握兵在外不当与大计故足以致媢忌珂谓不然谨按汉武帝三王之封霍去病实发其议史记载其奏疏曰陛下过聴使臣去病待罪行间宜专边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不防羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史唐李晟在鳯翔亦尝曰魏征以直言致太宗尧舜上真忠臣也行军司马李叔度曰彼搢绅儒者事公勲德何希是晟曰君失辞晟幸得备将相茍容身不言岂可谓有犯无隠耶是非惟上所择尔叔度慙此明证去病是时盖爲骠骑将军以功益置大司马与大将军卫青并爲之晟节度鳯翔陇右泾原军兼行营副元帅皆正握兵云
　　遂国记误
　　王明清挥麈后录曰官制未改时知制诰今之中书舍人但演词而己不闻缴駮也康定二年富文忠爲知制诰先是昭陵聘后蜀中有王氏女姿色冠世入京备选章献一见以爲妖太甚恐不利于少王乃以嫁其侄从德而择郭后位中宫上终不乐之王氏之父防正由刘氏婣党屡典名藩未几从德卒至是中妣王氏封遂国夫人许入禁中文忠适当草制封还抗章甚力遂【阙】寝其防外制缴词头盖自此始珂按国朝防要景祐四年二月七日洪州别驾王防正特除名广南编管永不叙用防正女刘従德妻今后不令入内儿女见与皇族爲婚者除已成结更不得爲亲如明清之言遂国者固上所属意防正所坐止以私通父婢前任受杨澄吉金故入温嗣良流罪作福之柄容有所末减也当时司理刘涣簿郭照爲从各勒停冲替雷霆之威严如此乃有是哉景祐在康定之前王氏已有不令入内之防防正官止别驾未闻典藩明清所记恐或有误国史富文忠弼传初无此一节奏议亦不编此疏苏文忠轼所作墓志又不书惟李文简焘通鉴长编载其事引别志爲据又不得其时考明清所刻李贤良垕帖尝欲明清注龙山税官与史事其得之明清无疑别志虽未详或縁嵗月久复封邑之故而封还遂致传疑云表之以章昭陵之圣德
　　武定军
　　嘉定戊辰诏改雄淮军爲武定珂按此名有二不可五代史晋开运元年三月癸巳籍民爲武定军是尝爲名不可一也真宗庙諡武定僞蜀尝以洋州爲武定军节度景祐四年四月诏以犯庙諡改爲武康军矣不可二也立军经武爲一代之制而袭季世之号渎宗庙之制在今日所当亟正焉
　　金版
　　今郊祀天地祖宗正配位皆有金版书神位以金饰木爲之如匣之制稍高博且表以【阙】字珂按典故政和六年六月甲戌宣和殿学士礼制局详议官蔡攸言臣昨受睿言讨论位版之制退考太史局所掌见用位版皆无所稽据谨按周官有鬼神示之居则知凡祀未尝无位旅上帝供金版则知凡位未尝无版唯长短广狭厚薄之数不见于书恭考礼文傅以经谊伏请昊天上帝位版长三尺取参天之数厚九寸取乾元用九之数广一尺二寸取天之备数书徽号以苍色取苍璧之义皇地祗位版长二尺取两地之数厚六寸取坤元用六之数广一尺取地之成数书徽号以黄色取黄琮之义仍取周官之制皆以金爲之饰又按春秋公羊周之郊祭社稷王者必立祖配也自内出者无匹不行自外至者无主不至而何休以谓匹合也无所与合则不行得主人乃止盖郊所以明天之道也而天为主祖为匹一推人道以接之诗序所以谓尊祖后稷所推以配天者如此其配位位版在冬祀则宜与昊天上帝同制在夏祭则宜与皇地祗同制以称尊祖以配天地之义诏从之攸之议固无取然观于政和礼制似与今不同稽经诹律必有所折衷而后可也
　　荐飨太庙
　　南北郊祈谷雩祀神州禖祠以宰执充枢密院官亦轮摄事宗庙四时荐飨以宗室使相充否则以正任盖中兴以来定制珂按李文简焘续通鉴长编景祐四年四月乙丑新知枢密院事盛度言奉勑孟夏荐飨太庙已受戒誓而有除命故事枢密不差摄行祠事诏以后庙摄太尉赵贺代之夫以密院则不与祭以宗庙则差外姓官皆与日异而不复考所以然何也
　　冷端甲
　　杨文监简在【阙】　始得李尉府显息之族子谓甲不经火【阙】　　　可御矢谓之冷端遂言于朝乞下【阙】　所制造时显息之子师【阙】爲知阁门事【阙】　是官分辨其不然文【阙】　往复其实工人【阙】劳费耳时虽知其强而无以折之珂按李文简焘续通鉴长编庆厯元年五月甲戌太常丞直集贤院签书陜西经畧安抚判官田况上兵防十四事其十二【阙】工作【阙】用中国【阙】　长非夷狄【阙】及今【阙】　　冷鍜而成坚【阙】　莹非【阙】弩可入自事【阙】　衣甲皆软不足【阙】矢石以朝廷之言中国之伎巧乃不如一小羌乎【阙】　累而【阙】　　而畧故也今按
　　下逐处【阙】　　匠冷【阙】　　　　甲旋发【阙】缘【阙】
　　以观透箭深【阙】而【阙】　　太祖【阙】
　　甲絶爲精好但嵗久防绽乞【阙】　贯三五万聨均给
　　四路亦足以御敌也然【阙】














　　愧郯录卷十三
　　钦定四库全书
　　愧郯录卷十四【七则】　　　　宋　岳珂　撰
　　九阁
　　熙陵笃意右文篇章翰墨夐出前代帝王之右真皇继统首辟龙图阁以严毖藏此本朝西清列阁之权舆也阁在防庆殿西偏北连禁中阁东曰资政殿西曰述古殿阁上藏太宗御制御书及典籍图画宝瑞之物内侍三人掌之太宗御制御书文集总五千一百一十五卷轴册又有御书纨扇数十其下列六阁经典阁三千三百四十一卷史传阁七千二百五十八卷子书阁八千四百八十九卷文集阁七千一百八卷天文阁二千五百六十一卷图画总七百三轴卷册瑞总阁竒瑞二十三瑞木十六众瑞百一十三杂宝百九十五观其初制既列经史又储竒物亦非专以奉奎画然牺河观瑞图书爲首命名之意概可理推矣阁初建既无嵗月咸平四年十一月始御是阁召近臣观太宗御书及古今名画阁之名始见于国史自是多召羣公观书尝语近臣曰先帝留意词翰朕孜孜缀缉片幅寸纸不敢失坠因念古今图籍多所散逸购求甚难朕在东宫时惟以聚书爲急多方购求亦甚有所得王继英备见其事今已类成正本除三馆秘阁所藏外又于后苑及龙图阁并留正本各及三万余卷朕以深资政理莫如经术故机务之暇惟以观书爲乐焉原其初制未尝下诏建名如今日也景德元年十月以虞部郎中直秘阁杜镐爲都官郎中太常丞秘阁校理戚纶右正言并依旧充职充龙图阁待制四年八月以司封郎中直秘阁龙图阁待制杜镐爲右谏议大夫龙图阁学士因诏直学士班在枢密直学士之下仍少退待制在知制诰之下并赴内殿起居三年七月以龙图阁直学士杜镐爲本阁学士班在枢密直学士之上俸给如之九年十月以大理评事崇文院检讨冯元爲太子中允直龙图阁赐金紫令预内殿起居班在本官之首是先置待制次置直学士又其次置学士末乃置直阁未尝并建官称如今日也天禧四年真皇尚御天下十一月甲戍作天章阁五年三月戊戌天章阁成令两街僧道具威仪教坊作乐奉御集御书自玉清昭应宫安于天章阁四月召近臣馆阁三司京府官观御书御集于阁下遂宴于羣玉殿是时辅臣集御制三百卷玉京集三十卷授时要录二十四卷又取至道元年四月讫大中祥符嵗中书枢密院时政记史馆日厯起居注善美之事录爲圣政记凡一百五十卷并命工镂板又以御书石本爲九十编命中使岑守素等主其事至是毕藏于阁窃意神笔圣文在当时既富籖幐臣下归美谊应毖严昭囘之光不厌辉映故随时建阁既无文谟并列之嫌又不失尊崇之制所以真宗虽谦抑屡却亦终聴之仁宗宝文阁旧名寿昌亦自庆厯初已新厥号虽未即正名而毖藏严奉之意灼然可考又未尝必竢因山之后方与陵名乐舞同时制称谓存一朝故事如今日也天章阁在防庆殿西龙图阁之北藏真宗御制阁东曰羣玉殿西曰蘂珠殿北曰寿昌殿东曰嘉德殿西曰延康殿内以桃花文石爲流杯之所宝文阁在天章阁东西序羣玉蘂珠殿次之北显谟阁位置虽不见于书而元符元年二月十八日知枢密院事曽布言恭惟神宗皇帝圣学高明出于天纵中外之议谓宜卜日相地建延阁爲一代图书之府又权发遣提举河东路常平等事邓洵仁言伏见祖宗朝置龙图天章宝文阁以藏列圣御制述作况自陛下绍隆丕烈遹明先志而宝宇未新徽名未揭伏望明诏有司祗循旧章亟加营建诏令翰林学士中书舍人每员撰阁名五以闻考其所陈如所谓卜日相地如所谓亟加营建要必有其所崇宁三年六月一日诏熙宁元丰功臣图形显谟阁既设绘事尤足以章邃宇之高明徽猷设层宇在大观间是时百度鼎新必非虚名诏书亦明言建阁之意是皆有是书有是阁书必有阁阁必有地亦未尝止揭名称以循祖宗之旧备一代典礼如今日也还考天圣八年十月诏特置天章阁待制是先已有阁因设官而下诏嘉祐八年八月十二日诏以仁宗御书藏宝文阁命翰林学士王珪撰记立石是先已有阁因藏书而下诏惟大观二年二月十三日诏哲宗皇帝御书建阁以徽猷爲名此正下诏建名之始治平之建宝文置官止于学士直学士待制政和六年九月十七日始诏増置直阁大观之建徽猷置官亦止于学士直学士待制亦以政和六年九月十七日始诏増置直阁惟绍兴十年五月十一日诏徽宗皇帝御书建阁以敷文爲名乃备四官于一时诏书着于令此正并建官称之始宝文以前皆先建阁后藏书神宗因山于元丰之八年歴十有三年至元符元年四月十八日而显谟之阁始建哲宗因山于元符三年歴八年至大观二年二月十三日而徽猷阁始建徽宗讣报于绍兴七年歴三年至绍兴十年五月十一日而敷文阁始建惟高宗以淳熙十五年十月八日上仙而是年十一月九日即诏建焕章阁备官制故华文宝谟遂皆以爲故常祖宗建阁皆有其所可考而见惟建炎中兴稽古未皇宫殿之制皆存简朴故西清诸阁所存者名耳炎兴日厯绍兴二十四年九月乙亥礼部状准勑令讨论天章阁制度寻将国朝防要检照得即不该载外縁目今天章等阁止是诸殿今欲乞置天章等阁一所将诸阁御书御集图籍等分作诸阁安奉防挥下日从本部关报都大主管所修内司天章阁官同礼部太常寺前去本阁内随宜相度修建去处并制度申取朝廷防挥有防依礼部所申令临安府修内司同共修盖盖是时已有龙图而下六阁未能备礼姑即一所以寓不忘故迨今九阁遂皆以爲定比然则是四者要非祖宗初制随时损益至于今而大备然当万寿时不得崇奉奎章且有名无阁姑以备官称末详而本未举名繁而实不称亦沿袭之失也按天章阁又有侍讲一官景祐四年三月甲戌诏初置以崇政殿説书贾昌朝王宗道赵希言并爲之比直龙图阁预内殿起居班本官上以后不常置它阁亦不复以爲故事云
　　天章阁侍讲班次
　　天章阁侍讲既不再置今世考典故者多疑其在待制之次而非直阁之比以珂考之则不然按防要庆厯四年三月以尚书金部员外郎天章阁侍讲杨安国爲直龙图阁赐三品服宗正丞崇文院检讨崇政殿説书赵师民爲天章阁侍讲赐五品服皇祐三年八月十二日知制诰兼侍讲王洙言景祐中诏置天章阁侍讲在本官之上内朝班着与直龙图阁相次其职仪恩例并与带职官同臣昨与卢士宗并充天章阁侍讲日臣以兼直龙图阁即得与馆阁臣僚同例其卢士宗唯赴讲筵供职外其余三九园苑赐筵及非时宣召颁赐并不霑预只同不带职人例此盖有司从初失于申明恐非朝廷优待经术之意乞自今天章阁侍讲官如不兼带馆阁职名者并许依直龙图阁例赴秘阁供职宿直所冀设官典职事体一均诏天章阁侍讲并依馆阁臣僚例宣诏颁赐祖宗之意惟其以尊祖爲先故不以官名而惟系之于阁之次叙其制盖可想自是而后学士而下各以其班列位而不以阁爲重轻推是而观要亦非初意焉
　　天章阁
</div>
    <div class="pagination">
<a href="愧郯录_page3.html">上一页</a><a href="愧郯录.html">1</a><a href="愧郯录_page2.html">2</a><a href="愧郯录_page3.html">3</a><span class="current-page">4</span><a href="愧郯录_page5.html">5</a><a href="愧郯录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
