<!DOCTYPE html>
<html>
<head>
    <meta charset="UTF-8">
    <title>苌楚斋随笔 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋随笔 - 第 10 页/共 12 页</h1>
    <div class="content">　　《西游记》为小说中最荒诞者，相传为元邱真人处机所撰，据康熙□□年《淮安府志》，谓为明嘉靖中，岁贡生官长兴县丞山阳吴承恩所撰。且谓记中所述大学士、翰林院、中书科、锦衣卫、兵马司、司礼监，皆明代官制，又多淮郡方言云云。志书所载确切，辨明为明代，尤为扼要，较之齐东野语，自可征信耳。
　　　　　徐霞客游记
　　徐宏祖字霞客，江阴人，生平好游。自明万历丁未，年廿二，即出游。至崇祯己卯，年五十四岁，自滇得足疾归，已出游三十年。生平实无一岁不游，无一地不到，足迹徧天下。撰《徐霞客游记》□□卷，原本久佚。国朝杨名时得其残稿，编为十二卷，收入《四库》。即以残本所载言之，凿险追幽，后世阅者，犹惊心动魄。生平素与□□黄□□公□□友善，及黄□□公被祸，霞客不食而卒，以殉明社。其事迹撰述之奇，实创千古所未有，况卒以忠义殉国，皎然与日月争光，洵乎千古好游一人也。
　　　　　林天龄忧勤帝室
　　穆宗毅皇帝御师，当日在弘德殿行走者，闻以长乐林文恭公天龄最能持正，穆宗亦严惮之。照例授读之时，有时休息，穆宗正与太监嘻笑，见林文恭公至，必正色而止。同治甲戌，以翰林院侍读学士视学江苏，光绪戊寅，卒于松江试院。苏皖为江南大省，分任学政者，大半二三品大员。林文恭公以四品任之，亦属罕见，良由穆宗惮其持正，出之于外。林文恭公出棚考试之时，每到一处，即延本地著名医生治病。医生出，谓他人云：林文恭公自云病由侍读而起，可见当时忧国爱君之心切矣。
　　　　　说文字数
　　《说文》所载之字，仅九千余字，国朝郑珍考出逸字□□字，成《说文逸字》二卷，其子知同，续考出逸字□□□字，成《附录》一卷、《补遗》一卷，合之仅一万零数百字。《康熙字典》所收之字，及《备考》、《补遗》合之，共肆万柒千叁拾伍字，古文字壹千玖百玖拾伍字尚不在内。实则世俗通行之字共二千，仍有一千余字，大抵文义较深，仅供文人学士作诗文之用，非识字者人人能识，人人能用。予尝欲就二千字，编为训蒙课本，专为一家之用，久未能成。此等浅俗小书，亦非心思才力贯穿不可，信乎撰述之不易也。
　　　　　填词须协音律
　　填词非难，协律为难。须研求律吕，辨别宫商，较量于分寸毫厘之间，严于阴阳去上平入之辨，可以被之管弦，无论词之佳恶，方能谓之词。若仅依谱以填，人人能之，日可成数百艺，奚必真堪传世者，代不数人，人不数艺。词固须律细音谐，寄托遥深，风华掩映，可歌可泣，亦非毕生研求，不能底于成，其难如此。
　　　　　纪昀漏言获咎原委
　　《阅微草堂笔记》中，纪文达公昀自称以漏言遣戍新疆，初不知其果如何事漏言，后知为卢雅雨运使见曾一案。都转之子谦撝，由刑曹分守武汉黄德道，□□戊子遭家难。观察三子荫文，为纪文达公女夫，故纪文达公亦遭坐累，撰《乌鲁木齐杂诗》一卷。当时兴化徐礼华舍人□□亦以附书都转，获漏言之诫，同谪伊犂者五年，撰《新疆纪胜诗》一卷。世但知纪文达公以漏言谪戍成诗，不知有徐舍人矣。
　　
　　
　　随笔卷九
　　
　　朱彝尊风怀等诗
　　论天子得祸之惨
　　明僧道衍道余录
　　隋王福畤等誉儿癖
　　许宗彦等誉女癖
　　论刘墉书法
　　正续共和解
　　尤珍论诗语
　　唐文治编十三经读本
　　李光地全家撰述
　　吴定论诗语
　　遡园语商
　　回教人撰述
　　刘青芝撰述
　　赵怀玉论诗语
　　张文虎修南汇县志
　　赵曦明撰述
　　姜宸英等异性
　　朱仕琇等言掌教事
　　查为仁兄弟三人撰述
　　明建文帝为僧
　　陈基味清堂诗钞
　　退还德帝私产
　　蜀輶日记
　　曾国藩篆字
　　论缓重二字
　　俞墀月杜诗注
　　随园有三
　　书院掌教专撰一书
　　普法战纪
　　亭林遗书未尽刊
　　时髦三克主义
　　张伯行论财帛
　　文字以简净为主
　　灵寿县志缺寺观一门
　　黄之隽论读书等数语
　　
　　苌楚斋随笔卷九
　　庐江刘声木十枝撰
　　　　　朱彝尊风怀等诗
　　世人但知朱竹垞太史彝尊有《风怀二百韵》，已为古人之创格，不知桑弢甫太史调元《弢甫集》中有《镇海楼》诗七言长排二百韵，曹艮甫廉访《昙云阁诗集》中有《风怀二百韵》，陈石遗孝廉衍悼亡诗名曰《萧闲堂诗》五言排律三百韵，更为古人所无，较之竹垞为尤难。此等诗，谓之浪逞才华，故立创格则可，谓之佳诗，则未必然也。竹垞之《风怀二百韵》，不但为古人集中最恶诗，即在本人集中，亦属最下乘。世人爱轻薄，徒以迹涉闺捆，纷纷考证评释，醉翁之意，原不在酒。若谓爱其诗佳，问孰有能举其诗句者乎？
　　　　　论天子得祸之惨
　　自古天子得祸之惨，未有甚于晋之怀愍，宋之徽钦者。怀愍为刘曜所执，使之青衣行酒于羣臣之前，乃复杀之。徽钦为金人所执，放之五国城，钦宗更为羣马所践死，尸骨无存。五国城，后人考，为即今之三姓下九城中之依问哈喇土城。三姓在宁古塔东北，即肃慎故址，去宁古塔东仍三百里，在当时真属不毛之地。金人放之于此，可谓酷虐惨无人道，宜其后人亡国之惨，更有甚于徽钦者。虽史臣愤懑之词，未必若斯之甚，亦足见天道好还，无往不复，有不知其然而然者。
　　　　　明僧道衍道余录
　　明僧道衍即姚广孝，燕王棣谋逆，多资其谋画，当时毒流四海，天怒人怨无论矣。推姚广孝之心，毒流四海，犹以为未足，复欲毒流后世，撰《道余录》二卷，刊入所撰《逃虚子集》中。其专诋程朱，肆行无忌，至为悍悖，丧心病狂，不意其一至于此。《姑苏志》载张洪谓人曰：「道衍与我厚，今死矣，无以报之，但每见《道余录》，辄为焚弃。云云。是当时虽亲昵之人，且已焚其书矣。后来桑悦、屠隆、李贽、祝允明辈肆无忌惮，直欲灭绝纲常，卒致明易社为屋，皆姚广孝阶之厉，是流毒又及于后世矣。王夫之《宋论》、《读通鉴论》，诋斥苏文忠公不遗余力，皆为桑悦辈而发。然苏文忠公虽细行不检，责以不能正心修身可矣，其狂悖不若斯之甚也。
　　　　　隋王福畤等誉儿癖
　　隋王福畤好誉其子，后人谓之有誉儿癖。明李东阳《怀麓堂诗话》中，亦好誉其子兆先，其癖与王福畤正同。然王福畤好誉其子，其子之佳恶，文字之浅深，后世无闻焉。李东阳好誉其子兆先，兆先犹有诗文传后。然则李东阳之誉儿癖，较王福畤之誉儿癖，实为胜之。考李兆先字征伯，明大学士东阳之子，以荫为国子生，年廿七而卒。所撰《李征伯存稿》十三卷，凡诗赋杂文十一卷、《东行稿》一卷、《附录》一卷。以大学士之子，夙慧能文章，自足倾动一时。《四库提要》称其才隽而不修行检，誉之者有所粉饰，毁之者亦有所附会，可谓名论不刊，真洞见肺腑之言，适合当日李兆先之身分。
　　　　　许宗彦等誉女癖
　　德清许周生驾部宗彦送女于归陈氏，有句云：「便同远别悲欢有，如此新人德貌兼。」永福黄莘田明府任送女归永阳，有句云：「汝更生成贤且慧，争教别泪不涟涟。」王福畤、李东阳有誉儿癖，不谓许、黄二公，亦有誉女癖。果属佳儿贤女，自己何必誉，亦何能誉，况未必然乎。《随园诗话》中有云：某某好自誉其诗，令人厌闻。刘霞裳谓渠诗自己不誉，何人来誉。二公誉女，可以移赠。
　　　　　论刘墉书法
　　诸城刘文清公墉，书法不受古人牢笼，于书家别开生面，流传已久。若观其外貌朴拙，遂疑其确从汉魏六朝得来，是大不然。泾县包慎伯明府世臣《艺舟双楫》中，称其书从董香光入手，番禺张南山太史维屏《松轩随笔》中，亦称其书从赵松雪入手，是文清书法，原从董赵入手，本来面目不可掩如是。包氏《艺舟双楫》本兼论文，故谓之「双楫」，庶于立名无乖。南海康有为撰《广艺舟双楫》六卷，只专论字一项，何来此「双楫」乎。无论其言之是否，立名已为不顺。晚年重印，更名曰《书镜》，或自悔立名之未安乎。
　　　　　正续共和解
　　宣统辛亥，桐乡劳玉初京卿乃宣撰《共和解》一篇，甲寅，复撰《续共和解》一篇，排印行世。玩其词意，外似平和，内实严厉。中如所云「易羿浞之丑诋，化遗臭为流芳」等语，皆严于斧钺。俗称操莽，此独易以羿浞，字面上较为容忍，实则羿浞所为，乃操莽之事，人亦操莽之人也。京卿此论，虽属义正词严，独惜空言无益。夫己氏在近日诚为奸雄，然比之古人，尚不能及。又素不好学，不能如王莽之事事仿《周礼》，曹操之横槊赋诗。京卿欲以文字感动夫己氏，譬之与土偶人说话。其中如封夫己氏为王爵，世袭罔替等语，是又欲以爵禄诱夫己氏，其用意非不善，更惜用非其人。当夫己氏当国之时，专以利禄诱人，一时斗鸡走狗，搏鹰逐兔之人，咸出其门，几于为天下逋逃薮。夫己氏利用此辈非法无上之人，以攘大位，此种手段，夫己氏用之熟矣。京卿此语，如石投海，焉有用处。然其言虽不足动夫己氏，而其心则忠矣。
　　　　　尤珍论诗语
　　尤珍字谨庸，侗子，康熙壬戌进士，官至右春坊右赞善，撰有《沧湄诗钞》□卷、《札记》□卷。《札记》中自道作诗甘苦极详，并云：「生平每作一诗，字字求安。有讥弹之者，应时改定。」云云。声木谨案：「字字求安」四字，真作诗文之秘诀。未有自以为不安，而人人见之以为安者，即自以为字字安矣，而他人见之，尚有以为不安者。袁简斋明府亦云：「幻出云烟万种看，先求纸上字平安。」云云。此公论诗，毕竟聪明。
　　　　　唐文治编十三经读本
　　近世所出巨帙，以太仓唐蔚芝侍郎文治编辑《十三经读本》为最，甲子八月，钱唐施省之观察肇曾醒园独力刊成。撰者固难能，刊者亦可贵，当此时势，犹欲以尊经为事，其识见固高人一等矣。侍郎又撰《十三经提纲》十三卷，载明原委，《十三经札记》十三卷，分载各家评点，可以依式过录，阅十余年始成书。其意欲后之读《十三经》者，由评点而文法显，文义明，厘然灿然，读者如登康庄，如游五都，如亲聆古人之诏语，因文可以见道，其意未尝不善。观察竭两年之力，始克告成，其功亦不可没。《周易》用朱子《本义》本，复增入定海黄以周《易故训订剩》本一卷、《乾坤屯卦注疏》一卷。《尚书》用马氏、郑氏注本，复增入宜兴任启运《尚书约注》四卷，侍郎自撰《洪范大义》三卷。《诗经》用毛公传、郑氏笺本，复增入番禺陈澧《读诗日录》□卷。《周礼》、《仪礼》、《礼记》均用郑氏注本，复增入朱子《大学中庸章句》二卷、镇洋王祖畬《礼记经注校证》二卷、侍郎自撰《大学大义》一卷、《中庸大义》一卷。《春秋左传》用乾隆钦定本，《春秋公羊传》用何休《解诂》本，《春秋谷梁传》用范宁《集解》本。《论语》用朱子《集注》本，复增入侍郎自撰《论语大义》廿卷。《孝经》用黄道周《集传》本，复增入《孝经大义》一卷。《尔雅》用郭璞注、邢昺疏本。《孟子》用朱子《集注》本，复增入王祖畬《读孟随笔》二卷，侍郎自撰《孟子大义》十四卷。《诗经》评点，明锺伯敬用红笔，刘海峯用墨笔，宋谢迭山用蓝笔。《礼记》评点，明孙月峯用墨笔，姚姬传用黄笔，吴挚甫用绿笔，侍郎自用红笔，宋谢迭山评点《檀弓》用蓝笔。《左传》评点，明孙月峯用蓝笔，方望溪用黄笔，姚姬传用红笔，曾文正公选本用墨笔。《公羊传》明孙月峯用红笔，明张宾王用黄笔，明锺伯敬用蓝笔，明杨绍溥用紫笔，储同人用墨笔。《谷梁传》明孙月峯用墨笔，明张宾王用黄笔，明锺伯敬用蓝笔，明王昭平用红笔，储同人用绿笔。《论语》评点，则有方存之、吴挚甫二家，侍郎复自行增入。《孟子》评点，宋苏明允用红笔，曾文正公用黄笔，吴挚甫用蓝笔，侍郎自用墨笔。侍郎于诸经复选目录，专备揣摩之用。《尚书》选廿三篇，《诗经》选二卷，上卷三十二篇，下卷十一篇，《礼记》选十二篇，《左传》选廿一篇，《公羊传》十八篇，《谷梁》选五十二篇。《公》、《谷》选本，又见侍郎自编《钩玄录》中。篇目已见原书，兹不具录。
　　　　　李光地全家撰述
　　安溪李文贞公光地，为我朝理学名臣，其撰述名《榕村全书》，共四十一种，一百五十四卷，无卷数者八种，因有坊本，世多知之矣。其诗书之泽，传至三代，并及于羣从，同族共有廿人之多，皆有撰述，可谓源远流长，非他家所可及，试为详记于下：文贞公子锺伦，康熙癸酉举人，撰有《尚书典谟说》□卷、《周官纂训》廿一卷、《经书源流歌诀》一卷、《三礼仪制歌诀》一卷、《历代帝王歌诀》一卷、《历代姓系歌诀》一卷、《四书节记》一卷、《菜园遗书》一卷。锺伦子清藻，康熙丁酉举人，撰有《壁经梅书辨赝》□卷、《经史杂记》□卷、《庄子彼是天倪》□卷、《李信侯文集》□卷、《诗集》□卷。文贞公孙清馥，广平府知府，撰有《闽中理学渊源考》九十二卷、《闽学志略》十七卷、《榕村谱录合考》□卷、《清溪李氏世学考》□卷、《道南讲授》□卷、《温陵学略》□卷、《清源述志》□卷。清植，雍正甲辰进士，撰有《仪礼纂辑录》□卷、《文贞公年谱》□卷、淛口受存愚》二卷、《李穆亭诗集》□卷、《文集》□卷。文贞公弟光坡，诸生，撰有《周礼述注》廿四卷、《仪礼述注》十七卷、《礼记述注》廿八卷、《离骚注》□卷、《皋亭文编》□卷。光坡子锺倬，康熙癸巳举人，撰有《李世瞻诗集》□卷、《文集》□卷。文贞公从兄弟光坊，康熙乙酉举人，撰有《蓼野诗集》□卷。光北，康熙戊子举人，撰有《春秋大义考》□卷、《春秋正月辨论》□卷、《伏窗诗集》□卷。光塽，康熙癸巳举人，撰有《乐由》□卷。光墺，康熙辛丑进士，撰有《考工发明》□卷、《黄庭二景互注》□卷、《渖余诗集》□卷、《文集》□卷。光型，雍正丙午举人，癸丑以理学荐举，特赐进士，撰有《台湾私议》□卷、《彰德人物志》□卷、《趋庭录》□卷、《批订王尊岩集》□卷、《崇雅堂文集》□卷、《二李经说》□卷，与光墺同着。文贞公子从子锺旺，康熙戊子举人，撰有《诸经杂解》□卷、《周官札记》□卷、《忆训录》□卷、《丙申录》□卷、《性理说心篇》□卷、《艮湖诗集》□卷。锺德，康熙戊子举人，撰有《李宣三诗集》□卷。锺侨，康熙壬辰进士，撰有《易说》□卷、《诗经测义》四卷、《周礼天官说》□卷、《论语讲蒙》□卷。锺僼，康熙癸巳举人，撰有《经义畸说》一卷、《天人剩谈》三卷。锺侨子清江，雍正癸巳举人，撰有《待行诗集》□卷。清载，雍正庚戌进士，官顺宁府知府，撰有《四书述言》□卷、《榕斋诗草》□卷、《积斋文集》□卷。文贞公从孙清时，乾隆壬戌进士，撰有《周易经义》□卷、《朱子语类或问合纂》廿二卷、《蚕书》一卷、《讯闸约言》一卷、《治河事宜》一卷。文贞公曾孙宗文，清植子，乾隆戊辰进士，撰有《律诗四辨》四卷、《使秦随笔》□卷、《使粤随笔》□卷、《郁斋诗集》□卷、《文集》□卷。文贞公从曾孙亨谦光龙，曾孙诸生，撰有《易经参说》□卷、《四书要》□卷、《四书典汇》□卷、《南宾录》□卷。宗度，嘉庆□□优贡，撰有《笔輶初编》六卷。以上均见《福建通志》。
　　　　　吴定论诗语
　　吴澹泉征君定，其论诗也严于格，以为诗之有格，犹射之有鹄，工之有规矩也。入乎格，则为诗，不入乎格，则不可以为诗。不入乎格者之于诗，其工者，骈俪文耳，其奥者，古赋耳，其妍者，词耳，其快者，曲耳，其朴直者，语录耳，其新颖者，小说耳，其纡曲委备者，公牍与私书耳。先生之论如此云云。见鲍觉生侍郎桂星自撰《觉生诗钞序》。侍郎又自谓：「桂星奉其教，绳趋尺步，斤斤然不敢越分寸。有一句一字，点窜十数过而犹未已者，究不知其于诗格何如也。」云云。据此，则诗须有格律，非是不能为诗。以侍郎之高才博学，言作诗之难如此，非可易为可知矣。
　　　　　遡园语商
　　《遡园语商》一卷，在《遡园全集》中。道光己丑，玄孙洪信重刊本，中有圈点，卷端题云：「雪园贾开宗静子着，子发秀。」云云。「子发秀」下应有「述」字、「录」字、「刊」字等字，想系漏刊，亦校勘之疏也。不然，「雪园贾开宗静子着」下，陡增「子发秀」三字，成何文理乎！
　　　　　回教人撰述
　　回教人撰述收入《四库》者，即回教书一种，爰录之于此：国朝刘智字介濂，江宁人，撰《天方典礼择要解》廿卷。智颇习儒书，能杂援经义，以文其说，巧为粉饰，文笔亦颇雅赡。据《提要》所言，居然一撰述家也。
　　　　　刘青芝撰述
　　刘青芝字芳草，一字实夫，晚号江村山人。撰有《江村山人未定稿》六卷、《续稿》四卷、《闰余稿》六卷、《学诗阙疑》二卷、《尚书辨疑》一卷、《周礼质疑》五卷、《史记纪疑》二卷、《史汉异同是非》四卷、《古泛城志》十卷、《拟明代人物志》十卷、《古今孝友传补遗》二卷、《续锦机》十五卷、《补遗》六卷、《江村随笔》十卷，均刊入襄城刘氏《传家集》中，惟传本甚罕。《江村随笔》列目十卷，后六卷节录友朋书札入录，并于每卷中注明通数，洵属笔记中之创格，他书未之见也。
　　　　　赵怀玉论诗语
　　赵怀玉序钱维乔《竹初诗钞》□卷，至谓其出入少陵、眉山之间，摹绘景物而不病其纤，抒写胸臆而不伤于直，隶事精切而无襞积之迹，托兴高远而有酝酿之致，云云，数语颇足尽言诗之妙。竹初诗最为袁简斋明府所服膺，《诗话》中亦屡称之。所撰尚有《竹初文钞》六卷，惜传本罕见也。
　　　　　张文虎修南汇县志
　　光绪戊寅，张文虎重修《南汇县志》廿二卷，其凡例中有一云：「凡载笔之事，必先不私于己，而后能不私于人，一有偏徇，反唇立至。钱少詹言近代士大夫入志局，必欲使其祖父族党一一厕名卷中，于是《儒林》、《文苑》车载斗量，徒为后人覆瓿之用。此论甚笃，窃尝以此自律，并以告诸君子。倘有遗漏，请待续修。」云云。据此，可知各省志书卷帙之多，皆由请求之滥。钱少詹所言，尚属当时人之子孙，今人之子孙，更恐枉知此义。世风日下，人心日偷，皆由于诗书之泽久湮，圣贤之理不明故也。
　　　　　赵曦明撰述
　　赵曦明字敬夫，江阴人，撰有《颜氏家训注》七卷，《抱经堂丛书》本。引据甚为赅博，亦当时言汉学者，惜无他撰述传世。后见金溎生明府武祥辑《江阴艺文志》二卷、《补遗》一卷，《粟香室丛书》本，中载敬夫所撰，尚有《读书一得》六十卷、《桑梓见闻录》八卷、《中隐堂四六文》□卷、《瞰江赋钞》□卷。诗文、考证，必有可观，想原本已佚矣。
　　　　　姜宸英等异性
　　姜西溟太史宸英不食豕肉，纪文达公昀不食鸭，已迭见前人纪载矣。以予所知而最确凿者，潘琴轩中丞鼎新不食火腿，郑苏戡京卿孝胥不食禽类。潘中丞不食火腿，先文庄公谓其有心立异。豕肉既食，火腿亦豕肉之一种，何不可食之有。先文庄公谓其有心立异，理或然也。
　　　　　朱仕琇等言掌教事
　　朱梅崖广文仕琇《与李廉衣书》云：「数年敝处书院延请教授，转徙无常，其间不乏聪明之士，然志于学者实少。舌焦笔秃，徒费精神日月耳，于人心、世道、学业三者，俱无所益也。」云云。姚姬传郎中鼐致□□□书亦云：「士不悦学，令人有闵子马之叹。」云云。袁简斋明府枚，更谓南京钟山书院所延主教，如卢抱经学士、姚姬传郎中等人，学问文章，非不震耀当世，而院中诸生，迄无一成就者，非师之不善、士之不学也，云云。三公所言，诚慨乎其言之。自古善授者，尤赖有善受，不然恐委善授于草莽矣。
　　　　　查为仁兄弟三人撰述
　　宛平查氏兄弟三人，长为仁，字心谷，康熙辛卯举人，工诗词。撰《蔗塘诗集》□卷、《外集》□卷、《莲坡诗话》三卷，与厉太鸿征君鹗同注《绝妙好词笺》七卷。次为义，字履方，安徽太平府通判，工诗词。次为礼，字恂叔，以赀郎官至湖南巡抚，工诗词。撰《铜鼓书堂遗稿》三十二卷，内《诗》廿四卷、《诗余》三卷、《文》四卷、《词话》一卷，乾隆五十三年十二月，男淳镇南关刊本。乾隆五十一年，查淳选龙岩州知州引见，蒙恩俯念其父，特授平乐府知府，洵异数也。查氏世居京师，以业鹾致富，置别业于天津，名水西庄。交纳四方名彦，宾至如归，樽酒唱和无虚日，与江都马曰璐、曰管兄弟小玲珑山馆南北相辉映。时当承平，不特士大夫喜读书研诗文，即鹾商亦笃好风雅，能自树立如此，洵国朝之盛事，古今之佳话也。
　　　　　明建文帝为僧
　　燕王棣兵入南京，建文帝不知下落，疑以传疑久矣，不意五六百年后，有建文帝袈裟发现于云南武定县。己未二月，由武定县知县呈送建文帝袈裟一袭，归入图书博物馆陈列，见于《云南图书博物馆一览》中，决非虚妄。如是，则建文帝逃入云南为僧之说，甚为的确。惜编辑员何秉智未能详列原委事迹，以资考证，仅云建文帝袈裟一袭，使人增感慨而已。草野传闻：明太祖虽立建文帝为皇太孙，夙知燕王棣英武有大志，早虑其篡夺侄位，问计于刘基。为置大铁柜，封锁甚固，置于某内殿，属建文帝：非至万分紧急之时勿开视。后燕王棣兵已渡江，无可守御，启视，乃僧服三袭而已。时适亲信二臣同启视，遂皆服之逃走。据此，则草野传闻亦非无因矣。
　　　　　陈基味清堂诗钞
　　蒋棨渭字遇溪，吴县人，辑有《苔岑集初刻七种》，选录同人之诗。首种为《味清堂诗钞》二卷、《补钞》一卷，陈基撰。基字竹士，长洲人。初娶金瘦吟女士，即所称纤纤夫人者。继由袁简斋明府枚作伐，续娶王问花女士，问花又字梅卿。因受业随园，随园颇奖誉之，故题其诗卷云：「雕刻之辞可凭人力，清脆之响必自天来。唐有温飞卿，宋有姜白石，元有萨天锡，明有高青邱，近乃有陈竹士，一代清才，殊非易得。」云云。其推重如此。其言虽不无稍过，其诗实随园一派。其《过妇家有悼》二首，随园已摘录《诗话》中，兹录其全诗于后。诗云：「愁听花铃语绣帏，封题如故笑言违。伤心小女无知觉，绕膝询姑何日归。」「未秋已报海棠开，只是尘生旧镜台。莫怪见花拚一恸，去年亲折一枝来。」竹士诗仅二百七十余首，选录既严，存诗亦多可诵，随园所谓「清脆之响必自天来」，真大聪明人语。声木窃谓「清脆」二字，「脆」字尤难于「清」字，古今得此者更希，即据随园所举，古今已只有五人矣。
　　　　　退还德帝私产
　　丁卯三月十六日，即阳历四月十七日，上海《时事新报》译登世界新闻社云：「前德帝国霍亨索伦皇室，以大战后革命之结果，于一九一八年，被剥夺一切帝室尊荣，所有私产亦遭没收。威廉第二逊居荷兰之杜恩镇，默默无闻，于今八年。自兴登堡将军任总统后，不忘废帝旧恩，遂有退还皇室私产之议。去年秋间，由德政府与霍亨索伦家订约归还，至本月一号，为开始实行之期。三月三十一号夜十二时后一秒钟，此约发生效力，于是威廉第二虽剥夺政治军事一切威权，而在经济上，又成德国一大势力。计德政府由此约正式归还霍亨索伦家之私产共有贰万万马克之巨，合美金伍千万元。其现金，第一批已付壹千万马克，五月三号，再付伍百万马克。此外所有在柏林及全德各处之离宫、别墅、森林、猎场、湖池等一律交还。在柏林林荫路之威廉第一旧宫，已在鸠工修筑，由威廉第二之次妻监督布置，预备其夫归国居住。其小儿女，亦将在柏林小学肄业。」云云。观于此，则知德人之急公好义，兴登堡之不忘旧恩，诚孔子所谓夷狄之有君，不如诸夏之无也矣。
</div>
    <div class="pagination">
<a href="苌楚斋随笔_page9.html">上一页</a><span>...</span><a href="苌楚斋随笔_page5.html">5</a><a href="苌楚斋随笔_page6.html">6</a><a href="苌楚斋随笔_page7.html">7</a><a href="苌楚斋随笔_page8.html">8</a><a href="苌楚斋随笔_page9.html">9</a><span class="current-page">10</span><a href="苌楚斋随笔_page11.html">11</a><a href="苌楚斋随笔_page12.html">12</a><a href="苌楚斋随笔_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
