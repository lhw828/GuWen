<!DOCTYPE html>
<html>
<head>
    <meta charset="UTF-8">
    <title>说郛 - 第 179 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 179 页/共 601 页</h1>
    <div class="content">　　次柳氏旧闻【李德裕】
　　太和八年秋八月乙酉上于紫宸殿听政宰臣王涯等奉职奏事上顾谓宰臣曰故内臣力士始终事迹试为我言之涯即奏曰上元中史臣柳芳得罪窜黔中时力士亦徙巫州因相与周旋力士以芳尝司史谓芳言先是时禁中事皆芳所不能知而芳亦有质疑者芳黙识之及次其事号曰问髙力士上令采访故史氏取其书臣涯等既奉诏即召芳孙度支贠外郎璟询事璟对某祖芳前从力士问覼缕未竟后着唐歴采取义类相近者以传之其余或秘不敢宣或竒怪非编録所宜及者不以传今按求其书亡失不获臣德裕先臣与芳子吏部郎中冕贞元初俱为尚书郎后谪官俱东出道相与语遂及髙力士之説且曰彼皆目覩非出传闻信而有徴可为实録先臣谓臣言之臣伏念所忆授凡一十七章歳祀已乆遗槀不传臣德裕非黄琼之逹练习见故事愧史迁之该博唯次旧闻愳失其传不足以对大君之问谨编録如左以备史官之阙云
　　宗之在东宫为太平公主所忌朝夕伺察纎防必闻于上而宫闱左右亦潜持两端以附太平之势时元献皇后得幸方娠宗愳太平欲令服药隂除之而无可与语者张説以侍读得进见太子宫中宗从容谋及説説亦宻賛其事他日説又入侍因怀去胎药三煑剂以献宗得药喜尽去左右独搆火于殿煑未及熟怠而假寐肸蠁之际有神人长丈余具装身披金甲操戈绕药鼎三匝煑尽覆无余焉宗起视异之复增火又投一剂煑于鼎因就榻瞬目以候之而神覆鼎如初凡三煑皆覆之乃止明日説又至告之故説降堦再拜曰天所命也不可去之厥后元献皇后思食酸宗亦以告説説每进辄袖木以献故开元中説恩泽莫与为比肃宗之于説子均垍相爱若亲戚昆弟之子【栁芳本张説所引説尝自叙述与髙力士词协也】
　　宗初即位体貌大臣賔礼故老尤注意于姚崇与宋璟引见便殿皆为之兴罢去輙临轩以送其他宰相优宠莫及至李林甫以宗室近属上所防用恩意甚厚而礼遇渐轻及姚崇为相尝于上前叙进郎吏上顾视殿宇不荅崇语崇恐再以言之冀上少售而卒不对崇益恐趋出髙力士曰陛下初承鸿业宰相请事当面言可否而崇亟言之陛下不视臣恐宰相必大愳上曰朕既任崇以庻政事之大者当奏朕与之共决如郎署吏秩甚卑会力士宣事因为言上意崇自解而喜朝廷闻者以上有人君之度得信任之道焉
　　魏知古起诸吏为姚崇所引用及同升也崇颇轻之无何知古拜吏部尚书知东道选事以吏部尚书宋璟门下过官知古心防之思有以中之者崇二子并分曹洛邑防知古至恃其防恩颇顾请托知古归悉以闻上召崇从容谓曰卿子才乎皆何官也又安在崇揣知上意因奏曰臣有三子两人封司东都矣其为人多欲而寡交以是必干知古然臣未及闻之耳上始以丞相子重言之欲防动崇意若崇私其子或为之隐及闻所奏大喜且曰卿安从知之崇曰知古防时是臣荐以至荣达臣子愚谓知古见德必容其非故必干之上于是明崇不私其子之过而薄知古之负崇也欲斥之崇为之请曰臣有子无状挠陛下法陛下欲特原之臣为幸大矣而由臣逐知古海内臣庻必以陛下为私于臣矣非所以禆化也上乆之乃许翌日以知古为工部尚书罢知政事
　　源乾曜因奏事称防上悦之于是骤防用歴户部侍郎亰兆尹以至宰相异日上独与髙力士语曰尔知吾之防用乾曜之速乎曰不知也上曰吾以其容貌言语类萧至忠故用之力士对曰至忠不尝负陛下乎陛下何念之深也上曰至忠晩乃谬计耳其初立朝得不为贤相乎上之爱才宥过闻者无不感悦
　　萧嵩为宰相引韩休与同列及在相位稍与嵩不恊嵩因乞骸骨上曰朕未厌卿卿何庸去嵩俯防曰臣待罪宰相爵位已极幸陛下未厌臣得以乞身如陛下厌臣臣首领不保又安得自遂因陨涕上为之动容曰卿言切矣朕思之未决卿归第至夕当有使如无使明日宜如常朝请及日暮命力士诏嵩曰朕惜卿欲固留而君臣始终贵全大义亦国家之羙事今除卿右丞相是日荆州始进黄柑子上以素罗帕苞苴其二以赐焉宗好神仙徃徃召郡国徴竒异士有张果老者则天时闻其名不能致上亟召之乃与使偕来言其所变怪不测又有邢和璞善算心术视人投算而能察善恶夭夀上使算果老懵然不知其甲子又有师夜光者善视鬼复召果老与坐宻令夜光视之夜光进曰果老今安在臣愿得视之而果老坐于上前乆之矣夜光终莫能见上谓力士曰吾闻竒士至人外物不足以败其中试饮以董汁无苦者真竒士也会天寒甚使以汁进果老遂饮三巵醺然如醉顾使者曰非佳酒也乃寝顷之取镜视其齿色尽燋且黒命左右取鐡如意以击齿堕而藏之于衣带中乃纳于怀内出神药色防红傅齿穴中不寐乆之视镜齿粲洁白上方信其不诬也
　　宗尝幸东都天大旱且暑时圣善寺有天竺干僧无畏号三藏善召龙致雨之术上遣髙力士疾名无畏请雨无畏奏曰今旱数当然耳召龙必兴烈风雷雨适足暴物不可为之也上强使之曰人苦暑疾虽暴风疾雷亦足快意无畏不得已乃奉诏有司为陈请雨之具幡像具备无畏笑曰斯不足以致雨而悉命去之独盛一鉢水以小刀搅旋之胡言数百祝水须臾有如龙状其大类指赤色首噉水上俄复没于鉢中无畏复以刀搅水顷之白气自鉢中兴如炉烟上数尺稍稍引出讲堂外无畏谓力士曰亟去雨至矣力士疾驰去顾见白气疾起自讲堂而西如一疋练既而昏霾大风雷霆而雨力士才及天津之南风雨亦随马而至驰至衢中大树多防力士比复奏衣尽霑湿
　　宗善八分书将命相先以御体书其姓名置案上会太子入视上举金瓯覆其名以告之曰宰相名汝庸能知之乎即射中赐若巵酒也肃宗拜而称之曰非崔琳卢从愿乎上曰然因举瓯以赐酒巵是时琳从愿皆有宰相望宗倚为相者数矣竟以宗族蕃盛附寄者众卒不用之也
　　肃宗在宫为李林甫所搆势几危者数矣无何须鬂斑白常早朝见上上见之愀然曰尔其归院吾当幸汝及上至顾见宫中庭宇不洒扫而乐器乆屏尘埃积其间左右使令无有妓女上为之动色顾力士曰太子居处若是将军盍使我闻乎【上在禁中不名力士呼为将军】力士曰臣尝欲奏上太子不许曰无以勤上念上即诏力士下京兆尹亟选人间子女颀长洁白者五人将以赐太子力士趋出庭下复还奏曰臣他日尝宣防京兆阅致子女皆嚣而朝廷好言事者得以为口实臣以为掖庭中故衣冠以事没入其家者宜可备选上大悦使力士招掖庭令按籍阅视得三人以赐太子而章敬吴皇后在选中顷之后侍寝不寤吟呼若有痛苦气不属者肃宗呼之不解窃自计曰上始赐我卒无状不寤上安知非吾防视不谨邪遽秉烛视之良乆乃寤肃宗问之后以手按其左胁曰妾向梦中有神人长丈余介金甲以操劒顾谓妾曰帝命吾与汝为子自左胁以劒决而入决处痛殆不可忍及今未之已也肃宗验之于烛下则若有綖而赤者存焉遽以状闻遂生代宗代宗之载诞也三日上幸东宫赐之金盘命以浴吴皇后年防皇孙龙体未舒负媪惶惑乃以宫中诸王子同日诞而体貌丰硕者以进见上视之不乐曰此儿非吾儿也负媪扣头具服上睨曰非尔所知趣取吾儿来于是以太子之子进见上大喜置诸掌中向日视之笑曰此儿福禄逺过其父及上起还宫尽留内乐谓力士曰此一殿有三天子乐乎哉与太子饮乐焉
　　肃宗为太子常侍膳尚食置熟爼有羊臂臑上顾使太子割肃宗既割余汚漫在手以饼洁之上熟视不怿肃宗徐举余饼啖之上甚悦谓太子曰福当如此爱惜天寳中安禄山每来朝上特异待之为置坐于殿而徧张金鸡幛其来輙赐坐肃宗谏曰自古正殿无人臣坐礼陛下宠之已甚必将骄也上呼太子前曰此胡有竒相吾以此厌弭之尔
　　兴庆宫上潜龙之地圣歴初五王宅也上性友爱及即位立楼于宫西南垣署曰花蕚楼朝退与诸王游或置酒为乐时天下无事号太平者垂五十年及羯人入阙乗传遽以告上欲迁幸复登楼置酒四顾凄怆乃命进玉环琵琶琵琶者睿宗所御琵琶也异时上张乐殿中常置之别榻以黄帕葢之不以他乐杂而未尝持用至是得工贺懐智取调之又命禅定僧叚师弹时羙人善歌从者三人使其中一人歌水调毕奏上将去复眷眷因视楼下问有乐工歌水调者乎一年少心悟上意自言颇工歌兼善水调使之歌曰山川满目泪沾衣富贵荣华能防时不见只今汾水上唯有年年秋鴈飞上闻之为之潸然出涕顾侍御者谁为此词或对曰宰臣李峤上曰真才子也不待曲终而去
　　宗西幸车驾将至延英门出杨国忠请由左藏库而去上从之望见千余人持火炬以俟上驻跸曰何用此为国忠对曰请焚库积无为盗守上敛容曰盗至若不得此当厚敛于人不如与之无重困吾赤子也命彻炬而行闻者皆感激流涕迭相谓曰吾君爱人如此福未艾也虽太王去豳何以过此
　　上始入斜谷天尚早烟雾甚晦知顿使给事中韦倜于墅中得熟酒一壶跪献马前数四不为之举倜愳乃注于他器自满引于前上曰卿以我疑耶始吾御宇之初尝大醉损一人吾悼之因以为戒迨今四十余年矣未曾尝酒味指力士近侍曰此皆知之非绐卿也从臣闻之莫不感悦上孜孜惊戒如是富有天下仅五十载岂不由斯道乎
　　天宝中兴庆池上小龙常出游宫垣南沟水中蜿蜒之状靡不瞻观及銮轝而幸先一夕皆见龙乗云雨自池中望西而去上至嘉陵江将乗舟有龙翼舟而进上然流涕顾左右曰此吾宫中之龙也命以酒沃酹之于是龙跃而去
　　天宝中上于内道塲为兆庻祈福亲制素黄文及登坛之际其文乃自然凌空而上腾于天也闻空中有言圣夀延长王公已下请编入史册制从之









　　隋唐嘉话【刘餗】
　　薛道衡聘陈为人日诗云入春才七日离家已二年南人嗤之曰是底言谁谓此人解作诗及云人归落鴈后思发在花前乃喜曰名下固无虚士
　　隋髙颎仆射每以盘盛粉置于卧侧思得一公事輙书其上至明则録以入朝行之
　　京城南隅芙蓉园者本名曲江园隋文帝以曲名不正诏改之
　　李德林为内史令与杨素共执隋政素功臣豪侈后房妇女锦衣玉食千人德林子百药夜入其室则其宠妾所召也素俱执于庭将斩之百药年未二十仪神隽秀素意惜之曰闻汝善为文可作诗自叙称吾意当免汝死后解防授以纸笔立就素览之欣然以妾与之并资从数十万
　　炀帝善属文而不欲人出其右司薛道衡由是得罪后因事诛之曰更能作空梁落鷰泥否
　　炀帝为燕歌行文士皆和著作郎王胄独不下帝帝每衔之胄竟坐此见害而诵其警句曰庭草无人随意緑复能作此语耶
　　仆射苏威有镜殊精好曾日蚀既镜亦昏黒无所见威以为左右所污不以为意他日日蚀半缺其镜亦半昏如之于是始宝藏之后柜内有声如磬寻之乃镜声也无何而子防死后更有声无何而威败后不知所在云洛阳南市即隋之丰都市也初筑外垣之时掘得一塜无甎甓棺中有平上朱衣铭云筮言居朝言近市五百年间于斯见矣校其年月当魏黄初二年
　　隋文帝梦洪水没城意恶之乃移都大兴术者云洪水即唐髙祖之名也
　　平阳公主闻髙祖起义太原乃于鄠司竹园招集亡命以迎军时谓之娘子兵
　　秦王府仓曹李守素尤精谱学人号为肉谱虞秘书世南曰昔任彦升善谈经籍时称为五经笥宜改仓曹为人物志
　　隋司薛道衡子收以文学为秦王府记室早亡太宗追悼之谓梁公曰薛收不幸短命若在当以中书令处之
　　太宗将诛萧墙之恶以匡社稷谋于卫公李靖靖辞谋于英公徐勣勣亦辞帝以是珎此二人
　　太宗燕见卫公常呼为兄不以臣礼初嗣位与郑公语恒自名由是天下之人归心焉
　　太宗每见人上书有所裨益者必令黏于寝殿之壁座卧观览焉
　　太宗每谓人曰人言魏徴举动疎慢我但觉其妩媚耳贞观四载天下康安断死刑至二十九人而已户不夜闭行旅不赍粮也
　　太宗谓羣臣曰始人皆言当今不可行帝王道唯魏徴劝我今遂得功业如此恨不得使封德彛等见之卫公既灭突厥斥境至于大漠谓太宗曰陛下五十年后当忧北边髙宗末年突厥为患矣突厥之平仆射温彦博请其种落于朔方以实空虚之地于是入居长安者且万家郑公以为【阙】不乱【阙】非乆逺防争论数年不决至开元中六胡州境反叛其地复空也卫公始困于贫贱因过华山庙诉于神且请告以位宦所至辞色抗厉观者异之伫立良乆乃去出庙门百许歩闻后有大声曰李仆射好去顾不见人后竟至端揆隋大业中卫公上书言髙祖终不为人臣请速除之及京师平靖与滑仪卫文升等俱收卫滑既死太宗虑囚见靖与语固请于髙祖而免之始以白衣从赵郡王南征静巴汉擒萧铣荡一杨越师不留行皆武之于武德末年突厥至渭水桥控四十万太宗初亲庻政驿召卫公问防时发诸州军未到长安居人胜兵不过数万敌人精骑腾突挑战日数十合帝怒欲击之靖请倾府库赂以求和潜军邀其归路帝从其言敌兵遂退于是据险邀之敌弃老弱而遁获马数万匹玉帛无遗焉
　　隋吏部侍郎髙孝基铨人至梁公房蔡公杜愕然端视良乆降阶与之抗礼延入内防共食甚恭曰二贤当为兴王佐命位极人臣杜年夀稍减于房耳愿以子孙相托贞观初杜薨于右仆射房位至司徒秉政三十余载太宗之为秦王府僚多被迁夺深患之梁公曰余人不足惜杜如晦聪明识逹王佐才也帝大惊由是亲宠日笃杜仆射薨后太宗食羙怆然思之遂辍其半使置之于灵座
　　郑公尝拜扫还谓太宗人言陛下欲幸山南在外悉了而竟不行因何有此消息帝笑曰时实有此心畏卿嗔遂停耳
　　太宗会罢朝怒曰防杀此田舍汉文德后问谁触忤陛下帝曰岂过魏徴每事廷辱我使我常不自得后退而具朝服立于庭帝惊曰皇后何为若是对曰妾闻主圣臣忠今陛下圣明故魏徴得直言妾幸备数后宫安敢不贺
　　太宗得鹞絶俊异私自臂之望见郑公乃藏于怀公知之遂前白事因语古帝王逸豫防以讽谏语乆帝惜鹞且死而素严敬徴欲尽其言徴语不时尽鹞死怀中太宗谓梁公曰以铜为镜可以正衣冠以古为镜可以知兴替以人为镜可以明得失朕尝宝此三镜用防己过今魏徴殂逝遂亡一镜矣
　　太宗令卫公教矦君集兵法既而君集言于帝曰李靖将反至于防隐之际輙不以示臣帝以让靖靖曰此君集反耳今中夏乂安臣之所教足以制四夷矣而求尽臣之术者是将有他心焉
　　卫公为仆射君集为兵部尚书自朝还省君集马过门数歩不觉靖谓人曰君集意不在人必将反矣
　　太宗中夜闻告矦君集反起绕床而歩亟命召之以出其不意既至曰臣陛下幕府左右乞留小子帝许之流岭南为奴矦君集既诛録其家得二羙人容色絶代太宗问其状曰自尔已来常食人乳而不饭又君集之破髙昌得金簟二甚精御府所无亦隐而不献至时并得焉
　　英公始与单雄信俱臣李宻结为兄弟宻既亡雄信降王充勣来归国雄信壮勇过人勣后与海陵王元吉围洛阳元吉恃其膂力每亲行围王充召雄信告之酌以金椀雄信尽饮驰马而出枪不及海陵者尺勣惶遽连呼曰阿兄阿兄勣王雄信揽辔而止顾笑曰徐勣不縁你且了竟充既平雄信将就戮英公请之不得泣而退雄信曰我固知汝不了此勣曰平生誓共为灰土岂敢念生但以身已许国义不两遂虽死之顾兄妻子何如因以刀割其股以肉啖雄信曰示无忘前誓雄信食之不疑
　　英公虽贵为仆射其姊病必亲为粥釡燃輙焚其须姊曰仆妾多矣何为自苦如此勣曰岂为无人耶顾今姊年老勣亦年老虽欲乆为姊粥复可得乎
　　英公尝言我年十二三为无赖贼逄人则杀十四五为难当贼有所不快者无不杀之十七八为好贼上阵乃杀人年二十便为天下大将用兵以救人死
　　鄂公尉迟敬德性骁果而尤善避槊每单骑入敌人刺之终不能中反夺其槊以刺敌海陵王元吉闻之不信乃令去槊刅以试之敬德云饶王着刅亦不畏伤元吉再三来刺既不少中而槊皆被夺去元吉力敌十夫由是大慙恨太宗之御窦建德谓尉迟公曰寡人持弓箭公把长鎗相副虽百万众亦无奈我何乃与敬德驰至敌营叩其军门大呼曰我大唐秦王能鬭者来与汝决贼追骑甚众而不敢逼御建德之役既陈未战太宗望见一少年骑骢马铠甲鲜明指谓尉迟公曰彼所乗马真良马也言之未已敬德请取之帝曰轻敌者亡脱以一马损公非寡人愿敬德自料致之万全及驰徃并擒少年而返即王充兄子伪代王琬宇文士及在隋亦识是马实内廐之良也帝欲旌其能并以赐之
　　太宗将征辽卫公病不能从帝使执政以起之不起帝曰吾知之矣明日驾临其第执手与别靖谢曰老臣宜从但犬马之疾日月增甚恐死于道路仰累陛下帝抚其背曰勉之昔司马仲逹非不老病竟能自强立勲魏室靖叩头曰老臣请轝病行矣至相州病笃不能进驻跸之役髙丽与靺鞨合军方四十里太宗望之有惧色江夏王进曰髙丽倾国以抗王师平壤之守必弱假臣精卒五千覆一本根则数十万之众可不战而降帝不应既合战为贼所乗治将不振还谓卫公曰吾以天下之众困于蕞尔之地何也靖曰此道宗所解时江夏在侧帝顾之道宗具陈前言帝怅然曰时怱遽不忆也驻跸之役六军为髙丽所乗太宗命视黒旗英公之麾也候者告黒旗被围帝大恐须臾复曰围解髙丽哭声动山谷勣军大胜斩首数万俘获亦数万
　　郑公之薨太宗自制其碑文并自书后为人所间诏令仆之及征髙丽不如意深悔为是行乃叹曰若魏徴在不使我有此举也既渡辽水令驰驿祀以少牢复立碑焉
　　征辽之役梁公留守西京勑以便宜从事不请或诣留台称有宻者梁公问宻谋所在对曰公则是也乃驿递赴行所及车驾于相州太宗闻留守有表送告人大怒使人持长刀于前而后见之问反者为谁曰房龄帝曰果然叱令斩腰玺书责梁公以不能自任更有如此者得专断之
　　太宗尝止一树下曰此嘉树宇文士及从而羙之不容口帝正色曰魏公尝劝我逺佞人我不悟佞人为谁意常疑汝而未明也今日果然士及叩头谢曰南衙羣官面折廷争陛下尝不得举手今臣幸左右若不少有顺从陛下虽贵天子复何聊乎帝意复解
　　太宗使宇文士及割肉以饼拭手帝屡目焉士及佯为不悟更徐拭而便防之
　　赵公宴朝贵酒酣乐阕顾羣公曰无忌不才幸遇休明之运因縁宠私致位上公人臣之贵可谓极矣公视无忌富贵何如越公或对为不如或谓过之曰自揣诚不羡越公所不及越公一而已越公之贵也老而无忌之贵也少
　　武卫将军秦叔寳晚年尝多疾病每谓人曰吾少长戎马经三百余战计前后出血不啻数斛何能无病乎秦武卫勇力絶人其所将枪逾越常制初从太宗围王充于洛阳驰马顿之城下而去城中数十人共防不能动叔寳复驰马举之以还迄今国家每大陈设必列于殿庭以旌异之
　　太宗令虞监写列女传以屏风未及求本乃暗书之一字无失
　　太宗将致樱桃于酅公称奉则以尊言赐又以卑乃问之虞监曰昔梁帝遗齐巴陵王称饷遂从之太宗尝出行有司请载副书以从上曰不须虞世南在此行秘书也
　　太宗称虞监博闻德行书翰词藻忠直一人而已兼是五善太宗闻虞监亡哭之恸曰石渠东观之中无复人矣虞公之为秘书于省后堂集羣书中事可为文用者号为北堂书钞今此堂犹存而书盛行于代
　　太史令李淳风校新歴成奏太阳合日蚀当既于占不吉太宗不悦曰日或不蚀卿将何以自处曰有如不蚀则臣请死之及期帝日于庭谓淳风曰吾放汝与妻子别对以尚早一刻指表影曰至此蚀矣如言而蚀不差毫髪
　　李太史与张文收率更坐有暴风自南而至李以南五里当有哭者张以为有音乐左右驰马观之则遇送者有鼔吹焉
　　润州得玉磬十二以献张率更叩其一曰是晋某歳所造也是嵗闰月造者法月数当十三今缺其一宜于黄钟东九尺掘必得焉勑州求之如其言而得之贞观中景云见河水清张率更以为景云河水清歌名曰燕乐今元防第一奏是也
　　太宗之平刘武周河东士庻歌舞于道军人相与为秦王破阵乐之曲后编乐府云
　　破阵乐被甲持防以象战事庆善乐广袖屣履以像文德郑公见奏破阵乐则俯而不视庆善则翫之而不厌太宗阅医方见明堂图五藏之系咸附于背乃怆然曰今律杖笞奈何令髀背分受乃诏不得笞背贞观中有河内人妄为妖言大理丞张蕴古以其素狂病不当坐太宗以有情令斩之寻悔以无所及自后每决死刑皆令五覆奏
　　梁公以度支之司天下利害郎曹当阙求之未得乃自职之
　　张賔客文瓘之为大理获罪者皆曰张卿所罚不为枉也
　　中书令马周始以布衣上书太宗览之未及终卷三命召之所陈世事莫不施行旧诸街晨昏传呌以警行者代之以鼓城门入由左出由右皆周发也旧官人所服唯黄紫二色而已贞观中始令三品以上服紫四品以上朱六品七品緑八品九品以青焉贞观中拣材力骁防善持射者谓之飞骑上出游幸则衣五色袍乗六闲马猛兽皮鞯以从李义府始召见太宗试令咏乌其末句云上林多许树不借一枝栖帝曰吾将全树借汝岂惟一枝
　　宋谢眺诗云芳洲多杜若贞观中医局求杜若度支郎乃下芳洲令贡州判司报云芳州不出杜若应由谢眺诗误太宗闻之大笑判司改雄州司法度支郎免官太宗病甚出英公为叠州刺史谓髙宗曰李勣才智有余屡更大任恐其不厌伏于汝故有此授今若即发者我死后可亲任之如迟疑顾望便当杀之勣奉诏不及家而行有枭晨鸣于张率更庭树其妻以为不祥连唾之文收云急洒扫吾当改官言未毕贺者已在门贞观中西域献胡僧呪术能死生人太宗令于飞骑中防壮勇者试之如言而死如言而蘓帝以告太常卿傅奕奕曰此邪法也臣闻邪不犯正若使呪臣必不得行帝召僧呪奕奕对之初无所觉须臾胡僧忽然自倒若为所击者便不复苏
　　贞观中有婆罗僧言得佛齿所击前无坚物于是士马奔凑其处如市时傅奕方卧病闻之谓其子曰是非佛齿吾闻金刚石至坚物不能敌唯羚羊角破之汝可徃试之焉胡僧缄縢甚固求良久乃得见出叩之应手而碎观者乃止今理珠玉者皆用云
　　阎立本家代善畵至荆州见张僧繇旧迹曰定虚得名耳明日更徃曰名下定无虚士坐卧观之留宿其下十日不能去张僧繇始作醉僧图道士每以此嘲僧羣僧于是聚钱数十万贸阎立本作醉道士图今竝传于代率更令欧阳询行见古碑索靖所书驻马观之良乆而去数百歩复还下马伫立疲则布毯坐观因宿其傍三日而后去
　　贞观中弹琵琶裴洛儿始废拨用手今俗谓搯琵琶是也
　　贞观初林邑献火珠状如水精云得于罗刹国其人朱髪黒身兽牙鹰爪也
　　太宗宴近臣戏以嘲谑赵公无忌嘲欧阳率更曰耸髆成山字埋肩不出头谁家麟阁上畵此一猕猴询应声云索头连背暖俒裆畏肚寒只由心溷溷所以面团团帝改容曰欧阳询岂不畏皇后闻赵公后之弟也髙开道作乱幽州矢防其颊召医使出之对以镞深不可出则俾斩之又召一人如前对则又斩之又召一人如前曰可出然王须忍痛因铍面凿骨置揳于其间骨裂开寸余抽出箭镞开道奏伎进膳不辍
　　太宗之征辽作飞梯临其城有应募为梯首城中矢石如雨而竟无为先登英公指谓中书舍人许敬宗曰此人岂不大健敬宗曰健要是不解思量帝闻将罪之太宗谓鄂公曰人言卿反何故答曰臣反是实臣从陛下讨逆伐叛虽慿威灵幸而不死然所存皆锋刃也今大业已定而反疑臣乃悉觧衣投于地见所伤之处帝对之流涕曰卿衣矣朕以不疑卿故此相告何反以为恨
　　太宗谓尉迟公曰朕将嫁女与卿称否敬德谢曰臣妇虽鄙陋亦不失夫妻情臣每闻説古人语富不易妻仁也臣窃慕之愿停圣恩叩头固譲帝嘉之而止
　　薛万彻尚丹阳公主太宗尝谓人曰薛驸马村气主羞之不与同席数月帝闻而大笑置酒召对握槊赌所佩刀子佯为不胜解刀以佩之罢酒主悦甚薛未及就马遽召同载而还重之逾于旧梁公夫人至妬太宗将肠公羙人屡辞不受帝乃令皇后召夫人告以媵妾之流今有常制且司空年暮帝欲有所优诏之意夫人执心不廻帝乃令谓之曰若寜不妬而生寜妬而死乃遣酌巵酒与之曰若然可饮此酖一举便尽无所留难帝曰我尚畏见何况于龄
　　许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识
　　虞监草行本师于释智永尝楼上学书业成方下其所弃笔头至盈瓮褚遂良问虞监曰某书何如永师曰闻彼一字直钱五万官岂得若此曰何如欧阳询曰闻询不择纸笔皆能如志官岂得若此禇恚曰既然某何更留意于此虞曰若使手和笔调遇合作者亦深可贵尚禇喜而退
　　禇遂良其父亮尚在乃别开门勅尝有以赐遂良使者由正门而入亮出曰渠自有门
　　禇遂良为太宗哀册文自朝还马误入人家而不觉也太宗征髙丽髙宗留居定州请驿递表起居飞奏事自此始也
　　髙宗之将册武后河南公禇遂良谋于赵公无忌英公勣将以死诤赵公请先入禇曰太尉国之元舅脱事有不如意使上有怒舅之名不可英公曰勣请先入禇曰司空国之元勲有不如意使上有罪功臣之名不可遂良齿自草茅无汗马功防先帝殊遇以有今日且当不讳之时躬奉遗诏不効其愚何以下见先帝揖二公而入帝深纳其言事遂中寝
　　王义方时人比之稷卨郑公每云王生太直髙宗朝李义府引为御史义府以定册武后勲恃宠任势王恶而弹之坐是见贬坎轲以至于终矣
　　薛中书元超谓所亲曰吾不才富贵过分然平生有三恨始不以进士擢第娶五姓女不得修国史
　　有患应声病者问医官苏澄云自古无此方今吾所撰本草网罗天下药物亦谓尽矣诚将读之应有所觉其人每发一声腹中輙应唯至一药再三声过至他药复应如初澄自为处方以此药为主其病自除
　　杨武为司戎少常角髙宗谓之某人何因輙授此职对曰臣妻韦氏性刚悍愎以此人见嘱臣若不从恐有后患帝嘉其不隐笑而遣之
　　卢尚书承庆总章初考内外官一官督运遭风失米卢考之曰监运损粮考中下其人容止自若无一言而退卢重其雅量改注曰非力所及考中中既无喜容亦无愧容亦无愧词又改注曰宠辱不惊考中上
　　唐初宫中少树孝仁后命种白杨谓何力曰此树易长三数年间宫中可得隂映何力一无所应但诵古诗云白杨多悲风萧萧愁杀人意谓此是塜墓间本非宫中所宜种孝仁遽令防去更树梧桐也
　　许髙阳敬宗奏流其子昂于岭南及敬宗死博士袁思古议諡曰谬昻子彦伯于众中将击之袁曰今为贤尊报讐何为反怒彦伯慙而止
　　李义府既居荣宠其父祖自京至于太原七十余里役者相继始国家以来人臣防事之盛所未有也京城东有冢极髙大俗谓吕不韦冢以其鋭上亦谓之尖冢咸亨初布政坊法海寺有英禅师言见鬼物云秦庄襄王遇其舍求食自言是其冢而后代人妄云不韦也
　　秘书少监崔行功未得五品前忽有鸜鹆衔一物入其堂置案上而去乃鱼袋怏怏数日而加大夫
　　刘仁轨为左仆射戴至德为右仆射人皆多刘而鄙戴有老妇陈牒至徳方欲下笔老妇问左右曰此刘仆射戴仆射曰戴仆射因急就前曰此是不解事仆射郤将牒来至德笑令授之戴仆射无异迹当朝似不能言及薨髙宗叹曰自吾防至德无可复闻当其在时事有不是者未尝放我过因索其前后所陈章奏盈箧阅而流涕朝廷始追重之
　　髙宗乳母卢夲滑州总管杜才干妻才干以谋逆诛故卢没入于宫中帝既即位封燕国夫人品第一卢既借恩宠屡诉才干枉见构陷帝曰此先朝时事朕安敢追更先朝之事卒不许及卢以亡复请与才干合帝以获罪先朝亦不许之
　　髙宗承贞观之后天下无事上官侍郎仪独持国政尝凌晨入朝廵洛水堤歩月徐辔咏诗云脉脉广川流驱马歴长洲鹊飞山月晓蝉噪野风秋音韵清亮羣公望之犹神仙焉
　　髙宗时司农欲以冬藏余菜卖之百姓以墨勅示仆射苏良嗣判曰昔公仪相鲁犹防去园葵况临御万邦而贩蔬鬻菜事竟不行
　　杨汴州德干髙宗朝为万年令有宦官恃贵宠放鹞不避人禾稼德干擒而杖之二十悉防去鹞头宦者涕泣袒背以示于帝帝曰你情知此汉狞何须犯他百姓竟不之问
　　髙宗朝以太原王范阳卢荣阳郑清河博陵二崔陇西赵郡二李等七姓恃其族望耻与他姓为婚乃禁其自姻娶于是不敢复行婚礼餙其女以送夫家
</div>
    <div class="pagination">
<a href="说郛_page178.html">上一页</a><span>...</span><a href="说郛_page174.html">174</a><a href="说郛_page175.html">175</a><a href="说郛_page176.html">176</a><a href="说郛_page177.html">177</a><a href="说郛_page178.html">178</a><span class="current-page">179</span><a href="说郛_page180.html">180</a><a href="说郛_page181.html">181</a><a href="说郛_page182.html">182</a><a href="说郛_page183.html">183</a><a href="说郛_page184.html">184</a><span>...</span><a href="说郛_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
