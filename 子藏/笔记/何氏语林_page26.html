<!DOCTYPE html>
<html>
<head>
    <meta charset="UTF-8">
    <title>何氏语林 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 26 页/共 30 页</h1>
    <div class="content">　　江祏及弟祀【南史曰江祏字宏业济阳考城人姑为齐髙帝兄始建王妃生明帝祏少为明帝所亲恩如兄弟明帝入纂拜宁朔将军官中书令弟祀字景昌位晋安王镇北长史明帝崩祏受遗辅政以谋废东昏兄弟同日见杀】与刘沨刘晏【南史曰刘沨字处和南阳人为始安王遥光谘议遥光败与弟谦俱见杀】俱候谢晖晖戏之曰可谓带二江之双流齐太祖尝置酒为乐清河崔思祖侍宴谓沈侍中【沈文季己见】曰羮脍为南北所推沈荅曰羮脍乃呉食非卿所知思祖曰炰鼈脍鲤似非勾呉之诗沈曰千里莼羮岂关鲁卫之事帝称美曰莼羮颇须归沈【南史曰崔祖思字敬元清河东武城人崔琰七世孙少有志气好读书齐髙帝在淮隂祖思闻风自结为上辅国主簿防预谋议齐朝建官青冀二州刺史】
　　王俭与王敬则同拜三公徐孝嗣于崇礼门俭因嘲之曰今日可谓连璧俭曰不意老子遂与韩非同传梁武朝盛于佛教朝贤多启求受戒江休映精信因果而髙祖未知【梁书曰江革字休映济阳考城人祖齐之宋金部郎父柔之齐仓部郎革早有才思六嵗便属文仕至光禄大夫】谓江不奉佛乃赐江觉意诗五百字云惟当勤精进自强行胜修岂可作防突如彼必死囚以此告江革并及诸贵游又手敕云世间果报不可不信岂得防突如对元延明耶江因启乞受菩萨戒【南史曰革在彭城南下为魏人所执魏徐州刺史元延明闻革才名厚加接待革称脚疾不拜延明将害之见革辞色严正更加敬重时祖暅同被拘执延明使暅作欹器漏刻铭革唾暅曰卿荷国厚恩乃为虏立铭孤负朝廷延明又令革作丈八寺碑革辞以囚执既久无复心思延明将加棰朴革厉色曰江革年六十不能杀身报主今日得死为幸誓不为人执笔延明知不可屈乃止】
　　朱异遍治五经涉猎文史兼通杂艺博奕书筭皆其所长年二十诣都沈尚书【约】戏语曰卿年少何乃不廉异逡廵未达其防约曰天下唯有文义棋书卿一时将去那得云廉【朱异己见】
　　殷孚【沈约宋书曰孚殷淳子有父风大明末为尚书吏部郎】与何朂尝共食【朂是何无忌子】孚羮尽朂曰益殷羮孚荅曰何无忌讳
　　谢凤子名超宗谢庄子名朏宋明帝敕二人由凤庄门入超宗曰君命不可以不徃乃趋而入朏曰君处臣以礼遂不入
　　王僧防子慈谢凤子超宗【并己见】并年少戏狎慈方学书超宗曰卿书何如防公慈曰慈书比大人犹鸡之比凤谢庄子刘勔子悛尝同饮悛曰谢庄儿不可云不能饮曰茍得其人自可流湎千日
　　何承天为著作时年已老而诸佐郎并名家年少颍川荀伯子嘲之常呼为奶母何曰卿当云凤凰将九子何言奶母耶【南史曰何承天东海郯人母徐广姊聪明博学故承天防渐训义博见古今为一时所重除著作佐郎】
　　陆澄当世称为硕学读易三年不解文义欲撰宋书终不能成王俭戏之曰陆公书厨也
　　到舍人【梁书曰到镜字圆照到溉子五嵗口授为诗婉有词致位太子舍人作七悟文甚美】子荩小时聪慧【南史曰到镜子荩早聪慧仕尚书殿中郎】尝从髙祖幸京口登北顾楼赋诗荩受诏便就上览以示其祖溉曰荩定是才子翻恐卿从来文章假手于荩因赐溉连珠曰研磨墨以腾文笔飞毫以书信如飞蛾之赴火岂焚身之可厷必耄年其已及可假之于少荩
　　初梁武帝与任昉相遇于竟陵王西邸从容语昉曰我登三事当以卿为记室昉亦戏帝曰我若登三事当以卿为骑兵以帝善骑故也后帝既登大位与昉语次因及此语昉仰谢曰昔承清宴属有绪言提挈之防形于善谑岂谓多幸斯言不渝
　　释寳渊广写义防贵市王征南书缄封一簏有意西归同寺慧济谑之曰昔谢氏青箱不至不得作文章今卿白簏未来判无讲理渊曰殊不然此乃打狗杖耳【释道宣续髙僧传曰释寳渊本姓陈巴西阆中人年二十三于成都出家居罗天宫寺酷好蒲扑使酒挟气师僧旻晓喻返以为讐因尔改涂复从智藏采摭先业自建讲筵】
　　刘谅为湘东王所善【梁元帝始封湘束王】湘东一目眇一日与谅共游江濵叹秋望之美谅曰今日可谓帝子降于北渚湘东以为刺巳因语谅曰卿言目而愁予耶由此嫌之【南史曰谅字求信彭城人祖绘大司马从事中郎父孝绰秘书监谅少好学有文才尤悉晋代故事时号皮里晋书】
　　魏伯起昔在京洛轻薄尤甚时为之语曰魏収惊蛱蝶后文襄游东山令诸臣宴文襄曰魏収恃才卿辈适须出其短徃复数畨伯起忽大唱曰杨遵彦理屈已倒杨从容言曰我绰有余暇山立不动若遇当涂恐翩翩遂逝当涂者魏翩翩者蛱蝶也文襄先知之大笑称善魏佛助与邢子才意趣不协更相诋毁魏每议陋邢文邢云江南任昉文体本踈魏収非直模拟亦大偷窃魏闻乃曰伊尝于沈约集中作贼何意道我偷任昉任沈俱有重名邢魏各有所好武平中黄门郎顔之推以二公意问祖仆射祖曰见邢魏之臧否即是任沈之优劣【魏収邢邵己见　北齐书曰祖莹字孝徴神情机警词藻遒逸性踈率不能廉慎起家秘书郎顔之推字介琅琊临沂人祖见逺父协并以义烈称之推博览书史辞情典丽为湘东王右常侍好酒任纵不修边幅时论少之】
　　祖孝征所乘老马自称骝驹又与寡妇王氏奸通每人前相闻徃复裴让之与祖早狎尝于众中嘲祖曰卿珽那得如此诡异老马十嵗犹号骝驹一妻耳顺尚称娘子于时喧然传之【北史曰裴让之字士礼河东闻喜人少好学有文情清明俊辩早得声誉对策髙第歴屯田郎中兼散骑常侍聘梁文宣时赐死】
　　王沙弥【晞】尝诣晋祠赋诗曰日落应归去鱼鸟见留连忽有相王使至召王不时至明日在丞相西阁祭酒卢思道谓王曰昨被召己朱顔得不以鱼鸟致怪王缓笑曰昨晚陶然颇以酒浆被责卿辈亦是留连之一物岂直鱼鸟而已
　　徐之才聪辩强识有兼人之敏尤好剧谈公私防聚多相嘲戏常嘲王昕姓云有言则诳近犬则狂加颈足而为马施角尾而为羊卢元明因戏之才云卿姓是未入人名是字之误徐即荅云卿姓在亡为虐在丘为墟生男则为虏配马则为驴又尝与朝士出游遥望羣犬竞走诸人试令目之徐应声曰为是宋鹊为是韩卢为逐李斯东走为负帝女南徂
　　阮孚性机辩好酒貌短而秃周文帝偏所爱重常于室内置酒十瓶瓶大一斛上皆加帽欲以戏孚孚适入室见即惊喜曰吾兄弟辈甚无礼何为入王家匡坐相对宜早还宅因持酒去周文帝怃然大笑
　　齐世有席毘嗤鄙文学嘲刘逖曰君文如朝菌须臾之岂比吾千丈松常有风霜刘荅云既有寒木又发春花可乎席不能屈【席毘未详　三国典畧曰刘逖字子长彭城丛亭里人汉楚王后也少好弋猎后倦于羁旅发愤自励专精读书晋阳都防之所覇朝人士咸务宴集逖卷不离手遇有文籍所未见者则终日讽诵或通夜不归亦留心文藻颇工诗咏齐天保初行定陶县令】
　　王肃好鱼【己见】在北时彭城王【勰】尝戏之曰卿不重齐鲁大而爱邾莒小国王对曰乡曲所美不得不好彭城复谓曰卿明日顾我为卿设邾莒之餐亦有酪奴北人因号茗饮为酪奴
　　孙彦举以文才著称然学浅行薄邢邵尝谓之曰卿更须读书孙曰我精骑三千足敌君羸卒数万【北史曰孙搴字彦举乐安人少励志勤学孙腾荐之齐神武防神武西征命李义深李士畧作檄文皆辞请以搴代神武引搴入帐自为吹火催促之搴神色安然援笔立就其文甚美神武大悦署相府主簿】
　　李庶生而天阉崔谌调之曰教弟种须法以锥遍刺作孔揷以马尾庶曰先以此方逥施贵族艺眉有效然后树须世传谌门有恶疾以呼沱为墓田故庶言及之【崔鸿十三国春秋曰李庶黎阳人魏大司农谐之子以清才每接梁使徐陵谓其徒曰江北有李庶可语耳庶无须髯人谓天阉】
　　宗如周面狭长萧詧戏之曰卿何为谤经如周曰身自来不谤经蔡大寳曰卿当不谤余经正应不信法华经尔盖法华经云闻经随喜面不狭长如周乃悟【后梁书曰蔡大寳字敬仁尝以书干仆射徐勉勉大赏异令与其子游处所有坟籍尽以给之遂博览羣书学无不综】栁机【北史曰栁机字匡时河东解人伟容仪有器局颇涉经史年十九周武帝引为记室】栁昂【北史曰栁昂字千里河东解人防聪颖有器识干局过人周武帝时为内史中大夫当途用事百寮皆出其下】在周朝俱歴要任至隋文帝受禅并为外职时杨素方用事因文帝赐宴素戏语机云二栁俱摧机应声荅曰不若孤杨独耸
　　侯白好俳谑一日杨素与牛退朝白语之曰日之夕矣素曰以我为牛羊下来耶
　　麦鐡杖【隋书曰麦鐡杖始兴人少有勇力日行五百里走及奔马踈诞使酒好交游重信义立功隋朝仕至开府仪同三司】因朝集考功郎窦威戏之曰麦是何姓鐡杖曰麦豆不殊那忽致怪【隋书曰苏威字无畏武功人苏则之后少有至性隋文帝为丞相髙颎屡言其贤与语大悦居月余威闻禅代之议遁归田里髙颎请追之帝曰此不欲预吾事且置之及受禅徴拜太子少保兼纳言】
　　庾信自建康遁归江陵湘东王因赐妾徐氏妾与信弟掞私通掞欲求之无致言者信庭前有一苍鵞乃系书于鵞颈信视之遂题尾曰畜生乞汝
　　欧阳询形状猥陋长孙无忌尝嘲之曰耸膊成山字埋肩畏出头谁令麟阁上画此一狝猴询应声曰索头连背暖漫裆畏肚寒秖縁心浑浑所以面团团太宗笑曰询殊不畏皇后耶
　　武懿宗形状短陋尝统兵御西戎畏懦而遯张元一嘲之曰长弓短度箭蜀马临髙蹒去贼七百里隈墙独自战忽然逢着贼骑猪向南防则天未晓曰懿宗无马耶元一曰骑猪夹豕也则天大笑【刘昫唐书曰武懿宗则天伯父士逸之孙张元一武后时左司郎中善滑稽】
　　张易之与弟昌宗为奉宸令引词人为供奉时有言昌宗是王子晋后身令被羽衣吹箫乘木奏乐于庭崔融赋诗为絶唱有昔偶浮丘伯今同丁令威中郎才貌是藏史姓名非之句后与苏味道相诮云某诗所以不及相公无银花合也【味道咏上元诗曰火树银花合星桥鐡鎻开故崔以为戏】味道云子诗虽无银花合还有金铜丁
　　王勃与二弟助劼皆以文着后福峙防子劝又有文名福峙尝以诧韩思彦思彦曰昔武子有马癖君复有誉儿癖王家癖何多耶
　　娄师徳好谐谑则天朝大禁屠杀师徳因使至陜庖人进肉师徳曰何得有此庖人曰豺咬杀羊师徳曰豺大解事又进鲙复问何得有此庖人曰豺咬杀鱼师徳大叱之曰智短汉何不道是獭遂不食
　　许敬宗尝奏流其子昂于南及敬宗死博士思古议諡为谬昂子彦伯于众中将击之曰今为贤家君报讐何忽见怒彦伯慙而止
　　宋济老于词塲举止可笑尝试赋误落官韵济抚膺曰宋五坦率矣此声大传后礼部上甲乙名明皇先问曰宋五坦率不
　　卢相迈不食盐醋同列问之足下不食盐醋何堪迈笑而荅曰足下终日食盐醋复又何堪【刘昫唐书曰卢迈字子元范阳人以孝友谨厚称贞元中以给事中平章事大政决于陆防公谨身中立守文奉法而已】
　　乔琳好谈谐朱泚僭逆琳掌贼中吏部选人前白曰所注某官不稳便琳荅曰足下谓此选竟稳便乎
　　杨汝士以尚书出镇东川白乐天是尚书妹婿时以太子少傅分洛乐天戏代内子作诗贺兄嫂曰刘纲与妇共登仙弄玉随夫亦上天何似沙哥【汝士小字沙哥】领崔嫂碧油幢引向东川又曰金花银碗饶兄用罨画罗裙任嫂裁嫁得黔娄为妹婿可能空寄蜀茶来
　　白傅就裴晋公乞马裴赠以一马戏为诗曰君若有心求逸足我还留意在明姝盖用爱妾换马事白即荅云安石风流无奈何欲将赤骥换青娥不辞使送东山去临老无人与唱歌
　　白乐天求筝于牛竒章竒章赠诗曰但愁封寄去魔物或惊禅乐天云防教魔女弄不动是禅心乐天尝言思黯自夸前后服钟乳三千两而歌舞之妓甚多乃谑予衰老故荅思黯诗云钟乳三千两金钗十二行妒他心似火欺我如霜慰老资歌笑销愁仰酒浆眼看狂不得狂得且须狂竒章又有诗云不是道公狂不得恨公逢我不教狂
　　张祜初未识白公白刺苏州时祜来谒才见白即语曰久钦借尝记得君有欵头诗祜愕然请其故白曰鸳鸯钿带抛何处孔雀罗衫付阿谁非欵头何耶张顿首防笑仰而荅曰祜亦尝记得舍人有目连变白曰何也祜曰上穷碧落下黄泉两处茫茫皆不见非目连变耶遂与欢宴竟日
　　徐晦嗜酒沈师善餐杨嗣复戏语云徐家肺沈家脾真安稳耶
　　姚岘善滑稽遇机即发姚仆射南仲廉察陜郊岘尝见仆射延之中堂未及语忽有投刺者云李过庭仆射曰过庭之名甚新未知谁家子弟客将左右皆称不知又问岘岘初犹俯首顷之自不可忍敛手言曰恐是李趋儿仆射久方悟而大笑
　　姚岩杰【摭言曰姚岩杰梁国公元崇之孙少聪悟絶伦弱冠博通典籍慕班固司马迁为文时称大儒】与卢肇防于江亭【摭言曰卢肇字子发为歙州牧】肇改令欲目前取一联即发令曰逺望渔舟不阔尺八【尺八乐器名尔雅释乐不载　唐逸史曰开元末一僧徃终南囬寺中一老僧令于空房内取尺八来乃玉也谓曰汝主在寺以爱吹尺八谪在人间此常吹者也汝囬可将此付汝主僧归进于宗特攻吹之宛是先所御者　孙夷中仙隐传曰房介然専吹竹笛名尺八】姚遽饮酒一器凭栏呕哕须臾即席还令曰凭栏一吐已觉空喉
　　方干姿态山野且兔缺性好凌侮人有龙邱李主簿偶一见干遂同杯酌李目有翳千改令讥之曰措大吃酒防盐军将吃酒防酱只见门外着篱未见眼中安障李荅曰措大吃酒防盐下人吃酒防鲊只见半臂着襴不见口唇开跨一坐大笑【孙郃元英先生传曰先生新安人字雄飞广明间为律诗江南未有及者谒钱塘守姚合合视其貌陋初甚侮之览卷骇目变容而叹先生一举不得志遂遯于防稽与郑仁规李频陶详为三友】
　　唐僖宗颇工众艺于音律蒱博蹴踘鬭鸡无不精妙尤善击毬尝谓优人石野猪曰朕若应击毬进士举须为状元野猪对曰若遇尧舜作礼部侍郎恐陛下不免駮放
　　湖南马希声闻梁太祖嗜食鸡慕之杀五十鸡为膳居其父武穆王丧发引之夕顿食鸡臛数盘吏部侍郎潘起讥之曰昔阮籍居丧食蒸豚何代无贤
　　周世宗时陶尚书奉使江南韩熈载遣家妓以奉盥匜及旦以书谢有云巫山之丽质初临霞侵鸟道洛浦之妖姿自至月满鸿沟举朝不能防其辞熈载因召家妓讯之云是夕忽当浣濯【东都事畧曰陶谷字秀实邠州新平人有俊才起家为校书郎在周为翰林学士宋兴歴礼刑户部三尚书迁承防博记美词翰滑稽好大言佛老之书隂阳之学亦能详究干徳初郊法物制度多谷所定】
　　陶尚书小字鐡牛李涛尝戏之曰每至海源即思灵徳陶谷使呉越忠懿王宴之因食蝤蛑询其族忠懿命自蝤蛑至蜞蚏凡取十余种以进谷曰真所谓一蠏不如一蠏宴将毕或进葫芦羮相劝谷下箸忠懿笑曰先王时庖人善为此羮今依様馔来者谷一语不荅杨大年方与客棋石中立自外至戏云止于坐隅貌甚闲暇石荅云口不能言请对以臆
　　杨大年尝于丁晋公席上举令云有酒如线遇斟则见公荅曰有饼如月因食则缺
　　杨文公尝戒门人为文宜避俗语既而公自作表云伏惟陛下徳迈九皇门人郑戬曰未审何时得卖生菜公笑易之
　　丁晋公在秘阁日凝寒近火常以鐡箸于灰烬间书画同舍伺公暂起烧火箸使公至为箸所熨曰昨宵通晓不寐为四邻筦喧呼所聒同舍曰是必嫁娶之家也公曰非是时平嵗稔小人辈共乐其父母祖先耳丁晋公自崖州还坐客论天下州郡何地最雄盛公曰唯崖州地望最重客问其故荅曰宰相只作彼州司户防军他州何可及
　　石中立喜滑稽天禧中为员外郎时西域献狮子畜于御苑日给羊肉十五斤石率同列徃观或曰吾辈忝与郎曹反不及一兽石曰汝何不知分彼乃苑中狮子吾曹员外郎耳安可并耶【魏泰东轩笔録曰石防政中立事太宗为馆职至真宗末年犹为学士】
　　盛度体丰肥一日自前殿趋出宰相在后盛初不知忽见即欲趋避行百余步乃得直舍隐于其中石学士【中立】见其喘甚问之盛告其故石曰相公问否盛曰不问别去十余步乃悟骂曰奴乃以我为牛
　　王宣徽【拱辰】于洛中营第甚侈中堂起屋三层最上曰朝天阁时司马公亦在洛于私第穿地丈余作壤室邵康节见富郑公公问洛中新事邵云近有一巢居一穴处者富为大笑
　　赵阅道【抃】罢政闲居每见僧至接之甚有礼一日有士人以书贽见公读之正色谢去后再徃阍人不为通士人谓阍者曰防政便直得如此敬重和尚阍者曰寻常僧来相见亦只是平平人相公道只是重袈裟士人笑曰我这领襴衫直是不直钱阍者曰也半看佛面士人曰便那辍不得些少来看孔夫子面人传以为笑孙巨源从刘贡父乞墨吏送达孙莘老中丞巨源以未得让刘刘曰已尝送君矣后知是莘老误留以其皆孙姓而同为馆职吏辈莫能别刘曰何不取其髯为别吏曰皆胡而莫能别刘曰既是皆胡何不以身之大小为别于是馆中以孙莘老为大胡孙学士巨源为小胡孙学士
　　沈存中【括】为内翰刘贡父与从官数人同访之始下马典谒者报云内翰方就浴可少待贡父语同行曰存中死矣待之何益众惊问其故贡父曰孟子云死矣盆成括众悟其为戏
　　刘贡父初入馆乘一骒马而出或言此岂公所乘亦不虑趋朝之际有从羣者或致奔踶之患耶贡父曰吾将处之也或问何以处之曰吾令市青布作小防系之马后耳或曰此更诡异也贡父曰我初幸馆阁之除俸入俭薄不给桂玉之用因就廉直取此马以代步不意诸君子督过之深姑为此以揜言者之口耳
　　王观恃才放诞陆子履慎黙于事无所可否观尝以方直少之然二人极相善观尝寝疾子履徃之观以方帽包裹坐复帐中子履笑曰体中小不佳何至是所谓王三惜命也观厉声曰王三惜命何如六四括囊闻者莫不大笑
　　马黙为台官尝弹奏刘贡父轻薄不当置在文馆刘曰既云马黙岂合驴鸣【宋史曰马黙字处厚单州成武人家贫徒步从石介学诸生时以百数一旦出其上将归石语诸生曰马君他日必为名臣宜送之山下累官寳文阁待制知徐州绍圣时坐附司马光落待制致仕】
　　刘贡父性滑稽喜嘲谑与王汾同在馆中汾病口吃贡父为之赞曰恐是昌家又疑非未闻雄名只有艾气王汾尝嘲刘攽云常朝多唤子盖常朝知班吏多云班班谓之唤班攽应声云寒食每呼君【东都事畧曰王禹偁曽孙汾举进士甲科元祐中为工部侍郎寳文阁待制入元祐党籍云】
　　治平初濮安懿王原寝皆用红泥杂饰刘贡父谓王汾曰顷闻王坟赐绯得非子有银章之命耶
　　王介甫为相大讲天下水利刘贡父尝造介甫值一客在坐献策曰梁山泊决而涸之可得良田万顷但未择得利便之地贮其水耳介甫倾首沉思曰然安得所贮许水乎贡父抗声曰此甚不难介甫欣然以为有策遽问之贡父曰别穿一梁山泊则足以贮此水矣介甫大笑遂止
　　王介甫多思而喜凿説尝与刘贡父共食王曰孔子不撤姜食何也贡父曰本草言姜食多损智道非明民将以愚之孔子以道教人故不撤姜食所以愚之也介甫欣然而笑久乃悟其为戏
　　刘贡父滑稽辩捷世推无对晚年虽得末疾乘机决发亦不能忍一日拥炉于惠林僧寮语东坡曰吾之邻人有一子稍长使之代掌小解不逾嵗误质盗物资本耗折殆尽其子引罪请曰某拙于运财以败成业今请从师读书勉赴科举其父大喜择日具酒肴遣之既别且嘱之曰吾老矣恃子以为穷年之养今子去我而游学傥或侥幸改门换户固吾之大幸然切有一事不可不记或有交友与汝唱和须子细看莫更和却贼诗狼狈而归盖讥东坡前逮诏狱王晋卿周开祖之徒皆以和诗为累也【乌台诗案曰公有与王诜徃来诗赋及寄周邠诸诗二人皆以収苏轼有讥讽文字不申缴有司各治罪】贡父语始絶口东坡即曰某闻昔夫子自卫反鲁防有召夫子食者羣弟子相与语曰鲁吾父母之我曹久从夫子辙环四方今幸俱还乡里伺夫子之出当共寻访亲旧因阅市肆众欣然许之始过阛阓未及纵观而稠人中望见夫子巍然而来惶惧相告由夏之徒奔踔越逸无一留者独顔子拘谨不能遽为阔步顾市中石塔似可隐蔽即屏伏其旁以俟夫子之过羣弟子因目之为避孔子塔盖讥贡父风疾之剧以报之也东坡尝与刘贡父言某与舍弟习制科时日享三白食之甚美不复信世间有八珍也贡父问三白之説坡言是一撮盐一碟生萝卜一盌饭贡父大笑久之以简招坡吃皛饭坡不复省忆谓人云贡父读书多必有出处比至赴食见案上所设惟芦菔盐饭而已始悟贡父以三白相戏援匕箸食之防尽将上马云明日可见过当具毳饭奉待贡甫虽知其为戏但不解毳饭所设何物迨徃谈论过半午不设食贡父饥甚索饭坡云少待如此者再三坡荅如故贡父饥不可忍矣坡徐曰盐也毛芦菔也毛饭也毛非毳而何贡父捧腹曰固知君必报东门之役然虑不及此坡始命进食扺暮乃去
　　王圣涂云【圣涂字辟之】苏子瞻文章议论独出当世风格髙迈书画亦精絶有得其真迹者重于珠玉虽才髙一世而遇人温厚有片善即与之倾尽城府论辩酬倡间以谈谑谪居黄州日有陈处士携纸笔求书防客方鼓琴遂书曰或对一贵人弹琴者天隂声不发贵人怪之曰岂慢耶对曰也不慢其清谈善谑如此
　　苏子瞻与姜潜同坐姜字至之先举令云坐中各要一物是药名乃指子瞻曰君药名也问之曰子苏子子瞻应声曰君亦药名也君若非半夏定是厚朴姜请其故曰非半夏厚朴何故曰姜制之【宋史隐逸传曰姜潜字至之兖州奉符人从孙复学春秋神宗时召对除陈留令以不散青苖钱移疾去】
　　东坡镇维幕下皆竒豪一日石塔长老遣侍者投牒求解院东坡问长老欲何徃对曰归西湖旧庐东坡即将僚佐同至石塔令击鼓大众聚观袖中出防使晁无咎读之其词曰大士何曽出世谁作金毛之声众生各自开堂何关石塔之事去作无相住亦随縁戒公长老开不二门施无尽藏念西湖之久别亦是偶然为东坡而少留无不可者一时稽首重听白槌渡口船逥依旧云山之色秋来雨过一新钟皷之声以文为戏一时咸慕其风
　　东坡在惠州天下传其已死后七年北归时章丞相方贬雷州东坡见南昌太守叶祖洽叶问曰世传端明已归道山今尚尔游戏人间耶坡曰途中见章子厚乃囬反耳
　　黄鲁直戏东坡曰昔右军书为换鵞字近日韩宗儒性饕餮每得公一帖于殿帅姚麟家换羊肉数斤可名公书为换羊书矣公在翰苑一日以生辰制撰纷冗宗儒继作简以图报书来人督索甚急公笑曰传语本官今日断屠
　　涪翁【黄庭坚已见】尝和东坡春菜诗云公如端为苦笋归明日春衫诚可脱坡得诗戏语坐客曰吾固不爱做官鲁直遂欲以苦笋硬差致仕闻者絶倒
　　刘道原【恕】日记万言终身不忘壮舆【羲仲道原子并已见】亦能记五六千字壮舆之子所记才三千字晁以道戏壮舆曰更两世当与我辈相似
　　吕嘉问【已见】提举市易曽子宣【布】劾其违法曽反得罪嘉问治事如故刘贡父曰岂意曽子避席望之俨然乎嘉问字望之【司马公洓水记闻曰曾布为三司使与吕嘉问争市易事介甫主嘉问布坐左迁】苏长公在维一日设客十余人皆一时名士米元章亦在坐酒半元章忽起立自赞曰世人皆以芾为颠愿质之子瞻长公笑荅曰吾从众【海岳遗亊曰米元章尝为书画学博士后迁礼部员外郎数遭白简逐出一日以书抵蔡京诉其流落且言举室百指行至陈留独得一舟如许大遂画一艇于行问京哂焉时弹文正谓其颠而芾又歴告诸执政自谓久任中外并被大臣知遇举主累数十百皆用吏能为称首一无有以颠防者世遂传米老辩颠帖】
　　元祐中米元章居京师被服怪异戴髙檐帽不欲置从者之手恐为所涴既坐轿为顶盖所碍遂彻去露帽而坐一日出保康门遇晁以道以道大笑下轿握手问曰晁四你道似甚底晁云我道你似章二人抚掌絶倒时西边获贼寨首领章槛车入京故晁以为戏滕甫有弟申狠暴无礼其母独笃爱用是数凌侮其兄而阃政多紊章子厚与甫旧狎一日语之曰公多虞舜然亦有不似者甫究其説子厚曰者父顽母嚚象傲不者克谐以孝耳【宋名臣四科事实曰龙图滕甫临大事毅然不计死生至于己私则小心庄栗惟恐有过】
　　黄鲁直刘莘老同在馆中每庖人请食次鲁直颇治珍味刘北人性朴厚常云来日吃蒸饼乡音颇质黄不乐其简俭一日聚饮行令以三字离合成字一人云戊丁成皿盛或云王白珀石碧或云里予野土墅黄云禾女委魏刘未荅黄遽云仆当奉代以来力敕正整如何其声大似蒸饼之语坐皆笑刘不乐
　　吕与叔言长安有安氏家藏唐明皇髑髅作紫金色其家事之甚谨因尔家富达遂为盛族后其家析居争髑髅斧为数片【道学名臣言行録曰吕大临字与叔大钧之弟学于横渠横渠卒乃东见二程元祐中除正字范内翰荐可为讲官未用而卒】张文潜【张耒已见】闻之即语曰明皇生死为姓安人极恼合坐大笑时秦学士太虚方为贾御史弹不当授馆职文潜戏太虚曰千余年前贾生过秦今复尔也闻者以为佳谑
　　郭景初尝夜出为醉人所诬【墨客挥犀曰郭朏字景初泉州人少有才学而性甚轻脱】太守召景初诘其状景初笑曰谚所谓张公吃酒李公醉太守怪其言不屈命取纸笔使作张公吃酒李公醉赋郭操纸立就其略云事有不可测人当防未然何张公之饮酒乃李老之醉焉清河丈人方肆杯盘之乐陇西公子俄遭酩酊之愆太守见而大笑乃释之林瑀王涞同作直讲林谓王曰何相见之濶也王曰遭此霖雨瑀云今后转更踈濶王曰何故荅云逢此短晷盖讥王之侏儒
　　陈绎好为敦朴之状时谓熟顔囬后熈宁中台州推官孔文仲举制科庭试对策言事有痛哭太息执政恶而黜之绎时为翰林学士语于众曰文仲狂躁真杜园贾谊王平甫笑曰杜园贾谊可对熟顔囬合坐大噱李章赴邻人小集主人素鄙防次章适坐其傍既进馔主人前一鱼特大于众客者章即请于主人曰章与主人俱苏人每见人书苏字不同其鱼不知合在左边者是右边者是主人曰古人作字不拘一体移易从便也章即引手取主人之鱼示众云领主人指挥今日左边之鱼亦合从便移过右边一座辍饭而笑终席乃已【龚明之中呉纪闻曰李章姑苏人敏于戏调】
　　元符中上巳日锡燕从臣命御新龙舟蔡元长忽坠于金明池万众喧骇蔡得浮木凭出遂入次舍方一身淋漓蒋頴叔【之竒】唁公曰元长幸免潇湘之役蔡大笑答曰防同洛浦之游
　　许下人相传章子厚当轴喜骂士人尝对众云今世士人如人家婢子才出外求食个个要作行首张天觉在旁云如商英者莫做得一个角妓否章笑久之遂迁职子厚之孙章大方云不然天觉好诙谐先祖丞相曰岂有禁从作是俳语好闼天觉应声云某权某职且二年切告相公挞下权字丞相未防乃落权字
　　呉元中在辟雍时试经义五篇尽用字説据援精博蔡京为进呈特免过省以为学字説之劝及作相请复春秋科反攻王氏徐择之时为左相语人曰呉相此举虽汤武不能过客不解择之曰逆取而顺守元中甚不能平【宋史曰呉敏字元中真州人大观二年辟雍私试蔡京爱其文荐充馆职中书侍郎刘正夫以敏未尝过省不可京请御笔特召上殿除左司郎官金人犯顺敏荐李纲同赞徽宗内禅迁知枢密院事】
　　翟防政汝文与蔡安世【靖】陈应贤【光】同在门下省安世位汝文之上应贤坐其下每共谈论二人交辟之一日辞屈汝文叹曰嗟乎遂厄于陈蔡之间【蔡绦鐡围山丛谈曰翟防政公巽字汝文有文名对人辞语华畅虽谈笑歴歴皆可听然不妄吐也政和间为给事中】
　　宣和间追复苏轼职名时卫仲达当行词同列戏语曰达可宜善为此词盖须焚黄耳闻者莫不大笑【淇水流庆録曰卫仲达初名上达字达可秀州华亭人大观三年登进士第徽宗改今名为馆职日上书谏脩三山石桥官至吏部尚书】
　　尤延之博洽工文与杨诚斋为金石交淳熈中诚斋为秘书监延之为太常卿又同为青宫寮寀二公皆善谑延之一日言有一经句请秘监对曰杨氏为我诚斋应声曰尤物移人众皆叹其敏确
　　杨诚斋尝戏呼尤延之为蝤蛑延之呼诚斋为羊一日食羊白肠延之曰秘监锦心绣肠亦为人所食诚斋笑吟曰有肠可食何须恨犹胜无肠可食人世称蠏为无肠公子一坐大笑
　　翟伯夀俊爽好竒巾服一如唐人自名唐装【张荃翁贵耳集曰翟耆年字伯寿公巽防政之子能清言工及八分书】一日徃见许彦周彦周髽髻着犊鼻禈蹑髙屐出迎伯夀愕然彦周徐曰吾晋装也公何怪
　　乾道中众客赴郡宴尔日伎乐甚盛一年少勇于见色甫就席中一客以服辞乃命撤乐劝酬次年少责此人曰败一席之欢者尔也真所谓不自殒灭祸延过客者耶賔主为之閧堂
　　防稽有富人马生以入粟得官号马殿干喜賔客有姬美能歌时出佐酒客有梁县丞者颇因与之目成后马生殂梁捐金得之他日置酒觞客陈无损益之在坐酒酣举杯属梁曰有俪语奉上梁谛听之即琅然髙唱曰昔居殿干之家爰丧其马今入县丞之室母逝我梁一坐大笑梁怃然不乐无防病死
　　赵魏公【赵孟頫已见】有一私印曰水晶宫道人周草窓以玛瑙寺行者对之【夏文彦图绘寳鉴曰周密字公谨号草窓歴山人居钱塘】魏公遂不用此印后见草窓同郡崔进之药肆县一牌曰养生主药室魏公以敢死军医人对之进之亦不复设此牌魏公语人曰我今日方为水晶宫吐气
　　刘时中与文子方【矩】同过畅纯父【畅师文已见】值其濯足畅闻二人至辍洗迎笑而出曰佳客至正有佳味于卧内取四大桃置案上以二桃洗于濯足水中持啖二人子方与时中不食但以其置案上者人持一颗去曰公洗者其自享之无以二桃污三士也乃大笑而出
　　张仲举每以文自负常语人曰吾于文已化矣盖吾未尝搆思特任意属笔而已【元史曰张翥字仲举晋宁人少负才隽豪放不羁好蹴踘喜音乐其父以为忧翥翻然曰大人勿忧今请易业乃闭门读书受业于李存存江东大儒其学传于陆九渊翥从之游道德性命之説多所研究留杭从仇逺学远于诗最髙翥尽得其音律之奥遂以诗文知名】他日学士实喇卜示以所为文请易数字仲举苦思移时终不能就实喇卜曰先生于文岂犹未化耶何思之苦也仲举因相视大笑【陶九成辍耕録曰文定王实喇卜字敬臣号山斋辉和尔人庚申帝之师也】
　　嘉兴林叔大【镛】为江浙行省掾贪墨鄙吝颇交名流以沽美誉其于达官显宦则品馔甚丰若髙人胜士不过素汤饼而已一日延黄子久作画多士毕集复以此供客诸人不能堪讥讪交作叔大赧甚揖潘子素求题其画子素援笔书一絶句云阿翁作画如説法信手拈来种种佳好水好山涂抺尽阿婆脸上不曽搽子久笑语曰好水好山谓达官显宦阿婆脸不搽言素面也言未巳子素复加一句云诸佛菩萨摩诃萨俱不解其意子素曰此即僧家懴悔閧堂大笑而散叔大数日不见客【姑苏志曰黄公望字子久性聪敏博极羣书于技能无不通晓补浙西宪掾以忤权豪弃去黄冠野服徃来三呉开三教堂于苏之文徳桥三教中人多执弟子礼善画山水师董源巨然　潘纯字子素庐州人游京师文学贵介争延致之每宴集谈笑倾坐】











</div>
    <div class="pagination">
<a href="何氏语林_page25.html">上一页</a><span>...</span><a href="何氏语林_page21.html">21</a><a href="何氏语林_page22.html">22</a><a href="何氏语林_page23.html">23</a><a href="何氏语林_page24.html">24</a><a href="何氏语林_page25.html">25</a><span class="current-page">26</span><a href="何氏语林_page27.html">27</a><a href="何氏语林_page28.html">28</a><a href="何氏语林_page29.html">29</a><a href="何氏语林_page30.html">30</a><a href="何氏语林_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
