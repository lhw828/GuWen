<!DOCTYPE html>
<html>
<head>
    <meta charset="UTF-8">
    <title>戒庵老人漫笔 - 第 15 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>戒庵老人漫笔 - 第 15 页/共 26 页</h1>
    <div class="content">张罗峰谓：「四书本经，我俱读至千遍。」是恁样用功。后为阁老，曾云：「做举人时有病，要寻两个红枣合药，自普门寻至应家桥，俱无有。今乃人人侈用，一变至此，诚不可不反正还淳。」是恁样忧虑。故其建立，殊自伟然，不龊龊于末世局面。

　求亡子启
杭云谷者名朝望，宜兴人，在郡庠与余辛卯、甲午两次同案应试，颇相交往。嘉靖戊午冬，予自郡归，出东门，仆辈牵船，遇叫渡童子，年可十五六，云将依人，遂登船。讯其来历，据称周姓，不得于继母，故出奔投止，予信之，留余家凡七阅月，不知其为云谷子也。有包役人王某者到余家索役价，廉得其详，随走报于宜兴，而云谷正当求访之切，急持柬币来迎。时伊子随余果儿赴试，即遣人伴送还家。云谷与余别久，而余儿亦未知旧谊，漫尔裁答，故索启与谢启，皆两不识面之语耳。然其文可存，存之。
「恭惟君侯，江海涵襟，斗山凝望，高风素被，久驰慕蔺之忱，芳誉倾闻，将效识荆之愿。如孤匪类，敢伺名流，遥拱门墙，僭陈衷悃。迩者犬子失教，遗家远游，意或落魄萍沙，或寄生牛口矣。岂期扳鹢舟而附迈，仰莺树以思迁，得觐君子之光，缪推赤子之保，诚生死而肉骨者也。然可宗不失，虽甘效于执鞭，而下愚不移，终自投于衅鼓，此则日月之明，所必察者耳。窃念孤半生残简，奄遭九蹶之艰，三世寒荆，仅遗一线之绪，倏然离膝，黯尔销魂，寤寐廑舐犊之私，昕夕悬倚庐之望。曾无取蜂之谗口，遽有履霜之激心，虽知赖庇于二天，岂能遣怀于一日？敢兹冒昧，径渎尊慈。伏惟君侯，澄虚鉴物，推赤置人，再造天缘，曲成人道，俾藉余休，衍宗祧于百世，宁忘披胆，效衔结于他年。孤不胜仰望感激之至。谨启。」
「窃惟钧大造者，廓形骸而齐物，怀私淑者，越宇宙而归仁。君侯道裕津梁，宗承阀阅，囊联贺锦，韬豹雾以成文，仙列膺舟，辟龙门而纳士。孤披云已晚，窃附神交，捧袂何年，得倾心恋。矧翳桑之惠，及?子之颠连，而结草之私，敢余生之背负耶？命传瑗使，益征君子之心，教锡瑶章，深荷大人之造，第惭非连璧，抗义气于云霄，喜切熏兰，效心盟于山海。曩伸菲享，顾辱麾旋，岂以大德之可酬，亵物之能报耶？衍祜宗祧，宁怀转石，矢心天地，敢效忘筌，尚图伏谒门墙，叩称犬马。附陈芜牍，潜溷台光。伏惟尊慈，俯原疏陋，孤不胜感戴之至。谨启。」

　徐子仁宠幸
武宗召徐霖在临清谒见，欲授霖教坊司官，霖泣谢曰：「臣虽不才，世家清白，教坊者倡优之司，臣死不敢拜。」乃授锦衣镇抚，久渐宠幸，至以子仁呼之。 【霖字子仁。】 每进见，必衣破袍，帝以为问，对曰：「臣家贫无衣。」乃以斗牛袭衣赐之。至南京，一日入暮，密闻欲幸霖家，霖与近侍谋：「夜深不能治具，奈何？」众曰：「汝书生，献茶可矣。」乃潜遣人报其家，而以身待。将二鼓驾出，乃召霖，令引至其家。家人罗拜，但嫌其屋小，许至北京赐大第居之。既而设四果进茶，帝曰：「人谓子仁标致，乃由茶耶？」 【「乃由茶耶」，明藏说小萃本「由」字作「出」。】 霖叩头谢曰：「臣不意陛下俯临，无宿具。」帝曰：「已有果，但少酒耳。」于是出酒命霖歌，帝亦自歌，众乐并不得和。从容欢燕，四鼓乃罢。

　钱宁婶姓
钱宁既赐姓当权，其婶也氏死，廷臣多往奠之，祭章既具，众谓世无也姓，当乜字之误，遂书乜氏，宁怒不肯受奠。众为改撰祭章，然后受之。

　唐中丞
唐荆川罢官家居，颇自特立，知命之后，渐染指功名。因赵甬江以逢合严介溪，遂得复职，升至淮扬巡抚，殊失初志。乡人以诗吊之：「海门潮涌清淮水，燕塞云埋白羽旄。子美文章空寄世，孔明事业等轻毛。避人焚草宁辞谏，策马先师不惮劳。莫讶今朝归未得，出山何似在山高？」又有送行一诗云：「与君廿载卧云林，忽报征书思不禁。登阁固知非昔日，出山终是负初心。青春照眼行应好，黄鸟求朋意独深。默默囊琴且归去，古来流水几知音。」此为越中余师龙溪王公所作。

　黑荳丹方
黑荳丹方，四季用黑荳五斗，淘洗干后，蒸三遍，去皮；大好?子三斗，浸一宿，控出，蒸三遍，令开口去壳；用荳五升、柏子仁三升作小料亦可。右先捣荳黄为细末，然后捣柏子仁极细，渐渐下荳黄，令匀，作丸如拳大，入甑内蒸过，从晨着火，至夜半子时住火，直至天晓出甑，至午时晒干，捣为细末服之，但以不饥为度，不得入一切别物。第一顿七日不饥，第二顿四十九日不饥，第三顿可百日不饥，第四顿千日不饥，如更服，永不饥也。不问老少，但依方服食，令人无有憔悴。渴中饮新汲水，或研大?子浆水饮之。若要重吃他物，用葵菜子研为细末，煎汤冷服下，菜如金色，吃诸物并无所损。此唐刘景先所进者。正德十四年巡抚李公充嗣因郡邑饥疫相仍，乃书苏东坡圣散子方并前方，拯民饥疫，全活甚众。圣散子药品制法，见袖珍方书。 【东坡圣散子序见集二十四卷，圣散子后序见续集第八卷。叶石林避暑录话上卷辨圣散子方不可用，其言甚有理，俟与善仲景术者辨之。】 

　三古人周急
猗觉寮杂记载郭元振助丧，又有杨虞卿助陈商事并范忠宣助石曼卿，共三人。宇宙闲此等人讵可多得？若如孟子谓万锺不辨礼义，所识穷乏者得我而为之，则世固不乏矣。

　己未岁荒
嘉靖三十八年己未，旱荒异常，余乡有具呈于县者，其呈模写民艰，可谓曲尽，摘而存之，俾他日为居安思危之助云。「某等住居去城百里之外，绝不通潮，离水一丈有余，最称高阜。自夏初而不雨，三时之望已孤，入秋来尚愆旸，千里之迹如埽，鸠语不闻于泽畔，龟文尽见于田中。上以求之于天，而祷雨不应，下以求之于地，而掘井无泉。腹内者尽被抛荒，野无青草，沿河者虽经插莳，田起黄埃。一粒虽秀，而无水以浸其根，终为空合，三眼俱齐，而无日以待其长，纵雨无收。晚莳者，以根老而尚青，名虽稻而实则草也。早耘者，以根嫩而先死，岂非谷之不如稗乎？闲有豆苗几邱，复遇昆虫为变，大者先食其叶，名为荳牛，小者继食其花，呼为荳虱。目下虽云未槁，秋来总是无成。某切念民遭倭乱之余，室如悬磬，今若遇饥荒之变，命若倒悬。壮者则趁工于水乡，图升合之粟而积劳以死，老弱则枵腹于户内，无瓶罍之积而待哺以亡。鱼?则尽于河中，鸡犬则空于闾里。水路绝而客商不至，生路难寻；人心变而移兑不通，盗心顿起。或十日方成一布，晨出而见夺于强暴之徒，或廿钱籴得一升，夜归而不到于妻孥之口。黑夜则穿窬接迹，白昼而抢夺成?。大兵之后而遇凶年，民有七亡而无一得，饥馑之余而遭盗贼，民有三死而无一生。况二麦罄于车戽之余，种子谁能复办？衣服尽于典卖之后，祈寒何以克当？明年之荒歉可知，今岁之三冬难度，岂暇顾夫父母，亦奚有于妻孥？贸贸然来悲号道路，怏怏然去颠踣沟渠。目击伤心，耳闻酸鼻。欲入城而诉旱，饿殍岂能行百里之程？思赴台而告荒，糟糠何以供一朝之费？」云云。即令他人诵之，便欲流涕，何况经历者乎？

　唐伯虎题画
唐寅题寒雀争梅图云：「头如蒜颗眼如椒，雄逐雌飞向苇萧。莫趁螗螂失巢穴，有人拈弹不相饶。」又题败荷脊令图云「飞唤行摇类急难，野田寒露欲成团。莫言四海皆兄弟，骨肉而今冷眼看。」余得其所画二图，录之。

　白日鬼缚儿
杨舍居民苏敏，本苏州人，负贩累千金，死未几，其子某为牙侩，门旁有一室，嘉靖四十年辛酉为邑城布商何三痴赁居，何因归，钥其室。苏于十二月二十六日遣子二郎守护所晒谷于室前场中，二郎年十余岁，忽不见，家人惊呼不可得。微闻闭室中有呻吟声，抉门而入，了无所见。声似出诸室之大厅内，厅亦何所钥，复抉之，则二郎在焉，手足皆草索扎缚数围，草索即平日备以捆布者。错愕究其故，答云：「适坐门首，见三四人从外来捽我，由户槛下猫窦中入，欲杀我，赖公公在此恳救，尚未下手。今见人来，四散去矣。」公公即既死之苏敏也，因挈之出。夫青天白日之下，忽投童子于扃固无隙之厅，何鬼物之作崇一至是也？不踰年，赀产皆为人有，然二郎竟亦无恙。此得之于亲见者所述，不诬。

　柏饧
嘉靖壬戌岁仲春廿二日丁丑，夜雨既濡，真率窝前双柏上满缀金饧，次早望之，黄绿相闲，瑞气氤氲，殆巧工未易摹写。即而视之，若花瓣缤纷，或五出或六出，又如露珠凝滴，参差杂沓，天然奇巧。尝其臭味，若糕饧入口，甘黏柔净，有啖而不厌者存焉。次夜复雨，而缀者更密，造访他友，更无所有，访诸父老，惊为创见。予窃思之，福以德彰，庆沿业皎，矧兹至道伊融，大化斯肇，谓之为瑞，予家当多难之余，理不当有，谓之为妖，其色黄，中央正色也，生于柏木之坚贞后凋者也。方春，景物鲜妍，百卉畅达，偶值气盛蒸积，若芝菌荋蕈勃然而生。未德何福，未业何庆？何妖何瑞之足论乎！聊叙颠末，以识岁月，俟谂诸博物君子，或能深达其理也。

　寿木前定
余邑中陈鸿江皋谟为南京工部郎中，托伊表侄丁某同乃郎至芜湖买乃堂寿木，其抽分主事，部中嘉兴人许爚也，许主事因谈及其父名许吉尚未有材，亦近日所得者，木之上有一「许」字，下有一「吉」字，与姓名略无差。丁归言之。此十年前壬子六月中事，偶与人谈数之前定，追而笔之。

　续皇极经世
宋郑特立续皇极经世书，元稹草庐澄序之曰：「邵子之书，其初十二篇，以一元经十二会，而系之以运与世；其次十二篇，以九会经二百四十运，而系之以世与岁；又其次十篇，以十运经一百一十世，而系之以岁与事。元之经会，始月子，讫月亥，效天也；会之经运，始星己开物，讫星戌闭物，法地也。运之经世，始辰子二千一百四十九，讫辰亥二千二百六十八，纪人也。纪事起二千二百五十六世内之甲辰，止二千二百六十六世内之己未，唐帝尧以前不纪，无考也。周显德以后未纪，有俟也。郑松特立甫为续二百七十五年，自庚申宋兴至甲午金亡，近述邵子经世之事，远继夫子春秋之志，用意宏矣。邵子所纪三千三百一十六年闲，颇有更定，书法视昔尤谨。论国统绝续离合，谓兴国无所承，亡国无所授者，各为系。汉、魏、晋、宋、齐、梁、陈七代一系也，魏、周、隋、唐、梁、唐、晋、汉、周、宋十代一系也。辽、金、国朝又一系也。斯论也，世儒未之及也。噫，郑续邵之书，它时岂无续郑之书乎？虽千世可知也。特立在前代三预进士贡不第，在今日隐处三十年不仕，独折行辈与澄友，古今因革，圣贤心洁，每共细商焉。是书之成，以澄能知之，而俾题其端。所纂经说拾遗，亦多可取云。」

　彭祖非寿终
司马彪注庄子曰：「彭祖八百，犹悔不寿。」言彭祖饵云母能御女，晚娶郑氏，妖淫败道而死，非寿终也。

　邵诗三十六宫
康节诗曰：「耳目聪明男子身，洪钧赋予不为贫。须探月窟方知物，未蹑天根岂识人。干遇巽时为月窟，地逢雷处见天根。天根月窟闲来往，三十六官都是春。」释者谓：汉天文志曰：「氐为天根。」扬雄赋曰：「西极月窟。」是天根在卯，月窟在酉也。然先天六十四卦图，以干遇巽为姤，姤当夏至，地逢雷为复，复当冬至。是月窟自午而后着于酉，天根自子而后着于卯，所谓理极微者是也。植物体冷而气在外，根在下而亲地，自一阴始，故探月窟而知物。动物体热而气在内，首在上而亲天，故蹑天根而识人。干三画对坤六画为九，兑四画对艮五画为九，离巽俱四画对坎震俱五画，各为九，四九三十六。又干一对坤八，兑二对艮七，离三对坎六，震四对巽五，亦三十六。皇极之学，以不用为用。天有四时而冬不用，子中其所处也。处子中，则阳自卯而开物以往，阴自酉而开物以来，是闲来往也。由是八卦阴阳消长无穷，故谓都是春也。然复姤本六十四卦，以八卦言，殊讶其不类。今考朱子语类，谓易反对者，屯蒙之类，凡二十八卦者， 【「凡二十八卦者」，「者」字疑衍。明藏说小萃本、清顺治本并同。】 并不反对者，干、坤、坎、离、颐、大小过、中孚八卦，为三十六宫。盖一阴一阳往来而成先天一元之气也。邵子之学，可谓奇而隐矣，当时犹不能知，况后世邪？此在双槐岁钞中拈出。
休宁朱风林升说云：按邵子此诗，取先天八卦圆图，指其缄要景象，而示人以履运处身之道也。邵子平日所以为教，妙在一动一静之闲，诗之天根月窟，正指此也。所谓天根者，指坤震二卦之闲而言。坤震之闲，阴既极矣，微阳将生。将生之微阳，天所生之根也。所谓月窟者，指干巽二卦之闲而言。干巽之闲，阳既极矣，微阴将生。将生之微阴，月所出之窟也。阴阳一元，气非有二也。动而阳，静而阴，更相禅代，无有穷已。天之寒暑，时之昼夜，人之呼吸，物之荣枯，其著者也。方其动而阳也，非全无阴，阳渐盛则阴渐微。及其静而阴也，非全无阳，阴渐盛则阳渐微。盛之极者消，则微之极者息矣。知此，则知坤震之闲，乃干之静专既极而动直之初也，故曰天根。干巽之闲，乃坤之静翕既极而动辟之初也，故曰月窟。凡草木之甲坼，必先根而后萌。坤震之闲在图之下方，其象厚地之下，天包地外，地下有天，凡根之所著愈深，则萌之所发者愈畅，天根之名所以立也。月之魄受日之光，其无光处，月之本体也。干巽之闲，在图之上方，其象中天之上，月望而午，盈极而亏，而月之本体无光者，始微出于此，月窟之名所以立也。气机阖辟，流行不息，而人物生焉。气之流行，其阴阳消长固不齐， 【「其阴阳消长固不齐」，「固」字原作「因」，难通，据明藏说小萃本改。】 人物囿乎其中，其纯驳美恶，岂能齐乎？以吾身而处乎人物之中，必也下极乎动静之闲，如足之蹑天根，上极乎动静之闲，如手之探月窟，真有见乎气机之消息流行者，而后人物之生所以不齐者可得而喻矣。见之明，体之熟，则其所以抚世酬物者，必有其道矣。所谓三十六宫，指八卦之画为言。刚画奇一为一宫，柔画耦二为二宫，八卦二十四画，共三十六宫。阳宫十二，阴宫二十四，三十六宫不皆春也。以耳目聪明之身而探月窟，蹑天根，知物识人，而灼见其不齐也，而以无所系累之闲心来往乎其闲，翫对待之象以施泛应之用。画之对，则皆一奇一耦也，卦之对，则皆三阳三阴也。如是则泛而应，曲而当，三十六宫，阳宫不暑，阴宫不寒，无适而非春也。天根月窟三十六宫，易之象也。知物识人，闲来往都是春，则其占也。此邵子胸中之全易，而凡学者所当以为己易者也。昔人于此诗，「遇」字「逢」字翫而未审，误以六十四卦图复姤二卦言之，或又有偏泥于归根内丹之说者，是以本指未彻，愚故详之。

　禁宰犬豕
宋朱弁曲洧旧闻第四卷中云：崇宁初，范致虚上言：「十二宫神狗居戌位，为陛下本命。今京师有以屠狗为业者，宜行禁止。」因降指挥，禁天下杀狗，赏钱至二万。太学生初闻之，有宣言于众曰：「朝廷事事绍述熙丰，神宗生戊子年，而当年未闻禁畜犬也。」其闲有善议论者，密相语曰：「狗在五行，其取类自有所在，今以忌器谀言，使之贵重若此，审如洪范传所云，则其忧有不可胜言者矣。」余家藏旧通报中有正德十四年十二月十九日辰时牌面，其略云：养豕之家，易卖宰杀，固系寻常，但当爵本命，既而又姓，虽然字异，实乃音同，况兼食之随生疮疾。宜当禁革，如若故违，本犯并连当房家小发遣极边卫，永远充军。事有古今相同者固若此。

　山魈
浙有独脚鬼名山魈，福建浦城常有人见手曳帕子，乘片云飞过屋头甚低，亦不大畏，又能盗物，最畏妇人，知辄大惧，多掷还之。酉阳杂俎又作山萧，一名山臊，神异经作?参，一曰操。

　文信国公家书 【「文信国公家书」，原作「信国家书」，据明藏说小萃本补。】 
「过淮、乱离歌六首、邳州哭母小祥。其前曰：『收柳女信，痛割肠胃。人谁无妻儿骨肉之情？但今日事到这里，于义当死，乃是命也。奈何奈何！途中有三诗，今录去。言至于此，泪下如雨。』其后曰：『一、读此三诗，便见老兄悲痛真切之情，事至于此，为之奈何？凡事只待千二哥至，造物自有安排。一、可将此诗呈嫂氏，归之天命，仍语靓妆、琼瑛，不曾周全得，毋怨毋怨。徐奶以下皆可道吾此意。当此天翻地乱，人人流落，天数，奈何奈何！一、可令柳女、环女好做人，爹爹管不得。泪下，哽咽哽咽。　一、此诗本仍可纳之千二哥。兄天祥家书达百五贤妹。』」 【匏庵吴公宽跋云：「文信公之死，伟矣。其流离之际，亦惟其能以诗发之，故信公之有诗，如屈原之有骚，皆善明其死者也。钱君世恒以家藏三诗示予，盖出公亲书以寄其妹氏者，此又原之女嬃也乎？其诗今载指南录中，而此则系以与其妻妾子女决绝之言，呜呼，泪下如雨，读者尚然，而西台恸哭如公门下客者，未必其涕之无从也。」又云：「此卷初为王清献公家物，公已没，家人理筐箧，书翰丛积，见此纸损烂，将裂以拭酒卮。公之子季境适见之，识为信公手书，惊叹存之。后归常熟陈原锡家，久之为钱允言所得，今传其子世恒。庚戌十月二十三日记。」二泉邵公宝题钱世恒吊文山遗墨卷云：「北风吹南冠，行行一匏瓜。作书谢骨肉，涕泪纷交加。此行已忘身，此书又忘家。身家既两忘，未忘者何耶？至哉君与臣，大哉夷与华。片纸今又灰，浩叹天无涯。」】 

　改奉圣像
朝廷改奉孔子王号为先师，易像为主，乃嘉靖九年庚寅冬十月闲事，余知出于张罗峰。今观王浚川廷相撰尚书灵宝许庄敏公诰志曰：「先是，文华殿有孔子塑像，帝欲从古，易以木主，公乃以所著道统书上之，帝悦，既撤其旧像，立皇帝王师八主南向，周、孔二主东西向，命辅臣与公九人瞻拜主前，面谕之曰：『朕奉先圣先师于此，庶起敬慕，以逊志于学。卿等其罔朕弃。』仍赐茶及礼神品物。」云云，则实许公成之也。 【水东日记云：国初，孔庙城隍皆木主，今虽太学亦皆以像朔为常，不知其自何时始也。颇闻广州城隍旧设木主，景泰中太子太保左都御史今冢宰王公易塑像云。】 

　服玉泉法
千金方中服玉泉法，去三尸，坚齿发，除百病。玉泉者，舌下两脉津液是也。每旦起坐，冥目绝虑，叩齿二七遍，经久自然如流水沥沥下坎涧之声，如此则百脉和畅。所以黄庭经云玉池精水灌灵根，又曰漱咽灵液灾不干。

　王子开事
余邑在宋时有王子开事，甚异，人鲜知者，余裒诸书，并载于此，以俟搜奇者览焉。
赵景安云麓漫钞云：王迥字子高，族弟子立为苏黄门婿，故兄弟皆从二苏游。子高后受学于荆公，旧有周琼姬事，胡徽之为作传，或用其传作六ㄠ，东坡后作芙蓉城诗以实其事。迥后改名蘧，字子开，宅在江阴。予曩居江阴，尝见其行状，着受学荆公甚详。绍兴闲，其家尽裒东坡兄弟往来柬帖示人，然散失亦多矣。其孙榕以母宗女恩得职，尝为镇江都统司机宜，开其所得帖于都统司，又有谢赐御书诗「绣裳画衮云垂地」者，并表用绢，朱界以写之，其自珍如此。机宜公之外祖齐安郡王士取去，为光尧寿，今在天上矣。
东坡集芙蓉城诗并序，世传王迥字子高，与仙人周瑶英游芙蓉城。元丰元年三月，余始识子高，问之，信然，乃作此诗，极其情而归之，正亦变风止乎礼义之意也。 【诗载集中。】 
胡传略云：忽一夕梦周道服而至，谓君曰：「我居幽僻，君能往否？」遂从之。但觉其身飘然，须臾过一岭，及一门，珍禽佳木，清流怪石，殿阁金碧相照，遂与君自东厢门入，循廊至一殿亭，甚雄壮，下有三楼，相视而耸，亦甚雄丽。廊闲半开，周忽入，君少留。须臾周与一女郎至，周曰：「三山之事息乎？」曰：「虽已息，奈情何？」于是拊掌而去，逡巡东廊之门，门启，有女流道装而出者百余人，立于庭下。须臾殿上卷帘，有美丈夫一人朝服凭几，而庭下之女循次而上。少顷，凭几者启帘复下，诸女流亦复不见。周遂命君登东厢之楼云。楼上有酒具，凭栏纵观山川清秀，梁上有碑，题曰「碧云楼」。君未及下，有一女郎复登是楼，年可十五，容色娇媚，亦周之比。周谓君曰：「此芳卿也，与我最相爱。」芳卿盖其字耳。梦之明日，周来，君将语其梦，周笑曰：「芳卿之意甚动人。」君曰：「何也？」周曰：「芙蓉城也。」曰：「凭几者谁？三山之事何谓？」周皆不对。君曰：「芳卿何姓？」曰：「与我同。」君感其事，作诗遗周，周临别留诗云：「久事（巾屏）帷不暂闲，今朝离意尚阑珊。临行惟有相思泪，滴在罗衣一半斑。」
王明清玉照新志云：王子高遇芙蓉仙人事，举世皆知之，后以传其词吴国中，于是改名蘧，易字子开。诀别之时，芙蓉授神丹一粒，告曰：「需数岁后，当偕老于澄江之上。」初未喻。子开时方十八九，已而结婚向氏，十年而鳏居，年四十再娶江阴巨室之女，方二十矣。合卺之后，视其妻则清盼冶容，修短合度，与前所遇无纤毫之异。询以前语，则惘然莫晓。而澄江，江阴之里名也，子开由是遂为澄江人焉。服其丹，年八十余，康强无疾。明清壬午随从外舅帅淮西，子开之孙明之譓在幕府，相与游从，每以见语。如此事与云溪友议玉萧事绝相类。子开赵州人，忠穆鬷之孙，虞部员外郎正路之子，晚守濡须祠堂焉。
张耒宛丘集：王子开朝散，早年以疾病谢事，还江阴，求诗，为别三首，末首云：「避禄免危疾，弃铅得黄金。须眉譪如漆，便觉老难侵。江湖足幽遁，市卒或可寻。莫思芙蓉子，丹方乱君心。」
王荆公和东坡歌，首云：「神仙出没藏杳冥，帝遣万鬼驱六丁。」全篇不传。东坡「谁其主者石与丁」，盖石曼卿卒后成仙，为芙蓉城主。丁观文度未卒前，有诸女御迎为芙蓉馆主耳。 【陆放翁云：子开居江阴，既死，返葬赵州临城，故贺铸有和氏干将句。】 

　唐孝烈妇
升庵杨公慎撰孝烈妇唐贵梅传云：烈妇姓唐氏，名贵梅，池州贵池人也。笄年适朱姓，夫贫且弱，有老姑悍且淫。少与徽州一富商有私，弘治中富商复至池，一见妇，说之，自拊心曰：「吾无头风，何以老妪虚拘哉！」乃密以金帛赂其姑，姑利其有，诲妇淫者以百端，弗听，迫之，弗听，加以棰楚，弗听，继以炮烙，体无完肤，终不听。乃以不孝讼于官，通判慈溪毛玉亦受商之赂，倍加官刑，几死者数。商犹慕其色，冀其改节，复令姑保出之。亲党咸劝其吐实，妇曰：「若然，全吾名而污吾姑，非孝也。」乃夕易袿襡，雉经于后园古梅树下，及旦，姑不之知也。将入其室挺之，手持桑杖，且骂且行曰：「恶奴早从我言，又得金帛，又享快乐，乃竟何如而自苦乎！」入室无见，寻之至树下，乃知其死。姑大恸哭之，亲党咻之曰：「生既以不孝讼之，死乃称妪心，何哭之恸？」姑曰：「妇在吾犹有望，妇死，商人必倒赃，吾哭此金帛，不哭此恶奴也。」尸悬于树三日，颜如生，樵夫牧儿，咸为堕泪。每岁梅月之下，隐隐见其形冉冉而没。有司以碍于官府之故，终不举。余舅氏喻士积薄游至池州，稔闻其事，作诗吊之，归属慎为传其事。呜呼！妇生不辰，遭此悍姑，以梅为名，死于梅之株。冰操霜清，梅乎何殊？既孝且烈，汗青宜书。有司失职，咄哉可吁。乃为作传，以附露筋碑之跗。

　定山杂咏卷
余邑定山葛维善雅尚诗礼，在成、弘闲为园亭于定山之上，凡三十一景，曰玉泉山房，曰虎跑泉，曰白云?，曰三峰堂，曰小桃源，曰紫霄峰，曰鸣玉亭，曰清风径，曰苹香沼，曰翠云屏，曰仙人洞，曰归庵，曰旌节桥，曰石舡，曰望江台，曰濯缨涧，曰云香坡，曰舜田，曰起廉亭，曰修禊亭，曰熙春台，曰绿漪精舍，曰医俗亭，曰曲曲池，曰璚?，曰平艇，曰栖凤所，曰凝翠屏，曰夹花溪，曰菜畦，曰?竹。当时缙绅名公，骚坛高士，咸赋而咏之，积成一巨卷，后流落于石桥赵氏某之手，赵不知爱惜。余季弟其婿也，一从嫁女奴归探问，携来为糊鞋衬具，余知而索之，毁坏不可收拾矣。惟侍郎徐主一公恪所题跋语完善可读耳。主一手泽又余所素珍也，录之。其跋云：「葛为徐姻，予侄女归时，尝一至定山，时维善君年尚富，从予游山中，林壑参差，青松白石而已。兹予从子统将维善意持此卷欲乞题于予，感念今昔，为之怅然。噫！山中景致，固天造地设，非人力可为，然酌量品题，模写风物，必因人而起，此定山杂咏之所由作也。今余年迈古稀，维善亦将耳顺，傥得暇，当再游山中， 【「当再游山中」，「再」字原缺，据明藏说小萃本补。】 以续九老会辞章云乎哉！」

　药名传文
常熟萧观澜韶遗集一册，乃余少时业师益斋赵公所校录者，中有桑寄生传一篇，取药名成文，足称工巧，殊可资玩。
传云：「桑寄生者，常山人也，为人厚朴，少有远志，读书数百部。长而益智不凡，雌黄今古，谈辞如玉屑。状貌瑰异，龙骨而虎睛，膂力绝人，运大戟八十斤走及千里马。与刘寄奴为布衣交，刘即位，拜为将军，日含鸡舌侍左右，恩幸无比。荐其友秦芃、周升、杜仲、马勃，上召见之，曰：『公等所谓参苓芝朮，不可一日无者也，何相见之晚耶！』生即进曰：『士以类合，犹磁石取针，琥珀拾芥，若用小人而望其进贤，是犹求柴胡、桔梗于泽泻也。』然颇好佛，与天竺黄道人密陀僧交最善，从容言于上，上恶其异端，弗之用。
水贼反，自号威灵仙，与辛夷前胡相结连，犯天雄军。上谓生曰：『豺狼毒吾民，奈何？』生曰：『此小草寇，臣请折棰笞之。』上大喜，赐穿山甲、犀角带，问：『何时当归？』曰：『不过半夏。』遂帅兵往，乘海马攻贼，大战百合，流血余数里。令士卒挽川弓，发赤箭，贼不能当，遂走，绊于铁蒺藜，或践滑石而踬，悉追斩之。惟先降者独活，以延胡索系之而归，获无名异宝不可胜计。或曰：『马援以薏苡兴谤，此不可留也。』俱籍献之。上迎劳生曰：『卿平贼如翦草，孙武不能过也。』因呼为国老而不名。
生益贵，赏赐日积，锺乳三千两，胡椒八百斛。以真珠买红娘子为妾，红娘子者有美色，发如蜀漆，颜如丹砂，体白而乳香，生绝爱之，以为牡丹芍药不能与之争妍也。上闻，赐以金银花、玳瑁簪，月给胭脂胡粉之费。一日，上见生体羸，谓曰：『卿大腹顿减，非以好色故耶？宜戒淫欲节五味以自养。』且令放远其妾。生不得已，赠以青箱子而遣之，然思之不置，遇秋风起，因取破故纸题诗以寄焉。其诗曰：『牵牛织女别经年，安得鸾胶续断弦。云母帐空人不见，水沈香冷月娟娟。泽兰憔悴渚蒲黄，寒露初凝百草霜。不共玉人倾竹叶，茱萸甘菊自重阳。』妾答之曰：『菟丝曾附女萝枝，分手车前又几时。羞折红花簪凤髻，懒将青黛扫蛾眉。丁香谩比愁肠结，豆蔻长含别泪垂。愿学云中双石燕，庭乌头白竟何迟。天门冬日晓苍凉，落叶愁惊满地黄。清泪暗销轻粉面，凝尘闲锁郁金裳。石莲未嚼心先苦，红豆相看恨更长。镜里孤鸾甘遂死，引年何用觅昌阳。』生得诗，情不自胜，乃言于上，召之使返。
然生既溺于欲，又不能防，风寒所侵，寖以成疾。面生青皮，两手如干姜，皤然白头翁也。上疏乞骸骨，上曰：『吾曩者预知子之有今日矣。』赐神曲酒百斛，以皁角巾归第，养疾而卒。
作史君子曰：『桑氏出于秦大夫子，桑生盖桑白皮之后也。有名螵蛸者，亦其远族。生少孤茕，仅知母而不识父，卒能以才见于时，非所谓郄林之桂枝，沅江之鳖甲也。与其后耽于女色，甘之如石蜜，而忘其苦于熊胆，美之如琅玕，而不知其毒甚于乌蛇也。迷而不悟，卒以伤生，惜哉！』」 【观澜三十余卒，此传又其初年作，使假之年，容可量也。或曰，因其同邑有桑姓者，所行多不谨，故特为此传，语多含讥刺，似其人，今远不可详矣。意者其然与！】 

　辩为陈侯周臣
孔子不悦于鲁?章，以理势观之，凡人至其国者，有所主而后可为之臣。孔子主司城贞子之家，而为陈侯周之臣，此其实事也。若说能择所主，止言主于贞子足矣，何关为陈侯周之臣而并言耶？若言孔子主在宋臣，而为臣于陈，其事两无干涉，何所与而言之邪？若言孔子去宋时主于贞子，则朱传何以从史记世家着于至陈之下邪？若言贞子为陈侯周臣，岂有宋之贤大夫而出仕他邦邪？若言贞子为宋臣，司城司马皆大官也，贞子为司城既主之，而桓魋为司马，乃欲杀之邪？司马既欲杀之，孔子尚微服而去，况敢留其国都而主于司城邪？若周为一国之臣，本文桓司马上有宋字，而司城贞子之上岂独无宋字耶？反复皆碍。若以官名为疑，饶氏、倪氏皆以司城为宋官，惟见朱子以为宋大夫而据以为说，他无所考也。安知陈不亦有此官，如太宰之称，吴、宋二国皆有之邪？
又朱传言主于司城贞子，在孔子去至陈之下，据世家为说，新安陈氏，亦是以文势意度之耳，非真见也。当作陈臣为是。朱子只为司城为宋官，而以贞子为宋臣。赵岐曰：「陈侯周，陈怀公子也，为楚所灭，故无谥，但曰陈侯周。」疏按史记，孔子之适宋，司马桓魋欲杀孔子，伐其树，遂适郑，与弟子相失，遂至陈，主于司城贞子家岁余。吴王夫差伐陈，取三邑而去。由是推之，则司城贞子乃陈国之卿，非宋卿也。又曰：「陈怀公之子名越者，乃为愍公。」又按，愍公年表，六年孔子来，是则陈侯周即愍公，是为怀公之子。愍公即位二十四年，楚惠王复国，以兵北伐，杀愍公，遂灭陈而有之。是岁孔子卒于鲁。又孔子世家：「愍公六年来至，居三岁，遂复适?而归鲁。」是愍公八年去鲁也。由此推之，则孔子主于司城贞子，是为愍公之臣矣。

　谈参传
谈参传：谈参者，吴人也，家故起农。参生有心算，居湖乡，田多洼芜，乡之民逃农而渔，田之弃弗辟者以万计。参薄其直收之，佣饥者，给之粟，凿其最洼者池焉，周为高塍，可备坊泄，辟而耕之，岁之入视平壤三倍。池以百计，皆畜鱼，池之上为梁为舍，皆畜豕，谓豕凉处，而鱼食豕下，皆易肥也。塍之平阜植果属，其污泽植菰属，可畦植蔬属，皆以千计。鸟凫昆虫之属悉罗取，法而售之，亦以千计。室中置数十匦，日以其分投之，若某匦鱼入，某匦果入，盈乃发之，月发者数焉。视田之入，复三倍。
参且纤啬惮费，平生无纨绮服，非大故不宰割，每饭，熟一卵，窍可容箸，籍而啖之，饭毕，封其窍，留之再饭，三饭乃尽。以故参之赀日益，窖而藏者数万计。然弗子，仅有女，女所适者某睨其藏久之。一日参病亟，某请曰：「翁脱不讳，即谁嗣者？」参曰：「已有属矣，若将利之耶？」叱去之。参死，某乃谋戕其所属者，蔓而戕者几人，构为狱。官没参之产，某尽归其藏云。
论曰：昔马迁论货殖，谓巧者有余，拙者不足。噫，亦安所论巧拙哉！莫巧于参矣。参自奉不轻尽一卵，有余胡为哉？矧参无遗算矣，于身计懵如也，巧耶拙耶？千匦百匦，归一匦矣。谓千匦百匦者巧耶，谓一匦者巧耶？余故论之，使效参者评焉。
此邵北虞圭洁所撰也。谈参实谭晓，常熟湖南人。 【行三，参者三也。】 北虞系同邑，不欲显论之耳。余闻其插莳后，见鹳在田觅食，恐践蹋伤禾根，谓谨驱之无以示惩也，用细绳百丈，卷置瓦瓶中，绳头系鳅鳝之类，鹳不知而吞之，绳已投于腹不得断，旋飞旋下，瓶垂垂匝地，哀鸣莫脱，自后群鹳无敢翔集此境为禾害者。一日有持巨册装潢绝胜，索价甚廉，却之，门客颇讶其未谙，渠曰：「此册来历不明，得之必贻累。」乃其弟私自贱获藏讫，后盗露波及，费百金，如所料。传云法售昆虫之属，余亦闻其一事，凡佃人，每户课其纺縩娘凡几枚，以小麦干为笼盛之，携至苏城，每一笼可取钱一二百文。纺縩娘即络纬也，觅之草闲，不直一文，佃人本不苦纳。如此类未易更仆数。丁南湖奉尝为语以嘲之曰：「其取利也，穷天极地而尽人，其得祸也，杀身亡家而灭族。」倭乱时，晓献万金城其邑城，后邑令王叔杲撰谭晓祠议，以旌其功云。

　海山覆败
余老朽无识，然史编所记，父老所传，古今兴废，略窥大都。近见钱侍御海山籍之倾荡，殊可骇愕。其甲第庄所，大小四十余处，课租田亩，三万有余，财货山积，家口千计。以至园林亭榭之美，歌童舞女之妖，画船骡马之盛，莫可殚述。数日间，悉为乡里豪强辈?起而分拉之，若许庄，若马路庄，约其屋之数，俱四五百间，高墙深池，规模伟丽，仅两日，抢拆一空，即成白地。其它有原主争执者，或稍留十之二三，亦遂归原主，竟非钱氏有也。其李庄者，乃余家故物，余目睹地方效尤，屋材树竹，米谷椅卓，哄然瓜分而去。余仲弟稍稍护持，终又归诸豪强矣。揆厥所由，海山原无贯盈大罪，祇其世居傍江，盐盗出没，逮健仆壮子，恃势放恣。一等游惰顽民，或赁屋佣保，或佃种栖息，私相依藉。而海山漫不检察，此辈一有败露，人皆指称窟穴，腾播人耳，疑信无凭，遽为士流所唾弃。怨家又起而装诬之，以致上官亦骇于耳目，三人市虎，不能免也。枝缠蔓结，仆辈悉名大盗，日夜狂奔，远离为幸。于是屋居不守，人人得以攘夺之而不问也。海山兀处邑旅，攻击殆无虚日，两子诸仆相继瘐死狱中，尸棺暴露，行道酸辛。视诸田宅，特身外长物耳，奚暇争执耶！非不欲也，势不可也，一旦有此大变。或曰足以惩官豪，然实有以煽刁恶，钞没之权，细人得擅以肥家，恐非清明世界所宜见也。时在嘉靖丙寅之春仲三月。又见有刊成一册云稔恶略者，中载海山题拂水岩亭春联云：「无边风月供嘲弄，有主江山孰翦裁。」欲坐以谋为不轨，其它虚实，姑不暇论，不轨之谋，何容易以陷人耶？海山上耿兵宪诗有「官如曾母虽投杼，家诵参乎岂杀人」之句，亦可怜矣。

　今古敦谊仆
浙钱塘田学宪汝成撰阿寄传云：「阿寄者，淳安徐氏仆也。徐氏昆弟别产而居，伯得一马，仲得二牛，季寡妇得阿寄。阿寄年五十余矣，寡妇泣曰：『马则乘，牛则耕，踉跄老仆，乃费我藜羹。』阿寄叹曰：『噫！主谓我力不若牛马耶？』乃画策营生，示可用状，寡妇悉簪珥之属得银一十二两畀寄，寄则入山贩漆，期年而三其息，谓寡妇曰：『主无忧，富可立致矣。』又二十年，而致产数万金，为寡妇嫁三女婚两郎，赍聘皆千金。又延师教两郎，既皆输粟为太学生，而寡妇则阜然财雄一邑矣。顷之，阿寄病且死，谓寡妇曰：『老奴马牛之报尽矣。』出枕中二楮，则家计巨细，悉均分之，曰：『以此遗两郎君，可世守也。』言讫而终。徐氏诸孙或疑寄私蓄者，窃启其箧，无寸丝粒粟之储焉。一妪一儿，仅敝缊掩体而已。呜呼！阿寄之事，予盖闻之俞鸣和云。夫臣之于君也，有爵禄之荣，子之于父也，有骨肉之爱，然垂缨曳绶者，或不讳为盗臣，五都之豪，为父行贾，匿良献苦，否且德色也。乃阿寄村鄙之民，衰迈之叟，相嫠人，抚髫种，而株守薄业，户祚雕落，沟壑在念，非素闻诗礼之风心激宠荣之慕也，乃肯毕心殚力，昌振镃基，公尔忘私，毙而后已，是岂寻常所可及哉！鸣和又曰，阿寄老矣，见徐氏之族，虽幼必拜，骑而遇诸涂，必控勒将数百武以为常。见主母不睇视，女使虽幼，非传言不离立也。若然即缙绅读书明礼义者何以加诸？移此心也，以奉其君亲，虽谓之大忠纯孝可也。」
</div>
    <div class="pagination">
<a href="戒庵老人漫笔_page14.html">上一页</a><span>...</span><a href="戒庵老人漫笔_page10.html">10</a><a href="戒庵老人漫笔_page11.html">11</a><a href="戒庵老人漫笔_page12.html">12</a><a href="戒庵老人漫笔_page13.html">13</a><a href="戒庵老人漫笔_page14.html">14</a><span class="current-page">15</span><a href="戒庵老人漫笔_page16.html">16</a><a href="戒庵老人漫笔_page17.html">17</a><a href="戒庵老人漫笔_page18.html">18</a><a href="戒庵老人漫笔_page19.html">19</a><a href="戒庵老人漫笔_page20.html">20</a><span>...</span><a href="戒庵老人漫笔_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
