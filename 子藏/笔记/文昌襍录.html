<!DOCTYPE html>
<html>
<head>
    <meta charset="UTF-8">
    <title>文昌襍录 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文昌襍录 - 第 1 页/共 4 页</h1>
    <div class="content">　　钦定四库全书　　　　　子部十
　　文昌襍録　　　　　　　　杂家类三【杂説之属】提要
　　【臣】等谨案文昌襍録六卷宋厐元英撰元英字懋贤单州人丞相籍之子官朝散大夫王士祯尾集作文英者误也元丰壬戍元英官主客郎中在省四年时官制初行所记一时闻见朝章典故为多通典载尚书省为文昌天府故以名书其中所载如以尧舜对天地为李矩问李演事攷范镇东斋记事以为此杨亿校士时事岳珂桯史以为欧阳修知贡举时事珍席放谈以为南唐时汤悦妹壻问悦事与各书互异又以虎子为出于李广射虎事不知孔安国为侍中以儒者不执虎子而执唾壶其事已见李广之先未免稍有舛误至其时朝廷典礼百官除拜其时日之先后异同多有可以证宋史之舛漏者原本六卷后有补遗六条故宋史艺文志作七卷又自为防记其入省及作书嵗月首有宋卫传序自明以来仅抄本流传近始刻本然其中如新定仪制宰相两省侍郎尚书左右丞皆朱衣吏双引一条与下文膳部鲁郎中言万州南山一条又崔豹古今注蛱蝶大者名凤子一条与下文西京襍记玉搔头一条皆自为条今合而为一又书中注阙文者四条卷二十三曰以原庙奉安礼成宴百官于紫宸殿酒九下注阙字下一条经陈长文上注阙字考卷三晏元献一条昔有相印下注阙字即当接以经陈长文云云下一条行罢敎坊上注阙字即当接上酒九云云是四条本未尝阙特抄本刻本俱误析为四耳王士祯称此书为説部之佳者宋史入故事类盖以所记朝典为多然中间颇渉襍事襍论今改襍家类焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅总　校　官【臣】陆　费　墀












　　文昌杂録序
　　右文昌杂録六卷厐元英懋贤之书也乾道丁亥夏留尹方公刋置建康郡斋懋贤丞相庄敏公之子元丰官制行入尚书为主客郎醇懿有家法多识旧章援证同异穿贯今古当时大制作大典礼祲盛之容进退揖逊罔不与从事故其书事信其著论确观者如班云龙之庭而登羣玉之府昔太史公父子防金鐀石室之书而世本战国策楚汉春秋咸补旧闻之阙后之学者殆将有考于斯六月望左宣教郎新充枢密院编修官卫传书






　　钦定四库全书
　　文昌杂録卷一
　　宋　厐元英　撰
　　元丰壬戍五月朔上御文徳殿视朝仗卫如式既退三省已下职事官各厘新务葢一时之荣遇也
　　初三日诏曰先王以道在天下列而为事陈而为法人各有分然后安官各有守然后治三代以降累世相仍寖迷本原遂乱名实余斯积其流及今朕闵古弗还因时改造是正百职建复六聨先后重轻粗获条次大小贵贱迭相维持差择羣材分委成宪伫观来効共致丕平敢有弗钦将底厥罪新除省台寺监官详定官制所已着所掌职事如被选之人不循分守敢有僭紊其申谕中外违是令者执政官委御史台弹奏尚书已下聼长官纠劾以闻诏自内出非学士之辞也
　　尚书省官左仆射王公珪右仆射蔡公确左丞蒲公宗孟右丞王公安礼吏部尚书李清臣户部尚书安焘四曹阙吏部左选侍郎苏颂右选侍郎何正臣寻出知潭州除李承之戸部左曹侍郎陈安石右曹侍郎李定礼部侍郎谢景温兵部侍郎许将刑部侍郎崔台符工部侍郎熊本郎中员外互置不备员左司郎中吴雍右司员外郎王震吏部郎中曽肇员外郎刘奉世司封员外郎王祖道司勲郎中穆珣考功员外郎范峋蔡京戸部郎中刘珵员外郎黄好谦王陟臣马珫度支员外郎陈珦金部员外郎晁端彦仓部郎中韩正彦礼部郎中刘贽员外郎王子韶祠部郎中赵令铄主客郎中元英忝冐焉膳部郎中鲁有开兵部员外郎潘良器职方员外郎黄萃驾部郎中王钦臣库部郎中林积刑部郎中胡授杜纮都官员外郎韩宗良比部员外郎宇文昌龄司门员外郎王谔工部郎中范子竒员外郎高遵恵屯田员外郎张叙虞部员外郎李闶水部郎中李文卿未逾月而兵部都官屯田三员外相继以病卒于是杜常许安世补兵部员外郎屯田阙六月勑吏部増员外郎一员除文及甫潞公之子也
　　主客所掌诸畨东方有四其一曰高丽出于夫余氏殷道衰弱箕子去之朝鲜是其地也在汉为乐浪郡其二曰日本倭奴国也自以其国近日所出故改之其三曰渤海靺鞨本高防之别种其四曰女贞渤海之别种西方有九其一曰夏国世有银夏绥宥静五州之地庆厯中册命为夏国其二曰董毡居青唐城与回鹘夏国于阗相接其三曰于阗西带葱岭与婆罗门接其四曰回鹘本匈奴别裔唐号回纥居甘沙西州其五曰兹住居延城回鹘之别种其国主自称师子王其六曰天竺旧名身毒亦曰摩伽陀又曰婆罗门其七曰沙门汉炖煌故地其八曰伊州汉伊吾郡也其九曰西州本高昌国汉车师前王之地有高昌城取其地势高人昌盛以为名正观中平其地为西州南方十有五其一曰交趾本南越之地唐交州緫管也其二曰渤泥在京都之西南大海中其三曰拂菻一名大秦在西海之北其四曰住辇在广州之南水行约四十万里方至广州其五曰真腊在海中本扶南之属国也其六曰大食本波斯之别种在波斯国之西其人目深举体皆黒其七曰占城在真腊北其八曰三佛齐葢南蛮之别种与占城为邻其九曰阇婆在大食之北其十曰丹流眉在真腊西其十一曰陀罗离南荒之国也其十二曰大理在海南亦接川界其十三曰层檀柬至海西至胡卢没国南至霞勿檀国北至利吉蛮国其十四曰勿廵舟船顺风泛海二十昼夜至层檀其十五曰俞卢和地在海南又有西南五蕃曰罗龙方张石凡五姓本汉牂牁郡之地又有荆湖路溪洞及卭部黎雅等蛮傜北方曰契丹匃奴也别枢密院朝廷所以待逺人之礼甚厚皆着例録付之有司而诸蕃入贡葢亦无虚歳焉
　　尚书新省兵部未毕凡寓治四所一曰旧三司为仆丞都堂而吏部戸部寓焉二曰旧司农寺戸部右曹寓焉三曰旧尚书省兵部刑部工部寓焉四曰三司使廨舎礼部寓焉日给太官常膳汤茗薪炭有差
　　五月十二日左右仆射赴上于都堂是日郎中员外班迎仆射拜防讫各判祥瑞等三案遂引学士两省官贺于防上御史中丞尚书已下百官班于廷中东西相向引仆射降阶就褥位直省官赞揖朱衣吏引御史中丞出班北向躬致辞贺复位赞拜百官皆拜仆射答拜班退尚书省侍郎已上两省给舎已上御史中丞学士皆御赐寓百官就食幕次
　　七月勑职事官常膳许变料供应葢异恩也
　　礼部王员外脩説文毕作进书表以示同舎仆因言前汉艺文志禆官之説亦自可用有一士人遽云富丞相曽用此故事众人问如何乃曰贪以败官一坐皆笑此与坊州取杜若无以异
　　祠部休假歳凡七十有六日元日寒食冬至各七日天庆节上元节同天圣节夏至先天节中元节下元节降圣节腊各三日立春人日中和节春分社清明上巳天祺节立夏端午天贶节初伏中伏立秋七夕末伏社秋分授衣重阳立冬各一日上中下旬各一日大忌十五小忌四而天庆夏至先天中元下元降圣腊皆前后一日后殿视事其日不坐立春春分立夏夏至立秋七夕秋分授衣立冬大忌前一日亦后殿坐余假皆不坐百司休务焉
　　大忌日百官集于相国寺先至斋院左右廵使御史两赤令夹街宰相过百官立班于庭中宰相揖讫方行香既毕御史台知班复传呼立班而朱衣吏乃曰相公传语请不立班遂退百官见宰相故事皆废独此仅存焉礼部侍郎谢公言有一养珠法以今所作假珠择光莹圆润者取稍大蚌蛤以清水浸之伺其口开急以珠投之频换清水夜置月中蚌蛤采月华玩此经两秋即成真珠矣
　　详定礼文所言古者神民不杂礼刑异制故治礼之官常得以治礼事神之官常得以事神如左氏所谓使名姓之后率旧典者为之宗自汉以来治礼事神之官不得其职始杂以他官故后汉志太尉掌郊祀亚献光禄掌三献太尉秦汉用以掌兵今为三公坐论道者也光禄本掌宫殿门戸皆非祠官之任勑今后南北郊执政官为初献礼部尚书侍郎为亚献太常少卿为终献诸祠祭礼部尚书侍郎太常卿迭为初献太常少卿礼部祠部郎中员外郎为亚献太常博士为终献宗庙亲王宗室使相节度使为初献宗室正任以上为亚献终献若南郊宗庙即戸部兵部随所用牲以尚书侍郎荐彻腥熟如常祀即戸部兵部郎中员外郎荐彻文宣王以国子祭酒司业丞博士为三献武成王以祭酒司业为初献亚献终献自如故事差官中祠即礼部祠部郎中员外郎为初亚献太常博士为终献小祠即礼部祠部郎中员外郎与太常博士牙差一献祭马者四皆以太仆卿少七祀皆以太庙令为献官焉
　　七月五日迎气西郊六日孟享太庙皆当差工部郎中荐彻而工部乃轮差水部郎中摄事既授誓于尚书省有司举纠方改差工部员外郎不预誓成直赴祠所监祭使郤之弹劾以闻
　　祠部歳比天下僧尼道士凡二十四万然死者亦常万人按杜牧杭州南亭记文宗语宰相曰古者三人共食一农人今加兵佛一农人乃为五人所食武宗防昌五年出四御史按行天下凡除寺四千六百僧尼并女冠二十六万五百葢自有唐以来数常如此何其盛哉中书丞相蔡公太夫人康寜门下侍郎章公尊亲以通议大夫致仕户部尚书安公具庆重茵列鼎可以言荣养矣
　　凡三省官假日唯接见賔客不许出谒新制也
　　七月二十八日以国史成曲宴于垂拱殿两省给舎以上尚书省侍郎已上学士御史中丞观察使并赴奏教坊乐酒七行皆供御杏仁葢非常例也
　　礼部王员外言今谓面油为玉龙膏大宗皇帝始合此药以白玉碾龙合子贮之因以名焉又云昔于孙四皓家得七寳数尺皆以七寳纵横编缀工巧不可名言也
　　右屯卫将军孙守彬家冨于财置酒模于明徳坊常有四老人饮其上俗有四皓之名
　　礼部刘郎中莘老言昔年郓州进士李矩赴公试问同人李演云尧舜如何可以对天地否演对云似此疑惑事切不可用闻者无不大噱
　　余昔知安州见时丙推官言罗恺初及第郑獬在翰林以诗贺之恺以公状为谢具位诗一篇右伏尊慈特有宠惠感荷之至但切下情郑云頼此诗不是公用都下莫不传以为笑也
　　八月壬子文徳殿宣制授皇子彰武军节度使开府仪同三司进封延安郡王昭容朱氏进位贤妃三省及在京应职事官皆赴班集寄禄官不与焉
　　三佛齐注辇国朝贡见延和殿引至柱外跪撒金莲花真珠龙脑于御坐前谓之撒殿初至阙先具陈请诏方许之
　　新定仪制宰相两省侍郎尚书左右丞皆朱衣吏两人双引枢密院官紫衣吏一人前导御史中丞知杂御史亦朱衣吏两人双引尚书侍郎学士待制两省给舎已上并朱衣吏一人引
　　膳部鲁郎中言昔知万州南山甚秀去城三十里逺望如妇人簪花之状州中谓之真女石登山视之即一石觜上有紫荆一枝州中女子至七八十不嫁者夫死义不再行葢有真女之风焉
　　礼部王员外言昔在金陵有一士子为鱼鲠所苦累日不能饮食忽见卖白饧者因买食之顿觉无恙然后知饧能治鱼鲠也后见孙真人书已有此方矣余知安州有鼎州通判桞应辰为余传治鱼鲠法以倒流水半盏先问其人使之应吸其气入水中面东诵元亨利贞七遍吸气入水饮少许即差亦尝试之甚验
　　礼部谢侍郎言亁山药法刮去皮以厚纸裹挂于风中最良又置焙笼中下铺茅数寸以防火烘之亦佳作汤防如新者乳香最难研先置壁罅中日许入鉢乃不粘祠部赵郎中亦云研乳香取指甲三两片置鉢中尤易末尔
　　考功蔡员外超授起居郎其季卞方为右史兄弟并直螭堦士林竦羙焉
　　旧三司勾院井泉最苦熙寜中三司火始引金水河注省中去井差近未逾年遂为甘泉名著都下品第一因知水脉流通者无不甘冽云
　　元防之诗云松门待制应全逺药树监搜可得知葢有唐宣政殿为正衙殿廷东西有四松松下待制官立班之地旧图至今犹存
　　按开成元年正月诏以入閤日次对官班退立于东堦松树下须宰臣奏事毕齐至香案前各言本司事虽紫宸殿亦有松树为待对官立位六殿门外有药树监察御史监搜之位在焉唐制百官入宫殿门必搜监察所掌也太和元年诏曰自魏晋以降叅用霸制虚仪搜索因习尚存朕方推表大信寘人心腹况吾台宰又何间焉自今已后坐朝众寮既退宰臣复进奏事其监搜宜停
　　戸部王员外言元昆驾部郎中比自长安归擕药树数株至京师其叶葱翠可爱于今关右颇多人罕识者汉制以侍中执虎子礼部王员外因读西京杂记云汉朝以玉为虎子以为便器使侍中执之行幸以从又知虎子以玉为之也
　　李广猎于山之北射虎断其髑髅以为枕云服猛也又铸铜象形为溲器示厌服之故谓之虎子云
　　礼部刘郎中借东京记云相国寺前有公子亭临汴水大中祥符七年徙近西北直景灵宫即魏公子无忌胜槩之地也天清寺繁台梁孝王常按歌吹台阮公诗云驾言发魏都南向望吹台箫管有遗音梁王安在哉后有繁氏居其侧里人呼为繁台芳林园太宗在藩邸特赐其地为园或传周世宗时已为园太祖自陈桥入京驻于此范质等谒见焉开寳寺上方院即夷门山院有唐令狐绹读书堂初令狐楚镇宣武绹随侍读书于此后复为节度使图像今不复存也
　　膳部鲁郎中言昔年陈州有女妖自云孔大娘毎昏夜于皷腔中与人语言尤知未来事时故相晏元宪公守陈方制小辞一阕修改未定而孔大娘已能歌矣又何怪也
　　九月一日法酒库内酒坊诣内东门进新酒遂以颁近臣有差前数日膳部光禄寺皆尝酒举旧例也诏吏部増员外郎一员以丰稷充而稷以昨任台官曽弹奏执政乞辞新命许之刑部増二员以韩晋卿为郎中莫君陈为员外郎以吕和卿为考功员外郎补蔡京阙未几胡援卒
　　礼部王员外言崔豹古今注蛱蝶大者名鳯子然辞人罕用余读唐韩偓诗有鵞儿唼啑雌黄觜鳯子轻盈腻粉腰正为蝶也西京杂记汉武帝过李夫人以玉簪搔头自授宫中搔头皆以玉玉搔头之名起于此
　　余奉使北辽至松子岭旧例互置酒行三时方穷腊坐上有北京压沙梨冰冻不可食接伴使耶律筠取冷水浸良久冰皆外结已而去梨已融释自尔凡所擕柑橘之类皆用此法味即如故也
　　余本部掌朝贡録见至道中大食国满希宻遣男进贡云彼国但出犀象诏问以何法可取对云象用象媒诱致以绳渐羁之犀则使人卧大树操弓矢伺其至射而杀之其小者不须弓矢亦可捕获于阗国城之东有白玉河西有緑玉河次西有乌玉河其源同出昆仑山在其国西千三百余里毎歳至七八月水小之后取玉于河谓之捞玉阇婆国方言谓真珠为没爹虾啰谓牙为家凌谓玳为家啰谓香为昆炖芦麻谓犀为低密云
　　今歳时人家作饧蜜油煎花果之类葢亦旧矣楚辞招魂云粔籹蜜饵有餦餭些粔籹以蜜和米麫煎熬餦餭饧也中书赵舎人云方言饵餻也今餻是
　　礼部王员外言昔见朝议大夫李冠卿説扬州所居堂前杏一窠极大花多而不实适有一媒姥见如此笑谓家人曰来春与嫁了此杏冬深忽擕酒一樽来云是婚家撞门酒索处子裙一腰繋杏上已而奠酒辞祝再三家人莫不笑之至来春此杏结子无数江淮亦多有嫁橘法不知是何术也
　　兵部杜员外言今关中有白蕤棫朴也芃芃丛生民家多采作薪且言烟与他木异尝取试之其烟上直如线高五七大不絶诗所谓薪之槱之物虽防可以升燎于上帝亦苹蘩蕰藻之谓邪
　　礼部谢侍郎因诵杜甫诗五夜漏声催晓箭坐客言午夜子夜之义如何余因言顔之推家训或问一夜何故五更更何所训答曰汉魏以来谓为甲夜乙夜丙夜丁夜戊夜又云一鼓二鼔三鼓四鼔五鼓亦云一更二更三更四更五更皆以五为节西都赋亦云卫以严更之署所以尔者假令正月建寅斗柄夕则指寅晓则指午矣自寅至午凡歴五辰冬夏之月虽复长短参差辰间辽濶盈不至六缩不至四进退常在五者之间更歴也故曰五更午夜子夜之义葢亦如此
　　九月以工部郎中范子竒充陜西转运使边事毕如故以知湖州唐淑问为吏部员外郎是月曽肇以忧去官礼部谢侍郎言昨以諌议大夫知潭州歳正月家人迎紫姑神为戏是时官制未颁陞改之名莫有知者家人戯问紫姑将来迁何官乃画地作太中字了不详所以明年遂改太中大夫唐义问家事紫姑最灵在京南问得何差遣写京西转运四字已而果除京西转运判官何其异邪
　　刘敬叔异苑曰紫姑本人家妾为大妇所妬正月十五日感激而死故世人作其形于厠以迎之












　　文昌杂録卷一
　　钦定四库全书
　　文昌杂録卷二
　　宋　厐元英　撰
　　十月以天章閤待制王克臣为工部侍郎熊本知桂州故也以水部郎中李文卿为司门郎中以司门员外郎王谔为水部员外郎以曽伉为吏部员外郎以太仆少卿吴安持为驾部郎中仍专緫牧租劵马事
　　尚书省凡六曹二十四司除告身帐目外一百六十八案吏额一千四十三人緫五月六月文书一十二万三千五百余件天下之事莫不上于尚书宜其多之如此也
　　余读唐防要贞观十五年太祖遣新州刺史高表仁持节至倭国古倭奴国也在新罗东南居大海中表仁浮海数月方至自云路经地狱之门亲见其上气色蓊郁又闻号呌锤鍜之声甚可畏惧世之言地狱者多矣信非妄邪
　　二十日国忌相国寺行香同集金部晁员外问殿上鸱吻义如何余因言唐开元十五年七月四日震兴教门两鸱吻栏槛及柱灾苏冕駮曰东海有鱼虬尾似鸱因以为名喷浪则降雨汉栢梁殿灾越巫上厌胜之法及大起建章宫遂设鸱鱼之像于屋脊又画藻井于梁上用厌火祥今呼之为鸱吻岂不谬哉防尾之説葢如此驾部王郎中言唐李肇国史补云宰相相谓为堂老及元载与常衮唱和诗有堂老之称信李肇之不妄也礼部王员外因问唐宰相宿直否余言唐制宰相毎日一人宿直开元二年姚崇为紫防令崇年位已高时亦违其直次所由吏数持直簿诣之崇题其簿曰告直令史遣去又来必欲取人有同司命老人年事终不拟当诸官欢笑不复逼以直十一年停宰相宿直见防要此其证也
　　景灵宫神御殿成牓名皆上亲制宣祖曰天元后殿曰太姑太祖曰皇武后殿曰俪极太宗曰大定后殿曰煇徳真宗曰熙文后殿曰衍庆仁宗曰羙成后殿曰继仁英宗曰治隆将以十一月五日奉安丞相执政官分充礼仪使仗卫如式
　　礼部王员外因言和诗最为难唯唐贤尤工于此贾至早朝大明宫曰银烛朝天紫陌长禁城春色晓苍苍千条弱桞垂青百啭流莺绕建章劒佩声随赤墀歩衣冠气染御炉香共沭恩波鳯池里终朝染翰侍君王王维和云綘帻鸡人送晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢湏裁五色诏佩声归向鳯池头杜甫和云五夜漏声催晓箭九重春色醉仙桃旌旗日暖龙蛇动宫殿风防燕雀高朝罢香烟擕满袖诗成珠玉在挥毫欲知世掌丝纶羙池上于今有鳯毛三篇皆用鳯池事唯工部尤出于二公昨建三省待漏院书此诗为屏风焉
　　三省枢密院皆执政官一人脩时政记按唐永徽已后左右史唯得对仗承防伏下已后谋议皆不叅闻文昌左丞姚璹以为帝王谟训不可遂无记述若不宣自宰相即史官疎逺无得而书之遂表请仗下所言军国政要即宰相一人撰録号为时政记自璹始也
　　二十四司郎官各轮当本曹宿直凡假日若直夜四部文书皆得施行而用当直郎官印按唐故事除吏兵部外共用督省印至大厯二年二月九日初备文昌台二十四司印本司郎官主之归则収于家建中三年左丞赵涓始令纳于直防其假日及不入日即用当直郎官本司印余印都不开此亦前事之比也
　　余读江南録邱孟阳有赋名尝梦有一官人延入一第中具饮其傍几上有书一卷孟阳因展读谓曰斯乃吾所述赋藁何至兹乎其人曰昔公焚之时吾得之矣孟阳因就求之答曰他日若至衡山必当奉还后官至衡州茶陵令乞致仕卒于衡州今世言焚故书必毁而后燔之葢可信也
　　礼部谢侍郎言尝游庐山天池菩萨崖夜至亭上其下数十仞忽见两灯闪闪相去数里许俄而灯自下而上渐傍崖口直外亭上数丈复下至崖分数星而散礼部王员外亦言昔见刘定説曽至此崖夜半白烟起于崖中既明如水中月影滉漾不定彼人云现银色世界顔之推所谓千里寳幢百由旬座化成净土踊生妙塔岂虚语哉
　　御史台言文徳视朝仪兵部侍郎与吏部侍郎东西相向对立搢笏出班簿置笏上葢因唐制武选在兵部今吏部左选掌文官右选掌武官请今后视朝以吏部左右选侍郎分立殿廷诏可
　　礼部谢侍郎言昔有一军校与赵韩王同甲月日时亦同韩王每迁拜此校亦略有转补或大有锡赉亦湏薄有霑赐然韩王防疾此校必剧病或薄谪必大受笞辱福常轻而灾常重岂君子小人理固如此邪抑亦偶然邪
　　御史中丞知杂事礼上祥瑞案三道皆判记谘不见出何故事驾部王郎中云谘亦诰之义如尚书省案式郎中侍郎判六谘名示之类记未详余以谓尚书省案式至尚书亦曰依判谘注非通仆射判者不湏谘至仆射但书依判而已然则记谘者恐是应记谘于上也亦未知果是否
　　卤簿内皁纛葢旄头之遗象光武纪汉官仪曰旧选羽林为旄头被髪先驱魏文帝列异传曰秦文公时梓树化为牛以骑撃之骑不胜或堕地髻解被髪牛畏之入水故秦因是置旄头骑使先驱旄头之遗象葢如此十一月四日午时四刻殿中细仗金吾旗幡僧道威仪教坊乐奉引列圣神御自天章閤出晨晖门赴集英殿上歩出集英门每神御歩至右承天门奉迎至慈圣光献太皇太后上雨泣前导于时日景晏温皆以谓恭孝所感初五日鸾驾仪卫太常鼓吹凡四千人奉引赴景灵宫上歩出宣徳门上香再拜仍却拜褥初六日车驾诣宫行朝谒之礼至继仁殿上出小次悲哽酌献毕号恸久之在列莫不凄怆是日防有云物前此芝产天元殿栱初八日宰相率百官诣东上閤门奉表称贺故礼部王员外表辞云考宫之日灵芝秀于虹梁荐鬯之辰庆云承于玉宇用此事也初八日文徳殿宣赦文应神御殿绘像文武臣僚与子孙一人初品官续功臣之后圣泽无穷公卿之家何以为报耶
</div>
    <div class="pagination">
<span class="current-page">1</span><a href="文昌襍录_page2.html">2</a><a href="文昌襍录_page3.html">3</a><a href="文昌襍录_page4.html">4</a><a href="文昌襍录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
