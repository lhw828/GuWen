<!DOCTYPE html>
<html>
<head>
    <meta charset="UTF-8">
    <title>太平广记 - 第 92 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 92 页/共 228 页</h1>
    <div class="content">　　常衮之任福建也有僧某者善占色言事若神衮惜其老命弟子就学其术僧云此事天性非可造次爲某尝于君左右见一人可敎遍招得小吏黄彻焉衮命就学老僧遂于闇室中致五色防于架令自取之曰世人皆用眼力不尽但熟看之旬日后依稀认其白者后半岁看五色即洞然而得矣命之曰以若闇中之视五防廻之白昼占人因其方诀且言后代当无加也李吉甫云黄彻之占许之亚也【出传载】
　　刘禹锡
　　賔客刘禹锡爲屯田员外郎时事稍异旦夕有腾趠之势知一僧术数极精寓日邀之至省方欲问命报韦秀才在门公不得已且见令僧坐下韦秀才献卷已略省之意气殊旷韦觉之乃去却与僧语僧不得已吁叹良乆乃曰某欲言员外必不惬如何公曰但言之僧曰员外后迁乃本行正郎也然须待适来韦秀才知印处置公大怒揖出之不旬日贬官韦秀才乃处厚相也后二十余年在中书爲转屯田郎中【出幽闲鼓吹】
　　郑朗
　　郑朗相公初举遇一僧善占色谓曰君贵极人臣然无进士及第之分若及第则一生厄塞既而状元及第贺客盈门唯此僧不至及重试退黜唁者甚众而此僧独贺曰富贵在里既而竟如所卜【出摭言】
　　令狐绹门僧
　　令狐赵公绹在相位马举爲泽潞小将因奏事到宅防公有一门僧善声色偶窥之谓公曰适有一军将参见相公是何人公以举名语之僧曰窃视此人他日当与相公爲方鎭交代公曰此边方小将纵有军功不过塞垣一鎭奈何与老夫交代僧曰相公第更召与语贫道爲细看公然之既去僧曰今日看更亲切并恐是汴公于是稍接之矣咸通九年公鎭维举破厐勋有功先是懿宗面许功成与卿州既而难于爽信却除举淮南行军司马公闻之即处分所司排比迎新使羣下皆曰此一行军耳公乃以其事白之果如所言【出摭言】
　　僧处
　　僧处习禅于武当山王建微时贩鹾于均房间仍行小窃号曰贼王八处见而勉之曰子他日位极人臣何不从戎别图功业而夜游昼伏沽贼之号乎建感之投忠武军后建在蜀拥门徒入蜀爲搆精舍以安之即觉禅院也江西钟傅微时亦以贩鹾爲事遇上蓝和尚敎其作贼而尅洪井自是加敬至于军府大事此僧皆得参之也【出北梦琐言】
　　范氏尼
　　天寳中有范氏尼乃衣冠流也知人休咎鲁公顔眞卿妻党之亲也鲁公尉于醴泉因诣范氏尼问命曰某欲就制科再乞师姨一言范氏曰顔郎事必成自后一两月必朝拜但半年内愼勿与外国人争竞恐有谴谪公又曰某官阶尽得及五品否范笑曰邻于一品顔郎所望何其卑鲁公曰官阶尽得五品身着绯衣带银鱼儿子补斋郎某之望满也范尼指坐上紫丝布食单曰顔郎衫色如此功业名节称是夀过七十已后不要苦问鲁公再三穷诘范尼曰顔郎聪明过人问事不必到底逾月大酺鲁公是日登制科髙等授长安尉不数月迁监察御史因押班中有諠哗无度者命吏録奏次即哥舒翰也翰有新破石堡城之功因泣诉宗宗坐鲁公以轻侮功臣贬蒲州司仓验其事迹歴歴如见及鲁公爲太师奉使于蔡州乃叹曰范师姨之言吾命悬于贼必矣【出戎幕闲谈】
　　任之良
　　任之良应进士举不第至关东店憇食遇一道士亦从西来同主人歇之良与语问所从来云今合有身名称意何不却入京任子辞以无资粮到京且无居处道士遂资钱物并与一帖令向肃明观本院中停之良至京诣观安置偶见一道士读经谓良曰太上老君二月十五日生因上表请以元皇帝生日燃灯上皇览表依行仍令中书召试使与一官李林甫拒乃与别敕出身【出定命録】
　　殷九霞
　　张侍某爲河南乌重裔从亊同幕皆是名辈有道流殷九霞来自青城山有知人之鉴乌公问已年夀官禄九霞曰司徒贵任藩服所望者秉持钧轴封建茅土唯在保守庸勲苞贮仁义享福隆厚殊不可涯既而遍问賔僚九霞曰其间必有台辅时乌公重一裴副使应声曰裴中丞是宰相否九霞曰若以目前人事言之当如尊防以某所观却不在此时夏侯相孜爲馆驿巡官且形质低瘁乌因戏曰莫是夏侯巡官对曰司徒所言是矣乌公抚掌而笑曰尊师莫错否九霞曰某山野之人早修道无意于名宦金玉葢以所见任眞而道耳乌公曰如此则非某所知也然其次贵达者爲谁曰张支使虽不居廊庙履歴清途亦至荣显既出遂造张侍所居从容谓曰支使神骨清爽气韵髙迈若以绂冕累身止于三二十年居于世俗傥能摆脱嚣俗相随学道即二十年内白日上升某之此行非有尘虑实亦寻访修眞之士耳然阅人甚多无如支使者张以其言意浮濶但唯唯然将去复来情甚恳至审知张意不廻颇甚嗟惜因畱药数粒并黄书一缄而别云药服之可以无疾书纪宦途所得每一迁转密自啓之书穷之辰当自相忆其后谯公显赫令名再居台张果践朝列出入台省佩服朱紫亷察数州书载之言靡不详悉年及三纪时爲户部侍郎之所存葢亦无几虽名位通显而齿发衰退每以道流之事话于亲知追想其风莫能及也【出剧谈録】
　　相手板庾道敏
　　宋山阳王休祐屡以言话忤顔有庾道敏者善相手板休祐以手板托言他人者庾曰此板乃贵然使人多忤休祐以褚渊详密乃换其手板别白褚于帝前称下官帝甚不悦【出酉阳杂俎】
　　李参军
　　唐李参军者善相笏知休咎必验皆呼爲李相笏盐铁院官陆遵以笏视之曰评事郎君见到陆遵笑曰是子侄否曰是评事君陆君曰足下失声名矣某且无儿乃更将出下看必有错陆君甚薄之以爲诈陆君先有歌姬在任处其月有姙分娩果男子也【阙】
　　龙复本
　　开成中有龙复本者无目善听声揣骨每言休咎无不必中凡有象简竹笏以手捻之必知官禄年夀宋祁补阙有盛名于世缙绅之士无不倾属屈指翘足期于贵达时永乐萧相寘亦居谏署同日诣之授以所持竹笏复本执萧公笏良乆置于案上曰宰相笏次至宋补阙者曰长官笏宋闻之不乐萧曰无慿之言安足介意经月余同列于中书候见宰相时李朱崖方秉钧轴威鎭朝野未见间伫立闲谈互有谐谑顷之丞相遽出宋以手板障面笑未巳朱崖目之顾左右曰宋补阙笑某何事闻之者莫不心寒股栗未旬日出爲清河县令岁余遂终所任其后萧公歴清途自浙西观察使入判户部非乆遂居廊庙俱如复本之言也【出剧谈録】






　　太平广记卷二百二十四
　　钦定四库全书
　　太平广记卷二百二十五
　　伎巧一
　　因只国　　　葛由　　　　鲁般
　　弓人　　　　燕巧人　　　云明台
　　淫渊浦　　　新丰　　　　张衡
　　王肃　　　　凌云台　　　陈思王
　　呉夫人　　　区纯　　　　水芝欹器兰陵王　　　僧灵昭　　　七寳镜台因只国
　　周成王五年有因只国去王都九万里来献女功一人善工巧体貌轻洁披纎罗绣縠之衣长袖脩裾风至则结其衿带恐飘飖不能自止也其人善织以五色丝内口中引而结之则成文锦其国人又献云昆锦文似云从山岳中出也有列堞锦文似云霞覆城雉楼堞也有杂珠锦文似贯佩珠也有篆文锦文似大篆之文也有列明锦文似罗列灯烛也幅皆广三尺其国丈夫皆勤于耕稼一日锄十顷之地又贡嘉禾一茎盈车故时俗四言诗曰力耕十顷能致嘉颖【出拾遗记】
　　葛由
　　葛由蜀羗人能刻木爲羊卖之一旦乘羊入蜀城蜀之豪贵或随之上绥山绥山高峻在峨眉之西随者皆得道不复还故里语曰得绥山一桃虽不能仙亦足以豪山下多立祠焉【出法苑珠林】
　　鲁般
　　鲁般炖煌人莫详年代巧侔造化于凉州造浮图作木鸢每击楔三下乘之以归无何其妻有姙父母诘之妻具说其故其父后伺得鸢楔十余下乘之遂至呉防呉人以爲妖遂杀之般又爲木鸢乘之遂获父尸怨呉人杀其父于肃州城南作一木仙人举手指东南呉地大旱三年卜曰般所爲也赍物巨千谢之般爲断其一手其月呉中大雨国初土人尚祈祷其木仙六国时公输班亦爲木鸢以窥宋城【出酉阳杂俎】
　　弓人
　　宋景公造弓九年乃成而进之弓人归家三日而卒葢匠者心力尽于此弓矣后公登兽圏之台用此弓射之矢越西霸之山彭城之东余劲中石饮羽焉【出淮南子】
　　燕巧人
　　燕王徴巧术人请以棘之端爲沐母猴母猴成巧人曰人主欲观之必半岁不入宫不饮酒食肉而霁日出视之宴隂之间而刺之母猴乃可见矣燕王恩养不能观也【出艺文聚】
　　云明台
　　始皇起云明台穷四方之珍木捜天下之巧工南得烟丘碧郦水燃沙贲都朱泥云冈素竹东得葱峦锦栢缥檖龙杉寒河星柘岏山云梓西得漏海浮金浪渊羽璧涤嶂霞桑沈塘员筹北得防阜干漆隂坂文梓寒流黑魄闇海香琼珍异是集有二人皆腾虚椽木运斤斧于空中子时起功至午时已毕秦人皆谓之子午台也亦言于子午之地各起一台二说有疑【出拾遗记】
　　淫渊浦
　　日南之南有淫泉之浦言其水浸淫从地而出以成渊故曰淫泉也或言此泉甘软男女饮之则淫其水小处可滥觞褰渉大处可方舟沿泝随流屈其水激石之声似人之歌笑闻者令人淫动故俗谓之淫泉时有鳬鴈色如金羣飞戏于沙濑罗者得之乃眞金鳬也昔秦破骊山之坟行野者见金鳬向南而飞至淫泉寳鼎元年张善爲日南太守郡民有得金鳬以献太守张善善博识多通考其年月即是秦始皇墓金鳬也昔始皇爲塜敛天下瓌异生殉工人倾逺方竒寳于塜中爲江海川渎及列山岳之形以沙棠沉檀爲舟檝金银爲鳬鴈以琉璃杂寳爲鱼又于海中作玉象鲸鱼衔火珠爲星以代膏烛光出塜间精灵之伟也皆生埋巧匠于塜里又列灯烛如皎日焉先所埋工匠于塜内至被开时皆不死巧人于冢里琢石爲龙凤仙人之像及作碑文辞赞汉初发此冢验诸史传皆无列仙龙凤之制则知生埋匠者之所作也后人更写此碑文而辞多怨酷之言乃谓怨碑史记略而不録矣【出拾遗记】
　　新丰
　　高祖既作新丰并移旧社街巷栋宇物色如旧士女老幼相擕路首各知其室放犬羊鸡鸭于通衢望途亦竞识其家匠人胡寛所爲也移者皆喜其似而怜之故加赏赠月余致累百金【出西京杂记】
　　张衡
　　后汉张衡字平子造候风地动仪以精铜铸之圆径八尺葢合隆起形如酒罇饰以篆文及山鸟兽之状中有都柱傍行八道施关发机外八龙首各衔铜丸下有蟾蜍张口承之其牙机巧制皆隐在罇中覆葢周密无际如有地震则罇动机发龙吐丸而蟾蜍衔之震动激伺者因此觉知一龙发机而七首不动寻其方面乃知震动之所在仪之合契若神自书典所记未之有也曾一龙发机而地不动京师学者初咸怪其无徴数日驿至果地动于是皆服其神妙【出后汉书】
　　王肃
　　王肃造逐防丸以铜爲之昼夜自转【出酉阳杂俎】
　　凌云台
　　凌云台楼观极精巧先称平众材轻重当宜然后造构乃无锱铢相揭台虽高峻恒随风揺动而终无崩殒魏明帝登台惧其势危别以大材扶持之楼即便頽壊论者谓轻重力偏故也【出世说】
　　陈思王
　　魏陈思王有神思爲鸭头杓浮于九曲酒池王意有所劝鸭头则廻向之又爲鹊尾杓柄长而王意有所到处于罇上镟之鹊则指之【阙】
　　呉夫人
　　呉主赵夫人赵达之妹也善画巧妙无双能于指间以彩丝织爲云龙虬凤之锦大则盈尺小则方寸宫中谓之机绝孙权常叹魏蜀未夷军旅之隙思得善画者使图作山川地势军阵之像达乃进其妹权使写九州江湖方岳之势夫人曰丹青之色甚易歇灭不可乆寳妾能刺绣列万国于方帛之上写以五岳河海城邑行阵之形乃进于呉主时人谓之针绝虽刺木猴云梯飞鸢无过此丽也权居昭阳宫倦暑乃褰紫绡之帷夫人曰此不足贵也权使夫人指其意思焉答曰妾欲穷虑尽思能使下绢帷而清风自入视外无有蔽碍列侍者飘然自凉若驭风而行也权称善夫人乃防发以神胶续之神胶出郁夷国接弓弩之断者百断百续乃织爲罗縠累月而成裁之爲幔内外视之飘飘如烟气轻动而房内自凉时权尚在军旅常以此幔自随以爲征幕舒之则广纵数丈卷之则可内于枕中时人谓之丝绝故呉有三绝四海无俦其妙后有贪宠求媚者言夫人多耀于人主因而致退黜虽见疑坠犹存録其巧工及呉亡不知所在【出王子年拾遗】
　　区纯
　　大兴中衡阳区纯作防市四方丈余开四门门有木人纵四五防于中欲出门木人辄以椎椎之【出晋阳秋】
　　水芝欹器
　　西魏文帝造二欹器其一爲二仙人共持一鉢同处一盘葢有山山有香气别有一仙人持一金缾以临器上以水灌山则出于缾而注于器烟气通发山中谓之仙人欹器也其一爲二荷同处一盘相去盈尺中有芙蓉下埀器上以水注芙蓉而盈于器又爲鳬鴈蟾蜍以饰之谓之水芝欹器二盘各有一牀一鉢鉢圆而牀方中有人焉言三才之象也器如觥形满则平溢则倾置之前殿以警满盈焉【阙】
　　兰陵王
　　北齐兰陵王有巧思爲舞胡子王意欲所劝胡子则捧盏以揖之人莫知其所由也【出朝野佥载】
　　僧灵昭
　　北齐有沙门灵昭甚有巧思武成帝令于山亭造流杯池船每至帝前引手取杯船即自住上有木小儿抚掌遂与丝竹相应饮讫放杯便有木人刺还上饮若不尽船终不去未几灵昭忽拊心疑有刀刺须防吐血而终
　　七寳镜台
　　胡太后使灵昭造七寳镜台合有三十六室别有一妇人手各执鏁才下一关三十六户一时自闭若抽此关诸门咸啓妇人各岀户前【出皇览】






　　太平广记卷二百二十五
　　钦定四库全书
　　太平广记卷二百二十六
　　伎巧二
　　水饰图经　　观文殿　　　刘交
　　张崇　　　　十二辰车　　铜樽
　　殷文亮　　　杨务亷　　　王琚
　　薛眘惑　　　马待封
　　水饰图经
　　帝别敕学士杜寳修水饰图经十五卷新成以三月上已日防羣臣于曲水以观水饰有神八卦出河授伏牺黄龙图出河衔符出洛水鲈鱼衔箓图出翠嬀之水并授黄帝黄帝斋于扈凤鸟降于洛上丹甲灵衔书出洛授苍颉尧与舜坐舟于河凤凰图赤龙载图出河并授尧龙马衔甲文出河授舜尧与舜游河値五老人尧见四子于汾水之阳舜渔于雷泽陶于河濵黄龙黄符玺图出河授舜舜与百工相和而歌鱼跃于水白而长人面鱼身捧河图授禹舞而入河禹治水应龙以尾画地导决水之所出凿龙门疏河禹过江黄龙舟夷苍水使者授禹山海经遇两神女于泉上帝天乙观洛黄鱼双跃化爲黑玉赤文姜嫄于河濵履巨人之迹弃后稷于寒冰之上鸟以翼荐而覆之王坐灵沼于牣鱼跃太子发度河赤文白鱼跃入王舟武王渡孟津操黄钺以麾阳侯之波成王举舜礼荣光幕河穆天子奏钧天乐于池猎于澡津获貉白狐觞西王母于瑶池之上过九江鼋爲梁涂脩国献昭王青鳯丹鹄饮于浴溪王子晋吹笙于伊水鳯凰降秦始皇入海见海神汉高祖隐芒砀山泽上有紫云武帝泛楼船于汾河游昆明池去大鱼之钩游洛水神上明珠及龙髓汉桓帝游河値青牛自河而出曹瞒浴谯水撃水蛟魏文帝兴师临河不济杜预造河桥成晋武帝临防举酒劝预五马浮渡江一马化爲龙仙人酌醴泉之水金人乘金船苍文衔书出洛青龙书出河并进于周公吕望钓磻溪得玉璜文钓卞溪获大鲤鱼腹中得兵钤齐桓公问愚公名楚王渡江得萍实秦昭王宴于河曲金人捧水心劒造之呉大帝临钓台望葛刘备乘马渡檀溪澹台子羽过江两龙夹舟淄丘防与水神战周处斩蛟屈原遇渔父卞随投颍水许由洗耳赵简子値津吏女孔子値河浴女子秋胡妻赴水孔愉放庄惠观鱼郑樵径还风赵炳张葢过江阳谷女子浴日屈原沉汨罗水巨灵开山长鲸吞舟若此等总七十二势皆刻木爲之或乘舟或乘山或乘平洲或乘磐石或乘宫殿木人长二尺许衣以绮罗装以金碧及作杂禽兽鱼鸟皆能运动如生随曲水而行又闲以妓航与水饰相次亦作十二航航长一丈阔六尺木人奏音声击磬撞钟弹筝鼓瑟皆得成曲及爲百戏跳劒舞轮升竿掷绳皆如生无异其妓航水饰亦雕装竒妙周旋曲池同以水机使之竒幻之异出于意表又作小舸子长八尺七艘木人长二尺许乘此船以行酒每一船一人擎酒杯立于船头一人捧酒鉢次立一人撑船在船后二人荡浆在中央绕曲水池廻曲之处各坐侍宴賔客其行酒船随岸而行行疾于水饰水饰行绕池一匝酒船得三遍乃得同止酒船每到坐客之处即停住擎酒木人于船头伸手遇酒客取酒饮讫还杯木人受杯身向酒鉢之人取杓斟酒满杯船依式自行每到坐客处例皆如前法此并约岸水中安机如斯之妙皆出自黄衮之思寳时奉敕撰水饰图经及检挍良工图画既成奏进敕遣寳共黄衮相知于苑内造此水饰故得委悉见之衮之巧性今古罕俦【出大业拾遗】
　　观文殿
　　隋炀帝令造观文殿前两厢爲书堂各十二间堂前通爲閤道承殿每一间十二寳厨前设方五香重牀亦装以金玉春夏铺九曲象簟秋设鳯绫花褥冬则加绵装须弥氊帝幸书堂或观书其十二间内南北通爲闪电牕零笼相望雕刻之工穷竒极之妙金铺玉题绮井华榱辉映溢目每三间开一方户户埀锦幔上有二飞仙当户地口施机轝驾将至则有宫人擎香炉在轝前行去户一丈脚践机发仙人乃下閤捧幔而升閤扇即开书厨亦啓若自然皆一机之力轝驾出埀闭复常诸房入户式样如一其所撰之书属辞比事条贯有序文略理畅互相明发及抄写眞正文字之间无防窜之误装翦华净可谓冠绝今古旷世之名寳自汉已来讫乎梁文人才子诸所撰著无能及者其新书之名多是帝自制每进一书必加赏赐【出大业拾遗】
　　刘交
　　豳州人刘交戴长竿高七十尺自擎上下有女十二甚端正于竿置定跨盘独立见者不忍女无惧色后竟还扑杀【出朝野佥载】
　　张崇
　　唐巧人张崇者能作灰画腰带铰具每一胯大如钱灰画烧之见火即隐起作龙鱼鸟兽之形莫不悉备【出朝野佥载】
　　十二辰车
　　则天如意中海州进一匠造十二辰车辕正南则午门开马头人出四方转不爽毫厘又作木火通铁盏盛火辗转不飜【出朝野佥载】
　　铜樽
　　韩王元嘉有一铜罇背上贮酒而一足倚满则正立不满则倾又爲铜鸠氊上摩之则鸣如眞鸠之声【出朝野佥载】
　　殷文亮
　　洛州殷文亮曾爲县令性巧好酒刻木爲人衣以缯防酌酒行觞皆有次第又作妓女唱歌吹笙皆能应节饮不尽即木小儿不肯把饮未竟则木妓女歌管连催此亦莫测其神妙也【出朝野佥载】
　　杨务亷
</div>
    <div class="pagination">
<a href="太平广记_page91.html">上一页</a><span>...</span><a href="太平广记_page87.html">87</a><a href="太平广记_page88.html">88</a><a href="太平广记_page89.html">89</a><a href="太平广记_page90.html">90</a><a href="太平广记_page91.html">91</a><span class="current-page">92</span><a href="太平广记_page93.html">93</a><a href="太平广记_page94.html">94</a><a href="太平广记_page95.html">95</a><a href="太平广记_page96.html">96</a><a href="太平广记_page97.html">97</a><span>...</span><a href="太平广记_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
