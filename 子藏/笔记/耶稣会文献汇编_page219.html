<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 219 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 219 页/共 368 页</h1>
    <div class="content">普仁截云：地狱不可以有无论，以唯心具造故；亦可以有无论，以唯心具造故。何以言之？盖依於理谓之具，依於事谓之造。以心具故，不可言无也；以心造故，不可言有也。以心自具，非外来故，亦可言有也；以心妄造，非实有故，亦可言无也。若理若事，若具若造，若有若无，总由一心。如是了达，方得免於戏论也。
亦有亦无
昔有俗士问黄蘖和尚：“地狱实有否？”蘖曰：“无”。又问大慧和尚，慧曰：“有”。士曰：“黄蘖和尚道无，和尚为甚说有？”慧曰：“居士有妻子否？”曰：“有”。“黄蘖和尚有妻子否？”曰：“无”。慧曰：“待你到黄蘖和尚地位，自然一切皆无。”故了达明人，说有亦得，说无亦得。
不必执着
岂似汝辈钉钉胶粘，不定执为有，即定执为无。只因智识浅陋，不达事理之关，所以说无，则拨无因果，谓原无地狱，可以不破；说有，则心外有狱，谓是天主所设，坚不可破。据汝见处，地狱定决是有，但不许破狱耳。我辈凡流，不能破且置。
二、洪济：以事理破地狱唯心之妄
驳：
洪济曰：此截沙门本释氏一切唯心之言，而更涉事理以立说也。一切唯心之说之妄，惑世几二千年，人阴受其害而不之觉。截沙门此说，一涉事理，而妄已立见矣。何以言之，盖唯心为思成，妄隐而难见；事理为实有，妄显而易明。
唯心思成之妄
唯心为思成者何？即彼所谓丈室趺坐，眉间放白毫光，结成狮子宝座十万八千，每座高大各十万，由旬之类是也。此盖心思之妄，自说自证，无可稽考。世人罔察，有但闻其神通广大，信之事之，永不觉悟者矣。
地狱实有之理
今截沙门，引证地狱为事理之非实有，而妄遂显者何？盖一家无法则家坏，一国无法则国亡。谓天地大主，无法纪以驭人民，非狂悖之甚者，断不出此言。夫天下事理所原无，人心不能妄使之有；天下事理所实有，人心不能妄使之无。地狱者，天主所以困苦恶逆者之身后，天刑之极，则事理之实有。犹家法以惩忤逆，国法以诛背叛，断断不无者也。截沙门以据理据事实有之地狱，为心具心造，可有可无，其妄岂不立时显著。
当求天主赦免
妄显而障益深，犹云如是了达，方可免於戏论。予谓以地狱为可有可无，此真戏论，殊非了达。果能悟到破狱施食，乃希图斋衬之巧法；诵经持咒，是香花铙鼓之戏场。屏弃不为，怨悔迁改，以息天主之怒罚，仰求大父之慈赦，是名真实了达，方可免於地狱也。
三、张星曜：地狱是天主义罚
张星曜曰：世间事理，有则真有，无则实无，未有岐於两端。又说有，又说无，如汝禅宗之见也。
１、亦有亦无是遁词
此等见解，不过欲状人心难见故说无，欲状人心实有故说有，以为扫去断见常见。故有空手把锄头，步行骑水牛，打从桥上过，桥流水不流之说。此说盛，则一切事理，俱支离鹘突，遮饰躲闪。此苏子瞻所谓设械以应敌，匿形以逃败，窘则推堕洸瀁中。杨升庵谓禅宗自欺欺人之病，子瞻深入冥契，故能为此说也。即如地狱一端，系天主所造以困恶人，有则实有。汝辈不知尊天，浪说唯心具造，不可以有无论，亦可以有无论，此正洸瀁遁词，今一一为剖明。
行善无而造恶有
据汝言依於理谓之具，依於事谓之造。夫具者备具，固有之也；造者创造，始为之也。汝果知心依於理，则心具善不具恶，性善系天主所赋，天命有善而无恶。故《书》言降衷，《中庸》言天命者是也。理与事不可分看，离事之理，则为虚理；离理之事，则为恶事。若心依於事，则能造善，亦能造恶。人皆有自主之心，或陷於气质之偏，则有恶而无善矣，孔子所谓“下愚不移”是也。故知心依於理，则有善无恶，未尝具地狱。汝如何反说以心具故，不可言无。心依於事，则有善有恶，造恶必入地狱，汝如何反说以心造故，不可言有。
有无与觉悟无关
汝又云俗士有妻子，黄蘖无妻子，此言是有无之一定者。依此以论有无，则地狱系善人所无，恶人所有，亦有无之一定者。今汝混言了达明人，说有亦得，说无亦得。故汝论地狱，可言有，亦可言无。汝论妻子，何不亦言黄蘖无妻子亦有妻子，俗士有妻子亦无妻子耶？必如此说，方信汝说有亦得，说无亦得。苐恐黄蘖无妻子，汝说他有妻子不得；俗士有妻子，汝说他无妻子不得。汝宗门言语，亦不得不钉钉胶粘也。故吾即汝言以问汝，汝知大慧言俗士之有妻子，为实有。则知地狱之有，亦为实有。岂得以唯心具造，亦有亦无一语，抹杀天主罚恶之大权哉。盖人之为恶，心始之，身成之也。天主之设地狱，大审判之前，则罚其魂；大审判之后，并罚其身也。使谓自心造恶，因堕地狱则犹可；若谓自心能具地狱而非天主之义罚也，则大谬矣。譬如世人犯法，彼心亦畏刑狱，但未经官司访拿，及差役拘捕，自己万万不肯走入牢狱去也。
地狱实有而不可破
今汝云地狱非实有，不独不达天主罚恶之权，即汝教中破狱之意，亦可不必矣。何则？实有罪人陷於囹圄，方求情赦免，今既非实有，破狱亦妄，安用破为？汝何不思之甚耶？宋陈师道，《后山谈》，载西京崇都寺有僧名善端，酒色自恣。既病，度必死。念地狱果有耶，若有不亦危乎？乃燃香祝之曰，地狱若无，烟当上；有，则当下。既炷，烟下而地裂受之，端大惊失色而逝，夫烟之上升，物性然也。因僧善端之祷，而烟反下降，则地狱之有不诬矣。此时善端之心，正畏入狱。若非实有地狱，非天主命狱魔者驱之，善端能自造自入耶？可见地狱决定是有，但不许破，此是真实事理。汝既知此，又知自己凡流，不能破且置矣。何复纵蒙心，摇唇弄笔耶？
第二节  驳设狱残忍之非
一、普仁截：天主设地狱乃残忍暴厉
普仁截云：只如天主，有意设出地狱，困苦冥魂。若人不奉彼者，即永远拘禁。尽未来际，虽有改过迁善之心，永不许忏悔。虽有盛德神通之力，永不许救援。如是天主，即是恶中之恶。世有此人，必为众所共怒矣。且上帝好生之谓何？而乃残忍暴厉，过於桀纣百千亿倍，有是理乎？
二、洪济：悖逆至高天主当受地狱之罚
背主大罪当受地狱之罚
⑴背叛忤逆是不赦之罪
驳：
洪济曰：欲知此理，须举世间极重不赦之罪，二端并观而截沙门之诬秽彰彰矣。夫君之於臣民也，“普天之下，莫非王土；率土之滨，莫非王臣。”敢有不奉正朔，不输税粮，如是人者，莫逃叛逆之诛。父母之於子也，鞠养乳哺，教诲顾恤，莫大深恩，报施罔极。乃为子者掉臂不认，难免忤逆之罪。
⑵不事天主当受沉论之罚
明此二端，则知天主者，造天覆我，造地载我，日月照临，雨露滋润，万物养育，是造物主实天地之大君也。人皆有此灵性，思灵性从何而有，非如释氏所谓从无始迁劫，生生轮转来也。思我未生之前，未尝有我；迨我生之时，惟皇上帝，降衷于我，而后有此不死不灭之灵性也。人皆有此灵性，皆从天主赋畀，则人皆天主所生，而天主者，实万民之共父也。大君共父，有不事奉之者，与背叛其君，忤逆其父同科，当受地狱永远沉沦之罚。义也，事理之当然也。
痛悔皈正即可免堕地狱
⑴生前痛悔可蒙赦宥
是故形神配合，一息尚存，犹可弃邪皈正。真心痛悔，则天主无限仁慈即时赦宥，不止免堕地狱，抑且拔之上升。
⑵改过迁善能升天堂、
此其义，不特天教云然，而中国之经，提醒人类。盖亦有云。“三后在天。”“殷多先哲王在天。”“文王在上，陟降上帝左右。”此盖能改过迁善，敬天畏天，昭事上帝故也。如是，又不待募僧破狱，犯夤缘钻刺之罪矣。
怙终不悛则受地狱之刑
⑴死后不可悔改
“若魂离躯壳，怙终不悛，所谓盖棺论定也。此时听天主审判，即明正典刑之秋，一堕地狱，受无量苦，其心虽极悔恨，固已甚晚而不可挽回矣。”
⑵背叛朝廷之喻
譬如从叛逆而背朝廷者，惟可於贼巢未破之时，能识顺逆，急叩军门，输诚求抚，始能获赦。若至垒覆就擒，献俘阙下，宁容忏悔曲宥，夤缘辛免耶？惟有俯首就戮耳。设知戮必不免，反肆辱詈朝廷，必蒙赤族之诛。
获罪于天无所祷
⑴西国寓言
西国圣贤，常作寓言曰：有背叛君父者，其好友劝之曰，君父人之大伦也，叛则必诛。其人秽詈有加，其罪之增益也尚微，以友与己平等故也。若县父母拘而讯之，仍前秽詈，则应受本罪外，复加鞭责痛惩，以更得罪职官故也。等而上之，见督抚重臣而秽詈，必速杀身之祸。夫秽詈一也，至重臣而死不旋踵者，以所犯之人，品秩崇隆故也。再进而辱詈朝廷，则罪更加等，宁止杀身，必凌迟寸磔矣。以所犯者，一国之至尊故也。
⑵孔子之意
明乎此，则知天地之大君，万民之共父，固无有穷极之至尊也。此而获罪，其降罚殆不止陨其身命已也。地狱剧苦，永远沉沦，万难幸免，莫可挽回，情罪当然，故曰获罪於天，无所祷者，此之谓也。
驳普仁截天主残忍说
⑴天主尊贵无尚
今截沙门以营生之术破，故不奉事真主，而复大肆口孽辱詈天主为过桀纣，吾不知天主於截沙门身后，地狱永远剧苦外，更加何等惨极刑戮也。何由知之，即以前获罪之尊卑比拟而情罪之轻重，较然知之。然凡民触犯帝皇，比之人类获罪天主，形似而实犹有间，尚非可以比拟也。何则？帝皇虽一国至尊，系天主所生之人，与凡民犹为同类。此如蝼蚁上啮人首，尊卑虽异，杀之已极，罚难更加。以蝼蚁虽微，与人皆天主所生之物，生命相同略可仿佛。若天主与人，不容比拟，无从仿佛。盖天主者，推之以前无始引之於后无终。创造天地，生育神人，抟捖万有，即造物主也。以其至尊无偶，谓之上帝。以其宰制群生，谓之大主宰。以其生育救赎全属慈爱，谓之至善主。其称天者，非指形天，犹臣民之称朝廷，非指殿陛也。夫朝廷为一国之主，其崇高尊贵，与人迥绝，况天主为万有之主，其崇高尊贵，与吾人之微，更相悬绝。无纤毫分量大小之可较，无丝杪贵贱轻重之可伦，更从何处仿佛哉。
⑵悔改可蒙天主赦宥
今与截沙门辈，说明此义，急急乘此百年未尽，反覆辩明邪正关头，即速皈依真主，敝屣伪法，忏悔前非，则唯天主无限之慈悲，全赦宥之；无限之智，□□救援之。
⑶延捱难免地狱永苦
设也贪恋养身之伪法，甘馨难舍，延捱电泡之光阴，坐失机宜，一朝息断魂离，重罚大定，尔时身入金汤不坏之永狱，更受不可名言之剧苦，徒招义怒，虽悔莫追矣。
⑷背叛天主之罪无量
盖世法中，背叛朝廷，诋毁天子，蒙寸磔者，其死之苦，无人怜惜。天下万世，孰不诵之曰：理也，义也。设有为之叹息者，其人必与叛逆同科。如蔡邕悼董卓，而受戮於王允是也。故有背叛朝廷，而为人共怒者；必无朝廷戮叛犯，而人反共怒者也。盖背叛朝廷之人，称王自雄，欺诳无识，殃及平人。背叛天主之人，巧立伪法，误人灵魂，殃及永远。天主之尊无量，背叛之罪亦无量，则其受罚之苦亦无量，宜堕地狱，应罹永远剧苦。孰有谓其非义，而詈为残暴过於纣者乎？
三、张星曜：天主设狱以全仁义
天主仁义并重
张星曜曰：天主上帝者，生天地生万物之主宰也。全善全能全知，至神至纯至一，无始之始，始万物之始，而自无所始，天下无善不从天主出也。虽天主为仁慈之源，而又为义罚之本。仁义二德，不容偏废。设也有仁而无义，姑息之仁也，如李后主梁武帝，从佛教，虽有罪者，亦依违苟免以亡天下，则仁之过也。有义而无仁，则残暴之义也。如武则天，选用酷吏周典来俊臣之徒，仿地狱制刑具，则义之过也，天主赏善人以上升，是其仁也；罚恶人以地狱，是其义也。
奉事天主以为善
至尊无偶，人不奉事，未尝灭尊；人能奉事，未尝加尊。但人不奉事天主，则不达降衷本源，悖逆君父，为恶则易，为善则难。故千古圣人，无不尊奉上帝。
天主慈悲愿人悔改
人在生时虽极恶不肖，尚可悔过迁善。天主慈悲无限，正愿人痛悔，救拔人魂，岂有不许忏悔之理？若人已死，无能改悔，一生之判断已定，天主亦无如之何。
天主有生杀大权
延僧忏悔更与亡人无涉。此盖恶人愚昧，自执已见，至死不悟，甘堕地狱，非天主致之也。世间有威德神通之力者，无如天主，能永远救拔人，能永远禁锢人，故人当敬天畏天也。天主为宇宙之大主宰，犹国王为一国之大主宰也。国王之下有威力者，皆奉国王之命故耳。使无国王之命，则威力全无矣。譬如罪人在禁，国王命杀则杀，命释则释，大臣岂敢专擅生杀耶？若贼寇劫牢，罪人释放，则劫牢之犯，与释放之犯，罪并加等。故知人间无有尊於国王，即知宇宙无有尊於天主也。
天主不全仁以害义
使天主将悖逆君父、执迷不悟之魂一概出狱，此何异国王将十恶不赦之犯一概释放。为善者与为恶者，混淆无别，欲以全仁，而适以害义。世间无此糊涂之国王，而谓宇宙之大真主，肯如此糊涂哉？
天主设地狱非属残暴
⑴天主设狱以惩恶人
考昔夏桀，囚商汤，杀关龙逢。商纣斫朝涉之胫，剖贤人之心，此暴虐良人。若天主设地狱以惩恶人，事理迥别。汝不达圣教至理，何得污蔑至尊。
⑵佛残忍暴虐更胜暴君
即如汝言谤佛正法，命终之后，直堕入阿鼻大地狱中。夫汝佛所言，其理是耶，人亦安敢非之？其理非耶，人亦安敢是之？今不论是非，一概欲谤佛法者，堕入阿鼻大地狱中，则汝佛之残忍暴虐，反过桀纣亿千百倍矣。
⑶佛难免永狱之祸
明理者灼知地狱非佛所设，佛之威神，不能致人地狱，亦不能出人地狱，虽以此言恐吓，必不惧也。汝不知尊天，而反诬谤若是，将来永苦之祸，恐不免矣。可不畏哉，可不悔哉！
第三节  驳法力倖免地狱之非
一、普仁截：佛法可以破狱
地狱是三业妄成
普仁截云：地狱有六种差别，非关天造，亦非地设，皆是众生三业所感。恶业熟故，妄成地狱，妄受剧苦。譬如梦中为虎狼所噬，或被打、被缚，或遭王难，受种种苦。及至醒时，了无所见。地狱及苦，亦复如是，以全是三业妄成故。
三业智照破地狱
佛於瑜珈教中，大悲拔济敕。诸贤圣师，口诵真言，手结密印，心运妙观，三处同放赤色光照触彼狱，顿令破坏也。况地狱从本是空，本是虚妄，故可破坏。昔因三业恶感而成，今以三业智照而破，焉有不破之理？狱既可以法力破坏，魂独不可以法力超脱乎？
国王大赦为喻
犹如世间狱囚，本未应出，忽遇国王大赦，即便脱免，岂难言狱门牢固，必不可开。一人情面，必不可幸免耶？
二、洪济：佛无破狱之权
地狱唯心诱人为恶
驳：
洪济曰：此一节，正鬼魔诱人设立伪法，阳虽劝人为善，阴则挑逗人心为恶之本旨，今截沙门亲笔供招和盘托出矣。夫巨憝元恶，王法之所不加，稍知收敛不敢尽情放恣者，以有天威之可警，身后地狱天刑之可畏故也。其延僧破狱施食，虽犯夤缘钻刺请托斡旋之罪，尚有地狱，微足警惕。乃截沙门创为地狱唯心具造，可有可无，已属大谬。此复声言地狱剧苦，不过如梦中所受，醒则了无所见。梦中假苦更可挥金募僧破狱施食，超脱再生。则见利忘义之徒，恃此狂言，全无警戒，由是猛力横行，有不尽成肆无忌惮之小人者几希矣！然则日流而下之人心，何从挽回，争夺何日是已，天下何由治平？大乱人心之道，必截沙门之说，使之昌炽也。
“国王大赦”说引喻失当
⑴叛逆是十恶不赦之罪
至以为世间狱囚，本未应出，忽遇国王大赦，即便脱免。此语尤引喻不伦。不思十恶大罪，不在不赦例乎？今背君父，图叛逆，不在十恶之上乎？
⑵佛无恩赦之权
若以破狱之妄，譬之国王恩赦，更属纰缪。要知天无二日，民无二王。佛果是主，止应一佛，何以云过去千佛，未来千佛，现在千佛，甚至恒河沙数佛，十方微尘诸佛。佛如是多，应是天生之黎庶。以黎庶微贱之妄言，矫诬上帝之恩赦，其罪又当何如耶？
三、张星曜：法力破狱证伪
普仁截地狱说自相矛盾
张星曜曰：截沙门所引称六种地狱，前三种理性名字，观行俱从心上说地狱，说得无影无踪，人心何由畏惧。其四相似狱，又系王法之狱，非地狱也。后二种眷属究竟，及引《楞严》所云十习因、六交报，仅云亡者神识所见云耳，未尝言地狱的在何所。后又云非关天造，亦非地设，则地狱为无有矣，与前言有六种差别，不几自相矛盾耶？
地狱无有则不须拔济
汝又言众生三业所感，妄成地狱，譬如梦中受种种苦，及至醒时，了无所见。据汝此说，地狱的系无有。夫梦中之苦，全非实有，有何难处，何劳拔济？
以光破狱之荒谬
⑴光不能破物
</div>
    <div class="pagination">
<a href="耶稣会文献汇编_page218.html">上一页</a><span>...</span><a href="耶稣会文献汇编_page214.html">214</a><a href="耶稣会文献汇编_page215.html">215</a><a href="耶稣会文献汇编_page216.html">216</a><a href="耶稣会文献汇编_page217.html">217</a><a href="耶稣会文献汇编_page218.html">218</a><span class="current-page">219</span><a href="耶稣会文献汇编_page220.html">220</a><a href="耶稣会文献汇编_page221.html">221</a><a href="耶稣会文献汇编_page222.html">222</a><a href="耶稣会文献汇编_page223.html">223</a><a href="耶稣会文献汇编_page224.html">224</a><span>...</span><a href="耶稣会文献汇编_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
