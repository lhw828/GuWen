<!DOCTYPE html>
<html>
<head>
    <meta charset="UTF-8">
    <title>洞天清录 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞天清录 - 第 3 页/共 4 页</h1>
    <div class="content">　　硬黄纸唐人用以书经染以黄蘗取其辟蠧以其纸如浆泽莹而滑故善书者多取以作字今世所有二王真迹或有硬黄纸皆唐人仿书非真迹也
　　建安帖真迹
　　王氏所蔵右军建安帖真迹今在长沙士夫家其帖末云四月五日羲之报建安灵柩至胡世将曾以此帖勒于豫章其建安灵柩字提起别作一行葢古人简帖写至它人事或称尊长耆旧处皆如今人提空此常事也予屡见硬黄仿书亦然今长沙所见建安二字乃与羲之报字相连而不提空岂有硬黄提空而真迹反不提空此乃搨淳化阁帖赝作无疑葢太宗朝刻淳化阁帖乃侍书待诏王着摹勒者小人不学故于古人提空处皆聫属之此犹可也至于虫防侵蚀与字之漫灭者皆不空缺而强率聫之故多读不成鬻书者多以故纸浸汁染旧迹墨又以杂朱作为印章令昏闇殊不知尘水浸纸表里俱透若自然旧者其表故色其里必新微掲视之则见之矣古人印章必用上等硃譬如古画着色愈久愈新初未尝昏闇也
　　鲁公真迹
　　顔鲁公之后寓居永嘉好事者守郡闻其家有鲁公真迹一筐以狱事罗织之而择其尤者摹郡斋筐书遂归泉南晚年卜居武夷之下以声妓自随一夕暴雨洪水发漂所居无踪迹其人暴尸溪侧筐不知所在
　　宋朝名贤书
　　朝中名贤书惟蔡莆阳苏许公易简苏东坡黄山谷苏子美秦淮海李龙眠米南宫吴练塘传朋王逸老皆比肩古人莆阳典重有法度许公无愧杨法华东坡草圣得意咄咄逼顔鲁公山谷乃悬腕书深得兰亭风韵然行不及真草不及行子美乃许公之孙自有家法草圣可亚张长史淮海专学钟王小楷姿媚遒劲可爱龙眠于规矩中特飘逸绰有晋人风度南宫本学顔后自成一家于侧掠拿趯动循古法度无一笔妄作练塘深入太史之室时作钟体逸老殆欲欺凌怀素或谓过矣
　　古今石刻辨
　　北碑纸
　　北纸用横帘其质松而厚不甚渗墨以手拂之如薄云之过青天犹隐隐见白纸处凡北碑皆然且不用油蜡可辨
　　御府珍储
　　徽宗御府所储书其前必有御笔金书小楷标题后有宣和玉瓢御宝淳祐壬寅于临安客舍见永嘉一士人蔵一法帖乃唐人硬黄仿右军书前有金字御笔云王右军书长者帖后有宣和玉瓢様御宝今售墨迹者或云古人真迹皆笔势相聫属后世赝作者必逐字为之殊不知此论行草者也若楷书则此説难用古人真字迹书虽不连而意实相聫属观其意可也若泥其説误矣
　　古人用墨
　　古人晨起必浓磨墨汁满砚池中以供一日之用用不尽则弃去来朝再作故池必大而深其真草篆皆用浓墨至行草过笔处虽如丝发其墨亦浓近世独吴传朋深得古人笔法其它不然也
　　响搨僞墨迹
　　以纸加碑上贴于窗户间以游丝笔就明处圈却字画填以浓墨谓之响搨然圏隐隐犹存其字亦无精采易见
　　真迹难存
　　世言纸之精者可及千年今去二王才八百余年而片纸无存不独晋人如唐世善书之迹甫三百余年亦希如星凤何也尝攷其故葢物之竒异者常聚于富贵有力之家一经大盗水火则举羣失之非若它物散落诸处犹有存者桓之败取法书名画一夕尽焚所丧几何哉良可悲也
　　古今纸花印色辨
　　淳化阁帖
　　太宗朝捜访古人墨迹令王着铨次用枣木板摹刻十张于秘阁故时有银锭纹前有界行目録者是也当时用李廷珪墨拓打手揩之不污手惟亲王宰执使相拜除乃赐一本人间罕得当时每本价已百贯文至庆厯问禁中火灾其板不存今所见阁帖多乏精神焉有绛帖以阁本重摹而袐阁反不如绛帖精神乎则此可以观也
　　绛帖
　　绛州法帖二十卷乃潘舜臣用淳化帖重模而参入别帖然比今所见阁帖精神过之舜臣事力单微而自能镌石虽井防堦砌背徧刻无余所以段数最多或长尺余者舜臣死二子析而为二长者负官钱没入干于绛州绛守重模下十卷足之幼者复重摹上十卷亦足成一部于是绛州有公私二本靖康兵火石并不存金人百年之间重模至再庆元间予官长沙尝见旧宰执家有南渡初亲自北方携得舜臣元所刻未分析时二十卷其家珍蔵非得千緍官陌不肯与人乃北纸北墨精神焕发视金时所摹者天渊矣
　　潭帖
　　淳化阁帖既颁行潭州即模刻二本谓之潭帖予尝见其初本当与旧绛帖鴈行至庆厯八年石已残缺永州僧希白重摹东坡犹嘉其有晋人风度建炎敌骑至长沙守城者以为炮石无一存者绍兴初第三次重摹失真逺矣
　　临江帖
　　刘次庄模阁帖于临江用工颇精致且石坚至今不曾重模独二卷略残缺然拓本既多颇失锋芒今若得初本锋芒未失者当在旧绛帖之次新潭帖之上然其释文间有讹处
　　蔡州帖
　　上蔡临模绛帖上十卷虽比旧绛帖少下十卷而迥出临江之上予尝见于长沙两府刘轙家
　　武冈帖
　　武冈军重摹绛帖二千殊失真石且不坚易失精神后有武臣守郡嫌其字不精采令匠者即旧画存刻谓之洗碑遂愈不可观其释文尤舛谬然武冈纸类北纸今东南所见绛帖多武冈初本耳验其残缺处自可见
　　武陵帖
　　武陵帖亦二十卷杂取诸帖重摹而参以人间未见者其间惟右军小字黄庭最妙他帖无所用也
　　彭州帖
　　彭州帖亦刻歴代法帖十卷不甚精采纸色类北纸人多以为北帖
　　元祐秘阁续帖
　　元祐中奉旨以淳化阁帖之外续所得真迹刻续法帖元本在禁中后过太清楼今会稽重摹本无不减古绛帖也
　　又名太清楼帖
　　淳化阁帖板虽禁中火灾不存而真迹皆藏御府至徽宗朝奉防以御府所藏真迹重刋于太清楼而参入他竒迹甚多其中间有兰亭者是也名曰太清楼帖
　　淳熙秘阁续法帖
　　高宗圣学天成奎文焕发肆笔成书埀法万世夀皇重规叠矩宸画尤妙南朝访遗书多得晋唐旧迹至淳熙间奉旨以御府珍储摹勒入石名淳熙秘阁续帖置秘书省宝庆火灾其石不存
　　汝州帖
　　汝州帖乃王宷辅道摘诸帖中字牵合为之每卷后有汝州印为黄伯思所掊击不值一文今防稽又以汝帖重开谓之兰亭帖真实侈靡耳宋宣献公刻赐书堂帖于山阳金乡首载古钟鼎器识文絶妙但二王帖诠择未精今苦不存胡龙学世将刻豫章法书种种精妙今已重模后有小字书范忠宣公子弟戒者是初本许提学闲刻二王帖于临江模勒极精诚少诠择庐江李氏刻甲秀堂帖前有王顔书多世所未见但继以本朝名公书颇多大抵今人书自当作一等耳曹尚书彦约刻星凤楼帖于南康军虽以众刻重模精善不茍并无今人书韩郡王侂胄刻羣玉堂帖所载前代遗迹多有未见者后亦多本朝人书韩败后入秘书省
　　兰亭帖
　　兰亭帖世以定武本为冠自薛珦作帅别刻石易去于元石镌损清流映四字以惑人然元本亦有法可辨防损四字一也管弦之盛上不损处若八行小形二也是日也观宇宙两行之间界行最肥而直界伸脚十字下出横阑外三也管弦之盛盛字之刀锯利如钩四也痛字改笔处劲不模糊五也兴感之由由字类申列叙之列其坚如铁钉此其大畧也然定武又自有肥痩二本而镌损者乃痩本为真定武无疑何以知之今复州本以真定武本重模亦防损四字其字极痩王顺伯尤延之争辨如聚讼然痩本风韵竟胜岂能逃识者之鍳其痩本之石宣和间就薛珦家宣取收入禁中龛于睿思殿东壁建炎南渡宗泽遣人防送此石至维扬兵入维扬不知所在或云金人以氊裘裹之车载而去
　　乐毅论
　　世传二王帖皆以真迹摹勒独乐毅论就石书丹其石在高学士绅家已残缺至海字后转属赵立之处今重摹者犹有赵立之印予嘉熙庚子自岭右回至宜春见元本于一士人家用北纸北墨无一残缺而清劲遒媚正类兰亭字形比今世所见重摹本几小一倍此葢齐梁间拓本真人间希世之宝
　　钟元常帖
　　钟元常力命帖惟此本与潭州本佳它无足取
　　顔碑
　　顔碑在南北者尚多麻姑坛记吴兴石柱志旧本干禄寺妙喜寺记西林题名皆絶品也
　　欧阳小字千文
　　欧阳小字千文在邢州温彦博墓志在东京九成宫碑仲夏兰若二帖化度寺碑丹州刺史碑并在北方防稽高续古家有重摹化度寺碑咄咄逼真
　　鴈塔题名
　　此帖有北本彭州本然北本为上彭本颇失真
　　徐骑省小篆
　　徐深得古小篆法有篆千文刻石南昌精妙无愧古人今已重摹
　　绥蛮校尉
　　予遡潇湘歴衡潭永全道五郡并无古刻惟道州有汉绥蛮校尉能君之碑若浯溪中兴颂乃唐中世所立尔亦打石之工人每因旧迹加洗刻以为衣食业故愈失真
　　南岳碑
　　余尝见南岳一僧云岳山多秦汉以来碑在林莽蔽翳间寺僧惧爲官司所扰匿不敢言亦不敢迁至屋下故愈为霜露剥蚀良可叹也
　　僞作王大令书
　　山阴僧僞作王大令书保母墓志韩伲胄以千緍市其石予每疑其赝作殊无一防大令气象及见东坡所作子由保母墓志语则僧实僞也
　　古画辨
　　古人逺矣曹不兴吴道子近世人耳犹不复见一笔况顾陆之徒其可得见之哉是故论画当以目见者为准若逺指古人曰此顾也此陆也不独欺人实自欺尔故言山水则当以李成范寛花果则赵昌王友花竹翎毛则徐熙黄筌崔白崔顺之马则韩伯时牛则厉范二道士仙神则孙太古神恠则石恪猫犬则何尊师周炤得此数家已为竒妙士大夫家或有收其妙迹者价已千金矣何必逺求太古之上耳目之所不及者哉
　　李营丘
　　营丘作山水危峯奋起蔚然天成乔木倚磴下自成阴轩甍闲雅悠然逺眺道路深窈俨然深居用墨颇浓而皴散分晓凝坐观之云烟忽生澄江万里神变万状予尝见一双幅每对之不知身在千岩万壑中
　　范寛
　　范寛山川浑厚有河朔气象瑞雪满山动有千里之逺寒林秀孤挺然自立物态严凝俨然三冬在目
　　赵昌王友
　　赵昌折枝有工花则含烟雨笑脸迎风果则赋形夺真莫辨真僞设色如新年逺不退王友乃昌之上足赋形入昌之室写生则未逮继友之后者惟长沙吴泽也
　　徐熙黄筌
　　徐熙乃南唐处士腹饱经史所作寒芦花烟水鸟野鳬自得天趣黄筌则孟蜀王画师目阅富贵所作多绮园花锦真似粉堆者而不作圏线孔雀鸂艶丽之禽动止生意
　　崔白
　　崔白作花鸟必先作圏线劲利如鉄丝填以众彩逼真如生所画荷芦飒然风生顺之乃白之孙绰有祖风所作翎毛独步天下上有御宝乃顺之所作玉虚殿立屏靣流落人间徽庙时以价得之
　　韩干
　　干与李杜同时所作马世间见一二长幅上作街道防干不作马拢并无他物象其马神骏不可名状
　　李伯时
　　伯时惟作水墨不曾设色其画殆无滞笔凡有笔迹重浊者僞作其于人物靣相尤妙
　　厉归真
　　厉归真范子泯皆异人厉多作寒林而牛则逺观如活近视有未工处范多作杨栁笔嫩而牛亦不及厉然二家近时所无
　　孙太古
　　太古蜀人多用游丝笔作人物而失之软弱出伯时下然衣褶宛转曲尽过于李
　　石恪
　　恪亦蜀人其画鬼神竒恠笔画劲利前无古人后无作者亦能水墨作蝙蝠水螭之属笔画轻盈而曲尽其妙
　　何尊师周炤
　　尊师不知何许人炤则熙寜画院祗应所作猫大何则有士夫气周则工人态度生动自然二家皆有
　　直幅横披
　　古画多直幅至有画身长八尺者双幅亦然横披始于米氏父子非古制也
　　画绢
　　河北绢经纬一等故无背靣江南绢则经麄而纬细有背靣唐人画或用捣熟绢为之然正是生捣令丝褊不碍笔非如今煮练加浆也古绢自然破者必有鲫鱼口与雪丝僞作者则否或用绢包硬物椎成破处然绢本坚易辨也
　　古画色
　　古画色黒或淡墨则积尘所成有一种古香可爱若僞作者多作黄色而鲜明不尘暗此可辨也
　　古画轴
　　古人多作簪顶轴小而重今人所用如蔗段大而轻古人用木降眞或乌木象牙它木不用
　　米氏画
　　米南宫多游江浙间每卜居必择山水明秀处其初本不能作画后以目所见日渐摹仿之遂得天趣其作墨戏不专用笔或以纸筋或以蔗滓或以莲房皆可为画纸不用胶矾不肯于绢上作今所见米画或用绢者后人僞作米父子不如此
　　杨补之
　　临江杨无咎补之学欧阳率更楷书殆所逼真以其笔画劲利故以之作纸梅下笔便胜花光仲仁补之尝游临江城中一娼馆作折枝梅于乐工矮壁至今往来士夫多往观之娼借此以壮门户端平间爲偷儿窃去其壁车马顿希今江西人得补之一幅梅价不下百千金又诗笔清新无一防俗气惜其生不遇苏黄诸公今人止以能作墨梅目之竟无品题之者
　　名画多无对轴
</div>
    <div class="pagination">
<a href="洞天清录_page2.html">上一页</a><a href="洞天清录.html">1</a><a href="洞天清录_page2.html">2</a><span class="current-page">3</span><a href="洞天清录_page4.html">4</a><a href="洞天清录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
