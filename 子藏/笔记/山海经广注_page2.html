<!DOCTYPE html>
<html>
 <head>
  <meta charset="utf-8"/>
  <title>
   山海经广注 - 第 2 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山海经广注 - 第 2 页/共 10 页
  </h1>
  <div class="content">
   又西四百里曰薰吴之山无草木多金玉
　　又西四百里曰防阳之山【郭曰音防】其木多防柟豫章【郭曰防似松有刺细理音即豫章大木似楸叶冬夏青生七年而后复可知也　任臣案张衡南都赋其木则柽松楔防司马相如赋云梗楠豫章顔注曰豫即沈木章即樟木二木生七年乃可分别观此则豫即钓樟也通志略曰钓樟亦樟尔雅所谓棆　疵是也又县名豫章亦因此木得名】其兽多犀兕虎犳【郭曰犳音之药反　任臣案字海云犳皮有虎文字彚云兽豹文又音腰状如狗而文首也】防牛又西二百五十里曰众兽之山其上多防琈之玉其下多檀楮多黄金其兽多犀兕
　　又西五百里曰皇人之山其上多金玉其下多青雄黄【郭曰即雄黄也或曰空青曾青之属　任臣案雄黄生山阳故名雄黄雌黄生山隂故名雌黄二义自别若为雌黄不当复有青雄黄之名矣草颂云阶州山中雄黄有青黑色而坚二名曰重黄青雄黄意即此也】皇水出焉西流注于赤水其中多丹粟
　　又西三百里曰中皇之山其上多黄金其下多蕙棠【郭曰彤棠之属也或作羔　任臣案或以为薰叶棠梨二种】
　　又西三百五十里曰西皇之山其阳多金其隂多铁其兽多麋鹿防牛【郭曰麋大如小牛鹿属　任臣案麋牡阙牝麎其子防阙牡麚牝麀其子麛熊氏礼记注曰鹿山兽属阳情淫而逰山夏至得隂气而解角从阳退之象麋泽兽属隂情淫而逰泽冬至得阳气而解角从隂退之象】
　　又西三百五十里曰莱山其木多檀楮其鸟多罗罗是食人【郭曰罗罗之鸟所未详也　任臣案宛委余编曰鸟之双名者药山罗罗莱山作药山误】凡西次二经之首自钤山至于莱山凡十七山四千一百四十里其十神者皆人面而马身其七神皆人面牛身四足而一臂操杖以行是为飞兽之神其祠之毛用少牢【郭曰羊猪为少牢也】白菅为席其十辈【郭曰音背】神者其祠之毛一雄鸡钤而不糈【郭曰钤所用祭器名所未详也或作思训祈不糈祠不以米】毛采【郭曰言用雄色鸡也】
　　西次三经之首曰崇吾之山在河之南北望遂【郭曰山名】南望防之泽【郭曰音遥】西望帝之抟兽之丘【郭曰或作簿】东望防【郭曰音于然反】渊有木焉员叶而白柎【郭曰今江东人呼草木子房为柎音府一曰柎花下鄂音丈夫字或作祔音符】赤华而黑理其实如枳【任臣案周礼橘逾淮而北为枳又小者枳实大者枳殻】食之宜子孙有兽焉其状如禺而文臂豹虎【任臣案字有误】而善投名曰举父【郭曰或作夸父　任臣案本草豦音防建平山有之大如狗状如猴黄黑色多髯鬛好奋头举石掷人即举父也又有玃父亦豦徐氏蹇修赋云慜举父之不量兮鹫九鸟使安居】有鸟焉其状如鳬【任臣案鳬似鸭而小长尾尔雅鸍沈鳬诗云鳬鹥在泾尸子曰野鸭为鳬家鸭为鹜】而一翼一目相得乃飞名曰蛮蛮【郭曰比翼鸟也色青赤不比不能飞尔雅作鹣鹣鸟也　任臣案逸书成王时巴人献比翼鸟瑞应图曰王者徳及髙逺则比翼鸟至管仲曰西海致比翼之鸟拾遗记成王时然丘国献鸟状如鹊而多力张华以为一青一赤在参嵎山焦氏易林云比目附翼欢乐相得太微经曰有羽鹣鹣而或九骑与七骖博物志云崇丘山有鸟一足一翼一目相得而飞名曰防见则吉良乗之夀千嵗皆此鸟也晋俞益期与韩康伯牋林邑城外比翼鸟不比不飞鸟名归飞鸣声自呼疑亦此也又韵会作通志畧引经又作图赞曰比翼之鸟似鳬青赤虽云一形气同体隔延颈离鸟翻飞合翮】见则天下大水
　　西北三百里曰长沙之山泚水出焉【郭曰音紫　任臣案水经泚木有二一出泚阳太湖山一出霍山东北非此】北流注于泑水【郭曰乌交反又音黝水色黒也】无草木多青雄黄
　　又西北三百七十里曰不周之山【郭曰此山形有缺不周匝处因名云西北不周风自此山出　任臣案淮南子昆仑虚旁有四百四十门其西北隅北门开以纳不周风又曰禺强不周风之所生也拾遗记员峤多大鹊髙一丈衔不周之粟粟穂髙三丈吕氏春秋粟之美者有不周之粟即此山】北望诸毗之山临彼岳崇之山东望泑泽河水所潜也其源浑浑泡泡【郭曰河南出昆仑潜行地下至葱岭出于阗国复分流岐出合而东流注泑泽已复潜行南出于积石山而为中国河也名泑泽即蒲泽一名蒲昌海广三四百里其水停冬夏不増减去玉门关三百余里即河之重源所谓潜行也浑浑泡泡水濆涌之声也衮咆二音】爰有嘉果其实如桃其叶如枣黄华而赤柎食之不劳
　　又西北四百二十里曰峚山【郭曰峚音宻　任臣案他书引此多作宻山】其上多丹木员叶不赤茎黄华而赤实其味如饴【任臣案刘熙逸雅餹之清者曰饴稠者曰饧雄方言谓之餦餭楚词云粔籹饵用餦餭】食之不饥【任臣案陶潜读山海经诗丹木生何许乃在峚山阳黄华复朱实食之奉命长】丹水出焉西流注于稷泽【郭曰后稷神所冯因名云】其中多白玉是有玉膏其源沸沸汤汤【郭曰玉膏涌出之貎也河图玉版曰少室山其上有白玉膏一服即仙矣亦此也沸音拂　任臣案玉膏即玉髄或谓之玉液又谓之玉脂十洲记云瀛洲有玉膏名曰玉醴饮数升辄醉抱朴子云生玉之山有玉膏流出鲜明如水精以无心草木和之须臾成水服之长生图赞曰丹木炜华沸沸玉膏黄轩是服遂攀龙豪渺然升遐羣下鸟号】黄帝是食是飨【郭曰所以得登龙于鼎湖而龙蜕也　任臣案陶渊明诗白玉凝素液瑾瑜发竒光岂伊君子寳见重我轩黄即此】是生玉【郭曰言玉膏中又出黑玉也任臣案于阗国有乌玉河御览云西蜀出黑玉王逸玉论云黒如纯漆又髙昌人谓玉为石瑿今谓之墨玉皆此玉也孙兴公赋云挹以玉之膏】玉膏所出以灌丹木【任臣案事赋玉膏灌丹木之根金刀剖如何之实】丹木五嵗五色乃清【郭曰言光鲜也　任臣案吴淑木赋搴弱水之九衢翫宻山之五色】五味乃馨【郭曰言滋香也】黄帝乃取峚山之玉荣【郭曰谓玉华也离骚曰懐琬琰之华英又曰登昆仑兮食玉英汲周书所谓苕华之玉　任臣案穆天子传天子于是得玉防枝斯之英玉防即玉荣也注引山海经亦作玉防尸子曰龙泉有玉英梁任昉咏雪诗山经陋宻荣谓此也】而投之钟山之阳【郭曰以为玉种　任臣案潘氏黄海云峚山玉荣投之钟山之阳以为种阙】瑾瑜之玉为良【郭曰言最善也或作食觐防两音　任臣案图赞曰钟山之寳爰有玉华光彩流映气如红霞君子是佩象徳闲邪】坚粟精宻【郭曰说玉理也礼记曰瑱宻似粟粟或作栗玉有粟文所谓谷璧也任臣案陈氏礼书子不足于长人故璧瑑以谷是谷璧非自然之文以此相证非是】浊泽有而光【郭曰浊谓润厚】五色发作【郭曰言符彩互映色王子灵符应曰赤如鸡冠黄如蒸栗白如割肪黑如醇漆玉之符彩也】以和柔刚【郭曰言玉协九徳也】天地神是食是飨【郭曰玉所以祈祭者言能动天地感神】君子服之以御不祥【郭曰今徼外出金刚石石属而似金有光彩可以刻玉外国人带之云辟恶气亦此也】自峚山至于钟山四百六十里其间尽泽也是多竒鸟怪兽竒鱼皆异物焉
　　又西北四百二十里曰钟山【任臣案穆天子传自宻山以至钟山四百六十里论衡曰钟山之上以玉抵鹊严忌哀时命云愿至昆仑之圃也采钟山之玉英嵇康琴赋徽以钟山之玉即此山也又应天府兴国州皆有钟山非此】其子曰皷【郭曰此亦神名名之为钟山之子耳其皆见归藏启筮　任臣案事物绀珠作古续骚经钟防又附耳而举佩注云谓皷也】其状如人面而龙身【郭曰启筮曰丽山之子青羽人面鸟身亦似此状也　任臣案三才图防曰钟山之子有神名曰皷其状龙身而人面】是与钦防【郭曰音邳　任臣案王世贞钦防行云不知凤凰是钦防卢柟泰宇赋云齿钦防而畧玃顾起元咏懐诗瑶崕有大鸟其名为钦防本此】杀葆江于昆仑之阳【郭曰葆或作祖　任臣案张衡思赋瞰瑶谿之赤岸兮吊祖江之见刘陶潜读山海经诗巨猾肆威暴钦防违帝旨窫窳强能变祖江遂独死皆以葆为祖也】帝乃戮之钟山之东曰瑶【郭曰音遥】崖钦防化为大鹗【郭曰鹗雕属也音鄂　任臣案禽经云王睢鱼鹰也即此诗谓之雎鸠淮南子谓之沸波】其状如雕而黑文白首赤喙而虎其音如晨鹄【郭曰鹄鹗属犹云晨鳬耳説苑曰緤吠犬比奉晨鳬也】见则有大兵皷亦化为鵕鸟【郭曰音俊　任臣案刘防孟曰褒君化龙牛哀化虎黄母化鼋徐伯化鱼何但钦防与皷又陶潜诗长枯固已剧鵕鹗岂足恃谓此也】其状如防赤足而喙黄文而白首其音如鹄见即其邑大旱【郭曰穆天子传云钟山作春字音同耳穆天子北升此山以望四野曰钟山是唯天下之髙山也百兽之所聚飞鸟之栖也爰有赤豹白虎白鸟青雕执犬羊食豕鹿穆王五日观于钟山乃为铭迹于县圃之上以诏后世　任臣案图赞曰钦防及皷是杀祖江帝乃戮之昆仑之东二子皆化矫翼亦同】
　　又西百八十里曰泰器之山观水出焉西流注于流沙是多文鳐鱼【郭曰音遥　任臣案吕氏春秋雚水之鱼名曰鳐其状若鲤而有翼常从西海飞逰于东海左思赋云文鳐飞波而触纶庾信集云文鳐夜触翼似青鸾郭璞江赋鲛鳐鯩鲢酉阳俎云洞庭之鲋灌水之鳐稽瑞録云虬何以骖鳐何以蜚曹植七启脍西海之飞鳞李善注以为文鳐也骈雅云文鳐长尺许有翼函史物性志文鳐出南海名飞鱼羣飞水上则大风又神异经言东南海中有温湖其中有鳐鱼长八尺不言能飞似别为一种】状如鲤鱼鱼身而鸟翼苍文而白首赤喙常行西海逰于东海以夜飞【任臣案薛道衡诗杉树朝飞向洛阳文鱼夜过厯吴洲白氏六帖云兽为毛羣天马潜而在水鱼非羽族文鳐飞以排空事赋云夜飞常骇于文鳐】其音如鸾鸡【郭曰鸾鸡鸟名未详也或作乐任臣案鸾亦名鸡趣疑即鸾也】　其味酸甘食之已狂【任臣案淮南子曰丘气多狂】见则天下大穰【郭曰丰穰熟也韩子曰穰嵗之秋　任臣案图赞曰见则邑穰厥名曰鳐经营二海矫翼闲霄唯味之竒寄厥伊庖又简文诗鳐鱼显嘉瑞谓此也】
　　又西三百二十里曰槐江之山丘时之水出焉而北流注于泑水其中多蠃母【郭曰即防螺也　任臣案螺之属有珠螺鹦鹉螺梭子螺皆防螺】其上多青雄黄多藏琅玕黄金玉【郭曰琅玕石似珠者藏犹也郎干两音　任臣案尔雅西北之美者有昆仑之璆琳琅玕许氏说文云琅玕石似玉禹贡雍州厥贡琅玕孔安国云石之似珠者荀子琅玕龙兹注亦云琅玕似珠又徐氏总曰琅玕生南海石崖间壮如笋质似玉西域记天竺国出琅玕六抵瑚琅玕本是一生于海而赤者为瑚生于山而碧者为琅玕今回回出青珠与碧龙相似即琅玕所作或曰左思蜀都赋青珠黄环盖指琅玕子也又杜绾石谱载明州昌国有琅玕石生水中初白而后微紫是水中亦有琅玕矣】其阳多丹粟其隂多采黄金银实惟帝之平圃【郭曰即圃也穆天子传曰乃为铭迹于圃之上谓刋石纪功徳如秦皇汉武之为者也　任臣案王融曲水诗序载懐平圃乃睠芳林】神英招司之【郭曰司主也招音韶】而状马身而人面虎文而鸟翼狥于四海【郭曰狥谓周行也任臣案图赞曰槐江之山英招是主巡游四海抚翼云儛实唯帝囿有谓圃】其音如榴【郭曰音留或作籀此所未详也】南望昆仑其光熊熊其气魂魂【郭曰皆光气炎盛相焜燿之貎】西望大泽后稷所潜也【郭曰后稷生而灵智及其终化形遯此泽而为之神亦犹传説骑箕尾也任臣案后稷有二一为炎帝柱一为舜之臣弃】其中多玉其隂多榣木之有
　　若【郭曰榣木大木也言其上复生若木大木之竒灵者为若见尸子国语曰榣木不生花也　任臣案楚词榣木之橝枝兮望阆风之板桐即榣木也杨氏补注云凡木大至百围年厯千载皆有竒灵不独扶桑得称若木耳尸子曰食若木者多为仁人图赞曰榣唯灵树爰生若木重根增驾流光旁烛食之灵化荣名仙録古音附録曰山海经多榣木列子碧树而冬生曰櫾盖省作榣也未审是非】北望诸毗【郭曰山名】槐离仑居之【郭曰离仑其神名】鹰鹯之所宅也【郭曰鹯亦鸱属也庄周曰防鸦甘鼠穆天子传云钟山上有白鸟青雕皆此族也】东望恒山四成【郭曰成亦重也尔雅云再成曰英也】有穷居之各在一搏【郭曰搏犹胁也言羣各以聚处山四胁有穷其总号耳搏一作　任臣案杨慎注云退之送穷文实衍此也】爰有滛水其清洛洛【郭曰水留下之貌也滛音遥也　任臣案陶潜读山海经诗迢递槐江岭是谓圃丘西南望昆墟光气难与俦亭亭明玕照落落清瑶流恨不及周穆托乗一来逰】有天神焉其状如牛而八足二首马尾其音如勃皇【郭曰勃皇未详】见则其邑有兵西南四百里曰昆仑之丘是实惟帝之下都【郭曰天帝都邑之在下者也穆天子传曰吉日辛酉天子升于昆仑之丘以观黄帝之宫而封丰隆之葬以诏后世言增封于昆仑山之上　任臣案十六国春秋马岌言酒泉南山即昆仑之体也周穆王见西王母乐而归盖谓此山禹贡昆仑在临江之西即此明矣十三州记云昆仑正在西海之戌地北海之亥地去岸十三万里有弱水周回绕匝山南接积石圃西北接北户之堂东北临大活之井西南至承渊之谷此四角大山实昆仑之支辅也河图始开图云昆仑山北地转下三千六百里有八幽都方二十万里地下有四柱广十万里地有三千六百轴犬牙相举言诞而夸未可据也又括地象曰昆仑之墟下通含右赤县之州是为中则赤霆经曰昆仑柱天万脉由起西北绵亘幽寒搜神记曰昆仑之山是唯帝之下都淮南子云昆仑之丘或上倍之是谓凉风之上或上倍之是谓元圃或倍上之是谓太帝之居酉阳杂俎云昆仑之墟帝之下都百神所在十洲记云上有金台玉阙天帝君之居治处也葛仙公传昆仑一曰圃一曰积石瑶房一曰阆风台一曰华盖一曰天柱仙人所居也图赞曰昆仑月精水之灵府唯帝下都西之宇磔然中峙号曰天柱卢柟昆仑山人赋崪厉万仞为帝下都本此】神陆吾司之【郭曰即肩吾也庄周曰肩吾得之以处大山也　任臣案图赞曰肩吾得一以处昆仑开明是对司帝之门吐纳灵气熊熊魂魂王世贞骚云彼荃亦何为兮辱陆吾使不得主卢柟泰宇赋挫陆吾而陁骄虫徐氏謇修赋令陆吾启钥而列图谓此也】其神状虎身而九尾人面而虎爪是神也司天之九部及帝之囿时【郭曰主九域之部界天帝苑囿之时节也　任臣案事物绀珠作坚吾虎身人面九首司九域事开山图注无外之山在昆仑东南五龙天皇皆出此中为十二时神也道里既殊或与此神异】有兽焉其状如羊而四角名曰土蝼【任臣案一作士蝼又作土蝼篇海云土兽似羊四角触物则毙元览曰土也嗛羊也四角之兽也事物绀珠云土蝼如羊四鋭角骈雅曰羊四角为土蝼又北方亦谓之土蝼见尔雅翼与此同名异物】是食人有鸟焉其状如蜂大如鸳鸯名曰钦原【郭曰钦或作爰或作至也　任臣案骈雅云钦原蠚鸟也元览曰蜚竭水钦原蠚木彭俨五侯鲭云钦原蠧鸟兽则死蠧木则空】蠚鸟兽则死蠚木则枯【任臣案蠚毒虫名犹言毒也汉书齐王曰蝮蠚手则斩手蠚足则斩足卞壸与温峤书元规召峻意定必纵毒蠚以向朝廷图赞曰土蝼食人四角似羊钦原蜂大如鸳鸯触物则毙其鋭难当】有鸟焉其名曰鹑鸟是司帝之百服【郭曰服器服也一曰服事也或作藏　任臣案天文志鹑首鹑火鹑尾三宫当大微轩辕之座南面而承如在帝左右焉且星主衣裳文绣张主宗庙服用皆鹑火宿也周礼轮人鸟旟七斿画南方鹑火之象司服鷩冕祎翟诸制皆本此意通之经云鹑鸟司帝百服或义取此也今三式家犹以朱雀为文章采服之神夫有所受之矣】有木焉其状如棠【郭曰棠梨也】黄华赤实其味如李而无核名曰沙棠可以御火食之使人不溺【郭曰言体浮轻也沙棠为木不可得沉吕氏春秋曰果之美者沙棠之实铭曰安得沙棠刻以为舟泛彼沧海以遨以逰　任臣案南越志宁乡果多沙棠竺法其罗浮山疏罗浮山有沙棠华黄实赤甘如李上林赋云沙棠栎槠华枫枰栌谢朓启云帝台妙棠安期灵枣图赞曰安得沙棠制为龙舟泛彼沧海渺然遐逰聊以逍遥在彼去留】有草焉名曰薲草【郭曰音频　任臣案毛晃曰薲大苹也与苹同本草云大者为苹小者为莕叶如田字形有水陆二种左传苹蘩蕴藻之采可荐于神可羞于王公则薲有賔之义故字从賔】其状如葵其味如葱食之已劳【郭曰吕氏春秋曰菜之美者昆仑之苹　任臣案图赞曰司帝百服其鸟名鹑沙棠之实唯果是珍爰有竒菜厥号曰薲】河水出焉【郭曰出山东北隅也】而南流东注于无达【郭曰山名】赤水出焉【郭曰出山东南隅也】而东南流注于汜天之水【郭曰汜天亦山名赤水所穷也穆天子传曰遂宿于昆仑之侧赤水之阳阳水北也汜浮剑反】洋水出焉【郭曰出山西北隅或作淯　任臣案水经注引经作漾水出昆仑西北隅又许慎吕忱孔安国常璩并以漾水出陇西则洋水或一名漾水未可知也又案海内西经洋当音翔】而西南流注于丑涂之水【郭曰丑涂亦山名也皆在南极穆天子传曰戊辰济洋水又曰觞天子洋水也　任臣案水经注作配涂】黑水出焉【郭曰亦出西北隅也】而西流于大杅【郭曰山名也穆天子传曰乃封长肱于黑水之西河是惟昆仑鸿鹭之上以为周室主杅音于】是多怪鸟兽【郭曰谓有一兽九首有一鸟六首之属也】
　　又西三百七十里曰乐游之山桃水出焉西流注于稷泽是多白玉其中多防鱼【郭曰音滑　任臣案字书防鱼有二鸟翼如鱼者音滑子桐水之防鱼是也如蛇四足者音骨今郭音相反疑字书误景纯江赋云防鯟鲉张融海赋云魜防】其状如蛇而四足是食鱼【任臣案刘防孟曰龙蟠山潭中亦产鱼四足而有角】西水行四百里曰流沙二百里至于嬴母之山神长乗司之是天之九徳也【郭曰九徳九气所生】其神状如人而犳【郭曰之药反】尾【任臣案图赞曰九徳之气是生长乗人状犳尾其神则凝妙物自潜世无得称】其上多玉其下多青石而无水
　　又西三百五十里曰玉山是西王母所居也【郭曰此山多玉石因以名云穆天子传谓之羣玉之山见其山河无险四辙中防先王之所谓防府寡草木无鸟兽穆王于是攻其玉石取玉石版三乗玉器服物载玉万只以归双玉为防半防为只　任臣案阚骃十三州志赤水西有白玉山山有西王母堂室外国圗曰西王母国前弱水中有玉山白陶潜读山海经诗玉台凌霞秀王母妙怡顔又李贺诗忽忆周天子驱车上玉山即此也又玉山近舂山防东瀛子云西王母所居在山之舂山琼华之阙光碧之堂所谓玉阙塈天绿台承霄老君中经集仙传诺皋记书记洞诠诸书云西王母九灵太妙山金母也姓氏名婉姈一云姓名回与东王公共理二气乃西华之至玅洞阴之极尊其说甚诞不足据也】西王母其状如人豹尾虎齿而善啸蓬髪戴胜【郭曰蓬头乱髪胜玉胜也音厐　任臣案帝王世纪曰昆仑之北玉山之神人身虎首豹尾蓬头又广记云蓬髪戴华胜虎齿善啸者此乃王母之使金方白虎之神非王母真形也其说未足信今戴鵀鸟以头上有毛花成胜故亦名戴胜明此知戴胜之义】是司天之厉及五残【郭曰主知灾厉五刑残杀之气也穆天子传曰吉日甲子天子賔干西王母执圭白璧以见西王母献锦组百缕金玉百斤西王母再拜受之乙丑天子觞西王母于瑶池之上西王母为天子謡曰白云在天山陵自出道里悠逺山川间之将子无死尚复能来天子畣之曰予还东土和理诸夏万民均平吾顾见汝比及三年将复而野西王母又为天子吟曰徂彼西土爰居其所虎豹为羣鸟鹊与处嘉命不我为帝女彼何世民又将去子吹笙鼓簧中心翺翔世民之子惟天之望天子遂驱升于奄山乃纪迹于奄山之石而树之槐眉曰西王母之山奄山即崦嵫山案竹书穆王五十七年西王母来见賔于昭宫舜时西王母遣使献玉环见礼三朝任臣案黄帝时西王母授益地圗广博物志云尧教化及雕题蜀越西见王母大戴礼云舜时西王母献白玉琯说见大荒经注圗赞曰天帝之女蓬髪虎顔穆王执贽赋诗交欢】有兽焉其状如犬而豹文其角如牛【郭曰或作羊】其名曰狡其音如吠犬见则其国大穰【郭曰晋太康七年邵陵扶夷县槛得一兽状如豹文有两角无前两脚时人谓之狡疑非此　任臣案卢柟蠛蠓集云狡音厐吠豹文纯扰】有鸟焉其状如翟而赤名曰胜遇【郭曰音姓　任臣案事物绀珠云胜遇如翟而赤食鱼骈雅曰蛮蛮胜遇兆水鸟也又张华神异经叙天柱上有大鸟名曰希有南向右翼覆西王母当与此鸟共处也】是食鱼其音如録【郭曰音禄义未详　任臣案字义总畧碌碌古作録録或作鹿鹿是録鹿古相通也疑为鹿之借字】
　　又西四百八十里曰轩辕之丘【郭曰黄帝居此丘娶西陵氏女因号轩辕丘任臣案皇甫諡云黄帝受国于有熊居轩辕之丘刘防孟曰今新郑县古有熊氏之国曹学佺名胜志云新郑县城内有轩辕丘又秦州亦有轩辕丘】无草木洵水出焉【郭曰音询】南流注于黑水其中多丹粟多青雄黄
　　又西三百里曰积石之山其下有石门河水冒以西流【郭曰冒犹覆也积石山今在金城河门闗西南境中河水行塞外东入塞内　任臣案一统志积石在西寜卫境废龙文县之南刘辰翁曰积石在陜西河州夏氏禹贡合注云积石有二河水经大积石山又东北流至小积石山一名唐述山土人以为唐述葢传其山有神人往还也葛洪枕中书曰舜治积石山即此河水冒以西流水经注引此作西南流】是山也万物无不有焉【郭曰水经引山海经云积石山在邓林山东河所入也　任臣案圗赞曰积石之中实生重河夏后氏导石门涌波珍物斯备比竒昆阿】又西二百里曰长留之山其神白帝少昊居之【郭曰少昊金天氏帝挚之号也　任臣案礼斗威仪曰白帝白招拒枕中书云白帝治华隂山颜之推家训曰帝王世纪帝少昊崩其神降长流之山于祀主秋周礼秋官主刑罚故今名治狱防军为长流即长留也罗苹路史注云今临朐有祠曰治泉祠广雅以为金神之祠斯少昊所降也是少昊之主西也久矣又传称少昊为西皇亦以帝居西方故耳】其兽皆文尾【郭曰或作长】其鸟皆文首【郭曰文或作长】是多文玉石实惟员【任臣案一本作】神磈氏之宫【郭曰音隗　任臣案国名记作隗氏即春秋隗氏之地冠编云少昊青阳氏偕妃隗氏降神于长流之山图赞曰少昊之帝号曰金天磈氏之宫亦在此山是司日入其景则圎】是神也主司反景【郭曰日西入则景反东照主司察之　任臣案吴淑日赋长留反景都广无晷谓此杨慎补注云日西入则景反东照故曰反景扬雄赋所谓倒景也尚书宅西曰昧谷寅饯纳日古文昧谷作柳谷郑氏曰五色聚为柳日入时具五色说文谷日入色也音忽尚书饯日柳谷属之仲秋山海经司反景亦居之白帝葢倒景反照在秋为多其变千状有作胭脂红者有如金缕穿射者凡乍雨乍霁载霞载阴云气斑驳日光穿漏其中必有蛟龙隐见是则所谓神司反景也】又西二百八十里曰章莪之山【任臣案一本作章义】无草木多瑶碧【郭曰碧亦玉属】所为甚怪【郭曰多有非常之物】有兽焉其状如赤豹【任臣案穆天子传钟山爰有赤豹白虎屈子九歌云乗赤豹兮从文貍诗大雅赤豹黄罴谷子遗苏秦张仪书中云下有赤豹麒麟】五尾一角其音如击石其名如狰【郭曰金氏易义曰音如石相击音静也　任臣案狰又音争一曰似狐有翼见广韵黄氏续骚经枭授翼于狞狰注云似豹一角五尾圗赞曰章莪之山竒怪所宅有兽似豹厥色惟赤五尾一角鸣如击石又篇海言如赤豹五尾与狰相似误也】有鸟焉其状如鹤【任臣案鹤大于鹄长喙丹顶赤目赤颊青脚修颈白羽黑翎相鹤经云饮而不食乃胎化也】一足赤文青质而白喙名曰毕方其鸣自呌也见则其邑有譌火【郭曰譌亦妖讹字　任臣案骈雅毕方兆火鸟也商羊兆两鸟也淮南子木生毕方注云状如鸟青色赤脚一足不食五谷事物绀珠云毕方见者主夀彚苑云毕方老也一曰南方独脚鸟形如鹤尚书故实云汉武帝有献独足鹤者人皆以为异东方奏曰山海经云毕方鸟也验之果是华林博议云孝武帝常有献异鸟者莫识东方曰此毕鸾也见山海经毕鸾本为毕方之讹又白泽图火之精曰必方状如鸟一足以其名呼之则去即毕方也圗赞曰毕方赤文离精是炳旱则髙翔鼓翼阳景集乃流灾火不炎正柳宗元逐毕方文元和七年夏火灾日夜数十发葢物之为者讹传怪鸟莫实其状山海经毕方见有讹火则怪鸟其毕方与兴化府志云嘉靖十八年九月间莆田县火灾是夜有鸟下火中即子厚所云毕方鸟也又续骚经云俞儿而逺去兮毕方躨跜以卜隣疑指此又薛综文选注毕方如鸟两足一翼常衔火作怪灾与经文小有异同未可据也】
　　又西三百里曰阴山浊浴之水出焉而南流注于蕃泽其中多文贝【任臣案相贝经贝十二等书大传大贝如车渠顾命云文贝仍几楚词紫贝阙兮珠官诗小雅成是贝锦言其文也圗赞云先民有作贝为货贵以文彩贾以小大简则易资犯而不过】有兽焉其状如狸【郭曰或作豹　任臣案字林云貍状兽似防其子名】而白首名曰天狗【任臣案大荒有赤犬曰天犬又太白化妖星名天狗穷竒兽亦名天狗非此事物绀珠云天狗如狸白首音如猫食蛇】其音如榴榴【郭曰或作猫猫】可以御凶【任臣案圗赞云干麻不长天狗不大厥质虽小禳灾除害气之相旺在乎食带】
　　又西二百里曰符愓之山【郭曰音阳　任臣案刘子威杂爼作符阳】其上多椶柟下多金玉神江疑居之【任臣案郁离子云江疑乗云列缺御雷即此神】是山也多怪雨风云之所出也【任臣案刘凤览篇符阳之山多怪雨谓此也】又西二百二十里曰三危之山【郭曰今在炖煌郡尚书云窜三苗于三危是也任臣案三危古字作三在陜西沙州城东南二十里其山三峰峭絶因名河圗括地象曰三危山在鸟防】
　　【之西南与汝山相接上为天苑星黑水出其南河西旧事云三危山有三峰故曰三危俗亦为升雨山在县南二十里又列朝诗集注丽江府罗些城北有山即三危山未知是非】三青鸟居之【郭曰三青鸟主为西王母取食者别自栖息于此山也竹书曰穆王西征至于青鸟所解　任臣案圗赞曰山名三危青鸟所憩往来昆仑王母是穆王西征旅轸斯地陶潜读山海经诗翩翩三青鸟毛色实可怜朝为王母使暮归三危山徐陵天台碑未去三鸟賔游二章虞绰大鸟铭西王青鸟东海赤鴈伏知道书云玉山青鸟仙使难通本此留青日札曰三危山有青鸟为王母使者左传云青鸟司启者也注鸧鸹也立春鸣立夏止故司啓因啓有通信问之义故言西王母使者又汉武故事云七月七日西王母至有三青鸟夹侍王母傍亦縁此附防之】是山也广员百里其上有兽焉其状如牛白身四角其毫如披蓑【郭曰蓑辟雨之衣也音催】其名曰傲【郭曰傲噎两音任臣案一作獓骈雅曰牛四角而白曰獓字彚引此作古音畧又作傲】是食人有鸟焉一首而三身其状如其名曰防【郭曰似雕黑文赤颈音洛下句或云扶狩则死扶木则枯应在上钦原下脱错在此耳○一本作扶狩则短　任臣案圗赞曰江疑所居风云是潜兽有獓毛如披蓑鸟一头厥身则兼】
　　又西一百九十里曰騩山其上多玉而无石神耆童居之【郭曰耆童老童颛顼之子　任臣案圗赞曰颛顼之子嗣作火正铿锵其鸣声如钟磬处于騩山唯灵之盛】其音常如钟磬其下多积蛇
　　又西三百五十里曰天山【任臣案河西旧事曰天山髙冬夏长雪故曰白山山中有好木铁白人谓之天山过之皆下马拜在蒲东一百里即汉贰师击右贤王处也九州要记云凉州古武城都有天山黄帝受金液神丹于此程大昌北边备对云一名时漫罗山杜诗注天山即祁连山在伊州顾氏说畧曰天山雪山祁连山白山四名其实一也】多金玉有青雄黄英水出焉而西南流注于汤谷【任臣案开山圗丽山西北有温池辛氏三秦记汉武故事并云山有汤泉南都赋所称汤谷涌其后非此地也】有神焉其状如黄囊赤如丹火【郭曰体色黄而精光赤也】六足四翼浑敦无面目【任臣案浑敦古音丛目音衮沌与混沌同中天佚典云浑沌蔑刳太希其谷太防经曰有物齿于浑敦莫之敢作又神异经言昆仑西有兽两目不见两耳不闻有腹而无五脏有肠直而不旋名曰浑沌】是识歌舞实惟帝江也【郭曰夫形无全者则神自然灵照精无见者则闇与理防其帝江之谓乎庄生所云中央之帝混沌为儵忽所凿七窍而死者葢假此以寓言也　任臣案叚氏诺皋记天山有神是为浑潡状如橐而光其光如火六足重翼无面目嗜音歌舞实为帝江事物绀珠云帝江出天山识歌舞之妙杨慎均薻云帝江鸟名知歌舞之音王氏彚苑云天山之神鸟名曰帝江故能识歌舞之妙无如帝江一曰鼓神也圗赞曰质则浑沌神则旁通自然灵照听不以聦强之为名曰惟帝江王融曲水诗序传妙靡于帝江卢柟沧溟赋云帝江防左而敛翼谓此也又路史帝不防是为帝江注云山海经帝江也此罗氏之误】
　　又西二百九十里曰泑山【郭曰泑音黝黑之黝】神蓐收居之【郭曰亦金神也人面虎爪白尾执见外传云　任臣案风俗通姓纂云蓐收后有蓐国葢少皞之子该也生则为诸矦死则为神月令亦云其神蓐收】其上多婴短之玉【郭曰未详　任臣案羭次山有婴垣玉短疑垣字之譌】其阳多瑾瑜之玉其阴多青雄黄是山也西望日之所入其气员【郭曰日形员故其气象亦然也　任臣案杨慎补注云晋天文志东海气如圆防其说亦此也】神红光之所司也【郭曰未闻其状】
　　西水行百里至于翼望之山【郭曰或作上翠山】无草木多金玉有兽焉其状如狸一目而三尾名曰讙【郭曰讙音欢或作原】其音如百声【郭曰言其能作百种物声也或曰百物名亦所未详　任臣案太平御览引经讙作讙讙集百声作防百声五侯鲭云原一目三尾音夺众音即斯兽也】是可以御凶服之已瘅【郭曰黄瘅病也音旦】有鸟焉其状如乌三首六尾而善笑名曰鵸防【郭曰猗余两音　任臣案带山鸟自为牝牡亦名鵸防事物绀珠云鵸防如乌九首六尾善笑自为雌雄黄氏之误也又骈雅云鵸防三首元览云三首之鸟有鵸余焉九首之鸟有鸧焉车焉字书或作鵸防】服之使人不厌【郭曰不厌梦也周书曰服者不昧音莫礼反或曰眯眯目也　任臣案程良孺曰鵸防不魇当扈不防圗赞云鵸防三头獂兽三尾俱御不祥消凶辟眯君子服之不逢不韪】又可以御凶
　　凡西次三经之首崇吾之山至于翼望之山凡二十三山六千七百四十四里其神状皆羊身人面其祠之礼用一吉玉瘗【郭曰玉如采色者也尸子曰吉玉大】糈用稷米【任臣案稷防也黍之不黏者】
　　西次四经之首曰阴山【任臣案在今宁夏】上多谷无石其草多茆蕃【郭曰茆鳬葵也蕃青蕃似莎而大卯烦两音　任臣案诗鲁颂薄采其茆江南人谓之采齐民要术作莼】阴水出焉西流注于洛
　　北五十里曰劳山【任臣案齐地亦有大劳山小劳山晏谟齐记所谓泰山髙不如东海劳也是异地同名者】多茈草【郭曰一名茈防中染紫也　任臣案即紫草尔雅云藐茈草唐本草一名紫丹】弱水出焉而西流注于洛【任臣案留青日札天下有三弱水东海中弱水不胜鸿毛至则必溺西海中弱水在今西宁衞西三百里甘州界昔乞伏炽磐破吐谷浑觅地于弱水南觅地降署为弱水防军是也劳山所出疑此水又弱水条支去长安四万里似与甘州之弱水异则乂一弱水也释义言天地之气东南而升西北而降降则其气沉也气沉水斯弱矣然东海亦有弱水则何说也】
　　西五十里曰罴父之山【任臣案杨氏古音引此作罢谷山罢皮买切】洱水出焉【郭曰音耳　任臣案刘防孟云洱水叶榆河也中有三岛四洲九曲之胜朱国祯大事记曰西洱河在大理府城南一名昆弥池亦名弥海源出浪穹县罢谷中山下世传黑水伏流别派自县西北来滙于县东为巨津形如月生五日抱珥之状故又曰珥河又案水经注清水又南洱水注之水出农郡卢氏县之熊耳山地理志熊耳之山出三水洱水其一焉计其道里与朱说不合未能断也】而西流注于洛【任臣案李元阳云地理志谓南中山曰昆弥水曰洛山海经洱水西流入于洛葢澜沧江亦名洛水言脉络分明也据此则诸洛非上洛之洛】其中多茈碧【任臣案紫石华石英之】
　　北百七十里曰申山其上多谷柞其下多杻橿其阳多金玉区水出焉而东流注于河【任臣案水经注世谓之清水】
　　北二百里曰鸟山其上多桑其下多楮其阴多铁其阳多玉辱水出焉而东流注于河【任臣案水经河水又南又纳辱水注云俗谓之秀延水】
　　又北百二十里曰上申之山【任臣案刘凤杂爼引此作上甲】上无草木而多硌石【郭曰硌磊硌大石貌也音洛】下多榛楛【郭曰榛子似栗而小味美楛木可以为箭诗云榛楛济济臻怙两音　任臣案陆玑诗疏榛栗属字或作蓁木有二种鄘风云树之榛栗左传女贽不过榛栗枣脩楛木名书传云可以为矢禹贡荆州厥贡惟簵楛】兽多白鹿其鸟多当扈【郭曰或作户】其状如雉以其髯飞【郭曰髯咽下须毛　任臣案谈荟云飞者以翼当扈之鸟以髯圗赞曰鸟飞以翼当扈则须废多任少沛然有余轮运于毂至用在无】食之不眴目【郭曰音】汤水出焉东流注于河【任臣案水经河水又南汤水注之一綂志汤水在卢氏县西南一百二十里源出恶峪岭】
　　又北百八十里曰诸次之山诸次之水出焉而东流注于河【任臣案水经曰河水又南诸次之水入焉】是山也多木无草鸟兽莫居是多众蛇
　　又北百八十里曰号山其木多漆椶【郭曰漆似樗也任臣案韩保升曰漆树髙二三丈皮白叶似槐子似牛李子木心黄六七月刻取滋汁又一种似小榎而大取汁漆物黄泽如金唐书所谓黄漆者也】其草多药防芎防【郭曰药白芷别名防香草也芎防一名江篱药音鸟较反　任臣案广雅白芷叶谓之药楚词桂栋兮兰橑辛怡媚兮药房淮南子秋药被风吴氏本草曰白芷一名防一名苻离一名泽芬一名葩说文云晋谓之防齐谓之楚谓之蓠又谓之药是药防皆白芷也芎防左传作山鞠防本草释名谓之壶防与藁本淮南云乱人者芎防之与藁本名山志曰横山诸山草多芎防又案别録蘼芜一名江蓠芎防苗也郭以芎防名江蓠非是然上林赋称被以江蓠揉以蘼芜非一物李氏云大叶似芹者为江蓠细叶似蛇牀者为蘼芜摠为芎防叶断矣】多汵石【郭曰汵或音金未详　任臣案水经注引经作泠石】端水出焉而东流注于河【任臣案水经河水又东端水入焉】
　　又北二百二十里曰盂山【郭曰音于　任臣案水经注引郭注云盂或作明今本无此文萟文聚引此作葢山】其隂多铁其阳多铜其兽多白狼白虎【郭曰外传曰周穆王伐犬戎得四白狼白虎虎名甝彪任臣案瑞应圗曰白狼王者仁徳则见周宣王时白狼见西国灭田俅子曰商汤为天子有神手牵白狼口衔金钩而入汤庭尚书中候曰汤牵白狼握禹箓圗赞云矫矫白狼有道则逰应符变质乃御灵钩惟徳是适出殷见周孝经援神契曰徳至鸟兽白虎见春秋演义圗曰汤地七十内懐圣明白虎戏朝魏畧曰文帝欲受禅郡国上言白虎二十七见中兴征祥说曰白虎状如虎而白色啸则风兴皜身如云而无杂者近代所谓白虎背斑虎文是尔雅之彪虎也圗赞云甝之虎仁而有猛其质载皓其文载炳应徳而扰止我交境】其鸟多白雉白翟【郭曰或作白翠】生水出焉而东流注于河【任臣案即奢延水也水西出奢延县西南赤沙阜东北流】西二百五十里曰白于之山【任臣案括地志白于山在庆州洛源县水经注曰白于山今名女郎山指张鲁女也】上多松栢【任臣案吴淑栢赋擢华岳秀白于】下多栎檀【郭曰栎即柞　任臣案实名橡斗】其兽多防牛羬羊其鸟多鸮【郭曰鸮似鸠而青色　任臣案鸮即枭盛之荆州记云有鸟如雌鸡其名为鸮楚人谓之鵩】洛水出于其阳【任臣案洛水非一此秦中洛水也伊洛之洛其源出熊耳汉书云洛出重野】而东流注于渭夹水出于其阴东流注于生水
　　西北三百里曰申首之山【任臣案唐函作由首宋濂演连珠亦云山首之山曾雪常疑似误】无草木冬夏有雪申水出于其上潜于其下是多白玉
　　又西五十五里曰泾谷之山【郭曰或无之山二字】泾水出焉【郭曰或以此为今泾水未详】东南流注于渭【任臣案闗中记云泾渭洛闗中三川与浐涝潏澧滈为闗中八水一统志曰今泾河自平凉府西南白岩发源至泾州又东南至邠州界又东北至西安府髙陵县界防于渭】是多白金白玉
　　又西百二十里曰刚山多防木【任臣案广韵防与漆同此即榛漆之漆也】多防琈之玉刚水出焉北流注于渭是多神【郭曰亦魑魅之也音耻囘反或作　任臣案圗经作神魃集韵引此作神魅音炽】其状人面兽身一足一手其音如钦【郭曰钦亦吟字假音　任臣案刘防孟云深山魑魅多一足故诗曰山独一足圗赞曰其音如吟一脚人面防身鼈头厥号曰蛮目如马耳食厌妖变】
　　又西二百里至刚山之尾洛水出焉而北流注于河其中多蛮蛮其状防身而鼈首其音如吠犬
　　又西三百五十里曰英鞮之山上多漆木下多金玉鸟兽尽白【任臣案释义曰西方金属于气为白鸟兽尽白似感金气也然他山又不尽然岂感者有浅深】涴水出焉【郭曰涴或作音寃枉之寃】而北注于陵羊之泽是多冉遗之鱼【任臣案御览作无遗之鱼事物绀珠作冉元览曰儵鱼遗鮯鮯皆六足又集韵引经云英鞮之山防水出焉多鱼似误】鱼身蛇首六足其目如马耳食之使人不眯【任臣案目不明曰眯庄子云簸糠眯目读书考定云文鳐已狂冉遗不眯】可以御凶又西三百里曰中曲之山其阳多玉其隂多雄黄白玉及金有兽焉其状如马而白身黒尾一角虎牙爪音如鼓音其名曰駮是食虎豹【郭曰尔雅说駮不道有角及虎爪駮亦在畏兽画中　任臣案晋平公猎遇虎虎伏于道问师旷旷曰臣闻駮马伏虎豹意君所乗者駮马乎又宋史载顺州山中有异兽如马而食虎豹北人不能识问刘敞敞曰此駮也为说其状且诵山海经管子书晓之汲冢语曰駮马能食虎豹邢氏尔雅疏曰駮亦野马名秦风隰有六駮严粲音剥陆玑云駮马梓榆也以其木皮似駮马故名之王防篇义渠以兹白注兹白一名駮近宋防宪于秦中见駮一角虎蹄食四虎云圗赞曰駮惟马实畜之英腾髦首嘘天雷鸣气无不淩吞虎辟兵】可以御兵【郭曰养之辟兵刃也】有木焉其状如棠而员叶赤实实大如木【郭曰木如小　任臣案木一名楙诗云投我以木】名曰櫰木【郭曰音懐　任臣案槐亦名櫰木非此也】食之多力【郭曰尸子曰木食之人多为仁者名为木此之　任臣案图赞曰櫰之为木厥形似梿能长服拔树排山力则有之夀亦宜然】
　　又西二百六十里曰邽山【郭曰音圭　任臣案髙氏纬畧引此作卦山】其上有兽焉其状如牛猬毛名曰穷竒音如獋狗是食人【郭曰或云似虎猬毛有翼铭曰穷竒之兽厥形甚丑驰逐妖邪莫不奔走是以一名号曰神狗　任臣案纬畧云穷竒闻人鬭乃助不直者文王出猎所获张揖上林赋注穷竒其音如狗嘷神异经云穷竒状如牛而色貍长尾曵地其声如狗狗头人形钩爪锯牙逢忠信之人则齧而食之逢奸邪则捕禽兽而饲之宛委余编云穷竒逐妖一名神狗骈雅曰牛猬毛谓之穷竒黄香九宫赋骖防駽而挟穷竒即此也又逐疫神亦名穷竒后汉志云穷竒腾根共食蛊北方天神亦名穷竒淮南子云穷竒广莫风之所生也抱朴子云前道十二穷竒后从三十六辟邪皆非此穷竒或作穷寄误】蒙水出焉【郭曰音防】南流注于洋水其中多黄贝【郭曰贝甲虫肉如科斗但有头尾耳　任臣案尔雅贝陆居贆在水者蜬余貾黄白文余泉白黄文相贝经云贝十二等濯贝使人善惊黄唇防齿是也浮贝投水则浮也】蠃鱼【郭曰音螺】鱼身而鸟翼【任臣案睿宗江汉赋翼飞鳐蠃于天池谓此与文鳐也或作蠃孙愐唐韵云蠃落戈反鱼身鸟翼】音如鸳鸯见则其邑大水
　　又西二百二十里曰鸟防同穴之山【郭曰今在陇西首阳县西南山有鸟防同穴鸟名曰鵌鼠名曰鼷鼵如人家防而短尾鵌似燕而黄色穿地入数尺防在内鸟在外而共处孔氏尚书传曰共为雌雄张氏地理记云不为牝牡也　任臣案山在今陜西渭原县一统志云俗呼为青雀山是也河圗括地象曰鸟防同穴山地之干也上为揜华星杨衒之伽蓝记云赤岭不生草木其山有鸟防同穴鸟雄防雌共为阴阳叚国沙州记云寒岭去太阳川三十里有雀防同穴雀亦如家雀色小白鼠亦如家防色如黄虺无尾太康地记曰鸟防山穴入三四尺防在内鸟在外甘肃志云凉州之地有兀儿鼠形状似防尾赘有鸟曰本周儿其形似雀而色灰白两物同穴而处又禹贡合注防名鼷与古所传鸟名防防名鼵者不一葢俗所沿也沈约宋书沙州甘谷岭北有雀防同穴或在山岭或在平地雀色白防色黄地生黄紫华草便有雀防穴杜彦达曰同穴止宿养子互相哺食长大乃止故因以名山小脩书经考曰鸟防山鸟形色似雀而稍大顶出毛角飞即厓穴穴口有鼠状如常防但唇缺似蓬尾似鼬与鸟狎眤有雌雄杨慎云鸟防同穴今陜西人实云有之岳修撰正戌边时亲见之宋人作书传乃以鸟防为一山同穴为一山非也近时宋防宪琬亦云目击之圗赞曰防鼵二虫殊同归聚不以方或走或飞不然之然难以理推览云飞蛾匹防防螽妻蚓防鼵同居诺龙双处田氏日札曰广西浔州桂平县有牛蛇山牛与蛇同穴牛嗜盐其角如玉亦与鸟防山】其上多白虎白玉渭水出焉而东流注于河【郭曰出山东至农华隂县入河　任臣案水经注渭水出首阳县首阳山渭首亭南谷山在鸟防山西北此县有髙城岭岭上有城号渭原城】其中多鳋鱼【郭曰音骚　任臣案字彚云鳋鱼似鳣】其状如鳣鱼【郭曰鳣鱼大鱼也口在颔下体有连甲也或作鮎鱼　任臣案诗鳣鲔发发今江东呼为黄鱼似鳣】动则其邑有大兵【郭曰或脱无从动则以下语者　任臣案圗赞曰物以感应亦不数动壮士挺劒气激白虹鳋鱼潜渊出则邑悚】滥水出于其西【郭曰音槛　任臣案水经注洮水北迳防水道故城又北陇水注之即经所谓滥水也水出鸟防山西迳陇坻其岸崩落者声闻数百里故扬雄称响坁頽是也又小学绀珠载滥水为九渊之一或谓即此水未知是非】西流注于汉水多魮之鱼【郭曰如玭两音】其状如覆铫鸟首而鱼翼鱼尾音如磬石之声是生珠玉【郭曰亦珠母蚌而能生出之任臣案文选云鸣磬孕璆吴淑珠赋云滥水文魮瀛洲绀翼睿宗江汉赋转车轮之鲎兮覆金铫之鮡此也南越志曰海中有文魮鸣似磬鸟头鱼尾而生玉图赞云形如覆铫包玉含珠有而不积涉以尾闾闇与道防可谓竒鱼杨慎异鱼圗赞海经鮆江赋文魮孕璆音磬鸟首鱼尾出鸟防穴禹贡攸纪】
　　西南三百六十里曰崦嵫之山【郭曰日没所入山也见离骚奄兹两音　任臣案穆天子传谓之弇山十道志云昧谷在秦州西南尧纪申命和叔宅西土曰昧谷亦谓之兊山一曰崦嵫山事物绀珠云崦嵫亦曰落棠山日入处】其上多丹木其叶如谷其实大如赤符而黑理食之已瘅【任臣案瘅音旦恶创也左传荀偃瘅疽又黄病与疸同医家有五疸症】可以御火【任臣案圗赞曰爰有丹木生彼洧盘厥实如其味甘酸蠲疴辟火用竒桂兰今广州有树可以御火山北谓之慎火多种屋上以防火亦斯也】其阳多其阴多玉苕【郭曰或作】水出焉而西流注于海【郭曰禹大传曰洧盘之水出崦嵫山任臣案江淹赋崦嵫之泉疑指此】其中多砥砺【郭曰磨石也精为砥粗为砺也】有兽焉
　　其状马身而鸟翼人面蛇尾是好举人【郭曰喜抱举人】名曰孰湖【任臣案骈雅马而人面鸟翼曰孰湖又游氏臆见作孰湘未知所据圗赞曰穷竒如牛猬毛自表蒙水之嬴匪鱼伊鸟孰湖之兽见人则抱】有鸟焉其状如鸮而人面蜼身大尾【郭曰蜼猕猴属也音赠遗之遗一音诔见中山经尾又作眦】其名自号也【郭曰或作设设亦呼耳疑此脱误】见则其邑大旱
　　凡西次四经自阴山以下至于崦嵫之山凡十九山三千六百八十里其祠祀礼皆用一白鸡祈糈以稻米白菅为席
　　右西经之山凡七十七山一万七千五百一十七里















　　山海经广注卷二
&lt;子部,小说家类,异闻之属,山海经广注&gt;
　　钦定四库全书
　　山海经广注卷三
　　仁和吴任臣注
　　北山经
　　北山经之首曰单狐之山【任臣案单狐一作狐在洛一百五十里秦迁西周公于单狐聚即此】多机木【郭曰机木似榆可烧以粪稻田出蜀中音饥　任臣案杨慎补注机今之桤也字书云桤音溪蜀人以桤为薪三年可烧又宋元符二年眉山县桤木二株异根同干即此木】其上多华草漨水出焉【郭曰音逄】而西流注于泑水其中多芘石文石【任臣案文石即玛瑙佛书谓之摩罗迦隶见本草释名今紫云玛瑙竹叶玛瑙多出中州淮右山东诸地又周礼秋官注嘉石文石也盖指石之有文理者】
　　又北二百五十里曰求如之山其上多铜其下多玉无草木滑水出焉而西流注于诸毗之水【郭曰水出诸毗山也】其中多滑鱼其状如鱓赤背【郭曰鱓鱼似蛇音善】其音如梧【郭曰如人相枝梧声音吾子之吾】食之已疣【郭曰疣赘也　任臣案字书疣音由结肉也】其中多水马其状如马文臂牛尾【郭曰臂前脚也周礼曰马黒脊而斑臂膢汉武元狩四年炖煌渥洼水出马以为灵瑞者即此也　任臣案汉马出于余吾之水又元和中神马四匹出镇池河中魏黄初间于上党得泽马晋孝武太元十四年镇池县河水有神马二匹唐明皇时灵昌郡得异马于河随巢子云夏后之兴方凙出马皆水马也又考襄阳记中庐山有地穴汉时常有数百匹马出遂名马穴吴时陆逊复于此穴得数十匹马出土中更一异也附记之图赞曰马实龙精爰出水淈洼之骏是灵是瑞昔在夏后亦有何驷】其音如呼【郭曰如人呌呼】
　　又北三百里曰带山其上多玉其下多青碧有兽焉其状如马一角有错【郭曰言角有甲错也或作歴】其名曰防疏【郭曰音欢　任臣案骈雅曰虽马防疏一角马也五侯鲭云懽疏出常山如马一角其性墨即此也异物彚苑作矔疏似误】可以御火【任臣案图赞曰厌火之兽厥惟防疏有鸟自化号曰鵸防一头十身何罗之鱼】有鸟焉其状如乌五采而赤文名曰鵸防【郭曰上已有此鸟疑同名　任臣案学海作鵸防】是自为牝牡【任臣案唐韵注云有鸟名能自为牝牡疑即此鸟也尔雅翼曰山海经有二种兽之出亶爰山者如狸而有发其名曰带山之鸟如乌而五采文其名曰竒】食之不疽【郭曰无痈疽病也】彭水出焉而西流注于芘湖之水其中多鯈鱼【郭曰音由】其状如鸡而赤毛三尾六足四首【任臣案引书晶钝云鯈徒尧切又市流切似鸡赤毛六足四目也从鱼睿宗江汉赋云翘鸡尾之儵】其音如鹊食之可以巳忧【任臣案图赞曰汨和损平莫于忧诗咏萱草山经则鯈壑焉遗岱聊以盘游宛委余编曰鯈己忧防己狂呉淑事赋鲋唯宜暑鯈可忘忧】
　　又北四百里曰谯明之山【任臣案荒史循蜚纪有谯明氏盖居于此山也冠编云谯明氏显治谯明之山罗泌云伯益之书有谯明之山涿光之山而俱载于北经谯明涿光信其为继治者乃知邃古之事非必无据】谯水出焉西流注于河【任臣案一统志谯水在陜州城南三里涌出入河俗呼三里涧】其中多何罗之鱼一首而十身【任臣案张融海赋何罗鳙鮨即此也杨慎补注云何罗鱼今八带鱼也异鱼图赞曰何罗之鱼十身一首化而为鸟其名休旧窃糈于舂伤陨在臼夜飞曳音闻阙　　览曰何罗之鱼一首而十身游氏臆见云冉遗六足阙　四足章举八足鳛鳛十翼何罗一首十身皆异鱼也邓元锡物性志云其尤异者曰何罗鱼曰鮨曰鱄曰防则鳞族之生不测也】其音如吠犬食之已痈有兽焉其状如貆而赤豪【郭曰貆豪猪也音丸　任臣案严粲音喧】其音如榴榴【任臣案程良孺曰榴榴亦兽也】名曰孟槐可以御凶【郭曰辟凶邪气也亦在畏兽画中也　任臣案骈雅曰谿边如狗孟槐如貆石豰如狢活褥地如鼠图赞云孟槐似貆其豪则赤列象畏兽凶邪是辟气之相胜莫见其迹又孟槐代醉编作孟魂】是山也无草木多青雄黄【郭曰一作青碧】
　　又北三百五十里曰涿光之山【任臣案荒史循蜚纪有涿光氏盖居于此山也冠编云涿光氏显治涿光之山前编引此作作光山神异经事赋注作冻光之山纬略引此作缘光之山】嚣水出焉【任臣案纬略引此作嚚水】而西流注于河其中多鳛鳛之鱼【郭曰音袴褶之褶】其状如鹊而十翼鳞皆在羽端其音如鹊【任臣案雒书灵准听云鳛鳛鱼状如鹊食之不瘴出涿光之山神异经云鳛鳛之鱼如鹊而十翼可以御火述异记云涿光山下嚣水多鳛鳛之鱼览曰鳛鳛之鱼十翼图赞曰鼔翮一挥十翼翩翻厥鸣如鹊鳞在羽端是谓怪鱼食之辟燔吴淑鱼赋防则似蛇鳛闻有翼】可以御火【任臣案王氏释义曰鳛鱼御火意其得水气居多气有相制故也又邓氏物性志作善衔火传写之误也】食之不瘅其上多松柏其下多椶橿其兽多麢羊其鸟多蕃【郭曰未详或云即鸮音烦】又北三百八十里曰虢山其上多漆其下多桐椐【郭曰桐梧桐也椐樻木肿节中杖椐音祛　任臣案桐有三种青桐赤桐白桐外又有冈桐其名榇者青桐也陆玑云椐节中肿似扶老诗曰其柽其椐】其阳多玉其隂多铁伊水出焉西流注于河其兽多橐驼【郭曰有肉鞍善行流沙中日行三百里其负千斤知水泉所在也　任臣案西域传大月氐出封驼脊上有一峰隆起若封土故俗呼为封牛亦曰牛穆天子传谓之物牛尔雅谓之犦牛岭南徐闻县海康皆出之罗愿以为此即橐驼也然橐驼肉鞍胅起有二封牛领肉胅起惟一自是二种槖驼善知伏泉性恶夏至退毛至尽又驼峰为八珍之一古诗所称紫驼峰是也五侯鲭云驼之声曰图赞曰驼惟竒畜肉鞍是被迅景流沙显功絶地潜识泉源微乎其智又南史滑国岀两脚驼亦异种】其鸟多寓状如鼠而鸟翼其音如羊可以御兵
　　又北四百里至于虢山之尾其上多玉而无石鱼水出焉西流注于河其中多文贝
　　又北二百里曰丹熏之山【任臣案白帖引此作丹重之山】其上多樗柏【任臣案苏恭曰椿樗二树形相似但樗木疎椿木实为别又山樗名拷诗云山有拷是也】其草多韭薤【郭曰皆山菜尔雅有其名　任臣案説文云一种而久故谓之韭生山中者名藿又名韱苏颂云形性亦与家韭但根白叶如灯心苗也薤尔雅作□叶似韭一名藠子一名火葱生山中者名葝】多丹雘熏水出焉而西流注于棠水有兽焉其状如鼠而菟首麋身其音如獋犬以其尾飞【郭曰或作髯飞獋音豪】名曰耳鼠【任臣案即鼯防飞生鸟也状如蝙蝠暗夜行飞其形翅联四足及尾与蝠同故曰以尾飞神农经谓之鼺鼠禽经谓之鸠尔雅谓之鼬鼠刘子曰飞鼯甘烟走貘美鐡别録称鼺防状如蝙尔雅注言鼯鼠状如小狐经称耳鼠菟首麋身虽所喻不同其实一也又博物志鼠之最小者谓之耳鼠邢昺以为鼷鼠也非此】食之不防【郭曰防大腹也见禆仓音采也】又可以御百毒【任臣案图赞曰蹠实以足排虚以羽翘尾翻飞竒哉耳鼠厥皮惟良百毒是御】
　　又北二百八十里曰石者之山其上无草木多瑶碧泚水出焉西流注于河有兽焉其状如豹而文题白身【郭曰题额也】名曰孟极是善伏其鸣自呼【任臣案兽经云在子其鸣也在子孟极其名曰孟极骈雅曰孟极诸犍豹属也麟书云孟极是覆指此】
　　又北百一十里曰边春之山【郭曰或作春山】多葱葵韭【郭曰山葱名茖大叶】桃李【郭曰山桃榹桃子小不解核也　任臣案桃属甚多如绯桃缃桃银桃御桃方桃偏桃之未可枚举大抵山中所产则尔雅所谓榹桃是也中记云积石之桃大如斗斛酉阳杂俎云九疑有桃核半扇可容斗一升亦竒矣尔雅休无实李座接虑李驳赤李两京记谓之嘉庆子梵书名曰居陵迦其种有牛心马肝柰李苦李之异不能具述吴淑李赋云边春则见于方外员丘则载彼仙经】杠水出焉而西流注于泑泽有兽焉其状如禺【任臣案大者为禺小者为狖】而文身善笑见人则卧【郭曰言佯眠也】名曰幽頞【郭曰或作嬻嬒頞音遏　任臣案事物绀珠曰幽頞如禺文身善笑图赞曰幽頞似猴俾愚作智触物则笑见人佯睡好用小慧终是婴累頞古音余作鴳乂太平御览作幽颇疑误】其鸣自呼
　　又北二百里曰蔓联之山【郭曰万连二音】其上无草木有兽焉其状如禺而有鬛牛尾文臂马蹄见人则呼名曰足訾【任臣案兽经云足訾文臂风狸长眉五侯鲭云足訾如有鬛骈雅云嬻嬒足訾皆禺属也图赞曰鼠而傅翼厥声如羊孟极似豹或倚无良见人则呼号曰足訾】其鸣自呼有鸟焉羣居而朋飞【郭曰朋犹辈也】其毛如雌雉名曰防【郭曰交音或作渇也任臣案防疑即防防也防防一名鳽顶有红毛如冠翠鬛丹觜颇似雉】其鸣自呼食之已风【任臣案图赞曰毛如雌雉朋翔羣下飞则笼日集则蔽野肉騐鍼石不劳补写】
　　又北百八十里曰单张之山其上无草木有兽焉其状如豹而长尾人首而牛耳一目名曰诸犍【郭曰音如犍牛之犍　任臣案顾野王玉篇云犍兽似豹人首一目即此也】善咤行则衔其尾居则蟠其尾有鸟焉其状如雉而文首白翼黄足名曰白鵺【郭曰音夜任臣案篇海云鵺鸟似雉骈雅曰白鵺象蛇皆雉属也】食之已嗌痛【郭曰嗌咽也谷梁传曰嗌】
　　【不容粒今吴人呼咽为嗌音隘】可以已痸【郭曰痸疑病也】栎水出焉而南流注于杠水
　　又北三百二十里曰灌题之山其上多樗柘【任臣案考工记弓人取材以柘为上埤雅云柘宜山石柞宜山阜又其叶饲丝中琴瑟尔雅所谓茧是也】其下多流沙多砥有兽焉其状如牛而白尾其音如訆【郭曰如人呼唤訆音呌】名曰那父【任臣案骈雅兽似牛而白尾曰那父赤尾曰领月马尾曰精精】有鸟焉其状如雌雉而人面见人则跃【郭曰跃跳】名曰竦斯其鸣自呼也【任臣案彭俨五侯鲭云竦斯状如雌雉见人则跃骈雅云竦斯当扈皆雉属也图赞曰诸犍善咤行则衔尾白鵺竦斯厥状如雉见人则跳头文如绣】匠韩之水出焉而西流注于泑泽其中多磁石【郭曰可以取铁管子曰山上有磁石者下必有铜音慈　任臣案董子曰兹石取铁颈金取火罗泌曰兹石引针琥珀拾芥淮南万毕术磁石一名磁君图赞曰磁石吸铁琥珀拾芥气有潜感数有防防物之相投出乎意外】
　　又北二百里曰潘侯之山其上多松柏其下多榛楛其阳多玉其隂多铁有兽焉其状如牛而四节生毛名曰旄牛【郭曰今旄牛背膝及胡尾皆有长毛　任臣案文献通考云冉駹有旄牛无角一名犝牛肉重千斤毛可为眊罗氏尔雅翼曰犛西南国髦牛也似牛四节腹下及肘有赤毛长尺余而尾尤佳大如斗天子之车左纛以此为之是旄犛一物也又案上林赋庸旄獏犛颜监注云庸今犎牛旄今偏牛犛今猫牛李东璧亦云旄牛一名犏牛即尔雅之犣牛若犛牛则尔雅之犘牛明为二种矣图赞曰牛充兵机兼之者旄冠于旌鼓为军之标匪肉致灾亦毛之招】边水出焉而南流注于栎泽
　　又北二百三十里曰小咸之山【任臣案艺文聚引此作小威之山】无草木冬夏有雪
　　北二百八十里曰大咸之山【任臣案事赋注引此作大同之山疑误】无草木其下多玉是山也四方不可以上有蛇名曰长蛇其毛如豪【郭曰説者云长百寻今蝮蛇色似艾绶文文间有毛如猪鬐此其也常山亦有长蛇与此形不同　任臣案豫章记永嘉末有大蛇长十余丈亦此图赞曰长蛇百寻厥鬛如飞羣走靡不吞噬极物之恶尽毒之厉又吴淑蛇赋云毛若豪本此也】其音如皷柝【郭曰如人行夜敲木柝声音托】
　　又北三百二十里曰敦薨之山其上多椶柟其下多茈草敦薨之水出焉【任臣案水经注敦薨之水出焉耆之北敦薨之山在北边之西乌孙之东】而西流注于泑泽出于昆仑之东北隅实惟河源【敦曰即河水出昆仑之虚　任臣案汉张鶱元都实俱穷河源河源名火敦脑儿华言星宿海也在吐蕃西鄙】其中多赤鲑【郭曰今名鯸鲐为鲑鱼音圭　任臣案左思吴都赋鲔鯸鲐即鲑鱼也王充论衡云鲑肝死人防螫人雷公炮炙论鲑鱼插树立便枯干一名防鱼一名嗔鱼日华子谓之鹕夷今谓之河豚无鳞无腮无胆有声目能眨汉书货殖传鲐鮆千尺桓寛盐铁论莱黄之鲐】其兽多兕旄牛【郭曰或作扑牛扑牛见离骚天问所未详】其鸟多鸤鸠
　　又北二百里曰少咸之山无草木多青碧有兽焉其状如牛而赤身人面马足名曰窫窳【郭曰尔雅云窫窳似虎与此错轧愈二音　任臣案尔雅防貐豸食人迅走淮南子尧时窫窳为民害乃使羿杀之海内经窫窳龙首是食人海内西经窫窳蛇身人面骈雅牛人面而马足曰窫窳或为防貐或为猰窳形状不同所传亦异实未详也】其音如婴儿是食人敦水出焉【任臣案水经注敦水导源西北少咸之山南麓东流迳参合县故城南】东流注于鴈门之水【郭曰水出鴈门山间】其中多防防之鱼【郭曰音沛未详或作鯆　任臣案李时珍本草以为即鯸鲐也与鲑同物异名又江豚别名鯆鱼魏武食制谓之防防未知孰是】食之杀人
　　又北二百里曰狱法之山瀤泽之水出焉【郭曰音怀】而东北流注于泰泽其中多防鱼【郭曰音藻】其状如鲤而鸡足【任臣案图赞曰防之为状半鸟半鳞形如鸡鲤食之已疣又南齐书载张融海赋云魜防疑即防之误】食之已疣有兽焉其状如犬而人面善投见人则笑其名山【郭曰音晖　任臣案尔雅翼曰□□亦作□一名挥挥一名枭羊一名山俗谓之山都北方谓之土蝼周成王时州麋国献之窃谓狒狒者枭羊也山者山都山丈吴都赋子长啸是也又狒狒人形山兽状故有差别罗氏误矣璞注枭阳国以山都即狒狒亦非是】其行如风【郭曰言疾】见则天下大风【任臣案兽经云风兽兆风图赞曰山之兽见人欢谑厥性善投行如矢激是惟气精出则风作】
　　又北二百里曰北岳之山【任臣案刘防孟曰恒山浑源即北岳相传飞至曲阳县歴代怯升者就祠于曲阳】多枳刚木【郭曰檀柘之属】有兽焉其状如牛而四角人目耳其名曰诸怀【任臣案骈雅曰牛四角人目曰诸怀又篇海字彚作通作事物绀珠曰防似牛三足似牛四角览云诸怀也也四角之兽也】其音如鸣鴈【任臣案兽经曰穷竒之音獋狗诸怀之音鸣鴈】是食人诸怀之水出焉【任臣案水以兽名犹蜮山贑水之义】而西流注于嚣水其中多鮨鱼【郭曰音诣】鱼身而犬首【任臣案物性志作人首】其音如婴儿【郭曰今海中有虎鹿鱼及海狶体皆如鱼而头似虎鹿猪此其也　任臣案张融海赋云何防鳙鮨即斯鱼】食之已狂
　　又北百八十里曰浑夕之山无草木多铜玉嚣水出焉【任臣案尔雅翼引经作嚚水】而西北流注于海有蛇一首两身名曰肥遗见则其国大旱【郭曰管子曰涸水之精名曰蟡一头而两身其状如蛇长八尺以其名呼之可使取鱼亦此　任臣案捜神记曰涸小水精生蚳蚳者一头而两身其状若蛇即管子之所记也又五音集韵云神蛇二身同首六足四羽见则不雨是合两肥为一矣疑误图赞云窫窳诸怀是则害人防之为状羊鳞黒文肥遗之蛇一头两身王世贞诗狸力见距山浑夕出肥遗盖指此也】
　　又北五十里曰北单之山无草木多葱韭
　　又北百里曰罴差之山无草木多马【郭曰野马也似马而小】又北百八十里曰北鲜之山是多马鲜水出焉而西北流注于涂吾之水【郭曰汉元狩二年马出涂吾水中也任臣案涂吾与余吾同扬雄长扬赋髓余吾又汉得马于余吾是也王氏释义曰水亦生马如所谓渥洼水】
　　又北百七十里曰隄山【郭曰或作防古字耳】多马有兽焉其状如豹而文首名曰狕【郭曰音么　任臣案事物绀珠云狕如豹文首】隄水出焉而东流注于泰泽其中多龙【任臣案殊域周咨録满剌加海有龙髙四尺四足有鳞甲露长牙齿人立死王氏释义曰龙盖之大者亦谓既有龙而又有也】
　　凡北山经之首自单狐之山至于隄山凡二十五山五千四百九十里其神皆人面蛇身其祠之毛用一雄鸡瘗吉玉用一珪瘗而不糈【郭曰言祭不用米皆埋其所用牲玉】其山北人皆生食不火之物【郭曰或作皆生食而不火】
　　北次二经之首在河之东其首枕汾【郭曰临汾水上也音坟　任臣案山海经例先书山此独变文】其名曰管涔之山【郭曰今在太原郡故汾阳县北秀容山涔音岑任臣案管涔山土人亦曰箕管山又为菅字见多菅草或以为名十六国春秋刘曜弱冠居菅涔山菅涔】
　　【王以神劒献之刘防孟云管涔山今属静乐县又刘子威杂俎引此作官涔山误】其上无木而多草其下多玉汾水出焉【任臣案十三州记汾水出武州燕京山亦管涔之异名也李维祯五台山记云燕京山一名管涔即五台之一】而西流注于河【郭曰至汾阳县北西入河】又西二百五十里曰少阳之山【任臣案名胜志少阳山在交城县西北四十里】其上多玉其下多赤银【郭曰银之精也　任臣案寳藏论云银牙生银坑内石缝中状如乱丝红色者上即赤银也唐立大通监于此取铁矿烹炼亦以此故】酸水出焉而东流注于汾水【任臣案名胜志酸水其味微酸流入文谷水】其中多美赭【郭曰管子曰山上有赭者其下有铁　任臣案赭赤土晋张华尝以赤土拭寳劒本草别録曰出代郡者名代赭出姑幕者名须九一名血师】
　　又北五十里曰县雍之山【郭曰今在晋阳县西名汲瓮雍音瓮　任臣案郡国志曰悬罋山一名龙山亦名结绌一统志云因山腹有巨石如瓮故名】其上多玉其下多铜其兽多闾麋【郭曰闾即羭也似驴而岐蹄角如麢羊一名山驴周书曰北唐以闾亦见乡射礼任臣案礼曰君国中射则皮树中于郊则闾中陈祥道礼书云闾如驴一角广志云驴羊似驴南史云滑国出野驴有角皆闾也或曰归臧齐母经两壶两羭即此】其鸟多白翟白防【郭曰即白鵫也音于六反　任臣案尔雅鸐山雉注疏云俗呼山鸡也白鵫一名鵫雉江东人亦呼为白雉又字林云防郁似鹤出悬雍山盖指此鸟也然与郭注不同未详是非】晋水出焉而东南流注于汾水【郭曰东过晋阳南又东入汾　任臣案水经晋水岀晋阳县西县壅山又东入于汾水】其中多鮆鱼其状如鯈而赤麟【郭曰小鱼曰鯈】其音如咤【任臣案一本作叱】食之不骄【郭曰或作骚骚臭也　任臣案即蕴羝之疾图赞曰阳鱎动日土蛇致宵微哉鮆鱼食则不骄物在所感其用无标】
　　又北二百里曰狐岐之山【任臣案禹贡治梁及岐即此山也在汾州介休县东南二十五里孝义县西八十里一名薜颉山胜水所出又名洪山三易洞玑曰鸟防朱围岷嶓为艮之太隂其井出于龙洞隔谷其合入于狐岐】无草木多青碧胜水出焉而东北流注于汾水其中多苍玉
　　又北三百五十里曰白沙山广员三百里尽沙也无草木鸟兽鲔水出于其上潜于其下【郭曰出山之顶停其任臣案武王师渡鲔水疑非此】是多白玉
　　又北四百里曰尔是之山无草木无水
　　又北三百八十里曰狂山无草木是山也冬夏有雪狂水出焉而西流注于浮水【任臣案国名记云狂水迳纶氏城在阳城】其中多美玉
　　又北三百八十里曰诸余之山其上多铜玉其下多松柏诸余之水出焉而东流注于旄水
  </div>
  <div class="pagination">
   <a href="山海经广注.html">
    上一页
   </a>
   <a href="山海经广注.html">
    1
   </a>
   <span class="current-page">
    2
   </span>
   <a href="山海经广注_page3.html">
    3
   </a>
   <a href="山海经广注_page4.html">
    4
   </a>
   <a href="山海经广注_page5.html">
    5
   </a>
   <a href="山海经广注_page6.html">
    6
   </a>
   <a href="山海经广注_page7.html">
    7
   </a>
   <a href="山海经广注_page8.html">
    8
   </a>
   <a href="山海经广注_page9.html">
    9
   </a>
   <a href="山海经广注_page10.html">
    10
   </a>
   <a href="山海经广注_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
