<!DOCTYPE html>
<html>
<head>
    <meta charset="UTF-8">
    <title>艺林汇考 - 第 19 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 19 页/共 23 页</h1>
    <div class="content">　　余冬序録唐宋间人呼谓有先辈之称或曰此互相推敬耳然不闻施之同朝同官同年而所称皆未任官职未登科第之士观欧苏书札可见李方叔东坡门人坡书称方叔爲先辈按北梦琐言王凝知举日司空图第四人登科王谓众曰某叨忝文柄今年牓帖爲司空先辈一人而已则是所谓先辈者实后辈士也唐王福畤杂録文中子谓魏徴及房杜曰先辈虽聪明特达非董薛程仇之比然则是称隋唐初葢已如此
　　宜斋野乘唐世举人呼已第者爲先辈其自目则曰前进士按魏文帝黄初五年立太学初诣学者爲门人满嵗试通一经补弟子满二嵗试通二经补文学掌故不通经者听须后试故后试称先试而得第者爲先辈由此也前进士云者亦放此犹曰蚤得进士而其辈行在先也此皆演繁露载通典语枋即容斋续笔载贻子録云同年小录是双只先辈各一人分写宴上长少分双只相向而坐以东爲上儭以西爲首给舍员外遗补多来突宴东先辈不迁而西先辈避位又绍圣间王圣涂渑水燕谈云苏徳详汉相禹珪之子建隆四年进士第一人登第初还乡里太守置宴以庆之乐作伶人致语曰昔年随侍尝爲宰相郎君今日登科又是状元先辈又司马温公劝学歌云一朝云路果然登姓名亚等呼先辈详味温公之言则登云路者方呼先辈如今黄甲并呼状元一般先辈犹言前名也又葛常之丹阳集云小説载优人有以李义山服蓝缕之衣而出或问曰先辈之衣何在曰爲馆中诸学士挦将去矣人以爲笑又王直方诗话云萧贯尝梦至宫庭中赋诗有一人曰先辈异日必贵又春渚纪闻载棋待诏刘仲甫闻祝不疑先辈名品髙着人今秋来试南省若以二家所载观之则以先辈爲称呼决非前辈之比又韦庄浣花集有癸丑下第献新先辈诗又墨客挥犀言今人于榜下择壻号曰脔壻有一新先辈少年爲贵家所慕欲以女妻之又彭应来有贺新先辈二十八人及第诗结句云囘头应念差池者重待阳和振羽毛言新先辈则谓状元爲前名明矣若以爲长上先生则安得加一新字又曰少年摭言载牛僧孺应举时韩愈皇甫湜见之于青龙寺称牛为即先辈又田表圣锡咸平集与胡旦书云秀才即先辈乃即日可为先辈也其义甚明今人诗集中因见唐诗有先辈二字不深考其故皆误作前辈近时有称道士为先辈尤可笑也
　　野客丛书今称先生之语古者亦有单称一字为礼者叔孙通与诸弟子共为朝仪曰叔孙生圣人也梅福曰叔孙先非不忠也师古注先犹言先生又观张释之龚遂等所谓王生结袜公卿数言邓先张谈先皆此意也贾谊新书载怀王问贾君曰人之谓知道者为先生何也贾曰此博号也上者在主中者在卿大夫下者在布衣之士乃其正名非为先生为先醒也取其俱醉独先醒之义
　　秕言先生长老之称贾谊云先生犹言先醒然二字可单称单称曰先如错公卿言邓先郭璞无沈防之韵而希风乎严先是也单称曰生如贾生陆生之类是也
　　东谷赘言古人称先生尊辞也称父兄亦曰先生故朱子曰先生父兄也汉人单称先亦尊辞也顔师古曰先犹言先生也故梅福有曰叔孙先非不忠也汉人单称生亦尊辞也顔师古曰生犹言先生也如贾生董生伏生之类是也宋人称先生加老焉犹尊辞也如刘元城称司马温公是也其笔之于书亦自元城语录始也七脩类槀亲业者爲弟子弟子复于人爲门生故史记曰七十二弟子而欧阳公爲转相授受者曰门生
　　蓬窻续録汉时亲受业者曰弟子业于弟子者称门生旧所莅曰故吏故民故吏与弟子并皆终身侍坐其同僚曰同舍同学曰同门皆终身以兄弟称又有举将举吏皆终身不易称即今举生门生也
　　留青日札夫子云丈夫子也汉严忌字夫子非也当由邹阳误本云枚先生严夫子皆不敢諌师古云先生枚乗夫子严忌而以夫子爲严之字则先生亦当爲枚之字耶乘自字叔也忌无考
　　留青日札父称子曰学生陈省华对客子尧叟尧佐尧咨列侍客不安省华曰学生列侍常也王祚见客子漙年三十二拜相朝服侍立客求去祚曰学生劳贤者起避耶
　　梁谿漫志子者男子之通称若文字间称其师则曰子某子复冠子字于其上者示特异于常称曰吾所师者则某子云尔列子乃其门人所集故曰子列子公羊之书其弟子称其爲子公羊子至隐十一年称子沈子何休注曰子沈子后师沈子称子冠氏上者着其爲师也不但言子曰者避孔子也其不冠子者他师也陈后山以南丰瓣香称爲子曾子盖用此法刘梦得自爲乃加子于上者非是而今人承其误亦多以自称或称其朋友皆失之矣
　　识遗子者男子通称孔子大圣孟子大贤例只称子孔子汉号夫子者邢昺孝经疏云孔子尝爲鲁国大夫故弟子连官称尊之以别余人也后之尊师者因例曰夫子近时朱文公称周程特曰子周子子程子复于姓上系子按公羊传曰子公羊子子司马子何休释云加子姓上名其爲师也若非师而但有徳者不以子冠氏上朱子于周程葢师尊之
　　余氏辨林古者士相号曰子若生非所以贱薄人之称也能以姓配焉而著者葢鲜矣啇而上惟箕子以子着周衰着莫如孔子孔子之徒则顔子曾子有子余未有闻焉春秋之所贵者子之如季子高子是矣诗之所美者亦子之若彼姝者子是也太史公列传得子称者老子孟子荀子樗里子数人而已刘氏七略以子称者七十有六而独荀子扬子着自唐韩柳而下未有尽子之也至于生著者鲁有两生楚有韩生汉有郦生贾生伏生欧阳生辕生高堂生胡母生而萧望之号东海萧生审是岂贱薄人之辞哉见陈君举赠梅生説
　　秕言谷梁子曰师资辨论释曰师者教人以不及故谓师爲师资按老子曰善人者不善人之师不善人者善人之资则师与资亦自有别
　　留青日札汉路温舒盛服先生不用于世此乃秦之所以亡天下也注盛服先生谓儒绅也秦之时羞文学好勇武故云
　　癸辛杂识世称父之友爲执则父之宾客宜何称按史记张耳外黄女亡其夫去抵父客汉吴王濞周亚夫父绛侯客东坡赠王定国诗云西来故父客正用此耳父客二字甚新
　　臆乘朝定真冷契丹主闻唐庄宗爲乱兵所害哭曰我朝定犹华言朋友也真冷遗命也出庄子山木篇桑虖曰舜之将死真冷禹曰汝戒之哉形莫若缘情莫若率冷晓也谓以真道晓语禹也
　　同话录人之五伦朋友寓焉而不言师三人行必有我师焉是师寓于朋友中矣然有曰君师有曰父师是君父皆有师之道也
　　余氏辨林朋者君子之善类故语曰有朋自逺方来易曰朋至斯孚党者小人之凶类故语曰君子不党又曰羣而不党若以朋党二字连称名实皆紊矣
　　天中记郑注同师曰朋同志曰友公羊同门曰朋爱也同志爲友释名有友也相保有也















　　艺林彚考称号篇卷五
　　钦定四库全书
　　艺林彚考称号篇卷六
　　蓬莱知县沈自南撰
　　卒伍类
　　容斋随笔前汉书百官表将军皆周末官秦因之予案国语郑文公以詹伯为将军又呉夫差十旌一将军左传岂将军食之而有不足檀弓卫将军文子鲁使慎子为将军然则其名乆矣彭宠为奴所防呼其妻曰趣为诸将军办装东汉书注云呼奴为将军欲其赦已也今吴人语犹谓小苍头为将军葢本诸此
　　野客丛书随茟云今人呼苍头为将军其事本于彭宠为奴所防谓妻云趣为将军治装注呼奴为将军欲其赦已也仆谓此说固是然观陈胜传将军吕臣为苍头军则是语苍头为将军亦已乆矣卫青为奴后为大将军唐至德后大将军告身才易一醉故岑参謌曰紫金章绂左右趋问着即是苍头奴李商隠诗厮养为将军则知苍头奴爲将军事甚多又按前汉鲍宣苍头卢儿注汉名奴为苍头知此名起于汉矣观后汉注秦人呼为黔首谓奴为苍头者以别于良人又知苍头之名自秦已然又读战国策魏有苍头军二十万又知苍头之名不但秦也他国亦然苍头卢儿解在鲍宣而顔师古注萧望之传谓在贡禹误矣
　　鹤山雅言四经无将字自三礼三来方有将军军将之称
　　留青日札古乐府有邯郸才人嫁为厮养卒妇前汉书张耳厮养卒注苏林曰厮取薪者也养养人者也又云乃归赵王养卒为御而归左传庄王伐郑厮役扈养死者数百人注养马者曰扈炊烹者曰养则厮养卒当作厮扈卒为是
　　梦余録今人多呼卒为茄鼓而莫究其始予尝考之国初已有此号临江多虎狼卒百姓畏之目为茄鼔以其部党众而心力齐也
　　名义考左传士臣皁方言梁宋齐燕之间谓枥曰皁因谓贱人直马者曰皁説文卒人给事者方言南楚东海之间或谓卒爲赪郭璞曰言其衣赤今卒首与要尚衣赤云【赪音蛏】
　　宛委余编每见人称前导曰伍伯晋书贾充戏庾纯云君行常在人前今何以后葢纯之先人有爲伍相者按古今注云一伍之长也五人爲伍曰伍伯一曰户伯汉制兵吏五人一户一灶每灶四直一伯故曰户伯又曰大伯诸王公行户服赤帻纁衣常韎率其伍以导引也胡氏笔丛巵言谓前导爲伍伯所引贾充及崔豹语当矣然晋唐间官中行鞭杖者亦谓伍伯南北史多载尚未审明唐书苏世长爲刺史因民不率教贵躬引咎自挞于都街伍伯疾其诡鞭之见血世长不胜痛大呼走观者无不笑之又太平广记某人欲知未来或曰公部中伍伯判冥者也立召问之答曰某非能知未来但某在防中亦爲伍伯能以杖之多寡验人吉凶耳葢防中考掠生人杖至十数已上者其人多死或预言之人遂谓之判防而实非也据二事则伍伯固有两义　酉阳杂俎载伍伯三四处如语资类载某公欲题名岩石偶无笔以伍伯杖画之则伍伯或前导而兼行杖者正犹今之皁人行则呵辟罚则用刑耳又按宋程氏演繁露载后汉虞诩注续汉志伍伯公八人中二千石六人千石六百石皆四人自百石已下皆二人黄绶武官伍伯六人辟车铃下侍阁门阑部署衙走卒皆有程品多少随所典领率皆赤帻绛褠即今行鞭杖者然则伍伯之名汉世已有矣　续考后汉曹节节弟见越骑营五百妻有色从求之五百不敢违注引韦昭云五百字本伍伯伍当也伯道也使之导引当道也按今俗呼行杖人爲五百右皆注中语据此语最爲明了余所谓二义兼者信矣　又祢衡黄祖怒衡不逊令五百将出杖之亦见后汉书则知二字汉世通用也今俗称皁亦有所本皁人葢古司牧者则舆本不并言考张湛列子注已见则疑起于晋然义未必同
　　秇林伐山宋代役人之名有衙前散从衙前今之内班门子也散从今之外班皁也见韩魏公奏
　　留青日札卿之适子曰门子言将代父当门者也正室皆谓之门子郑云正室适子也今以门子而加于府官役之身独何与又家有长子曰家督春秋战国时大夫之冢嫡亦称太子见孟孙智伯赵襄子等礼卿大夫之支子爲侧室贾谊非有侧室之势
　　野客丛书漫录曰今以军爲健儿往往以杜诗健儿胜腐儒爲证非也按世説祖逖过江常使健儿鼓行劫钞东晋时已有健儿之称仆谓健儿之名见于东汉观朱遵战死吴汉表爲置祠爲健儿庙又见于三国志甚多不可引东晋爲证也　又曰梁冀跋扈二字见诗注毛诗曰无然畔援注畔援犹跋扈也班固高祖纪赞曰项氏畔援注跋扈仆谓郑注班史皆后汉人语王莽时崔篆慰志赋曰黎奋以跋扈兮羿浞狂以恣睢此语朱浮传光武诏曰赤眉跋扈长安又在二公之前冯衍述志赋亦曰始皇跋扈兮云云
　　胡三省曰汉纪帝目梁冀曰此跋扈将军也贤注跋扈犹强梁也余按尔雅山卑而大扈跋者不由蹊随而行言强梁之人行不由正路山卑而大且欲跋而逾之故曰跋扈蜀本注甚鄙浅兹不复录详见辩误
　　江隣防杂志都下鄙俗目军人爲赤老莫原其意缘尺籍得此名耶狄青自延安入枢府西府迓者累日不至问一路人不知乃狄子也既云未至因谩骂曰迎一赤老累日不来士人因呼爲赤枢
　　宋景文笔记国朝有骨孕子直卫士之亲近者予尝修日厯曾究其义闗中人谓腹大者爲下孤下都俗因谓杖头大者亦爲后讹爲骨孕孕从平声然孕难得音今爲军额固不可改矣
　　丹铅录宋仁宗游后苑还宫索浆甚急宫嫔曰大家何不于外宣索而受渴仁宗曰吾屡顾不见镣子恐问之则所司有得罪者按尔雅银之美者谓之镣镣子亦庖人之别称音力吊切
　　江隣防杂志府史胥徒乃四名男臣女妾是两号都下吏人连名府史妇女表状皆称臣妾皆非也
　　留青日札东京赋重舌注舌人也即今译诸夷语者其名甚佳今人能爲百鸟语者其音酷相类亦可谓百舌人也【顾有孝曰舌人见周语不始于东京赋注也韦昭曰能达异方之志象胥之官也】
　　容斋随笔译者之称见礼记云东方曰寄言寄内外言语南方曰象言放象内外之言西方曰狄鞮鞮知通夷狄之语与中国相知北方曰译译陈也陈説内外之言皆立此语之人以通其志今北方谓之通事南蕃海舶谓之唐帕西方蛮徭谓之蒲义【去声】皆译之名也辍耕录世称乡胥爲书手处处皆然报应记宋衎江淮人应明经举元和初至河阴县因疾病废业爲盐铁院书手葢唐时已有此名
　　秕言木兰词云出门见火伴古从军及作役者十人爲火故曰火伴今文书式中多作伙非也
　　代醉编古呼治狱参军爲长流帝王世纪云少昊崩其神降于长流之山于祀主秋秋官司冦主刑罚也故取秋帝所居爲嘉名
　　名义考说文员物数也徐氏曰古以贝为货故数之字从贝犹言一钱二钱也增韵入官数也今官曰官员生曰生员吏曰吏员皆以数爲言也
　　丹铅录魏明帝使给使辟邪召司马懿辟邪给使之号犹汉丞相苍头呼爲宜禄也
　　留青日札汉有射声校尉而无射迹校尉何也射声言闻声而能射之也又汉王尊传迹射士千人言能寻迹而射取之也校械也以木爲栏格军部及养马用之尉从上按下也我朝锦衣充扈从
　　留青日札枭骑应卲曰枭健也张宴曰枭勇也若六博之枭也谢父曰枭邀也六博得邀者胜是也又枭将亦此意武纪李广爲骁骑将军今作骁骑骁将按枭本不孝鸟长害其母故日至捕磔枭之
　　留青日札死士贾逵曰死罪人郑众曰欲以死报恩者惟杜预曰敢死之士也爲是越絶书死士八千人戈船三百艘张廵筑台募万死一生者
　　留青日札水人月令舫人习水者列子习于水而勇于泅史记吴儿善泅泅浮行水上也越世家习流二千人又西京赋水人弄蛇注水人俚儿能禁固弄蛇
　　阅耕余录史记越伐吴有习流二千葢吴越皆泽国便于水战习流正谓习于水道者索隐以爲流放罪人恐非
　　天中记后汉杜诗上光武疏云陛下起兵十有三年将帅和睦士卒枭藻注云言其和睦欢悦如鳬之戏于水藻也桓帝时刘陶上议曰圣承天制物与人行止建功则众悦其年兴戎则师乐其旅是故灵台有子来之人武旅有枭藻之士注武旅周武王之旅鳬得水藻言喜悦也顔延年秋胡诗舍车遵往路鳬藻驰目成梁简文圃园颂序鳬兴藻抃独莹心灵
　　阅耕余録匈奴曰骑宼见管子匈奴遣子入侍秋来春去号曰雁臣见洛阳伽蓝记
　　演繁露晋人书问凡言信至或遣信者皆指信爲使人也今人以信爲书误也文十七年郑子家使执讯而与之书以告赵宣子杜预曰执讯问之官爲书与宣子也则讯之与书明爲二事晋人之言有本矣兵交使在其间故诗亦曰执讯获丑也
　　丹铅录后汉书申屠刚遣信人驰至长安又刘虞道路壅塞信命竟不得通其曰信人可信任之人刘虞减去人字言信人之命犹可通也晋人言尚简省直以信爲使者宋人语录称贤友爲贤亦犹此也
　　丹铅录晋武帝炎报帖末云故遣信还南史晨起出陌头属与信防古者谓使者曰信真诰云公至山下又遣一信见告谢宣城云荆州信去倚待陶隐居帖云明旦信还仍过取反虞永兴帖云事以信人口具凡言信者皆谓使者也今流俗遂以遣书馈物爲信故谓之书信王右军十七帖有云往得其书信遂不取答谓昔尝得其来书而信人竟不取囘书耳而世俗遂误读往得其书信爲一句遂不取答爲一句误矣古乐府云有信数寄书无信心相忆莫作瓶坠井一去无消息包佶诗去札频逢信囘帆早挂空此二诗尤可证余冬序录流俗谓书信手信不复知魏晋以还所谓信者乃使之别名耳
　　容斋四笔汉书胡建黄帝李法苏林曰狱官名也天文志左角李右角将顔师古曰李者法官之号也其书曰李法唐世系表李氏自臯陶爲尧大理歴虞夏商世世作此官以官命旅爲理氏至纣之时逃难于伊侯之墟食木子得全遂改理爲李氏予案今本汉书天文志骑官左角理乃用理字而史记天官书则爲李説苑载胡建事亦爲理法然则理李一也故左传数云行李往来杜预注曰行李使人也至郑子产与晋盟于平丘则曰行理之命注亦云行理使人通聘问者其义益明臯陶作大理子孙不改迨商之季几千二百年世官久任仓氏库氏不足道矣表系疑不可信
　　资暇录李字除菓名地名人姓之外更无别训义也左传行李之往来杜不研穷意理遂注云行李使人也遂俾今见逺行结束次第谓之行李而不悟是行使尔按旧文使字作传写之误误作李焉【旧文使字山下人人下子】西汉丛语唐李济翁资暇录云古使字作左氏春秋传言行李乃是行使后人误爲李字春秋僖公三十年左氏传云若舍郑以爲东道主行李之往来共其困乏杜预曰李使人也又襄公八年左氏传云亦不使一介行李告于寡君杜预曰行李行人也又昭公十三年左氏传曰诸侯靖共好以爲事行理之命无月不至杜预曰行理使人通聘问者或言理或言李皆谓行使也但文其言谓之行李亦作理耳以此知其非改古文爲李也古文字多矣李济翁不言李字出何书未可遽尔泛举而改作也刘孝威结客少年场行云少年李六郡遨游遍五都李作使音
　　泊宅编世言行李出左氏杜预注云使人也唐李济翁云当作行使予以谓史记臯陶爲大理一本作大李天官书曰荧惑爲李徐广注曰外则理兵内则理政又黄帝有理法一篇顔师古注曰李者法官之号总兵刑政故其书曰理法则理与李其义自通盖人将有行必先治装如孟子之言任郑当世之言治行皆治装之意然则理亦治也今以行李名装何爲不可
　　名义考李济翁资暇录谓古文使字误以爲李行李当作行使黄直翁谓行李本作行理古文李与理通皆谓使人李説近竒而黄説爲是左传僖三十年行李之往来共其困乏襄八年亦不使一介行李告于寡君用李字昭十三年行理之命无月不至国语行理以节逆之用理字管子书大理亦作李可见理李通用理治也行理行而治事者也因谓行槖曰行理
　　老学庵笔记北方民家凡吉凶事辄有相礼者谓之白席
　　余氏辨林吴中称赞礼宾相曰大夫复相因而转呼曰待诏焉有以平民而僭用臣服之称者盖代敷非大夫也谓其代人以敷陈礼数也代诏非待诏也谓其待人以诏告辞命也
　　暖妹由笔张志淳南园漫录言正徳初内臣最宠狎者入老儿当【去声】犹等辈也然实不计老少惟宠狎是尊余近访知老儿当皆选年少俊秀小内臣爲之岂闳籍孺之类与
　　余冬序录阉儿今谓之净身人犹唐之所谓白者懿宗时诸道进私白者则今之私自净身人也
　　刋谬正俗寺人者内小臣在壸闱庭寺之中谓阉人耳诗云寺人孟子左传云寺人披寺人貂之类是也侍人者谓当时侍卫于君不限内外犹言侍者耳左传云侍人贾举侍人僚祖之类是也近代学者不详其义皆读寺人同爲侍人斯则失矣至如仲尼居曾子侍平公饮酒师旷李调侍岂得谓阉竖乎
　　留青日札古之宦官周阉人寺人之职説文宦仕也执事于中也左传爲宦女一曰阉人説文阉竖也宫中阉阍闭门者葢男无势精闭者也书宫辟宫罚男子割势女子幽闭次死之刑一名腐刑一曰犗刑诗寺人之令注寺人奄官也或作防洪武初有监正监副监丞门正门副等名永乐间始名太监少监
　　辨物志周礼内司服奄一人与女御二人奚八人掌王后之六服注奄精气闭藏者不必皆刑余也予按缝人亦有奄二人与女御女工掌王宫缝线之事奄固不一而足何精气闭藏者多也且王亦安知其精气闭藏而使之及考阍人寺人内小臣皆谓之奄岂司服缝人爲精气闭藏而阍寺小臣独刑余乎故凡谓之奄者皆刑余不待辨而知也
　　辨物志司礼内竖注云未冠之称予按官有大小奄亦当有尊卑意阍寺其尊者竖则其卑者也何也竖者僮竖之称观掌内外通令小事爲内人跸爲王后丧跸及葬执防器所职之事琐皆阍寺不屑者则其人之卑可见而未冠之说可破
　　丹铅録姏音钳晋书姏姆尼姏妇之老者能以甘言悦人故曰姏即俗曰姏婆
　　丹铅録米元章书史云每嵗荒及节迫往往使老妇驵携书画出售妇驵今之卖婆是也
　　长安客话礼仪房在治南供事掖庭者如所称三婆是矣每季精选奶口四十名养之内又别选八十名籍于官分坐季卯二项内庭有召则就其中拔其尤者一人易高髻新衣如宫装以进不称防多至十余易而后定定则终其身服役于所乳荣富贵厚矣名曰奶婆民间妇有精通方脉者由各衙门选取以至司礼监御医防选中者著名籍以待诏妇女多荣之名曰医婆就收生婆中预选名籍在官以侍内庭召用如选女则用以辨别妍媸可否如选奶口则用等第乳汁厚薄隐疾有无名曰稳婆













　　艺林彚考称号篇卷六
　　钦定四库全书
　　艺林彚考称号篇卷七
</div>
    <div class="pagination">
<a href="艺林汇考_page18.html">上一页</a><span>...</span><a href="艺林汇考_page14.html">14</a><a href="艺林汇考_page15.html">15</a><a href="艺林汇考_page16.html">16</a><a href="艺林汇考_page17.html">17</a><a href="艺林汇考_page18.html">18</a><span class="current-page">19</span><a href="艺林汇考_page20.html">20</a><a href="艺林汇考_page21.html">21</a><a href="艺林汇考_page22.html">22</a><a href="艺林汇考_page23.html">23</a><a href="艺林汇考_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
