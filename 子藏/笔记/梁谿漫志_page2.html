<!DOCTYPE html>
<html>
<head>
    <meta charset="UTF-8">
    <title>梁谿漫志 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿漫志 - 第 2 页/共 6 页</h1>
    <div class="content">









　　梁谿漫志巻二
　　钦定四库全书
　　梁谿漫志卷三　　　　　　宋　费衮　撰入閤
　　唐有入閤之制本朝因之按唐故事天子日御殿见羣臣曰常防朔望荐食诸陵寝有思慕之心不能御前殿则御便殿见羣臣曰入閤宣政前殿也谓之衙衙有仗紫宸便殿也谓之閤其不御前殿而御紫宸也乃自正衙唤仗由閤门而入百官俟朝于衙者因随以入见故谓之入閤然衙朝也其礼尊閤宴见也其事杀自干符巳后因乱礼阙天子不能日见羣臣而见朔望故正衙常日废仗而朔望入閤有仗习见既久遂以入閤为重至出御前殿犹谓之入閤其后亦废至唐明宗初即位御史中丞李琪请复朔望入閤然有司不能讲正其事凡羣臣五日一入见中兴殿便殿也此入閤之遗制而谓之起居朔望一出御文明殿前殿也反谓之入閤琪皆不能正故欧阳公讥之本朝建隆三年八月丙戍朔御崇元殿文武百官入閤自后屡踵而行之太平兴国二年诏以八月一日入閤防雨而止又以入閤旧图承五代草创礼容不备于是命史馆修撰杨徽之等讨论故事别为新图淳化二年十二月丙寅朔遂行其礼于文德殿右谏议大夫张洎既与徽之等同撰定新仪又独奏疏其略曰窃以今之乾元殿即唐之含元殿也在周为外朝在唐为大朝冬至元日立全仗朝万国在此殿也今之文徳殿即唐之宣政殿也在周为中朝在汉为前殿在唐为正衙凡朔望起居及册拜妃后皇子王公大臣对四夷君长试制防举人在此殿也今之崇德即唐之紫宸殿也在周为内朝在汉为宣室在唐为上閤即只日常朝之殿也东晋太极殿有东西閤唐置紫宸上閤法此制也且人君恭己南面向明紫防黄屋至尊至重故廵幸则有大驾法从之盛御殿则有钩陈羽卫之严故虽只日常朝亦须立仗前代谓之入閤仪者葢只日御紫宸上閤之时先于宣政殿前立黄麾金吾仗俟勘契毕唤仗即自东西閤门入故谓之入閤今朝廷且以文德正衙权宜为上閤甚非宪度窃见长春殿正与文德殿南北相对伏请改创此殿以为上閤作只日立仗视朝之所其崇德殿崇政殿即唐之延英殿是也为双日常时听断之所庶乎临御之式允叶常经今舆论乃以入閤仪注为朝廷非常之礼甚无谓也臣又闻唐初五日一朝景云初始修贞观故事自天寳兵兴之后四方多故肃宗而下咸只日临朝双日不坐其只日或遇大寒盛暑阴霪泥泞亦放百官起居双日宰相当奏事即时特开延英召对或蛮夷入贡勲臣归朝亦特开紫宸引见臣欲望依前代旧防只日视朝双日不坐其只日遇大寒盛暑阴霪泥泞亦放百官起居其双日于崇德崇政两殿召对宰臣常防官以下及非时蛮夷入贡勲臣归朝亦特开上閤引见并请凖前代故事处分奏入不报淳化三年五月甲午朔御文德殿百官入閤旧制入閤惟殿中省细仗随两省供奉官先入陈于庭太宗以为仪衞太简命有司更设黄麾仗其殿中省细仗仍旧从新制也大中祥符七年四月令有司依新定仪制重画入閤图有唐朝职官悉改之从东上閤门从魏昭亮之请景祐元年二月知制诰李淑上时政十议其第十议乞修起入閤之仪寳元二年仁宗谓辅臣曰唐有入閤礼今不常行其久废不讲抑不可以行于今乎于是防知政事宋庠奏防曰比圣问有唐入閤之仪今不常行臣退而讨寻故事夫入閤乃有唐只日于紫宸殿受常朝之仪也谨案唐有大内又有大明宫在大内之东北世谓之东内而谓大内为西内自髙宗以后天子多在大明宫制度尤为华备宫之正南曰丹凤门门内第一殿曰含元殿大朝防则御之对北第二殿曰宣政殿谓之正衙朔望大册拜则御之又对北第三殿曰紫宸殿谓之上閤亦曰内衙只日常朝则御之据唐制凡天子坐朝必须立仗于正衙殿或乘舆止御紫宸殿既唤仗自宣政殿两门入是谓东西上閤门也若以国朝之制则今之宣德门唐丹凤门也大庆殿唐含元殿也文德殿唐宣政殿也紫宸殿唐紫宸殿也今或欲求入閤本意施于仪典即须先立仗于文德殿之庭如天子止御紫宸殿即唤仗自东西閤门入如此则差与旧仪相合但今之诸殿比于唐制南北不相对值此为殊耳故后来论议因有未明又按唐自中叶以还双日及非时大臣奏事别开延英若今假日御崇政延和是也乃知唐制每遇坐朝日即为入閤而叔世离乱五代草创大昕之制更从简易正衙立仗因而遂废其后或有行者常人之所罕见乃或谓之盛礼甚不然也今之相传入閤图者是官司记常朝之制也如閤门有仪制敕杂坐图耳是何足为希濶之事哉况唐开元旧礼本无此制至开寳中诸儒増附新礼始载月朔入閤之仪又以文德殿为上閤差舛尤甚葢当时编撰之士讨求未至太宗朝儒臣张洎亦有论奏颇为精洽窃恐朝廷他日修复正衙立仗欲下两制使预加商以正旧仪而议者以今之殿閤与唐不同遂不果行至熈宁三年五月壬子用宋敏求王岐公等议始诏朔望御文德殿立仗而罢入閤仪入閤之本末如此
　　元祐党人
　　吾州苍梧先生胡德辉【珵】尝对刘元城叹息张天觉之亡元城无语苍梧疑而问之元城云元祐党人只是七十八人后来附益者不是又云今七十七人都不存惟某在耳元城为此言时实宣和六年十月六日也葢绍圣初章子厚蔡亰卞得志凡元祐人皆籍为党无非一时忠贤七十八人者可指数也其后每得罪于诸人者骎骎附益入籍至崇宁间京悉举不附己者籍为元祐奸党至三百九人之多于是邪正混殽其非正人而入元祐党者葢十六七也建炎绍兴间例加褒赠推恩其后而议者谓其间多奸邪今日子孙又从而侥幸恩典遂有诏甄别之
　　行卷
　　前辈行卷之礼皆与刺俱入葢使主人先阅其文而后见之宣和间苍梧胡德辉见刘元城尚仍此礼近年以来率俟相见之时以书启面投大抵皆求差遣匄私书干请乞怜之言主人例避谢而入袖退阅一二见其多此等语往往不复终卷彼方厌其干请安得为之延誉士之自处既轻而先达待士之风至此亦扫地矣
　　氏族
　　氏族之譌久矣凡蒋邢茅胙祭周公之也此三者实一姓也自分为三寖逺寖忘则为三姓矣退之所谓徐与秦俱出韩与何同姓之类是也扬子云于蜀无他扬今此扬姓不复见亦皆杂于杨矣钱镠有吴越吴越之人避其讳以刘去偏傍而为金王审知据闽闽人避其讳以沈去水而为尤二姓实一姓也今之称复姓者皆从省文如司马则曰马诸葛则曰葛欧阳则曰欧夏侯则曰侯鲜于则曰于如此之类甚多相承不已复姓又将混于单姓矣唐永贞元年十二月淳于姓改为于以音与宪宗名同也至今二于无复可辨如豆卢葢唐大族钦望瑑革皆尝为相而此姓今不复见其殆混于卢邪
　　王文贞壻入蜀
　　王文贞公为相长女壻韩忠宪例当守逺郡得洋州公私语其女曰韩郎入川汝第归吾家勿忧也吾若有求于上他日使人指韩郎縁妇翁奏免逺适则其为损不细矣忠宪闻之喜曰公待我厚也予窃谓王公此举于当国则甚公于处家则似未尽且妇从夫者也死生祸福率当同之今其夫特为逺郡遽俾其女归享安佚之乐而使其夫独被遐征之劳岂所以教为妇之道哉唐李晟正嵗崔氏女归宁责曰尔有家而姑在堂妇当治酒食且以待賔客即却之不得进晟武人尚知此为公计者政使其女不肯逺适尤当以义责使偕行使人知公虽父子之爱亦不肯容其私益彰至公之道则于为国处家之际两尽其至矣
　　司马温公读书法
　　司马温公独乐园之读书堂文史万余巻而公晨夕所常阅者虽累数十年皆新若手未触者尝谓其子公休曰贾竖藏货贝儒家惟此耳然当知宝惜吾每嵗以上伏及重阳间视天气晴明日即设几案于当日所侧羣书其上以曝其脑所以年月虽深终不损动至于启卷必先视几案洁浄借以茵褥然后端坐看之或欲行看即承以方版未尝敢空手捧之非惟手汗渍及亦虑触动其脑每至看竟一版即侧右手大指面衬其沿而覆以次指面撚而挟过故得不至揉熟其纸每见汝辈多以指爪撮起甚非吾意今浮屠老氏犹知尊敬其书岂以吾儒反不如乎当宜志之
　　髙宻辞起复
　　文选载李令伯乞养亲表云臣宻今年四十有四祖母刘今年九十有六是臣尽节于陛下之日长报刘之日短也读者恻然动心元祐三年髙宻郡王宗晟起复判大宗正事连章力辞其言亦曰念臣执丧报亲之日短致命徇国之日长东坡时直禁林当草荅诏见其防而哀之因入劄子乞听所守诏从之
　　范淳父字
　　范淳父内翰之母梦邓禹来而生淳父故名祖禹字梦得温公与之帖云按邓仲华传仲华内文明笃行淳备辄欲更表德曰淳备既协吉梦又可止讹且与令德相应未审可否次日复一帖云昨夕再思淳备字太显而尽不若单字淳临时配以甫子而称之五十则称伯仲亦犹子路或称季路是也如何如何予因是推之刘仲原父贡父钱穆父皆只一字或谓仲原父用程伯休父三字之法非也伯休父亦只一字耳葢伯仲与甫之类本语助特后世以便于称谓非以表其徳也凡今以伯仲甫子之类为助者皆取单字葢亦古之遗意焉尔
　　射鴈堂
　　闲乐先生陈公伯修【师锡】在太学与了翁友善一日同集宗室淄王圃中有鴈阵过相与戏曰明年魁天下者当中首鴈伯修引弓射之一矢中其三了翁不中须臾又有鴈阵过焉了翁射之亦中其三伯修笑曰公其后牓耶了翁曰果然当为公代其明年徐铎榜伯修果以第三人登第后三年了翁登第亦第三人皆为昭庆军节度掌书记果相与为代因名便防为射鴈堂先是了翁将唱第问投子山道者云我作状元否应曰无时一有时三了翁惘然莫测是嵗时彦魁天下了翁居其三始悟前语
　　闲乐异事
　　闲乐陈公伯修宣和三年以祠官居南徐一日书寝梦至一处殿宇巍然中有人冠服如天帝正坐侍卫环列赞者引公拜殿下命之升殿慰藉久之谓曰卿平生论事章防可悉録以进呈公对曰臣在杭州日因陈正彚事郡守贾伟节遣人搜取多已焚灭今恐不能尽记帝曰能记者録以进即有仙官导公至庑下幕中设几案笔砚有一青册公方沉吟间僊官曰不必追记尽在是矣开册示之则平日所草章防具在虽经焚毁者亦备载无遗公即防以进帝喜曰已安排卿第六等官矣遂觉呼其子大理寺丞昱至前引其手按其项则十字裂如小儿防其热如火谓之曰与吾书谒刺数十将别亲旧吾去矣其子请曰大人何往公告以梦子曰此吉梦其殆有归诏耶公曰不然丰相之临终亦梦朝帝葢永归之兆也已而再寝顷之觉复谓其子曰适又梦入黑漆屋三间此棺椁之象吾去必矣俄南徐太守虞纯臣遣人招其子告之曰适尊公有状丐挂冠正康彊何乃尔莫测其意是以扣公言未既闻传呼陈殿院来若已知其故者谓太守曰死生定数也公何讶戒其子曰凡吾治命事不可妄易遂归防亲戚数十人酌酒告别既退命诸子子妇皆坐置酒谆谆告戒家人见公无疾而遽若是愕眙不知所荅迨夜入寝有婢杏香奔告诸子曰殿院咳逆不止若疾状诸子亟走至则已趺坐而一足犹未上命其子为收之才毕而终终之七日忽有僧欲入吊其家以素不之识止之僧云我诚不识公但畴昔之夜在洲忽梦一官人着朱骑马导从甚盛凌波而北人马皆不濡傍人指云此陈殿院也洎入城见羣僧来作佛事乃知之故欲瞻敬遗像非有所求也时名流多作挽诗纪其事黄冕仲【裳】云不须更草玉楼记已作仙官第六人张子韶【九成】云凌波应作水中仙葢谓此乃知世之伟人皆非混混流转者傅说骑箕而为列星其可信矣
　　元城了翁表章
　　今时士大夫论四六多喜其用事精当下字工巧以为脍炙人口此固四六所尚前辈表章固不废此然其刚正之气形见于笔墨间读之使人耸然人主为之改容奸邪为之破胆元符末刘元城自贬所起帅郓当过阙公谢表云志惟许国如万折之而必东忠以事君虽三巳之而无愠坐是遂不得入见大观间陈了翁在通州编修政典局取尊尧集了翁以表缴进其语有云愚公老矣益坚平险之心精卫眇然未舍填波之愿后竟再坐贬此二表于用事下字亦皆精切而气节凛凛如严霜烈日与退之所谓登泰山之封镂白玉之牒者似不侔矣
　　王定国记东坡事
　　王定国甲申杂记云天下之公论虽雠怨不能夺李定鞫治东坡狱正急一日将朝忽于殿门谓同列曰苏轼诚竒才也众莫敢对定曰虽二三十年前所作文字诗句引证经传随问即荅无一字差舛诚天下之竒才也此恐未必然按东坡自熙宁初荆公行新法自是诗语多及新法之不便元丰二年言者论其作诗讥讽遂得罪相距止十年耳不至二三十年也籍使能记二三十年作诗文之因人皆可能似不足为东坡道也定国记此特爱东坡之过云尔
　　梁谿漫志卷三
<子部,杂家类,杂说之属,梁谿漫志>
　　钦定四库全书
　　梁谿漫志巻四　　　　　　宋　费衮　撰东坡教人读檀弓
　　东坡教人读檀弓山谷谨守其言传之后学檀弓诚文章之模范凡为文记事常患意晦而辞不达语虽蔓衍而终不能发明惟檀弓或数句书一事或三句书一事至有两句而书一事者语极简而味长事不相涉而意脉贯穿经纬错综成自然之文此所以为可法也
　　东坡识任德翁
　　蜀人任孜字遵圣以学问气节雄乡里兄弟皆从老苏游东坡所谓大任刚烈世无有疾恶如风朱伯厚者其后在京师有哭遵圣诗云老任况豪俊先子推辈行又云平生惟一子抱负珠在掌见之龆齓中巳有食牛量其子后立朝果着大节即德翁也东坡眼目髙观人于龆齓间已能如此妙矣夫
　　东坡西湖了官事
　　柬坡镇余杭遇游西湖多令旌旗导从出钱塘门坡则自涌金门从一二老兵泛舟絶湖而来饭于普安院徜徉灵隠天竺间以吏牍自随至冷泉亭则据案剖决落笔如风雨分争辩讼谈笑而办已乃与僚吏剧饮薄晚则乘马以归夹道灯火纵观太守有老僧绍兴末年九十余幼在院为苍头能言之当是时此老之豪气逸韵可以想见也
　　东坡改和陶集引
　　东坡既和渊明诗以寄颍濵使为之引颍濵属藁寄坡自欲以晚节师范其万一也其下云嗟夫渊明隠居以求志咏歌以忘老诚古之达者而才实拙若夫子瞻仕至从官出长八州事业见于当世其刚信矣而岂渊明之拙者哉孔子曰述而不作信而好古窃比于我老彭古之君子其取于人则然东坡命笔改云嗟夫渊明不肯为五斗粟一束带见乡里小人而子瞻出仕三十余年为狱吏所折困终不能悛以陷大难乃欲以桑榆之末景自托于渊明其谁肯信之虽然子瞻之仕其出入进退犹可攷也后之君子其必有以处之矣孔子曰述而不作信而好古窃比于我老彭孟子曰曾子子思同道区区之迹葢未足以论士也此文今人皆以为颍濵所作而不知东坡有所笔削也宣和间六槐堂蔡康祖得此藁于颍濵第三子【逊】因録以示人始有知者
　　东坡教人作文冩字
　　葛延之在儋耳从东坡游甚熟坡尝教之作文字云譬如市上店肆诸物无种不有却有一物可以摄得曰钱而已莫易得者是物莫难得者是钱今文章词藻事实乃市肆诸物也意者钱也为文若能立意则古今所有翕然并起皆赴吾用汝若晓得此便防做文字也又尝教之学书云世人写字能大不能小能小不能大我则不然胷中有个天来大字世间纵有极大字焉能过此从吾胷中天大字流出则或大或小惟吾所用若能了此便防作字也尝为作冠诗送其行葛以语胡苍梧苍梧为记之此大匠诲人之妙法学者不可不知也
　　东坡谪居中勇于为义
　　陆宣公谪忠州杜门谢客惟集药方葢出而与人交动作言语之际皆足以招谤故公谨之后人得罪迁徙者多以此为法至东坡则不然其在惠州也程正辅为广中提刑东坡与之中外凡惠州官事悉以告之诸军阙营房散居市井窘急作过坡欲令作营屋三百间又荐都监王约指使蓝生同干惠州纳秋米六万三千余石漕符乃令五万以上折纳见钱坡以为岭南钱荒乞令人户纳钱与米并从其便博罗大火坡以为林令在式假不当坐罪又有心力可委欲专牒令修复公宇仓库仍约束本州科配惠州造桥坡以为吏孱而胥横必四六分分了钱造成一座河楼桥乞选一健干吏来了此事又与广帅王敏仲书荐道士邓守安令引蒲涧水入城免一城人饮咸苦水春夏疾疫之患凡此等事多涉官政亦易指以为恩怨而坡奋然行之不疑其勇于为义如此谪居尚尔则立朝之际其可以死生祸福动之哉
　　东坡縁在东南
　　东坡平生宦游多在淮浙间其始通守余杭后又为守杭人乐其政而公乐其湖山尝过夀星院恍然记若前身游厯者其于是邦每有朱仲卿桐乡之念谪居于黄凡五年移汝既去黄夜行武昌山上回望东坡闻黄州鼓角凄然泣下赋诗云黄州鼓角亦多情送我南来不辞逺寻上章乞居常州其后谢表有买田阳羡誓毕此生之语在禁林与胡完夫蒋颖叔醻唱皆以卜居阳羡为言晚自儋北归爱龙舒风土欲居焉乃令郡之隠士李惟熙买田以老已而得子由书言桑榆末景忍复离别遂欲北还颍昌作书与惟熙云然某縁在东南终当防合愿君志之未易尽言也至仪真乃闻忌之者犹欲攻击遂不敢兄弟同居竟居毗陵以薨縁在东南之语乃尔明騐古之伟人自能前知所谓有开必先者不假数术也
　　东坡卜居阳羡
　　建中靖国元年东坡自儋北归卜居阳羡阳羡士大夫犹畏而不敢与之游独士人邵民瞻从学于坡坡亦喜其人时时相与杖防过长桥访山水为乐邵为坡买一宅为钱五百缗坡倾囊仅能偿之卜吉入新第既得日矣夜与邵步月偶至一村落闻妇人哭声极哀坡徙倚听之曰异哉何其悲也岂有大难割之爱触于其心欤吾将问之遂与邵推扉而入则一老妪见坡泣自若坡问妪何为哀伤至是妪曰吾家有一居相传百年保守不敢动以至于我而吾子不肖遂举以售诸人吾今日迁徙来此百年旧居一旦诀别宁不痛心此吾之所以泣也坡亦为之怆然问其故居所在则坡以五百缗所得者也坡因再三慰抚徐谓之曰妪之旧居乃吾所售也不必深悲今当以是屋还妪即命取屋劵对妪焚之呼其子命翌日迎母还旧第竟不索其直坡自是遂还毗陵不复买宅而借顾塘桥孙氏居暂憇焉是嵗七月坡竟殁于借居前辈所为类如此而世多不知独吾州传其事云
　　东坡版
　　东坡北归至仪真得暑疾止于毗陵顾塘桥孙氏之馆气寖上逆不能卧时晋陵邑大夫陆元光获侍疾卧内辍所御嬾版以献纵横三尺偃植以受背公殊以为便竟据是版而终后陆君之子以属苍梧胡德辉为之铭曰参没易箦由殪结缨毙而得正匪死实生堂堂东坡斯文栋梁以正就木犹不忍僵昔我邑长君先大夫侍闻梦奠启手举扶木君戚施匪屏匪几诒万子孙无曰不祥之器
　　毗陵东坡祠堂记
　　东坡自黄移汝上书乞居常其后谢表有买田阳羡誓毕此生之语在禁林与胡完夫蒋颖叔唱和有云惠山山下土如濡阳羡溪头米胜珠卖剑买牛吾欲老杀鸡为黍子来无又云雪芽我为求阳羡乳水君应饷惠山晚自儋耳北还﨑岖万里径归南兰陵以殁葢出处穷达三十年间未尝一日忘吾州者而郡无祠宇奠谒之所邦人以为阙文乾道壬辰太守晁彊伯【子健】来始筑祠于郡学之西塑东坡像其中又于士夫家广摹画像或朝服或野服列于壁间而晁侍郎【公武】为之记其略曰公武闻诸世父景迂生崇宁间贼臣擅国颠倒天下之是非人皆畏祸莫敢庄语公之也少公黄门铭其圹亦非实録其甚者以赏罚不明罪元祐以改法免役坏元丰指温公才智不足而谓公之斥逐出其遗意称蔡确谤讟可赦而谓公之进用自其迁擢章子厚之贼害忠良而谓公与之友善林希之诋诬善类而云公尝汲引之呜呼若然则公之上清储祥忠清粹德二碑及诸奏议著述皆诞谩欤公武因子健之请伏自思念嵗月滋久耆旧日益沦丧存者皆邈然后进则绪言将零落不传于是不敢以不能为觧而辄载其事惟公当元祐时起于谪籍登金门玉堂极礼乐文章之选及章蔡窜朋党于岭表而公独先朝廷追复党人官爵而公独后立朝本末彰明较着如此岂有他哉昔陈仲弓送中常侍父之非以为贤从者詈楚公子曰也不力非以为不肖皆有为而发岂少公之意或出于此非耶后世不知其然惟斯言是信则为盛德之累大矣因述景迂生之语俾刻之乐石庶异日网罗旧闻者有考记成彊伯刻石为二碑一置之郡斋一置之阳羡洞灵观用杜元凯之法葢欲俱传不朽其措意甚美然东坡公之名节固自万世不磨矣
　　武臣献东坡启
　　东坡帅定武有武臣状极朴陋以启事来献坡读之甚喜曰竒文也客退以示幕客李端叔问何者最为佳句端叔曰独开一府收徐庾于幕中并用五材走孙吴于堂下此佳句也坡曰非君谁识之者端叔笑谓坡曰视此郎眉宇间决无是语得无假诸人乎坡曰使其果然固亦具眼矣即为具召之与语甚欢一府皆惊竹坡老人周少隠【紫芝】闻之李端叔尝记其事
　　东坡戴笠
　　东坡在儋耳一日过黎子云遇雨乃从农家借篛笠戴之着屐而归妇人小儿相随争笑邑犬羣吠竹坡周少隠有诗云持节休夸海上苏前身便是牧羊奴应嫌朱绂当年梦故作黄冠一笑娱遗迹与公归物外清风为我袭庭隅凭谁唤起王摩诘画作东坡戴笠图今时亦有画此者然多俗笔也
　　东坡荔支诗
　　柬坡食荔支诗有云云山得伴松桧老霜雪自困樝梨麄常疑上句似泛此老不应尔后见习闽广者云自福州古田县海口镇至于海南凡宰上木松桧之外悉杂植荔子取其枝叶荫覆弥望不絶此所以有伴松桧之语也
　　东坡用事对偶精切
　　东坡词源如长江大河汹涌奔放瞬息千里可骇可愕而于用事对偶精妙切当人不可及如张子野买妾诗全用张氏事祭徐君猷文全用徐氏事送李方叔下第诗用古战塲日五色皆当家事殆如天成徐君猷孟亨之皆不饮作诗戏之用徐邈孟嘉饮酒事仍各举当时全语以为对其通守余杭日荅髙丽使私觌状云归时事于宰旅方劳逺勤发私币于公卿亦见及发币一事非外夷使者致馈之故实乎
　　退之东坡用先后语
　　退之南山诗云或齐若友朋或差若先后人多不知先后之义练塘洪庆善吏部【兴祖】引前汉志云见神于先后宛若其注云兄弟妻闗中呼为先后予观东坡徐州谢上表云信道直前曾无坎井之避立朝寡助谁为先后之容或疑先后不可对坎井葢不知亦出于此也
　　东坡文效唐体
　　柬坡之文浩如河汉涛澜奔放岂区区束防于隄防者而作徐君猷祭文及徐州鹿鸣燕诗序全用四六效唐人体而益工葢以文为戏耶
　　东坡録沿流馆诗
　　东坡在翰林被防作上清储祥宫碑哲宗亲书其额绍圣党祸起磨去坡文命蔡元长别撰玉局遗文中有诗云淮西功德冠吾唐吏部文章日月光千载断碑人脍炙不知世有段文昌其题云绍圣中得此诗于防流馆中不知何人作也戏録之以益箧笥之藏此诗乃东坡自作葢寓意储祥之事特避祸故托以得之味其句法则可知矣
　　石屋洞题名
　　临安石屋洞崕石上有题名二十五字云陈襄苏颂孙奕黄灏曾孝章苏轼同游熙宁六年二月二十一日内东坡姓名磨去仅存髣髴葢崇寜党祸时也
　　栁展如论东坡文
　　东坡归自海南遇其甥栁展如【闳】出文一卷示之曰此吾在岭南所作也甥试次第之展如曰天庆观乳泉赋词意髙妙当在第一钟子翼哀词别出新格次之他文称是舅老笔甥敢优劣邪坡叹息以为知言展如后举似洪庆善庆善防东坡帖具载其语
　　贬所敬苏黄
　　元祐党祸烈于炽火小人交扇其熖傍观之君子深畏其酷惟恐党人之尘污之也而东坡之在儋儋守张中事之甚至且日从叔党棋以娯东坡洎张觧官北归坡凡三作诗送之鲁直之在戎戎守彭知防每遣吏李珍调护其逆旅之事无不可人意当是之时而二守乃能如此其义气可书张竟以此坐谪云
　　昌化盛事
　　东坡眉人贬昌化任德翁亦眉人后亦贬昌化张才叔赠德翁诗云儋耳百年经僻陋眉山二老继驱除德翁和云身投魑魅家何在泽逮昆虫罪未除苏任两公同乡里同贬所大节相望顾儋耳独何幸也
　　侍儿对东坡语
　　东坡一日退朝食罢扪腹徐行顾谓侍儿曰汝辈且道是中有何物一婢遽曰都是文章坡不以为然又一人曰满腹都是识见坡亦未以为当至朝云乃曰学士一肚皮不入时宜坡捧腹大笑










　　梁谿漫志卷四
　　钦定四库全书
　　梁谿漫志卷五　　　　　　宋　费衮　撰优孟孙叔敖歌
　　史记载优孟言孙叔敖事曰楚相孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖子也父且死时属我贫困往见优孟优孟曰若无逺有所之即为孙叔敖衣冠抵掌谈语嵗余像孙叔敖楚王及左右不能别也庄王置酒优孟前为夀庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言何谓孟曰妇言慎无为楚相不足为也如孙叔敖之为楚相尽忠为亷以治楚楚王得以覇今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为亷吏奉法守职竟死不敢为非亷吏安可为也楚相孙叔敖持亷至死方今妻子穷困负薪而食不足为也于是庄王谢优孟乃召孙叔敖子封之寝丘史记所载如此予尝游浮光叔敖即是郡期思县人也期思今废为镇予得汉延熹中所立碑书是事防有不同云病甚临卒将无棺椁令其子曰优孟曾许千金贷吾孟楚之乐长与相君相善虽言千金实不负也卒后数年庄王置酒以为乐优孟乃言孙君相楚之功即忼慨髙歌涕泣数行【阙一字】投首王王心感动觉悟问孟孟具列对即求其子而加封焉子辞父有命如楚不忘亡臣社稷【阙一字】而欲有赏必于潘国下湿墝埆人所不贪遂封潘乡潘即固始也而所载歌絶竒曰贪吏而可为而不可为亷吏而可为而不可为贪吏而不可为者当时有污名而可为者子孙以家成亷吏而可为者当时有清名而不可为者子孙困穷披褐而卖薪贪吏常苦富亷吏常苦贫独不见楚相孙叔敖亷洁不受钱味其词语愤世疾邪含思哀怨过于恸哭比之史记所书逺甚听者安得不感动也欧阳公集古録谓防斯碑后世遂不复知叔敖名饶又谓碑亦罕传余以集録二十年间求之博且勤乃得之云
　　史载祸福报应事
　　史书载祸福报应事当示劝惩之意班固书田蚡杀魏其灌夫事其末云蚡疾一身尽痛若有击者謼服谢辠上使视鬼者瞻之曰魏其与灌夫共守笞欲杀之竟死其意葢谓蚡虽幸逃人戮鬼得而诛之矣故书之所以示戒也唐书载崔器议达奚珣罪抵死后器病叩头云达奚尹诉于我三日卒夫珣之叛君附贼死有余罪器守正据法尚何所诉又安能为正人之厉哉徒使逆徒用以借口此等事削而不书可也
　　古者居室皆称宫
</div>
    <div class="pagination">
<a href="梁谿漫志.html">上一页</a><a href="梁谿漫志.html">1</a><span class="current-page">2</span><a href="梁谿漫志_page3.html">3</a><a href="梁谿漫志_page4.html">4</a><a href="梁谿漫志_page5.html">5</a><a href="梁谿漫志_page6.html">6</a><a href="梁谿漫志_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
