<!DOCTYPE html>
<html>
<head>
    <meta charset="UTF-8">
    <title>绀珠集 - 第 21 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 21 页/共 54 页</h1>
    <div class="content">　　唐末吴人范摅子处士子七嵗能诗赠隐居者云扫叶随风便浇花趂日隂处士方干曰此子必垂名因作夏日诗云闲云生不雨病叶落非秋干曰惜其不寿尔未几果卒
　　金莲烛
　　宣宗将命令狐绹为相前数日夜召更深方归院以御前金莲烛赐以送归院吏望见烛以为驾幸已而绹至时以为荣
　　南楚材妻诗
　　进士南楚材始娶薛氏后游颍川欲别防贵族遣仆取琴书以示无归意薛氏善画而能诗知楚材欲见絶乃自图其形题诗其侧以寄之云欲下丹青笔先拈寳镜防已惊顔索寞渐觉鬓凋残泪眼描来易愁肠写出难恐君浑忘却时展画图防南得诗大惭而退
　　手印屏风
　　明皇所幸美人王氏数梦人招饮宻防具言于上上曰必术士所为汝若再往以物志之其夕梦中又往因就砚中濡手印于屏风上既寤即告潜索于外果于东明观中得其手印纹而道士已遁矣
　　赋诗得妓
　　韦应物为苏州守尝赴杜鸿渐宴醉归宿传舍既醒见二妓在侧惊问之乃曰郎中席上与司空诗因遣某等来问其诗言曰髙髻云鬟宫様妆春风一曲杜韦娘司空惯见浑闲事断尽苏州刺史肠
　　侯门深似海
　　崔郊之姑有婢甚美郊尝私之未几婢出再入于頔家郊因寒食出游于车中见之立马徘徊相顾即为诗贻之云公子王孙逐后尘緑珠垂泪裛罗巾侯门一入深如海从此萧郎是路人頔见诗以婢赐郊
　　渠伊钱
　　张崇帅庐州多不法士民苦之一日入觐邦人幸其改任相谓曰渠伊必不复来矣崇归闻其语乃计口率渠伊钱明年再入觐盛传再罢府人亦不敢显言以崇多须皆捋须为庆事崇归又率捋须钱焉
　　如意女子诗
　　如意中有女子七嵗能诗则天召见试之令赋送别兄弟云别路云初起离亭叶正飞所嗟人异鴈不作一行归
　　作敲字佳
　　贾岛苦吟赴举至京师得句云鸟宿池边树僧敲月下门又心欲改敲为推于驴上举首吟哦引手作推敲之势不觉冲京尹韩退之节为左右拥至具述其事退之笑曰作敲字佳乃命乘驴并辔论诗久之
　　黄蛇食藤
　　明皇微时尝至洛阳令崔日用家日用留饮未具明皇寝于书室庭前有藤盛开忽一大黄蛇绕架食其花须入明皇所寝室日用逐之不见明皇乃寤曰适饥甚梦采藤花食之甚美
　　玉箫之约
　　韦臯未仕时寓于姜使君门馆姜子曰荆寳待臯甚厚有小青衣曰玉箫美而艶絶即以赠臯凡数年臯归觐与玉箫约七年复来因以玉指环赠之臯逾期不至玉箫叹曰韦家郎不来矣絶食而死后臯镇蜀荆寳往见问玉箫知其已死甚怜之臯诞日东川卢尚书献歌妓为寿名玉箫遽呼视之宛然旧人中指玉环隐起
　　三天子气
　　五代周太祖时有麻衣和尚善望气李守贞叛河中周祖亲征麻衣语赵韩王曰李侍中安得久其城下有三天子气未几城防时周世宗与本朝太祖从行
　　龙兴仓
　　沐都兴国寺也旧有龙兴寺周世宗废为仓国初寺僧屡诉求复为寺太宗怒其烦凟遣使封剑诛之且曰惧即斩不惧再奏僧当临刑不惧使以闻太宗甚喜即日如其请复改为寺
　　抱琴逾垣
　　真宗祀汾隂登山望林麓中有亭槛问曰何所乃隐士魏野草堂遣使往召之野方鼓琴教鹤舞闻使至抱琴逾垣遁去使闻上甚叹美之
　　釡中龙
　　南唐时有苍头持龙水图求货或得之将练以服忽釡中云蒸起见二龙腾跃穿壁而去
　　三世男子
　　开寳末神降于鳯翔府张氏家其声如婴儿有祷必应自言上天尊神诏即所居置太平宫严奉之以张氏为羽士掌其宫先是张氏居里中无行人或以为言神曰自陜以西三世为男子者惟张一人乡曲纵逸不足为累
　　清非生
　　太子中允王纶有女年十八一日昼寝若魇有物慿附而语称清非生呼其女为燕华君能三十六体天篆又能诗后数月如故皆不能记矣









　　绀珠集卷五
<子部,杂家类,杂纂之属,绀珠集>
　　钦定四库全书
　　绀珠集卷六　　　　　　宋　朱胜非　撰列仙传【刘向】
　　鳯女祠
　　萧史秦人善吹箫秦王有女名弄玉好之遂妻焉教弄玉吹箫作鳯鸣有鳯来止其室乃作鳯台居之一夕吹箫鳯集乗之仙去遂作鳯女祠以事之
　　偃月子
　　许碏遍游名山所至题字云寻偃月子到此忽作一诗云阆苑花前是醉乡误翻王母九霞觞羣仙拍手嫌轻薄谪向人间作酒狂于酒楼乘云而去
　　金牀玉几
　　岱宗石室中上下悬絶中有金牀玉几
　　魏丘君
　　魏丘君泰山下道士曽谓汉武帝东廵拥琴朝谒
　　负局先生
　　谓隐于磨镜
　　玉女洗头盆
　　华山絶顶有石臼号玉女洗头盆中有碧水未尝増减
　　鬒发如鸦
　　太女行玉子之术鬒发如鸦
　　锦帐堕故宅
　　许真君防宅上升惟车毂锦帐堕故宅
　　青鸟衔符
　　吴真君尝遇大风书符置屋上有青鸟衔去风即止
　　昭回之河
　　舜游南方有国曰扬州入十龙之门渉昭回之河有玉城瑶阙曰九嶷之都
　　飚车羽轮
　　王母所居玉楼十二瑶池翠水非飊车羽轮不可到酉阳杂俎【段成式】
　　蜗迹成文
　　睿宗为冀王寝室壁间蜗迹成天字毁去复成后即位雕玉铸金为蜗形分置道释像前
　　女娲擕鲤
　　肃宗以太子起兵讨禄山至灵武一日黄昬时有妇人携鲤手臂皆鳞甲诣军门曰皇帝安在众异而叱之即失所在后虢州奏女娲坟像一夕大雷雨失之至晓如故计其日正灵武见异妇疑即其神也
　　玉符
　　古者安平用璧兴事用圭成功用璋边鄙用珩战鬬用城围用环灾乱用嶲大旱用龙龙即节也大丧则用琮
　　却鬼丸
　　梁武每嵗旦赐羣臣嵗旦酒辟恶散却鬼丸
　　纳采九物
　　近世防礼当迎妇以粟填臼以席覆井以枲塞窓妇上车壻骑而绕之三匝妇入门先拜灶成礼之明日作黍臛世代相传莫究其义惟纳采九物义乃可见胶漆取其合宻绵絮取其温柔蒲苇惟心可屈可伸也嘉禾分福也双石两固之义也
　　嘉禾分福
　　见上
　　吴刚斫桂
　　旧传月中有桂髙百丈其下有人斫之创痕即合其人姓吴名刚学仙有过或言月中桂地景也空处即水景也本无物此理差近
　　瓮藏北斗
　　僧一行长于数所善王生其子以杀人繋狱求救于一行一行曰吾数推之当有赦矣翌日遣其徒授以布囊七戒令往某处废园伺之有物来其数七共捕之以囊携来勿脱也其徒如言而往至晡时七豕入园尽获之一行填之大瓮中宻覆封以六一泥朱书大梵字志之诘朝明皇御便殿问曰太史奏昨夜北斗不见此何祥也一行奏曰此古所无惟后魏时常失荧惑亦其比也惟施惠可以应之释氏云瞠心壊一切善慈心降一切魔臣谓莫若大赦从之其夕太史奏一星见七日如故
　　闱编郎
　　太极真仙中庄周为闱编郎
　　三尸
　　上尸青姑伐人眼中尸白姑伐人五脏下尸红姑伐人胃命又曰一居人头令人多思欲好车马一居人腹令人好饮食轻恚怒一居人足令人好色喜杀凡庚申日言人过古语云七守庚申三尸灭三守庚申三尸伏
　　木钻穿石
　　傅先生修行在山遇异人授之木钻使钻一盘石石厚五寸许云此石穿当得道积四十九年石乃穿穴下得丹服之果仙去
　　八人过
　　翟天师干祐峡中人常预言事一日大呼于防州市曰今夕当有八人过可善待之人莫能晓是夕遗火数百家方悟八人乃火字也
　　月中楼阁
　　尝于江上望月坐客或问曰此中果何有天师曰可随吾指观之恍忽见月规半天琼金楼阙满焉数刻乃如故
　　纸月
　　长庆初杨隐之访道人唐居士因留宿是夜月暗而不设灯唐呼其女曰可将一下月子来其女以片纸作月形贴之壁门祝之曰今夕有客可赐光明须满室朗然
　　碧筩杯
　　魏慤守济南夏日率僚佐避暑于城北使君林下以大莲叶酌酒以簪刺其心令与柄通屈柄饮之名碧筩杯
　　黥字法
　　晋法奴始亡黥两眼再亡黥两颊三亡黥眼下皆长一寸五分梁法凡盗未断先刻面颊上作刼字
</div>
    <div class="pagination">
<a href="绀珠集_page20.html">上一页</a><span>...</span><a href="绀珠集_page16.html">16</a><a href="绀珠集_page17.html">17</a><a href="绀珠集_page18.html">18</a><a href="绀珠集_page19.html">19</a><a href="绀珠集_page20.html">20</a><span class="current-page">21</span><a href="绀珠集_page22.html">22</a><a href="绀珠集_page23.html">23</a><a href="绀珠集_page24.html">24</a><a href="绀珠集_page25.html">25</a><a href="绀珠集_page26.html">26</a><span>...</span><a href="绀珠集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
