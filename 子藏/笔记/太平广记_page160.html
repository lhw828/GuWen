<!DOCTYPE html>
<html>
<head>
    <meta charset="UTF-8">
    <title>太平广记 - 第 160 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 160 页/共 228 页</h1>
    <div class="content">







　　太平广记卷三百六十八
　　钦定四库全书
　　太平广记卷三百六十九　宋　李昉等　编精怪二
　　杂器用
　　蘓丕女　　　蒋惟岳　　　华隂村正
　　韦谅　　　　东莱客　　　交城里人
　　岑顺　　　　元无有　　　李楚宾
　　苏丕女
　　武功苏丕天宝中为楚丘令女适李氏李氏素宠婢因与丕女情好不笃其婢求术者行魇蛊之法以符埋李氏宅粪土中又防防妇人形七枚长尺余藏于东墙窟内而泥饰之人不知也数岁李氏内婢相继死亡女寡居四五年魇蛊术成防妇人出逰宅内苏氏因尔疾发闷絶李婢已死莫知所由经一载累求术士禁咒备至而不能制后伺其复出乃率数十人掩捉得一枚视其眉目形体悉具在人手中恒动不止以刀斫之血流于地遂积柴焚之其徒皆来焚所号呌或在空中或在地上烧毕宅中作炙人气翌日皆白衣号哭数日不已其后半岁累获六枚悉焚之唯一枚得而复逸逐之忽乃入粪土中苏氏率百余人掘粪深七八尺得桃符符上朱书字宛然可识云李氏婢魇苏氏家女作人七枚在东壁上土龛中其后九年当成遂依破壁又得一枚丕女自尔无恙【出广异记】
　　蒋惟岳
　　蒋惟岳不惧神常独卧窻下闻外有人声岳祝云汝是寃魂可入相见若是闲无宜相惊于是窣然排户而欲升其牀见岳不惧旋立壁下有七人焉问其所为立而不对岳以枕击之皆走出户因走趂没于庭中明日掘之得破车辐七枚其怪遂絶又其兄常患重疾岳亲自看视夜深又见三妇人至兄牀前叱退之三遍悉倒地久之走出其兄遂愈【出广异记】
　　华阴村正
　　华阴县七级赵村村路因囓成谷梁之以济往来有村正常夜渡桥见羣小儿聚火为戏村正知其魅射之若中木声火即灭闻啾啾曰射着我阿连头村正上县回寻之见破车轮六七片有头杪尚衔其箭者【出酉阳杂俎】
　　韦谅
　　乾元中江宁县令韦谅堂前忽见小以下唇掩面来至灯所去又来使人逐之没于堦下明旦掘其没处得一故门扇长尺余头作卷荷状【出广异记】
　　东莱客
　　东都郡有馆亭其西轩常有怪异客有寝其下者夜常闻有犬吠声甚微以烛视之则一无所见如是者累年矣其后郡守命扄键为库尝一夕月皎有库吏见一犬甚小苍色自轩下环庭而走库吏怪其与常犬异因投石击之其犬吠而去入西轩下明日库吏以其事白于郡守郡守命于西轩穷其迹见门上狗有苍毛甚多果库吏所见苍犬之色众方悟焉【出宣室志】
　　交城里人
　　交城县南十数里常夜有怪见于人多悸而病且死焉里人患之久矣其后里中人有执弧矢夜行者县南见一魁然若巨人状衣朱衣以皁巾蒙其首缓步而来欹偃若甚醉者里人惧即引满而发果中焉其怪遂退里人惧少解即北走至旅舍且语其事明日抵县城见郭之西丹桂有一矢贯其上果里人之矢取之以归镞有血甚多白于县令令命焚之由是县南无患【出宣室志】
　　岑顺
　　汝南岑顺字孝伯少好学有文老大尤精武略旅于陜州贫无第宅其外族吕氏有山宅废之顺请居焉人有劝者顺曰天命有常何所惧耳卒居之后岁余顺常独坐书阁下虽家人莫得入夜中闻皷之声不知所来及出户则无闻而独喜自之以为石勒之祥也祝之曰此必阴兵助我若然当示我以富贵期数夕后梦一人被甲胄前报曰金象军使我语岑君军城夜警有喧诤者蒙君见嘉敢不敬命君甚有厚禄幸自爱也既负壮志能猥顾小国乎今敌国犯垒侧席委贤钦味芳声愿执旌钺顺谢曰军天质英明师贞以律猥烦徳音屈顾疵贱然犬马之志惟欲用之使者复命顺忽然而寤恍若自失坐而思梦之征俄然皷角四起声愈振厉顺整巾下牀再拜祝之须臾户牖风生帷帘飞灯下忽有数百铁骑飞驰左右悉高数寸而被坚执锐星散遍地倐闪之间云阵四合顺惊骇定神气以观之须臾有卒赍书云军檄顺受之云地连獯虏戎马不息向数十年老兵穷边墙卧甲天设勍敌势不可止明公养素畜徳进业及时屡承嘉音愿托神契然明公阳官固当享大禄于圣世今小国安敢望之缘天那国北山贼合从尅日会战事图子夜否灭未期良用惶骇顺谢之室中益烛坐观其变夜半后皷角四发先是东面壁下有防穴化为城门垒敌崔嵬三奏金革四门出兵连旗万计风驰云走两皆列阵其东壁下是天那军西璧下全家军部后各定军师进曰天马斜飞度三止上将横行系四方辎车入无回翔六甲次第不乖行王曰善于是皷之两军俱有一马斜去三尺止又皷之各有一歩卒横行一尺又皷之车进如是皷渐急而各出物包矢石乱交须臾之间天那军大败奔溃杀伤涂地王单马南驰数百人投西南隅仅而免焉先是西南有药王栖曰中化为城堡金象军火振收其甲卒舆尸横地顺俯伏观之于时一骑至禁颁曰隂阳有厝得之者昌亭亭天威风驱连激一阵而胜明公以为何如顺曰将军英贯白日乘天用时窃窥神化灵文不胜庆快如是数日会战胜败不常王神貌伟然雄姿罕俦宴馔珍筵与顺致宝贝明珠珠玑无限顺遂荣于其中所欲皆备焉后遂与亲朋稍絶闲间不出家人异之莫究其由而顺顔色憔悴为气所中亲戚共意有异诘之不言因饮以醇醪醉而究泄之其亲人潜备锹锸因顺如厠而隔之荷锸乱作以掘室内八九尺忽坎陷是古墓也墓有塼堂其盟器悉多甲胄数百前有金牀戏局列马满枰皆金铜成形其干戈之事备矣乃悟军师之词乃象戏行马之势也既而焚之遂平其地多得宝贝皆墓内所畜者顺阅之恍然而醒乃大吐自此充悦宅亦不复凶矣时宝应元年也【出怪录】
　　元无有
　　宝应中有元无有常以仲春末独行维郊野値日晚风雨大至时兵荒后人户多逃遂入路旁空庄须臾霁止斜月方出无有坐北窻忽闻西廊有行人声未几见月中有四人衣冠皆异相与谈谐吟咏甚畅乃云今夕如秋风月若此吾辈岂可无一言以展平生之事也其一人即曰云云吟咏既朗无有听之具悉其一衣冠长人即先吟曰齐纨鲁缟如霜雪寥亮高声予所发其二黑衣冠短陋人诗曰嘉賔良会清夜时煌煌灯烛我能持其三故弊黄衣冠人亦短陋诗曰清冷之泉候朝汲桑绠相牵常出入其四故黒衣冠人诗曰爨薪贮泉相煎熬充他口腹我为劳无有亦不以四人为异四人亦不虞无有之在堂隍也递相褒赏观其自则虽阮嗣宗咏怀亦若不能加矣四人迟明方归旧所无有就寻之堂中惟有故杵灯台水桶破铛乃知四人即此物所为也【出怪录】
　　李楚賔
　　李楚賔者楚人也性刚傲惟以畋猎为事凡出猎无不火获时童元范家住青山母尝染疾昼常无苦至夜即发如是一载医药备至而絶无瘳减时建中初有善易者朱邯归豫章路经范舎邯为筮之乃谓元范曰君今日未时可具衫服于道侧伺之当有执弓挟矢过者君能求之斯人必愈君母之疾且究其原矣元范如言果得楚賔张弓骤马至元范拜请过舍賔曰今早未有所获君何见留元范以其母疾告之賔许诺元范备饮膳遂宿楚賔于西庑是夜月明如昼楚賔乃出户见空中有一大鸟飞来元范堂舎上引喙啄屋即闻堂中呌声痛楚难忍楚賔揆之曰此其妖魅也乃引弓射之两发皆中其鸟因尔飞去堂中哀痛之声亦止至晓楚賔谓元范曰吾昨夜已为子除母害矣乃与元范绕舎遍索俱无所见因至坏屋中碓程古址有箭两只所中箭处皆有血光元范遂以火燔之精怪乃絶母患自此平复【出集异记】









　　太平广记卷三百六十九
　　钦定四库全书
　　太平广记卷三百七十　　宋　李昉等　编精怪三
　　杂器用
　　国子监生　　姚司马　　　崔防
　　张秀才　　　河东街吏　　韦协律兄
　　石从武　　　姜修　　　　王屋薪者国子监生
　　元和中国子监学生周乙者尝夜习业忽见一小儿鬅鬙头长二尺余满颈碎光如星荧荧可恶戏弄笔砚纷纭不止学生素有胆叱之稍却复傍书案因伺其所为渐逼近乙因擒之踞坐求哀辞颇苦切天晓觉如物折声视之乃木杓也其上黏粟百余粒【出酉阳杂俎】
　　姚司马
　　姚司马寄居邠州宅枕一溪有二小女尝戏钓溪中未尝有获忽挠竿各得一物若鳣者而毛若鳖者而鳃其家异之养于盆池经夕二女悉患精神恍惚夜常明炷对作戏染蓝涅皁未尝暂息然莫见其所取也时杨元卿在邠州与姚有旧姚因从事邠州又歴半年女病弥甚其家尝张灯戏钱忽见二小手出灯影下大言曰乞一钱家或唾之又曰我是汝家女壻何敢无礼一称乌郎一称黄郎后常与家人狎昵杨元卿知之因为求上都僧瞻瞻善神部持念治病魅者多着效瞻至姚家标釭界绳印手勅劔召之后设血食盆酒于界外中夜有物如牛鼻于酒上瞻乃匿劒躧步大言极力刺之其物匣刃而步血流如注瞻率左右明炬索之迹其血至后宇角中见若乌革囊大可合篑喘若鞴囊盖乌郎也遂燬薪焚杀之臭闻十余里一女即愈自是风雨夜门庭闻啾啾次女犹病瞻因立于前举代折罗叱之女恐怖叩首瞻偶见其衣带上有一皁袋子因令侍奴婢解视之乃小籥也遂搜其服玩籥勘得一篑篑中悉是丧家搭帐衣衣色唯黄与皁耳瞻假满不得已其魅因归京逾年姚罢职入都先诣聸为加功治之涉旬其女臂上肿起如沤大如瞻禁针刺出血数合竟差【出酉阳杂俎】
　　崔防
　　元和中博陵崔防者自汝郑来侨居长安延福里常一日读书牖下忽见一僮长不尽尺露发衣黄自北垣下趋至榻前且谓防曰幸寄君砚席可乎防不应又曰我尚壮愿备指使何见拒之深防又不顾已而上榻跃然拱立良久于袖中出一小幅文书致防前乃诗也细字如粟歴然可辨诗曰昔荷蒙恬恵寻遭仲叔投夫君不指使何处觅银钩览讫笑而谓曰既愿相从无乃后悔耶其僮又出一诗投于几上诗曰学问从君有诗书自我须知王逸少名价动千年又曰吾无逸少之艺虽得汝安所用俄而又投一篇曰能令音信通千里解致龙虵运八行惆怅江生不相赏应缘自负好文章防戏曰恨汝非五色者其僮笑而下榻遂趋北垣入一穴中防即命仆发其下得一管文笔防因取书锋锐如新用之月余亦无他怪【出宣室志】
　　张秀才
　　东都陶化里有空宅太和中张秀才借得肄业常忽忽不安自念为男子当抱慷慨之志不宜恇怯以自软因移入中堂以处之夜深欹枕乃见道士与僧徒各十五人从堂中出形容长短皆相似排作六行威仪容止一一可敬秀才以为灵仙所集不敢惕息因佯寝以窥之良久别有二物展转于地每一物各有二十一眼内四眼如火色相驰逐而目光转砉剨有声逡巡间僧道三十人或驰或走或东或西或南或北道士一人独立一处则被一僧击而去之其二物周流于僧道之中未尝暂息如此争相击抟或分或聚一人忽呌云卓絶矣言竟僧道皆黙然而息乃见二物相谓曰向者羣僧与道流妙法絶高然皆赖我二物成其敎行耳不然安得称卓絶哉秀才乃知必妖怪也因以枕而击之僧道三十人与二物一时惊走曰不速去吾辈且为措大所使也遂皆不见明日捜寻之于壁角中得一败囊中有长行子三十个并骰子一双耳【出宣室志】
　　河东街吏
　　开城中河东郡有吏常中夜巡警街路一夕天晴月朗乃至景福寺前见一人俛而坐交臂拥膝身尽黑居然不动吏惧因叱之其人俛而不顾叱且久即朴其首忽举视其面貌极异长数尺色白而痩状甚可惧吏初惊仆于地久之稍能起因视之已亡见矣吏由是惧益甚即驰归具语于人其后因重搆景福寺门发地得一漆桶凡深数尺上有白泥合其首果街吏所见【出宣室志】
　　韦协律兄
　　太常协律韦生有兄甚凶自云平生无惧惮耳闻有凶宅必往独宿之其弟话于同官同官有试之者且闻延康东北角有马鎭西宅常多怪物因领送其宅具与酒肉夜则皆去独留之于大池之西孤亭中宿韦生以饮酒且热袒衣而寝夜半方寤乃见一小儿长可尺余身短脚长其色颇黑自池中而出冉冉前来循阶而上以至生前生不为之动乃言曰卧者恶物又顾我耶乃绕牀而行须臾生回枕仰卧乃觉其物上牀生亦不动逡巡觉有两个小脚缘于生脚上冷如水铁上彻于心行步甚迟生不动候其渐行上及于肚生乃遽以手摸之则一古铁鼎子已欠一脚矣遂以衣带系之于牀脚明旦众看之具白其事乃以杵碎其鼎染染有血色自是人皆信韦生之凶而能絶宅之妖也【出怪录】
　　石从武
　　开成中桂林裨将石从武少善射家染恶疾长幼罕有全者毎深夜见一人自外来体有光耀此物至则疾者呼吟加甚医莫能效从武他夕操弓暎户以俟其来俄而精物复至从武射之一发而中焰光星防命烛视之乃家中旧使樟木灯擎已倒矣乃劈而燔之弃灰河中于是患者皆愈【出桂林风土记】
　　姜修
　　姜修者并州酒家也性不拘检嗜酒少有醒时常喜与人对饮并州人皆惧其淫于酒或揖命多避之故修罕有交友忽有一客皁衣乌防身才三尺腰濶数围造修求酒修饮之甚喜乃与促席酌客笑而言曰我平生好酒然毎恨腹内酒不常满腹满则既安且乐若其不满我则甚无谓矣君能容我久托迹乎我尝慕君髙义幸吾人有以待之修曰子能与我同好眞吾徒也当无间耳遂相与席地饮酒客饮近三石不醉修甚讶之又且意其异人起拜之以问其乡闾姓氏焉复问何道能多饮耶客曰吾姓成名徳器其先多止郊野偶造化之垂恩使我效用于时耳我今既老复自得道能饮酒若满腹可五石也满则稍安修闻此语复命酒饮之俄至五石客方酣醉狂歌狂舞自叹曰乐哉乐哉遂仆于地修认极醉令家僮扶于室内至室客忽跃起惊走而出家人遂因逐之见客悮扺一石剨然有声寻不见至晓覩之乃一多年酒瓮已破矣【出潇湘录】
　　王屋薪者
　　王屋山有老僧常独居一茅庵朝夕持念唯采药苖及松实食之毎食后恒必自寻溪涧以澡浴数年在山中人稍知之忽一日有道士衣敝衣坚求老僧一宵宿止老僧性僻复恶其尘杂甚不允道士再三言曰佛与道不相疎混沌已来方知有佛师今佛弟子我今道弟子何不见容一宵陪清论耳老僧曰我佛弟子也故不知有道之可比佛也道士曰夫道者居亿刼之前而能生天地生人生万物使有天地有人有万物则我之道也亿刼之前人皆知而尊之而师今不知即非人也老僧曰我佛恒河沙刼皆独称世尊大庇众生恩普天地又岂闻道能争衡我且述释迦佛世尊是国王之子其始也舍王位入雪山乘囊刼之功证当今之果天上天下惟我独尊故使外道邪魔悉皆降伏至于今日孰不闻之尔之老君是谁之子何处修行敎迹之间未闻有益岂得与我佛同日而言道士曰老君降生于天为此劫之道祖始出于周浮紫气乘白鹿人孰不闻至于三岛之事十洲之景三十六洞之神仙二十四化之灵异五尺童子皆能知之岂独师以庸庸之见而敢蔑耶若以尔佛舍父逾城受穿膝之苦而与外道角胜又安足道哉以此言之佛只是羣魔之中一强梁者耳我天地人与万物本不赖尔佛而生今无佛必不损天地人与万物也千万勿自言世尊自言世尊世必不尊之无自称尊耳老僧作色曰须要此等人设无此等即顿空却阿鼻地狱矣道士大怒伸臂而前拟击老僧僧但合掌闭目须臾有一薪者过见而怪之知老僧与道士争佛道优劣负薪者乃攘袂而呵曰二子俱父母所生而不养处帝王之土而不臣不耕而食不而衣不但偷生于人间复更以他佛道争优劣耶无居我山挠乱我山居之人遂遽焚其茅庵仗伐薪之斧皆欲杀之老僧惊走入地化为一铁铮道士亦寻化一背骨乃知其皆精怪耳【出潇湘录】














　　太平广记卷三百七十
　　钦定四库全书
　　太平广记卷三百七十一　宋　李昉等　编精怪四
　　杂器用
　　独孤彦　　　姚康成　　　马举
　　吉州渔者
　　凶器上
　　梁氏　　　　曹惠　　　　窦不疑
　　独孤彦
　　建中末有独孤彦者尝客于淮泗间会天大风舟不得进因泊于岸一夕步月登至一佛寺中寺僧悉赴里民会去彦步绕于庭俄有二丈夫来一人身甚长衣黑衣称姓甲名侵许第五一人身广而短衣青衣称姓曾名元与彦揖而语其吐论微出于人表彦素耽竒奥常与方外士议语且有年矣至于门释氏靡不穷其指归乃遇二人则自以为不能加也窃竒之且将师焉因再拜请曰某好竒者今日幸遇先生愿为门弟子其可乎二人谢曰何敢彦因征其所自黑衣者曰吾之先本卢氏吾少以刚劲闻大凡物有滞而不通者必侵犯以许悟之时皆谓我为侵许因名之其后适野遇仇家击断遂易姓甲氏且逃其患又吾素精药术尝侍忝医之职非不能精熟而升降上下即假手于吾后以年老力衰止欲以我为折腰吏吾固辞免退居田间吾有舅氏常为同僚其行止起居未尝不俱然我自摈弃常思吾舅以用舍殊致分不见矣今夕君子问我我得以语平生事幸何甚哉语罢曾元曰吾之先陶唐氏之后也唯唐陶之官受姓于姚曾者与子孙以字为氏故为曾氏焉我其后也吾早从莱候居推署之职职当要素以褊躁又当负气以凌上由是遭下流沸腾之谤因而解弃盖吾忠州之罪我自弃置处尘土之间且有年矣甘同瓦砾岂敢他望乎然自昔与吾父遭事吾父性坚正虽鼎镬不避其危赒人之急必赴汤蹈火人亦以此重之今拘于旧职窘若囚系余以父弃掷之故不近于父迨今亦数岁足下有问又安敢黙乎语未卒寺僧俱归二人见之若有所惧即驰去数十步已亡见矣彦讯僧僧曰吾居此寺且久未尝见焉惧为怪耳彦竒其才且异之因祈其名氏久而悟曰所谓曽元者岂非甑乎夫文以瓦附曾是甑字也名元者盖以瓦中之画致瓦字之上其义在矣甲侵许者岂非铁杵乎且以午木是杵字姓甲者东方甲乙木也第五者亦假午字也推是而辩其杵字乎名侵许者盖反其语为金截以截附金是铁字也总而辩焉得非甑及铁杵耶明日即命穷其迹果于朽坏中得一杵而铁者又一甑自中分盖用之余者彦大异之尽符其解也【出宣室志】
　　姚康成
　　太原掌书记姚康成奉使之汧陇会节使交代入蕃使回邮馆塡咽遂假邢君牙旧宅设中室以为休息之所其宅久空废庭木森然康成昼为公宴所牵夜则醉归及明复出未尝暂歇于此一夜自军城归早其属有博戏之会故得不醉焉乃坐堂中因命茶又复召客客无至者乃令馆人取酒徧赐仆使以慰其道路之勤既而皆醉康成就寝二更后月色如练因披衣而起出于宅门独步移时方归入院遥见一人入一廊房内寻闻数人饮乐之声康成乃蹑履而听之聆其言语吟啸即非仆夫也因坐于门侧且窥伺之仍闻曰诸公知近日时人所作皆务一时巧丽其于托情喻已体物赋怀皆失之矣又曰今三人可各赋一篇以取乐乎皆曰善乃见一人细长而甚黑吟曰昔人炎炎徒自知今无烽灶欲何为可怜国柄全无用曾见人人下第时又见一人亦长细而黄面多疮孔而吟曰当时得意气填心一曲君前万金今日不如庭下竹风来犹得学龙吟又一人肥短鬂发垂散而吟曰头焦发秃但心存力尽尘埃不复论莫笑今来同腐草曾经终日扫朱门康成不觉失声大赞其美因推门求之则皆失矣俟晓召馆吏询之曰近并无此色人康心疑其必魅精也遂寻其处方见有铁铫子一柄破笛一管一秃黍穰帚而已康成不欲伤之遂各埋于他处【出灵怪集】
　　马举
　　马举鎭淮南日有人携一碁局献之皆饰以珠玉举与钱千万而纳焉数日忽失其所在举命求之未得而忽有一叟策杖诣门请见举多言兵法举遥坐以问之叟曰方今正用兵之时也公何不求兵机战术而御寇雠若不如是又何作鎭之为也公曰仆且治疲民未暇于兵机战法也幸先生辱顾其何以敎之老叟曰夫兵法不可废也废则乱生乱生则民疲民疲而治则非所闻曷若先以法治兵兵治而后将校精将校精而后士卒勇且夫校者在乎识虚盈明向背冐矢石触锋刃也士卒者在乎赴汤蹈火出死入生不旋踵而一焉今公既为列藩连帅当有为帅之才不可旷职也举曰敢问为帅之事何如叟曰夫为帅也必先取胜地次对于敌军用一卒必思之于生死见一路必察之于出入至于冲关入劫虽军中之余事亦不可忘也仍有全小而舍大急杀而屡逃据其险地张其疑兵妙在急攻不可持疑也其或迟速未决险易相悬前进不能差须求活屡胜必败愼在欺敌若深测此术则为帅之道毕矣举惊异之谓叟曰先生何许人何学之深耶叟曰余南山木强之人也自幼好竒尚异人人多以为有韬玉含珠之举屡经战争故尽识兵家之事但乾坤之内物无不衰况六合之体殊不坚牢岂得更久耶聊得晤言一述兵家之要耳幸明公稍留意焉因遽辞公坚留延于客馆至夜令左右召之见室内唯一碁局耳乃是所失之者公知其精怪遂令左右以古镜照之碁局忽跃起坠地而碎似不能变化公甚惊异乃令尽焚之【出潇湘录】
　　吉州渔者
　　吉州龙兴观有巨钟上有文曰晋元康年铸钟顶有一窍古老相则天时钟声震长安遂有诏凿之其窍是也天祐年中忽一夜失钟所在至旦如故见蒲牢有血痕并草草者江南水草也叶如薤随水浅深而生观前大江数夜居人闻江水风浪之声至旦有渔者见江心有一红旗水上流下渔者掉小舟往接取之见金鳞光耀波涛汹涌渔者急回始知蒲牢鬭伤江龙【出玉堂闲话】
　　防器上
　　梁氏
　　后魏洛阳阜财里有开善寺京兆人韦英宅也英早卒其妻梁不治防而嫁更纳河内向子集为夫虽云改嫁仍居英宅英闻梁嫁白日来归乘马数人至于庭前呼曰阿梁卿忘我也子集惊怖张弓射之应箭而倒即变为桃人所骑之马亦化为茅马从者数人尽为蒲人梁氏惶惧舍宅为寺【出洛阳伽蓝记】
　　曹恵
</div>
    <div class="pagination">
<a href="太平广记_page159.html">上一页</a><span>...</span><a href="太平广记_page155.html">155</a><a href="太平广记_page156.html">156</a><a href="太平广记_page157.html">157</a><a href="太平广记_page158.html">158</a><a href="太平广记_page159.html">159</a><span class="current-page">160</span><a href="太平广记_page161.html">161</a><a href="太平广记_page162.html">162</a><a href="太平广记_page163.html">163</a><a href="太平广记_page164.html">164</a><a href="太平广记_page165.html">165</a><span>...</span><a href="太平广记_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
