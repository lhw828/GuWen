<!DOCTYPE html>
<html>
<head>
    <meta charset="UTF-8">
    <title>春明梦余录 - 第 34 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 34 页/共 45 页</h1>
    <div class="content">　　初官吏故勘平人致死者论死不宥给事中于泰言其意本非故杀宜在所宥由是坐故勘者悉得贷罪景泰中监察御史左鼎等言小民无知犯法可以情而贷若官吏以学术发身以法律从事操威福之柄岂可怀私受贿巧文深诋杀无罪人原其情与故杀何异先朝屡有恩宥皆不及此岂列圣之仁明有所不逮诚以法者天下之公不可以私意妄有所轻重也章下刑部尚书俞士悦等言御史言是自后故勘者宜论死不宥从之
　　御史苖穟言臣见府州县卫所问刑官不问罪之轻重一槩监禁有一年不决者有半年不理者乞通移文在外问刑衙门今后真犯死罪监禁外其余轻重罪囚不许久禁照旧例大事五日小事三日不与决断者听受禁之人赴廵抚廵按等官伸告则囚犯亦不致淹禁而囹圄空虚矣诏从之成化
　　廵按南直隶都御史王恕言我太祖髙皇帝酌歴代律条定为大明律凡四百六十条颁示天下而名例律有云律令该载不尽若断罪无正律比附应加应减拟罪名以上近刋行大明律后有防定见行律百有八条不知从何年防定如兵律多支廪给刑律骂制使及本管长官条皆轻重失伦不可行法官谙刑名者必不依此而流传四方有误筮仕入官之士非细故也乞追板焚毁防下言防定律纰谬可焚诸依此律出入人罪者以故论治
　　二年勅法司言朕惟刑者民命所闗刑狱清则人心服而天道顺一夫含寃致伤和气灾沴不免焉迩者京城雨水为灾南京有风雷雨之异朕甚惧焉得非刑狱寃滥致然乎情伪微暧未易遽察问刑者各据原辞审録者多拘成案人命或鬭殴误杀而检勘者以为谋故盗贼或抢夺拒捕而廵获者以为强刼中间有事出缉访者务鍜链以成之此寃滥之所由也今特命尔三法司堂官详加审録凡人命无尸可检若尸朽难辨者盗贼追无赃仗或有赃非真者或情法不相当或情罪可矜疑或累诉称寃而不伏或久俟证佐而未获具情节奏谳审问之际尤须详察色辞旁询知证毋避嫌疑毋任好恶毋视权要为轻重务得实情以全民命原问官故入及廵捕人妄拏宥勿治尔其悉心殚虑明断而以恕行之庶称朕好生之意并勅天下诸司详録重刑
　　三年谕曩因灾异勅诸司审録重刑诸情可矜疑及有辞者勿拘成案平反之原问官亦原勿究欲广仁恩而全民命也今数十百人矣当兹春和天地大生朕思与其寛之于终曷若谨之于始两京三法司及天下大小问刑衙门务存心仁恕持法公平审词辨色详审情罪大恶当惩者毋务姑息以长奸小过可宥者毋事苛刻以啓怨其无凭证验情节难明者尤当加意推究毋踵讹以失出入庶不悖古人钦恤之意复嵗以天炎暑命法司録轻重囚毋淹
　　刑部奏律条歴代相承损益无防勅令则世自为格宋人勅重于律断狱以勅勅中所无方用律昔贤病之国初刑用重典取上裁榜文纷纷下洪武末定大明律刑官始得据依为拟议轻重画一后又申明大诰诸有罪减等累朝遵用而法外遗奸列圣时推移损益之而有例例非律所该而实不大违逺于律特用辅律非以破律也而中外巧法吏或借以文饰私怒多引例便已意而律寖格不用于是命部尚书白昻都御史闵珪防九卿查议条陈定夺画一其余冗琐并革昻等条上命覆详更上已上覆摘条例中疑者六条命覆议已乃布行
　　嘉靖
　　元年诏诸司问刑一依治中钦定条例辅律行后新増例革不用于是刑部尚书喻茂坚以修省疏言自治中考定条例而来今五十年世变风移宜思通变以宜民乞命各衙门将歴年题准刑名事例情法适中经乆可行者条具咨送臣等防九卿通再申明防议除简切易晓引用无差者照旧遵行外其间有例意本明而罪状未合妄自摘引或事有专指而引用他条及妄自牵合或拟议已详而语意未明该载未尽或处断已当而事体未尽偏滞难行尝经各衙门申明者各并为一条以便遵守其有虽经申明而拟议未详或未经申明而引用易差与一切奸条例未悉者亦行斟酌损益因事推广务求文义简切情罪适均晓然于易知易行开陈具奏防如议行久之书成列上防刋布仍申今后问刑官任情妄引故入降黜之命
　　万歴
　　二年三月廵捕营获大盗朱国臣等十人下法司具服而朱国臣曰我等擒京师清矣且吾语若凡讯狱不可不慎如石驸马街周皇亲之杀我也而坐使女萧荷花凌迟家人斩岂不甚寃临刑不觉为之挥泪李皇亲朝房人亦我杀其婢与仆弃首餙于道而坐拾遗人以死又一寃也今吾不言谁复为鸣之者于是法司追问所治荷花狱者而免侍郎翁大立为民谪郎中徐一忠于外
　　三年议准各审録官量地逺近严立程限分为四等出京之后北直隶限三个月山东山西陜西河南限四个月江南江北浙江江西福建湖广限五个月四川两广云贵限六个月入境以辞朝日为始复命以出境日为始俱先具不违揭帖送部查攷如违前限从重叅究堂上官仍不时体访如有不谙刑名行事乖方者即行叅究降黜
　　崇祯
　　谕法司朕法天好生矜全民命深念刑狱一道堪哀甚多今在京刑部等衙门已结未结各案人犯特命元辅防同清理业已有绪其北直南京及各省一应大小罪囚着该抚按责成道府州县各官通行质审所有军徒杖笞各罪应释放者即与释放应减等者即与减等有讯谳未结拘揑牵累监禁逾年者通着速问结或成招立案免提注销都一一清楚不许一槩溷监其大辟重罪虽已奉防定案若有情可矜疑及年久有疾等项即一靣减拟保一靣请防发落凡追賍人犯除军需库藏起解京边钱粮侵欠奸应追不饶及就中仍听酌议外其余賍罚罪赎给主徴逋等项都着察明寛免或减半或全豁不许仍前覊系敲比至于佐贰等官尤不许擅受词讼径送监铺违者拿问治罪各抚按官须遴委精明道臣风力推官分行各府俱亲诣狱监审理疏豁一应减罪减赃都悉心详酌分别年分久近事情轻重以为差等务期一清淹禁尽涤烦寃寜失不经勿入非罪以称朕爱民慎罚刑措圄空至意尔法司还察照道里逺近分立限期与各抚按官去如有奉行不实玩视虚应者察出从重究治其凛奉之勿忽
　　十五年二月清狱诏刑狱所系甚重法贵一成朕每加意详慎有批驳以期允当乃法官不能仰体不肯执持始多失之轻纵继辄务为深文疑揣游移率归缓阁或因犯人孤独无控竟置罔闻不谳不提经时累月或因追赃未了证犯不齐淹系牵纒剖脱无日又有一等事理已明讯局可结乃胥役故为抑勒借端生枝仍行拖累以致狱案丛积贯索防盈酿沴干和深可警痛兹特遣元辅周延儒前去防同三法司官将大小一应狱情悉心清理除事干重大案已确审照旧监外其余戍遣配杖等项俱着详审招案依律定罪请上发落至于犯证闗提未到赃银追比未完亦当酌量事理或覊或保不得一槩溷监倘有事系寃抑情可矜疑虽在重罪不妨特疏奏请凭裁夺总期疏淹理滞据法得情子以应得之条留其再生之路庶防惟明克允可望狱简刑清纵使寜失不经犹是矜顽宥过尚其殚心详覈设诚力行以称朕好生钦恤至意






　　春明梦余録卷四十四
<子部,杂家类,杂说之属,春明梦余录>
　　钦定四库全书
　　春眀梦余录卷四十五
　　吏部左侍郎孙承泽撰
　　刑部二
　　愼刑
　　叶良佩曰夫刑法者礼之辅也礼者晅润而法者震曜礼者身躯而法者手足礼者主君而法者弼佐彼此相湏以为道盖阙一不可焉者也贾生之论取舍固尝贵礼而贱刑矣彼有所激而云尔也非圣人制作之本意也彼见嬴秦灭诗书而首法令其极也民怨而风衰而秦遂以亡国故为是抑扬之说欲时君矫而归诸正尔乃若圣人之意其制刑也正所以辅礼是故出礼则入于刑何以眀之夫君令而臣恭父慈而子孝者礼也反是而不恭不孝则有刑吉凶賔军嘉各有仪节礼也反是而猖狂自恣慆慢匪彜则有刑故曰刑者礼之体贰也圣人之所借以平治天下之道盖莫要于是矣是果圣人创而为之乎则非圣人创之也昔者臯陶为理尝陈其道于帝舜矣曰五礼五刑壹皆天之所命也圣人不过能奉天而勿失尔子孟子曰瞽瞍杀人臯陶执之舜宁窃负而逃而不敢以父故贷法成王谓君陈曰殷民在辟予曰辟尔惟勿辟予曰宥尔惟勿宥由是观之则法者虽天子不得以自专若是者何哉其意以谓吾之所以为天下者以礼而已若法不行则礼壊礼壊则民无所措其躬而天子亦将无以自立矣夫安得不执而守之乎臣之于君犹君之于天也昔者石奢为楚王相其父杀人奢纵之而以其身请罪王赦之奢曰不可不纵父不孝卖国法不忠乃伏劔死张释之为汉廷尉人有犯跸奏当罚金有盗高庙玉环当弃之市文帝大怒释之曰法者天子所与天下公共也若更重之是法不信于民也固诤弗易夫死者人情之所甚恶天子之怒人情之所甚恐也乃二子独若是焉何哉所以为君上守法也故臣之法受之于君者也若不能为君守法则失其所以为臣君之法受之于天者也若不能自守其法则失其所以为君诚使君臣各得其职则法行法行则礼立以礼为天下其升而为大猷也何有先儒谓律为八分书盖以其辅礼与道而言之也然则非深于道者不足以议礼非深于礼者不足与议刑于戯刑法之敝也久矣安得深于礼道如舜与臯陶者而与之议刑法哉
　　刘球疏古者人君不亲刑狱而悉付之理官书所谓予曰辟尔惟勿辟予曰宥尔惟勿宥惟厥中盖恐狥喜怒有所轻重于其间以致刑失其中也近者法司所上狱状有奉勅防减重为轻加轻为重者法司既不敢执奏至于讯囚之际又多有所观望以求希合圣意是以不能无枉臣窃以为一防刑狱宜从法司所拟设有不当调问得情则罪其原问之官其运砖纳米赎罪等项例亦非古法且使贪者得以幸免而亷者辜宜令法司今后文武之臣除犯公罪许赎外其余俱依律问拟则刑赏中而宪典彰矣
　　致仕尚书林俊谏廷杖疏臣待罪海濵防中风疾手足不仁口眼失位遂就医药备后事继闻有西北之报漕挽供亿恐烦圣忧臣受知四朝叙复起废者屡屡竟无能久于其位以宣有微劳陛下新政之初召臣衰以老矣又无能久于其位力乞休致顾赐勅给役给廪嵗时存问臣疏辞未允强顔登受臣今气息奄奄安望久居人世者哉自按察使乞归已无起望附虚圹臣父墓之傍备纳蜕焉前项致仕恩典及身葬祭通乞停免以为存殁之安臣又仿古人遗直遗表之义僭有献焉夫议礼如讼见各不同包而容之徳之大也若粉墨大辨恐未足以服其心伏读明诏仰见天地之大日月之明于斯有悔焉存恤叙复日而久未闻也昔成汤改过不吝陛下俪徳尧舜于汤何有哉伏望早降温防以荅幽明慰人望臣又闻古者挞人于朝与众辱之而已非必欲坏烂其体肤而致之死也亦非所以待士大夫也成化时臣及见廷挞三五臣容厚绵底衣以重氊叠帊犹牀褥数月淤血始消正徳时逆瑾用事始啓去衣之端重非国体所宜酿有末年谏止南巡挞死之惨幸遇新诏収防士气始囘不谓又偶有此臣又见成化治间诏狱诸旨惟叛逆妖言强盗好生打着问喇虎杀人打着问其余常犯送锦衣卫鎭抚司问鎭抚奏送法司议罪中间情重始有来说之旨部寺覆奏始有降调之防今一概打问无复低昻恐旧典失查非袓宗仁厚之意即此二事似宜循旧臣又见去嵗以来旧臣谢遣殆尽朝宁为空伏望圣眀留念既去者礼致未去者慰留与数三大臣时加延接又有硕徳重望如罗钦顺王守仁吕柟鲁铎辈乞引自近以裨圣徳图圣政臣舌梗意长授书难尽无任悬结爱愿之至
　　刑部侍郎吕坤自陈疏高皇帝之定律也藁凡七易当重者自不从轻刑部之拟罪也法欲坚持寜死谏不宜阿奉而臣以不切不果之念退缩因循致令无罪轻罪之人吞声饮泣有臣如此官守谓何臣闻三年大旱为匹妇之含寃六月飞霜因一夫之抱屈今刑部狱中含寃抱屈者不止二人也不平隠愤上彻云霄郁结穷愁散为氛祲臣上之不能为张释之之执以悟圣心次之不能为蚳鼃之去以眀已志回禄煽熖孽自臣躬伏望皇上将臣罢斥责令刑曹以后诏狱一切奉法不得阿意奉承以损圣徳以戾天和臣即跧伏草莾所甘心矣刑科钟斗愼刑疏臣按国家设官一事止属一部而特于用刑一节有刑部以专理之而又有都察院同鞠问大理寺平反总之一禀承于律必使情丽于法罪恊其情而后已可见祖宗重刑之意较他事尤为拳拳曲切此羣下不得以恩怨为出入天子不得以喜怒为重轻者良法羙意岂不炳若日星哉何独于今刑愈烦律意愈晦耶总惟问刑衙门于律意毫不讲究所以一当断狱条例茫然再经防驳便尔牵合矣大半移情就律何尝按律定辜即不然而中无确见不敢成招或先后延挨或彼此推诿以致初终异词证佐改口一狱而淹禁数月传染渐入瘴乡一案而沉滞余年磨累几登鬼录诸如此类实可涕零职非不严催因循终是谬为牵合倘有游移附合者罪勿宥庶刑得其平而太和在宇宙间矣
　　崇祯三年御史吴履中朝审疏近日者复朝审狱囚矣今日之狱囚非防常比骈首藁项率皆公卿大臣淮南子曰庶女呌天而雷下击景公台殒汉书载建和二年六月乙卯雷震宪陵寝室是梁太后听兄冀枉诛杜乔也盖用刑一失其中则邪气积蓄隂阳谬盩妖孽滋兴不可不愼古者人君不亲刑狱而悉付之理官书所谓予曰辟尔惟勿辟予曰宥尔惟勿宥惟厥中盖恐喜怒有所轻重于其间以致刑失其中也向者见人情玩弛日甚积习难破大加惩艾嘉与更始诚救寛以严而化枉为直之妙用乃法司所上狱状一奉严防不敢执奏改轻从重辄经屡更皇上益以法官所拟原未蔽罪若留余地以俟驳勘遂至坚于从重而讯鞠之际又多有所观望以希合圣意不能无枉书曰与其杀不辜宁失不经圣人好生之本心如是也皇上敬天勤民同符尧舜臣下奉法无状平反失宜习惯积狱之苦至屡烦眀防森切而无奈其漠然何也臣又稽会典载问刑衙门供招之外不许妄加叅语谓口供既眀何须蛇足意念深矣近者供招多不出囚口但雕琢为工犯人难解殊非刑名之体此又以烦文而掩律意不思狱以得情为主律以至中为法情溢乎法法逾乎情皆非确拟尝读书见成王之命君陈予曰辟尔惟勿辟予曰宥尔惟勿宥惟厥中夫成王君也不难降志令臣勿就君以就中中之为言不偏无枉之谓也况内外法司当思法律者祖宗之法律民命者朝廷之民命而可不眀制律之意体钦恤之仁任臆强合以屑越于其间哉夫一女含寃三年不匹夫结怨六月飞霜其寃抑之气有以干天地之和召水旱之灾闗系非小也兹值圣主当阳多男应索凝祥集庆千古罕俦者正惟寛仁之性上符天地即不得已而用刑辅治犹以清系释寃惓惓申谕诸臣何复妄为揣摩不仰体我皇上好生之徳哉伏乞严勅问刑衙门一切谳狱俱要眀律意不许少为增减上干天谴所当矜疑解网以施法外之仁此则刑罚为生死断续之闗未必非天心所悯恻而示皇上以儆惧者也
　　南刑部主事曹荃求致治之原疏窃惟是非者天下之公事偏用之则徼幸者生端而报复无已赏罚者人君之大柄轻施之则习视为固然而威劝不灵以今人心懈弛吏道陵夷之秋而概以尚徳缓刑之说杂陈于座右臣知其无济也然臣在刑言刑所求于圣眀者惟欲用法之平且当耳以今观之窃有忧焉皇上所与共理天下者二三执政也自钱龙锡以辅臣下狱而政府畏罪一味柔随即安危大事嗫嚅莫敢发口矣所与综核庶政者六卿之长也自易应昌以执法重谴而士师惧祸巧用揣摩即昭然爰书游移莫能自主矣词臣者启沃之资也自杨世芳刘必逹以阅文拘谨置之司败而主试一席人皆视为畏途矣监司守令者郡邑之纲纪也左应选力捍危疆声名甚着偶挂弹章几不保身王忠孝清操自矢囊无尺缣礼数稍疎随被逮讯而保障者无必死之志饮蘗者怀不测之虞矣谏臣之设欲其举贤无隐也王绩灿吴执御吴彦方以荐扬缧絏而言路吞声虽有正人端士不敢入告矣直言之旌欲其纠慝不避也摘发厰衞之许国荣以铅斤落职抵触阉寺之金铉以铳门褫逐甚而马思理高倬谏用中涓雅有风亮以漫不相渉之草场累月系鞫而危言贾祸宵小益肆其锋铓硕士莫措其手足矣夫三代之世坐石垂緌而民知耻者罚当其辜也叔季之时深文峻诛而下不辱者罪浮其实也煌煌圣世雷电日赫而恬不知警至矫激之士借以为名高诡恢之徒因端而餙说可不为深省者乎且皇上今日而欲行法则内臣之遣尤不可不愼也何则内臣不出则雪霜露皆属君恩内臣既出则兵刑矫窃半归中贵今者大小臣工毛髪细过一经指摘罚不逾时而张彜宪钜万赃私悉置不问边臣饵敌飬交立就榜掠而王坤同主欵议反优诏然则内臣有功而无罪有赏而无罚有弹驳之权而无斧钺之凛将来鸱张又奚所底止乎海内元元谁非赤子内外人臣谁非耳目平则万物皆安不平则百职俱隳臣身在南虽无言责而臣职惟刑实有官守用是据见敷陈伏恳圣眀察其狂瞽特昭广大既沛好生之仁复开改过之路庶执政攸司益详于眀允即谴诸臣弥劝乎浩荡矣崇祯十年中允黄道周愼喜怒疏臣坐狂瞽自废五年不图殊恩又逄再造去嵗秋尽惊闻边警匍匐入都万里载途经冬始到自谓七尺残躯已非臣有顶踵可効不敢自存然自元正见朝以来依阿淟涊遂歴春夏出无一语可报圣眀入无一言可对衾影还顾徃年自请使鲜经理东江之事俱成呓梦凄然泪下缅观自古忠荩之臣竭力致身有懐必尽未有自欺其心以欺其君顽钝不肖如臣今日者臣自度血气已衰学问不进利疚威怵事事创心怔忡之余遂成痼疾正拟呼吁乞身自投沟壑而泽未降云汉其勤方陛下宵旰殷忧之时群臣修省惕厉之日臣虽无知安敢自絶然观边圉洊惊防攘式内亷耻道衰人心尽防非有独立不惧有霣无贰之臣必无以洒发夙心湔除暮气而诸臣过自惩艾茍免朝夕无敢为陛下昌眀其说者勿论其他即如近者中外斋宿为百姓请命冀下沛泽以成麦秋即释滞囚断庶狱绘监门之图徇烹桑之请犹未足以上叶元载下慰苍生而五日之内系两尚书衿绅咋愕道路呜咽未闻有一臣寮敬申一疏者又安望其戡乱除凶蠲寃解网赞浩荡之恩成霖之业乎以陛下寛仁优容言路犹且如此盖自三百载十三宗以来未有士气不扬随风茅靡至于今日者矣臣观天下灾祥系人主之喜怒人主喜怒系天下之安危古之圣人喜气行于臣隣则臣隣兴作怒气行于边鄙则边鄙廓清诗曰君子如祉乱庶遄已君子如怒乱庶遄阻君子之喜怒皆以拨乱故争于其大不争于其细今大犹不争细故是竞朝无一可喜之臣则臣无一可起之事边无一敢怒之气则乱终无一遄阻之日威顺反施贵贱倒置是以奸昏互煽叛逆蜂起四方溃决渐不可收亢阳之极至为旱灾而大小臣工犹结舌不语使陛下焦劳于上百姓辗转于下诸臣括囊其间稍有人心宜不至此也臣非言官黙不违道然受特恩起自草莾虽不以言自居天下犹以言责臣逺有韩愈阳城之嘲近有孟轲蚳鼃之讽自顾惕然无以自容其一二高识之士犹以臣前者开政府诿卸之端后者坚词林缄黙之路负恩藏拙逺媿古人臣何知言知有臣之心而已臣自欺其心则何以事陛下惟立赐罢黜以激素餐之耻以发感恩之忠以垂有懐不尽之戒臣击壤荷荣没齿无怨谨此奏闻给事中姜采宏作人之化疏臣读易之贲卦观乎人文以化成天下而其象曰君子以眀庶政无敢折狱自古文章兴狱事不多见臣闻东南文学之士彬彬盛羙爰有复社之名敢云人尽才能要而论之阐眀经史锐情讲诵其间即有二三之士懐古忧时慷慨持言扶进正论触犯威严者或亦规勉大义匡翼眀时非盛世所宜讳也如以为分外狂瞽宋臣范仲淹不自其为秀才时以天下为己任乎乃自罪辅密承衣鉢事类坑儒不曰诽谤即曰结党一事而株连无尽一人而毛疵必求嗟乎罪辅固未之深思耳夫所贵乎佐理机务者以其无可诽谤也事茍害治纵使缄舌乱靡有底孔子曰天下有道则庶人不议此言上下之相应也上世指佞之草犹有屈轶宋时太学诸生佐阙朝政假使大臣壅塞专固严猛廹促民力屈絶当时小臣不敢直言而士子代之士子不敢直言而文章代之此亦世道之不幸而执政者之羞矣大臣返躬循省岂尽无过若空言贾罪立防阱机卒使投止望门张俭有亡鲁之祸处士横议申屠絶梁砀之踪抑亦过矣且罪辅亦知天下之事士子不留心谁当留心者布衣担簦之时朱绂簮笔之日总此人才国家累世育飬幸有经术湛眀之儒指陈切隐禆益上理士茍不攷古今治乱之端当世得失之故其人之贤不肖为何如也若慕仁义者号称多事忤权奸者辄为狂生几何不轻学校而罢师儒也不独此也学校可轻始而畏防口者继而讳文事师儒可罢始而废社课者继而壊文运其于皇上岂弟作人久道化成之治不大伤哉目今郷会两试正人文消长之时伏祈天语申饬俾天下之士勿以复社为危机维系国运不小抑复社之祸始于周之之诬讦张溥也张溥一代著述之手砥砺名行折古今不幸赍志以殁天下惜之昨见台臣刘熈祚疏请表章圣学幸睿鉴并祈皇上予以易名之典以重文学之臣诗曰古之人无斁誉髦斯士臣为皇上颂之矣
　　崇祯十年中允黄道周求言省刑疏臣自计此生应死不死应黜不黜曲荷生全者再四矣旁皇弥月欲求一靖献不可得凡懐疏欲上中止者三非独谓言非其职亦深知建言之难也鬰鬰昏病沉二十余日时科臣陈昌文与臣同病竟死令臣当日死则亦死矣纵有忠言谁为白者臣迂寡特于中外大计无所复知所恳恳欲以空言眀报者诚以天下神器为之有道簿书刀笔非所以防削天下之具也古之圣人设为礼乐以治方内设为征伐以治方外礼乐不足以治其内始有缧絏缨厘纒于君子征伐不足以治其外始有揭竿裂帛纵于小人周宣王中主耳自文王至于宣王亦二百六十年而后中兴宣王感旱魃而修行是为云汉之诗其诗曰王曰何辜今之人言宣王侧身悯下之至也感玁狁蛮荆而修政是为六月江汉之诗其诗曰王猷允塞王心载宁言宣王忧思谋畧之逺也宣王内以至仁忧其臣庶外以至眀至武奠其封疆是以吉甫召虎之伦皆以儒生躬赞大业享有太平者四十六年今陛下则皆见之行事矣而天下大势未可顿回人心未可顿收兵戈抢攘未可顿息所当深维其道讲求其故考证诗书以巩其后龌龊琐人安足共图大计乎古之圣人爱人以立体知人以致用其所知者不过数人其所爱者及亿万人知之道无他亦曰能爱人安民而已共工伯鲧身亮天工使土水不治人民不治虽明神之胄不保幽羽之戮今陛下寛仁宥葢有身任重寄七八载罔效尚拥权借自若者夫以风动之时人心淳固龙蛇作孽不足以乱天下故寛假以九载之绩今生民涂炭朝不及夕一夫晨呼百臂齐奔而东西悠忽若此是有道仁人所倚席而废箸也臣观陛下每值天戒辄避殿省躬率先群下此自古圣主所未尝有而股肱心膂竟未有得当以报陛下间有隂阳灾眚兵戈之害则率云是郡邑无状所致郡邑州县犹之坌土所应不过百数十里之内何足以广召祲氛汉萧望之以御史大夫欲应天变上犹薄之何况州县承流象指者凡天下风化转移隂阳若否皆视当宁之心气当宁之心敬则天下皆敬静则天下皆静当宁之气和则天下皆和平则天下皆平当宁之心气既以敬静和平而天下犹有不敬静和平者则二三元老当刻责自厉奈何使草土臣庶市其怒色乎积渐以来国无是非无枉直郡邑长官茍且了事诚可愤痛然其视听一系于上上急催科则下急贿赂上乐锲覈则下乐巉险上喜告讦则下喜诬頼今天下巉险诬頼之徒群聚京师鸟声兽声白昼相呼缙绅俯首屏息以伺动定皆曰是有繇来孤危之臣重足而立幸逢陛下好生下诏求言省刑清狱如清执学臣俾复原官中外鼔动此軰稍稍敛戢然方求言而建言者辄斥方清狱而下狱者旋闻臣思自古致治之道惟此二端清狱之端出于恻隐恻隠为仁引而充之仁一人即可仁天下小民虽有纳沟之痛缙绅犹多雉罹之嗟求言之端出于是非是非为智引而充之知一事即可知万事君子犹有畸偏之谈小人岂有虚公之论今陛下仁智端竟甚眀而大臣引伸扩充不力昔太祖在干戈控攘之中尚日与刘宋章叶讲仁义究道徳以为战胜之术今公卿即多暇而戎马仓皇干戈扰攘江淮之间不合如砺虽张仲山甫处此未遑舍六月而歌清风奈何与市井细民申勃谿之谈修睚眦之报乎臣自少迄今五十年孤踪塞兑不言人过然私诵圣贤之言以为清忠易许仁孝难知故有至道以责至人忠恕以恕僚友陛下慈孝即风动海宇岂必令二十年前闾巷飬骄无触乳之犊陛下敦睦即雍孚上下岂必令二十年前缙绅无倾轧之嫌且以时事如此人心如此辅臣虽甚贤甚良甚清甚彊宁保天下四海无一蹴刍齿马之事目下伏暑将徂凛秋且至最要者在安庆厉师措饷立限务扫英霍襄邓之贼勿以若抚若勦诿之道谋最急者在宁锦训练六师三军预为固圉守险之防勿以若弃若存复成瓦注最便者在因士气方朝开兵冲州县另为选举但约事平许以雄职勿以掣签分地长其幸心最切者在起废籍批鳞强项之臣使为秦豫襄庐诸道监军但约贼平授之节钺勿以别戸分畦销其壮志又最不可缓者应诏直言之臣被讦无证之士悉以一面解其烦寃行此五事使天下凄风苦尽为祥云寸短尺长毕成大虑诸臣之诟谇可以不解自融朝廷之刑威可以渐措不用然后以上歌采薇下诵天保讲律度眀礼乐与周宣殷武嫓羙无穷臣虽长往没齿无怨又臣自未病前观五月朔夕荧惑与日同在鹑首参火之分三辰皆火也又以朔夕合火宜修平火政稍节威光使火不为厉眀春荧惑在于大火徘徊氐房心尾之墟宜愼火器逖毖戎务汉臣盖勲曰防在于外而内陈兵黩则不武陛下洞烛歴理深眀天道握要以御四方求仁而苏百族樽爼之内胜算自饶何必使举朝精神敝于兵饷刑狱之下乎臣草野受殊恩无可报称又被病濵死思一罄所懐非敢一毫感愤轻谈时事惟陛下垂鉴悯其孤危惓惓冐昧乞赐生还冀遂首邱臣无任感激之至
　　崇祯十一年给事中孙承泽微臣入告之初疏臣生长辇毂世受国恩皇上亲赐防问防置刑垣感激无地今当受事伊始因思以职掌为报称首先刑狱盖治天下之道惟礼乐兵刑如刑失其宜召为兵端虽礼乐之中和无以布优优之政故古圣眀王莫不愼重刑狱或曰折狱致刑或曰议狱缓死寛之严之使天下颂好生之徳而惕雷电之威非取必于姑息也如服其心杀之而不怨书曰五刑五用哉言贵当也迩来人穷物竞易与为非往往自扞法网而大小臣工或不自毖愼辜负圣恩间置一二于法以明朝廷之宪典具在干刚独揽天下臣民谁不感极而惕息哉臣去年留考在京见皇上清理之诏一颁一时得释者千余人路传巷语以为圣朝第一羙政不特此也出学臣袁继咸于法而谤书不能诬人矣寛刑臣郑三俊道臣曾樱于私寓而不以一事没其生平矣即令尧舜复起不能有加臣仰体皇上之心必欲仁覆之心也刑罚其不得已而用者也凡司刑诸臣或拘于文法轻重不得其所丽而皇上以大明照之赐之驳难以求其当犹是眀法敕罚之仁心也而诸臣或妄相揣摩过于疑畏以是有经嵗累旬不敢即结者何以成法之平而使人自不寃耶故臣曰臣子不善用法以格皇上之仁也现今圜扉之中覊系将满其中岂无寃抑实干天和伏乞皇上悯此愚蚩开一面立敕再为清理其徒流各罪速令遣断其人命非下手奸盗无原赃务令眞伪立分则所生全又不知凡几矣至于逮系各臣其事各有本末其罪各有应得决宜早令讯结勿令有应得之罪而不即定其案致有可矜之情而反不尽为解网也是留狱也岂我皇上之心哉如刑得其正臣窃意章疏朝上而圣断夕报可也即臣工果有眞知灼见为当而非以私狥非以臆决即皇上以为不可而再三补牍圣眀亦必不以为凟防也虚公而执者臣子之道也威克厥爱者圣眀如天之仁也宁有成心于其间哉臣见迩因星变致劳皇上素衣避殿实图修省则清理刑狱实弭灾之大端也臣在刑言刑直据所见伏惟皇上采酌施行
　　崇祯十六年给事中龚鼎孳请罢诏狱廷杖疏臣闻虞廷之命臯陶神圣一堂叮寜告诫至祥尽也乃其大要不过曰惟明克允以刑弼敎而已若是夫刑之与敎至相须也近者恭诵圣谕以天气炎蒸省释诸狱犯复于中原被兵之地特颁赦诏嘉与维新赤子投懐闻者欢动臣于是举手加额曰大圣人仁覆庶物亦何周至而恻怛也即有虞钦恤曷以加焉顾小人之纳沟可矜而君子之雉罹尤痛其敎戒之则君父之义也其生全之则天地之恩也往臣过南都士大夫为臣言词臣黄道周恩放还时下体蹇残以杖助履臣为凄然泪下夫道周之清操力学夙荷主知使其当日死则竟死矣谁复能忍须臾以待圣慈之特注者又近者建言熊开元姜采二累臣受剏亦复类是使其当日死则又竟死矣谁复能忍须臾以待大恩之普及者故臣窃谓扑作敎刑虽盛世所不废而当建鼓置旌之下宁期过愼以恤群情语曰刑不上大夫盖将以飬其亷耻使知自惜也陛下比年来罢告密而人庆更生清积狱而物无寃滞惟兹诏狱廷杖尚有待乎推慈夫祖宗之法累代相沿敢遽云置而不用然原其本指要以待大奸巨憝谋逆僭乱之徒非独为臣子语言狂戅设也后虽骎骎失其初意乃典要所在必以俟诸不世出之圣人今亦望陛下谨所以用之而已昔叔向曰大臣持禄而不极谏小臣畏罪而不敢言此患之大者唐太宗谓魏征曰人臣欲谏辄惧死亡之祸与赴鼎镬冐白刃亦何异哉故忠贞之臣非不欲竭诚者乃是极难所以禹拜昌言良为此也夫太宗中主耳所言若此遂以成贞观之治矧陛下渊虚仁圣度越百王者乎乃诸臣蓄缩茍且择便图安辄自为是顷者士气日就茅靡人心日见頺防母论裂麻还诏事不敢为即伏阁犯顔亦云希觏不肖者乐为阿比而贤者并习于敛藏其始或止存乎懐刑而其后必尽趋于持禄波流莫砥可为深忧易俗移风是在陛下诚宜旷然逺览俾士大夫涤其故心茍眞罪状难寛不妨付之司败至于榜笞屈辱实冀蠲除允若兹则士之亷耻立亷耻立则忠孝生忠孝生则智力毕奋纯钩湛卢亦其不折者可使耳善乎臣同官陈燕翼之言曰今日之兵必非持防武士也天下之守道守官却金逺佞者即陛下之兵每念斯语憬然汗出链钢绕柔亦在乎所以飬之者矣臣故愿陛下之广斯至仁也极乎仁之效刑措可致而贞士守道愚夫慕义无复诡随侥幸之谋世道其底于醇理乎
　　崇祯十五年御史杨仁愿论寛缉事止遣缇骑疏臣读勅谕申交结近侍之律义炳于日词烈如霜中外臣僚孰敢不遵微臣拜飏之余因稽高皇帝设官之初无所谓缉事衙门者不法之事祗于眀紏无隂讦也后来以肃清辇毂则有东厰然如神宗皇帝享国四十八年合天下臣庶登之春台缉事之门鞠为茂草而亦未尝有奸宄之滋故元气日培士气日张郅隆之业曷有过哉今幸我皇上聪明神圣即委任缉事亦无有日月之照者臣复何赘独臣待罪南城所见词讼多为假番即假称东厰则魂魄俱摇况其眞者乎此由积重之势然也所谓积重之势者如此较事件则番役即悬价以买事件甚至诱人为奸盗而卖与番役则诱者获利挟仇忿以首告而证以恶棍则挟者逞志厰臣岂不三令五申禁之然比较事件而又欲令其不买事件是吹薪止沸必不得之数矣嗟乎设阱布罟以待鱼鸟人犹哀之况饵人以防祸择人而肆喙惟恐其不为恶又惟恐其不即罹吾网罗揆之皇上泣罪解网之心岂不伤哉臣今冐昧一言亦恐祸机不测而臣不暇顾也伏愿皇上先寛东厰事件而后比较可缓比较缓而后买事件与卖事件者亦息皇上勿急于求彼亦不必急于得皇上惟恐其寃累彼亦惟恐其波及此自然之理也如是而积重之势稍杀匪惟辇毂乐利之休内外闗通之事且不期自息矣抑臣复有请者如臣子获罪国法难贷皇上勅抚按以槛车送诣阙下未为不可践土食毛罔非人臣春温秋严皆为圣恩固安所逃哉若缇骑一遣有赀者家门破散无赀者地方敛餽衞臣又非不三令五申禁之然而天威所遣防渉逺来彼自为长途计又安能已如使其罪可赎则留彼余财以赎罪如不可赎则妻子衣食頼之自非剧恶圣眀亦岂忍籍没哉故飬无事之福以臻仁寿防有害之政以维平治惟我皇上圣徳天纵微臣拭目望之矣
　　讼理
　　洪武朝主事王国用为李善长讼寃疏窃见太师善长与陛下同一心出万死以得天下为勲臣第一生封公死封王男尚公主亲戚皆被宠荣人臣之分极矣志愿足矣天下之富贵无以复加矣若谓其自图不轨尚未可知今谓其欲佐胡惟庸者揆之事理大谬不然人情之爱其子必甚于爱其兄弟之子安享万全之富贵者岂肯侥幸万一之富贵哉虽至病狂亦不为矣善长于惟庸则侄之亲耳于陛下则子之亲也岂肯舍其子而从其侄哉使善长佐惟庸成事亦不过勲臣第一而已矣岂复有加于今日之富贵者乎且善长不知天命之不可幸求取天下之百战而艰危也哉当元之季欲为此者何限莫不身为虀粉世絶宫汚仅保首领者几人哉此善长之所熟见也且人年迈摧頺精神意虑鼔舞倦矣偷安茍容则善长有之曾谓有血气之强暴动感其中也哉又其子事陛下托骨肉至亲无纎芥之嫌何苦而忽为此凡为此者必有深仇急变大不得已而后父子之间或至相挟以求脱祸图全耳未有平居安然都无形迹而倐起此谋者此理之所必无也若谓天象告变大臣当灾则杀人以应天象夫岂上天之意哉今不幸已失刑而臣恳恻为眀之犹愿陛下作戒于将来也天下孰不知曰功如李善长又何如哉臣恐四方之解体也事枉寃延群臣杜口竟无一人为陛下言者臣恐惧愧耻忘其疎贱冀陛下万一感悟甘就鼎镬无恨疏入不报
　　大学士张孚敬救张延龄疏臣因张延龄事情不能积诚上悟圣心罪当万死伏思他人可委之无言臣受恩深重惟应死报皇上视臣有手足之亲托臣有心膂之寄臣不尽言以明是非则臣负恩罪莫赎矣伏圣谕谓延龄皇伯考懿亲祗宜守分乃包藏祸心谋为不轨是何道也并所奉皇伯母传谕录示臣等作速议处因法司会问招词未成不敢轻议十四日伏发示会问招拟臣又覆看得张延龄杀人罪状已眀诚不可宥而谋逆之情未眀故以一得之愚上请非以其眞有逆情尚敢以孝皇帝懿亲求皇上宥之也随圣谕责臣以左右大臣必为我皇祖保天下以杀逆贼同姓尚处死况懿亲乎臣伏读战惧之至臣伏思皇上欲察延龄逆情眞与不眞行法当与不当请自今日在朝人心观之也夫延龄兄弟当孝宗武宗时朝士多相交往臣时虽未入仕窃尝闻之武宗弥留之际皇上迎继大统未至京师阁臣上托昭圣皇太后懿防拿人辄自处断彼时威权内外已震惧矣迨夫皇上嗣统阁臣等乃辄敢以皇上考孝宗母昭圣凡在朝者靡不翕从昭圣因自以有拥立之恩以子皇上为当然以致圣母至京莫知所以接见之礼皆臣下谬妄之罪以误昭圣也彼时臣初为进士未尝受皇上一命之寄皇上亦未尝识臣为何如人臣只因见得道理之真故敢以一人犯天下之怒幸頼圣眀在上裁决不然臣万死无益也今朝士恨臣之心实未尝一日肯忘每欲相时报复虽昭圣皇太后之心恐亦未尝一日忘臣者也尝有人以斯言告臣者臣答之曰臣子事君惟尽此心之诚若夫成败利钝则在乎天而已臣自誓此心至死靡他也今者延龄之事臣观内外大小臣工俱黙黙无言虽言官亦无敢言孰是孰非者何也实皆幸皇上今有此举以为悉由议大礼中来得皇上诛防延龄家俾昭圣皇太后不得善终以深皇上之过以为臣及献夫阳为解释隂为佐助以重臣二人之罪莫逃于天下后世其设心如此而已特圣眀偶未察之耳臣连日伏思延龄杀人之罪诚不可宥皇上即杀之无得而议其他也如臣前议以处延龄或置之南京不得留住京师以滋惑仁寿宫之心臣之愚见尽忠于皇上者不过于此夫乱臣贼子人人得而讨之况臣为左右大臣又受恩深重者乎设使延龄真有逆谋而臣得见之真即当首倡大义请加天讨而族防之又敢为隐匿之自甘为叛逆之党乎臣详招所称曹祖状有曰天曹抱送六丁六甲及天神防伊之说皆渉妖言皇上聪明天纵必能察悉孟轲氏曰行一不义杀一不辜而得天下勿为也而况谋逆之罪防人族类臣于延龄此项罪状实见得未真岂敢妄为议拟无所可否而重为圣徳之累乎臣又思皇上此等访据皆未知出于何人或彼一时不思干系国家宪典重大或出一时报复之私卒难收救圣眀亦必自加察臣又思前次退休山中皇上召臣催勅内云自卿去后切轸朕思圣母嗟问者亦数次矣臣伏读流涕哽咽臣思皇上所以思臣圣母所以数问臣者臣之心岂惟皇上鉴之圣母亦鉴之矣兹者天眷圣眀诞生皇嗣国本绵长万加喜庆或以臣言上闻圣母亦必欲皇上寛法以处延龄之家者也诚或不察真情必欲断成谋逆之狱则当如律行法族防张氏矣昭圣皇太后不知何以处之臣窃恐皇上之心必有所不安圣母之心亦所不安者矣臣承圣眀厚恩重托君臣一体休戚相同忧之也深故言之也切伏乞圣眀鉴察
　　万歴朝赵锦请矜宥张居正疏臣等连日廷议辽庄王次妃王氏所奏及湖广巡抚李江勘报已故大学士张居正并其所犯事情议定将会疏上请退复相顾追维往事念不可不一闻于圣主之前方圣祖肃皇帝时故大学士严嵩特受眷知首叅几务每不能仰体圣祖所倚毗之心而专怙宠行私其子世蕃复大为奸利于是中外切齿言者四起而圣祖方旋悟放逐命收捕世蕃而言者犹忿恨不已至谓世蕃有谋叛状于是正世蕃之罪而籍其家时承勘者与抚按诸臣惧无以上应眀诏重干不测则虚上所当籍事而其实不符则又为株连影捕旁搜逺取以足之圣祖以为此所籍世蕃之物而不知其强半出于无辜之民闾阎之间至今疮痍未起哀怨未平今日久事眀世蕃实未尝有叛状而徒流毒江西一省之民论者亦尝谓其时大臣未有能为圣祖一言之者臣等每切恨之今居正受圣上特逹之知心膂之寄其际遇实倍于嵩而复不能仰体圣深图报称以至自干罪戾臣等亦何能为之讳圣上量同覆载眀并日月今所议勘处事情亦万不至如往日世蕃之贻患亦复何言而臣等中居正所忌摈弃退处有年今幸遇际圣眀复得拔擢至此原其私心亦岂得尽无怨恨为国家计又不得复言其私心居正之家臣等不敢谓其一无所藏然比之冯保万分不侔初抄没世蕃命下仓卒所得犹仅若此今居正之罪迁延日久即有微藏亦多防防今人心愤恨言常过当而圣意所向鲜克自持万一复有世蕃往日之事则其所得当不及世蕃万分之一而其流毒三楚更有十倍于江西之民者臣等又常见严嵩败后阁臣多顾念后患不敢复出身为国家任事居正自以受皇上深知不复顾念而毅然引为已任今复过为惩创则后之为阁臣者惧矣故臣等以为欲无阻将来任事之心则莫若少寛于既往欲无流毒于全省无罪之民则莫若曲贷乎一家况居正身死名败生平所蒙爵谥位号与其子弟官职悉从褫夺亦足以正其罪恶而垂戒于将来矣臣等又就其罪而观之其过为操切垄断富贵决败名敎以致四海怨腾而国家元气为之日消者种种有之然实未尝别有异志而其受先帝顾托翊戴皇上于冲龄夙夜勤劳中外宁谧其功亦有不容于尽冺者倘俯垂体察特赐哀矜不忘敝盖敝帷之义亦足以增光圣徳曲全国体其为闗系岂小而已哉臣等窃恐后之追恨于今亦犹今之追恨于昔故不敢不预为皇上一言欲乞俯亮臣等区区为国之心留神察省
　　崇祯三年都御史易应昌议乔允升罪疏议得刑部反狱一案圣眀极其加意臣等无不呕心伏念事尧舜之君不敢不以祖宗之律者臣等犬马之谊素所自矢也臣等犹忆失狱之夜寒更冻烛徬徨而起莫知所措眀防闯城失火几成大变安危呼吸岂不寒心天语一提犹堪骨凛所幸者圣眀先事绸缪无所不至故死贼无端欲逞人心有恃能安斯固祖宗之灵圣眀之佑允升等所以至今余息者皆圣眀之赐也然使有律可引即不然有例可比臣等奉防何难另议惟律例无可加重是以问刑诸臣尽相对阁笔前疏披沥具在御前皇上言必垂谟动而为法即如先朝失狱尚书侍郎止夺俸臣等前日犹必援之上请者曰此肃皇帝成宪也则今日允升等之徒杖他日亦必有援为议者曰此因边警而别论我皇上之成宪也顾臣等前疏犹恭请天语申饬后不为例诚以祖宗法律为万世法程今日遵律文正以遵祖宗遵皇上也臣伏读汉史文帝昼行中桥有人从桥下走乗舆马惊捕属廷尉张释之奏曰此人犯跸当罚金上怒曰此人亲惊吾马頼柔和令他马固不败伤我乎而廷尉乃当之罚金释之曰法者天下之公共也今法如是更重者是法不信于民上曰廷尉言是也文帝在三代之下才称中主然此事尤为千古羙谈况臣等恭逢尧舜之君敢自逊释之以伤皇上平明之理哉奉防之三臣何敢无说而处此提牢主事敖荣继初以律应杖而议杖引例改徒二年今请加一年为满徒三年尚书乔允升初以律所不议而杖既引例改徒一年今请加一年为总徒二年盖眀防遇警纵囚自当别论固轻重有权之意也侍郎胡世赏本以推迁出署又以擒犯效力前引同僚犯公罪不知情者杖八十更难再议矣独臣等叨为皇上法官谓以守法为官今一加再加一时以奉命为恭皇上异时垂睿宪章问臣等应执争今何不执争毕竟无说之辞仍乞特颁天语后不为例臣等前疏所请终不敢不为皇上请者
　　主事徐尔一为熊廷弼讼寃疏臣窃惟今日恢辽久无成绩者由刑赏不平人心不服而最大莫如熊廷弼一案矣夫廷弼以失防封疆至传首陈尸籍产追赃天下几谓其罪无疑律矣乃臣按当年疏揭塘报转觉罪无一据谓廷弼不死守右屯而是时广宁兵三十万粮数百万尽入王化贞掌握廷弼止留援辽兵五千驻右屯距广宁四十里耳化贞方无日不言进战言克敌而忽同三四万辽民转瞬尽溃当是时得此五千人不同溃足矣而弼罪安在谓廷弼不见事机乃当其按辽时已疏防必有事最后与化贞共事化贞仗西敌东而弼云必不可仗化贞信李永芳内附而弼云必不可信无一事不力争无一言不竒中而其如当时廷臣方信向化贞转责廷弼不能和恊抚臣何也而弼罪安在谓廷弼责在经畧而经畧无其实如屡疏原派兵马不与而部覆又高阁束之如云名是经畧便主持由我则昔以有名无实而指为拥虚器抱空名者岂独一经畧哉而弼罪安在谓廷弼杀戮太严而当时节节溃逃节节姑容法纪荡然独廷弼至辽始鸣鼓集众斩逃将三人曰刘遇节王防王文鼎贪将一人曰陈伦又陆续斩逃兵数百人而军心帖服无敢叛者岂非事理必当如是耶而弼罪安在臣按唐郭子仪李光弼之讨史思眀也既与九节度之师同溃自应收拾溃兵扼河阳桥势必不能以河阳一块土为尾生之柱坐受思眀桎防今计自广宁而西仅山海一重门限廷弼不趋扼何待且能全此五千人不散至大凌河面付化贞正与慕容垂军三万独全事正相类岂得与化贞之独握兵马而误用西人误信永芳以致溃败者同日道乎可谓劳有足矜当三路初防时开铁北闗相继奔溃兵逃民逃将哭道哭惟余辽阳一空城矣廷弼经理不及一载俄而迎拒敌兵于横河之上又于辽阳城下包甎凿河列栅埋炮屹然树一金汤令得终竟所施何至举榆闗以外拱手授人而其如廷议嚣呶不得使少安其任何而今俱抹杀不论矣又当广宁再溃时试问在廷诸臣几人留眷属在京守闗诸将几人敢寓目闗外乃当闗者虑奸细混入闭闗三日众心汹汹廷弼至闗尽勒卸刀马在外洞开放验凡二百八十余万人令当时镇詟无人分处无法致此二百八十余万带刀乘马蜂拥入闗不知此日闗上风声鹤唳之兵作何景象在廷不留眷属诸臣作何镇定而今又抹杀不论矣乃其所由必死则有故矣才既笼盖一时气又凌厉一世人望之辟易揭辩纷纷致撄众怒是则所由必杀其躯之道耳然夷考当年为廷弼鸣寃阙下如阁臣韩爌部臣周嘉谟科臣惠世扬台臣周宗建等皆济济名流也至督臣朱爕元亦西南劳臣闻廷弼按斩辄嗟吁懊防数日臣时为属吏耳聆最真而闻廷弼被勘被逮时天日无光此足观近臣所主逺臣所为主上干帝天之怒下灰将士之心矣今恢辽久无成绩疑正坐此伏惟立赐昭雪为劳臣劝
　　崇祯三年阁臣成基命救立决科道疏适文书房吕直到阁捧下刑部等衙门问拟杜齐芳李长春等二本谕臣等看过付会极门发行臣等恭诵圣防严责确当即欲将齐芳长春二犯会官取决臣等不胜悚惶仰见皇上眀作求治饬法惩欺二臣自作之孽夫亦何言然臣等窃有请焉按论罪至于大辟大辟至于决不待时乃法之至重而无以复加者也今二犯此律未免稍过夫罪浮于法则人皆仰覆载之寛而其罪状因之愈着法过其罪则人皆惕雷霆之震而其本案反渉可矜在皇上圣懐特深有愤于积玩习欺之莫挽而刑乱用重既系积习则因仍已非一日沿重亦非一人彼二犯获罪乃在未经严惕时耳今日布此一番斧钺凛此一番天威亦足使人人战越濯恶洗心亦不敢再有轻犯者矣臣等非轻为二犯求寛但求皇上少假湏臾再行拟议盖祖宗之制虽其正犯罪无可矜疑者犹必几经质审再三覆奏总以事闗重辟不妨过详慎也臣等不敢烦言祗愿皇上俯加熟筹而刍荛愚悃倘亦微有可赐鉴纳者谨将原本暂留阁中恭候皇上眀示施行成公拜疏后复入防极门长跪至日晡上意解各官俱荷遣戌
　　崇祯三年黄道周救阁臣疏臣执笔九载未效纎尘猥以编摩分光桂海臣退而感泣思人臣致身自一命而上皆有微劳足塞瘝旷而臣独无有又流览古今有一代主臣必有二三蹇谔照耀中外而今诸臣亦皆无有是臣所慨然兴叹也尝阅旧史称台省诸臣自刘瑾摧折而后不敢言事者一十四年然而大礼议起百寮廷争不避鼎镬虽人无灼见而梗概顿挫各自可观未有一往莫违大小收声共托容黙至于今日者臣素泥古初出山不知世上经权何似不知羣臣值眀主媕阿何故窃观比来逮系旧辅钱龙锡拳梏锒铛对簿法庭抢首狱吏羣臣相视哑无一言此自书传以来所未经见也尚古不具论秦汉而下宰相有犯坐请室不过数日是非大逆或裁或原人主未尝不为引痛也今累辅所坐昏庸疎率为罪督扳缘耳督臣受劔制阃外忘亲忘君偾事误国虽磔裂莫赎阁臣坐纶扉遥度边事不知能否成败浪浪叩头此于鬼薪城旦奚加乎先是辅臣张居正尝以边功得廕锦衣坚辞不受曰吾身未尝至疆塲而受上赏即一旦有败何所逃诛臣疑其言以为不忠由今而观未谬于先见也凡疆塲事最难言胜负何常一彼一此今阁臣以边事坐诛后之阁臣必顾盻踌躇不敢任边事又令边臣得以瑕罅阁臣后以边臣有事必摭阁臣只语单词为质则是使纶扉之内割边墙为殊域也自古宰相生值眀时无大故而伏斧锧者惟汉刘屈牦及先朝夏言耳汉武帝决意北伐心疑丞相阻广利之师故一旦破法而诛屈牦今东疆之图未有定筭恢复之计上下持疑未有一男子据鞍而斫骑墙之案者而独断然快意于一累辅累辅既无敛碁引杯之致廷臣又无蹴刍齿马之嫌遂使三台灰溺于贯城斗柄销光于理絷每见衣冠相语以目不曰安敢言则曰那得归天下人心衰飒若此谁复为担安攘之畧者乎为治无多端大要不可使外轻内下慢上贱破贵今巷议谬悠谓杀累辅为毛文龙报仇朝廷自为人神摅愤何尝计一故弁然物情既如此则边将必骄边将志骄则阁臣权绌故杀一阁臣为毛文龙报仇犹可为刘兴治树帜则不可借一阁臣为边臣今日示前车则可为政府异日开后阱则不可且自陛下御极以来宰辅负重谴者九人矣一代之间宁有几宰辅而三年连翩逾下至此当尧舜盛时岳牧举鲧贻祸滔天浮沉九载宁无徃来放殛之余未闻岳牧系缧烦臯陶之听也人臣事主自以尧舜为师秦汉而下有何足法陛下即欲整齐羣臣敷求言功不过仿虞廷故事令诸廷臣应自陈者各陈时政考询屡省因而澄之何材不服即欲威柄独运操纵海宇但乗辑瑞之期纲举数条别贵贱轻重亲涣徳音则顷刻释滞嘉与更始使天下噩然诵如天之仁神不杀之武何必囹圄愤盈孤卿骈首令四方传者咸谓天朝狱吏甚贵士绅甚贱乎今天下渐多事人心渐散彼此顾望胥怨一方臣闭戸半生独立无徒于万物无所畔羡臣而不言谁当言者臣于累辅未有三刺之投一揖之雅然度其人杀之不足眀威而徒损于国臣不自揣量诚不忍容黙负尧舜使后世鲠士笑眀时无人疏上道周被谪中允倪元璐上言原任中允黄道周抗疏获谪臣恐海内士大夫之气化为绕柔前府尹刘宗周清恬耿介道周既蹇谔承贬宗周以肮脏投间天下本无人得其人又不能用谁为陛下奋其忠良者
　　右通政徐石麟救刑部尚书郑三俊疏臣备员留京奉笺入贺间闗驱驰顾瞻周道见大江以北千重瓯脱畿辅以南三时不泽鸿满野量壑几半入畿以来知我皇上精心密祷仰格元穹而雪不封条不濡轨窃意君尊如天臣卑如地天道太上而不及下济法不得地道太卑而不能上行亦不得兹之亢旱意者皇上威名峻极臣子奉职无当渐成釡鬵之形致有鬰攸之应与正欲以尚徳缓刑霁顔纳谏仰尘天听然后陛辞乃本月初十日伏见刑部尚书郑三俊奉防提问下狱臣旅次惊闻未详本末因思三俊受恩累朝致位正卿皇上授以执法之官分宜竭忠报称一旦仰触宸自干严谴此必职业所系轻重出入之间有负皇上之任使者雷霆所及斧钺何辞既又伏而思之三俊昔事神祖歴着劳勋迨事皇上亦已十年于兹矣一生风力屡挫奸锋四壁萧然素标清骨臣亲见其为南戸部时力叅不职司官精厘钱粮蠧窟皆夙皇上鉴察不知何以精气耗磨今昔顿异一至于此恭绎抄传之眀防眞有不能不责备于三俊者惟是朋谋朦蔽巧行欺罔为人臣者有一于斯当身膺显戮三俊虽老而耄谅其性植孤忠不敢出此今为司防仅仅敝衣一箧防烟不继下理之日奸胥役酌酒相贺羔羊素丝之风尚可想见虽一时胶守成例往复移会似属推诿罪诚有之至于朋朦欺罔臣敢剖心代明以祈皇上始终保全而矜宥之也三俊闻命之时即囚服束身自拘司败举朝动色行路吁嗟谓此亦曽备皇上股肱大臣之末者朝而冠裳暮而犴狴譬诸犬马曾不得盖帷之赐焉凡在三事九列亦何常之与有当亦拊心而自怜矣臣又回思三俊六年考满时人皆以得进勋阶为荣而俊独以防仇未殄为愧乞身再四逡巡嵗余不俞允惧闗考成匍匐就道向令此时得皇上俯从其请赐之骸骨为三俊者今日尚得与田夫牧防歌咏太平优游耕凿岂不为熈朝优老盛事高尚羙谈而竟以迁秩之隆恩酿骫法之罪案三俊之辱诸大臣之辱也亦朝廷之辱也且自皇上御极以来先后诸臣丽丹书者几于圜扉为满即使其人尽皆情法允恊幽隂景色犹恐上戾天和下召地变而况问拟惕于威严之下者有将顺而无挽回有揣摩而无补救株连蔓引九死一生于刑期无刑之意竟何当焉书曰与其杀不辜寜失不经传又曰失出臣子小过好生人主大徳今皇上以轻拟之故深督三俊恐将来必有承顺风防以鍜链为能事以钩棘为精神而反负皇上法天慎狱之本意矣阳和已布幽草犹知向荣旷荡无期累臣未逄祝网伏乞皇上念三俊砥砺毕生过误一事得从释系以示优容或姑许在外席藁候讯俾国法凛然仍无妨于国体君心廻照即仰合于天心臣即受出位妄言之诛弥彰皇上转圜从谏之羙矣御史李右谠救戸部尚书毕自严疏臣见戸部尚书毕自严因郑友元代输金花银两奉防着法司提问辇毂之下无不惊骇既而自严囚服匍匐往诣犴狴道路属目无不咨嗟臣昨从邸报中覩其回话一疏于友元之代输屡奉查核眀防乃当日浮寄缘故竟未眀白剖陈皇上责以欺玩而立下之理真所谓自贻伊慼也但思皇上于股肱心膂素加优渥而于祥刑慎狱尤注宸今自严于六卿之内首膺宫衘非小臣比也专握计务已阅六载非新进比也且闻曩时边警仓皇筹画储糈毫无缺误又非安居坐啸比也合之律例八议所谓职事官三品以上及大将吏守职奉公议贵议勤均似可以比附者且以事情虚心推究友元热中考选输银幸进罪首也自严始缘防惜继成支餙罪次也首犯罪状尚未讯眀波累之人先沦圜土轻重已似失伦矣且自严年既衰暮病复纒绵忧鬰煎熬必致委顿如或溘先朝露即异日者终徼皇上解网之恩欲湔袚以自新其路奚从乎臣幼诵汉臣贾谊之言曰亷远地则堂高亷近地则堂卑三公之贵天子已改容而礼之则不宜复加以系緤古者刑不上大夫所以豫远不敬也又闻谷永之告其主曰记人之功忘人之过宜为君者也犬马有劳于人尚加帷盖之报况国之功臣哉谊之语盖为汉相周勃之逮系而发永之疏亦缘陈汤有定西域之功而以言事下狱也卒之两主转圜以听矧皇上尧舜比隆吁咈无间者乎臣亦非敢谓自严之罪可以概置不问苐祈皇上稍示寛容豁其囹圄俾束身私寓俟友元解至日同治以应得之罪庶于三尺之法大臣之体两无所亏耳臣又思阳和寒沍乃四序之恒经风雷霆系神工之不测偶值肃杀太过已觉庶类不堪况乃摧击频加未免元和有损臣伏见今春以来九列之内或以狂言被谴或以凟请褫今复摘至再三其势必将抱蔓我皇上量同天地恩犹父母震叠之所施原属生全妙用但宥过矜愚嘉与更始实羣工之所其祈而非一二人之私念也又臣于自严原非同乡亦无旧识上年以带解新饷误叅经年无端受抑然臣从国家大体起见自不敢以私隙而嘿嘿处此也疏上不允吴甘来复上疏曰自严之罪岂独在狥哉歴多年不能保其终罪一也自严不能保其终致皇上不能全其恩罪二也望八之年匍匐入狱万一瘐死使人讥皇上之薄待老臣罪三也次日遂释出
　　崇祯十三年监生凃仲吉救黄道周疏臣草茅书生何敢妄言况当天威震怒谁甘以身试法苐读书师古有志效忠每观古忠臣义士损一身以成君父之徳如孔璋代请于李邕郭亮伏锧于李固皆志本于诚死生所不顾臣览古论世未尝不痛哭而起今适当其事正臣效忠之日故匍匐万里请死眀志幸皇上察而诛焉日者黄道周因荐被逮廷杖之日臣工饮痛童妪堕泪以圣怒方殷无敢鸣其无辜幸一不怕死之叶廷秀昌言申救杖一百天下闻之益为惊心此真皇上从来未有之极怒诸臣从来未有之极痛自此人人自危竟无复有敢言之者矣夫人臣事君犹子事父母父母怒挞之至死而不敢怨然父母至极怒终不忍死视其子观其棰楚哀号之状未尝不兴怜而思痛焉皇上好问好察过于古先哲王又锐意太平励精图治思得一真正人才而用之乃有一黄道周而抟执僇辱置之必死之条甚非海内之所想望也臣观道周通籍十载半居坟庐自躬耕樵采而外稽古著书晨夜不辍宗党怜其贫乡里推其孝孤踪独立门无杂賔其一生学力止知有君有亲幸已遭遇圣眀亦欲发抒所学虽其言尝过戅而其志实纯忠当酷暑万里锒铛就逮时囚服草履饮水啜蔬士绅挽絷几不得行道路见者莫不悲叹今闻喘息仅存犹且读书不倦未尝不以囹圄圜扉为皇上敎育之恩霜露雷霆皆天地裁成之徳此天下之大小臣工至于皃童走卒莫不知之莫不传之非独臣草芥之私言也惟是天威方严阳和未布大臣缄嘿以需时小臣畏缩以全躯使皇上所以敎育裁成之意不能大白于天下此臣不为道周惜而为皇上天下万世惜者也天下所以不治皆由臣子不清不勤隳其职业不忠不孝隳其家修皇上方严典刑防天下之不清不勤不忠不孝者若道周至清至勤真忠真孝而一旦顚踬受祸至此岂不伤天下读书之心灰海内为善之志乎今天下之人谓杀道周以激奋枢辅而枢辅未必可奋杀道周以缄闭谏臣而举朝久已卷舌皇上必欲诛独立孤介之臣则道周是矣皇上必欲诛结党匪类之臣则道周非其人昔唐太宗恨魏征之面折至欲杀而终不果汉武帝恶汲黯之直诤虽外出而实优容皇上方欲逺法尧舜柰何智出汉唐贤主下臣读史见汉唐宋之衰也其贤人君子皆受党人之祸盖惟君子有声气不谋而应其求不齿于人类者则从而诬之三季之王堕小人之术皆以此摧士气失民心我皇上方振中兴昌眀之运断不宜以党人轻议学行才品之臣伏乞圣眀详察道周鉴其苦节赦其无辜保全清忠消除朋党无蹈晚季之覆辙为小人所快心即杀臣狂妄实得死所矣臣家有垂白之母堂有未之亲杀身求仁虽死何恨将以愧天下之立朝行道见义不为者谨席藁愿从叶廷秀之后惟皇上幸照察焉
　　崇祯十四年司防刘泽深拟谴黄道周等戍疏看得黄道周之罪前议烟戍议永遣总不足以蔽斯人之辜者则以道周为人伪学无补于时妄议足灾其身圣眀在上崇正息邪固难容此坚僻伪辩之徒也凃仲吉解学龙叶廷秀荐之救之事虽不同而曲比道周之情则一与马思理董飬河等各照原拟等因案呈到部该臣庄诵圣谕仰体圣心恨不即速拟爰书之为快也苐道周沽名钓誉之矫情迕防蔽贤之深罪臣前两疏已痛切严责之矣到此只有一死死生之际臣不敢不慎也缘我皇上自御极以来所论死诸臣非封疆大事则贪酷大罪从未有以谏言诛大小一臣者而今以此加道周是道周无封疆贪酷之失而有谏言戮之名于道周得矣非我皇上无不覆无不载天地之全体也且皇上所疑者党耳党者见诸行事相聚讼言乃为植党道周自上一疏空言无当睿照一临肝胆寒裂试看如某等者始未尝不相与而今且斥之短之道周亦不与之较而日惟祷祝圣寿怨艾无已乌有所谓丝毫党气而烦圣眀之震怒动朝廷之大法耶昔孟子之论生杀也不取决于左右诸大夫而穷情于国人国人皆曰可杀然后察之见可杀焉然后杀之今道周国人皆不以为可杀而臣论杀之岂确案乎臣仰见我皇上于去年行刑时即负罪深重之人而犹忽然传防停免满城老稚举手加额祝颂无极今皇上岂有重恨于道周万一转圜动念而臣已论定噬脐何及所以当此生死之闗不敢不存一难慎之心亦惟是恩威出自皇上圣意渊微有非微臣识所敢窥测故踌躇冐死仍以原拟仰候圣裁而非微臣之所敢必也解学龙荐章妄诩委属乖谬但疏举循例非敢创行烟戍足蔽厥辜凃仲吉等昏昧庸愚行取咎仍照原拟至若某等项背相接比肩事主岂无臭味相闗一当利害反面攻击若将凂焉翻覆变态薄似秋云纵不相干亦非良士亦照原拟以示薄惩
　　崇祯十一年锦衣吴孟眀回奏郑鄤杖母疏臣查在衞见监犯人共三起一起系田唯嘉家人一起系李皇亲家人皆正在究拟例难保候其郑鄤一起系崇祯十年二月奉防到衞前任邹之有未经究问董琨于本年四月接管曾以郑鄤病状具题本月十六日奉圣防郑鄤是否真病着责令调治速行研讯如致毙董琨不得辞罪该衙门知道钦此臣自恩任事以来每进署即欲将此案审结屡据医官马龙图呈称犯官郑鄤久患瘫痪手足战摇不能转动臣复差人相验所报如前若一加刑讯难保无虞臣随严批医官用心调治待其痊可究结去后偶一日防恊理陆完学渠询郑鄤病势如何臣对以病尚未愈臣因问其杖母事完学云若论此人自负才名既借门第踞傲放肆得罪乡邦死不足惜其杖母之事非其本谋臣又云既无此事何以故辅温体仁以此告人完学又云此事最为可宥鄤父郑振先家有箕僊能发人隠事一家崇奉无不皈依凡有过失皆遭扑责谓之懴悔自振先夫妇至郑鄤以下无不皆然不独鄤母吴氏一人受杖也惟是吴氏受杖系振先之婢动刑想懐宿憾杖之太重以致吴氏生疑杖时郑鄤与父皆在其前不能救饶事则有之实非所挑激也恊理系臣乡旧公祖与鄤同住府城知之必真且言非一次臣遂信之及再讯之台臣王章所言与恊理相同臣因思郑鄤罪案原在误奉箕僊至于杖母一事据二臣之言不系鄤主使则鄤罪不至死矣
　　崇祯十六年阁臣公捄旧辅揭适发下刑部一本系防议罪辅周延儒臣等凛奉严威俯鉴覆辙方负罪愓息悚媿不遑安敢昧死代为吁控且以我皇上待臣之隆体臣之至深恩异数千古鲜伦为臣子者忍于比匪行私自干法网尚敢以国体君恩求寛于日月雷霆之下乎惟延儒赴召之初一切奉扬圣徳如蠲租起废解网肆赦诸大政中外欣传有太平之兆即我皇上亦曾有功多过寡之谕但其赋性寛疎以致门客宵壬乘机假借纳交通贿延儒不能尽知即知亦不能力絶因而宠赂彰闻疵垢多端天鉴烱然罪安所遣部院以烟戍议上诚当其辜至视师一出奉命即刻起行似亦慷慨图报其驰驱通义一带亦不无微劳可悯倘皇上法外施仁俯从部议则帷盖之恩同于覆载非臣等所敢冐徼也谨拟票进臣合词宻请伏祈圣眀鉴裁施行初七日奉御批览卿等奏揭朕心恻然但延儒罪犯重大前面谕已眀如滥用匪人遗误封疆比昵奸险营私纳贿及亲履行间回朝面询应将兵情边情据实陈奏极力挽救庶几收效桑榆而乃欺蔽机械较前愈甚若律以祖宗大法当在何条念系首辅姑从轻处勒令自裁已有防了
　　大学士范复粹清狱疏臣钦奉眀纶清理刑狱因取各犯审时所投状词一一翻阅见有公状一纸系未结各犯官侯恂傅宗龙等臣数共六十六名内而尚书侍郎都察院科道部属外而抚按道府州县等官无不毕具不觉慨然叹曰此我国家歴朝之所无而何近日犯法之甚众乎孰非我皇上作飬之士而拔用之人哉析圭担爵巳为荣矣作奸犯科何辱如之岂真衣冠为累诗书误人耶当防名挨审时臣责以臣子大义凛以朝廷大法皆俛首叩头恩赦案前自怨自艾感戴圣恩陆续先后不见其多今察各招凡内外文武约有一百四十有竒亦甚可痛矣谨摘其大者为我皇上陈之一原任尚书侯恂原任司马倪嘉庆夫屯豆借还之数已经改明多开未眀之数已题追纳其司官贿差一节力辩皆为悬指两案牵纒五年沉滞所宜蚤为分案酌结者也一原任尚书傅宗龙当抚蜀则功绩亦着在中枢则筹画多疎惟哀吁其一时疎率之差实不敢有藐抗阻挠之意所当速为酌拟者也一原任顺天府府丞戴澳论人无据祗为博巳之名事出风闻殊失入告之体所宜酌量拟罪以开言路者也一原任巡抚黎玉田常道立方孔照为抚则一罪各不同总之勦抚未见有效按法何辞而城池未有防残亦难概论所当分别各招拟结者也一原任兵科宣国柱谏官职任纠弹为何代人私嘱但逃弁拘提何时得至若审无受贿之情宜拟应得之罪先为结案者也一原任兵科耿始然催饷数月有一百三十余万之多似急公家而科叅有欵又多有骇人所闻之事难免官谤但辩称谁送様银有何的据既説打死今何生存张仁原非快役金台亦非听用节节应辩所宜再加研审请防定夺者也一原任河南道成勇自负直戅非为倾排但言官原就事论人今坚称无有主使若果无主使之人所宜原情定罪以免幽沉者也一原任御史魏景琦事出仓卒原非违法应奏不奏罪其应得已驳另拟仍宜酌减速结者也一原任御史范良彦应追赃数已有二千之多双目皆枯已获贪淫之报所宜勒限追赃照例矜释者也此案方经钦驳自当讯其赃证眀白确拟乃司官王廷授径拟斩罪成招惧而贿求有由然矣但良彦之罪不至于斩况已双瞽又岂可斩乎一原任口北道贺鼎据册未完之赃多至一万三千见在追比据辩地方钱粮除去抵完欠数尚有余剰此中难以悬坐所宜行该督抚察眀后方可酌拟减罪者也一原任司官孙嘉绩浮薄恣肆虚见才情剖厉过激乃其本色据其辩有十欵法当立听谓周敬宷系堂上所亲拔于司官似为无与即云既讲送允然此月身在塲中金玉系赤贫之佣安有多金又非经推用之官为何重贿种种矢辩所当研讯确情再为酌议者也一原任司官熊汝学朱国夀朱日爃塌工俱有可原赔修似可寛罪所当分别酌议各量还职者也以上诸犯各殊幽沉则一所宜请防下部作速清理者此矣臣于审案中得可用者二人焉有不忍黙黙然者一原任江西布政朱之臣一原任总兵刘光祚夫出夷吾于槛车用孟眀于三败率皆成功古今羙谈今之臣未必如管子光祚未必如孟眀而鼔舞磨厉可当一面未可知也
　　崇祯十七年刑科都给事中孙承泽时事日艰人才足惜疏臣尝读唐史至徳宗欲杀陆贽諌官阳城曰不可使朝廷杀无罪之人于是率同列伏阙而谏将军张万福年八十拜诸谏官曰言官肯言事天下太平矣臣窃慕之夫徳宗忮主也而城能克尽言职如此臣生昌言不讳之朝官刑名封驳之地乃逡巡顾虑有懐莫吐反躬自责何以为臣今敬颂言于圣上者有六人焉原任兵部尚书张国维湖广巡抚郭景昌淅江巡抚董象恒科臣姜采方士亮部臣尹民兴也国维身任中枢大敌在门不能运筹制胜蚤纾君父之忧何得无罪然国维清谨之品军旅非其所长向年抚苏大得民心总河数年道路梗阻运转不匮有功国本特简中枢受事未久其罪可原景昌倜傥之才平日以岳武穆自况身在戍所起授节钺洛阳已破无家可归乃于山西士绅遍行借贷召募壮丁间道入楚以图报答不谓中途遽有系逮之命至象恒臣不知其生平亦不知其政绩但闻缇骑到浙阖城百姓拥塞号哭竟至罢市观其深得民心则其生平政绩可知姜采之罪起自故辅今故辅伏法而同时之熊开元久已讯结独采犹覊滞狱底情深可悯方士亮尹民兴随故辅军前监纪虽无可录之功亦无阿比之迹况还京之后辞赏不受其心可知此六人成案具在公论甚眀臣既有知敢不陈列上请臣尤有言者当兹内外多故时事日艰每见大小臣工一经受事率多不效或膏血沙塲或受锧西市或逺御魑魅或星沉贯索盖累累若若矣以致遇缺防推扼腕乏人既瓶罍之交罄亦襟肘之两穷岂世遂无材一至于此盖天之生材有数长飬之则出摧折之则尽理有固然臣之敢于轻凟宸严者又不止为六人惜也臣垣前此为请寛贷获重谴臣岂不知一念之愚止以身有言责不敢不以人材当惜效古人伏阙之义倘有一毫狥私市徳之心则愿二祖列宗在天之灵显殛之此又臣所自信并求信于皇上者也统祈鉴察施行疏入召阁部大臣出疏示之范公景文极力挽回六人俱获出狱国维景昌更荷起用
　　眀刑
　　刑尚书马文升疏窃惟为治莫先于徳敎辅治莫先于刑罚非徳敎无以化导乎人心非刑罚无以惩戒乎奸宄故帝舜之世契敷五敎而臯陶典刑以弼之自古帝王之御天下未有舍此而能致治者也恭惟我太祖高皇帝膺天眷命奄有万方当残元入主之后法度废弛之余以为刑乃辅治之具不可不眀首命大臣更定新律以一人心又命刑官重会众律以恊厥中而垂法万世其劝善瘅恶之意无以加矣且五刑之属三千而罪莫大于十恶十恶之外而情莫重于强盗何则强盗之行盖其执兵持刅生杀在其掌握刼财奸淫操纵随其意欲比之叛逆之徒相去不逺所以强盗条云凡强盗得财不分首从皆斩例该决不待时所以禁暴去恶惩奸止乱而辅治者也及天顺三年传奉英宗皇帝防曰人命至重死者不可复生自天顺三年为始每至霜降后但有应决重囚三法司奏请会多官从实审录庶不寃枉永为定例钦此盖专指律秋后处决重囚临决之际恐有寃抑故令三法司会审即古帝舜钦恤大禹泣辠之心也然恐强盗重情不在其内且强盗旣该不待时决又何监至秋后处决况以强盗不分赃之多寡情之轻重俱监之至秋后与众囚一同会审比及防审之时十死七八存者监禁日久翻易原情能言者俱作矜疑情虽重而不决柔弱者俱作无词情虽轻而行刑及夫处决之际囚犯既众或至日晚更深人多不见甚非刑人于市与众弃之之意且情犯有轻重故行刑有迟速今常若此则自此终无决不待时之强盗矣是强盗与鬭殴杀人者为无异矣况辟以止辟刑期无刑帝王之盛也强刼有犯不时处决则余贼知警是辟以止辟之意也盖兵刑二事每每相湏恶之小者以刑治之而有余恶至于大虽兵加之而无益矣
　　刑尚书林俊正法守疏嘉靖二年该太监崔文题为分豁妄揑虚词防害善良事窃惟祖宗设刑部都察院大理寺谓之法司凡大小罪犯无不由之锦衣衞谓之亲军伺察机密奸细鎭抚司鞫讯大盗妖言洪武二十年我太祖以鎭抚司非法凌虐烧其刑具以所系囚送刑部洪武二十六年申眀鞫刑之禁凡罪囚俱送法司永乐以后任遇渐加而职事仍旧见之大眀会典者如此列圣相承恪遵无易正徳年间刘瑾钱宁等继相擅权凡意中爱恶辄夺付鎭抚文致成狱以遂其奸而祖宗之法大坏剧盗四起巨逆继作皆陛下所习闻而痛恶者天啓我皇上入正大统拨乱世而反之正先朝之牢奸锢一举而剪除之天下方仰中兴之治不意忽有此未思之举岂崔文有所肤愬或假手以济其私乎夫法本大公罪必居一使宋钰所告崔文等渉虚自有反坐之律所告果实亦有必当之条此祖宗成法在陛下亦有所不得私者况臣等微末之臣耶今不待法司问结而辄付鎭抚是固臣等奉职无状只可治臣等之罪而未可废祖宗之法况今风霾土赤日无光天之示戒甚明正上下内外省身修徳之日今此小事尚尔有拂于天万一有大于是将何如耶臣恐将来之变有不可测者伏愿皇上念祖宗之法畏上天之戒收回成命仍将李凤阳等付法司从公问结以为将来之戒则刑罚当而天下服矣
　　又疏嘉靖元年十月管牛房尚膳监左少监贾全奉御王太安郭文王川长随叚仲张仲堂姜辅阎川内使任信等侵盗喂飬牛只料豆三十九石仓官徐钧失于觉察该本部浙江司问拟贾全等俱杂犯斩罪徐钧减等杖罪具奏送审奉防是贾全送司礼监奏请发落徐钧等送大理寺审了来说钦此看得刑部大理寺皆古刑官虞谓之士师周谓之司宼我太祖愼重刑狱鞫于刑部而谳于大理寺然后告成于天子而听之成法也近者内侍有犯多付司礼监似无刑部也今付刑部又即付司礼监又似无大理寺也窃意终非祖宗成法伏望圣眀将贾全等仍同徐钧送大理寺审录然后付之司礼监庶几成法具存为圣子神孙万世不易之定守臣等可胜愿幸
　　又疏窃以内府严宻之地内监亲近之臣而内库之储付以监守责亦专矣不谓王玘等大肆奸贪潜通陈俊等恣意侵盗夫一时侵盗如是平时侵盗何如一起事发如是各起事未发何如中间隠侵又有不可以数计者夫当正徳蛊极之时嘉靖起而应亨嘉之会豹房等财物天意为中兴积也而道路相传多见侵没今被该厰访出宜示大戒顾乃得送司礼监奏请发落夫以近日内臣有犯不付有司犹非大盗尚为失刑今王玘等大盗岂容不付有司也成化间内使张来保盗昭徳宫财物奉拟处决且累掌宫太监亦发海子充军夫昭徳之财物犹私财也尚示大戒况内府公家之积内而大礼外而大费皆于是乎出不示大戒诚恐江河不足以实漏巵羣盗效尤国计一空其可胜道耶书云君曰辟曰宥臣曰勿辟勿宥言不当狥君以为生杀惟当审轻重之宜此法官万世规也臣等为国守法岂容忍黙以漏大奸乞将王玘卢能等下之有司明正其罪大监张得玉等及该直守门守备内外官军亦各查究如律庶羣奸屏息积一清矣
　　正徳间刑部等衙门诛大逆以彰天讨疏问得一名刘瑾年六十嵗系陕西西安府兴平县人原任司礼监今降奉御自幼净身景泰年间选入皇城乾清宫荅应歴陞内官监太监正徳元年十月内改司礼监办事荷防委以腹心整理庶务瑾要得任意欺罔专权纳贿虑恐人心不服难以行事不合朦蔽朝廷将各衙门大小官员防事防害以作威福科道等官一言触犯就行拿来决打枷号充军以塞言路选委乖觉官校一百余员名听瑾提督管事害人不时差出天下司府州县访察官民贤否过失所过地方重遭扰害从此人皆危惧莫敢言瑾过恶正徳三年六月内钦防令瑾本监掌印管事瑾因权势重大益无忌惮内外百僚一应奏章不与各官计较亦不与内阁相干往往袖回私宅专与孙聦张文冕揑写防意屡更屡变是非混淆时常分付吏兵二部凡进退文武官先于瑾处计议允行方许进本内有今日陞职若谢礼微薄明日黜退或令致仕贿赂一通又即起用各处鎭守太监总兵巡抚副叅游击等官但由门下出身者不拘贪污老疾一概存留此外虽有知勇亷干亦就罢黜添设巡塩巡捕查等官骚扰天下军民府库银两起解一空但凡朝觐公差鎭巡等官俱要馈送少不满意即令校尉搜访小过罗织重罪江西宁府先犯不法事情已经先朝革去防衞瑾因接受本府金银数多擅自准令复设又将玉带二条送与宁府及差来承奉又准与南昌河泊所一处侵夺民利激变地方科敛剥削银两馈送钜万入已以至地方民穷盗起至今扰乱不息近年以来瑾招引四方术士余明余伦余子仁等出入私宅占候天文相面算命妄称瑾侄刘二汉后有大贵又见财货充盈威势张大及闻市井军民号称瑾为站的皇帝辄起异心要得谋为不轨宻令心腹置造衣甲牌面约有千百余副私假寳印一颗令两广太监蔡昭潘牛置造弩五百余张匿藏私宅瑾待时起手将小刀二把暗藏扇内出入禁闼要得乘便使用擅差大理寺少卿周东等前往辽东宁夏等处丈量起科以致人心不堪地方激变辽东锦义二城相率作乱殴打职官几致反叛正徳五年四月初五日见在反贼何锦谋同革爵寘鐇等将瑾激变罪恶刋印告示榜文各处张挂动摇人心谋立寘鐇为主杀死鎭守等官容匿不行奏闻正徳五年四月二十六日朝廷得知宁夏反叛颁诏天下慰安人心太监张永领兵征讨将何锦捕获瑾闻知宁夏平复揑写防意夸称已功本身既加添禄米又将兄刘景祥超陞都督本年八月十三日太监张永班师回京备将瑾前项不法事情开条具奏拿送锦衣衞鎭抚司监候随于瑾家搜出前项假置违禁衣甲牌面弓弩等件金银数百余万寳货不计其数科道等官备将瑾各项事情条陈奏奉钦依将瑾等拿在午门前三法司锦衣衞会同多官逐一追问前情委各是实叅照犯人刘瑾本以险邪谬膺重托盗窃政柄播弄威权摈斥忠良援引奸党官爵视苞苴为进退刑罚任喜怒为重轻黩货积如邱山人命等如草芥专权乱政于今五年蠧国害民非止一事毒流中外恶贯古今祖宗百余年之元气斵防无遗国家亿万载之纪纲变乱殆尽自歴已往之罪已负滔天尚昧无将之戒深懐不轨伪造寳印而反状已形私蓄甲兵而逆谋已着似此不法宜当速置极刑伏望皇上独奋干刚大彰天讨即将刘瑾押送市曹眀加显戮枭首示众仍将本犯招情并处决尸形画图榜示天下以为万世臣子不忠之戒
　　崇祯二年三月十九日吏部都察院接出圣谕朕惟帝王宪天出治首辨忠邪臣子致身事君先眀顺逆经凛人臣无将之戒律严近侍交结之条邦有常刑法罔攸赦竖逆魏忠贤獧狡下才备员给使倾回巧智党借保阿初不过窥嚬笑以市隂阳席宠灵而饕富贵使庶位莫假其羽翼何蠢尔得肆其毒痡乃一时外廷朋奸误国实繁有徒或缔好宗盟或呈身入幕或隂谋指授肆罗织以屠善良或秘防合图扼利权而筦兵柄甚且广兴祠颂眀效首功倡和以极于三封称谓浸疑于无等谁成逆节致长燎原及朕大寳嗣登严纶屡霈元凶逆孽次第芟除尚有餙罪邀功倒身窜正以望气占风之面目夸发奸指佞之封章迹其矫诬恶容错贷朕鉴察既审特命内阁部院大臣将发下祠颂红本叅以先后论劾奏章胪列拥戴謟附建祠称颂賛导诸欵据律推情再三订拟首正奸逆之案丽于五刑稍寛脇从之诛及兹三褫其情罪轻减者另疏处分姑开一面此外原心宥过纵有漏遗亦赦不究自今惩治之后尔大小臣工宜洒涤肺肠恪修职业共遵王路悉斩葛藤无旷官守而假事诪张无急恩讐而借题叅举朕执是非以衡论奏程功实以课官方有一于斯必罪不宥尚各惩毖乃亦有终钦哉故谕
　　大学士韩爌等疏为遵奉圣谕事窃惟尊无二上人臣首戒无将国有常刑天讨用彰有罪祖训内官不许干预政事律重交结近侍官员于以防内外而肃官府杜奸萌而窒乱源法至严已逆珰魏忠贤狡谲多端凶顽无忌始焉小忠小信祗便身图继而作福作威渐干国政内则妖姆客氏闚觇禁宻结为腹心外则逆臣崔呈秀逗露机情助其羽翼戕宫妃而戮忠直盗帑藏而弄兵权已徼无等之三封洊议偪尊之九锡亟开藩邸廹逺宗城建生祠以卜人心遣内鎭而连边将隂谋叵测僣势显成磔辟已服上刑爰书具列逆状诚如圣谕所谓首逆之罪当先正者也頼宗社有灵圣眀御世乾坤旋转雷电合章属元凶已就诛夷凡党附宜严区别若乃官聫蹻跖人类豺狼懐私欲借凶锋拱手随蠲魁柄或首发大难祸始敎猱或倒身怙终势成骑虎有如动揺母后倡和逆封铁劵金章覆题恐后腴田甲第请给争先或引圣经以怂慂中传或攘史职而抺杀直笔墨缞朝襘忍比罪魁缇骑锒铛大兴诏狱修睚眦以残躯命不难杀人媚奸供嚬笑而效爪牙总是酬恩报怨至于一人而创祠几地一事而防颂连章祠省直祠边鎭祠京都未已也而且祠之国学颂碑文颂奏章颂乡录未已也而且颂以丝纶此则圣谕所谓首开謟附倾心拥戴及频频颂羙津津不置者也而又有径窦旁通网罗宻布腹藏鳞甲搆青蝇贝锦之谗意惨镆铘酿白马清流之祸即占风望气莫可端倪而覆翻云难逃指视斯又潜施鬼蜮之毒而更巧避虎彪之名圣谕所谓虽未祠颂而隂行赞导者也以上诸人罪案各殊法铨亦异或已经褫逐不尽厥辜或谬附摧伤当追始祸遵眀圣谕据法依律无枉无狥期服天下后世之心三尺无私天诛不贷四凶毕窜国宪用申惟是大憝既罹不赦之条而羣小宜开自新之路臣等简祠颂及部院开来诸臣或事闗题覆公牍列名或身在封疆委蛇济事或城守全于捍御或编摩效有剂调而又或生平材具自优歴猷劳蚤着圣谕所谓事本为公而势不得已素有才力而随人防缀湏当原其初心或可责其后效咸与昭洒免胪姓名固明罚敕法之严条兼赦过宥罪之寛政也臣等祗奉谕辞共矢公愼就事论事叅画一之刑书以人治人肖本来之面目中涓衿弁毕丽于科啇贩兵民姑置之外倘幸无挂漏可永示诫惩寒乱臣贼子之心抒正气忠魂之欝三章既约金石不渝一面宏开葛藤永断闭奸谋而安反侧眀刑政而襄治平端在是已若夫加衘加廕滥被恩施殿工边功尚需严核最可恨者先帝当弥留之日多官徼横拜之恩其天啓七年八月二十一日大工谢恩并宁锦叙防卤簿告成三藩之国所有叙劳秩廕悉宜听部削除尚寛矫防之推求用广原情之徳意并用附及以俟宸裁所有前项欵分名姓及应得罪名开具于后统惟鉴夺勅下遵行为此具本谨具奏闻
　　崇祯十四年戸科左给事中孙承泽劾犯官不入狱疏臣前待罪刑垣见大贪蔡奕琛一案具疏指叅此紏驳职掌宜然诚以事之最眀确者无如此案也奕琛曾官吏部贿赂公行贿罪辅一事一次三百金一次一千金衞招已眀部案已定且奉防王陛彦自招纳贿何谓枉扳久在圣眀洞鉴今受贿之人过付之人俱正法矣夫与者受者同罪从来定律也乃奕琛巧思脱百计迁延谬以从前定案只手可翻既借一丁煌为煽辩之端又借一李化熈为展身之计揣其意无非以一系本邑县令一系本府理官情分素熟而不知耳目最眞之事道路有口良心难欺奉眀防蔡奕琛受贿事情该府申文原以李化熙为证何乃又称不知盖已洞烛其微矣前按臣察疏久下刑部备载该府申详巡按邓云中彦事有大老説情系徳清蔡奕琛书云吴征系琛同年朱澹修之爱婿若婿即琛婿也乞从寛政等语且吴征口供蔡侍郎始事即得银八千两叩而随荅未用刑威此系察明在案最眞确有据者而奕琛故为牵饰希图展卸已经褫革高坐私寓试思祖宗之法有提问而不革职既革职而不下狱者乎臣见往年刑部尚书冯英等一下部议辄投身法曹近如陈是集等再经革职亦入犴狴即罪辅薛国观奉有特防方许在寓候审奕琛提到革职奉何明防輙敢抗不入狱同案诸臣李灿等提到而下狱叶有声等革职而下狱此其事同情同而下狱不下狱逈异不知奕琛包藏何胆而藐肆如此也伏望皇上勅部察奏奕琛贿证已明何故竟不入狱且奉防确拟已久何故听其狡延不早结正暴其应得之罪破彼诪张之奸庶大法眀而贪恶知儆矣
　　崇祯十五年刑科都给事中孙承泽劾宪臣杀人疏窃闻律莫重于杀人杀人者抵罪莫大于欺罔欺罔者诛法纪昭然不以巨憝而或漏焉者也若原任副都御史今陞戸部侍郎宋之普杀人一案臣不能无説焉之普寓中死尸二躯潜行掩埋科臣袁恺忘桑梓之私执朝廷之法据实入告其原疏中载擡埋则有二强盗其知情则有蘓管家及麻面厨子事固已如指掌在之普自应俯首认承束身就法乃胆壮气横蔑视法纪自恃身为负嵎之虎势同凭城之狐乃肆口反啮坚言子虚隣佑总甲可以势压属下御史可以情嘱若谓赫赫气熖杀此二人止防常事我但言为无谁敢执之为有遂使辇毂之下通衢之间重泉抱难诉之寃青燐有夜号之惨亦辇毂未见之变矣且其死者或妾或媵为臧为获据实招眀法或末减乃硬口掩饰止欲气慑言官不知已目无君父则其欺罔之罪视杀人之罪实更重也我皇上不即置之于理因科臣左懋第黄云师尚未奏眀今两臣之疏俱下臣垣再四叅详事已明白有据宁可使杀人者不死欺罔者无罪因循时日大案久悬臣职掌所闗宁敢嘿嘿伏乞圣明勅下法司提问根防二尸下落严申欺罔之罪庶大法彰而人心肃矣















　　春眀梦余录卷四十五
<子部,杂家类,杂说之属,春明梦余录>
　　钦定四库全书
　　春明梦余録卷四十六
　　吏部左侍郎孙承泽撰
　　工部一
　　工部在阙之东户部之后西向设尚书侍郎掌天下工役农田山川薮泽河渠之政令其属初曰营部曰虞部曰水部曰屯部后易为营缮虞衡都水屯田四司俱称清吏
　　营缮掌经营兴造之事凡大内宫殿陵寝城濠坛塲祠庙廨署仓库营房之役鸠力防财而以时督程之王邸亦如之凡卤簿仪仗乐器移内府及所司各以其职治之而以时省其坚洁董其窳滥凡置岳具必如律凡工匠二等曰轮班曰住作凡工囚二等曰正工曰杂工杂工三日当正工一日凡省工视役烦简而节其财力凡防有无移内府其分司为三山大石窝为都重城为湾厰通惠河道兼管为琉璃黒窑厰为修理京仓厰为清匠司为缮工司兼管小修为神木厰兼砖厰为山西厰为防基厰为见工灰石作所属为营缮所所正一员所副二员所丞二员武功三衞经歴等官
　　虞衡掌山泽采捕厉禁陶冶凡采捕禽兽及革骨羽毛以供祭祀賔客之膳羞凡军器军装移内府及所司歳造或三歳二造必程其坚致以给边凡猎畋以时冬春之交罛不施川泽春夏之交毒药不施原野苗盛禁蹂蹴谷登禁焚燎若害苗稼兽听为陷穽获之赏有差凡诸陵山麓不得入斧斤开窑冶置墓坟凡帝王圣贤忠义名山岳鎭陵墓祠庙有功徳于民者禁樵牧凡山场园林之利听民取而薄征凡陶冶瓷甓籍其常造年造之数计其入慎藏之无辄毁以费民凡铸造审其模范计铜鐡而镕之金牌信符铸之内府凡顔料征土产不强其所无否则征其直其分司为寳源局大使皮作局大使副使军器局大使副使
　　都水掌山泽陂池泉泺洪浅道路桥梁舟车织造劵器衡量之事凡水利曰转漕曰灌溉歳储其金石木竹卷埽以时修其闸坝防浅堰圩隄防谨蓄泄以备旱潦舟楫硙碾不得与灌田争利灌田者不得与转漕争利役以农隙凡鳞介萑蒲之利听民取而薄征凡道路塞其坑坎上廵幸若大防大礼治而新之凡桥梁曰舟梁曰石梁计工力而创修其大津不能梁官给舟人量其小大难易而食之凡舟车曰大车曰小车曰战车凡三等曰粮船曰黄船曰马快船曰海运船曰鲜船曰备倭船曰战船凡七等皆会其财下诸司酌多寡乆近劳逸而均剂之凡织造冕服诰敕制帛祭服浄衣诸币布移内府南京诸省周知其数而愼节之凡公侯伯鐡劵差其广高凡祭器册寳乘舆牌符杂器防则于内府凡衡量谨较勘而颁之悬式于市其奉勅分理于外者为北河差郎中南河差郎中中河差郎中夏镇闸差郎中南旺泉闸差主事荆州抽分差主事杭州抽分差主事清江厰差主事通惠河器皿厰六科廊皆本司总理者所属为文思院大使副使织染所大使副使
　　屯田掌屯农坟墓抽分薪炭夫役之事凡屯田腹边公田闲田没官田给衞所耕剂其地力人力而征其子粒凡在边牛犁鐡器官给之凡坟茔堂碑碣兽第宗室勋戚文武官之等而辨叙其差凡抽分征诸商各有差凡薪炭南取洲汀北取山麓征诸民有本折色酌其多寡而撙节之凡夫役伐柴转柴皆雇役周知其数而时蠲之按司曰屯田重农事也制诚善矣及其后也徒存其名耳而其司仅掌上供并监局柴炭与山陵之事分司为防基柴炭厰为外差易州山厰有陵工临时委差所属为柴炭司正使一员副使二员
　　周礼冬官亡汉时补以考工记夫冬官之职既不可考亦岂待考工记补之而后为冬官之全乎大宰事典以富邦国以任百官以生万民小宰事职以富邦国以养万民以生万物则事官之意在周礼可覩也周官亦曰司空掌邦土居四民时地利则司空之意在周官可推也况冬之为言终也万物成终毕归其根亶空土而已命之曰司空岂无意义而云然哉惟藏而固之富而生之此所以为冬之象也若夫考工记之事虞书所谓共工也夫共工诚冬官之事但其一属耳故取以入冬官则可用之以补冬官则不可舜典帝曰畴若予工佥曰垂哉帝曰咨垂汝共工垂拜稽首譲于殳斨曁伯与帝曰俞往哉汝谐帝曰畴若予上下草木鸟兽佥曰益哉帝曰咨益汝作朕虞益拜稽首譲于朱虎熊罴帝曰俞往哉汝谐按工之官缺则民用不周虞之官缺则物生不遂故舜视百工万物皆予一体故皆曰予而虞工列九官自古重之矣周礼属虞衡于夏官今则并山泽虞衡统属之于工部益垂犹且譲之任是职者可轻视之哉
　　都邑
　　司空所掌莫重于都邑之制矣古者营国必先于辨方正位是以匠人置眡景必正地中以天地之所合四时之所交风之所防隂阳之所和然后建王国也匠人营国方九里旁三门国中九经九纬经凃九轨左祖右社前朝后市市一夫其制大略如此然必有土方氏掌土圭之法而大司徒又掌其凡盖重其事也而建都之本则更有在焉周礼曰惟王建国辨方正位体国经野设官分职以为民极盖王基立而后根本定方位设而后等级明国野分而后疆理正官职举而后纲目张凡以为民立极也昔人有言曰京都为四方之极犹紫宸为周天之极然京都固为四方之极而帝王又以建惟皇之极也
　　中丞朱鉴兴造吉凶疏臣闻隂阳家者流有云地有四势气从八方国都为天下之根本而皇城又国都之正宫凡有兴作不可不慎今以外局四势论之龙弱虎强山无四顾喜得有水亦嫌反跳术者皆曰帝星所临固不必论且以内局四势论之往日北平布政司为正宫故以晨昏钟鼔在前今以奉天殿为正宫晨昏钟鼔不冝在后縁左为青龙右为白虎前为朱雀后为元武左为阳右为隂青龙冝动白虎朱雀元武宜静自永乐宣徳以来各衙门在青龙头旺庆夀寺衰微浮图破坏故不为灾住居安稳国家无事近年以来却将白虎头上庆夀寺重新修盖朝暮焚香钟鼔齐鸣又将二浮图鼎新修理虎嫌生角龙怕无睛且闻庆夀寺金人所造革之可也何为重修二浮图金人所剏除之可也奚为复建加以西山一带新造寺宇数多本欲求福殊不知反助其为虐耳以致江南草冦生发塞北烟燧不宁皆因白虎头兴旺之所致也虽有关于天数亦必本于人事隂阳之术不可尽信地理之书亦不可不信细民之家尚欲趋吉皇城之内可不避凶如蒙俞允乞敕在廷文武大臣计议先将庆夀寺庐其居移其人杜其门弛其钟鼓去其二浮图候边境宁息无事之日将寺移去东边旧工部地方起造改为龙兴寺可建二浮图任其鸣钟鼔以耸青龙头仍将顺天府钟鼓楼移来东防基厰之内起盖晨昏扣撞以敌白虎臂又将顺天府移来旧都察院及将大兴宛平并三儒学移来旧吏户礼三部地方开设以配三法司务使青龙动而且兴白虎静而且安其元武门迤北顺天府地方取正改作库蔵以收天下黄册图籍以压元武之地或得余暇再于城之东南巽地之角起盖功臣庙可助外局之龙庶得四势动静相冝八方气相应则国康民安天下太平矣沟洫
　　大禹治水而尽力沟洫此司空之所亟冝讲也当日治水不过曰决九川距四海濬畎浍距川而已而天下之言智者莫逾焉何哉洪范五行水曰润下知水之性润下则知禹之治水矣是故先决九川以导于海使水之大者有所归次濬畎浍以距于川使水之小者有所泄此所以九州同四隩宅而万世永利也商之衰也五行之官世失其业周人始命遂人十夫为沟百夫为洫千夫为浍万夫为川而沟洫之制始立稻人以潴畜水以防止水以沟荡水以遂均水以列舍水以浍泻水而沟洫之制益详至于匠人氏又辨其深广之度而通其蓄泄之宜其法可谓尽善矣然周人岂夷陵谷而为之哉亦不过因其自然之利而修伯禹之故而已周之衰也遂人稲人匠人之官又世失其业列国之君皆自利以病邻国暴秦之兴又废沟洫开阡陌而水利废矣是故孙叔敖起芍陂则楚受其惠文翁穿防口则蜀以富饶史起凿漳水于魏则邺傍有稲粱之咏郑国导泾水于秦则谷口有禾黍之谣许景山复萧何之故堰则兴元之荒瘠复为膏腴赵尚寛修召信臣之故渠则南阳之泻卤变为沃壌之数君子者孰非因其自然之利而修其已前之法哉谓之得周官之遗意亦可也今国家司空有总职水利有专管官员省以督之府府以督之县而县之陂塘圩堰又莫不有长重以宪臣之稽察皆以愍惠元元而兴水利也然遇水旱民辄告病者是必有其故也此无他陂塘圩堰之长皆失其业而郡县长吏又莫之省忧故也愚则以周官之职不可卒复而沟洫之遗意尚亦可寻周官曰沟必因水势防必因地势盖沟以导水不因水势则其流易壅防以止水不因地势则其土易坏为今之计莫若申饬郡县长吏督率陂塘圩堰之长察水势之曲直原地势之高卑可隄则隄可决则决因陂塘圩堰之旧加疏濬筑塞之功而又严侵占之禁眀考课之法则灌溉之利兴而河患免矣虽然贾譲有言曰立国居民疆理土地必遗川泽之利分度水势所不及大川无防小水得入陂障卑下以为圩泽使秋水多得所休息左右游波寛衍而不廹此诚万世水利之上防哉昔人有言东南有可耕之人而无其地西北有可耕之地而无其人则夫西北之地古之中原地三代所行井田者诚能稽元学士虞集之议而于河南山东陜西诸省长川广野可以开沟洫而蓄泄其水画经界而原隰其田成菑畬而稼穑其利者因其沮洳去其萑苇或召募给其牛种而寛其租赋或番休尺籍之兵立之屯营而储其糗粮则通东南之漕运以给太仓者常也敛西北之粟以足边储者权也所以济漕运之所不及也
　　永乐间命戸部尚书夏原吉治水江南原吉上言浙西诸郡苏松最居下流常嘉湖三郡田高多下少环以太湖绵亘五百里纳杭湖宣歙诸山水注淀山诸湖入三泖顷浦港湮塞滙流涨溢伤害苗稼拯治之法宜浚吴淞诸浦港泄其壅淤以入于海吴淞江袤二百余里广一百五十余丈西接太湖东通海前代屡疏以当潮汐沙泥淤积旋疏旋塞自吴江长桥至下界浦抵上海南仓浦口可百三十余里潮汐壅障茭芦丛生已成平陆欲即开浚工费浩大且灔沙淤泥浮泛动荡难以施工臣等相视得嘉定刘家港即古娄江径通大海常熟白茒港径入大江皆广川浚流冝疏吴淞江南北两岸松江大黄浦乃通吴淞要道下流壅塞难即浚疏傍有范家浜至南仓浦口可径逹海冝浚令深濶上接大黄浦以逹茒湖之水此即禹贡三江入海之迹俟既开通相度地方之势各置石闸以时啓闭每歳水涸时修圩岸以御暴流上从之役夫凡十余万于是水泄农田大利宣徳间苏州知府况钟上言苏松嘉湖之地其湖有六曰太湖曰傍山曰阳城曰昆承曰沙湖曰尚湖聨属广袤凡三千余里其水东南出嘉定吴淞江东出昆山刘家港东北出常熟白茆港永乐初朝廷命夏原吉尚书督理疏濬水不为患民获有秋年乆淤塞不通一遇乆遂成巨浸田皆没溺乞仍遣大臣督各府县官于农隙时发民疏濬则一方永頼矣上命周忱与钟计工力多寡难易以闻天顺间都御史崔恭景泰间侍郎李敏治间侍郎李贯嘉靖间都御史李充嗣俱治之然不能如前两度大用其功故日以淤积至隆庆间都御史海瑞欲治之竟夺于众论不竟其功万歴间御史林应训亦尝疏言之竟不能行至近年而弊极矣崇祯初员外陈茂徳言之辅臣亦有吴人为上言之上疑其劳民命抚臣议之抚臣李待问适以擢漕督将去谓挑濬不可以已然人有言三江总开一劳永逸者有言物力难措先开吴淞江而后徐议之者有言且就内河道疏其沟浍者而皆苦于费无所措上以其费罢之东南财赋之地国赋根本日见凋敝此经国者所冝亟讲也
　　王文恪鏊吴郡治水碑西蜀李公谓东南诸水咸滙太湖太湖由三江入海而三江乆失故道东江不可复寻独娄江尚在吴淞江虽在而多涸其别出一支分从常熟白茆港入海最大且驶而海沙阏塞乆成平陆民且屋庐坟墓其上成化以来每议开之辄畏其难而止治中徐侍郎贯濬之不能深广旋开复塞以大势论之太湖吞纳众水犹人之腹白茆呉淞则尾闾也阳城昆承华亭诸处犹脉络也尾闾不泄腹且防胀为病四支百脉无不病者将事之初横议纷起或谓水旱天数非人力可治或谓治之复塞徒费且劳或谓濵海地势高卭凿之覆引水入内为患公皆不听不数月功就初白茆自北逹于江河形诘屈不可复通乃改就东南挑平陆直注诸海自防庙至东仓通一万七千三百九十二丈其深一丈五尺濶三十三丈白茆上流又开尚湖昆承阳城湖各隘为塘为浜为港为溇者凡十有九又于宜兴濬古渎武进无锡濬桃花港龙荡九曲城墅河江隂申港利港横市河皆林君文沛所理也吴淞江上流颇通利自夏驾浦至旧江口仅如衣带不复容舟因其旧形广之深之自夏驾浦至龙王庙江口凡六千三百三十六丈其深一丈二尺濶十八丈又于湖州濬大钱小梅七十二溇呉江濬长桥一带引湖水散淀山等湖昆山濬赵屯大盈道褐等浦其为浦为港为浜尤多皆顔君如瓌所理也白茆港口海潮日至沙泥易阏则为石闸一阳城湖水至斜堰分流七浦塘则可少杀白茆之流又为堰一夏驾浦新洋江吴淞之交横引江水斜趋娄江则吴淞势弱不能荡激易淀且阏又为石闸一盖疏宜兴湖州诸阏水归太湖无碍则常之宜兴武进湖之乌程归安松之华亭可无水患濬吴淞白茆之阏太湖之水入江海无碍则苏之长洲常熟昆山可无水患而吴淞白茆之役最大功费尤多始事于正徳十六年十月嘉靖六年四月讫工是役也为工凡四十万二千五十三银为两若干米为石若干治漕
　　国家漕河有四其自上江来者至仪眞下江来者至洲由广陵而逹淮安为南河由黄河而逹丰沛为中河由山东而逹天津为北河由天津而逹张家湾为会通河工部尚书总其政而分寄以四司官赐之玺书令便冝行事
　　行河有八因因河未泛而北运因河未冻而南还因风南北为运期因河顺流为运道因河安则修隄因河危则塞决因冬春则沿隄修治因夏秋则据隄防守守有二曰官守曰民守防有四曰昼防曰夜防曰风防曰防有三策夏秋水发运舸度河漕既愆期河无全算是谓无策运艘入闸国计无虞黄水齧隄随缺随补是谓中防四月方终舟悉入闸夏秋之际河复安流是为上防闸有三曰石闸丛石为之有龙门有防翅有龙骨有燕尾曰活闸漕长恐泄木板为之视闸广狭而多寡焉曰土闸闸水出口与河上下相悬为坝留水以与河接河隄之法有二有截水隄有缕水隄水之为性也专则急分则缓而河之为势急则通缓则阏缕水之隄因河势而束之也治水者便之截水之隄遏河性而阻之也治水者忌之筑隄有三夫编设曰徭夫召募曰募夫借派曰自夫有隄无夫与无隄同有夫无铺与无夫同隄以防河夫以守隄铺以居夫参相得也行水之法治有余先下流治不足先上源
　　南旺庙记尚书宋公礼同都督周长等发山东丁夫一十五万登莱二府愿趋事赴工之人一万五千疏凿防通河先是洪武二十四年河决原武县黒洋山由旧曹州两河口漫过安山湖而防通河遂淤自济宁至临清三百八十五里舟楫不通乃于济宁迤北至城材等递运所凡军需钱粮之输北者悉陆运至徳州凡七百里始入卫河至是疏凿之又塞旧曹州郓城两处河口濬沙湾至旧州一带河道又同刑部左侍郎金纯等河南督运水夫开黄河故道自开封北城起下逹郓城至鱼防县塌场口入于漕河又疏山东七十二泉滙于分水故永乐九年太宗降纶音一章曰工部锦衣衞便差四个官铺马里去都齐到那黄河新开口之处讨两只船从那里看将下来到旧曹州两河口分开一路往防通河那一带去一路至谷亭这一带来看那两条河的水势行得如何还看那黄河水比先是那一处漫过安山湖那一带去淤塞了河道若是那原漫过水处隄岸低薄时就再整得髙厚若不低薄时罢将文书去与宋尚书每知道钦此则其委任之重亦可见矣先是朝廷开河道不过通天下贡赋未专于漕运也十年宋公始议会通河儹运北京其奏状曰永乐十年某月某日工部尚书宋礼奏海运粮储每年五月太仓开洋直沽下御待秋回京船只多被损坏亦有漂失不见下落者俱用修理补造分派江西湖广浙江等布政司并直徽州等府军衞有司相兼修造俱限次年三月终完备驾赴太仓应用因限期逼廹措料不及不免科敛钞物买办其间作受害者不可胜言造者惟顾眼前之急不虑速成不坚之患计其所费物料人工又难细举且如造千料海船一只须用百人驾使止运得一千石若将用过人工物料估计价钞可办二百料河船二十只每只用军二十名运粮四千石以此较之从便则可如将鎭江鳯阳淮安扬州四府税征粮米定拨七十万石赴徐州并兖州府粮三十万石赴济宁州交纳差拨近河徐州等衞旗军一万名各委指挥千百户管领工部拨与二百料浅五百只一如衞河事例将前项仓粮从防通河儹运供给北京每三年海运二次使造船者无逼廹之患驾船者获坚乆之利以两河并海运计之三年可得八百余万十年之间国有足食之备民无烦扰之忧至十二年遂罢海运而平江伯亦疏凿淮阳一带南北遂防通矣至今为国大利而宋公之功当为第一都督周公侍郎金公亦不可不谓之贤劳厥后传谓宋公有微过朝廷督责之革其冠带止服儒巾治事其权中微而平江之功愈彰故今惟颂平江伯而不及宋公故邱文庄公尝过会通河有感赋诗曰清江浦上临清闸箫鼔丛祠饮馂余几度防通河上过更无人语宋尚书后李文正公各有诗其意在言表矣后主事王始请于朝廷祠祀于分水龙王庙之傍因并録之以示来者知宋公之功不可没也
　　元人揭傒斯都水分监记防通河成之四年始建都水分监于东阿之景徳鎭掌凡河渠坝牐之政令以通朝贡漕天下实京师地高平则水疾泄故为堨以蓄之水积则立机引防以挽其舟之下上谓之坝地下迤则水疾涸故为防以节之水溢则缒起悬版以通其舟之往来谓之牐皆置吏以司其飞挽启闭之节而听其讼狱焉潦将降则命积土壌具畚锸以备奔轶冲射水将涸则发徒以导阏滞塞崩溃时而廵河周视以察其用命不用命而赏罸之故监之责重以烦焉
　　水泉
</div>
    <div class="pagination">
<a href="春明梦余录_page33.html">上一页</a><span>...</span><a href="春明梦余录_page29.html">29</a><a href="春明梦余录_page30.html">30</a><a href="春明梦余录_page31.html">31</a><a href="春明梦余录_page32.html">32</a><a href="春明梦余录_page33.html">33</a><span class="current-page">34</span><a href="春明梦余录_page35.html">35</a><a href="春明梦余录_page36.html">36</a><a href="春明梦余录_page37.html">37</a><a href="春明梦余录_page38.html">38</a><a href="春明梦余录_page39.html">39</a><span>...</span><a href="春明梦余录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
