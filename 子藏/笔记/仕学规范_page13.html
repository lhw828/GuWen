<!DOCTYPE html>
<html>
<head>
    <meta charset="UTF-8">
    <title>仕学规范 - 第 13 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 13 页/共 28 页</h1>
    <div class="content">　　寿夭在天安危在人知天理者夭或可寿忽人事者虽安必危

　　欲去病则正本本固则病可攻药石可以效欲齐家则正身身端则家可理号令可以行固其本端其身非一朝一夕之事也

　　以爱妻子之心事亲则曲尽其孝以保富贵之策奉君则无往不忠以责人之心责己则寡过以恕己之心恕人则全交

　　以忠孝遗子孙者昌以智术遗子孙者亡以谦接物者强以善自卫者良

　　知足者贫贱亦乐不知足者富贵亦忧

　　器满则溢人满则丧

　　行四通八达之衢者不迷思大公至正之道者不惑

　　蛮夷不可以力胜而可以信服鬼神不可以诈欺而可以诚达况涉世与人为徒者诚信其可舍诸

　　岁月已往者不可复未来者不可期见在者不可失为善则善应为恶则恶报成名灭身惟自取如何耳

　　屈己者能处众好胜者必遇敌

　　有限之器投之则满盈则溢太虚之空物物自容静躁寛猛视量如何耳

　　盖棺始能定士之贤愚临事始能见人之操守

　　猛虎能食人不幸而遇之必疾走以避小人能媚人人喜与之亲不幸而同利害必巧为中伤

　　内不欺扵妻子者事亲必孝外不欺于朋友者事君必忠

　　髙不可欺者天也尊不可欺者君也内不可欺者亲也外不可欺者人也四者既不可欺心其可欺乎心不欺人人其欺我乎

　　溺爱者受制扵妻子患失者屈己于富贵

　　涉世应物有以横逆加我者譬由行草莽中荆棘之在衣徐行缓解而已所谓荆棘者亦何心哉如是则方寸不劳而怨可释

　　以言伤人者利扵刀斧以术害人者毒扵虎狼言不可不谨术不可不谨也

　　诚无悔恕无怨和无仇忍无辱

　　耳不闻人之非目不视人之短口不言人之过庶几为君子【已上出省心杂言】

　　人欲常和豫快适莫若使胷中秋毫无所慊孟子言仰不愧天俯不怍人为一乐此非身履之无以知圣贤之言为不妄也吾少从陜州一老先生乐君嘉问学乐君好举东汉延笃书语人曰笃云吾昧爽梳栉坐于客堂朝则诵羲文之易虞夏之书歴姬旦之典览仲尼之春秋夕则逍遥内阶诵咏南轩百家众氏投间而作不知天之为盖地之为舆不知世之有人己之有躯其所以然者乃自于束修以来为人臣不陷于不忠为人子不陷于不孝上交不谄下交不渎固自谓有得扵笃者今士大夫出入忧患之域艰难百罹未尝获伸眉一笑其间虽或出于非意然推其故非得罪于君亲则必不能无愧上下之交茍免此四者未有不休休然者

　　赵康靖公槩厚徳长者口未尝言人短与欧阳文忠公同为制诰后亦同秉政及文忠被谤康靖宻申辨理至于纳平生诰勑以保之文忠不知也中岁尝置黄黑二豆于几按间且自数之每兴一善念为一善事则投一黄豆扵别器内每兴一不善念为一不善事则投一黑豆于别器暮发视之后黑豆渐少乆之既谢事归南京二念不兴遂彻豆无可数人强于为善亦在造次之间每自防检此与赵清献公焚夜香日告其所行之事于上帝同也

　　大抵人才有四种徳量为上气节次之学术又次之材能又次之欲求成材四者不可不备论所不足则材能不如学术学术不如气节气节不如徳量然人亦安能全顾有偏胜亦视其所成之者如何故徳量不可不养气节不可不学学术不可不正材能不可不勉茍以是存心随所成就亦便不作中品人物唐人房乔裴度优于徳量宋璟张九龄优扵气节魏郑公陆贽优扵学术姚崇李徳裕优于材能姚崇弊于权数李徳裕溺于爱憎则所胜者为之累也汝曹方读唐书当以是类求则益其它琐细与无用之空文不足多讲徒乱人意尔【已上出石林避暑录】

　　一士夫逺自江浙携家入广赴调且以贫为累焦焦然见扵颜色因谓之曰贫不足为公累心为公累耳若公不入仕又何以处随分节约老幼均之自可无累若恣口腹欲快意但恐私欲横生无时可足贪冒无耻祸必及之回视节约之乐如在天上请公先与此心断之便自无累

　　为善而好名乃是大患若能涵养消除其好名之心方是为善耳不然则有作辍矣

　　或问不幸与小人处如何先生曰常自点检

　　或问人有谤己辩之则愈谤不辩则有所不甘当如何曰无愧此心足矣辩之固不足不甘只是所养未至

　　或问先生幼年处学舍正当苦寒衣衾不备终夜看书不已每至达旦乡里富人或以衣物见惠力辞不受或不得已受之乃以与同舍之贫者此岂无情耶先生曰士处贫困正是用工夫时节若不痛自节抑则贪欲必生廉耻尽丧工夫安在孟子曰士尚志志之所在岂可为贫困夺了扵此时下得工夫则器局渐渐涵养觉大死生祸福穷达得丧便可无间断我岂矫情者耶此士所合为者【已上出横浦语录】

　　为善者常受福为利者常受祸心安为福心劳为祸

　　用眀于内者见己之过用眀于外者见人之过见己之过者视天下皆胜己也见人之过者视天下皆不如己也此智愚所以分欤

　　穷达系道之兴废不为己之贵贱故有道之士处穷而不闷

　　范文正公归姑苏未至近邑先投逺状或以为太过公曰维桑与梓必恭敬止敢不尽礼乎前辈长厚大抵如此

　　一念之善则天神地示祥风和气皆在于此一念之恶则妖星疠鬼凶荒札瘥皆在于此是以君子谨其独

　　富郑公年八十大书座屏云守口如瓶防意如城在公尚然况他人乎

　　喜逆己之言则怨消扵冥冥恶逆己之言则祸成于不测

　　士大夫以气为主气一不振则阿匼茍容无不为矣【已上出横浦日新】

　　仕学规范卷十三

　　●钦定四库全书

　　仕学规范卷十四

　　（宋）张镃 撰

　　○莅官

　　左丞髙防在蔡州日部民王乂为贼所劫捕得其党五人系狱穷理赃伏已具録事参军司徒达判官卢纮据案请加极典防疑其不实取赃阅之因召王乂问曰尔家所失衫袴是一端布邪乂曰然防令校其幅尺皆广狭不同又踈密差异贼乃称寃防曰何故伏罪贼曰不任捶楚盖自诬以求速死耳居数日获其本贼纮达叩头请罪防皆不奏得活者欲诣阙讼防之功诉纮达之罪防遽令止絶为制衫帽具酒食谕而遣之【出太祖朝名臣传】

　　武节使行徳迁河南尹西京留守时官禁盐入城犯者法至死募告者赏钱十万洛阳县民家妪持菜入城中卖有桑门从妪买少偿其直取菜反复顾视不买而去妪既不售持入城门抱闗者搜筥中得盐擒以诣府行徳诘妪妪言桑门尝买菜顾视良乆而去即令捕桑门具伏与抱闗吏相结以盐诬妪欲希其赏行徳释妪治桑门及抱闗吏数辈人皆畏之若神明都下清肃

　　沈恭惠公伦建隆三年迁给事中赐金紫为陜西转运使干徳中蜀平以伦为计度制度使先是大将军王全斌崔彦进等入成都也皆厚掊敛民家玉帛子女洎伦至独居佛寺蔬食而已及受代归阙箧中唯圗书数卷太祖廉知之故贬全斌等擢伦为户部侍郎枢密副使【并出太宗朝名臣传】

　　柳开仲涂太宗特擢为右赞善大夫及征河东命从驾督楚泗八州运粮会盗起常润选知常州至则遣人招谕羣盗设计擒之贼惧悉来归因出私钱为赏解衣赐贼帅置之左右或曰冦不可近开曰彼失所则盗得其所乃吾民也始惧死而我亲爱之出其望也以赤心感之彼必尽归我矣不半岁境内悉寜命知环州是州与吐蕃接境州人与蕃中贸易悉自制衡量増减其直以与之或戎人有讼官司又不之理以故戎境多怨开至一其价直民欺戎人者罪之部落翕然归向未几移邠州时调民辇送趣环庆岁已再运民皆荡析产业而转运使复督后运民数千人诣州号诉且曰力不逮愿就死矣开亟贻书转运使曰开近离环州知刍粮计不増大兵可支四年今蚕农方作再运手发老幼疲弊畜乘困竭柰何又苦之如不能开即驰诣阙下白于上前矣卒罢之

　　陈谏议省华累迁京兆栎阳令县之郑白渠为邻邑强族所据民乆不得诉省华以理辨之尽去壅遏之弊水利均及众颇赖之又民有累世不葬其先省华召而谕之贫无以具者给赀为助至道初姑苏水灾民饥亟召省华拜祠部员外郎知苏州赐金紫至则复流民数千戸殍者悉瘗埋之诏书褒美

　　赵昌言复知天雄军府临大河豪民有峙刍茭者将圗厚利诱一奸人使穴其堤防岁仍决溢昌言廉知之一日堤吏告急径取豪家廥积以给用自是无敢为奸利者会秋霖河溢逼城籍府兵负土増堤数不及千索禁卒以佐其役师人偃蹇不进昌言怒曰府城将垫人民且溺汝辈食厚禄欲坐观耶敢不从命者斩士众股栗就役不浃辰而城备太宗善之召拜给事中叅知政事

　　王刑部济为漳州龙溪主簿时福建诸郡输鹤翎为箭羽既非常有之物而官司督责尤急民甚苦之济輙以便宜谕部民用鹅翎代之因附驿奏裁诏可其请施行旁郡民咸便之属歳旱雨县有陂塘数百顷先为大姓轮课而専其利济悉取之引水以溉民田自是无愆亢之患汀州以银冶事争讼踰十年不尽凡连逮数百人系狱转运使命济鞠之纔七日尽得其情从坐者数人而已

　　邵谏议晔知蓬州録事参军时太子中舍杨全知州性悍率不晓理道部民李助十三人被诬为刼盗悉寘于死晔察其枉不书牍白全愿劾其实全不聴乃取二人弃市余减死械送阙下翌日果获正盗全坐削籍为民晔代还引对太宗谓曰尔能活吾平民深可奬也面赐绯鱼钱五万命有司以全事戒谕天下授晔光禄寺丞使广南采访刑狱后知广州城濒海每蕃舶及岸常苦■〈风贝〉风晔凿内壕通舟■〈风贝〉不为害及遇疾吏民蕃贾诣佛寺设会以祷之其卒也多洒泣焉

　　李刺史继昌性谨厚所至以寛柔为治众颇懐之任峡路日与上官正聫职正严忍好杀甞有县胥护送刍粮地逺后时而至正令曳出斩之继昌徐为慰解卒贷焉其当死救护而免者颇众

</div>
    <div class="pagination">
<a href="仕学规范_page12.html">上一页</a><span>...</span><a href="仕学规范_page8.html">8</a><a href="仕学规范_page9.html">9</a><a href="仕学规范_page10.html">10</a><a href="仕学规范_page11.html">11</a><a href="仕学规范_page12.html">12</a><span class="current-page">13</span><a href="仕学规范_page14.html">14</a><a href="仕学规范_page15.html">15</a><a href="仕学规范_page16.html">16</a><a href="仕学规范_page17.html">17</a><a href="仕学规范_page18.html">18</a><span>...</span><a href="仕学规范_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
