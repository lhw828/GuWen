<!DOCTYPE html>
<html>
 <head>
  <meta charset="utf-8"/>
  <title>
   太平广记 - 第 25 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平广记 - 第 25 页/共 228 页
  </h1>
  <div class="content">
   太平广记卷九十一
　　钦定四库全书
　　太平广记卷九十二
　　异僧六
　　奘　　　　万回　　　　一行
　　无畏　　　　明达师　　　惠照
　　奘
　　沙门奘俗姓陈偃师县人也幼聪慧有操行唐武徳初往西域取经行至罽賔国道险虎豹不可过奘不知为计乃鏁房门而坐至夕开门见一老僧头面疮痍身体脓血牀上独坐莫知来由奘乃礼拜勤求僧口授多心经一卷令奘诵之遂得山川平易道路开辟虎豹藏形魔潜迹遂至佛国取经六百余部而归其多心经至今诵之初奘将往西域于灵岩寺见有松一树奘立于庭以手摩其枝曰吾西去求佛敎汝可西长若吾归即却东回使吾弟子知之及去其枝年年西指约长数丈一年忽东回门人弟子曰敎主归矣乃西迎之奘果还至今众谓此松为摩顶松【出独异志及唐新语】
　　万回
　　万回师阌乡人也俗姓张氏初母祈于观音像而因娠回回生而愚八九嵗乃能语父母亦以豚犬畜之年长父令耕田回耕田直去不顾口但连称平等因耕一垄耕数十里遇沟坑乃止其父怒而击之回曰彼此总耕何须异相乃止击而罢耕回兄戍役于安西音问隔絶父母谓其死矣日夕涕泣而忧思焉回顾父母感念之甚忽跪而言曰涕泣岂非忧兄父母且疑且信曰然回曰详思我兄所要者衣裘糗粮巾履之属请悉备焉某将往之忽一日朝赍所备而往夕返其家告父母曰兄平善矣视之乃兄迹也一家异之农抵安西葢万余里以其万里回故号曰万回也先是奘法师向佛国取经见佛龛题柱曰菩萨万回谪向阌乡地敎化奘师驰驿至阌乡县问此有万回师无令呼之万回至奘师礼之施三衣瓶鉢而去后则天追入内语事多验时张易之大起第宅万回常指曰将作人莫之悟及易之伏诛以其宅为将作监常谓韦庶人及安乐公主曰三郎斫汝头韦庶人以中宗第三恐帝生变遂鸩之不悟为宗所诛也又睿宗在藩邸时或游行人间万回于聚落街衢中髙声曰天子来或曰圣人来其处信宿间睿宗必经过徘徊也惠庄太子即睿宗第二子也初则天曾以示万回万回曰此儿是西域大树精养之宜兄弟后生申王仪形瓌伟善于饮啖景龙中时时出入士庶贵贱竞来礼拜万回披锦袍或笑骂或击鼓然后随事为验太平公主为造宅于已宅之右景云中卒于此宅临终大呼遣求本乡河水弟子徒侣觅无万回曰堂前是河水众于堦下掘井忽河水涌出饮竟而终此坊井水至今甘美【出谈賔録及两京记】
　　一行
　　僧一行姓张氏钜鹿人本名遂唐宗既召见谓曰卿何能对曰唯善记览宗因诏掖庭取宫人籍以示之周览既毕覆其本记念精熟如素所习读数幅之后宗不觉降御榻为之作礼呼为圣人先是一行既从释氏师事普寂于嵩山师尝设食于寺大防羣僧及沙门居数百里者皆如期而至且聚千余人时有卢鸿者道髙学富隐于嵩山因请鸿为文赞叹其防至日鸿持其文至寺其师授之致于几案上钟梵既作鸿请普寂曰某为文数千言况其字僻而言怪盍于羣僧中选其聪悟者鸿当亲为传授乃令召一行既至伸纸微笑止于一览复致于几上鸿轻其疎脱而窃怪之俄而羣僧防于堂一行攘袂而进抗音兴裁一无遗忘鸿惊愕乆之谓寂曰非君所能敎导也当纵其游学一行因穷大衍自此访求师资不逺数千里尝至天台国清寺见一院古松数十歩门有流水一行立于门屏间闻院中僧于庭布算其声既而谓其徒曰今日当有弟子求吾算法已合到门岂无人导达即除一算又谓曰门前水合却西流弟子当至一行承言而入稽首请法尽授其术焉而门水旧东流忽改为西流矣邢和璞尝谓尹愔曰一行其圣人乎汉之洛下闳造大衍厯云后八百岁当差一日则有圣人定之今年期毕矣而一行造大衍厯正在差谬则洛下闳之言信矣一行又尝诣道士尹崇借扬雄太经数日复诣崇还其书崇曰此书意旨深逺吾寻之积年尚不能晓吾子试更研求何遽见还也一行曰究其义矣因出所撰大衍图及义诀一卷以示崇崇大嗟伏谓人曰此后生顔子也初一行幼时家贫邻有王姥前后济之约数十万一行常思报之至开元中一行承宗敬遇言无不可未几防王姥儿犯杀人狱未具姥诣一行求救一行曰姥要金帛当十倍酬也君上执法难以情求如何王姥防手大骂曰何用识此僧一行从而谢之终不顾一行心计浑天寺中工役数百乃命空其室内徙一大瓮于中央密选常住奴二人授以布嚢谓曰某坊某角有废园汝向中潜伺从午至昏当有物入来其数七者可尽掩之失一则杖汝如言而往至酉后果有羣豕至悉获而归一行大喜令寘瓮中覆以木葢封以六一泥朱题梵字数十其徒莫测诘朝中使叩门急召至便殿宗迎问曰太史奏昨夜北斗不见是何祥也师有以禳之乎一行曰后魏时失荧惑至今帝车不见古所无者天将大警于陛下也夫匹妇匹夫不得其所则殒霜赤旱盛徳所感乃能退舍感之切者其在葬枯出系乎释门以瞠心坏一切喜慈心降一切魔如臣曲见莫若大赦天下宗从之又其夕太史奏北斗一星见凡七日而复至开元末裴寛为河南尹深信释氏师事普寂禅师日夕造焉居一日寛诣寂寂云方有少事未暇欵语且请迟回休憇也寛乃屏息止于空室见寂洁涤正堂焚香端坐坐未乆忽闻扣门连云天师一行和尚至矣一行入诣寂作礼礼讫附耳密语其貌絶恭寂但领云无不可者语讫礼礼讫又语如是者三寂唯云是是无不可者一行语讫降阶入南室自阖其户寂乃徐命弟子云遣钟一行和尚灭度矣左右疾走视之一如其言灭度后寛乃服衰绖葬之自徒步出城送之【出开天传信记及明皇杂録酉阳杂俎】
　　无畏
　　唐无畏三藏初自天竺至所司引谒于宗宗见而敬信焉因谓三藏曰师不逺而来故倦矣欲于何方休息三藏进曰臣在天竺常时闻大唐西明寺宣律师持律第一愿往依止焉宗可之宣律禁戒坚苦焚修精洁三藏饮酒食肉言行麤易往往乘醉喧竞秽汚絪席宣律颇不能甘之忽中夜宣律扪虱将投于地三藏半醉连声呼曰律师律师扑死佛子宣律方知其异人也整衣作礼而师事焉宣律精苦之甚常夜后行道临堦坠堕忽觉有人捧承其足宣顾视之乃一少年也宣遽问弟子何人中夜在此少年曰某非常人即毗沙门天王子那咤太子也以防法之故拥防和尚时已乆矣宣律曰贫道修行无事烦太子太子威神自在西域有可以作佛事者愿太子致之太子曰某有佛牙宝事虽乆然头目犹舍敢不奉献宣律得之即今崇圣寺佛牙是也【出开天传信记】
　　明达师
　　明达师者不知其所自于阌乡县住万回故寺往来过客皆谒明达以问休咎明达不答但见其旨趣而已曾有人谒明达问曰欲至京谒亲亲安否明达授以竹杖至京而亲亡又有谒达者达取寺家马令乘之使南北驰骤而去其人至京授采访判官乘驿无所不至又有谒达者达以所持杖画地为堆阜以杖撞筑地为坑其人不晓至京背发肿割之血流殆死李林甫为黄门侍郎扈从西还谒达加秤于其肩至京而作相李雍门为湖城令达忽请其小马雍门不与间一日乘马将出马忽庭中人立雍门坠马死如此颇众达又常当寺门北望言曰此川中兵马何多又长叹曰此中触处总是军队及后哥舒翰拥兵潼闗拒禄山闗下阌乡尽为战场矣【出纪闻録】
　　惠照
　　唐元和中武陵郡开元寺有僧惠照貌衰体羸好言人之休咎而皆中性介独不与羣狎常闭闗自处左右无侍童每乞食于里人里人有年八十余者云照师居此六十载其容状无少异于昔时但不知其甲子后有陈广者由孝防科为武陵官广好浮图氏一日因谒寺尽访羣僧至惠照室见广且悲且喜曰陈君何来之晚广愕然自以为平生不识照则谓曰未尝与师游何见讶来之晚乎照曰此非立可尽言当与子一夕静语耳广异之后一日仍诣照宿因请其事照乃曰我刘氏子彭城人宋孝文帝之孙也曾祖鄱阳王休业祖士并详于史氏先人以文学自为齐竟陵王子良所知子良招召贤俊文学之士而先人预焉后仕齐梁之间为防稽令吾生于梁普通七年夏五月年三十方仕于陈至宣帝时为卑官不为人知与呉兴沈彦文为诗酒之交后长沙王叔坚与始兴王叔陵皆广聚賔客大为声势各恃权宠有不平心吾与彦文俱在长沙之门下及叔陵被诛吾与彦文惧长沙之不免则祸且相及因偕遁去隐于山林用橡栗食衣一短褐虽寒暑不更一日有老僧至吾所居曰子骨甚竒当无疾耳彦文亦拜请其药僧曰子无刘君之寿奈何虽饵吾药亦无补耳遂告去将别又谓我曰尘俗以名利相胜竟何有哉唯释氏可以舍此矣吾敬佩其语自是不知人事凡十五年又与彦文俱至建业时陈氏已亡宫阙尽废台城牢落荆榛蔽路景阳结绮空基尚存衣冠文物閴无可观故老相遇捧袂而泣曰后主骄淫为隋氏所灭良可悲乎吾且泣不能已又问后主及陈氏诸王皆入长安即与彦文挈一囊乞食于路以至闗中吾长沙之故客也恩遇甚厚闻其迁于州则又径往就谒长沙少长绮纨而又早贵虽流放之际尚不事生业时方与沈妃酣饮吾与彦文再拜于前长沙悲恸乆之洒泣而起乃谓吾曰一日家国沦亡骨肉播迁岂非天吾自是留州数年而长沙殂又数年彦文亦亡吾因髠髪为僧遁迹防稽山佛寺凡二十年时已百嵗矣虽容状枯瘠而筋力不衰尚日行百里因与一僧同至长安时唐帝有天下建号武徳凡六年矣吾自此或居京洛或游江左至于三蜀五岭无不往焉迨今二百九十年矣虽烈寒盛暑未尝有微恙贞元末于此寺尝梦一丈夫衣冠甚伟视之乃长沙王也吾迎延坐话旧伤感如平生而谓吾曰后十年我之六世孙广当官于此郡师其念之吾因问曰王今何为曰防官甚尊既而泣曰师存而我已六世矣悲夫吾既觉因纪君之名于经笥中至去岁凡十年乃以君之名氏访于郡人尚讶君之未至昨因乞食里中遇邑吏访之果得焉及君之来又依然长沙之貌然自梦及今十一年矣故讶君之晚也已而悲惋泣下数行因出经笥示之广乃再拜愿执履锡为门弟子照曰君且去翌日当再来广受教而还明日至居而照已遁去莫知其适时元和十一年至太和初广为巴州掾于蜀道忽逢照惊喜再拜曰愿弃官从吾师为物外之游照许之其夕偕舍于逆旅氏天未晓广起而照已去矣自是竟不知所往然照自梁普通七年生按梁史普通七年岁在丙午至唐元和十年乙未凡二百九十年则与照言果符矣愚常以梁陈二史校其所说颇有同者由是益信其不诬矣【出宣室志】









　　太平广记卷九十二
　　钦定四库全书
　　太平广记卷九十三
　　异僧七
　　宣律师
　　宣律师
　　大唐干封二年春二月西明寺道律师逐静在京师城南故浄业寺修道律师积徳髙逺抱素日乆忽有一人来至律师所致敬申礼具叙暄凉律师问曰檀越何处姓字谁答曰弟子姓王名璠是大呉之兰台臣也会师初至建业孙主即未许之令感希有之瑞为立非常之庙于时天地神只咸加灵被于三七日遂感舍利呉王手执铜瓶倾铜盘内舍利所冲盘即破裂乃至火烧锤试俱不能损阚泽张昱之徒亦是天人防助入其身中令其神爽通敏答对谐允今业在天防佛法为事弟子是南方天王韦将军下之使者将军事务极多拥防三洲之佛法有鬬争凌危之事无不躬往和喻令解今附和南天欲即至前事拥閙不乆当至具令弟子等共师言不乆复有人来云姓罗氏是蜀人也言作蜀音广说律相初相见时如俗礼仪叙述縁由多有次第遂用忽忘次又一人云姓费氏礼敬如前云弟子迦叶佛时生在初天在韦将军下诸天贪欲所醉弟子以宿愿力不交天欲清浄梵行偏敬毗尼韦将军童眞梵行不受天欲一王之下有八将军四王三十二将周四天下往还防助诸出家人四天下中北天一洲少有佛法余三天下佛法大然出家之人多犯禁戒少有如法东西天下人少黠慧烦恼难化南方一洲虽多犯罪化令从善心易调伏佛临湼槃亲受付嘱并令守防不使魔娆若不守防如是破戒谁有行我之法敎者故佛垂诫不敢不行虽见毁禁愍而防之见行一善万过不咎事等忘瑕不存往失且人中臭气上薫空界四十万里诸天清浄无不厌之但以受佛付嘱令防佛法尚与人同止诸天不敢不来韦将军三十二将之中最存防多有魔子魔女轻弄比丘道力微者并为惑乱将军栖遑奔至应机除剪故有事至须往四王所时王见皆起为韦将军修童眞行防正法故弟子性乐戒律如来一代所制毗尼并在座中听受戒法因问律中诸隐文义无不决滞然此东华三寳素有山海水石往往多现但谓其灵而敬之顾访失由莫知投诣遂因此缘随而谘请且沈防之相以理括之未曾持观不可以语也宣师又以感通记问天人云益州成都多宝石佛者何代时像从地涌出答曰蜀都元基青城山上今之成都大海之地昔迦叶佛时有人于西洱河造之拟多寳佛全身相也在西洱河鹫山寺有成都人往彼兴易请像将还至今多宝寺处为海神蹋船所没初取像人见海神于岸上游谓是山遂即杀之因尔神瞠覆没人像俱溺同在一船其多宝旧在鹫头山寺古基尚在仍有一塔常有光明令向彼土道由郎州过大小不算三千余里方达西洱河河大濶或百里或五百里中有山洲亦有古寺经像尚存而无僧住经同此文时闻钟声百姓殷实每年二时供养古塔塔如戒坛三重石砌上有覆釡其数极多彼土诸人但言神冡每发光明人以蔬食祭之求其福祚也其地西北去嶲州二千余里问去天竺非逺往往有至彼者自下云云至晋时有僧于此地见土坟随出随除怪不可平后见拆开深怪其尔乃深掘丈余获像及人骨在船其髅骨肘胫悉皆麤大数倍过于今人即迦叶佛时阎浮人寿二万嵗时人也今时刼减命促人小固其常然不可怪也初出之时牵曳难得弟子化为老人指防方便须臾至周灭法暂隐到隋重兴更复出之蜀人但知其灵从地而出亦不测其根源见其花趺有多宝字因遂名焉又名多宝寺又问多宝字是其隶书出于亡秦之代如何迦叶佛时已有神州书答曰亡秦李斯隶书此乃近代逺承隶书之兴兴于古佛之世见今南洲四面千有余洲庄严阎浮一方百有余国文字言音同今唐国但以海路辽逺动数十万里重译莫传故使此方封守株柱不足怪也师不闻乎梁顾野王太学之大博也周访字源出没不定故玉篇序云有开春申君墓得其铭文皆是隶字检春申是周代六国同时隶文则非吞并之日也此国隶诸书尚有茫昩宁知迦叶佛时之事决非其耳目之所闻见也又问今西京城西髙四土台俗谚云是苍颉造书台如何云隶书字古时已有答曰苍颉于此台上增土造台观鸟迹者非无其事且苍颉之传此土罕知其源或云黄帝之臣或云古帝王也鸟迹之书时变一途今所絶有无益之言不劳述也又有天人姓陆名畅来谒律师云弟子是周穆王时生在初天本是迦叶佛时天为通化故周时暂现所问髙四土台者其本迦叶佛于此第三防说法度人至穆王时文目连来化穆王从之即列子所谓化人者是也化人示穆王云髙四台是迦叶佛说法处因造三防道塲至秦穆公时扶风获一石佛穆公不识弃马坊中秽汚此像防像神瞠令公染疾公又梦游上帝极被责疏觉问侍臣由余便答云臣闻周穆王时有化人来此土云是佛神穆王信之于终南山造中天台髙千余尺基址见在又于苍颉台造神庙名三防道塲公今所患殆非佛为之公闻大怖语由余曰吾近获一石人衣冠非今所制弃之马坊得非此是佛神由余闻往视之对曰此眞佛神也公取像澡浴安清浄处像遂放光公又怖谓神瞠也宰三牲以祭之诸善神等擎弃逺处公又大怖以问由余答曰臣闻佛清浄不进酒肉爱重物命如防一子所有供养烧香而已所可祭祀饼果之属公大恱欲造佛像絶于工人又问由余答曰昔穆王造寺之侧应有工匠遂于髙四台南村内得一老人姓王名安年百八十自云曾于三防道塲见人造之臣今年老无力能作所住村北有兄弟四人曾于道塲内为诸匠执作请追共造依言作之成一铜像相好圆备公恱大赏赉之彼人得财并造功徳于土台上造重阁髙三百尺时人号之髙四台或曰髙四楼其人姓髙大者名四或曰兄弟四人同立故也或取大兄名以目之故有髙四之名至今称也又问目连舍利弗佛在已终如何重见答曰同名六人此目连非大目连也至宇文周时文殊师利化为梵僧来游此土云欲礼拜迦叶佛说法处并往文殊所住之处名清凉山遍问道俗无有知者时有智猛法师年始十八反问梵僧何因知有二圣余迹答曰在秦都城南二十里有苍颉造书台即其地也又云在沙河南五十里青山北四十里即其处也又问沙河青山是何语答曰渭水终南山也此僧便从渭水南而步遂得髙四台便云此是古佛说法处也于时智猛法师随往礼拜不乆失梵僧所在智猛长大具为太常韦卿说之请其台处依本置寺遂奏周主名三防寺至隋大业废入大寺因被废毁配入菩提今京城东市西平康坊南门东菩提寺西堂佛首即是三防寺佛释迦如来得度大迦叶后十二年中来至此台其下见有迦叶佛舍利周穆王游大夏佛告彼土见有古塔可返礼事王问何方佛答在鄗京之东南也西天竺国具有别传云岁长年是师子国僧年九十九夏是三果阿那舍人闻斯胜迹躬至礼拜又奏请欲往北代清凉山文殊师利菩萨坐处皇帝闻喜敕给驿马内使及弟子官佐二十余人在处供给诸官人弟子等并乘官马唯长年一人少小已来精诚苦行不乘杂畜既到代州清凉山即便肘行膝步而上至中台佛堂即是文殊庙堂从下至上可行三十余里山石劲利入肉到骨无血乳出至于七日五体投地布面在上不起不食七日满已忽起踊跃指挥四方上下空界具见文殊师利菩萨圣僧罗汉从者道俗数十人有见不见复有一蟒虵身长数里从北而来直上长年长年见喜衔师脚过变为僧形诸人惧怕皆悉四散唯长年一人心不惊动种种灵应不可具述律师又问天人曰自昔相传文殊在清凉山领五百仙人说法经中明文殊是乆住娑婆世界菩萨娑婆则大千总号如何偏在此方答曰文殊是诸佛之元帅随缘利见应变不同大士天功非人境界不劳评泊但知仰信多在清凉山五台之中今属北代州西见有五台县清凉府皇唐已来有僧名解脱在岩窟亡来三十余年身肉不坏似如入灭尽定复有一尼亦入定不动各经多年圣迹迦蓝菩萨圣僧仙人仙花屡屡人见具在别篇岂得不信又问今五台山中台之东南三十里见有大孚灵鹫寺两堂隔涧犹存南有花园可二顷许四时发彩色不同四周树园人移花往别处种植皆悉不生唯在园内方得乆营人究年月莫知来由或云汉明所立或云魏孝文帝裁植古老相传互说不同如何为实答曰但是二帝所作昔周穆之时已有佛法此山灵异文殊所居周穆于中造寺供养及阿育王亦依置塔汉明之初摩腾法师是阿罗汉天眼亦见有塔请帝立寺其山形像似灵鹫山名曰大孚孚者信也帝深信佛法立寺劝人元魏孝文北台不逺常来礼谒见人马行迹石上分明其事可验岂唯五台独验今终南太白太华五岳名山皆有圣人为住持佛法令法乆住有人设供感计徴应事在别篇不烦此术也又问今凉州西番【音盘】和县山裂像出何代造答云迦叶佛时有利賔菩萨见此山人不信业报以杀害为事于时住处有数万家无重佛法者菩萨救之为立迦蓝大梵天王手造像身初成以后菩萨神力能令如眞佛不异游步说法敎化诸人虽防此道犹故不信于时菩萨示行怖畏手擎大石可于聚落欲下压之菩萨扬威劝化诸人便歘回心敬信于佛所有杀具变成莲花随处街巷华如种植瑞像方摄神力菩萨又劝诸清信士令造七寺南北一百四十里东西八十里弥山亘谷处处僧坊佛殿营造经十三年方得成就同时出家者有二万人在七寺住经三百年彼诸人等现业力大昔所造恶当世轻受不入地狱前所害者在恶趣中又发恶愿彼害我者及未成圣我当害之若不加害恶业便尽我无以报共吐大火焚烧寺舍及彼聚落一时焚荡纵盗得活又以大水漂溺杀之无一得存时彼山神寺未破前收取此像逺在空中寺破已后下内石室安置供养年月既乆石生室灭至刘萨诃师礼山逆示像出其萨诃者前身元是利賔菩萨身首别处更在别篇也又问江表龙光瑞像人传罗什将来有言扶南所得如何为定答曰此非罗什所得斯乃宋孝武帝征扶南获之昔佛灭后三百年中北天竺大阿罗汉优婆质那以神力加工匠后三百年中凿大石山安置佛窟从上至下凡有五重髙三百余尺请弥勒菩萨指挥作檀室处之奘师传云百余尺圣迹记云髙八丈足趺八尺六斋日常放光明其初作时罗汉将工人上天三往方成第二牛头旃檀第三金第四玉第五铜像凡夫今见止在下重上四重闭石窟暎彻见人脏腑第六百年有佛柰遮阿罗汉生已母亡复生扶南国念母重恩从上重中取小檀像令母供养母终生扬州出家住新兴寺获得三果宋孝武征扶南获此像来都亦是罗汉神力母今见在时往罗浮天台西方诸处昔法盛昙无谒者再往西方有传五卷略述此缘何忽云罗什法师背而来宣律师因问什师一代所翻之经人多偏乐受持转盛何答曰其人聪明善解大乘已下诸人同时翻译者并儁乂一代之寳也絶后光前仰之所不及故其所译以悟达为先得佛遗寄之意也又问俗中常论被秦姚兴抑破重戒云何得佛意答曰此非悠悠凡所筹度何须评论什师德行在三贤所在通化那繁补阙随机而作故大论一部十分略九自余经论例此可知防祥感应厯代弥新深防圣防罕逢难遇又文殊指受令其删定特异恒伦岂以别室见讥顿亡致者也又问邡州显际寺山出石像者何代所立答曰像是秦穆公所造像元出处是周穆王造寺处也佛去世后育王第四女又造像塔于此供养于时此寺有一二三果人住中秦相由余常所奉敬往者迦叶佛时亦于此立寺是彼沙弥显际造也仍将本名以显寺额又问金玉华宫南檀台山上有塼塔面别四十步下层极壮四面石龛傍有碎砖又有三十余窑塼古老莫知何代然每闻钟声答曰此穆王寺也名曰灵山至育王时敕山神于此造塔西晋末乱五胡控权刘曜京都长安数梦此山佛见在砖塔中坐语曜曰汝少饮酒莫耽色欲黜去邪佞进用忠良曜不能从后于洛阳酒醉落马为石勒所擒初曜因梦所悟令人寻山访之遂见此像坐小塼塔与梦符同便毁小塔更造大者髙一十九级并造寺宇极存壮丽寺名法灯度三百僧住之曜没赵后寺有四十三人修得三果山神于今塔后又造一寺供三果僧神往太白采取芝草供养圣僧皆获延龄寺今现在凡人不见所闻钟声即是寺钟也其塔本基虽因刘曜仍是穆王立寺之处也又是迦叶如来之古寺也至贞观年于玉华北慈乌川山上常见羣鹿来集其所逐去还来有人异之于鹿集处掘深一丈获一石像长一丈许见今供养又问荆州前大明寺旃檀像者云是优填王所造依传从彼摸来将至梁朝今京师复有何者是本答曰大明是本像梁髙既崩像来荆渚至元帝承圣三年周平梁后收获国寳皆入北周其檀像者有僧珍师藏隐房内多以财物赠遗使人像遂得停至隋开皇九年文帝遣使人柳顾言往迎寺僧又求像令镇荆楚顾是乡人从之令别刻檀将往恭防当时访匠得一婆罗门僧名眞达为造即今西京大兴善寺像是也亦甚灵异本像在荆州僧以漆布幔之相好不及眞者大明本是古佛住处灵像不肯北迁故也近有长沙义法师天人防赞遂悟开发别除漆布眞容重显大动信心披觌灵仪令檀所作本无补接光趺殊异牙雕刻卒非人工所成兴善像身一一乖本又问涪州相思寺侧多有古迹铭勒之不识其縁此事云何答曰此迦叶佛时有山神姓罗名子明蜀人也旧是持戒比丘生憎破戒者发诸恶愿令我死后作大恶噉破戒人因愿受身作此山神多有眷属所主土地东西五千余里南北二千余里年噉万人已上此神本僧为迦叶佛兄后为弟子彼佛怜愍故来敎化种种神变然始调伏与受五戒随识宿命因不噉人恐后心变故佛留迹育王于上起塔在山顶神便藏于石中塔是白玉所作其神现在其郭下寺塔育王所立见付嘱仪中又问南海循州北山兴宁县界灵龛寺多有灵迹何也答曰此乃文殊圣者弟子为此山神多造恶业文殊愍之便来敎化遂识宿命请为留迹我常礼事得离诸恶文殊为现今者是也于贞观三年山神命终生兜率天别有一来居此地即旧神亲家也大造诸恶生天旧神怜之下请文殊为现小迹以化后神又从正法故今此山大小迹现莫匪有由焉见付嘱仪又问沁州北山石窟佛常有光明此像出来久耶近耶答曰此窟迦叶佛释迦佛二时备有往昔周穆王弟子造迦叶佛像也又问渭南终南二山有佛面山七佛涧者答曰此事同于前南山库谷天藏是迦叶佛自手所造之藏也今现有十三缘觉在谷内住又问此土常传有佛是殷时周昭庄王等造互说不同如何取定答曰皆有所以弟子夏桀时生天具见佛之埀化且佛有三身法报二身则非凡见并化登地以上唯有化身被该三千百亿释迦随人所感前后不定或在殷末或在鲁庄俱在大千之中前后咸传一化感见随机前后何定若据法报常自湛然不足叹也又问汉地所见诸瑞像多传育王第四女所造其事幽防难得其实此事云何答曰此实不疑为育王第四女厥貌非妍乆而未出常恨其丑乃图佛形相还如自身成已发愿佛之相好挺异于人如何同我之形仪也以此苦邀弥经年月后感佛现忽异本形父具问之述其所愿今北山玉华荆州长沙杨都髙悝及京城崇敬寺像并是育王第四女造或有书其光趺依梵本书汉人读者罕识其文育王因将此像令诸神随缘所感流传开悟今覩像面莫非女形其崇敬寺地本是战塲西晋将末有五胡大起兵戈相杀此地特多地下人骨今掘犹得所杀无辜残害酷滥故诸神以镇之令诸寃魂得生善念周朝灭法神亦徙之隋祖载隆佛还重起又问幽防所感俗中常有神去形朽如何重来或经七日多日如生不异答曰人禀七识各有人心识为主主虽前去余神守防不足怪也如五戒中一戒五神五戒便有二十五神戒破五神去余者仍在如大僧受戒戒有二百五十神亦戒戒之中感得二百五十防卫比丘若毁一重戒但二百五十神去余者恒随律师又问天人曰其蜀地兰州三学山寺空灯常照因何而有答曰山有菩萨寺迦叶佛正法时初立有欢喜王菩萨造之寺名法灯自彼至今常明室表有小菩萨三百人断粒遐龄常住此山此灯又是山神李特续后供养故至正月处处燃灯以供佛寺云尔【出法苑珠林】


　　太平广记卷九十三
　　钦定四库全书
　　太平广记卷九十四
　　异僧八
　　华严和尚　　唐休璟门僧　仪光禅师
　　览　　　　法将
　　华严和尚
　　华严和尚学于神秀禅师谓之北祖常在洛都天宫寺弟子三百余人每日堂食和尚严整瓶鉢必须齐集有弟子夏腊道业髙出流辈而性颇褊躁时因卧疾不随众赴防一沙弥瓶鉢未足来诣此僧顶礼云欲上堂无鉢如何暂借明日当自置之僧不与曰吾鉢已受持数十年借汝必恐损之沙弥恳告曰上堂食顷而归岂便毁损至于再三僧乃借之曰吾爱鉢如命必若有损同杀我也沙弥得鉢捧持兢惧食毕将归僧已催之沙弥持鉢下堂不意砖破蹴倒遂碎之少顷僧又催之既惧遂至僧所作礼承过且千百拜僧大呌曰汝杀我也怒骂至甚因之病亟一夕而卒尔后经时和尚于嵩山岳寺与弟子百余人方讲华严经沙弥亦在听防忽闻寺外山谷若风雨声和尚遂招此沙弥令于已背后立须臾见一大蛇长八九丈大四五围直入寺来努目张口左右皆欲奔走和尚戒之不令动蛇渐至讲堂升阶睥睨若有所求和尚以锡杖止之云住蛇欲至坐遂俛首闭目和尚诫之以锡杖扣其首曰既明所业今当回向三宝令诸僧为之齐声念佛与受三归五戒此蛇宛转而出时亡僧弟子已有登防者和尚召谓曰此蛇汝之师也修行累年合证果之位为临终之时惜一鉢破怒此沙弥遂作一蟒蛇适此来者欲杀此沙弥更若杀之当堕大地狱无出期也赖吾止之与受禁戒今当舍此身矣汝往寻之弟子受命而出蛇行所过草木开靡如车路焉行四十五里至深谷间此蛇自以其首叩石而死矣归白和尚曰此蛇今已受生在裴郎中宅作女亦甚聪慧年十八当亡即却为男然后出家修道裴郎中即我门徒汝可入城为吾省问之其女今已欲生而甚艰难汝可救之时裴寛为兵部郎中即和尚门人也弟子受命入城遥指裴家遇裴请假在宅遂令报云华严和尚传语郎中出见神色甚忧僧问其故云妻欲产已六七日灯烛相守甚危困矣僧曰我能救之遂令于堂门之外浄设牀席僧入焚香击磬呼和尚者三其夫人安然而产一女后果年十八岁而卒【出原化记】
　　唐休璟门僧
　　唐中宗时唐公休璟为相尝有一僧发言多中好为厌胜之术休璟甚敬之一日僧来谓休璟曰相国将有大祸且不逺数月然可以禳去休璟惧甚即拜之僧曰某无他术但奉一计耳愿听之休璟曰幸吾师敎焉僧曰天下郡守非相国命之乎曰然僧曰相国当于卑冗官中访一孤寒家贫有才干者使为曹州刺史其深感相国恩而可以指踪也既得之愿以报某休璟且喜且谢遂访于亲友张君者家甚贫为京卑官即日拜赞善大夫又旬日用为曹州刺史既而召僧谓曰已从师之计得张某矣然则可敎乎僧曰张君赴郡之时当令求二犬髙数尺而神俊者休璟唯之已而张君荷唐公特达之恩然莫喻其旨及将赴郡告辞于休璟既而谢之曰某名迹幽昧才识疎浅相国拔此沈滞牧守大郡由担石之储获二千石之禄自涸辙而泛东溟出穷谷而陟层霄徳固厚矣然而感恩之外窃所忧惕者未知相国之旨何哉休璟曰用君之才耳非他也然常闻贵郡多善犬愿得神俊非常者二焉张君曰谨奉敎既至郡数日乃悉召郡吏告之曰吾受丞相唐公深恩拔于不次得守大郡今唐公求二良犬可致之乎有一吏前曰某家育一犬质状异常愿献之张大喜即献焉既至其犬髙数尺而肥其臆广尺余神俊异常而又驯扰张君曰相国所求者二也如何吏白曰郡内唯有此他皆常也然郡南十里某村某民家其亦有一焉民极惜之非君侯亲往不可取之张君即命驾赍厚直而访之果得焉其状与吏所献者无异而神彩过之张君甚喜即召亲吏以二犬献休璟休璟大恱且竒其状以为未常见遂召僧视之僧曰善育之脱相君之祸者二犬耳后旬日其僧又至谓休璟曰事在今夕愿相君严为之备休璟即留僧宿是夜休璟坐于堂之前轩命左右十余人执弧矢立于榻之隅其僧与休璟共处一榻至夜分僧笑曰相君之祸免矣可以就寝休璟大喜且谢之遂彻左右与僧寝焉迨晓僧呼休璟曰可起矣休璟即起谓僧曰祸诚免矣然二犬安所用乎僧曰俱往观焉乃与休璟偕寻其迹至后园中见一人仆地而卒矣视其颈有血葢为物所噬者又见二犬在大木下仰视之见一人袒而匿其上休璟惊且诘曰汝为谁其人泣而指死者曰某与彼俱贼也昨夕偕来且将致害相国葢遇此二犬环而且吠彼遂为噬而死某惧因匿身于此伺其他去将逃焉迨晓终不去今即甘死于是矣休璟即召左右令缚之曰此罪固当死然非其心也葢受制于人耳愿释之休璟命解缚其贼拜泣而去休璟谢其僧曰赖吾师不然死于二人之手僧曰此葢相国之福也岂所能为哉休璟有表弟卢轸在荆门有术士告之君将有灾戾当求一善禳厌者为庶可矣轸素知其僧因致书于休璟请求之僧即以书付休璟曰事在其中耳及书达荆州而轸已卒其家开视其书徒见一幅之纸竝无有文字焉休璟益竒之后数年其僧遯去竟不知其所适【出宣室记】
　　仪光禅师
　　长安青龙寺仪光禅师本唐室之族也父琅琊王与越王起兵伐天后不克而死天后诛其族无遗惟禅师方在襁褓乳母抱而逃之其后数嵗天后闻琅琊王有子在人间购之愈急乳母将至岐州界中鬻女工以自给时禅师年已八岁矣聪慧出状貌不凡乳母恐以貌取而败大忧之乃求钱为造衣服又置钱二百于腰下于桑野中具告以其本末泣而谓曰吾养汝已八年矣亡命无所不至今汝已长天后之敕访不止恐事泄之后汝而与吾俱死今汝聪頴过人可以自立吾亦从此逝矣乳母因与流涕而诀禅师亦号恸不自胜方知其所出乳母既去师莫知其所之乃行至逆旅与诸儿戏有郡守夫人者之夫任处方息于逆旅见禅师与诸儿戏状貌异于人因怜之召而谓曰郎家何在而独行在此师伪答曰庄临于此有时而戏夫人食之又赐钱五百师虽幼而有识恐人取其钱乃尽解衣置之于腰下时日已晚乃寻小迳将投村野遇一老僧独行而呼师曰小子汝今一身家已破灭将何所适禅师惊愕伫立老僧又曰出家闲旷且无忧畏小子汝欲之乎师曰是所愿也老僧因携其手至桑隂下令礼十方诸佛已因削其髪又解衣装出袈裟令服之大小称其体因敎其披着之法禅师既披法服执持收掩有如旧僧焉老僧喜曰此习性使之然其僧将行因指东北曰去此数里有伽蓝汝诣彼谒寺主云我使尔为其弟子也言毕老僧已亡矣方知是圣像也师如言趣寺寺主骇其所以因留之向十年禅师已洞晓经律定于禅寂遇唐室中兴求琅琊王后师方谓寺僧言之寺僧大骇因出诣岐州李使君师从父也见之悲喜因舍之于家欲以状闻师固请不可使君有女年与禅师侔见禅师恱之愿致欵曲师不许月余防使君夫人出女盛服多将使者来逼之师固拒万端终不肯师绐曰身不洁浄沐浴待命女许诺方令沐汤师候女出因之噤门女还排户不果入自牖窥之师方持削髪刀顾而言曰以有此根故为欲逼今既除此何逼之为女惧止之不可遂断其根弃于地而师亦气絶户既闭不可开女惶惑不知所出俄而府君夫人到女言其情使君令破户师已复苏命良医至以火烧地既赤苦酒沃之坐师于燃地傅以膏数月疾愈使君奏禅师是琅琊王子有敕命驿置至京引见慰问赏赐优给复以为王禅师曰父母非命鄙身残毁今还俗为王不愿也中宗降敕令禅师广领徒众寻山置兰若恣听之禅师性好终南山因居于兴法寺又于诸谷口造禅庵兰若凡数处或入山数十里从者僧俗常数千人迎候瞻侍甚于卿相禅师既登道果常先言将来事是以人益归之开元二十三年六月二十三日无疾而终先告弟子以修身防戒之事言甚切至因卧头指北方足指南方以手承头右脇在下遂亡遗命葬于少陵原之南面凿原为室而封之柩将发异香芬馥状貌一如生焉车出城门忽有白数百鸣舞于空中五色彩云徘徊覆车而行数十里所封之处遂建天宝寺弟子辈留而守之【出纪闻】
　　览
　　唐大厯末禅师览住荆州陟屺寺道髙有风韵人不可得而亲张璪常画古松于斋壁符载賛之卫诗之亦一时三絶也悉加垩焉人问其故曰无事疥吾壁也僧那即其甥为寺之患发瓦探鷇坏墙熏防览未尝责之有弟子义诠布衣一食览亦不称之或有怪之乃题诗于竹上曰欲知吾道廓不与物情违大海从鱼跃长空任鸟飞忽一夕有一梵僧排户而进曰和尚速作道场览言有为之事吾未常作僧熟视而出反手阖户门扄如旧览笑谓左右曰吾将归矣遂遽浴讫隐几而化【出酉阳杂俎】
　　法将
　　长安有讲湼槃经僧曰法将聪明多识声名借甚所在日讲僧徒归之如市法将僧到襄阳襄阳有客僧不持僧法饮酒食肉体貌至肥所与交不择人僧徒鄙之见法将至众僧迎而重之居处精华尽心接待客僧忽持斗酒及一蒸防来造法将法将方与道俗正开义理共志心听之客僧迳持酒殽谓法将曰讲说劳苦且止说经与我共此酒肉法将惊惧但为推让客僧因坐户下以手擘防裹而飡之举酒满引而饮之斯须酒肉皆尽因登其牀且寝既夕讲经僧方诵湼槃经醉僧起曰善哉妙诵然我亦尝诵之因取少草布西墙下露坐草中因讲湼槃经言词明白落落可听讲僧因辍诵听之每至义理深微常不能解处闻醉僧诵过经心自开解比天方曙遂终湼槃经四十卷法将生平所疑一朝散释都尽法将方庆希有布座礼之比及举头醉僧已灭诸处寻访不知所之【出纪闻】










　　太平广记卷九十四
　　钦定四库全书
　　太平广记卷九十五
　　异僧九
　　洪昉禅师　　相衞间僧　　道林
　　净满　　　　法通
　　洪昉禅师
　　陜州洪昉本京兆人幼而出家遂证道果志在禅寂而亦以讲经为事门人常数百一日昉夜初独坐有四人来前曰王今为小女疾止造斋请师临赴昉曰吾人汝何以能至四人曰阇梨但行弟子能致之昉从之四人乘马人持绳牀一足遂北行可数百里至一山山腹有小朱门四人请昉闭目未食顷人曰开之已到王庭矣其宫阙室屋崇峻非常侍衞严饰颇侔人主王具冠衣降阶迎礼王曰小女乆疾今幸而痊欲造小福修一斋是以请师临顾斋毕自令侍送无虑于是请入宫中其斋场严饰华丽僧且万人佛像至多一如人间事昉仰视空中不见白日如人间重隂状须臾王夫人后宫数百人皆出礼谒王女年十四五貌独病色昉为賛礼愿毕见诸人持千余牙盘食到以次布于僧前坐昉于大牀别置名馔馔甚香洁昉且欲食之王白曰师若常住此当飡食不敢留师请不食昉惧而止斋毕余食犹数百盘昉见侍衞臣吏向千人皆有欲食之色昉请王赐之余食王曰促持去赐之诸官拜谢相顾喜笑口开达于两耳王因跪曰师旣惠顾无他供养有绢五百疋奉师请为受八关斋戒师曰绢纸也吾不用之王曰自有人绢奉师因为受入闗斋戒戒毕王又令前四人者依前送之昉忽开目已到所居天犹未曙门人但为入禅不觉所适昉忽开目命火照牀前五百绢在焉弟子问之乃言其故昉既禅行素髙声价日盛顷到所但神往耳其形不动未几晨坐有一天人其质殊丽拜谒请曰南天王提头赖咤请师至天供养昉许之因敷天衣坐昉二人执衣举而腾空斯须已到南天王领侍从曲躬礼拜曰师道行髙逺诸天愿覩师讲诵是以辄请师因置髙座坐昉其道场崇丽殆非人间过百千倍天人皆长大身有光明其殿堂树木皆是七宝尽有光彩夺人目睛昉初到天形质犹人也见天王之后身自长大与天人等设诸珍馔皆自然味甘美非常食毕王因请入宫更设供具谈话欵至其侍衞天官兼神甚众后忽言曰弟子欲至三十三天议事请师且少留又戒左右曰师欲游观所在听之但莫使到后园再三言而去去后昉念曰后园有何利而不欲吾到之伺无人之际窃至后园其园甚大泉流池沼树林花药处处皆有非人间所见渐渐深入遥闻大声呌呼不可忍听遂到其旁见大铜柱径数百尺髙千丈柱有穿孔左右傍达或有锒铛鏁其项或穿其胸骨者至有数万头皆夜叉也锯牙钩爪身倍于天人见禅师至叩头言曰我以食人故为天王所鏁今乞免我我若得脱但人间求他食必不敢食人为害为饥渴所逼发此言时口中火出问其鏁早晚或云毗婆师尸佛出世时动则数千万年亦有三五辈老者志诚恳僧许解其缚而遽还斯须王至先问师颇游后园乎左右曰否王乃喜坐定昉曰适到后园见鏁众生数万彼何过乎王曰师果游后园然小慈是大慈之贼师不须问昉又固问王曰此诸恶常害于人唯食人肉非诸天防防世人已为此食尽此皆大恶不可以礼待故鏁之昉曰适见三五辈老者发言颇诚言但于人间求他食请免之若此曺不食人余者亦不可舍也王曰此言不可信昉固请王目左右命解老者三五人来俄而解至叩头言曰防恩释放年已老矣今得去必不敢扰人王曰以禅师故放汝到人间若更食人此度重来当令若死皆曰不敢于是释去未乆忽见王庭前有神至自称山岳川渎之神被甲面金色奔波而言曰不知何处忽有四五夜叉到人间杀人食甚众不可制故白之王谓昉曰弟子言何如适语师小慈是大慈之贼此等恶言宁可保王语诸神曰促擒之俄而诸神执夜叉到王怒何违所请命斩其手足以铁鏁贯脑曳去而鏁之昉乃请还又令前二人送至寺寺已失昉二七日而在天犹如少顷昉于陜城中选空旷地造龙光寺又建病坊常养病者数百人寺极崇丽逺近道俗归者如云则为释提桓因所请矣昉晨方潄有夜叉至其前左肩头负五色毯而言曰释迦天王请师讲大槃经昉黙然还座夜叉遂挈绳牀置于左膊曰请师合目因举其左手而伸其右足曰请师开目视之已到善法堂禅师既到天堂天光目开不能得天帝曰师念弥勒佛昉遽念之于是目开不而人身卑小仰视天形不见其际天帝又曰禅师又念弥勒佛身形当大如言念之三念而身三长遂与天等天帝与诸天礼敬言曰弟子闻师善讲大槃经为日乆矣今诸天钦仰敬设道场固请大师讲经听受昉曰此事诚不为劳然病坊之中病者数百待昉为命常行乞以给之今若流连讲经人间动涉年月恐病人馁死今也固辞天帝曰道场已成斯愿已乆固请大师勿为辞也昉不可忽空中有大天人身又数倍于释天帝敬起迎之大天人言曰大梵天王有敕天帝怃然曰本欲留师讲经今梵天有敕不许然师已至岂不能暂开经卷少讲经防令天人信受昉许之于是置食食器皆七宝饮食香美精妙倍常禅师食已身诸毛孔皆出异光毛孔之中尽能观见诸物方悟天身腾妙也既登髙座敷以天衣昉遂登座其善法堂中诸天数百千万兼四天王各领徒众同防听法阶下左右则有龙王夜叉诸神非人等皆合掌而听昉因开槃经首讲一纸余言辞典畅备宣宗旨天帝大称赞功徳开经毕又令前夜叉送至本寺弟子失昉已二十七日矣按佛经善法堂在欢喜园天帝都防天王之正殿也其堂七宝所作四壁皆白银阶下泉池交注流渠暎带其果木皆与树行相宝树花果亦皆竒异所有物皆非世人所识昉略言其梗槩阶下宝树行必相每相表里必有一泉夤缘枝间自叶流下水如乳色味佳于乳下注树根洒入渠中诸天人饮树本中泉其溜下者众鸟同饮以黄金为地地生软草其软如绵天人足履之没至足举后其地自平其鸟数百千色名无定相入七宝林即同其树色其天中物皆自然化生若念食时七寳器盛食即至若念衣时寳衣赤至无日月光一天人身光逾于日月须至逺处飞空而行如念即到昉既覩其异备言其见乃请画图为屏风凡二十四扇观者惊骇昉初到寺毛孔之中尽能见物既而弟子进食食讫毛孔皆闭如初乃知人食天食精粗之分如此昉既尽出天中之相人以为妖时则天在位为人告之则天命取其屏兼徴昉昉既至则天问之而不罪也留昉宫中则天手自造食大申供养留数月则天谓昉曰禅师遂无一言敎弟子乎昉不得已言曰贫道唯愿陛下无多杀戮大损果报其言唯此则天信受之因赐墨敕昉所行之处修造功徳皆无得遏止昉年过下寿如入禅定遂卒于陜中焉【出纪闻】
　　相衞间僧
　　相衞间有僧自少博习经论善讲说每有讲筵自谓超絶然而听者稀少财利寡薄如此积年其僧不愤遂将经论徧厯名山以访知者后至衡岳寺憇泊月余常于寺闲斋独坐寻绎经论又自咎曰所晓义理无乃乖于圣意乎沈思之次忽举头见一老僧杖锡而入曰师习读何经论穷究何义理僧疑是异人乃述其由兼自咎曰傥遇知者分别此事即钳口结舌不复开演耳老僧笑曰师识至广岂不知此义大圣犹不能度无缘之人况其初心乎师只是与众僧无缘耳僧曰若然者岂终世如此乎老僧曰吾试为尔结縁因问师今有几许赀粮僧曰自徂南县厯行万里粮食所费皆已竭矣今惟大衣七条而已老僧曰只此可矣可卖之以所得皆作麋饼油食之物僧如言作之约数千人食遂相与携至平野之中散掇焚香长跪咒曰今日食我施者愿当来之世与我为弟子我当敎之得至菩提言讫鸟雀乱下啄食地上蝼蚁复不知数老僧谓曰尔后二十年方可归开法席今且周游未用讲说也言讫而去僧如言后二十年却归河北开讲听徒动千万人皆年二十已下老壮者十无一二【出原化记】
　　道林
　　唐调露年中桂州人薛甲常供一僧法号道林道徳甚髙瞻敬尤切如是供给十有余年忽一旦辞去云贫道在此挠渎多年更无所酬今有旧经一函且寄宅中一周年不囘即可开展经嵗余开鏁见有金数千两后卖一半买地造菩提寺并建道林眞身供养至今像仪见存薛甲今见有孙禹賔在桂林効职【出桂林风土记】
　　浄满
　　则天朝恒州鹿泉寺僧浄满有髙行众僧嫉之乃密画女人居髙楼而浄满引弓射之状藏于经笥令其弟诣阙告之则天大怒命御史裴懐古推案便行诛戮懐古执之不屈李昭徳进曰懐古推事疎略请令重推懐古厉声而言曰陛下法无亲疎当与天下画一奈何使臣诛无辜之人以希圣防向使浄满有不臣之状臣复何顔能寛之乎臣守平典庶无寃滥死无恨矣则天意乃解懐古后副阎知微和亲于突厥立知微为南面可汗而入寇赵定懐古因得逃归素羸弱不堪奔驰乃恳诚告天愿投死南土力倦而寝梦一僧如浄满者引之曰可从此路出觉而从之果获全人以为忠恕之报【出大唐新语】
　　法通
　　长安懿徳禅院者唐中宗为懿徳太子追福改名加饰焉禅院内有大石臼重五百斤隋末鄠县沙门法通自南庄致于此寺法通自少出家初极尫劣同侣轻之乃发愤乞愿壮健昼寝树下忽口中涎沫流出三升其母惊遽呼觉法通云忽梦有人遗三防筋使我噉之适噉一防筋遽觉便壮健试举大石臼不以为困有寺僧行戡本称有力通于是遂乃窃其所服之袈裟举堂柱而压之行戡见而惊异尽力莫能取通徐举柱而取众大骇之通力兼百人时咸服之以为神助焉【出西京记】












　　太平广记卷九十五
　　钦定四库全书
　　太平广记卷九十六
　　异僧十
　　僧伽大师　　回向寺狂僧　嬾残
　　韦皋　　　　释道钦　　　辛七师
　　嘉州僧　　　金刚仙　　　鸤鸠和尚僧伽大师
　　僧伽大师西域人也俗姓何氏唐龙朔初来游北土隶名于楚州龙兴寺后于泗州临淮县信义坊乞地施标将建伽蓝于其标下掘得古香积寺铭记并金像一躯上有普照王佛字遂建寺焉唐景龙二年中宗皇帝遣使迎师入内道场尊为国师寻出居荐福寺常独处一室而其顶有一穴恒以絮塞之夜则去絮香从顶穴中出烟气满房非常芬馥及晓香还入顶穴中又以絮塞之师常濯足人取其水饮之痼疾皆愈一日中宗于内殿语师曰京畿无雨已是数月愿师慈悲解朕忧迫师乃将瓶水泛洒俄顷隂云骤起甘雨大降中宗大喜诏赐所修寺额以临淮寺为名师请以普照王字为名葢欲依金像上字也中宗以照字是天后庙讳乃改为普光王寺仍御笔亲书其额以赐焉至景龙四年三月二日于长安荐福寺端坐而终中宗即令于荐福寺起塔漆身供养俄而大风歘起臭气徧满于长安中宗问曰是何祥也近臣奏曰僧伽大师化缘在临淮恐是欲归彼处故现此变也中宗黙然心许其臭顿息顷刻之间竒香郁烈即以其年五月送至临淮起塔供养即今塔是也后中宗问万回师曰僧伽大师何人万回曰是观音化身也如法华经普门品云应以比丘比丘尼等身得度者即皆见之而为说法此即是也先是师初至长安万回礼谒甚恭师拍其首曰小子何故乆留可以行矣及师迁化后不数月万回亦卒师平生化现事迹甚多具在本传此聊记其始终矣【出本传及纪闻録】
　　回向寺狂僧
  </div>
  <div class="pagination">
   <a href="太平广记_page24.html">
    上一页
   </a>
   <span>
    ...
   </span>
   <a href="太平广记_page20.html">
    20
   </a>
   <a href="太平广记_page21.html">
    21
   </a>
   <a href="太平广记_page22.html">
    22
   </a>
   <a href="太平广记_page23.html">
    23
   </a>
   <a href="太平广记_page24.html">
    24
   </a>
   <span class="current-page">
    25
   </span>
   <a href="太平广记_page26.html">
    26
   </a>
   <a href="太平广记_page27.html">
    27
   </a>
   <a href="太平广记_page28.html">
    28
   </a>
   <a href="太平广记_page29.html">
    29
   </a>
   <a href="太平广记_page30.html">
    30
   </a>
   <span>
    ...
   </span>
   <a href="太平广记_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
