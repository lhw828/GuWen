<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 87 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 87 页/共 368 页</h1>
    <div class="content">第八节  伯撒衣达救瞽	
第九节  预言受难复活	
第十节  大博尔山显圣容	
第十一节  下山驱魔再言受难复活	
第十二节  鱼口取钱完税	
第十三节  抱孩论谦	
第十四节  论赦人罪债	
第十五节  撒麻利亚愈十癞	
第十六节  难期未至反化捕者	
第十七节  反难异端赦罪妇	
第十八节  自证真主	
第十九节  有罪者为之役	
第二十节  胎瞽得明证主	
第二十一节  牧羊喻	
 
万日略经说
造物主圣教，有古经，有新经。古经乃天主未降生启示先圣，令传溥世，即以将降生事旨豫详其中。新经乃天主降生后，宗徒与并时圣人纪录者。中云万日略（译言好报福音。）经，即四圣纪吾主耶稣降生，在世三十三年，救世赎人，以至升天，行事垂训之实，诚开天路之宝信经也。此经出于天主，录于四圣，及后诸教宗，与圣教公会准定，明示普天下，尊信为天主真典者也。或问：“命出天主，奚必待人准定。”曰：“天主降诰于人，犹人主出令于民；古圣纪录其命，犹臣工书敕；教宗准定乃行，犹敕命需符玺也。但其所以行，岂笔札符玺之力哉？亦由主上之权，而笔札符玺，不过一为证据，勿致讹传谬信云耳。然四圣所纪，更令古今一切人尊信者，言言质实，略无粉饰。其所本无，固毫不夸诩以炫俗。即其中有超绝事理，非人情所以遽信者，亦尽明书，不敢委脱以阿众。又或有不尊圣教，与夫门徒过差，似令人闻而摇其信者，亦据事直书，不敢隐讳，以避耳目。其所以然者，盖种种所纪，其中妙义，虽非一时俗眼所能尽明，然细绎其旨，皆砭世之金针，训人之大道也。”或曰：“万日略既为天主旨，一圣纪之足矣，何必四圣？”曰：“一圣虽足传，然世情病在多猜，必众圣共纪，其信方更坚也。”四圣维何？曰玛窦，曰玛尔謌，曰路加，曰若望。玛窦与若望者，宗徒也；玛尔謌与路加者，当日圣徒也。其纪录也，玛窦则取如德亚本国文，三圣则取列国通用之厄济亚国文。今所行者，则罗玛文字，乃后来圣人热罗尼莫奉圣达玛肃教宗之旨所译，以便泰西诸国诵读者也。古经中，曾豫指四圣以四像。一人像，乃指玛窦，多纪论吾主降生人性之事；一狮像，乃指玛尔謌，矢口即纪论当时圣若翰，在郊野高声晓众，共认吾主耶稣降生，如狮子吼然。一牛像，乃指路加，矢口即纪论奉祭天主之礼，如古用牲者。一鹗像，（西言曰，亚已辣能直视太阳而目不眩。）乃指若望，矢口即纪论天主之性，挈其玄奥，如鹗高戾于天，而仰日光，不眩其目也。圣人奥斯定曰：“纪录正教好音，有四圣者，如昔福地中有四大河，润泽万物也。”又古贤瑟都略云：“万日略之经，如太阳溥照宇宙。纪录四圣，则如四季，皆由圣训之阳和、酝酿，发育于人心也。弟四圣意旨，各有专属。在玛窦，则多以古经及古圣人预言，明耶稣（天主降生名号，译言救世主。）实为众所久望降生救世之主也。若玛尔謌，则多以耶稣诸灵迹大能，超越人神之力者，证其实为至尊万有之主。路加，多纪吾主耶稣圣训，与赦人罪之事，以明其降世赎人，医疗人心之疾。至若望，则阐发天主本性，以明吾主虽降世为人，实则从无始而生于罢德肋，真为天主子也。要之吾主耶稣，真是人，任人可学；真是天地之大主，任古来至圣，不可拟其万一也。顾吾主在世，第用身教口授，未尝著撰。若四圣之意，则举亲见闻者急记之，庶免遗谬，无遗谬，则信者无疑，不信者无辞。且一时言传，久之或忘或愆，书则永存矣，且行之久远而无斁矣。虽然天主之义，至深无穷，其降生在世，言行奥指，何可殚述。圣若望，既纪录之，复跋其末曰，耶稣言行之详，若必欲一一纪述，恐六合虽广，不能容受。猗与休哉！今将四圣所编会撮要略，粗达言义，言之无文，理可长思，令人心会身体，以资神益，虽不至陨越经旨，然未敢云译经也。


 
天主降生言行纪略凡例
一、天地真主，理义深奥，难以穷尽，且欲称之，亦难命名，势必强借人世尊称而称之，如曰主、曰君、曰父是也。至于或曰天主、大父、上主、造物主、万有真宰等称，无非表其至尊无对，万有无原之原，为我万民一大父，非因异称而有二也。犹指国主，称呼不一，然非因异称而帝王有二也。若在极西诸国，称为DEUS。（音“陡斯”，译言天地真主。）在大秦国，考之唐景教碑，称为阿罗诃碑序云：“粤若常然真寂，先先而无元，窗然灵虚；后后而妙有，总立枢而造化。妙众圣以元尊者，其惟我无元真主。”阿罗诃与，总之宇宙其惟一主，而各国奉之自有本称也。今欲常称，称之曰天主。盖以天之一字，统括万有，言天主犹言天地万有之真主，非如或所谓一天各一主也（详见《天主实义》、《万物真原》、《寰有诠》等篇。）
一、天地真主，虽为至一无二，然大主一体之中，原含三位。所谓位者，非爵位，亦非座位，乃灵明自立之位也。以西音称之，一曰罢德肋，一曰费略，一曰斯彼利多三多；以华言译之，罢德肋为父，费略为子，斯彼利多三多为爱，为圣神也。此三位，虽各为灵明自立，然总为一性一体，无二主也。略譬之人性焉，有心，有志，有情。志生于心，情发于心志，虽分为三，总成一性体耳。又譬之日，有轮，有光，有热。轮生光，轮光发热，三者虽异，而相生相发，亦无先后等待，共成一日，非有三也。盖天主纯一妙体，本不可分。第因自照本性无穷之妙，体内自生一本性无穷妙之像，故虽为一体，然有照与受照、生与受生之别。生者为父，受生者为子，故分二位。又父子极相爱慕，共发一爱，即第三位，所谓圣神也。此三位一体之义，未有天地之先，无始之始，已浑全完备，即天主灵明之本体也。其后降生救世，原系第二位费略，故常自称为子，称罢德肋为父，又自称为父所遣者。盖指原从罢德肋而生，且以罢德肋之旨而降生世也，此其略也。（详见本篇。）
一、天主降生之国，总名大秦，本名如德亚，与中华相连一大洲，距长安而西，陆程约四万里，近地中海，居亚细亚欧逻巴及利未亚，三大洲之中，为天主开辟天地之初，化生人类元祖之地，离大西诸国数千里，大唐贞观九年，有太秦传道者，携天主经像来献。太宗见其教旨，洞彻天人，究极生死，原原立要，大益治修，于贞观十有二年，颁行天下。（详见景教碑颂）
一、如德亚国京都，曰协露撒棱。天主降生前，古奉教帝王建一殿，极高大壮丽，以隆祭事大礼。凡本篇言京都瞻礼圣堂，即此殿也。
一、天主降名号，一曰耶稣，译言救世者；一曰契利斯督，译言受油傅也。古礼立王、立司教者，以圣油傅其顶，祈天主佑之。吾主虽未尝受此礼，然古经借此为号，指耶稣实为诸王之王，主教之宗主，而被满圣神诸德也。一曰弥施诃，按唐景教碑，论天主降生日，景尊弥施诃戢隐真威，同人出代，神天宣庆，室女诞圣于大秦云。一曰玛奴厄尔，译言天主与我偕，此乃古经所载名号，豫指降生之真主也。
一、天主降生之时，按中国长历，在汉哀帝元寿二年，岁次庚申，即平帝拟元始元年冬也。盖考之汉史，哀帝元寿二年六月崩，平帝以九月即位，而吾主耶稣降诞，实在是年长至后四日也。
一、此降生纪略，止约识吾主耶稣所经之迹，与所垂之训而已。若其奥旨妙义，西籍充栋，一时未能阐发。有志未逮，兹略述一二，恐有未明，而稍为之注也。
一、吾主耶稣事实，原系四圣所纪，彼详此略，有重纪，有独纪者。兹独编其要略，不复重纪详尽，若夫全译四圣所纪。翻经全功，尚有待也。
一、文以载道，篇中止取昌明显达之辞俾读者一览，即悟大主灵迹圣训，以掖导其归向之途，而得仿效之式也。如徒取聱牙奥邃，以蒙正意，斯非纪言行之旨矣。要欲人人易晓，譬欲得珍宝于帑藏者，必先求其所扃之钥，意在得珍宝而止。虽钥有精粗，亦弗暇计也。
一、凡篇中或称吾主耶稣为达未之子，皆因古经所示天主降生，必在达未圣王之后裔，以此称吾主耶稣者，盖指其实为天主降生也。
一、凡篇中称人子者，皆吾主耶稣自谓也，意谓降世为人，实生于童贞之圣母者。
一、凡篇中或有自称为我，称吾主耶稣，或他人为尔者，非轻亵之词也。乃西经古文凡面对而出辞者，虽至尊之位，亦多以予尔为言，尚质直也。即如中华经典，呼天呼君，亦以此为通称耳。
一、篇中人名，以直线识之；地名，以方围识之，庶一览而明，不致混目。
一、凡篇中书地，或人名字，间有不合别本者，要与同音为主。取合西音，不论字义，即有人名三四字者，亦按彼中声音译之，未敢增减也。
一、凡篇中按西史等语，指是端，万日略经未载，乃借国史续补之。
一、篇中屡称发利塞俄之党，盖彼中即学道之流，自分别于庸众，然虽以修道为名，实则务外好名，拘泥小节，而无真德，吾主屡训导之，彼乃倨傲白满不克虚心受诲，故虽望降生救世之主，而当面不识耶稣即是，致有相违之言，而终为吾主所容受难之由。藉彼恶党之手，以满自己救世夙愿也。篇中所称学士或异学士，皆此辈也。

天主降生言行纪略凡例终
 
天主降生言行纪略卷之一
天主降生一千六百四十二年
极西艾儒略述

第一节  天主许生若翰将为前驱
粤稽古圣典。（即万日略经。）当如德亚国王黑罗得时，有本国名士匝加利亚，其妻曰依撒伯尔（即圣母表戚也。），俱道德高秀，众其企之，但年迈绝孕，朝夕祈于天主。匝加利亚职司祭，一日内堂焚香。（堂即先王所建瞻礼天主大殿，在彼京都者，殿分三大重，外为众人瞻祷之所，内为司教焚香奉献之处。）忽见一天神。（天神灵明之体，本无形像，欲传主命，乃借气成形，以便显见言语者。事毕，其形即散。）立于台右，甚惊怖。天神告之曰：“匝加利亚勿怖，上主已允尔求，尔妻将产一子，宜名若翰，（若翰者，译言有福宠，有仁慈之人也。）即从母腹，被满圣神，他日开引众迷，归向真主，为主前大圣者。”匝加利亚曰：“余夫妇老矣，安得有此？”天神曰：“我乃嘉必厄尔，侍主宗神之一也，主命来报，因尔怀疑，自今至产子之日，舌结不能言矣。”众人瞻望既久，及其出，讶而问之，遂不能言，但指画示意。匝加利亚归，其妻果孕。（详见若翰保第斯大行实。）
第二节  圣母领天主降孕之报
尔时达未王派圣女，命曰玛利亚，居纳杂勒郡，壹意虔奉天主，躬备万德。（详见圣母行实。）天主亲欲降生，原择为母，乃遣上品天神嘉必厄尔，朝而报曰：“亚物玛利亚满被圣宠，主与尔偕焉。女中尔为殊福。”玛利亚骤闻，且惊且赧。天神复告曰：“玛利亚毋骇，幸获上主福宠，将怀孕而产圣子，当称耶稣，实为天主子。上主将与之达未之座，而为世世主，其国亦为世世国，教泽无疆也。”玛利亚谨对曰：“吾矢志童贞，孕产如何？”天神曰：“此非由人，乃天主全能庇尔。且不观尔戚依撒伯尔乎？至兹暮年，特蒙主佑，赐妊六阅月矣。”于是玛利亚俯首对曰：“主之婢女在兹，恭惟致成于我，如尔之言。”盖心适许之，而天主费略，不因人道，惟以圣神之功，即于玛利亚腹中，全能默授，自成圣胎，赋之灵魂，以人性接己性，真为人，真为天主矣。（天主欲不借母胎而从霄降世，降日即成大人之身，固于大主全能无难也。第若然，人必以为怪幻，非真人体，不足为人之表也。必也降孕圣胎而生，真人血脉，乃知虽为天主，亦真是人。吾侪所当感恩而师法者。然不用人道而生，盖古来大圣之生世，多异于凡人，况天地真主、诸圣之至圣者乎？盖即此正显其全能，而示其钟爱贞洁之德焉。）
第三节  耶稣历代之祖
（按古经，天主尝许圣人亚罢郎及其后达未圣王，以其子孙必有救世之主出焉。今依圣史玛窦列吾主历代之祖如左，以徵其实。）亚罢郎生依撒，依撒生雅各，雅各生如达兄弟等十二人。如达生发肋，发肋生厄斯鸾，厄斯鸾生亚郎，亚郎生亚米纳答，亚米纳荅生纳算。纳算生撒满，撒满生博阿斯，博阿斯生阿白，阿白生叶瑟，叶瑟生达未圣王。达未生撒落满（大名哲之王。）撒落满生罗薄盎，罗薄盎生亚彼亚，亚彼亚生亚撒，亚撒生药撒法，药撒法生药郎，药郎生阿祭亚，阿祭亚生若亚当。若亚当生亚加斯，亚加斯生厄则加，厄则加生玛纳森，玛纳森生亚满。亚满生若细亚，若细亚生叶各尼亚。（自达未至此，其十四代俱帝王也。）及其兄弟，于当迁国时。迁国后，叶各尼亚生撒腊低额，撒腊低额生坐罗罢。坐罗罢生亚彼迂，亚彼迂生厄理亚精，厄理亚精生亚作。亚作生撒铎，撒铎生亚镜，亚镜生厄旅亚匝。厄旅亚匝生厄肋，厄肋亚匝生玛丹，玛丹生雅各。雅各生若瑟，若瑟许配圣母，而各守贞，是为吾主耶稣之所托孕者。（亚罢郎至达未十四代，自达未至吾主耶稣廿八代。）谨按圣母誓守童贞，而天主默示之以配若瑟共守者，有深旨焉，已经前圣备解其故。其一，圣母若无配伴，时人未明降生之由，或有生疑致渎圣母滋甚，故天主必使配伴若瑟以徵圣德也。其二，圣母许配若瑟，乃有行路出入之便。其三，圣母既守童贞，若瑟亦于童贞矢志，则彼此互伴为修，互守为证，实借配理以显绝德，况于后人大有神益。使知相配者，不在亵狎为爱，政可仍守童贞，故后来奉教诸国中尝有效法者。兹圣史玛窦欲纪吾主耶稣之祖，但纪若瑟一派者，盖如德亚国纪祖谱者，原纪父祖，不纪母祖也。若瑟虽非耶稣之生父，然与圣母均为达未之裔，若瑟出于达未之子撒落满，圣母出于达未之子纳丹。（详见圣史路嘉所纪。）故叙若瑟之祖，而圣母之祖可并睹矣。总之圣史之意，在徵吾主耶稣实为亚罢郎及达未国王之裔，如古经所预言无爽也（如德亚国人，原分十二大支，婚娶之礼，必在本支。故圣母于若瑟为同支相配，如虞舜之一沩然也。）
第四节  圣母往见依撒伯尔
圣母既孕，又知其戚依撒伯尔之孕，亟往山中如达之郡视之。时依撒伯尔虽孕，尚　自秘，未有知者，圣母访见便为称贺，依撒伯尔闻言，遽觉胎子踊跃。又蒙圣神宠照，知天主降孕于玛利亚，不胜忻喜，呼号而致祝曰：“女中尔为殊福，尔胎之子，尤为殊福。以吾主之母，幸赐辱临，何修得此。尔德峻极万世瞻仰，天主宝诺，必不尔负。”玛利亚聆此誉颂，益加谦恭乃赞谢曰：“吾心感颂吾主，吾神无任忻愉于救我者，缘其垂顾婢子之微，后人亦将于我乎颂赞矣。夫全能者，大展厥德于我，锡以异恩，用彰厥圣名，其仁慈无量，将沿世世，于诸敬畏之者，以厥臂显厥大能，斥彼骄盈，黜彼尊者于高位，而陟举夫谦逊者。饥虚以福实之，沃满以倾弃之。且不忘大慈，赐以其子，以践所许于吾祖亚罢郎，及亚罢郎后世世之子孙者。”祝毕，依撒伯尔恭延入内，同居三月乃辞归。
第五节  圣若翰诞
依撒伯尔免身得男，亲邻闻之，咸知为天主特赐而庆焉。第八日，依礼命名。众议以父名名之，母曰：“此子名若翰久矣。”众决于父，父尚不能言，乃笔示宜名若翰，众异焉。匝加利亚忽复能言，遂称谢不已，众益异之。传诧此子，想其笃生，匪夷所及。此时匝加利亚蒙主神照，能言未来及天主奥旨，乃叩谢诵赞。其略曰：“颂谢我主，全能天主，眷顾下民，救赎人类，依昔所谕，许诸往圣，怜悯我祖，救脱仇敌。俾我生平，恬适无撄，时依上主，希圣向义。”祝毕，顾若翰曰：“期尔将预言上尊之事，及为其驱道者乎。”若翰弥长，德弥进，恒居旷野，待时而出，以阐圣教。
第六节  天神示若瑟异胎之由
圣母受孕，若瑟示知其故，但觉其胎日显，又明信圣德，不敢有猜，辗转深求，冀天主示之。玛利亚亦知若瑟意，乃犹谦抑不言，亦惟乞天主代解慰之。天主即命天神，以圣母受孕之神异托梦昭示，告以应称耶稣，为救世主。是乃古经所言：“将有童女孕而生子，其名谓‘玛孥厄尔’。（译云，天主我偕也。）”若瑟正如重雾洞开，益致敬奉，事事执役，视前有加焉。
第七节  天主耶稣降诞
天主既已降孕九月，极西诸国总王择撒尔（号奥斯多），见承平日久，令所属国人民男妇，俱归故土报名，籍其数。而圣母玛利亚，本白棱郡人。（即圣母之祖，圣王达未所生地也，古圣弥格亚亦曾豫言耶稣当生于此。）乃偕若瑟，自纳杂勒往白棱。尔时归者云集，圣母乃宿于郭外茅屋，夜半觉胎动，知天主欲降诞此处。屏处静隅，默肃敬畏，不坼不碍，倏生一子，而圣母依然童身；如玻璃、水晶，透太阳之光，而本质犹故也。始诞，室中光明如昼九品天神，群来呵护，从空作乐；又现一异星，悬于空中；种种祯祥，超人耳目。圣母敬之拜之为主，鞠之拊之为子，襁裹置于马槽间。时有驴牛二首，亦皆俯伏，如眷恋状。昔先知圣人依撒意亚，尝豫言曰，牛认其主，驴认其主之槽，由此兴怀，可以人而不如兽乎？（时冬至后四日也。）按吾主降世，不择帝王之室、安华之地、温暖之时，而选茅屋兽槽冬寒，似非其宜。不知吾主降生，原非为享世福，实为受苦救人也。顾人世万尤之根，一在好财，一在好胜，一在好乐。因此三根太甚，徇欲背理，殆与不灵之物同类矣。是以吾主以天地之主宰，而甘降极贫之地，破我贪也；以至尊之位，而欲降极微之处，砭我傲也；以全福之备，而取苦寒之日，又以药我耽逸，而示三罪拔根之表。且悯我人几变而为兽，则以兽类中救我也。然而天悬异星，诸神候护，远王来朝，俱不嫌其处之微，孩童之体，而实认为天地真主。斯更徵其明威，而临下如此有赫也。
第八节  天神降谕灵迹叠见
时白棱之郊，有众牧童守夜看羊，忽睹异光闪烁，大生怖駴。乃有天神显，见为语曰：“尔曹勿惧，报尔喜音，为众所乐。今夕救世之主，降诞于达未郡，尔辈盍往求之。但见郭外马栈间，有婴儿襁裹在焉。即古经所传契利斯督也。”语毕，见天神甚众，颂声盈耳。其颂云：“上天荣福于大主，下地安和于善人。”俄散去，牧童胥庆，谓此不可不亟访，遂踊跃趋视之，得见耶稣，与天神语合，即恪恭瞻拜，赞诵不已。及旋，随传所见闻云。
第九节  遵古礼定圣名
古教规，凡生男八日，行礼命名，以除原罪。耶稣原罪既无，不必拘行此礼，乃欲明其真为人，且以身立表，谓凡教中诫规，人人必当遵守，故第八日，亦依古礼受割，即以天神预报之名名为耶稣。（译言救世者，后改此礼为领圣水之礼。）
第十节  三王来朝
耶稣降诞时，天忽悬异星。如德亚远近诸国，有三贤王，并精天文之学，知此星非恒，因忆前圣遗言。（天主未降生约一千五百余年前，有古先知者曰罢辣盎，言后有异星倏见，则天主降生救世之徵也。）谓必有救世之主出矣。遂各乘骆驼离本国来朝，望星而行，抵如德亚都城，星忽不见，入城访问降生新主何在？国王黑罗得诧曰：“吾乃国主，更有何主？”因念古经有契利斯督者，得非是乎？遂集诸司教，并诸高士讨论，佥谓古经所指，应在达未之乡白棱郡也。国君既知降生所在，邀款三王，令往白棱实访报命。曰：“欲嗣往朝之。”三王出城，复见异星当前，似为引导者，随至天主降生处，星倍耀，遂止。三王亦止，入见耶稣与圣母喜不自禁，俯伏顶礼，奉献黄金、乳香、弥辣（苏合油之类。）礼毕辞归，时蒙默示，间道归国，不复报如德亚国君矣。
按三物之贡，各寓意义。黄金，五金之王，明耶稣为天下共尊之主也；乳香，乃古礼奉天主之香，明耶稣为真天主也；弥辣敛尸，则千年不朽，明耶稣真主，为万民受死于异日，而圣体应必长存也。时降生后十有三日也。（三王，一曰把尔大撒、嘉斯罢、一默尔觉。）
第十一节  圣母献耶稣于圣殿
天主降生四十日，圣母遵古教礼，捧耶稣诣都城圣堂，以双鸠鸽献焉。时都城有德士西默盎，每思降生救世之事，仰慕殊亟。天主预启其明，自知生前必见。是日圣母捧耶稣至，西默盎蒙主默引，诣堂，得觐耶稣，不胜忻忭，既捧于怀感谢曰：“我今得见真主，光照万民，荣福吾国者，大惬所望。今而后，赐我弃世，幸矣。”又向圣母预告受难之事，指耶稣曰：“尔视斯子乎！其允为本国多人沦丧哉，又为多人振举哉。（指不信从者，沦丧其灵德而受永殃；又指钦崇者，将受振举其灵，而永享天国也。）乃如正鹄，众所将共射者，尔神亦几为忧刃创矣。”又有妇少寡，至是年八十有四，名亚纳，能言未来。缘其奉教最笃，故天主启厥灵明，亦既得觏认为真主，极言赞颂，指示众曰：“久所望契利斯督降世，兹诚然矣。”
第十二节  耶稣避居厄日多国
如德亚国君，未见三王回报，自此累月，愈生猜忌。欲觅耶稣杀之，又不知生长何时，居处何所。乃下令白棱界内，凡二岁以下婴儿尽歼焉。天神预告若瑟，令暂避于邻邦厄日多以待再示。圣母即抱耶稣同若瑟宵遁，潜居凡七年。及如德亚国君卒，天神告若瑟令回。时储君嗣立，圣母尚疑，天神乃告若瑟往纳杂勒居焉，故耶稣后亦称为纳杂勒之人也。昔先知者阿瑟亚，曾代天主预言，有“从厄日多召我子归来”之语云。又安西史，圣母抱耶稣避厄日多时，经德巴依省厄未坡里府。其城外有一大树，为魔所凭，迷惑人民。及耶稣至树下，枝忽垂地，如伏拜然，魔遂遁去，而此木受天主神力，其叶其实其皮，能愈百病。又经葩彼落府，城外有小泉。圣母用浣耶稣之襁，并浴耶稣，遂有圣能，俱疗百病。厄白多国俗好邪，往时诸魔像不下千万，迨耶稣至，尽自倾毁。维昔先知圣人日勒弥亚，尝旅此国，预语魔寺诸人曰：“一童女抱子来此，魔像尽成粉□。”诸人虽习邪教，亦因此言，画一室女抱婴儿，供奉拜礼焉。
第十三节  耶稣十二龄讲道
如德亚古教规，凡士民稍长，每年往都城宗殿瞻礼。耶稣同圣母圣若瑟居纳杂勒郡，岁辄往。尔时年十二，欲少彰其圣光。堂中规，瞻礼毕，男女班分而出，惟童稚从父母皆可。乃耶稣独留，若瑟意其随圣母以去，圣母则以为从若瑟也。及程相遇，始知失耶稣。询诸亲友无知者，旋都城，遏索三日不得。入圣堂，乃见在高士坐中，问闻经典奥旨，听者无不动色，交叹服其酬对超异。圣母呼曰：“吾子何为离我，三日觅尔，殊痛苦也。”耶稣曰：“曷予觅哉，弗知壹有吾父之事，（指天主罢德肋而言，后倣此。）我须躬与之乎？”乃同归。自后十有八年，家居纳杂勒郡，孝敬圣母若瑟，以立人世孝敬之表。然厥龄弥增，弥耀其圣智，显主特宠，而为士民所钦企云。
 
天主降生言行纪略卷之二
天主降生一千六百四十二年
极西艾儒略述

第一节  耶稣受洗示表
若翰野隐苦修，近三十年。至第伯略西国总王十有五祀，蒙天主示令，出山敷教，劝人痛改前愆。圣闻四达，通国出郊受诲。若翰巡游若而当河滨，即以水洗之，令其悔过自新。盖古经中先知依撒意亚，尝预言降生事曰：“遣我天神，在于尔前，预开尔道。野中呼声，令人治主途正直曲径也。”（言我尔者，乃罢德肋对费略相语之辞也；天神云者，指若翰之德，比拟天神，且为天主所遣，晓示世人，识奉耶稣为真主，犹如国君欲出必有先驱前道者然。）时耶稣亦已三十载矣，自纳杂勒往顾之，且欲受其洗焉。若翰悚惕弗安，固谢曰：“余当恳求主洗，何敢反授洗乎？”耶稣曰：“尔洗我，必如是方满义德之表也。”若翰乃谨遵命，而授以洗。耶稣既受洗，忽天开炳烁，天主圣神借白鸽之形，见于耶稣之首。又空中闻罢德肋语曰：“兹乃我所爱之子，快我意者。”（噫！吾主至洁之躬，何洗之受，政以训我各当涤心，且欲定入教之规，必须先受圣洗，以洗一生之罪垢，故先自受此礼也。然而吾主弥自谦抑以受人洗，则圣父弥显其为真主，以示人尊也。）西史又记，此后若而当河，因耶稣领洗于此，大受神力，凡人取以自洗，百病立愈。
第二节  耶稣四十日大斋驱魔诱试
耶稣领洗之后，即趋深山四十昼夜，一粒不食，一滴不饮，如是严斋方饥，邪魔欲试之，乃假为修士容，就而诱以饕曰：“尔倘为天主，胡不化石为饵而济饥乎？”耶稣曰：“经云：‘人不惟受养于饮食，更受养于圣言，出诸上主之亲论者。’”次诱以傲，乃携耶稣至都城圣殿之顶曰：“经云：‘主命其天神，护尔于诸涂，手捧扶尔，不致蹶踬也。’尔何不踏空而下，以试之乎？”耶稣曰：“经云：‘天主之能，非可作意试者。’”次又诱以贪，乃引跻高山之巅，陈天下万国于前曰：“此皆吾所统者，尔能屈已拜我，吾其授尔。”耶稣始叱之曰：“娑殚（译言欺罔人之邪魔也。）去。经云：‘惟宜钦崇一天地之主而专祗之。’娑殚于我何有哉？”耶稣退其三攻，而魔遂遁，（吾主容此魔试，政以示人魔诱多端，攻伐不已，而我必当以钦主命、崇经旨、敌胜之也。）天神至。显像进食。耶稣享焉。今教中每年春时大斋四十日。盖本于此。
第三节  圣若翰再三证耶稣为其主
若翰野处，信从者甚众。国中司古教者，拟之未能决，乃遣高士数人访之曰：“吾师何人也？岂诸先圣所望救世之契利斯督与，抑先知之圣欤。”曰：“否。吾只为声，呼号于野，劝众开塞治道，预备以迎降世之主者也。”使者学士复问曰：“既非救世之主，奈何洗人？”曰：“吾所用水，只洗涤人形。受洗中有一人焉，生乎吾后，实在吾前。以圣神洗涤人心。其手若簸扬之箕汰秕糠，同荒草置永火中，惟精粲是留，而纳诸仓，（盖指耶稣为真天主，判恶者于地狱，登善者于天堂。）是乃契利斯督也，吾固未堪为解厥履之役者。且我目击圣神降临其首，闻空中语云，兹乃我所爱之子，故知其为天主子矣。”
第四节  耶稣初招门徒
次日若翰见耶稣过，语其弟子曰：“是即天主羊羔，除免世人之罪者也。”（古礼以绵羊羔祭天主，以赎人罪。若翰称耶稣为羊羔者，盖指其良顺至慈，必将为人致死，以赎万民之罪也。）其二弟子谙德肋等，闻遂往随之，同留一日。谙德肋归，语其弟西满曰：“幸哉！吾已见契利斯督救世之主矣。”乃引见耶稣。耶稣呼之曰：“西满尔，今后当称为伯铎罗。”（译言石也，盖指其坚定，必为圣教大基也。）越日，耶稣见斐理伯，召之曰：“尔宜从我。”斐理伯乃“伯撒依达”之人，与谙德肋同乡，见其里人纳大，谓之曰：“梅瑟古圣及诸先知所预言救世之主，吾实已见之，即耶稣“纳杂勒”郡人也。”纳大曰：“从“纳杂勒”郡，安有美物出哉？”斐理伯曰：“尔试同往谒，即知之矣。”耶稣见而称曰：“此真义猎厄（如德亚国人古祖。）之子，无伪诈者。”纳大曰：“何从知我？”曰：“斐理伯未招尔，尔在肥果树下，我已先见汝矣。”曰：“吾师尔实天主子，吾国之大主也。”曰：“因我语尔。已见肥果树下，尔即信我，日后汝更将见大过于是者。盖尔辈必见天开，天神陟降人子（人子二字，乃吾主谦抑自称之语，后仿此。）之左右矣。”厥后信从耶稣者渐盛，异日若翰与众论曰：“从上来者，（指吾主降世。）在诸人之上，由地者言地，（指凡人。）由天者超众也。天主所遣者，天主子也，是以言天主之言也。大父钟爱其子，与以宰制万物之权。信者常生，不信者永坠。”
第五节  婚筵示异
耶稣在“加理勒亚”省，加纳地。有亲属新婚者，圣母先与焉，众乃邀耶稣与诸弟子，偕赴以宠之。席间圣母觉酒乏，私告耶稣曰：“酒已罄。”（意欲耶稣行圣迹以助之也。）耶稣曰：“若是尔我何与？”（指变化神异，非关人性。与圣母所生吾主之身，乃天主全能之功，故云。）然圣母默知圣意，嘱役人候命。未几，耶稣令役于所设六坛（厥俗堂下设有石樽以供盥，盖宴时屡盥手，并涤诸器。□各容水二三桶。）以清水注满。役如令，即成酒。耶稣命仆取以示司席者，渠尝而奇异之，顾谓主人曰：“往宴客，酒初必旨，客酣，后乃渐又醨，兹有旨酒至今何也？”盖弗知厥自。众弟子已知为耶稣神功，益倍加敬信。
第六节  初净都城圣殿
□□□□□□□□□耶稣诣都城行礼，见殿堂门庑，贸易牲畜等物，杂沓亵秽，挥绳鞭逐之，纵散其牛羊禽鸟，复论诸贩者曰：“安忍以吾父之堂为市哉？”宗徒因忆古经曾著此语。乃如德亚人，见耶稣驱逐而问曰：“为此似有权者，将何以为有权之明证乎？”耶稣曰：“有之。若或毁斯殿，吾能于三日内成之。人谓此殿历四十六年始成，欲一旦毁之尚难，况三日成之乎？迨至受难三日后复活，众追省此言，乃知以殿喻己身也。
第七节  尼阁得睦夜访谈道
尼阁得睦乃如德亚国文学名宦，人所尊师，夜造耶稣问曰：“吾知夫子，实自天来，盖非天主与偕，必不能为此神异也。但未审究竟何若。”曰：“究竟复生。人不复生也者，无从见天国。”尼阁得睦曰：“人自少而壮，壮而老，谁能再胎母腹而更生？”耶稣曰：“我实语尔，凡人不因天主圣神受洗而复生，则不能进天主国矣。从躯生者肉，从神生者神。尔勿异吾言，不见夫风气之发乎，第闻其声而已，固不知其何来而何往也。然则圣神授人之生，亦如此矣。”尼阁得睦曰：“此谁为之？”耶稣曰：“尔已为人师，尚不知此。我知而后言，见而后证。今我语人间事，人犹不信；若语天上事，孰能信也？尔不闻梅瑟竖立铜蛇之事乎？人子者，亦宜有所竖立，人能望而信之，则得常生矣。”（铜蛇竖立者，太古梅瑟圣人从厄日多国，领诸奉教者归“如得亚”。经旷野，毒蛇最多，中之者必死。众人乞梅瑟转祈上主垂救，梅瑟代祷，乃命铸铜蛇竖于此，有遭毒蛇者，但一仰望，即得不死。盖铜蛇有毒形而无其毒，反能解毒。预指吾主耶稣受难，钉死十字架上，竖立自取罪人之像，而无其罪，故信而仰之者，必得罪之赦也。）耶稣又曰：“天主极爱万民，故以已之子处万民中，俾信之者获永命也。天主子降世，非为判世罪，乃为宥世罪。人能信之，则无罪可判，不信则已判其罪矣。判何罪，即以不信天主名其罪。嗟乎！光降人世，人奈何不爱光明而喜幽暗。幽暗者，乃作恶之地。作恶者，必羞睹夫光，恐露其恶故也；乃行德者，自喜光焉，欲昭其主之命德也。”尼阁得睦受教，而心服尊信。后耶稣受难，尼阁得睦收葬焉。
第八节  西加尔乞水化人
耶稣自如德亚往加理勒亚，道经西加城。日中身惫，憩于井旁，俟弟子入城取饷。有一妇来汲，耶稣就乞水。妇曰：“尊者如德亚人，我西加人，不相及也。”耶稣曰：“尔若知主恩，及求水于尔者为谁，尔反求之，其必与尔以活水，大异于尔水者。”妇曰：“尊者无可用汲，顾安得活水乎？”耶稣指其井曰：“饮此水，终未免渴；领我水者，永无渴矣。”妇因俛恳曰：“愿得斯水，以解永渴，且免诣此汲也。”耶稣曰：“尔宜偕尔丈夫子来。”妇曰：“我无丈夫子久矣。”耶稣曰：“然。尔向固有五丈夫子，第今有者，亦非尔之丈夫子也。”妇悚然曰：“尊者知秘密，其圣人乎？”又曰：“我辈先祖，尝于此山之阴，瞻礼天主。乃如德亚国人，又谓宜于协露撒棱，何也？”耶稣曰：“吁将有时也，不在此山，亦不在协露撒棱拜大父也。尔曹瞻拜而不识所拜者是谁，吾辈识之而后拜焉。盖救世必自如德亚也，真钦崇而善拜者，必以神以诚。天主本神也，钦崇之者，亦必以神以诚钦崇焉。”妇曰：“我知救世者契利斯督将来矣，待其至此，必有以教我。”耶稣曰：“今与尔言者是也。”斯时弟子城回进饷。耶稣曰：“我有食矣。”弟子莫喻。耶稣曰：“承行吾父之旨，是即充我，尔不四顾此地乎，厥地多艺，我将获之，岂必四阅月而后获哉，其秀而实者有日矣。”盖寓言此地从教者多也。又曰：“获者受其工之值，而积实于常生，俾稼与穑者，皆得乐矣。予遣尔曹，收刈尔所未力耕者，而众力具成，尔辈乃因其劳而安享也。时汲妇已入城告众，于是士民皆出，敬礼耶稣而恳留焉。耶稣为居二日，从者益众，佥谓汲妇曰：“今聆耶稣训，固自信其实为救世之主，非但因尔言而信也。”
第九节  加理勒亚化众愈王子疾
耶稣诣加理勒亚，彼都人士闻耶稣至，竞趋迎之。耶稣久留其地，谕人以天国已迩，亟宜悔改而信经典。如是其地之人，沾耶稣教化，尽符古圣预言此地之民：“向入冥中，安于幽暗，兹得照临，发大光明云。”时有一王，居葛发翁城，因其子病剧，来求耶稣降临。耶稣曰：“尔目不睹奇事，安能信哉？”王哀求不已，耶稣乃许救之曰：“尔子愈矣，尔宜安意以往。”王致谢而返，途遇家人驰报子愈，询其时，即昨耶稣允许刻也。举朝乃皆信从。
第十节  招四宗徒
耶稣至海滨，再见伯铎罗、谙德肋同渔于海，诏之曰：“尔向渔乎鱼，今宜从我而渔乎人也。”其兄弟忻然弃网从之。耶稣循海偕行，又见一渔父，与其二子理网，长名雅各伯，次名若望。耶稣亦召之曰：“尔来从我。”其二子即辞父弃舟而师事焉。
按耶稣召徒，盖欲传教后世，须得数辈笃信之人，常侍左右，以其目击为异日证。此四人者，闻呼辄赴，无所疑违，良有感通之神也。因是且知耶稣欲肇神业，托高徒垂后，正不择豪贵茂才之士，第从微贱间，简数人，而以圣智实德赋之，自足以肩大任。又令人悟神业之功，总归大主全能，非可以人力造者。
第十一节  命渔得鱼
耶稣在海畔，聚而聆教者相拥逼，因伯铎罗渔艇在，即登之离岸少许，谈道以慰。讲毕乃辞众，令伯铎罗放艇布网。伯铎罗对曰：“吾侪竟夜徒劳，未获一鱼。兹承命，试再布之。”一举网，鱼不胜取。至呼他舟共载。伯铎罗觉耶稣有此异能，变色改容，俯伏叩祈曰：“请吾主离兹，罪人不敢渎也。”耶稣曰：“且勿骇，尔后渔人而纳之正道，一网尽收，是为验矣。”
第十二节  葛发翁诸圣迹
</div>
    <div class="pagination">
<a href="耶稣会文献汇编_page86.html">上一页</a><span>...</span><a href="耶稣会文献汇编_page82.html">82</a><a href="耶稣会文献汇编_page83.html">83</a><a href="耶稣会文献汇编_page84.html">84</a><a href="耶稣会文献汇编_page85.html">85</a><a href="耶稣会文献汇编_page86.html">86</a><span class="current-page">87</span><a href="耶稣会文献汇编_page88.html">88</a><a href="耶稣会文献汇编_page89.html">89</a><a href="耶稣会文献汇编_page90.html">90</a><a href="耶稣会文献汇编_page91.html">91</a><a href="耶稣会文献汇编_page92.html">92</a><span>...</span><a href="耶稣会文献汇编_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
