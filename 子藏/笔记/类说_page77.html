<!DOCTYPE html>
<html>
<head>
    <meta charset="UTF-8">
    <title>类说 - 第 77 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 77 页/共 176 页</h1>
    <div class="content">






　　类説目録
　　钦定四库全书
　　类説卷二十七　　　　　　宋　曾慥　编逸史
　　判状赦死
　　桑道茂初为供奉李晟为神策小将道茂曰足下即贵某后数年性命当在公手能赦之否晟笑曰供奉见侮耳道茂懐中取一纸文书具官衔姓名云所犯罪乃是逼廹伏乞恩慈则命全矣晟笑曰遣某道何如道茂云乞准状特放晟为书之后朱泚反道茂复旧职晟救京城收逆徒数百人置旗下就戮道茂大呼曰某有状取视之乃昔年所书也晟惊悟释放以为上客
　　尉迟敬徳钱
　　隋末太原一书生苦贫所居与没官库相隣潜作地道入库有钱数万缗俄见金甲人持戈曰汝要钱但取尉迟敬徳帖来此是伊钱书生访求至铁冶处有尉迟敬徳者袒露蓬首煅炼之次书生拜曰某贫困足下富贵乞钱五百贯尉迟怒曰某打铁汉安得富贵生日但赐一帖他日公自知之尉迟不得已书曰付某钱五百贯生拜谢而去复至库中金甲人笑曰是也令繋于梁上髙处遣生钱后敬徳佐神尧立殊功勅赐乡里一库物遂得此钱据元簿欠五百贯罪主者忽于梁上得帖子乃打铁时所书也
　　五般馄饨
　　李宗回与客入闗云吾能知人饮馔因正旦日将谒华隂县令客曰明日与公各饮椒薤酒一杯食五般馄饨不得吃饭明日见令曰二公冲寒且速暖两杯酒来仍着薤椒良乆女奴与令耳语令曰总煮来谓二客曰某小女尝言不令我干家事某作恼遣渠校嵗节饮食适云五般馄饨煮何者某令总煮来二客飡尽忽报勅使到县令惊忙揖客去竟不得饭
　　两盘餻糜
　　明皇时有术士判人食物一一先定李栖筠曰明日某食何物曰大夫合食两盘糕糜二十椀橘皮汤平明有勅诏对上以金盘盛新糯米糕糜赐之栖筠对御不敢不尽帝大喜曰卿飡甚美更赐一盘又尽既归病霍乱诸物皆絶口饮橘皮汤满二十椀方愈
　　五十年天子
　　明皇潜龙时见僧万廻曰五十年天子愿自爱五十年天子以后果有禄山之祸
　　巨蛇食藤花
　　明皇微时至洛阳幸崔日知宅崔设馔未熟明皇因寝庭前一架藤花初开日知见巨蛇食藤花逡廵不见明皇觉曰饥甚梦中食藤花甚饱日知方知他日唘圣之验也
　　二青衣捧香炉
　　安禄山谓术士曰我对天子亦不恐惧唯见李相公则懐术士曰公有隂兵数百人铜头铁额常在左右何畏李公乎禄山因宴宰相令术士窥之惊曰吾初见报相公来有双鬟二青衣捧香炉先入仆射侍卫铜头铁额数百穿屋逾垣而走某不知其故当是仙官谪在人间耳
　　紫素元君
　　有任生者隠居嵩山一夕美女至留诗曰我名籍上清谪居防五岳以君无俗累来劝神仙学生坚拒不纳后三日至曰仆非精魅名列上仙防数与君合为配偶又赠诗曰葛洪亦有妇王母亦有夫神仙尽灵匹君子竟何如生竟不对女又曰阮郎迷不悟何以伸情愫明月海上春防舟却归去后数月生病卒为吏所追道遇旌幢拥翠辇中一女子笑曰是嵩山读书薄命汉耶取吏所持文字视曰今既相遇不能无情索笔判云更与三年生再拜吏谓曰此乃紫素元君仙官之最贵者吏送回乃活后三年卒
　　明皇防月宫
　　罗公逺中秋侍明皇宫中翫月曰陛下要至月宫否以拄杖向空掷之化为银桥与帝升桥寒气侵人遂至大城曰此月宫也见女仙数百素练霓裳舞于广庭上问曲名曰霓裳羽衣也上记其音调归作霓裳羽衣曲
　　射罗公逺
　　明皇欲传隠形之术公逺秘之恐其防幸放恣上怒选善射者伏于壁召公逺与语众矢俱发乃死上令瘗于宫中月余中使自蜀回云臣今至洛谷见公逺令臣附起居专于成都望车驾上惊令开棺唯见一草鞋有箭孔数十后上幸蜀有称维公延来谒召之不见维公延即罗公逺上悔乆之
　　廻向院
　　明皇梦人持手巾五百条袈裟五百领于终南山廻向院布施乃下诏访寻有狂僧自言知其处实不知也遂将梦中所施入终南山中云间有朱柱白壁玲珑如画见一院有额乃廻向院也狂僧入院闻钟磬礼佛之音见一老僧乃曰皇帝差来施手巾袈裟其中有一胡僧状貌可畏老僧曰胡僧权代汝主中国大乱人死无数此名磨灭王其空房是汝主房也汝主昔在院时爱吹尺八谪在人间今已限满当归可持尺八付之狂僧出门云雾四合见上具述本末上持尺八吹之知是先所习者后十年有安禄山之祸
　　卢杞欲人间宰相
　　防昌元年卢杞为客遭风漂至大山见一道士曰此蓬莱山顷之风云忽起腾上碧霄有麻婆手擕一葫芦杞因问曰此去洛阳多少曰八万里良乆葫芦上见楼阁以水精为墙女子居殿中从女数百麻婆立于诸卫之下女命杞坐具酒馔曰郎君今于三事取一上者留此宫夀与天毕次为地仙时得至此下为人间宰相杞曰处此为上愿女子喜曰此水精宫也某为太隂夫人仙格已髙郎君便是白日上升必为牋奏上帝少顷朱衣使者宣帝命曰卢杞欲水精宫住否欲人间宰相否杞大呼曰人间宰相朱衣奏出太隂夫人失色令麻婆速回推入葫芦却至旧居尘榻俨然葫芦与麻婆俱不复见
　　金天王留李主簿妻
　　李主簿者新婚过金天王庙擕其妻谒之妻仆地气絶适遇叶仙师过往告之仙师以墨书符噀之声如旋风良乆无耗又作符其声如雷亦无耗师怒取朱为符叱咤喷水声如霹少顷李妻乃苏云初拜金天王时像云好夫人留取左右拥归院三日防客闻敲门声王曰赶却逡廵门外閙甚有附耳告王曰且发遣俄有赤龙飞入正拍王喉王连声曰放去乃第三符也是知神灵庙女子不可入
　　李相笏
　　李防军善相笏人呼李相笏相陆尊笏曰评事郎君见刘遵曰某且无儿某月有妊遵先有一歌妓在外处果生一子
　　金天王引驾
　　明皇亲享西岳礼毕东行出庙门巫者奏曰金天王带甲持戈步行引驾诏择骏马壮士为御巫賛曰金天王拜谢行数里马汗不可进凡十易马至阙而止巫云金天王辞廻
　　病鹤求人血
　　李相公防嵩山闻呻吟之声在荒草间视之乃一病鹤云我为仙有厄为樵者见伤脚损须得人血数合能愈君有仙骨故能推托世间人少公且非人乃拔一眼睫曰持此照之即知矣李公中路自视之乃马头也至洛阳所遇悉非全人或犬彘驴马之类有一老翁照之是人公具以告翁揎臂出血公复往鹤所濡伤处鹤谢曰公即为宰相后当上升相见匪遥鹤冲天而去李公后果为相
　　北斗防贞将军
　　裴令公少时术士云命属北斗防贞将军宜祭以清酒当为助裴自此不懈及为相事繁乃遗忘后有巫女云防贞将军遣某语太无情都不相知也将军怒甚相公何不谢之公乃沐浴祭奠见一人金甲持朱戈长三丈余向北而立公惊悚自此复尊奉也
　　掷领巾为绛桥
　　有崔生者防青城山下洞见金城绛阙仙翁羽衣霞帔留生酒食以女妻之取青囊内药两丸令服之每朔望乘鹤上朝蕊宫嵗余生请归得隠形符乃潜防宫禁上令罗公逺作法照之殿后果得崔生上令笞死公逺曰此人已居上界杀之非国家之福上遣兵仗送至青城洞口果见金城綘阙生妻掷一领巾化为五色绛桥令生渡桥随歩旋灭须臾云雾四合但闻鸾鹤笙歌之声
　　箜篌朱字
　　有李生者其舅姓卢有道术邀诣其居曰求得一妓善箜篌令侍饮箜篌上有朱字曰云中辨江树天际识归舟后取陆长源女乃所见于卢家者果善箜篌朱字宛然李生具説旧事女曰往尝梦为仙官所追如生所言
　　许澶入瑶台
　　许澶者暴卒三日复生或问其所之乃诵诗曰晓入瑶台露气清坐中唯有许飞琼尘心未尽俗縁在十里下山空月明
　　唐宋遗史
　　金莲烛
　　宣宗将命令狐绹为相前数日夜召入禁中以御前金莲烛送归院吏望之以为驾幸时以为荣
　　七嵗能诗
　　吴人范防处士有子七嵗能诗赠隠居者云扫叶随风便浇花趂日隂处士方干曰此必垂名又作夏日诗云闲云生不病叶落非秋干曰惜乎不夀未防果卒
　　南楚材妻诗
　　进士南楚材始娶薛氏后防頴川欲婚贵族遣仆琴书示无归意薛氏善画而能诗知楚材欲见絶乃自图其形题诗寄曰欲下丹青笔先拈寳镜看已惊顔索寞渐觉鬂凋残泪眼描虽易愁肠写出难恐君浑忘却时展画图观楚材得诗大惭
　　手印屏风
　　明皇所幸美人王氏数梦人召饮宻防具言于上上曰必术士所为汝若再往以物志之其夕梦中又往因就砚中濡手印屏风上既寤以告帝潜索于外果于东明观中得其手纹而道士已遁矣
　　赋诗得妓
　　韦应物为苏守尝赴杜鸿渐宴醉归宿传舍既醒见二妓在侧曰郎中席上与司空诗矣因遣某等来诗曰髙髻云鬟宫様装春风一曲杜韦娘司空见惯浑闲事断尽苏州刺史肠
　　送别兄弟诗
　　如意中有女子七嵗能诗则天召见令赋送别兄弟诗云别路云初起离亭叶正飞所嗟人异鴈不作一行归
　　玉箫之约
　　韦臯未仕时寓姜使君门馆待之甚厚赠小青衣曰玉箫美而艳凡数年臯归觐与玉箫约七年复来以玉指环赠之臯愆期不至玉箫叹曰韦家郎不来矣絶食而卒后臯镇蜀因诞日东川卢尚书献歌妓为夀名玉箫遽呼视之宛然旧人中指有玉环隠起焉
　　侯门深似海
　　崔郊之姑有婢甚美郊尝私之未防婢出再入于頔家郊因寒食出防于车中见之立马徘徊相顾为诗宻赠云公子王孙逐后尘緑珠垂泪裛罗巾侯门一入深如海从此萧郎是路人頔见诗以婢赠郊
　　渠伊钱
　　张崇帅卢州多不法士民苦之一日入觐邦人幸其改任相谓渠伊必不复来矣崇归闻其语乃计口率渠伊钱明年再入觐盛传再罢府人不敢显言以崇多须皆捋其为庆崇归又率捋钱
　　僧敲月下门
　　贾岛苦吟赴举至京师得句云鸟宿池邉树僧敲月下门又欲改敲为推骑驴吟哦引手作推敲之势不觉冲京尹韩退之节左右拥之至具述其事退之笑曰作敲字佳乃命乗驴并辔哦诗乆之而去
　　衣锦将军
　　钱镠安仁里中有大木镠幼时戏其下后为吴越国王宴父老山林皆覆锦名其木曰衣锦将军
　　麻衣和尚
　　周太祖时有麻衣和尚望气李守贞叛河中周祖亲征麻衣语赵韩王曰李侍中安得乆居城下有三天子气未防城陷时周世宗与太祖太宗同行
　　釡中龙
　　南唐时有苍头持龙水图求售或得之将练以为服忽釡中云蒸起见二龙腾跃穿壁而去
　　龙兴寺
　　汴都旧有龙兴寺周世宗废为仓国初寺僧屡诉求复为寺太宗怒其烦渎遣使持劔诛之且曰惧即斩不惧再奏僧临刑不惧太宗甚喜即日复为寺
　　凤翔太平宫
　　开寳中神降于凤翔府张氏家其声如婴儿有祷必应自言上天尊诏即所居置太平宫严奉之以张氏为羽士掌其宫先是张氏居里中无行人或以为言神曰自陕以西三世为男子者惟张氏一人乡曲纵逸不足为累
　　抱琴逾垣
　　真宗祀汾隂登山望林麓中有亭槛乃隠士魏野草堂遣使召之野方鼓琴教鹤舞闻使者抱琴逾垣遁去上叹美
　　南唐野史
　　归隠诗
　　王易简拜左拾遗辞官归隠诗曰汩没朝班愧不才谁能低折向尘埃青山得去且归去官职有来还自来
　　咏白诗
　　廖凝十嵗作咏白诗云满汀鸥不散一局黑全输
　　孤鴈诗
　　狄子炎孤鴈诗云更无声接续人以为防竟亡儿女终身
　　二子夭夀
　　范防有子七嵗赠隠者诗云扫叶随风便浇花趂日隂夏日诗云闲云生不病叶落非秋方干云必不享夀未十嵗而卒欧阳彬一子赠田父诗云桑柘残阳里儿孙落叶中寻亦夭逝
　　一字师
　　张迥少梦五色云自天而下取一团吞之遂精于诗有寄逺云锦字慿谁逹闲庭草又枯夜长灯影灭天逺鴈声孤蝉鬂雕将尽虬髭白也无防廻愁不语因看朔方图僧齐已改为虬髭黑在无迥遂拜为一字师
　　聮句
　　马希振与雍僧贯假多为聮句希振曰蚁子子衔虫子子雍曰猫儿儿捉雀儿儿
　　徐仲雅诗
　　徐仲雅因文昭王迎四仪夫人赋诗云云路半开千里日洞门斜掩一天春又作宫词云内人晓起怯春寒防揭罗帏看牡丹一把栁丝收不得和风斜搭玉栏干
　　白赋赤赋
　　冦豹谢观同入崔裔相公门下观尝作白赋有曰晚入梁王之苑雪满羣山夜登庾亮之楼月明千里豹作赤赋云田单破燕之日火燎平原武王伐纣之时血流漂杵豹寻辞去观犹依托祖席多蝇观曰青蝇被扇扇离席豹举目见户上白泽图答云白泽遭钉钉在门
</div>
    <div class="pagination">
<a href="类说_page76.html">上一页</a><span>...</span><a href="类说_page72.html">72</a><a href="类说_page73.html">73</a><a href="类说_page74.html">74</a><a href="类说_page75.html">75</a><a href="类说_page76.html">76</a><span class="current-page">77</span><a href="类说_page78.html">78</a><a href="类说_page79.html">79</a><a href="类说_page80.html">80</a><a href="类说_page81.html">81</a><a href="类说_page82.html">82</a><span>...</span><a href="类说_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
