<!DOCTYPE html>
<html>
<head>
    <meta charset="UTF-8">
    <title>识遗 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>识遗 - 第 4 页/共 6 页</h1>
    <div class="content">　　识遗卷六
　　钦定四库全书
　　识遗卷七　　　　　　　　宋　罗璧　撰
　　一体具体　　　　　　左纪人名
　　豕虱　　　　　　　　庄子
　　古铜代金　　　　　　龙门
　　战国説士　　　　　　乡举里选
　　老彭　　　　　　　　治贵审时
　　将老　　　　　　　　帅职
　　服食为本　　　　　　江河淮汴
　　张道陵
　　一体具体
　　子游子张子夏皆有圣人之一体冉牛闵子顔渊则具体而微晦庵集注一体一肢也具体有其全也又曰体叚也皆就身体言之双峯饶氏曰吾道所谓全体仁义礼智信也具体而微者五者皆几焉特未到至处各具一体则仁有余者或义不足礼而得者或信而亏葢子云道徳仁义礼譬诸身之説视肢体之説尤明切
　　左纪人名
　　左纪人名既名字并举又或族里爵邑諡号错布一事之中如称士会曰随武子又曰随季又曰士季称郤伯曰嗣伯又曰郤献子称荀林父又曰桓子称先谷又曰彘子称公子吕又曰子封称裂繻又曰子帛此类不一后来杜子美作诗爵里名字亦备着如曰杜陵曰杜曲着地也曰臣甫曰子美者名字也曰拾遗曰省郎着爵也葢取法于而以诗参之文王有声诗称文王曰王公又曰王后曰皇王亦备着一诗先儒释云词之不同以见美之不足反覆备咏诗之体也
　　豕虱
　　势不足倚曰氷山乃唐张彖鄙杨国忠之言李湛鄙二张复曰海市蜃楼按蜃大蛤也韩诗外云蜃能吐气为楼台海中春夏间见文昌杂录云登州每晴霁海之烟雾中有城阙楼阁人物车马鸡犬徃来之状盖蜃吐气为之旋复消灭登人谓之海市东坡诗谓所见皆幻影是也二喻本出战国防曰城狐社防庄子复譬豕虱曰豕虱择踈鬛自以为广宫大囿奎蹄曲隈乳间股脚自以为安室利处不知屠者一旦皷臂布草操烟火而已与豕俱焦也氷山诸喻所习用若豕虱则少援者
　　庄子
　　文章设喻则深婉而于喻最难至一事数喻尤难独庄子百变不穷姑即明白者着之如喻身用之厚曰子见牺牛乎衣以文绣食以刍菽及其牵而入于太庙虽欲为孤犊其不可得乎又曰吾闻楚有神龟者死三千嵗矣王巾笥而藏之庙堂之上此龟者寜其死为留骨而贵乎寜其生而曵尾于涂中乎又曰祝宗人元端以临牢防説彘曰吾将三月豢汝十日戒三日斋借白茅加汝肩尻乎雕爼之上汝为之乎为彘谋者曰不如食以糟糠错之牢防之中三喻意同而事异喻不可语道之人曰有鸟止鲁郊鲁君説之为具太牢以飨之奏九韶以乐之鸟乃始忧悲视不敢饮食又曰咸池九韶之乐张之洞庭之野鸟闻之而飞兽闻之而走鱼闻之而下喻斵壊真性曰伯乐治马曰陶者治埴曰匠者治木喻陈言不可用于今曰古人糟粕曰已弃刍狗曰舟不可陆曰猨狙衣周公之服曰丑人学西施之颦曰迹履所出而迹非履喻精一之守曰痀偻承蜩曰津人操舟曰吕梁蹈水曰梓庆削鐻各数易説每易每竒若庖丁解牛事曰手之所触肩之所倚足之所履膝之所踦林竹溪谓如画出一屠牛人砉然向然奏刀騞然如闻其离析牛体之声批大郤导大窽技经綮之未尝彼节者有间而刀刄无厚每至于族视为止行为迟等语则牛身之骨节理络屠者之难易伸缩皆着之笔端岂不为千古文章之妙广人郭【缺】谓庄子言大如鹏徙九万里而六月息极天下之大如蜗牛之角能容蛮触之战极天下之小言久谓灵以五百嵗为春秋大椿以八千嵗为春秋言近则朝菌不知晦朔蟪蛄不知春秋言古则行填填视颠颠卧居居觉于于如标枝如野鹿无为之象可掬言后世则蹩躠踶跂澶漫摘擗屈折县跂乔诘卓鸷脔卷伧嚢作为之态备尽言子贡之富则轩车不容巷言曽子之贫则正冠而缨絶捉衿而肘见纳履而踵决各臻其妙自谓瓌玮諔诡可观信哉但陋仁义礼乐而偏道德诋訾尧舜以来之圣人而崇老子舎弃人事一付自然所以得罪名教为异端之学
　　古铜代金
　　舜典金作赎刑吕刑罚百锾皆释铜汉罚用金赎死为铜四百一十六斤唐赎死为铜一百二十斤按禹贡州贡金三品铜与其一故铜罚例曰金汉赐臣下诚用金者直书黄金考古金多无如汉髙祖予陈平四万斤赐家令五百斤慎夫人赐袁盎五十斤宣帝赐韦贤黄覇各百斤赐疏广受二十斤太子加赐五十斤赐髙祖功臣后百三十六人各十斤岂为天下国家用故亦不为天下国家惜乎若饰土木言金无如西都建章赋曰觚棱栖金爵三辅故事着金爵铜凤长安门甘泉赋曰金铺交映【缺】　　　也雄解嘲曰歴金门注亦曰门旁立铜马因号金门古帝者富有天下犹以铜代饰土木后世琳宫梵宇例真饰金何也
　　龙门
　　禹凿龙门导河意穿其山之遏水者而已潏水李氏记其事则不然谓同州韩城县北有安国岭东临大河上建禹庙乃禹凿山通河水出处也河自古长城外南注中国至安国岭下凡千余里两岸尽壁峭立大河盘束泶灂石硖间至此方出间道所至喷风雾如万雷皷天而下庄子悬水三十仭流沫四十里盖冩此禹像冕服豕首祭讳用豕用则大风防木发屋灾被百里观此则暴鳃防额亦见鱼力之大莫支水力之猛而禹所以神也若上流乃古朔方处党项之里宋苦西夏尝有陈熙河据西夏上流放巨舟顺流下出防州腹攻灵夏者朝廷下其议熙河漕臣李复奏曰契勘黄河过防州入韦精山石硖险窄自上垂流直下髙数十尺舡岂可行至西安州之东大河又分为六七道散流渭之南山逆流数十里方再合逆溜水浅滩碛不胜舟载朱文公谓禹贡言纳贡赋之路曰浮于积石至于龙门西河防于渭汭则古来此处河道固通舟楫矣复言又若此何也余窃谓兴灵以外之河古当狄境自书记雍州贡道之后狄之窥中国者何限曽未闻有道河入渭汭者则龙门上流行舟必艰复之説疑有据【按河出葱岭于阗合流东注菖蒲海去玉门阳关三百余里潜行地下至积石出故禹导河自积石自积石千里而东千里而南至龙门凡三千余里】
　　战国説士
　　叶水心曰周之盛时京师有学比闾族党乡遂皆有学三賔兴诸侯贡士进得士天子退得臣诸侯故其时有秀士进士俊士造士等目厉王无道周法浸坏宣王之复未几又乱以幽王驯至平王东迁京师之学先隳诸侯贡士之典亦阙士絶望于王都下者为商贾负贩髙者俛首为陪臣然尚用于诸侯也其后诸侯亦不取士士之无归者降为大夫家臣孔门弟子皆为之独顔闵以不仕见推至战国诸侯互相吞灭日寻干戈及遭离乱为家臣既无主退又无以自业于是放荡四出仗口舌以要时君虽孟子大儒亦千里见梁且语勾践以逰重轻平原辈资士以重其国几数千人士之变诈纵横辈至以口舌重轻人国列国之主为之拥篲先驱侧行襒席时可知矣至秦此习未改于是坑夷之祸起焉其实皆因于士之无归也
　　乡举里选
　　封建不复里选难行縁古者王畿外其地皆以封诸侯王城二百里外又责之都鄙天子所治只六乡六遂二百里之间诸侯封国乡遂比闾族党之内塾庠序之教行故行艺之考察可知耳目之采取亦易周礼选举之説曰闾胥【立比为闾中士为之】凡春秋祭祀役政丧纪聚众庶书其恭俭任恤者族师【上士为之】月吉书其孝弟睦婣有学者党正【下大夫为之】正嵗书其德行道艺州长【中大夫为之】正月之吉考其德行道艺而劝之纠其过恶而戒之乡大夫【命乡举之】三年大比则考其德行道艺而兴贤者能者盖人之贤否非久与居莫辨真伪久与居者惟隣里乡党故党庠序乃审察人才之要【按古庠序皆乡民行射饮读教法之所事已则反于学塾汉学校不立士与讲论者令业大常后世以来始有越乡连家羣居聚食就学者】后世井邑既亡学校又废郡大者绵地千里如汉委郡国察孝亷郡守拜罢不常不能熟其人之贤否徃徃滥举者多魏郡置中正九品一人考德行亦只取信口耳其后任爱憎通货赂取阀阅职名中正实为奸府元魏惟简年劳才否不辨然汉公府辟举之法尚近古郡县属吏掾曹许各辟于其长经郡县辟者五府史辟经五府辟者公卿始得推荐故士修于家声问逹于乡闾则辟书交致至县令以上始赴尚书选调一人之身阅歴者众汉吏多得人【周官人之法论之乡里告诸六事而后贡于王庭示不取信一人】隋唐来易以词华设科行艺已阁置矣然犹察时望録之至宋置棘糊名则德行才否一切不辨士之得失权衡于命之有无特假词华彰施之尔愚谓科举流泛封建不复选举难行若只狥时论取人则王莽未得汉柄折节为恭俭虚誉隆洽晋殷浩未出天下皆谓深源不起如苍生何王安石初年天下推其文行莫与为比堪充选举虽国皆曰贤也而竟如此又何哉要之毁誉难凭则湖学经义治事邉防水利置斋实取人之规虞廷纳言试功一节实审才之实盖人各有能有不能就其能之着而取之真才出矣【按孔门四科论人赐逹求艺亦不专主文章德行则偏狥岂不是弊】后世取人但言语一科不知世固有坐谈则胜行之实事缺者礼乐讼狱财赋兵机素未经尝则选以事多废而嵗月淹久资格及付以断国论谋王至当方面而人之堪不堪不问也所以政以人弊国以人亡
　　老彭
　　事惟近于人情者可信传记述彭祖老儋各有诡异难凭之説年皆数百今撮识始终彭祖姓籛名铿封彭城故号彭祖尝以斟雉养性事尧仕夏为大夫仕商为守藏吏仕周为柱下史彭祖传云商世已传三百嵗列仙传云丧四十九妻亡五十四子夀七百又云八百而书独称之云彭祖得之上及有虞下及五伯其终盖周时也但如仙传所云彭祖皆夀其一身不能并延长其妻子其仙亦陋矣老儋臯陶后姓苑着臯陶为理为理官因以理命族古字理李通用故左传行李行理无二夏商时已有李氏姓氏书有李新旧唐书乃皆谓老子生李下遭乱饥食木子得生因姓李葛洪神仙传又谓老子无父母姓李皆无为妄説也按老子生周宣王四十二年母名之曰禄字伯阳甫生能言生时皓首方瞳长眉干九尺耳七寸而渗漏故复名耳字儋【与耼同又作】邑于苦之頼【亳州卫慎县县东有頼郷即老子生地有祠汉志以老莱子老儋为二人按庄子书孔子问礼于老聃髙氏传云孔子至楚见老莱子时已二百余嵗斑衣戯母侧所问皆礼事二老传皆曰楚人又莱先贤以为老声之转切疑只是一人】仕桓庄出为柱下史仕简灵世为守藏吏平王世着道德孔子没后十九年西入秦歴流沙化胡成佛见秦献公又后孔子百余年其夀以为二百七十又曰四百七十又曰不知所终然鄠县栁谷水面有老子墓【余按老子着道德经清净无为外无半语及神仙庄子之书最尊老子亦不言其为仙至晋葛洪着神仙传始列老子于仙昔之推黄帝者曰夀三百大戴礼述宰我问孔子云黄帝人也何以能三百年孔子曰生而民利其德百年死而人服其神百年久而人畏其教百年窃疑彭老之夀犹孔子论云特传记神异之尔】
　　治贵审时
　　论秦政王莽曰秦焚诗书以立私议莽诵六艺以文奸言殊涂同归俱用灭亡盖谓书不适用读书与不读书一也魏鹤山尝叹孔孟著书未及行尽其辙环歴聘熟谙世故又洞识前古使其获用弛张必当至秦火肆暴经皆出于汉儒掇拾先王制度杂以秦汉舛缪甚则胡制郑王贾马笺注多是以后王仪文臆説三代令典故经着义理纲常髙古不易而建置纎悉随时之宜可也夏礼而杞不足徴殷礼而宋不足徴孔子时二王之后犹存而皆云然后乎孔子者文献又可知矣韩魏公规荆公新法曰古今异制贵于便时周礼所载有不可施于今者非一【程子曰经焚礼书多出汉儒附会不可一一追复】后世于太宰六典之名执于周公制礼之説一用于王莽再用于后周三用于熙寕而治卒不可致不知三五制作皆出圣人而唐虞禅夏后殷周继忠质文异尚子丑寅建正巳各不侔何尝殷必循夏之迹周必袭殷之制况事久必弊弊久则更岂有执而不通之理汉崔寔政论曰济世拯时之术岂必体蹈尧舜乃理哉期于补救阙壊支柱倾邪随形裁割措斯世于安定之域而已孔子对叶公景公哀公问政各不同所急异务也俗人竒伟所闻简忽所见乌可与论国家大体哉【后世言三代永国以封建不知禹之天下非无封建不三世而太康失国幸而再集者少康之贤明也厉王之天下亦非无封建一无道而四夷交侵幸而复治者宣王之修攘也春秋诸侯之弊极矣周以微弱乃载祚数百岂诸侯于周真有一日之力哉徒以各争强大不能相质周幸而传尔秦变以郡县而弊于苛暴汉易以寛仁而制于权臣晋弊于权臣隋弊于盗贼唐弊于藩镇徃徃国之亡皆有弊善治者亦惟救偏补弊而已无拘説也】又曰孔子作春秋褒齐桓懿晋文叹管仲之功夫岂不美文武之道哉诚逹权知弊也寔此论足以尽美三代之蔽矣余尝谓唐虞治道万古冠冕究其设官惟内有百揆四岳外有州牧侯伯职之可纪者禹平水土稷教播种契敷五教臯陶为士与夫垂工夔乐伯夷秩宗而已何尝琐屑如周礼哉矧治道贵安静设官既冗则巧拙杂进天下始病矣司马温公曰叔向有言国将亡必多制明王之治谨择忠贤而任之法制不繁而天下治及其衰也百官之任不能择人而禁令益多防闲益宻上下劳扰而天下乱汉唐而下君道虽不尽纯而汉文景以恭俭致太平唐太宗以仁义致太平有宋以儒道致太平则亦惟其人而已不在尽循古制也酌颂成王序言能酌先祖之道以养天下汉吏称其职民安其业而宣帝曰汉家自有制度苏子曰事若可行不必皆有故事若俗所不安人所不悦纵有礼典明文无补于怨故履不必同要之适足治不必同要之适时又曰通其变天下无弊法执其方天下无善教
　　将老
　　秦始皇取荆初疑王翦老而怯后卒将翦而克汉宣帝将七十余之赵充国遂平羌光武将矍铄翁之马援遂定蛮晋邓艾平蜀王濬平吴皆年七十他如吕尚八十遇文王百里奚七十干秦缪晋重耳六十二反晋国郦食其六十二遇汉髙唐裴度郭子仪身益老国益重盖经歴多思虑精举措审徃徃以老得之张南轩尝评充国之将曰将之失徒负勇而无谋充国曰兵难隃度愿至金城圗上方略其不忽事如此将之病患急近功充国屯田为久计圗其万全将之病忠好杀不恤百姓充国圗坐消西戎使百姓安焉政岂少年尚气贪功者所及哉
　　帅职
　　南轩帅荆遗晦庵书曰某受任上流军卒责都统财赋责总司吾帅臣专以固结人心为本使人有尊君亲上之心则以守固以战克矣兵财帅大务也而民又最焉其论职可谓约而事要矣
　　服食为本
　　禹别九州冀为王都独不言贡篚近王畿曰甸服甸为天子治田赋专出谷盖王畿地大人众四方根本所在急在衣食故畿内百里纳总【禾本全也】二百里纳铚【刈禾曰铚】三百里纳秸服【半藁去皮】四百里粟五百里米凡以食为重也兖豫青近王畿兖贡蚕丝豫贡絺纻纎纩青贡盐絺丝枲凡以衣为重也余州之贡宝玉玩好而已洪范八政先食货豳七月周公陈先公风化公刘召康公戒成王以民事皆谆谆农务以此见王者富有天下亦不可一日忘情于衣食
　　江河淮汴
　　天下转漕之水其大有四曰江河淮汴河可聚西北之漕江可聚东南之漕汴引河入淮实江湖脉络可聚中原之漕【按洛水入河溢为荥史记文频注荥水引河东南为鸿沟以通宋郑陈蔡曹卫与济汝淮泗会于楚即官渡水也详此则汴古已有后世以为始隋非也但前贤明此水不一或谓上名鸿沟下名官渡张华谓鸿沟官渡各一水胡明伸谓汴鸿沟官渡为三水张伯谓荥引河东南注至大梁浚仪分二渠一为官渡一为鸿沟汴别为渠今汴自西而东鸿沟横亘南北但三国袁曹相拒官渡沮授曰悠悠黄河吾其济乎则官渡自黄河】其余小水随地所出俱逹江河备着禹贡淮出桐柏山遡汴北通河而南不道江故禹贡述江水防于海而后入于淮左传谓吴夫差始通江淮由是四水通济【孟子曰禹排淮泗而注之江然禹贡禹平水土之书果通江淮必述之矣兼古封国各有限域以唐虞五服制较之淮且居荒服外况江表乎故孟子之説可疑春秋吴凭陵上国至北伐齐与中国之盟会乗便取防盖通江淮之始】凡水水力不同舟载亦异唐刘晏转漕给关中初槩以船运艰阻百端后察江船不可用于淮淮船不可用于汴汴船不可用于河遂随岸置仓贮载因相水之宜用船运遂无阻河至龙门扼底柱险复资陆运入渭【按唐运避龙门之险开山路十八里始济】渭浅深不常隋兴凿渭自防兴东至潼关凡三百里名开通河然后闗内之运通利唐以来潼关有变河汴不通则江运遡汉入武关以逹长安【按汉水邓州计六七百里至武关至洋川始陆运出扶风】但汉上流滩险不若河渭之易唐末及朱梁初都洛后梁以洛运艰改都汴汴中据江河水陆都防资用富饶而处势平旷天下有事乃四战之冲须以兵固所以古今言王者之宅必曰长安金陵盖以运便而险塞也【长安襟山带河沃野千里地产多可富国古号陆海金陵前控江淮后引瓯越左通荆襄右逹吴防外则长淮沃壤千里桑田鱼盐之利甲天下内则交广海错之珍尽东南真江左第一形胜也宋南渡初李伯纪胡安国进计皆请措置荆襄为根本按荆防地夷旷胡五峯尝谓欲退守江左则襄阳不如建邺欲进取中原则建邺不如防阳二公盖为进取计也】
　　张道陵
　　汉书着张陵字辅汉光武建武十年生天目山得道善以符治病桓帝永夀元年于灵峰白日上升该百二十嵗而邵伯温闻见録着汉建安二十年曹操破张鲁定汉中曾祖名陵顺帝时客蜀学道鹄鸣山中造作符书惑百姓受其道者輙出米五斗时谓之米贼陵子衡衡子鲁以其法相付授自号师君其众曰鬼卒曰祭酒曰治头大抵与黄巾相类朝廷不能讨就拜鲁汉寜太守镇夷中观此则张陵非异人也道家今祖陵为天师初只泛号唐始定封也















　　识遗卷七
<子部,杂家类,杂考之属,识遗>
　　钦定四库全书
　　识遗卷八　　　　　　　　宋　罗璧　撰
　　天即理　　　　　　　仓颉
　　轩辕黄帝　　　　　　陶唐殷商荆楚
　　尧舜病博施　　　　　豫让
　　饮器　　　　　　　　射日补天
　　经解　　　　　　　　玩物之戒
　　夏后氏　　　　　　　大城多兵
　　武士不恤　　　　　　过百为寿
　　豪杰不茍就　　　　　三教
　　耘耔
　　天即理
　　防纬之学未兴古人自信多托之天尧舜让贤俱曰天之厯数在尔躬汤武之兴曰天命弗僭曰天祐一徳曰天其以予乂民曰天矜于民曰天必从之等语往往借天为训朱文公谓事不出于人则出于天天即理也凡合于理之自然非人私智所为者皆谓之天桀纣之暴如是东征西怨南征北怨三千臣而同心八百侯而毕会乃是人智力不可得而致者汤武顺之则天逆之则人其谓之天不诬也左曰天诱其衷曰上天之鉴夫岂有诱夺之迹哉行事顺理而治殆天启之行事逆理而亡殆天丧之天且不违权于理之逆顺孟子曰天不言以行与事示之而已先儒解天因舜之行事示以与之之意尧舜子不肖便见天不久尧舜之天下启贤能继便见天欲久禹之天下故曰莫之为而为者天也禹治水伦攸叙箕子曰天乃锡禹洪范九畴亦谓禹能顺水之性不失高下之宜葢天锡以知九畴之叙故无逆水之失汉儒不审乃拘于洛书龟背本文多少之较【详书洪范疏】岂真知天者况太古文籍未生天果以龟文示人亦未必有所谓不一名字三十六字之详也又按易系孔子只言河出图洛出书即无龟龙之説汉世纬书起始曰龙负圗负书殆汉儒增也兼古人言灾祥多卜以人事纬书尽益以神怪禹观河见白面长人殷白狼啣钩沈璧于洛而黑龟与之书黄鱼防跃周赤雀啣书白鱼入舟皆礼纬稽命征之辞故防纬皆起汉儒
　　仓颉
　　仓颉制字宋皇甫谧辈俱言颉黄帝史官不知伏羲居黄帝前已言作书契不应先有书契后有字且管仲言古三王以前封禅者七十二君皆纪号泰山庄子亦言十二代之封有纪勒者千八百余所其纪勒必皆字也晋索靖草书状曰仓颉既王书记是为尚书疏张楫云仓颉为帝王生禅通之纪春秋元命苞叙帝王之相曰仓颉四目则仓颉者伏羲前一帝号也故蔡邕曹植皆称颉皇吕不韦称仓颉亦曰史皇氏【古谓字书为史】则谓为史官者缪也开封府浚仪有颉城论衡云学书讳丙日以五行书言仓颉死丙寅也
　　轩辕黄帝
　　庄子着轩辕氏后始有赫胥氏尊卢氏祝融氏伏羲氏神农氏黄帝氏六韬亦着轩辕氏在骊连氏赫胥氏之间轩辕自古帝王一号也古币亦有轩辕黄帝之分轩辕币文作币黄帝币文作命则轩辕黄帝为二又轩辕以车得名轩辕覩转之风法制车轮轩车横木辕车直木因以为号黄帝见大蚓曰土气胜土色黄因号黄帝司马迁不详乃曰黄帝名轩辕后人从而亦讹执古为信庄子古于史记【按河圗黄帝名轩文缺封降禅德祖黄轩论语考曰轩知地利则黄帝单名轩非重名也】
　　陶唐殷商荆楚
　　陶地名国始颛顼尧先居陶后封唐故陶唐并称汤初兴商丘后盘庚迁殷故名殷荆楚共一木名熊绎初国于荆号楚【春秋初例称荆公后始称王】至楚襄王母名楚讳复称荆
　　尧舜病博施
　　天不能长春而不冬常而不雨日月不照覆盆之下生长不施霜雪之时虽天地之大犹有余憾尧舜其仁如天岂不欲衣帛食肉均于老幼而养有所不给故五十衣帛七十食肉王政必为之规岂不欲疲癃残疾鳏寡孤独均获畅遂而禀气不足不能移其赋受之偏岂不欲穷发之比不毛之地均入抚绥而风气所限不容不听之要荒之外故博施济众尧舜亦病秦皇汉武乃欲威服荒逺以示无外岂不缪哉
　　豫让
　　智伯无后豫让杀身以报非真了死生之分者不能然人臣事君救过于未萌上也及临事而正救焉次也听其君之自是自非付其国于自存自亡而曰吾能他日为之死斯为下矣豫让义士智伯以国士待之智伯不可谓不贤让不可谓不遇而智伯贪三晋之地絺疵测韩魏之反张孟谈启韩魏之攻巧文辩慧而甚不仁让曽无一语与其间犹为让之忠于智伯乎逮其死也始吞炭漆身求杀襄子为忠君子不能不恨其晩也昔齐景公问晏子曰忠臣之事君如何对曰有难不死出亡不送公曰难不死亡不送可谓忠乎对曰言而见用终身无难臣奚死焉谏而见听终身不亡臣奚送焉言不用而难死之是妄死也谏不用而亡送之是伪送也故忠臣者尽善于君而生不蹈恶于君而死让谓其死将以愧天下后世人臣怀二心者吁怀二心之臣视让诚愧矣以让视婴独不愧乎故余于让是其死不是其生取其节不取其智
　　饮噐
　　赵襄子漆智伯之头为饮噐汉建元中匈奴破月氐王以其头为饮噐史韵饮噐饮音防汉书韦昭释椑榼也盛酒噐晋灼曰饮噐虎子属溲便防噐也顔师古引匈奴破月氐王头共饮血盟为证谓饮酒噐如顔説贵之也且死骨凶秽又恶人头颅岂爼豆可宜乎溲便释盖似之万见春亦是晋释但名虎子未详
　　射日补天
　　羿弹十日之语昉见庄骚俱谓天有十日射之但尧时羲和君之子名十日又有窫窳九婴大风封豕长蛇等皆顽凶为民害尧命羿杀窫窳射十日缴大风戮九婴封豕长蛇而民害息则十日者非天之日也共工氏触不周山折天柱絶地维及女娲补天之説见列子按共工氏覇九州实太昊之臣恣睢防扈俶扰天纪女娲灭之四土复正万民更生此女娲补天立极之迹也链石补天果人力能与否事不经见皆当理决血流漂杵孟子且曰尽信书不如无书矧庄列缪妄之説荒唐之言乎
　　经解
　　六经之道至夫子而集大成夫子之道至晦翁而集大成诸家经解前后不一自断定于晦翁然后一出于正后学傥非经指授则泛滥诸家其谁适从今经解有昔贤品题其当者曰易有伊川易传大易粹言击辞则柴侍讲集解书有东莱説林少頴解诗有东莱诗记晦庵诗传周礼礼记注防晦庵取之而王荆公王昭禹周礼解方愽士陆农师马愽士礼记解晦翁俱以为当又尝言荆公经解有益后学春秋胡文定于褒贬之例尤严传则东莱左氏説为最也后学傥循是索之不至以多岐亡羊矣
　　玩物之戒
　　汉文却献千里马者曰吉行五十里师行三十里朕乗千里马独先安之宋武碎琥珀枕遗北征将士曰能瘳金创萧道成治齐期黄金与土同价唐太宗还林邑鹦鹉曰鸟兽怀土亦与人同皆有超人识度也近世大贤吕文穆却献二百里鉴曰吾面楪子大安用照二百里鉴王文正旦弟百万买玉带曰自负重而欲使观者称好不亦谬乎有以砚滴售孙侍读甫者孙曰一日得担水才直三钱古人逹理不为玩好如此国初人宝李廷珪墨石昌言至不许人磨或戯之曰子不磨墨墨将磨子苏子瞻诗云此墨足支三十年但恐风霜侵髪齿非人磨墨墨磨人瓶应未罄罍先耻苏浩然用髙丽煤又潘谷制墨必用髙丽煤前辈谓世无二子墨终不乏用人固愚耳
　　夏后氏
　　经书称夏皆曰后氏殷周皆曰人班固白虎通曰夏禹受禅为君故称氏殷周征伐得天下故称人则舜曰有虞氏亦以尧禅耳
　　大城多兵
　　古封建法行井地制定公侯伯子男之国随提封广狭出车乗多少故有万乗十乗百乗之别诸侯大不可陵小不可僭所以治安可久周东迁古制壊诸侯各以力胜王室不能为之制节小大始紊至春秋国自为政齐创内政寓军令晋作被庐之法鲁作丘甲城过百雉俱不可以先王之规律之矣至战国齐以技击强魏以武卒奋秦以卫士胜孙吴辈出贵势利尚诈谋古制百不一存故赵奢与田单论兵曰古者四海万国大城不过三百丈人多不过三千家以少战足矣今万国合为七战国兵必具数十万食能支数嵗千丈之城万家之邑相望也而欲以少战可乎在奢已叹不能循古况去古又逺者乎后世不审强弱动欲仁义饰兵恐不为汤武而为宋襄陈余也故欲狥古制须封建
　　武士不恤
　　郦食其掉三寸舌下齐七十城亦竒矣韩淮隂激于蒯通一语随以兵蹑其后更不讣食其利害卒使身膏鼎镬唐初颉利归命太宗遣唐俭慰抚之李靖李勣谋曰今诏使在彼彼必自寛若遣万骑袭之不战可擒张公谨曰使者在彼奈何靖曰唐俭不足恤遂勒兵夜发宋绍兴间兀术入冦韩世忠驻兵州奉使魏良臣过世忠置酒相待杯一再行更牌沓至良臣问故世忠诡曰有诏移军守江即命撤防班师良臣方去世忠麾军踵其后设伏大仪镇良臣至金金问世忠动息良臣以所见对兀术乃大发兵趋江遇伏战败还泗上责良臣卖已欲烹之良臣好词得免旧传已【缺】
　　帅自蜀入援舟次金口扼敌不得前亟遣将从岸战战
　　方酣而帅舟已取【缺】　　　　盖兵尚诡道蝼蚁万命取决一时不容自己然好战嗜杀之人残忍待之之方亦须识时量势身在其间则在彼者固莫测而在我者亦未可知也
　　过百为夀
　　庄子及左传杜预注皆有上夀中夀下夀之别孔頴逹防上夀百年以上孔安国传洪范五福曰夀传曰百二十年为夀盖本老子人生大期百年为限过百而增是谓【缺】　　　按礼记人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼百年曰期颐王荆公注自幼弱壮强艾耆老等下皆着读防其下学冠有室而仕指使而传自为句总上十事各十年一目夀为过百之目亦有理
　　豪杰不茍就
</div>
    <div class="pagination">
<a href="识遗_page3.html">上一页</a><a href="识遗.html">1</a><a href="识遗_page2.html">2</a><a href="识遗_page3.html">3</a><span class="current-page">4</span><a href="识遗_page5.html">5</a><a href="识遗_page6.html">6</a><a href="识遗_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
