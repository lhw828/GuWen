<!DOCTYPE html>
<html>
 <head>
  <meta charset="utf-8"/>
  <title>
   学林 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学林 - 第 6 页/共 9 页
  </h1>
  <div class="content">
   学林卷六
&lt;子部,杂家类,杂考之属,学林&gt;
　　钦定四库全书
　　学林卷七
　　宋　王观国　撰
　　栁子厚非国语
　　国语曰宣王不借千畆富辰谏栁子厚非曰古之必借千畆者礼之饰也未若时使而不夺其力节用而不殚其财通其有无和其乡闾则食固人之大急不劝而劝矣观国案礼天子亲耕以共粢盛王后亲蚕以共祭服粢盛衣服皆备然后可以享宗庙盖王者身致其诚以尽孝道举此以率天下皆知劝于耕劝于蚕其意若曰思天下匹夫匹妇有惰于耕而受其饥者有惰于蚕而受其寒者今我以天子之尊且不敢忘耕事也我亲率之兾天下皆知劝于耕而民无受其饥者矣以王后之尊且不敢忘蚕事也我亲率之冀天下皆知劝于蚕而民无受其寒者矣亦犹圣人躬俭以率天下也圣人岂能必天下之不为侈靡哉吾示之以俭则天下观而化庶几侈靡之习可革也然则王者亲耕籍实为政之大者至于时使而不夺其力节用而不殚其财通其有无和其乡闾此亦为政之不可缺者岂为耕籍而遂废之哉若夫不能时使而夺民之力不能节用而殚民之财以至有无之不通乡闾之不和是人君失政治之道非借千畆之过也若曰借千畆者徒举也非实惠也则向所谓躬俭者亦徒举耶
　　国语曰谷洛鬭将毁王宫王欲壅之太子晋谏云云栁子厚非之曰壅之诚是也彼小子之譊譊者又足记耶观国观太子晋谏语文而辨实可嘉秦汉以来文士未能过非譊譊之徒也
　　国语曰三川震伯阳父曰周将亡矣栁子厚非曰山川者特天地之物也隂阳游乎其间者也自动自休自峙自流是恶乎与我谋自鬭自竭自崩自缺是恶乎为我设观国窃谓天地之有山川犹人身之有支体气血也天地隂阳之气不和则有山崩水竭之灾一人之身隂阳之气不和则变而为疾圣人与天地同体惧隂阳之气不和则为灾为疾夫为灾为疾者变也故春秋书沙鹿崩梁山崩者记变也左氏传曰国主山川故山崩川竭君为之不举降服乗缦彻乐出次祝币史辞以礼焉三川震伯阳父曰周将亡矣意谓王者不能修徳以召和而变见焉则国有亡之道也
　　国语曰景王将铸大钱单穆公不可云云可后而先之谓之召灾栁子厚非曰病大钱者吾不知周之时何如哉其曰召灾则未之闻也观国案单穆公云可后之者其必时未宜用大钱也先之而召灾者其必时未宜用而亟用之则法有不当于民之心者也法不当于民之心则乱之招也岂惟灾而已耶
　　国语曰献公卜伐骊戎栁子厚非曰卜者圣人用以敺陋民也非常用而取信焉虽勿用之勿信之可也观国案圣人于卜筮有所谓通天下之志成天下之务定天下之业防天下之疑者其妙至于穷神知化非但敺陋民而已也
　　国语曰献公问于卜偃曰攻虢何月也对曰童谣有之栁子厚非曰童谣无足取者君子不道也观国案诗书有曰古人有言有曰夏谚有曰周谚此皆与童谣一体盖皆君子之言也特假曰古人曰夏谚曰周谚曰童谣尔故诗三百率多妇人女子小夫贱者之所为茍其言有理而不悖于道虽童谣何伤焉
　　国语曰晋饥公问于箕郑曰救饥何以对曰信栁子厚非曰信政之常不可须防去也圣人独救饥也耶其言则逺矣观国案箕郑所对盖出于孔子所谓自古皆有死民无信不立乃推本而言之也以谓晋君茍信素着于民则饥不足患尔若曰发廪以济之告籴于邻国此有司之常典非所以答晋君之问也
　　国语曰平公説新声师旷曰公室其将卑乎栁子厚非曰耳之于声也犹口之于味也茍説新味亦将卑乎观国案声音与政通故诗有所谓治世之音乱世之音亡国之音以其雅郑异也正声雅而郑声淫治世之音正声也乱世亡国之音淫声也平公説新声者舍正声而説淫声则将溺于乱世亡国之音而政其頺矣师旷知音者也因以发讽曰公室其将卑乎礼曰凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉魏文侯问于子夏曰吾端冕而听古乐则惟恐卧听郑卫之乐则不知倦敢问古乐之如彼何也新乐之如此何也子夏对曰今君之所好者其溺音乎郑音好滥淫志宋音燕女溺志卫音趋数烦志齐音敖辟骄志此四者皆淫于色而害于徳为人君者谨其所好恶而已矣由此观之则师旷之言不为过也书曰甘酒嗜音峻宇雕墙有一于此未或不亡夫口耳之习不慎而至于亡国丧家者有之固不特公室卑而已也
　　古赋题
　　司马相如子虚赋中虽言上林之事然首尾贯通一意皆子虚赋也未尝有上林赋而昭明太子编文选乃析其半自亡是公听然而笑为始以为上林赋误矣盖相如以子虚虚言也乌有先生乌有此事也亡是公者亡是人也故空借此三人为因以风谏奏之其赋曰楚使子虚使于齐齐王悉发车骑与使者出畋畋罢子虚过诧乌有先生而亡是公存焉其末曰二子愀然改容超若自失逡巡避席曰乃今日见教谨闻命矣此子虚赋始终一意不可析其半以为上林赋则意遂中絶不可读矣班固作两都赋序曰臣作两都赋以极众人之所矅折以今之法度其赋始曰有西都賔问于东都主人中曰东都主人喟然而叹末曰主人之辞未终西都賔矍然失容欲辞主人曰复位今将授子以五篇之诗此首尾贯一赋也其名为两都赋而其序亦曰两都赋序可以见也昭明太子乃自东都主人喟然而叹析而为东都赋然其文与上句相连不可析也后汉张衡传曰时天下承平日久自王侯以下莫不逾侈衡乃拟班固两都作二京赋以讽谏其赋始曰有凭虚公子者学乎旧史氏言于安处先生中曰安处先生似不能言者筦尔而笑末曰得闻先生之余论则大庭氏何以尚兹此赋首尾贯通亦一赋也衡自谓拟班固两都作二京赋盖与班固两都一体通为一赋昭明太子自安处先生似不能言析而为东京赋然其文亦与上句相连亦不可析也左思作三都赋序曰余既思摹二京而赋三都盖亦拟张衡二京而为三都赋其赋始曰有西蜀公子者言于东吴王孙中曰东吴王孙冁然而咍终曰魏国先生有睟其容而其末曰先生之言未卒吴蜀二客防焉相顾防墨而谢此赋首尾贯通亦一赋也其名为三都赋序昭明太子亦析而为三都赋亦误矣三都其文上下相连不可析也析之则意亦中絶不可读矣唯张衡南都赋别是一赋夫赋题者纲领也纲领正则文意通昭明太子何为其多析也
　　古赋序
　　傅武仲舞赋宋玉髙唐赋神女赋登徒子好色赋本皆无序梁昭明太子编文选各析其赋首一段为序此四赋皆托楚襄王答问之语盖借意也故皆有唯唯之文昭明误认唯唯之文以为赋序遂析其辞观国案司马长卿子虚赋托乌有先生亡是公为言子云长杨赋托翰林主人子墨客卿为言二赋皆有唯唯之文是以知傅武仲宋玉四赋本皆无序昭明太子因其赋皆有唯唯之文遂误析为序也杨子云羽猎赋首有二序五臣注文选曰赋有两序一者史臣一者雄序详其文第一序乃雄序也第二序非序乃雄赋也赋中用颂曰二字不害于义昭明析颂曰为一段乃见其有二序盖误析之也马融长笛赋首尾两处有辞曰字潘安仁籍田赋末有颂曰字潘安仁笙赋张平子思赋鲍明逺芜城赋谢希逸月赋其末皆有歌曰字王文考鲁灵光赋班孟坚幽通赋王子渊洞箫赋顔延年赭白马赋其末皆有乱曰字谢惠连雪赋嵇叔夜琴赋既有歌曰字又有乱曰字由此观之则羽猎赋有颂曰字乃赋也非序也亦岂有一赋而两序耶又文选载子云解嘲有序子云甘泉赋有序贾谊鵩鸟赋有序祢正平鹦鹉赋有序司马长卿长门赋有序汉武帝秋风辞有序刘子骏移书责太常博士有序以上皆非序也乃史辞也昭明摘史辞以为序误也
　　三都赋序
　　左太冲三都赋序曰相如赋上林而引卢橘夏熟雄赋甘泉而陈玉树青葱班固赋西都而叹以出比目张衡赋西京而述以游海若假称珍怪以为润色攷之果木则生非其壤校之神物则出非其所于辞则易为藻饰于义则虚而无徴观国案司马相如赋言上林之盛曰于是乎卢橘夏熟黄柑橙楱枇杷橪柿亭柰厚朴梬枣杨梅樱桃蒲陶隠夫薁棣荅遝离支罗乎后宫列乎北园盖橘橙枇杷杨梅荔枝皆南方之物非西北所产然而上林者天子之宫苑四海之嘉木珍果皆能移植于其中不但本土所生者而已又赋之所言竒禽异兽明珠香草天台仙乐青琴虙妃之类亦非上林之所产有以见上林之富丽四方之物毕致也而左太冲责以卢橘夏熟生非其壤亦过矣雄甘泉赋曰翠玉木之青葱顔师古注前汉书曰玉木者武帝所作集众宝为之用供神也非谓自然生之盖玉木者犹金莲玉蘂之义以金玉为之以象生物也左太冲意谓真有玉木玉木非秦中所产则误矣史记封禅书曰古之封禅鄗上黍北里禾所以为盛江淮间一茅三脊所以为借东海致比目之鱼西海致比翼之鸟盖王者登封告成则四海珍异之物毕萃焉以言其感格之所致也班固西都赋曰招白鹇下双鹄揄文竿出比目此言西都之盛四海珍异之物毕萃而鱼鸟之飞潜有不召而致者皆可以弋钓而得之所以甚言西都文物之富盛无所不有亦如封禅之致庶物也左太冲意谓东海比目之鱼西都不应有焉然班固之意则有在也张衡西京赋曰海若游于渚鲸鱼失流而蹉五臣注文选曰海若海神也案前汉郊祀志曰武帝好神仙李少君言海中蓬莱仙可见之帝遣方士入海求蓬莱安期生之属拜齐少翁为文成将军拜栾大为五利将军拜公孙卿为郎于是作飞亷桂馆益夀延夀馆通天台治太液池有蓬莱方丈瀛洲壶梁象海中神山之宅鱼之属以俟神人而张衡西京赋亦言太液渐台瀛洲方丈蓬莱神山灵芝仙掌与夫少君栾大之事而曰海若游于渚者盖述武帝好神仙而于海上候神人不致故即甘泉建章作台池仙馆以象海上仙家之境则必有海若来游实赋于渚故虽鲸鱼之大亦蹉跎而骇伏矣赋言海若来游实赋之意当如此也左太冲谓校之神物则出非其所亦过矣潘岳闲居赋曰长杨芳枳游鳞菡蓞张公大谷之梨梁侯乌椑之柹周文弱枝之房陵朱仲之李三桃表樱胡之别二柰曜丹白之色石榴蒲陶梅杏郁棣葱韮蒜芋青荀紫姜堇荠蓼荽蘘荷时藿绿葵白薤盖岳退居洛涘而作此赋自言其台池果茹之多如此非皆洛中土产之物也而况上林甘泉西都东都皆王者居处游燕之地四海九州珍异之物无不毕聚是宜赋者之所夸美而太冲独责以假称珍怪虚而无验则误矣又王延夀鲁灵光殿赋曰玉女闚牕而下视康琴赋曰天吴踊跃于重渊张衡思赋曰戴玉女而召虙妃马融长笛赋曰仰驷马而舞鹤孙绰游天台山赋曰八桂森挺以凌霜司马相如长门赋曰桂树交孔雀集张华鹪鹩赋曰海鸟鶢鶋避风而至茍如左太冲所责则若此之类皆为假称珍怪虚而无验矣盖亦观其意之所主如何耳若但责其辞而遗其意固不可也
　　甘泉赋
　　前汉雄传甘泉赋曰翠玉树之青葱兮壁马犀之瞵防顔师古注曰马犀者马脑及犀角也以此二种饰殿之壁文选甘泉赋曰璧马犀之璘防五臣注曰武帝植玉木于此宫以碧为叶青葱色又作碧马犀牛等物为饰观国案汉书作壁马犀文选作璧马犀盖壁璧二字其义逈不同故注释者亦随其字之义而训之在汉书则训为殿壁在文选则训为璧玉因以不同也前汉艺文志有雄赋十二篇雄有文名当时传雄之赋者帙不一故其用字不能无讹至班固作史萧统编文选各以其所得雄赋而集録之故其赋用字有不同今读其赋曰仰挢首以髙视兮目眴而亡见正浏滥以宏惝兮指东西之漫漫徒洄洄以徨徨兮魂渺渺而昏乱据軨轩而周流兮忽坱圠而亡垠翠玉树之青葱兮璧马犀之瞵防金人仡仡其承钟簴兮嵌岩岩其龙鳞凡此赋句皆以下句释上句则璧马犀为璧玉之璧其上下文句通矣其曰据軨轩而周流忽坱圠而亡垠然后言玉木金人者盖谓依栏槛而回顾见广大而无际畔但见庭中玉木之青葱金人之岩岩耳玉木植于殿庭金人捧露盘亦在殿庭此皆言望见殿庭中物不应反言殿壁也赋句之义于此判矣案甘泉赋字不同者亦多汉书曰不可乎疆度文选不可乎弥度汉书曰魂固渺渺文选曰魂渺眇汉书曰鬼魅不能自还文选曰鬼魅不能自逮汉书曰芗呹肸以棍根文选曰芗呹肸以堒批汉书曰惟弸彋其拂汨兮文选曰惟首弸彋其拂汨兮汉书曰鸾鳯纷其御防文选曰鸾鳯纷其衔防汉书曰玉女无所眺其清卢兮文选曰玉女无所眺其清胪兮汉书曰隆厥福兮文选曰降厥福兮此一赋也而汉书文选用字不同如此然他皆可以假意而读唯壁璧不可假意通用而注释者又各异固不可不辨也
　　四愁诗序
　　文选张衡四愁诗序曰张衡不乐久处机密阳嘉中出为河间相时国王骄奢不遵法度又多豪右并兼之家衡下车治威严能内察属县奸猾行巧刼皆密知名下吏收捕尽服禽诸豪侠游客悉惶惧逃出境郡中大治争讼息狱无繋囚时天下渐郁郁不得志为四愁诗观国详此序非衡所作也岂有为相而斥言国王骄奢不遵法度又自称下车治威严郡中大治者案后汉张衡传曰阳嘉元年造候风地动仪复迁侍中永和初出为河间相时国王骄奢不遵典宪又多豪右共为不轨衡下车治威严整法度隂知奸党名姓一时收禽上下肃然称为政理视事三年乞骸骨召拜尚书永和四年卒以知四愁诗序乃史辞也辞有不同者盖撰后汉书者非一家后之编集衡诗文者增损之耳序言阳嘉中出为河间相而史言永和初出为河间相案顺帝阳嘉尽四年始改永和元年永和尽七年衡本传言阳嘉中迁侍中永和初出为河间相永和四年卒其次第已不紊诗序谓阳嘉中出为河间相者误也五臣注文选曰阳嘉元年为河间相亦误也
　　闲情赋
　　梁昭明太子作陶渊明文集序曰白璧防瑕者唯在闲情一赋幸无讽谏何必摇其笔端观国熟味此赋辞意宛雅伤已之不遇寄情于所愿其爱君忧国之心惓惓不忘盖文之雄丽者也此赋每寄情于所愿者若曰我愿立于朝而其君不能用之是真谲谏者也昭明责以无讽谏则误矣然则读此赋而不知其意者以为咏妇人耶古之言美人佳人皆以比君子贤人简兮诗曰云谁之思西方美人彼美人兮西方之人兮注曰美人谓硕人大徳周室之贤者离骚曰惟草木之零落兮恐美人之迟暮注曰美人谓君也言恐嵗暮而不早用贤也九歌曰望美人兮未来注曰美人谓湘神也以喻望君之使也张衡传曰衡为四愁诗依屈原以美人为君子以珍宝为仁义故其诗曰美人赠我金错刀美人赠我金琅玕美人赠我貂防褕美人赠我锦绣段江淹诗曰日暮碧云合佳人殊未来文选注曰佳人谓友人也闲情赋之寄意逺矣以为防瑕者其不见知耶
　　滕王阁序
　　欧阳文忠公集古録跋徳州长夀寺舍利碑曰余屡叹文章至陈隋不胜其而唐家致治之盛不能遽革其及读斯碑有云浮云共岭松张盖明月与岩桂分丛乃知王勃云落霞与孤鹜齐飞秋水共长天一色当时士无贤愚以为警絶岂非其余习乎观国案庾子山马射赋曰落花与芝盖齐飞杨柳共春旗一色王勃正仿此聮非摹长夀寺碑句也长夀寺碑亦仿马射赋而句格又弱者也
　　罗池碑
　　欧公跋罗池碑曰今世传昌黎集文与碑多同惟集本云涉有新船而碑以涉为歩荔子丹兮蕉子黄碑蕉下无子字当以碑为是而碑云春与猿吟兮秋鹤与飞则疑碑之误也观国详罗池碑升鹤字于与字之上则句老而格新古人有此格屈平九歌曰蕙肴烝兮兰借奠桂酒兮椒浆蕙肴烝不可以对奠桂酒而特倒其语者取夫句老而格新也然则罗池碑云春与猿吟兮秋鹤与飞非误也亦当以碑为是
　　瘗鹤铭
　　欧公曰瘗鹤铭题云华阳贞逸撰刻于焦山之足常为江水所浸好事者伺水落搨之只得其数字余所得六百余字独为多也案润州图经以为王羲之书字亦竒放然不类羲之笔法而类顔鲁公不知何人书也华阳贞逸是顾况道号今不敢遂以为况者碑无年月不知何时疑前后有人同斯号者也近世士人有论碑者曰道书陶隠居号曰华阳真逸隠居尝在茅山修养茅山与润州接境疑华阳真逸即陶隠居也观国案顔氏家训曰学二王书之得体者有陶隠居今详观瘗鹤铭字王书法也欧以为似顔鲁公非也陶隠居既有华阳真逸之号而茅山又近焦隠居又善为二王书则撰铭与书皆隠居矣若顾况乃窃华阳真逸之号尔碑铭甚古缺顾况生唐之中叶距今未逺决非况铭也今世所得瘗鹤铭碑夲不过二百字未尝有六百余字者
　　髙氏书
　　欧公曰太原府交城县石壁寺鐡弥勒像颂者林谔撰参军房璘妻髙氏书余集録妇人书惟此髙氏一人其书此颂与安公美政碑笔画字体逺不相类殆非一人之书疑刋刻不同亦不应相逺如此又疑好事者寓名以为竒也识者当为辨之观国尝得髙氏所书二碑盖髙氏学逸少书甚逼真然石壁寺碑乃行书美政碑乃楷书古之善书者楷书与行书自不相类如逸少书兰亭序乐毅论乃其楷而其草书见于法帖者乃大不相类其余善书人皆如此然则髙氏二碑皆髙氏书也二碑皆髙大想见当时建立之盛而髙氏书在当时无出其右者故也岂有建碑工力如此其大而反假妇人书字以为竒者亦建碑者所不肯为也
　　栁子厚书
　　赵璘因话录曰栁子厚善书当时重其书湖湘以南士人皆学其书栁氏前有公权后有子厚有此二人欧公集古録有子厚书般舟和尚碑并南岳弥陀和尚碑欧公跋曰书既非工而字画多不同疑喜子厚者窃借其名以为重观国尝于南岳山间见此子厚二碑详观之乃子厚南贬时书也子厚书体格虽疎静好藏锋类崛笔书然在唐未可以名家故唐史及唐人文集未尝言其善书大扺士人文章称着则并其书亦为世所贵重子厚尝以文称于朝矣及其南贬也湖湘以南士人慕其文章又学其书此古今之常态也因话录谓栁氏有此二人盖奬饰子厚之过耳
　　千文
　　杨文公谈苑曰千字文云勑员外散骑侍郎周兴嗣次韵其字乃梁字传写之误也唐显庆中诏不经中书门下不得称之名始定于此观国案梁书周兴嗣传曰武帝以三桥旧宅为光宅寺兴嗣与陆倕制寺碑帝以兴嗣所制自题又曰次韵王羲之千字并使兴嗣为文又曰兴嗣直西省周舍奉注武帝所制歴代赋启兴嗣助焉兴嗣本传自有字盖臣下以奉撰文为荣故兴嗣于千文加字于官称之首也古者天子谕臣下以事皆称故卫夫人奉写急就章梁武帝赐七夕诗与任昉昉谢启曰昉奉赐示七夕五韵又卞彬谢修卞忠正墓启曰彬伏见宣修臣亡髙祖忠正公壶坟茔唐髙祖武徳二年诸州进士随方物入贡房龄等删武徳以来三十余条然则之名久矣非由显庆中定也唐书显庆诏不经中书门下不得称盖虑臣下有直取圣防而不由中书门下以行之则大臣未尝商防而事之利害有未公者固难以行云所以防奸邪也非定之名也杨文公岂不知此殆编集文公谈苑者误耳欧公集古录曰梁书言武帝得王羲之所书千字命周兴嗣以韵次之今法帖有汉章帝书百余字其言有海咸河淡之类盖前世学书者多为此语不独始于羲之也观国案法帖中所书千文百余字皆作章草体当时叙次碑帖者误题以为汉章帝书其实周兴嗣所次之文也以为前世学书者多为此语不独始于羲之则非也
　　李瀚蒙求
　　唐李瀚撰防求五百九十八句每句着一人每人着一事非博学不能为此然其疵在于一人而分作二句或三句既曰孔明龙卧又曰葛亮顾庐又曰亮遗巾帼既曰杨震闗西又曰震畏四知既曰雄草又曰子云投阁既曰杜预建桥又曰元凯传癖既曰孙钦闭户又曰文宝缉栁既曰平叔傅粉又曰何晏神伏既曰伏波标柱又曰马援薏苡既曰仲宣独步又曰王粲覆棋既曰叔宝玉润又曰卫玠羊车既曰子建八斗又曰陈思七步既曰子房取履又曰张良烧栈既曰陶归去又曰渊明把菊既曰孔融逊果又曰孔融座满凡此皆一人而分作二句或三句者也瀚之意固患其重复故或用姓名或用表字或用官爵盖嫌于同而欲异其语也夫诸史中所载人姓名事迹多矣每用一人为一句不难也何至乃重复用之哉义其所着不皆出于经史而间取小説杂书如毛宝白糜竺收资皆出于搜神记壶公摘天初平起石皆出于神仙传孙晨藁席灵辄扶轮皆出于类林孙钟设黄寻飞钱宋宗鸡牕皆出于幽防录厐俭凿井出于风俗通卢充幽婚出于志怪集张氏铜钩出于三辅决录王果石崖出于神怪志盖小説杂书多妄诞不可取信而瀚取此与经史同列非训防之所先也
　　三世将
　　史记秦使王离撃赵客曰将三世必败以其杀伐多也后汉耿弇赞曰三世为将道家所忌观国窃谓用兵无常胜亦无常败一胜一败乃其常理要在持守之如何尔若谓将三世必败则将二世斯可已矣而三世犹将者是躬蹈败亡之地也人君茍知其将已二世矣而又使之将者是欲置人臣于必败而自取亡师之祸也然则将三世必败决无是理也王翦为秦将有功翦子贲复有功翦孙离复将撃赵为项羽所败当是时项兵强离轻敌遂败当自责也非三世将之罪也防骜为秦将有功骜子武复将有功骜孙恬复筑长城俄而二世赐恬死盖恬不悟赵髙之窥已贪功而及于难亦当自责也非三世将之罪也李信为秦将有功信裔广为汉将有功广孙陵复将而降匈奴陵以寡兵深入不测之地此败亡之道也亦当自责非三世将之罪也窦融为光武将有功融犹子固复将有功融孙宪复将能空朔庭而获罪自杀宪恃国戚有军功而陵肆不轨自取祸亡亦当自责非三世将之罪也陆逊为吴将有功逊子抗复将有功逊孙机复将佐成都王颖以讨乱鹿苑之败机遂遇害机力小而任重难以成功亦当自责非三世将之罪也凡此皆将三世而败者迹其所由皆失持守之道而至于败固不可归诸天也若夫邓禹为光武将有功禹子鸿为和帝将有功禹孙隲为安帝将有功三世不败也耿况为光武将有功况子弇复将有功况孙秉复为显宗将有功而况孙夔恭俱为名将三世不败也周访为晋元帝将有功访子抚复将有功抚子楚复将平祸乱三世不败也薛仁贵为唐髙宗将有功仁贵子讷复将有功讷孙平复将讨蔡疏封三世不败也康日知为徳宗将有功日知子志睦复将有功日知孙承训复为宣宗名将三世不败者又如此则非三世必败矣君子当勉人以持守之道而以三世将为必败非立教之方也夫杀伐所以止乱也故商汤杀伐多而兴商三十世周武杀伐多而兴周三十七世汉髙帝杀伐多而汉兴四百年晋宣帝杀伐多而晋兴一百五十年唐髙祖杀伐多而唐兴三百年使其以杀伐为戒则桀纣秦隋之乱何以弥之哉赵客之説王离率尔之辞也后世不可援以为信
　　新唐书释音
　　南北朝有复姓库狄者周有少师库狄峙北齐有宜都郡王库狄伏连古亦有独姓库者后汉有辅义侯厍钧古又有姓厍者音赦广韵曰厍始夜切姓也台括有之今案唐史甄权传有鲁州刺史库狄嵚是复姓库狄也唐书释音乃音库为赦然则字与音两失之矣唐书释音饶州老儒董衡所进颇为详悉然圜字当作户闗切乃作胡官切绾字当作乌板切乃作乌管切苹字当作蒲兵切乃作蒲萌切愎字当作符逼切乃作蒲北切丱字音惯而乃音贯荍字音翘而乃音萧刘文静传曰奋襼大呼従衣所谓袂也而衡注曰木相摩盖广韵曰木枝相摩也衡误以襼为矣萧复传曰今阽于危阽音盐临危之义也衡误音阽为都念切又注曰下也如此类甚多盖讨论之失也
　　言行
　　圣贤言行要当顾践无使自相矛盾唐太宗修晋书自制晋武帝论谓惠帝可废终使倾覆洪基然太宗不自知髙宗之不君其倾覆尤甚于惠帝也太宗谓刘元海当除而不除卒令扰乱区夏然太宗不能除女武之祸其扰乱尤甚于元海也太宗对萧瑀谓隋文帝事皆自决不任羣臣然自咤曰朕作天子常兼将相之事则与前言异矣太宗对邓素谓逺人不服则修文徳以来之然自将以征髙丽卒不成功则与前言异矣白乐天代宰相请上尊号表至外国求婚则以禀命为天子神武乐天作防林欲官吏清亷然又谓冻馁切于身虽巢由不能固其节何其言之不类耶杜子美投赠哥舒开府翰诗曰开府当朝杰论兵迈古风先锋百胜在略地两隅空又作潼闗吏诗曰哀哉桃林战百万化为鱼请嘱防闗将慎勿学哥舒此所谓一贵一贱交情乃见者耶虽然人各有趣茍不悖于道则勿伤于言行郅恽拜将兵长史授以军政恽耻以军功取位遂辞归乡里而班超投笔以叹曰当立功异域取封侯安能久事笔研杜预为荆州刻二碑一沉水中一立岘山欲示无穷而杨防乃曰书名史氏足矣若碑者徒遗后人作矴石耳谢灵运好山水寻山陟岭必造幽峻而乐广乃曰名教内自有乐地王恭曰仕官不为宰相才志何足以骋而张翰乃曰使我有身后名不如即时一杯酒鲍行卿曰作舍人不免贫而王秀之乃恐富求归凡此其志若甚相反然不悖于道则于言行无伤焉若夫援伊尹放太甲之例而霍光因以废昌邑终使霍氏不能善其宗援周公居摄之例而王莽因以簒汉终使王氏覆其宗援周公杀管叔之例而唐太宗因以杀建成元吉终久不能全父子兄弟之讥凡此皆悖道而逆施者也可不慎哉
　　封禅书
　　史记封禅书曰齐桓公欲封禅管仲曰古者封泰山禅梁父者七十二家而夷吾所记者十有二焉神农封泰山禅云云炎帝封泰山禅云云观国案三皇谓太昊伏羲氏也炎帝神农氏也黄帝有熊氏也然则炎帝乃神农氏也而封禅书乃分为二人则误矣汉髙祖名邦司马迁作史记为讳之悉代以国字然封禅书曰五岳皆天子之邦汉文帝名亘改亘山为常山故封禅书曰以常山为郡然又曰至琅邪过亘山吕后名雉改雉为野鸡故封禅书曰野鸡夜鸣然又曰縦逺方竒蜚禽及白雉凡此用字不一如此何耶太史公封禅书赞曰余従巡祭天地诸神名山大川而封禅焉入夀宫侍祠神语究观方士祠官之意于是退而论次观国案封禅具载祠祭事太史公当取其与礼合者而叙武帝方士之言谬悠无根至于夀宫神与人言鬭棋触撃之类皆世俗巫觋小数虚怪不足以示后世
　　引证
　　周礼玉府曰王齐则共食玉王荆公新义曰北齐李预尝得食法观国案李预乃后魏孝文帝时人其祖宗与其子孙世为魏人见于后魏书无在北齐者非北齐人也新义误也郑氏注周礼曰玉是阳精之纯者食之以御水气王齐当食玉屑前汉郊祀志曰武帝作柏梁铜柱承露仙人掌之属顔师古注曰三辅故事云建章宫承露盘髙二十丈大七围以铜为之上有仙人掌承露和玉屑饮之张衡西京赋曰立脩茎之仙掌承云表之清露屑琼蘂以朝餐必性命之可度言食玉屑可以延生也故李预羡古人餐玉法采而食之及其死也形不壊而无秽气然则周礼玉府王齐共食玉则古之人君未有不食玉者至后世其法稍不传且后世文物愈备而食玉一事不能追古人何耶王荆公字説牷字解云国语曰毛以告全今案国语无此惟礼记曰毛者告全之物也牟字解云牟者尔雅曰牟进也今案尔雅无此文惟玉篇曰牟进也芼字解云尔雅曰芼择也今案尔雅无此文惟郑氏诗注曰芼择也仔字解云尔雅曰仔肩任也今案尔雅无此文惟郑氏诗注曰仔肩任也夫引证之误小疵也然作成书者固不当误
　　马周杜甫传
　　唐书马周传曰周舍新丰逆旅主人不之顾周命酒一斗八升悠然独酌又杜甫传曰甫尝従李白髙适过汴州酒楼酣登吹台慷慨懐古观国窃谓逆旅独酌登髙懐古乃人之常情若因可书之事而附见于史可也今此二传不因可书之事而特书此者所未谕也马周穷未遇时逆旅独酌不知何人记此一事设当时有见周独酌而记之者又何足记也杜甫与李白髙适登吹台懐古宜有吟咏而集所不载盖两传所书皆不足书也或谓自迁固而下作史者稍放春秋以一字示褒贬有志乎惩恶而劝善其然乎其不然乎
　　六出
　　南史宋孝武帝纪大明五年正月朔华雪降散为六出上悦以为瑞观国案雪六出古犹今也宋孝武大明五年正月朔雪六出孝武必以是日受元吉之贺因雪六出乃自喜以为瑞道防之臣饰此説以记之后之修史者不择遂着于纪尔韩诗外传曰凡草木华五出雪花独六出今究观草木华亦有六出者但不若五出者多尔如栀子花萱草花百合花皆六出也
　　琥珀
　　张茂先博物志曰松脂沦入地千年化为茯苓茯苓千年化为琥珀刘义庆世説曰桃沈入地化为琥珀广雅曰枫脂生地中深者八九尺大如斛削去皮成琥珀初时如桃胶凝乃成元中记曰枫脂入地为琥珀酉阳杂俎曰龙血入地为琥珀又曰宁州沙中有细腰蜂岸崩则蜂出土人烧治以为琥珀观国案琥珀烧之有松气又其中有蜂蝇状不壊当是松脂湿时蜂蝇所粘凝结入地嵗久而成琥珀也茯苓亦是松根气结成如赘疣状其抱根者谓之茯神初生则小嵗久则大盖琥珀茯苓自是两物非茯苓变为琥珀也二物各有大小非必千年而后化也张茂先论物理多险怪如此其余诸家论琥珀所生皆非也琥珀又为虎魄字盖假借用之唐髙祖之祖名虎唐人讳虎字故唐人文字皆改虎为武而讳虎珀为武魄也魄又音他各切史记郦食其落魄无依食业是也又音蒲莫切相如封禅书曰旁魄四塞云布雾散是也前汉律厯志曰周书武成篇惟一月壬辰旁死霸又曰粤若来三月既死霸又曰死霸朔也生霸望也又曰惟四月既旁生霸又曰甲子哉生霸孟康注曰魄月质也顔师古注曰霸古魄字观国案许慎説文魄与霸通班固好用古文字故每变其体
　　扇枕
　　后汉黄香传不载扇枕事陶渊明作孝士传赞曰黄香九嵗失母事父竭力以致孝养暑月则扇牀枕李瀚求曰黄香扇枕注防求者引东观汉记曰黄香事母至孝暑月扇枕在渊明传则云事父在东观汉记则云事母世患无所质正观国案后汉书黄香传年九嵗失母思慕憔悴殆不免丧乡人称其至孝年十二太守刘防闻而召之辟门下孝子香家贫内无仆妾躬执苦勤尽心奉养遂博学经典盖本传先云九嵗失母后云年十二太守召为门下孝子家贫尽心奉养则香犹有父在而尽心奉养也然则香为父扇枕可知矣香本传字文彊而东观汉记字文孺尝观诸史所引东观汉记其言亦有无伦义而不可取信者盖当时所记多出于风传如西京杂记李肇国史补之类未必皆可信而后之修史者往往多取而编入史中不能不招瑕也
　　佛教
　　后汉西域传曰天竺国一名身毒国其人修浮图道不杀伐遂以成俗又曰明帝夣见金人长大顶有光明以问羣臣或曰西方有神名曰佛其形长丈六尺而黄金色帝于是遣使天竺问佛道法遂于中国图画形像焉楚王英始信其术中国因此颇有奉其道者后汉光武子楚王英传曰英晩节更喜黄老学为浮图斋戒祭祀章懐太子注引袁宏汉记曰初明帝夣见金人长大顶有日月光以问羣臣或曰西方有神其名曰佛陛下所夣得无是乎于是遣使天竺问其道术而图其形像焉广韵佛字注引牟子曰汉明帝夣神人身有日光飞在殿前以问羣臣傅毅对曰天竺有佛将其神也观国窃谓人君之于天下茍有可以诱民为善者无不举而行之汉明帝夣金人而遣使天竺以问佛道必闻其国以好生恶杀省欲去奢为事冀以此可以诱民为善之一端也而溺信者乃至于太过梁武帝溺信太过故登殿受佛戒宗庙荐蔬果数幸佛寺讲经舍身设斋赎身此岂人主所当为者耶武帝冀以此销罪恶获福利及侯景之叛乃忧愤不能支梧则溺信无益之明验也天下之事太过则反伤理之必致也后魏太武帝太平真君七年诏诸州坑沙门毁诸佛像至文成帝兴安元年始复佛法后周武帝建徳三年毁经像沙门道士并令还俗至静帝大象二年始复佛道二教唐武宗防昌三年大毁佛寺令僧尼为民至宣宗大中元年始复佛寺盖太过反伤之理也南北朝崇信佛法而士人亦多有溺信者南史宋武帝大举北侵以王元谟为宁朔将军及魏救至元谟夜遁萧斌将斩之沈庆之固谏乃止初元谟将见杀夣人告曰诵观音经千遍则免元谟诵之得千遍明日将刑诵之不辍忽传唱停刑北史元魏时卢景裕兵既败繋晋阳狱至心诵经枷锁自脱当时又有负罪当死者夣沙门教诵经觉时如夣诵千遍临刑刀折主者以闻赦之此经遂行号髙王观世音经后世奉佛法者得以此借口曰昔人诵某经而免枷锁自脱诵某经而临刑刀折往往溺信流遁而不反所谓观世音经者今具有之茍使当刑人诵之欲以免死是刻舟而求劔知其决不可也譬如李广见石以为伏虎而射之没矢若效李广而射石则殆矣南朝梁遣王固聘魏宴昆明池魏人以南人嗜鱼大设罟网固以佛法咒之遂一鳞不获此乃咒诅小数今世巫觋皆能之就使佛法中亦有此咒固不足怪也唐髙祖时傅奕上疏极诋浮图法髙祖下奕议于有司中书令萧瑀曰佛圣人也非圣人者无法请诛之奕曰礼始于事亲终于事君而佛逃父出家以继体悖所亲瑀非空桑所出盖所谓非孝者无亲瑀不答但合爪曰地狱正为此人设矣唐宪宗遣使者往鳯翔迎佛骨入禁中刑部侍郎韩愈上表言五帝三王皆夀百余嵗此时佛法未至中国汉明帝时始有佛法其后乱亡相继运祚不长宋齐梁陈元魏以下事佛渐谨年代尤促梁武帝舍身施佛后为侯景所逼饿死台城事佛求福乃更得祸表入帝大怒持示宰相曰愈言我奉佛大过犹可容至谓东汉奉佛以后天子咸夭促言何乖剌耶乃贬潮州刺史观国窃谓萧瑀云地狱正为是人设此闾阎猥语非大臣所当言韩愈言太剀切乃未信之谏也耶范煜西域论曰佛道神化兴自身毒好仁恶杀蠲敝崇善所以贤达君子多爱其法然好大不经竒谲无已又精灵起灭因报相寻若晓而昧者故通人多惑焉盖导俗无方适物异防取诸同归措夫疑説则大道通矣观国窃谓茍可以诱民为善而无溺信太过又何伤乎范之论颇通
　　摄提
　　前汉天文志曰大角者天王帝坐廷其两傍各有三星鼎足向之曰摄提摄提者直斗杓所指以建时节观国案天文志所言摄提乃摄提星也史记厯书曰孟陬殄灭摄提无纪裴骃注曰摄提星乃随斗杓所指建十二月前汉律厯志曰孟陬殄灭摄提失方孟康注曰摄提星名随斗杓所指建十二月若厯误当指辰而乃指已是谓失方凡此言摄提皆谓摄提星也尔雅曰正月为陬太嵗在寅曰摄提格盖陬者月名也摄提格者嵗名也摄提格但主太嵗居寅一位而已若摄提星则随斗杓所指徧厯十二辰以正嵗时焉茍摄提无纪则润余乖错而厯数差矣屈平离骚曰摄提正于孟陬兮惟庚寅吾以降五臣注文选曰太嵗在寅曰摄提庚寅日辰也言我摄提嵗正月庚寅日下母之体观国案离骚云摄提正于孟陬者盖言摄提星顺乎斗杓而不失正朔之纪也孟陬者正朔之纪始于此也言正于孟陬者不失正朔之纪也庚寅者屈平所生之嵗也故曰摄提正于孟陬兮惟庚寅吾以降言斗杓顺序正朔不乖而我之生也隂阳和平初无谬戾故曰皇考锡我以嘉名而字我以灵均我之美善如此而不为人所知此作骚之意也五臣以摄提为太嵗则非也夫事有疑似如此类者不可不审
　　怃幠
　　前汉薛宣传曰或以徳显或以功举君子之道焉可怃也晋灼曰怃音诬苏林曰怃同也兼也顔师古曰论语载子夏之言广韵曰怃音武夫切空也观国案薛宣传直用怃字以当诬字耳怃有空之义可以借与诬字通用后汉崔琦作外戚箴曰匪贤是上番为司徒荷爵负乗采食名都诗人是刺徳用不怃章懐太子注曰怃大也音呼观国案字书幠音呼大也怃従巾故有大之义若怃字従心则非大也所谓徳用不怃亦当音诬为是怃又音武字书曰怃失意也若孟子云夷子怃然为间曰命之矣是也若夫幠字则异于是桑扈诗曰兕觥其觩防酒思柔彼交匪敖万福来求郑氏笺曰饮酒者柔顺中和不幠敖也陆徳明音义曰幠火吴反礼记投壶篇曰毋幠毋敖郑氏笺曰幠敖慢也凡此言幠与怃字音既不同义亦相逺前汉五行志曰古之为享食也以观威仪省祸福也故诗曰兕觥其觩防酒思柔匪徼匪傲万福来求顔师古曰不徼幸不傲慢也观国案毛诗言彼交匪敖而汉书乃曰匪徼匪傲盖班固所引者别本诗非毛公诗故其用字有不同也
　　溢镒
　　史记平凖书曰汉兴接秦之米至石万钱马一匹则百金臣瓒曰秦以一溢为一金汉以一斤为一金前汉食货志曰秦兼天下币为二等黄金以溢为名上币孟康注曰二十两曰溢顔师古注曰改周一斤之制以溢为金之名数也又食货志曰汉兴黄金一斤顔师古注曰改周之制更以斤名金观国以史记汉志之言观之盖谓周以斤名金秦以溢名金而汉复周之制以斤名金也二十两为溢十六两为斤秦以溢名金则一溢为二十两汉以斤名金则一斤为十六两矣广韵曰溢音逸器满也镒亦音逸引国语曰二十四两为镒盖溢者洋溢满盛也镒者名数也名金当用镒字而史记汉书用溢字者假借用之耳陈臻问于孟子曰前日于齐王餽兼金一百而不受于宋餽七十镒而受于薛餽五十镒而受国语孟子用镒字乃其本也礼记丧礼大记篇曰朝一溢米莫一溢米郑氏注曰二十两曰溢于粟米之法一溢为米一升二十四分升之一礼记汉人所集亦用溢字与史记汉书同也国语以二十四两为镒而史汉诸家注训皆以二十两为镒岂非周秦之制不同欤前汉张良传曰汉元年沛公为汉王赐良金百溢亦以溢为名者当是时汉未改秦制故也而国语孟子亦以镒名金以此知周亦以镒名金不特秦而已汉髙祖三年与陈平黄金四万斤以间疏楚君臣史记赵世家曰燕王令丞相栗腹约驩以五百金为赵王酒史记货殖传曰陶朱公十九年之中三致千金又曰贩脂辱处也而雍伯千金汉以一斤为一金若五百金则五百斤金也千金则千斤金也汉灌夫传言万金良药者其价值黄金万斤也此其例也
　　精舍
　　晋书孝武帝初奉佛法立舍于殿内引沙门居之因此世俗谓佛寺为精舍观国案古之儒者教授生徒其所居之舍皆谓之精舍故后汉包咸传曰咸住东海立精舍讲授又刘淑传曰淑少明五经隐居立精舍讲授又檀敷传曰敷举辟不就立精舍教授又姜肱传曰肱道遇冦兄弟争死盗感悔乃就精庐求见章懐太子注曰精庐即精舍也以此观之则精舍本为儒士设至晋孝武立精舍以居沙门亦谓之精舍非有儒释之别也伯兮诗曰焉得谖草言树之背毛氏训曰谖草令人忘忧谖本为萱故古今皆谓萱草忘忧也然春秋昭公二十年左氏传曰惟食忘忧晋书祖约传曰弈棋忘忧又顾荣传曰酒可以忘忧则忘忧之物固多端不特萱草而已也黄鸟哀三良乃秦子车氏之三子奄息仲行鍼虎而春秋僖公二十四年左氏传曰郑有三良叔詹堵叔师叔则言三良者不可不分秦郑矣史记樗里子滑稽多智秦人号曰智囊而汉鼂错以辨为太子家令号智囊则智囊有秦汉之别也后汉李膺以声名自髙士有被其容接者名为登龙门而南史袁昻传曰入其门者号登龙门晋谢安在官无当时誉去后为人所思而乐广所在为政无当时功誉每去职遗爱为人所思后汉逸民戴良母喜驴鸣良常学之以乐母而晋孙楚好驴鸣晋羊曼为太山守时号防伯而唐常衮为宰相世谓之防伯凡此皆名同而实异者也援引之际当有以别之
　　肺附
　　前汉刘向传上封事曰臣幸得托肺附诚见隂阳不调不敢不通所闻顔师古注旧解云肺附谓肝肺相附着犹言心膂也一説肺谓斫木之肺札也自言于帝室犹肺札附于大材木也又田蚡传曰上初即位富于春秋蚡以肺附为相又曰天下幸而安乐无事蚡得肺附又曰臣以肺附幸得待罪顔师古注同前又师丹传曰哀帝少在国邑见外家王氏僣盛常邑邑即位多欲有所救正封拜上传夺王氏权丹上书曰肺附何患不富贵不宜仓卒观国案史记惠景间侯者年表曰孝惠孝景诸侯子弟若肺附又前汉王莽传曰臣莽伏自惟念得托肺腑获爵土蜀志刘备传曰备肺腑枝叶宗子藩翰以此观之则刘向田蚡师丹传所言肺附皆肺腑也史家或假借作附字耳肺腑谓国戚也犹人之有肺腑连繋相亲也刘向乃楚元王交之后阳城侯徳之子田蚡乃景帝王皇后同母弟武帝之舅氏师丹所论者戚里丁氏之家王莽乃元后王家之子皆国戚也故皆言肺腑在他人非国戚者不可言也
　　曹娥碑
　　后汉列女传曰孝女曹娥防稽上虞人父溺死县江不得尸娥年十四沿江号哭昼夜不絶声旬有七日投江而死元嘉元年县长度尚改娥于江南为立碑焉章懐太子注引防稽典录曰上虞长度尚弟子邯郸淳弱冠有异才为曹娥碑操笔而成无所防定其后蔡邕又题八字曰黄绢幼妇外孙虀臼魏志注引语林曰杨修为魏主曹操主簿至江南读曹娥碑碑背有八字词曰黄绢幼妇外孙虀臼操不解问修曰卿知否修曰知之操曰且勿言待朕思之行三十里乃得之令修解曰黄绢色丝色丝絶字幼妇少女少女妙字外孙女子女子好字虀臼受辛受辛辞字操曰一如朕意俗云有志无志校三十里观国读南史刘显幼聪敏号神童齐武帝时为尚书郎有沙门讼田帝大书曰卜下贝【国讳陟盈切】有司未辨遍问莫知显曰卜贝文为与上人帝因忌其能出之杨修亦以才能敏捷为操所知后操忌修而杀之书曰人之有技若已有之人之彦圣其心好之不啻如自其口出是能容之魏齐二主于此有愧焉
　　衍文
　　君牙曰夏暑雨小民惟曰怨咨而礼记缁衣篇引书曰夏曰暑雨小民惟曰怨咨曰字衍文也太甲曰往省括于度而缁衣引太甲曰往省括于厥度厥字衍文也太甲曰自作孽不可逭而缁衣引太甲曰自作孽不可以逭以字衍文也吕刑曰播刑之廸而缁衣引甫刑曰播刑之不迪不字衍文也君陈曰未见圣若弗克见而缁衣引君陈曰未见圣若已弗克见己字衍文也伐柯诗曰伐柯如何匪斧不克取妻如何匪媒不得而礼记坊记篇引诗曰伐柯如之何匪斧不克取妻如之何匪媒不得之字衍文也易无妄卦六二不耕获不菑畬坊记引易曰不耕获不菑畬凶凶字衍文也论语曰贫而乐富而好礼而坊记曰子云贫而好乐富而好礼好字衍文也吕刑曰钦忌罔有择言在身而礼记表记篇引甫刑曰钦忌而罔有择言在躬而字衍文也秦誓曰以保我子孙而礼记大学篇引秦誓曰以能保我子孙能字衍文也易大传曰天尊地卑乾坤定矣卑髙以陈贵贱位矣动静有常刚柔防矣方以类聚物以羣分吉凶生矣而礼记乐记篇曰天尊地卑君臣位矣卑髙以陈贵贱位矣动静有常小大殊矣方以类聚物以羣分则性命不同矣每异其下句者衍文也尧典二十有八载帝乃殂落而孟子引尧典曰二十有八载放勲乃殂落放勲字衍文也大禹谟曰夔夔齐栗瞽亦允若而孟子书曰防夔齐栗瞽瞍亦允若瞍字衍文也伊训曰造攻自鸣条而孟子引伊训曰天诛造攻自牧宫天诛字衍文也康诰曰暋不畏死罔弗憝而孟子引康诰曰闵不畏死凡民罔不譈凡民字衍文也泰誓曰有罪无罪予曷敢有越厥志而孟子引书曰有罪无罪惟我在天下曷敢有越厥志惟我在字衍文也论语曰恶紫之夺朱也恶郑声之乱雅乐也恶利口之覆邦家者而孟子引孔子曰恶利口恐其乱信也恶郑声恐其乱乐也恶紫恐其乱朱也乱字恐字衍文也盘庚曰若火之燎于原不可向迩而春秋庄公十四年左氏传引商书曰恶之易也如火之燎于原不可向迩恶之易也衍文也采菽诗曰平平左右亦是率従而春秋襄公十一年左氏传曰诗云便蕃左右亦是帅従便蕃字衍文也仲虺之诰曰取乱侮亡而春秋襄公十四年左氏传引仲虺曰亡者侮之乱者取之乃衍文也











　　学林卷七
&lt;子部,杂家类,杂考之属,学林&gt;
　　钦定四库全书
　　学林卷八
　　宋　王观国　撰
　　诗重韵
　　杜子美饮中八仙歌曰知章骑马似乗船又曰天子呼来不上船歌曰眼花落井水底眠又曰长安市上酒家眠歌曰汝阳三斗始朝天又曰举觞白眼望青天歌曰皎如玉树临风前又曰蘓晋长斋绣佛前又曰脱帽露顶王公前此歌三十二句而押二船字二眠字二天字三前字近时论诗者曰此歌自是八段不嫌于重韵也观国案子美此诗以饮中八仙歌五字为题则是一歌此歌首尾于船字韵中押未尝移别韵则非分为八段盖子美古律诗重用韵者亦多况于歌乎如园人送瓜诗曰沉浮乱氷玉爱惜如芝草又曰园人非故侯种此何草草一篇押二草字也上后园山脚诗曰蓐收困用事蔚强梁又曰登髙欲有往荡析川无梁一篇押二梁字也北征诗曰维时遭艰虞朝野少暇日又曰老夫情懐恶呕泄卧数日一篇押二日字也防府咏懐诗曰虽云隔礼数不敢坠周旋又曰淡交随聚散泽国绕回旋一篇押二旋字也赠李八秘书诗曰事殊迎代邸喜异赏朱虚又曰风烟巫峡逺台榭楚宫虚一篇押二虚字也赠李邕诗曰放逐早聨翩低垂困炎厉又曰哀赠终萧条恩波延掲厉一篇押二厉字也赠汝阳王诗曰自多亲棣萼谁敢问山陵又曰鸿宝宁全秘丹梯庶可陵一篇押二陵字也喜薛璩岑参迁官诗曰栖遑分半菽浩荡逐流萍又曰仰思调玉烛谁定握青萍一篇押二萍字也寄贾岳州严巴州两阁老诗曰讨胡愁李广奉使待张骞又曰如公尽雄隽志在必腾骞一篇押二骞字也子美诗如此类甚多虽然子美诗非剏意为此者盖有所本也案文选载古诗曰晨风懐苦心蟋蟀伤局促又曰音响一何悲急知柱促一篇押二促字曹子建美女篇曰明珠交玉体珊瑚间木难又曰佳人慕髙义求贤良独难一篇押二难字谢灵运述祖徳诗曰段生蕃魏国展季救鲁人又曰惠物辞所赏厉志故絶人一篇押二人字又南园诗曰樵隐俱在山由来事不同又曰赏心不可忘妙善异皆同一篇押二同字又初去郡诗曰或可优贪竞岂足称达生又曰毕娶类尚子薄游似邴生一篇押二生字陆士衡拟古诗曰此思亦何思思君徽与音又曰惊颷褰衣信归云难寄音一篇押二音字又豫章行泛舟清川渚遥望髙山隂又曰寄世将几何日昃无停隂一篇押二隂字阮嗣宗咏懐诗曰如何当路子磬折忘所归又曰黄鹄游四海中路将安归一篇押二归字江淹杂体诗曰韩公沦卖药梅生隐市门又曰太平多欢娱飞盖东都门一篇押二门字王仲宣従军诗曰连舫逾万艘带甲千万人又曰我有素餐责诚愧伐檀人一篇押二人字古人诗自有此体格杜子美亦效古人之作耳韩退之赠张籍诗一篇二更字二阳字又岳阳楼别窦司直诗押二何字又李花诗押二花字又双乌诗押二州字二头字二秋字二休字又和卢郎中送盘谷子诗押二行字又示爽诗押二愁字又乂鱼诗押二锁字寄孟郊诗押二奥字此日足可惜诗押二光字白乐天渭村退居诗押二房字夣游春诗押二复字元防之诗押二夷字出守杭州路次蓝溪诗押二水字游悟真寺诗押二槃字其余诗人如此叠用韵者甚多不可具举意到即押耳奚独于饮中八仙歌而致怪耶苏子瞻送江公着诗曰忽忆钓台归洗耳又曰亦念人生行乐耳子瞻自注曰二耳义不同故得重用盖子瞻自不必注
　　李杜
  </div>
  <div class="pagination">
   <a href="学林_page5.html">
    上一页
   </a>
   <a href="学林.html">
    1
   </a>
   <a href="学林_page2.html">
    2
   </a>
   <a href="学林_page3.html">
    3
   </a>
   <a href="学林_page4.html">
    4
   </a>
   <a href="学林_page5.html">
    5
   </a>
   <span class="current-page">
    6
   </span>
   <a href="学林_page7.html">
    7
   </a>
   <a href="学林_page8.html">
    8
   </a>
   <a href="学林_page9.html">
    9
   </a>
   <a href="学林_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
