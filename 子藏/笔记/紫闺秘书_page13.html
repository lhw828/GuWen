<!DOCTYPE html>
<html>
<head>
    <meta charset="UTF-8">
    <title>紫闺秘书 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫闺秘书 - 第 13 页/共 18 页</h1>
    <div class="content">　　三峰采战房中妙术终

　　紫闺秘书内集卷之六终


紫闺秘书内集卷之七

　　陶真人养生备用
　　日用起居养生备用

　　陶真人着

　　世言。服灵丹。饵仙药。白日而轻举者。但闻而未见也。至于运气之术。其近养生之道。人禀血气而生。故摄生论云。摄生之要。在去其害生者此名也。予所编去病歌。盖采诸家养生之要而为。言能依而行之。则获安乐。若尽其妙。亦长生之可觊。今着其歌于后。
　　万物以人为最贵。百岁光阴如旅寄。
　　自非留意修养中。未免病苦为心累。
　　何必餐霞饵火药。妄意延龄等龟鹤。
　　但于饮食嗜欲间。去其甚者将安乐。
　　食后徐徐行百步。两手摩胁并腹肚。
　　须臾转手摩肾堂。谓之运动水与土。
　　仰面仍呵三四呵。自然食毒气消磨。
　　醉眠饱卧俱无益。渴饮饥餐犹戒多。
　　食不欲粗并欲速。只可少餐相接续。
　　若教一饱顿充肠。损气伤脾非汝福。
　　生冷粘腻筋韧物。自死牲牢皆勿食。
　　馒头闭气宜少餐。生脍偏招脾胃疾。
　　酢酱胎卵兼油腻。陈臭腌薀尽阴类。
　　老衰莫欲更食之。是借寇兵无以异。
　　炙烤之物须冷吃。不然损齿伤血脉。
　　晚食常宜申酉前。向夜徒劳滞胸腹。
　　脾好音乐。夜食则脾气不磨。为音乐断绝故也。用礼乐以侑食盖脾好音乐丝竹耳。纔开脾即磨矣。是以声音皆出于脾。而夏月夜短。尤宜忌之。恐难消化故也。

　　饮酒莫教令大醉。大醉伤神损心志。
　　渴来饮水并啜茶。腰脚自兹成重腿。
　　酒可以陶性情。通血脉。自然招风败肾。烂肠腐肋。莫过于此。饱食之后尤宜戒之。饮酒不宜粗及速。恐伤破肺。肺为五臓之华。盖尤不可伤。当酒未醒大渴之际。不可吃水及啜茶。多被酒引入。盖臓为停毒之水。速令腰臓重堕。膀胱冷痛兼水肿。挛躄之疾。大抵茶之为物。四时皆不可吃。令人下焦虚冷。唯饱食后吃一两盏。不妨。盖能消食故也。饥则尤宜忌之。

　　常闻避风如避箭。坐卧须当预防患。
　　况因食后毛孔开。风纔一入成瘫痪。
　　凡坐卧处。如觉有风。宜速避之。不可强忍。且年老之人。体竭内陈。风邪易入。始初不觉。久乃损人。故虽暑中。不可当风取凉。醉后操扇。昔有人学得寿之术于彭祖。而苦患头痛。彭祖视其寝处。有穴当其脑户。遂令塞之。后即无恙。
　　视听行坐不可久。五劳七伤从此有。
　　人体亦欲得小劳。譬如户枢终不朽。
　　久视伤心损血。久坐伤脾损肉。久卧伤肺损气。久行伤肝损筋。久立伤肾损骨。孔子所谓居必迁坐。是以故也。人之老倦。有生终无端。不必持重执轻。讫讫终日。于是闲人多生此病。盖闲乐之人。不多运动气力。饱食坐卧。经脉不通。血脉凝滞使然也。是以贵人面乐而心劳。贱人心闲而貌苦。贵人嗜欲不时。或昧于忌犯。饮食珍馐。便乃寝卧。故常须用力。但不至疲极。所贵荣卫流通。血脉调畅。譬如流水不腐。户枢不朽也。
　　卧不厌侧觉贵舒。饱则入浴饥则梳。
　　梳多浴少益心目。默寝暗眠神晏如。
　　卧宜侧身屈膝。益人心气。觉舒展。则精神不散。舒卧则招魔引魅。孔子寝不尸盖谓是欤。髪多梳则去风明目。故道家晨梳。当以百二十为数。浴多则损人心腹。令人倦怠。寝不言者。为五臓如锺盘然。不悬则不可发声。睡留灯烛。令人神不安。
　　四时惟夏难将摄。伐阴在内腹冷滑。
　　精肾汤药不可无。食物稍冷不可啜。
　　夏一季是人脱精神之时。心旺肾衰化为水。至秋乃凝。及东至坚。尤宜保惜。故夏月不问老少悉吃暖物。至秋即不患霍乱吐泻。腹中常暖者。诸疾自然不至。盖元气壮盛也。
　　心旺肾衰何所忌。特忌踈通泄精气。
　　寝处尤宜绵密间。安居静处和心气。
　　月令仲夏之月。荀子斋戒处。必掩身毋操。正声色。毋或进薄滋味。毋至和。禁嗜欲。定心气。
　　沐浴盥漱皆暖水。卧冷枕凉俱勿喜。
　　瓜茄生菜不宜食。不独秋来多疟痢。
　　虽盛暑冲热。若以冷水洗面手。即令人五臓干枯。少津液。况沐浴乎。凡枕冷物。大损人目。茄性虽冷。菜瓜虽治风。又能昏人眼目。驴马食之。即自目烂。此等之物。大抵四时皆不可食。不独夏季。老人尤宜忌之。
　　伏阳在内三季月。切忌汗多阳气泄。
　　阴雾之中无远行。暴雨震雷宜速避。
　　天地闭。血气藏。纵有病。亦不宜出汗。昔有三人冒雾远行。一人空腹。一人食粥。一人饮酒。空腹者死。食粥者病。饮酒者健。盖酒者能御霜露。避邪气故也。路中遇暴雨震雷晦瞑。宜入室避之。不然损身。当时未觉。久则成病。

　　不问四时俱热酒。大药不须难入口。
　　五味偏多不益人。恐随脏腑成殃咎。
　　五味偏多不益人。稍多随其脏腑。各有损伤。食酸多伤脾。辛多伤肝。咸多伤心。苦多伤肺。甘多伤肾。此乃五行自然之理。初伤不觉。久乃成患。

　　道家更有顺生旨。第一令人少瞋恚。
　　冬秋日出始求衣。春夏鸡鸣宜早起。
　　春夏宜早起。秋冬任晏眠。晏忌日出后。早忌鸡鸣前。
　　子后寅前寝觉来。冥目叩齿二七回。
　　吸新吐故无人悟。咽漱玉泉还养胎。
　　水之在口。曰华池。亦曰玉泉。黄庭经曰。玉泉清水灌灵根。子若修之命长生。达摩胎息论曰。凡服食须半夜子时。床上瞑目盘坐。面东呵出腹内旧气三两口。然后停息。便于鼻中微纳清气数口。舌下有二穴通窍。用舌柱上腭。存息少时。津液自出。灌漱满口。徐徐咽下。自然灌注五臓。此为气归丹田矣。如子后丑前不及。但寅前为之亦可。卧中为之亦可。但枕不甚高可也。汉蒯京年百二十岁。且其精壮。言朝朝食玉泉。和齿二七。名曰炼精。后汉王真常漱舌下玉泉咽之。谓之胎息。孙真人曰。髪宜多栉。手宜在面。齿宜数叩。津宜常咽。气宜精炼。此五者即黄庭经所谓欲不死修昆仑目。
　　热摩手心熨两眼。仍更揩擦额与面。
　　两手时将摩鼻茎。左右耳根荃数遍。
　　更能干络遍身间。拨按时须纽两肩。
　　纵有风劳诸冷禁。何懮腰膝复拘挛。
　　每熨二七遍使人眼目清明无障翳。明目去风无出于此。亦能补肾气。频拭额上。谓之修天庭。连髪际二处数遍。面上自然光泽。有汗颜者。宜频拭之。鼻茎两边揩二三十数。令表里俱热。所谓灌溉中岳。以润乎肺。荃耳即摩耳轮也。不拘数遍。所谓修其城郭。以补肾气。以防聋聩。更能干浴遍身间。按陛时。须扭两腰。纵其风劳。诸冷气何懮。腰背复向挛。大凡人坐。常以两手按陛。左右扭肩数十。
　　嘘呵吸嘻吹及咽。行行之人分六字。
　　果能依用口诀中。新旧有疴皆奇治。
　　好色虽云属少年。稍知樽节乃无愆。
　　闻精息气宜闻早。莫使羽苞火里燃。
　　古人以色欲之事。辟之冰杯。以盛汤羽。苞以畜火。
　　有能操履长方正。子各无贫利无竞。
　　纵向歌中未能行。百行周身亦无病。
　　老子云。善摄生者。陆地不避凶虎。此道德之取也。

　　陶真人养生备用终


　　养生约言
　　蕲阳日岩顾问集

　　善养生者。先渴而饮。饮不过多。先饥而食。食不过饱。
　　肝精不固。目眩无光。肺精不交。肌肉消瘦。肾精不固。神气减少。脾精不坚。齿髪脱落。若耗散精神。不已疾病随生。死亡随至。
　　仲夏宜止声色。薄滋味。节嗜欲。仲冬宜去声色。禁嗜欲。
　　此两月阴阳相争之时。俱当谨而慎之。冬至一阳初生。其气尚微。易于伤伐。故彼言止声色。而此言去。彼言节嗜欲。而此言禁。见尤当谨也。在家在外。忽降大风大雨。震雷风雾。皆是诸龙鬼神经过。宜入室烧香。以避之。静坐过后方出去。
　　大寒与大热。切勿贪色欲。谨守精室勿妄泄。闭而保之而长活。油尽灯灭。精竭人亡。添油灯壮。保髓人强。
　　道不在烦。但能不思衣食。不思声色。不思胜负。不思得失。不思荣辱。心不劳神。太极自然。可得百岁。
　　气清则神畅。气浊则神昏。气乱则神劳。气衰则神去。
　　夏之一季。是人脱精神之时。心旺肾衰。液化为水。至秋乃凝。冬乃坚。不问老少皆宜食暖物。独宿养阴。尤胜服药。
　　大汗勿遽脱衣服。极热勿令人扇。坐卧处忌温风贼风。
　　久视伤心损血。久坐伤脾损肉。久立伤肾损骨。久卧伤肺损气。久行尚肝损筋。
　　寡思虑。以养神。寡嗜欲。以养精。寡言语。以养气。
　　五味淡薄。令人神爽少病。酸多伤心。苦多伤肺。辛多伤肝。甜多伤肾。切忌空心茶。饥后酒。黄昏饭。
　　人年四十阴气自半矣。五十肝气丧。六十筋不能动。精气少。须当自慎。自戒。少知。调和。摄气。宁不为养生之本。七十以上最宜自养。不可劳心苦形。冲冒寒暑。若能顺四时运气之和。自然健康延年。乐色不节则耗精。耗用不止则精散。
</div>
    <div class="pagination">
<a href="紫闺秘书_page12.html">上一页</a><span>...</span><a href="紫闺秘书_page8.html">8</a><a href="紫闺秘书_page9.html">9</a><a href="紫闺秘书_page10.html">10</a><a href="紫闺秘书_page11.html">11</a><a href="紫闺秘书_page12.html">12</a><span class="current-page">13</span><a href="紫闺秘书_page14.html">14</a><a href="紫闺秘书_page15.html">15</a><a href="紫闺秘书_page16.html">16</a><a href="紫闺秘书_page17.html">17</a><a href="紫闺秘书_page18.html">18</a><a href="紫闺秘书_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
