<!DOCTYPE html>
<html>
<head>
    <meta charset="UTF-8">
    <title>苌楚斋四笔 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋四笔 - 第 5 页/共 10 页</h1>
    <div class="content">　　
　　声调谱
　　远碧楼藏书
　　国君夫人兵柄
　　古体诗平仄
　　论钞文中式
　　论孝继父
　　洋进士等事
　　论桂学答问
　　秦良玉一门忠义
　　江藩古书疑义
　　论官场规矩
　　金荣镐论辞达二字
　　万首唐人绝句增删本
　　杨希闵论诗文 
　　
　　苌楚斋四笔卷五 
　　庐江刘声木十枝撰 
　　声调谱 
　　益都赵秋谷宫赞执信，撰《声调谱》一卷，收入《四库》，《提要》颇为称赏。厥后泾县翟仪仲茂才翚，撰《声调谱拾遗》一卷，刊入《艺海珠尘》集部诗文评类。□□吴绍灿撰《声调谱说》一卷、《通韵谱说》一卷、《蠡说》一卷，光绪十八年，酉山堂重刊本。洪洞董研樵□□文涣，撰《声调四谱图说》十二卷，首末二卷，同治甲子，岘嶕山房北京自刊本，丁卯，上海排印本。以上四书，均已见予《苌楚斋书目》中。兹复见长沙郑久惺茂才先朴所撰《求是斋集三种》，光绪乙酉秋孟，内弟善化贺仲肃茂才瑗刊本。中有《声调谱图说》一卷，为泰和姚颐增评，复经茂才详为之说，以阐发其旨。并自序云：「余幼读《声调谱》，猝不能解，窃怪同此平仄，何律调易知，古调独难也。稍长，请于先叔父鹤舟夫子，得闻其略。厥后取唐宋名家诗遍阅之，益觉豁然。方知古调非难知，作谱者故匿其旨耳。」云云。似颇失当年宫赞作谱以开示后人之意，然增此一家，于声调更为明晰，亦宫赞之诤友矣。茂才为嘉庆甲戌进士、襄阳府知府芝泉太守敦允之子，以一诸生，于咸丰六年五月，骂贼不屈遇害。其成仁取义，大节凛然，忠义之气，足与日月争光，固不仅藉撰述以传。然书以人重，流传千古矣。 
　　
　　远碧楼藏书 
　　光绪八年□月，先文庄公入都候简，路过天津。时合肥李文忠公鸿章丁母忧，赏假百日。合肥张靖达公树声署理直隶总督，兼北洋大臣，留住行辕。言及淮军剿平粤捻匪旧事，先文庄公喟然曰：「我在淮军中，爵禄皆不如人，独家有藏书数万卷，自信他人无有，可称第一。」靖达长子蔼卿阁学华奎隅坐，亦先文庄公从甥也，因询曰：「丈之藏书，宋椠元钞者，共有若干种，可得而闻乎？」先文庄公闻之愕然，曰：「藏书须有此乎？」阁学曰然。先文庄公曰：「皆通行本耳。」阁学曰：「然则淮军藏书家，尚须让小侄第一也。」先文庄公尚未及言，靖达闻之失色，急谓先文庄公云：「莫听伊胡说，伊有何书，堪称第一。我看淮军藏书家，终须推公为第一也。」先文庄公亦笑谓：「公家第一，我家第二，亦甚愿也。」云云。先文庄公晚年谕声木者如此。声木谨案：靖达当时以一诸生，无赫赫名，致位通显，颇有疑其遭际逾常者。今观其告先文庄公之语，其平日持躬谨慎，勤劳王事，得以仰结主知，亦非偶然幸致也。先文庄公当日藏书虽有肆伍万卷，编《远碧楼书目》十卷，后析归晦之四弟，扩而大之，藏书贰拾余万卷，阁学所谓宋椠元钞者亦略备，重编《远碧楼书目》三十二卷。声木典衣缩食，亦购得国朝人撰述柒千陆百玖拾余种，共约拾万零叁千伍百贰拾卷有奇，编为《苌楚斋书目》廿二卷。晦弟所藏，明以前人为多，声木所藏，大半皆国朝人，可以互相补苴，或仍不失为淮军中第二流焉。 
　　
　　国君夫人兵柄 
　　《春秋》隐公元年，《左氏传》云：「太叔完聚，缮甲兵，具卒乘，将袭郑，夫人将启之。」又文公十六年《传》云：「夫人使谓司城去公，对曰：『臣之而逃其难，若后君何？』冬十一月甲寅，宋昭公将田孟诸，未至，夫人王姬使帅甸攻而杀之，荡意诸死之。」又哀公十五年《传》云：「闰月，良夫与太子入，舍于孔氏之外圃。昏，二人蒙衣而乘，寺人罗御，如孔氏。孔氏之老栾宁问之，称姻妾以告，遂入，适伯姬氏。既食，孔伯姬杖戈而先，太子与五人介，舆豭从之，迫孔悝于厕，强盟之，遂劫以登台。」云云。声木谨案：据《左传》所言，郑武公夫人武姜将启郑城门，以应叔段之师，欲去庄公，宋襄公夫人王姬帅甸攻杀昭公及司城荡意诸，卫孔圉夫人伯姬劫其子悝，使出出公，是当时诸侯夫人及大夫夫人皆权侔人主，足以夺国易君，故能置君如弈棋，听其弒逐而莫可如何，实开汉唐帝后夺国之渐。后世若汉高祖后吕氏、元帝后王氏、唐高宗后武氏，其玩视人主，如置诸股掌之上，而处心积虑，窃权盗威，不待宫中称为二圣，早已视为天下一人，蓄之久，故发之烈，谋之深，故施之残，汉唐宗室几尽，不死于盗贼而死于一淫乱妇人，良有以也。履霜坚氷，宜慎之于始，惟器与名，不可以假人，古人早已言之矣。 
　　
　　(近)[古]体诗平仄 
　　会稽陶篁邨□□元藻《凫亭诗话》云：「近体诗之有平仄，人人知之，古诗亦有平仄，人未之知也。有此字宜平而用仄，则不能振响，有此字宜仄而用平，则非瘪即僵，且有宜上宜去而误用入声，亦读之碍口。此中平仄，不但与近体诗平仄迥然不同，即与长庆体换韵诗之平仄亦有异。其道可以意会，不可以言传，惟熟读韩、杜、苏、黄五七古久且多，则落笔自然合拍。」又云：「三百篇之佳，全在比兴处见性情。近人只晓得赋，忘了比兴，如何能绵邈深远，而一唱三叹之神，亦荡然矣。比语多在起处，汉魏诗之妙，偏能于中幅着笔。如『枯桑知天气，海水知天寒』，『胡马依北风，越鸟巢南枝』之类。是文章中离法，亦是横插法。盖不离则笔不生动，不横插则意不沈顿。」云云。声木谨案：□□所言，可补《声调谱》所不及。诗之有比兴，最为诗中高格，后人间亦有此种境界，但知之者甚少。□□揭出以告后人，于诗道深为有裨矣。 
　　
　　论钞文中式 
　　同治丁卯，南皮张文襄公之洞，与□□□□□□□□□，同典浙江乡试，次题为□□□□□□□□□。先文庄公旧有是题制义。前数年，曾延海宁钱根珊广文□□为嗣兄少良明经贻孙授读，先文庄公制义稿本向存于明经处，广文见之，录副以去。及期，此文恰与题合，其子□□遂录之，中式第□□名，复刊于本科闱墨中，颇为文襄称赏。广文书谢，并告以故。先文庄公复书，盛称其家学渊源，教子有方，理应中式，不关此文之事，后来仍时常称广文为正人诚实。不期复有□□会试，□□□□□录先文庄公《孝慈则忠》制义中式者，终不自承，然实内愧不安，以后改称先文庄公为「我师」，先文庄公亦不与计也。又咸丰□□江阴沈品莲方伯保靖会试场中，携有先文庄公制艺稿本，亦有一题，为先文庄公当年所私拟者，方伯并未录入。后偶与先文庄公言之，先文庄公惊问：「场中未携吾稿乎？」方伯谓场中实亲见此题文。先文庄公因询以何不照录。方伯亦惊谓：「吾岂能钞君文中式。」先文庄公日后亦甚称之，并言两公识见，皆不可及云云。声木谨案：方伯夙精申韩之学，于二子研究甚深，撰《韩非子录要》一卷，又撰《读孟集说》七卷、《怡云堂内集》一卷、《戊子集》一卷、《杂文》一卷、《诗集》一卷，统名《怡云堂全集》，宣统元年三月，其子叔佩□□□□家刊本，同邑外甥庄纫秋观察纶裔为之校勘印行，予已录其目于《续补汇刻书目》中。方伯少时，与先文庄公、同邑潘琴轩中丞鼎新，同在北京□□寺一室中读书十年，皆从合肥李文忠公鸿章受业，后皆贵显，颇为时人所艳称，故并记之于此。 
　　
　　论孝继父 
　　明吴县俞子容□□弁《山樵暇语》云：「近见莆田民有随母出嫁而刲股疗继父之疾，有司以孝闻。吾乡刘公缨适掌京堂，判云：『弃本姓而冒他姓，义已不明；毁父体以活父，孝将安在。』时皆服其明识。」云云。声木谨案：有司以孝举，不失教孝之道，刘公则判语荒谬，万不足为训，请申言其义。程子虽言饿死事极小，失节事极大，本属有激而言，实非圣人中庸之道，已有论，见《□笔》卷□。乡妇改醮，几成为千古风俗之习惯，虽圣王亦不能教化。若皆认继父为父，即弒逆亦不能为罪，是率天下而为乱矣。继父若待之以恩，则刲股疗继父疾不失为愚孝，焉能目为活父仇。北宋范文正公仲淹，其母改适朱氏，后位至将相，朝廷每有封荫，自使朱氏子承受，以报养育之恩，真圣贤之用心，为千古之圭臬。若认为父，以文正当时之势力，岂不能因事以戮其全家，而乃报答卵翼朱氏之子孙如此，后人称之为大贤，入祀孔庙，其故何欤。刘氏之判，实为长乱助虐，而一时皆服其明识，吾不知所谓明识者果何在也。 
　　
　　洋进士等事 
　　光绪末年及宣统初年，国朝名器之滥，为历代所未有，动辄赏几品京堂，或调部授丞参。乳臭未干者，亦多蒙此恩泽，庞然自大，亦无人以京堂视之。各国留学生考试，赏翰林、进士、举人有差，又有牙科进士等名目，意在崇拜西欧，极力则效。据西欧人云，牙医一科，各国并不重视，安有类于进士等名目。此又变本加厉，腾笑万方，无怪洋翰林、洋进士、洋举人啧啧在人耳目。尤可笑者，日本留学生多有未入学堂，只购各校讲义一部，作为校外生，不知如何，亦得文凭。日本各校，虽有此章程，便于不能入学者，在家研习，每届考试之时，亦可应考，一例甄别，是虽不入学，尚须熟读讲义也。中华人则不然，既不入学，并可不读讲义，届时亦可高列，人多谓金钱作用，理固宜然。中有某某为早稻田大学校外生，本校既属高材，考试又授检讨，名列清班，朝廷特许，谁敢不遵。闻其致书旧馆职，前辈误为「前辇」，研究误作「研宄」。时人作一联以嘲之云：「辈辇同车，夫夫意作非非想；究宄同穴，九九还须八八除。」为一时传诵。予谋食济南时，仪征吴竹楼学使筠孙笑而告予者，固当不谬。湘潭王壬秋孝廉闿运，亦于是时特授翰林院检讨，并加翰林院侍讲衔，尝笑谓人云：「我倒沾了他们的光，你看我可象个翰林。」是直以翰林为嘻笑怒骂之具矣。清社以屋，不亦宜乎！ 
　　
　　论桂学答问 
　　南海康更生工部有为，撰《桂学答问》一卷，光绪□□□□□上海大同译书局石印本。自序谓：「着书讲学，恐多士昧于读书门径，故疏通证明以诱之，陈说所闻，以告多士之意。」云云。声木谨案：书中如云《廿四史》宜全读，新学读史，日一二卷，其后渐习，日可叁肆卷。《史记》一百三十卷，《汉书》一百廿卷，除表三十卷不能遽读，皆百卷，《后汉书》亦百卷，一日一卷，三百日可毕，一日三卷，百日可毕。《三国志》六十五卷，《晋书》一百三十卷，《南史》(三)[八]十卷，《北史》一百卷，共三百七十五卷，一日三卷，亦百日可毕。《宋书》一百卷，《齐书》五十九卷，《梁书》五十六卷，《陈书》三十六卷，《魏书》一百十四卷，《北齐书》五十卷，《北周书》五十卷，通四百六十五卷，一日三卷，亦百日可毕。《隋书》八十五卷，《新》《旧唐书》四百廿五卷，《新》《旧五代史》二百廿四卷，一日三卷，约二百日可毕。是一年半，可读十九史矣。其《宋》、《辽》、《金》、《元》、《明史》，一年半年，无不阅遍。此皆为中人之资言之，计日成功，无不可至。若异敏之士，尚不待此。即资质稍鲁者，加倍其日，亦三年可通全史矣。又云魏氏源《诗古微》，阎氏若璩《古文尚书疏证》，胡氏渭《禹贡锥指》、《易图明辨》，惠氏栋《易汉学》，江氏永《礼书纲目》，秦氏蕙田《五礼通考》，及一切今学经说可先读，除礼书两种卷数稍多外，余书一月可毕。又云《大戴礼》当与《小戴礼记》同读，皆孔门口说，至精深也。《尚书大传》、《韩诗外传》，亦皆孔门口说，与《繁露》、《白虎通》同重。数日可毕。又云《说文》虽有伪窜，而为古今文字之荟萃，学者当识字，不可不读。以段氏注为经，而王氏菉友《说文释例》为纬，《说文逸字》、《说文外篇》、《说文新附考》、《说文引经考》、《说文答问》皆可考。《文字蒙求》可先看，以得六书之序，童子最便。《说文检字》亦便初学，《说文声读表》可知文字多由声出，亦宜并阅。一月可毕。或每日看二三十字，则不费日力，亦一年可毕。又云西汉时书皆经说，宜读。如陆贾《新语》，贾子《新书》[桓宽]《盐铁论》，刘向《说苑》、《新序》、《列女传》，皆今学家纯完之书，可与《公》《谷》互证，且多七十子口说，大义存焉，可为瓌宝。《太玄》、《法言》、《论衡》有杂伪说，可择观之，然亦有今学说，可互证也。十余日可毕。又云周秦诸子宜读。各子书虽《老子》、《管子》，亦皆战国书，在孔子后，皆孔子后学说，虽相反，然以反比例明正比例，因四方而更可得中心，诸子皆改制，正可明孔子之改制也。《吕氏春秋》、《淮南子》为杂家，诸家之理存焉，尤可穷究。子家皆文章极美，学者因性之所近，熟读而自得之。浙江二十二子本最精，若不可得，则武昌之《百子全书》或《汉魏丛书》皆可看，十子本太劣。诸子一二月可毕。又云《国语》为残本，且多窜乱，然故是春秋文字，亦须读。《国策》亦当读。《逸周书》、《山海经》、《穆天子传》三种皆伪书，然甚古，亦当一考。十数日可毕。又云《水经注》详于山川，且最古雅，可先读，数日可毕。又云读史当读编年及纪事以贯串之。编年之史，莫如《资治通鉴》、《续通鉴》，纪事则有《左传纪事本末》、《通鉴纪事本末》、《宋》、《元纪事本末》、《明史纪事本末》，皆史中精绝之书，可熟观精考，数月可毕。据工部所云，《廿四史》以中人之资言之，两年可读遍。即资质稍鲁，加倍其日，亦三年可通全史。《诗古微》等五书，一月可毕，《大戴礼》等四书，数日可毕，《说文》等十书，一月可毕，《新语》等九书，十余日可毕，《老子》等《百子全书》，或浙刻廿二子，或《汉魏丛书》，一二月可毕，《国语》等五书，十数日可毕，《水经注》数日可毕，《通鉴》等二书及《纪事本末》等五书，尚须熟读精考，亦数月可毕。姑无论其言之是否，此等自欺欺人之说，竟出自坐拥皋比，手执教鞭之口，试问古今天下读书，有如此容易者乎？此尚为中人之资计日程功，无不可至。若异敏之士，尚不待此，更可减少年限。以上所列之壹百肆拾陆种，卷帙浩繁诸书，仍以资质稍鲁者读之，不足肆年即可读遍，且有熟读精考者，古今天下有是理乎。若以此衡之，无论何人，只须费肆年之力，即可淹通羣籍，成为宏才博学，睥睨一世。若再加数年之力，数千年载籍皆可读遍。古今天下是否有是人，有是理乎。工部所言，直梦呓耳！ 
　　
　　秦良玉一门忠义 
　　秦葵字载扬，忠州人，郡学贡生，石砫土司秦良玉之父。好读书，不汲汲于荣名，尤长于兵法。尝谓其二子曰：「天下将有事矣，尔曹能执干戈以卫社稷者，方称为吾子也。」后良玉以一妇人，晋职太保，子邦屏、民屏，孙拱明、翼明，皆以武功名，皆葵庭训有以致之。自号为鸣玉逸老。又云：秦良玉者，忠州贡生秦葵女，石砫宣抚使马千乘妻。兄邦屏、邦翰，皆以援辽力战死。千乘为部民所讼，病死狱中，良玉代领其众。良玉为人饶胆智，善骑射，兼通词翰，仪度娴雅而驭下严峻。每行军发令，戎伍肃然，所部号白杆兵，为远近所惮。逊之按行其营，与论兵事，误曳其袖，良玉引佩刀自断之，其贞操如此。张献忠僭号四川，良玉号咷曰：「吾兄弟二人，皆死王事，吾以一妇人，受国恩二十年，不幸至此，其敢以余年事逆贼哉！」悉召其部，约曰：「有从贼者杀无赦。」献忠铸金印，赍之易其官，不为屈。贼党无敢入其境者，于是秦良玉亦死。又云：秦邦屏，《明史·秦良玉传》：泰昌时，征兵援辽，良玉遣兄邦屏、弟民屏，先以数千人往。朝命授邦屏都司佥书，民屏守备。天启元年，邦屏渡浑河战死，民屏突围出。兵部尚书张鹤言：浑河血战，首功数千，实石砫、酉阳二土司功，宜录邦屏子，进民屏官。乃赠邦屏都督佥事，锡世荫，与陈策等合祠。又云：秦民屏，《明史·秦良玉传》：天启元年，部议再征兵，良玉与民屏驰还，而奢崇明党樊龙反重庆。良玉率民屏及邦屏子翼明、拱明，扼贼归路，贼出战，即败归，擢民屏参将，翼明、拱明守备。已而成都解围，良玉还军，攻二郎关。民屏先登，已克佛图关，复重庆，民屏进副总兵，翼明、拱明进参将。三年冬，民屏从战大方，屡捷。明年正月，退师，贼来袭，战死，二子佐明、祚明得脱，皆重伤。良玉请恤，赠都督同知，立祠赐祭，官二子，而翼明、拱明皆进官至副总兵。拱明值普名声之乱，与斗死，赠恤如例。又云：秦拱明，《胜朝殉节诸臣录》：副总兵秦拱明，忠州人，都司邦屏子，普名声之乱，与贼力斗死。乾隆四十一年，赐谥烈愍，祀忠义祠。又云：秦翼明，《明史·秦良玉传》：忠州人，兄邦屏。天启元年，奢崇明党樊龙反重庆，良玉率邦屏子翼明至重庆南坪关，扼贼归路。贼出战，即败归，擢翼明守备，进参将。明年，进副总兵。崇祯三年，永平四城失守，良玉与翼明奉诏勤王。会四城复，乃命良玉归，而翼明驻近畿。明年，筑大凌河城，翼明以万人护筑。城成，命撤兵还镇。七年，流贼陷河南，加翼明总兵官，督军赴讨。明年，邓死，以所部皆蜀人，命翼明将之。连破贼于青岩河、吴家堰、袁家坪，扼贼走郧西路。部将败，不以实闻，革都督衔，贬二秩。已从卢象升逐贼谷城，贼走均州，翼明败之青石铺，贼入山自保，翼明攻破之。连破贼界山、三道河、花园沟，擒黑煞神、飞山虎。贼出没郧襄间，抚治郧阳苗胙土遣使招降，翼明赞其事，为贼所持，卒不降，翼明、胙土俱被劾。已而贼犯襄阳，翼明连战得利，屯兵庙滩，以扼汉江之浅，而罗汝才、刘国能自深水以渡，遂大扰蕲黄间。卒以郧襄属邑尽残，罢胙土，切责翼明，寻亦被劾解官。崇祯十六年冬，起四川总兵，道梗，命不达云云。以上均见同治十二年八月，特授忠州直隶州事渤海高菊坡刺史若源等监修《忠州直隶州志》。声木谨案：明季女将军秦良玉，已见《三笔》卷拾，兹更录《忠州志》。其父子兄弟，子侄媳妇，皆勤于王事，以死报国。其忠贞节概，洵属间气所锺，非偶然矣，故复录之。 
　　
　　江藩古书疑义 
　　德清俞荫甫太史樾，撰《古书疑义举例》七卷，刊入《□□杂纂》中。南皮张文襄公之洞云，「此书甚有益于学者」云云，见《书目答问》自注中。声木谨案：我朝经术昌明，人材辈出，超越两代。古书疑义，干嘉诸儒屡有发见于所撰各书中，至高邮王氏，更历举义例于《王氏四种·经义述闻》各书中。嘉道间，甘泉江子屏茂才藩，撰《经解入门》八卷，成于晚年。书虽付刻，尚未竣工，而茂才遽卒，是以传本绝少。光绪年间，于越徐仪吉以重金购得其副本，爰为斠雠。于光绪戊子首夏，由上海鸿宝斋石印写字本。复于光绪□□□□□[庚寅槐荫书屋]石印写字本，惟后出字迹较小。虽系石印本，转瞬间已石印二次，是当时士林重视其书可知。予于十六七岁时，即得见此书。当时慕经师之名，颇欲有志于经学，宝此不啻珍秘，无异得一导师。后以微言大义，实难窥测，注释训诂，已尽见《经籍纂诂》，多陈陈相因，不易出前人窠臼，遂辍而弗为。全书为茂才自撰解经义例，共伍拾贰篇。末一卷系辑录周中孚等拾伍家释经之文。其第柒篇，为茂才自撰之《古书疑义例》，开示涂径，尤属有益经训。太史后撰《古书疑义举例》，体例全从此出，兹将全文录之。文云：「读书求信也，而求信必自求疑始。古书之疑不可不明，即古书之例不可不审，今为约举可疑之例如左：古书有倒句例，有倒序例。有错综成文例，有参互见义例。有上下文异字同例，有上下文同字异例。有两事连类并称例，有两事传疑并存例。有两语似平实侧例，有两句似异实同例。有以重言释一言例，有以一字作两读例。有语急例，有语缓例。有倒文就韵例，有变文协韵例。有蒙上文而省例，有称下文而省例。有因彼见此例，有因此见彼例。有一人之辞自加『曰』字例，有两人之词反省『曰』字例。有文具于前而略于后例，有文没于前而见于后例。古人行文不嫌疏略，不可以疏略而疑。古人行文不避重复，不可以重复而疑。古书传述每有异同，不可以其异同而疑。古人引书每有增损，不可以其增损而疑。古人称谓与今人不同，不可据今以疑古。古书称名常有寄寓，不可以假而疑真。古有以双声迭韵代本字，不可以其代而妄改。古有以读若字代本字，不可以其代而疑岐。古有以大名冠小名，又有以大名代小名，复有以小名代大名，不可以执一论也。古有以美恶而同词，又有以高下而(同)[相]形，复有以反言而见意，不可以偏见拘也。若乃有以叙论并行者，皆以为叙，则失矣。有以实字活用者，皆以为实，则失矣。有以语词迭用者，误易焉，则失矣。有以语词复用者，误改焉，则失矣。有于句中用虚字者，倒易之，则失矣。有于上下文变换虚字者，妄疑为误，则失矣。有反言而省『乎』，增之则失。有助语而用『不』字，删之则失。古书『邪』『也』通用，『虽』『唯』通用，分之则失。古书发端之词不同，连及之词不同，泥之则失。又有衍之一例。有因两字义同而衍，有因两字形同而衍。有涉上下文而衍，有涉注文而衍。有衍即有误，有因误衍而误删者，有因误衍而误倒者，有因误衍而误改者，有因误衍而误读者，此因衍而误者也。又有一字而误为两字者，有两字而误为一字者。有重文作二画而致误者，有重文不省而致误者。有因注文而误者。有因阙文作空闱而误者，有本无阙文而误加空闱者。有上下两句而倒误者，有上下两字而互误者。有两字平列而误易者，有两句相因而误倒者。有字以两句相连而误迭者，有文以两句相连而误脱者。有因误夺而误补者，有因误字而误改者。有因误补而误删者，有因误删而误增者。有不识古字而误改者，有不达古义而误解者。有两字一义而两解者，有两字对文而误解者。有两字平列而误倒者，有两文疑复而误删者。有据他书误改者，有据他书误解者。有分章错误者，有分篇错误者。以上各条，王伯申尝为我略言之，其《经义述闻·通说》中，间亦说及。余因推广其说，以示有志于经者。」云云。细玩太史撰《古书疑义举例》，实以此篇为蓝本，而书中无一语道及，迹近攘善，诚为太史惜也。 
　　
　　论官场规矩 
　　庚午九月初三日，《晶报》云：「宁波巨商周湘云，为前清江苏候补道，衙参日诣官厅。时藩臬两司均至，向例藩居上首，学臬次之。湘云向藩司陆申甫问贵姓，臬司朱竹石代答曰：「此是方伯。」湘云遂称「方翁」，阖座哄然。湘云乃自此返沪，不作宦海生涯矣。」云云。声木谨案：闻复有□□□□□观察□因公衙参，所服者为女子黼黻。同官厅者笑之，告之以故，观察傲然不信。言时涡阳周静渔方伯儒臣在座，闻之，笑曰：「连雀子牝牡尚未能认识清，亦思作官乎！」方伯因言：有某部郎，考取军机章京，初次到差时，□□沈叔眉侍郎源深，以三品京堂，充军机领班章京，适于本日奉上谕，署理□部□侍郎。旧例：领班章京坐处，与他章京有别。某部郎直前问姓名，侍郎不答，叫出苏拉，谓之曰：「你将某老爷请出去，告以我之姓名可也。」凡军机处当差用人，例谓之苏拉。某部郎以正途出身，尚有此误，亦何怪两观察如此。侍郎后任□部□侍郎，即欲充军机大臣。俗谓由小军机径充大军机，谓之上堂，国朝由是迁擢，有一二人。同僚挤之，出为福建正主试官，未及出，闻复简任福建学政。侍郎终不怿，疽发于背，即卒于福建试院。侍郎若外任，回旋三年，还朝后，终有上堂之一日。因急于一时，致遭不幸，深为可惜。侍郎以年十六捷南宫，与先文庄公为咸丰庚申会榜同年。少年科第，仕宦复称意，先文庄公尝称之，又尝惜之也。 
　　
　　金荣镐论辞达二字 
　　韩阳陈瀛士孝廉从潮，撰《韩川文集》十卷、《文外集》二卷、《诗集》七卷，嘉庆庚申九月，梧阴书屋自刊本，目录予已录入《续补汇刻书目》及《苌楚斋书目》中。其文集前，建宁金芑汀孝廉荣镐序云：「自欧阳庐陵学韩昌黎而以古文名世，后之学者，因奉昌黎为古文大宗。昌黎论文，莫详于《答李翊书》，而荣镐窃谓是书之旨，有可以一言蔽之者，如夫子所谓辞达而已者是也。其言取心注手，汩汩其来，浩乎沛焉者，达之义也。言非三代两汉之书不敢观，非圣人之志不敢存者，所以正达之本也。言不可不养气，气盛而言之短长，声之高下皆宜者，所以裕达之才也。又言平心察之，醇而后肆者，则欲人慎其所以达，使所言不谬于圣人也。夫子生羣圣后，特揭言为文之旨，以树学者之鹄。昌黎生夫子后，能发明所揭之旨，以正学者之趋，此其所以为古文大宗者与。然则不有庐陵其人，不可谓之能学韩也。庐陵曰：道胜者，文不难而自至。若子云、仲淹，方勉焉以模言语，此道未足而强言也。盖道胜而文至者，达也，取心注手焉已矣。道未足而强言者，非达也，模言语焉已矣。自子云、仲淹犹不免此，故曰不有若庐陵其人，不可谓之能学韩也。」云云。声木谨案：金孝廉夙从建宁朱梅崖广文仕琇受古文法，与同邑朱和鸣茂才雝、余羽皋□□仕翱、新城鲁絜非明府九皋，皆以工古文词鸣一时，语见宁化吴清夫广文贤湘《甚德堂文集》中，予已录入《桐城文学渊源考》。金孝廉所撰《芑汀古今文》□卷、《遗诗》□卷，已刊，未见。此文专解「辞达」二字意义，最为深切着明，能发明韩欧为文之旨，亦学人所宜知也。 
　　
　　万首唐人绝句增删本 
　　南宋鄱阳洪文敏公迈，于淳熙间，编辑《万首唐人绝句》一百卷，于绍熙元年十一月，自刊于蓬莱阁。三年三月，复进呈寿皇圣帝，即当时高宗之称，甚为嘉纳，赐茶一百夸、清馥香一十贴、熏香二十贴、金器一百两。至明万历丙午秋月，灵岩黄习远伯传为之窜补，重编为四十卷、目录四卷。卷中于补者注明「补」字，去者则无从查考。据其凡例所云，虽为窜乱，尚有体例，较之明人窜乱他书，犹有间焉。吴郡赵宦光凡夫寒山小宛堂为之刊定，在近时亦甚不易觏。声木谨案：卷首有《唐风四始考》，颇为简明，因录之于此。文云：「初唐自高祖武德至玄宗先天，凡玖拾伍年。盛唐自玄宗开元至代宗永泰，凡伍拾叁年。中唐自代宗大历至文宗太和，凡柒拾年。晚唐自文宗开成至哀宗末年，凡柒拾壹年。四唐自高祖武德戊寅至哀宗末年乙丑，凡贰百玖拾年。」云云。卷中文敏重华宫投进札自称「么余生」。当时文敏官焕章阁学士、宣奉大夫、提举隆兴府五隆万寿宫、魏[郡]开国(郡)公，食邑贰千伍百户，食实封贰百户，而以「么余生」自称，殊不可解。 
　　
　　杨希闵论诗文 
　　新城杨息斋舍人希闵《读书举要》云：「诗文之事，止要不入魔道。其高下浅深，自关根本，发见者诗文，所蕴蓄不在诗文也。」云云。声木谨案：舍人从新城鲁絜非明府九皋受古文法，故言之亲切有味若此。舍人生平复精于考证，勇于撰述，刊行者约数十种，已见于《桐城文学渊源考》及《撰述考》中。 
　　
　　四笔卷六 
　　
　　论文臆说转录文翼语
　　四学使名节
　　通志堂经解节本
　　论有庳
　　英轺日记等代撰人
　　元代学田
　　袭韩非子语
　　明海瑞无忌惮
　　北宋黄庭坚读书法
　　赵新撰述
　　吴德旋论诗
　　各国废皇财产
　　论史载闺门丑恶事
　　延澄友劝善
　　冯煦论男女
　　钱馥撰述
　　楚人论直
　　明韩邦靖撰述
　　许遇家学 
　　
　　苌楚斋四笔卷六 
　　庐江刘声木十枝撰 
　　论文臆说转录文翼语 
　　湘乡曾文正公国藩，撰《论文臆说》二卷，未刊。文正致同邑刘孟容中丞蓉书，自云「只四十页」，见于文正书牍。光绪甲午阳月，萧山陈根儒观察光淞，手钞其外舅无锡薛叔耘副宪福成所编之《论文集要》四卷，石印写字袖珍本，其卷三一卷共廿二页，即为文正论文之语。自注谓据张廉卿手钞本摘录者，言明摘录，决非文正原本可知。惟其中颇多钞录阳湖吴耶溪茂才铤《文翼》三卷中语，然文正亦非盗取他人书者，当是文正当时实见《文翼》刊本，爱其论文之语，录于《论文臆说》中，然未尝书明名氏及书名于卷中，仍未脱明季山人撰述不注出典之恶习，亦不必曲为之讳。茂才文学，已略着于《桐城文学渊源考》中。其所撰《文翼》三卷，论文之语，最为精凿，中多述其师宜兴吴仲伦茂才德旋等往复论辨，发古人所未发，实可卓立千古，无怪文正录入《论文臆说》者独多。予自少时，即欲编辑《桐城文学渊源考》及《撰述考》二书，征引必须依据原书，不能向壁虚造，搜罗桐城文学家撰述，费尽心力，始获《文翼》一帙，为道光十六年，同里刘廉方□□晓华、歙县王守静上舍国栋刊行印本。至为难得，予已编入《桐城文学丛刊》中。惟窭人绵力至薄，尚未能为之印行，以为研究古文词之用。文正《论文臆说》二卷原本，录入茂才语必更多，俟他日见之，再行覆勘。兹先以副宪摘录之本中录茂才《文翼》之语条列于后，以供后人考核，庶亦不没两茂才师弟相承，讲习古文词意，欲传之无穷也。「退之以扬子云化《史记》」一段，见《文翼》卷一第四页。「八家惟韩、欧、东坡门径最大」一段，见同上。「柳、王、老泉、子固，精与谨细，而未能自然神妙者也」一段，见同上。「长于《易》者，其言精深而奥洁」一段，见《文翼》卷一第十七页。「望溪规模极大，而未能妙远不测，风韵绝少」一段，见《文翼》卷一第十五页。「史公之洁，在捭落千端」一段，见《文翼》卷二第七页。「曾子曰出辞气，斯远鄙倍矣」一段，见《文翼》卷二第十页。「孙可之云词必高，然后为奇」(二)[一]段，见《文翼》卷一第廿二页。「惜抱云文士之效法古人，莫善于退之」一段，见《文翼》卷二第十五页。「凡作文从四面写来，似无伦次」一段，见《文翼》卷二第廿八页。「欧公《惟俨集序》，纯以转掉作起落之势」见《文翼》卷一第十一页。 
　　
　　四学使名节 
　　湘潭杨重子□□钧《草堂之灵》云：「吾邑罗顺循，名正钧，博闻强识，下笔千言，喜船山学，作《船山师友录》。辛亥以后，伏居陋巷，不与世事，袁项城招之，不顾也。其人为慷慨悲歌之士，陈同甫一流人物。作《辛亥殉难录》，得百数十人。前年物故，余挽之云：『为《殉难录》，不为殉难人，船山之术如此；有济世才，又有济世学，贾生之哭何穷。』」云云。声木谨案：宣统元二年间，学使任山东提学使，未几投劾去官，迎养归里，卜居长沙城外。虽当时极为夫己氏所赏识，荐牍中至有曾胡而后，再见斯人之语，推挽可谓至矣，卒不为势利所诱惑，愿为朝臣，不愿为家臣，皭然不污泥滓，明君臣之义，立人道之防，较之同升诸公，依草附木者，可谓熏莸异气，鸾枭异性，杨氏仅以陈同甫一流许之，未免轻视之矣。所撰《船山师友记》十七卷、《卷首》一卷、《目录》一卷、《船山年谱》□卷、《左文襄公年谱》十卷，光绪丁未，陆续自刊本。惟《辛亥殉难录》□卷，未见传本，尤属有功名教，惜未能付之剞劂，与钱塘吴子修学使庆坻所撰之《辛亥殉难记》五卷、《卷首》一卷、附《殉难表》□卷并垂天壤，昭示日月。吴学使书，丙辰排印本，搜罗文武男女壹百伍拾余人，名数实与罗学使相埒。吴学使于宣统三年见国事日非，慨然引去，亦可云高举远识，急流勇退。予以餬口在湘，时聆教诲，每言及国事，辄悲天悯人，慨叹无已。古云视国事如家事者，吾于吴学使见之矣。东莞张豫泉学使其淦任安徽提学使，陈子励方伯伯陶任江宁提学使，行迹与罗吴两学使相类，已见予《□笔》卷□岂我朝末造，忠义文学之士，尽在提学使一职乎，亦天地正气所锺也。 
　　
　　通志堂经解节本 
　　桐城方望溪侍郎苞，于晚年节录《通志堂经解》，治之三反，始删其繁芜，去叁之贰，理明词达，学者易于观览，惜其书不传，予已载入《桐城文学渊源考》中。桐城萧敬孚征君穆《□□札记》云：「当咸丰□年，桐城初陷于粤匪之时，自己竭力收桐城人撰述，曾得见侍郎《通志堂经解》删节原本数十大册，约少全书叁之壹，急购藏桐城乡间。后屡经粤匪焚掠，所收数万卷尽为灰烬，深为可惜。」云云。声木谨案：宁化吴清夫广文贤湘《甚德堂文集》中，有《张惕葊先生传》云：「张甄陶号惕葊，侯官人，举丙辰鸿博，乾隆乙丑进士，选庶吉士，改编修，旋改知县，历主云南五华、贵州贵山书院。丁酉归里，适梅崖先生以病去讲席，延先生代之，于是主鳌峯三年。先生殁，士奉主，与梅崖先生同普院祠。先生邃于经，主五华时，尝芟薙《通志堂经解》，存其精要，为壹百陆拾卷，刊之，名《正学堂经解》，盖历十年而书始成。」云云。是方侍郎平生未竟之志，不意张明府竟能踵为之。书虽已刊，予访求数十年，从未见刊本，及见他人著录。或系刊于天南，未能流行江淮也欤。 
　　
　　论有庳 
　　南宋王象之《舆地纪胜》引《道州风俗记》云：「地产民多矮，每年配乡户贡其男，号为矮奴。阳城为刺史，不平以良为贱，又悯其编氓，岁有离异之苦，奏停其贡。民皆赖之，无不泣荷。」云云。声木谨案：光绪季年，各省督抚奏请改蜑户、畬民、堕民□□等为平民，谓之脱籍，当时以为特例，不知唐末阳城已行之于千余年前，诚属圣王仁政之一也。道州为永州府属地，本狪猺杂处。《太平御览》引《道州图经》云：「昔舜封有庳国即其地。」云云。尧舜皆以至德闻，舜更以孝友昭示天下后世，当年封象于此地，未知其意。《孟子》云：「虽然，欲常常而见之，故源源而来。」云云。考舜都于蒲坂，故城在今山西蒲州府永济县，亦曰虞都城，地在山西省尽西，与陕西同州府相连。永州在湖南省西南，已属边远之界，道州又在永州府西南，与广西省平乐府相近。永州府距蒲州府相离甚远。若封之为庳，富贵之也，使吏治其国而纳其贡赋，则诚为舜以孝治天下，昭然若揭。设之国之后，欲常常而见之，故源源而来，则道路窵远，洪水初平，舟车之利未溥，焉能若是之易？所谓「尽信《书》，不如无《书》」，孟子已自言矣。 
　　
　　英轺日记等代撰人 
　　光绪季年，有固山贝子衔振国将军载振，俗称振贝子，撰《英轺日记》十二卷，相传实为(无锡)[太仓]唐蔚芝侍郎文治所代撰。光绪丁未□月，贝子辞差开缺之折，实为泗州杨杏城侍郎士琦所代拟。南皮张文襄公之洞，撰《劝学篇》二卷，于光绪戊戌，曾进呈御览，一时风行海内，相传为□□杨□□□□锐所代撰。其寿合肥李文忠公鸿章七十寿序，其中措语失当，致为嘉定徐季和大理致祥所纠参，实为武进刘葆真太史所代撰。皆愿意让善也。太史中光绪壬辰会元，会试榜发，坊间所刊草题名录，「毅」字讹为「杀」字，以致一时京师喧传会元为刘可杀，太史闻而惴惴。及庚子避乱回南，行至通州，果死于拳匪乱刃之下。同人怜之，为之辑刊《刘太史遗集》二卷。中有代许□□撰文忠七十赐寿诗贰百韵，武进赵少芬□□震，复编入《毘陵诗录》中。许□□，予疑为即奉新许文敏公振祎，未知是否。蒙古巴哩克[氏]延子澄学士清《锦官堂诗草》中，有《光绪甲辰四月初六日早诣颐和园仁寿殿引见蒙恩补授翰林院侍读恭纪五言排律二百韵》云云。太史寿诗用意，亦与学士同，欲以多为贵。实则多即未必贵，有弊无利之事，前人虽间有为之者，后人亦不必效颦也。 
　　
　　元代学田 
</div>
    <div class="pagination">
<a href="苌楚斋四笔_page4.html">上一页</a><a href="苌楚斋四笔.html">1</a><a href="苌楚斋四笔_page2.html">2</a><a href="苌楚斋四笔_page3.html">3</a><a href="苌楚斋四笔_page4.html">4</a><span class="current-page">5</span><a href="苌楚斋四笔_page6.html">6</a><a href="苌楚斋四笔_page7.html">7</a><a href="苌楚斋四笔_page8.html">8</a><a href="苌楚斋四笔_page9.html">9</a><a href="苌楚斋四笔_page10.html">10</a><a href="苌楚斋四笔_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
