<!DOCTYPE html>
<html>
<head>
    <meta charset="UTF-8">
    <title>独醒杂志 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>独醒杂志 - 第 1 页/共 4 页</h1>
    <div class="content">　　钦定四库全书　　　　　子部十二
　　独醒杂志　　　　　　　小説家一【杂事之属】提要
　　【臣】等谨案独醒杂志十卷宋曽敏行撰敏行字达臣自号浮云居士又曰独醒道人又曰归愚老人吉水人吉水属庐陵郡故又自题曰庐陵曾祖孝先祖君彦皆当熙宁之时不肯以新学干科第故敏行守其家法多与正士游胡铨杨万里谢谔皆其友也年甫二十以病废不能仕进遂専意学问积所闻见成此书其子三聘编为十卷以樊仁逺所作行状及铨所作哀词附后万里序之谔防之后赵汝愚周必大楼钥亦皆为之防书中多记两宋轶闻可补史传之阙间及杂事亦足广见闻于南渡后刘岳诸将皆深相推挹而于秦桧则惟记与翟汝文诟争一事亦不甚置是非于秦熺登第一事亦仅借崔颀以寓之考敏行卒于淳熙二年去桧未逺殆犹有所避欤书中称风鸢造自韩信而不言所据案唐李冘独异志载有是説小説妄谈于古无征又唐改正月晦日为中和节载于邺侯家传当时尝以命题试士其诗载于文苑英华本非僻事而试官谬举清明寒食之説敏行亦不能纠正葢以记録为主不以考证为主也如仁宗朝二卫士论贵贱事乃因朝野佥载唐魏征事而影撰【按此事先载能改斋漫录中宾退录尝辨之】京师知术者埋金事乃因国史补遗晋隗炤事影撰【见太平广记二百十六卷】敏行皆不辨而述之又蔡绦勒亭乃为其兄攸所轧见宋史蔡京传而云以西清诗话为言者所劾伪吕洞宾诗乃福州黄待聘所撰当时已捕斩于马行街见耿延禧林灵素【按此传载宾退录第一卷】而云真有洞宾现化事尤失之不考至于欲以人挽独轮车为阵尤如儿戏其谬更甚于房琯杨万里序乃盛称之可谓舍所长而誉所短矣乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀










　　独醒杂志原序
　　古者有亡书无亡言南人之言孔子取之夏谚之言晏子诵焉而孔子非南人晏子非夏人也南北异地夏周殊时而其言犹传未必垂之防书也口焉而已矣故秦人之火能及漆简而不能及伏生之口然则言与书孰坚乎哉虽然言则坚矣而言者有存亡也言者亡则言亦有时而不坚也书又可废乎书存则人诵人诵则言存言存则书可亡而不亡矣书与言其交相存者欤庐陵浮云居士曽达臣少刻意于问学慨然有志于当时非素者也甞与当世之士商略古今文章前代之豪杰知光武不任功臣而知其有大事得论諌知武侯终身无成而知司马仲达实非其对知邓禹之师无敌而知其短于取众知孙权之兵不勤逺略而知其度力之所能若夫以兵车爲活城以鸢为本于兵器谈者初笑之中折之卒服之古之人固有生不用于时而没则有传于后夫岂必皆以功名之焯着哉一行之淑一言之臧而传者多矣其不传亦不少也岂有司之者欤抑有幸不幸欤抑其后世之传不传亦如当时之用不用皆出于然欤是未可知也若达臣之志而不用世是可叹也既不用世岂遂不传世欤达臣既没吾得其书所谓独醒杂志十卷于其子三聘盖人物之淑慝议论之予夺事功之成败其载之无谀笔也下至谑浪之语细之彚可喜可笑可骇可悲咸在焉是皆近世贤士大夫之言或州里故老之所传也盖有予之所见闻者矣亦有予之所不知者矣以予所见闻者无不信之予之所不知者无不信也后之览者岂无取于此书乎淳熈乙巳十月十七日诚斋野客杨万里序





　　钦定四库全书
　　独醒杂志卷一　　　　　宋　曽敏行　撰
　　蔡端明事母至孝常歩行遇一妪貎甚龙钟问其年曰百单二矣端明再拜曰愿吾母之夀如妪后果符其言包孝肃公尹京人莫敢犯者一日闾巷火作救焚方急有无赖子相约乗变调公亟走声喏于前曰取水于甜水巷耶于苦水巷耶公弗省亟命斩之由是人益畏服向文简公为庐陵倅时人未有知者安城士人彭仲元能以星厯知人祸福文简召问之仲元曰通判不必他问不出十年位至公相文简自庐罢官阅数年即大拜仲元之术不吝于吿人吉凶夀夭不差毫发时人即之者如市后官于京师而卒惜其术无传焉
　　皇祜元年何正臣与毛君卿俱以七嵗应童子科君卿之慧差不及正臣时皇嗣尚未生上见二人年甚防而頴悟过人特爱之留居禁中数日正臣能作大字宫人有以裙带求书者正臣书曰关睢后妃之徳也上甞以梨一颗令二人分食之君卿逡廵不应上怪问其故对曰父母在上不敢分离上大喜以为皆能知其大义翌日御便殿俱赐童子出身正臣字君表新淦洲上人后仕至寳文阁待制君卿字公弼吉水龙城人终于朝散大夫
　　刘丞相名景南唐时为吉州牙刺史彭玕以吉州叛攻陥郡县杀略吏民胁景以从景度势不敌乃佯许之随之徃来故吉之城邑独不被残毁玕既败景以兵归南唐遂家吉之永新县甞谓人曰我伪从彭玕之胁可活万人吾虽不偶于时后必有兴者因号所居后山曰后隆景既没越三世而生丞相沆沆之子孙皆荣显至今世禄不絶
　　杨文公大年羙须髯一日早朝罢至都堂丁晋公时在政府谓之曰内翰拜时扫地公应声曰相公坐处幕漫天晋公知其讥已而喜其敏防大称赏之天禧末冦公诸人皆贬逺方文公实预谋而晋公爱其才终不忍害也
　　蔡元长甞论荐毛友龙召对上问曰龙者君之象卿何以得而友之友龙不能对遂不称防退语元长元长曰是不难对何不曰尧舜在上臣愿与防龙为友他日再荐之复召对上问大晟乐友龙曰讹上不谕其何谓也已而元长入见上以问答语之对曰江南人唤和为讹友龙谓大晟乐主和尔上颔之友龙乃得羙除
　　刘丞相沆仲之守陈州时尝梦登谯楼抱皷而寝既觉家人告曰夜漏不闻四皷何也明日丞相问故更吏对曰夜四皷有蜈蚣长三尺许旋辟皷上惴恐莫敢近遂不报四更丞相因悟昨梦乃不之责此与欧阳公闻榆荚香而悟身为鸜鹆者何异
　　刘伟明少以才学自负擢髙第中词科意气自得下视同軰绍圣初因防一禅刹时东坡谪岭南道庐亦来防因相遇互问爵里姓氏伟明遽对曰庐刘弇盖伟明初不知其为东坡自谓名不下人欲以折服之也乃复问东坡所从来公徐应曰罪人蘓轼伟明始大惊逡廵致敬曰不意乃见所畏东坡亦嘉其才气相与剧谈而去
　　江南呼为蜂糖盖避杨行宻名也行宻在时能以恩信结人身死之日国人皆为之流涕余里中有寺僧曰南华藏杨李二氏税帖今尚无恙予观行宻时所徴产钱较之李氏轻数倍故老相传云煜在位时纵侈无度故増赋至是欧阳谓行宻为盗亦有道岂非以其寛厚爱人乎
　　祖宗时堂吏官止朝请郎蔡元长为相多更改祖宗制度恐其议已遂许至中奉大夫宣和间朝奉大夫以上至中奉大夫者凡五十余人虽有诏汰之而不能复旧至今遂为定制
　　王冀公新喻人微时徃观社求祭肉众问尔为谁曰我秀才也众曰何所能曰能诗时无笔即取炭画猪皮上曰龙带晩烟归洞府鴈拖秋色入衡阳后之人谓此句有宰相气象汪圣锡防年与羣儿聚学有谒其师因问能对者师指圣锡客因举对云马蹄破青青草圣锡应声曰龙爪拏开淡淡云客大惊曰子有魁天下之志圣锡年未冠果廷试第一
　　李仁甫通鉴长编仁宗皇帝纪景祐二年三月丁巳赐故镇东军节推毛洵家帛五十疋米五十斛洵吉州人进士及第又中书判防萃科其父国子博士应佺与其母卒于窦州洵徒跣防葬归里中负土成坟毁瘠而卒时惜之即予同里毛子仁父子也应佺与洵墓铭皆余襄公靖所撰应佺字子真罢窦州回尚歴防太平三州通判以明道二年三月丁丑终于当涂官署其配髙氏寿春县君终于池阳之舟次子溥以毁卒故余公铭之有曰哀殒庭兰悲摧舞与兄渐奉丧归葬于华原结庐墓所凡二十一月毁瘠如初丧之仪舆疾归家数日而卒郡以孝行闻诏赐粟帛以旌显之则子真非卒于窦州意者仁甫未甞考余公墓铭耳
　　天圣八年应书判防萃科者凡八人仁宗皇帝御崇政殿试之中者六人余防公尹师鲁毛子仁李惇其二则失其姓名问题十通一问戊不学孙吴丁诘之曰顾方略何如耳二问丙为令长无治声丁言其非百里才壬曰君子不器岂以大小为异哉三问私有甲弩乃首云止矟一张轻重不同若为科处四问丁出见癸缧繋于路觧左赎之归不谢而入癸请絶五问甲与乙隔水战有司请待其未半济而撃之甲曰不可及阵甲大败或让之甲不服六问应受复除而不给不应受而给者及其小徭役者各当何罪七问乙用牛衅钟牵过堂下见其觳觫以羊易之或谓之曰见牛不见羊八问官物有印封不请所由官司而主典擅开者合当何罪九问庚请复乡饮酒之礼辛曰古礼不相沿袭庚曰澄源则流清十问死罪囚家无周亲上请勅许充侍若逢恩赦合免死否时防公除作监丞知海阳县师鲁武胜军掌书记知河阳县子仁镇东军推官知宣城县惇大理寺丞知华亭县皆以民事试之也
　　毛子仁博学能文年十九登进士二十六中书判防萃时誉翕然陈恭公余襄公杜祁公王伯中胥安道李献臣王总之十二人各为诗以饯其归杜公诗有曰判就十题彰敏妙学穷千古见兼诙其推重如此子仁孝于其亲初为抚州司法以飬亲在逺丐罢后知宣城县丁父忧哀哭毁成疾前死之夕梦一綘袍童子持玉函中有丹书谓子仁曰帝命召汝使掌文籍觉而异之次日疾甚自谓必不防起援笔为賛曰生为幻人死为天真改幻为真无根无尘书毕而逝
　　故事进士第一人初命官以作监丞著作郎次右正言熈寕中许冲元以磨勘当王荆公为相欲抑甲科三名前恩例拟令转太常博士太常博士与右正言同为一等然祖宗分品流品以太常博士为有出身人转非以待第一人也荆公方下笔作太字时堂吏以手约笔具陈祖宗之制荆公乃改太字右笔作口字冲元遂右正言
　　李氏建国国中无马嵗与刘鋹市易太祖既下岭南市易遂罢马益艰得惟每嵗入贡得赐马百余疋耳朝廷未悉其所有无也王师南伐煜遣兵出战骑兵才三百至瓜州尽为曺彬之禆所获騐其马尚有印文然后知其为朝廷所赐也
　　王荆公诗经义成书神宗令以进呈阅其序篇未毕谓荆公曰卿谓朕比得文王朕不敢当也公曰陛下进徳不倦从諌弗咈于文王何愧上曰诗称陟降庭止之岂朕所能公曰人皆可以为尧舜陛下何自谦如此上揺首曰不若改之
　　庐山圎通寺在马耳峯下江右之名刹也南唐时赐田千顷其徒数百众养之极其丰厚王师渡江寺僧相率为前锋以抗未防金城陷其众乃遁去使李煜爱民如僧则其民亦皆知报国矣
　　马正恵公珍其所藏戴嵩鬭牛图暇日展曝于防前有输租氓见而窃笑公疑之问其故对曰农非知畵乃识真牛方其鬭时夹尾于髀间虽壮夫膂力不能出之此图皆举其尾似不矣公为之叹服
　　谢民师名举防新涂人博学工词章逺从之者甞数百人民师于其家置讲席每日登座讲书一通既毕诸生各以所疑来问民师随问应答未甞少倦日办时果两盘讲罢诸生啜食果而退东坡自岭南归民师袖书及旧作遮谒东坡览之大见称赏谓民师曰子之文正如上等紫磨黄金湏还子十七贯五百遂防语终日民师著作极多今其族摘坡语名曰上金集者盖其一也尝有藁本数册在其壻陈良器处予少从良器学屡获覩焉王文康公晦叔性严毅见僚属未甞觧顔知河南日梅圣俞时为县主簿一日袖所为诗文呈公公览毕次日对坐客谓圣俞曰子之诗有晋宋遗风自杜子羙没后二百余年不见此作由是礼貌有加不以寻常待圣俞矣
　　元祐初后山在京师闻徐仲车之孝行遂致书以通殷勤托其门人江季共端礼持以徃季共见仲车言曰友人陈师道好贤乐善介然不羣于流俗闻先生之风因愿纳交于下执有书记端礼以致于左右公欣然发缄读己谓季共曰陈君真贤者某虽未之见子谓不羣于流俗今读其书辞敢以为信然某年来未甞以诗文入京故不能为谢子其为我谢之季共以吿后山曰仲车之介当于古人中求他日扫门未晚也闻者两贤之今之风争古之鸢也创始于韩淮隂方是时陈豨反于代髙祖自征之淮隂与豨约从中应作鸢以为期谋败身戮而鸢之制今为儿戯使木甖渡军沙囊壅水皆如鸢之无成则何以助汉王成业也【争当作筝盖以竹其上风吹之鸣如筝也】
　　新涂县道士何得一者常人也徽宗甞夣有道士曰何得一者来见遂以姓名及状貌图像求之守令以其姓名之同遂以闻上大喜即令送至阙下既召见山野龌龊不能应对甚不称上意时方集道流于寳箓宫作醮因命得一预焉建醮毕授丹林郎遣归初得一之有是命也守令以其形于帝梦必有所得因问其有何技能得一以为昔浴于江中得杖子状如龙又甞噀水于壁问成罨畵山水守亦信之具以表闻后以诘其故杖乃木根初无他异而噀水成畵者因醉后呕吐成迹耳故今人传以为笑
　　徽宗初建寳箓宫设醮车马甞临幸迄事之夕道士以章疏俯伏奏之逾时不起其徒与旁观者皆怪而不敢近又乆之方起上宣问其故对曰臣章疏未上时偶值奎宿星官入奏故少其退上曰奎宿何神对曰主文章之星今乃本朝从臣蘓轼为之上黙然



　　独醒杂志卷一
　　钦定四库全书
　　独醒杂志卷二　　　　　宋　曽敏行　撰
　　绍兴甲戍省试别院以中和节为诗题举人上请主司答云元宵既过寒食未来盖谓此二月节也然按后汉周举传太原郡旧俗以介子推焚骸有龙忌之禁至其亡月咸言神灵不乐举火由是士民每遇中冬辄皆寒食莫敢烟爨老少不堪间或寒死故因谓寒食为禁烟节举为刺史作吊书以觧民之惑则所谓寒食者果何与于清明耶今人以清明前三日为寒食不知又何据也
　　刘丞相沆为士人时携一仆赴礼部夜卧忽惊起哭丞相怪问仆曰不祥殊甚不敢言再三诘之曰梦主君为人斫去头丞相曰此乃吉证斫去头防得项我当为第二人果于王拱辰榜第二人赐第
　　坡谷同游鳯池寺坡公举对云张丞相之佳萹昔曽三到山谷即答云栁屯田之妙句那更重来时称名对张丞相诗云八十老翁无品秩昔曽三到鳯池来坡公盖取此也
　　汉博士三科髙为尚书郎次为刺史其不通政事者以乆次补诸侯太傅此制最合人情予甞欲依仿汉制以处今之特奏名进士盖特奏第五等人皆以为诸州助教士人晚境至此亦疲矣然犹或至于纳勅不愿受者辞其名而冀其禄也又市井巫医祝卜技艺之流孰不以助教自名士人役役于科目而与之无别宜其不乐闻也予谓不若因为本贯州县学职以名次次第授之自上而下由州而邑三嵗而易新故相代盖以州县学职言之则其名正予之以三年之禄则其礼优况今居是职者徃徃多后生新进躐取而强处之人多不服倘举以授旧人亦得尚齿之义
　　范忠宣公寓居永州东山寺时诸孙尚防一日狎言语少拂寺僧之意僧大怒叱骂不已公坐于堂上僧诵言过之语颇侵公公不之顾家人闻之或以吿公亦不应翌日僧悔悟大惭遂诣公致谢公慰藉之待之如初若未甞闻也
　　宣和中太白见甚髙尚书刘公才劭时在中秘见而叹曰是兵象也国家其有外患乎因与僚友同观忧形顔色未防敌犯畿甸后周芑秀实来倅庐赠诗云刘郎校书天禄阁太白下观光昭灼心知汉祀厄中天夜半瞻星涕零落尚书字羙中
　　王荆公在相位子妇之亲萧氏子至京师因谒公公约之饭翌日萧氏子盛服而徃意谓公必盛日过午觉饥甚而不敢去又久之方命坐果蔬皆不具其人既心怪之酒三行初供胡饼两枚次供脔数四顷即供饭傍置菜羮而已萧氏子颇骄纵不复下箸惟啖胡饼中间少许留其四傍公取顾自食之其人愧甚而退人言公在相位自奉不过如此
　　两府例得坟院欧阳公既大政以素恶释氏久而不请韩公为言之乃请泷冈之道观又以崇公之讳因奏改为西阳宫今吉之永丰后公罢政出守青社自为阡表刻碑以归江行过采石舟裂碑沉舟人曰神如有知石出有顷石果见遂得以归立于其宫绍兴乙邜宫焚不余一瓦碑亭独无恙信有神物防持云
　　毛文防字长卿吉水人淳化三年进士及第王冀公与之为同年生雅相友善文防豪放不覊冀公素竒之景徳中知舒州望江县冀公时知枢宻院荐知名士四十二人文防在其中独以韬略许之真宗召至阙下亲御便殿试以平西夏方略文防对极详眀上大喜除秘书省校书郎其制词云毛文防通经典礼廷对方谋兹谓硕材可宜旌劝
　　夏英公帅江西日时豫章大疫公命医制药分给居民医曰药虽付之亦虚设公曰何故医曰江西之俗尚信巫每有疾病未尝亲药饵也公曰如此则民死于非命者多矣不可以不禁止遂下令捕为巫者杖之其着闻者黥他州一嵗部内共治一千九百余家江西自此滛巫遂息
　　范忠宣公谪永州年七十余矣每望日必陈列其家所藏四朝宸翰及宣赐器皿于堂上率其子孙罗拜其下拜毕缄藏如初然后长防相拜啜茶而退自始至及北归未甞或辍先君官零时与公之去相望二十余年士人多有识公者具言如此
　　国初江西亦有鐡钱甞见玉笥山玉梁观所藏经卷尾有题字云太平兴国三年太嵗戊寅新涂杨名卿胡某使鐡钱一百二十贯足陌冩经六十卷玊梁观后改为承天宫
　　徽宗甞内晏顾问梁师成曰先王乐以天下忧以天下今西北既賔服天下幸无事朕因得防晏耳师成对曰臣闻圣人先天下之忧而忧后天下之乐而乐上问蔡京曰师成之言何如京曰乐不可极尔上喜曰京之言是也
　　冦莱公谪居道州初至不谙风土欲得楼居以御岚瘴之气而力不能举一日与客言之客曰此易事乃以语郡人于是争为出力营建不日落成及公薨道之人绘公像祠于楼上至今奉事唯谨
　　吕丞相大防微仲罢相以大观文出知颍昌府制有曰改元而后与政歴九年之间有国以来首相踵三人之乆盖自国初元祐为首相者居位多止七八年耳大观四年五月彗星出于奎娄之间又自三月不雨至五月上颇焦劳防官吴执中等屡上章言蔡京罪恶上亦寖薄京之所为遂降授太子少保致仕给事中何昌言奏言大臣被降责湏有章疏及所得圣语文字俱合过门下省今京降官罢相乃止有麻制又録黄各一道并无事因乞依自来体例备今来行遣过门下省作定本关报庶使四方眀知京之罪状上从之遂以章疏付外何给事字忠孺
　　国朝自章圣始命致仕者给半俸然非得防者不与遵唐制也唐人致仕非有敕不给俸今致仕者例给其半与旧制异矣
　　仁宗皇帝尝步禁中闻庑外有哗者稍逼聴之乃二卫士甲曰人生富贵在命有无乙曰不然今日为宰相眀日有贬削为匹夫者今日为富家明日有官籍而没之者其权正在官家耳因相与诘难未服故争辨不已帝因宻识其人一日出金奁封缄甚宻特呼乙送徃内东门行逹忽心腹痛作不堪忍惧愆其期偶与甲遇令代捧以先门司启奁乃得御批云去人给事有劳可保明补官乙随至则辩曰既得防送奁及门疾作令甲代之尔门司复奏帝命与持至者甲遂补官
　　唐子西内前行为张天觉作也天觉自中书侍郎除右仆射蔡京以少保致仕四海欢呼善増气时彗星见而遽没旱甚而雨人皆以为天觉拜相感召所致上大喜书商霖二字以赐之且谓之曰髙宗得傅说以为用汝作霖雨今朕相卿非是之谓耶故子西之诗具言之其诗云内前车马拨不开文徳殿下聴麻囬紫微侍郎拜右相中使押赴文昌防旄头昨夜光照牖是夕収芒如秃帚明日化为甘雨来官家唤作调元手周公礼乐未要作致身姚宋也不恶乡来两公当国年民间斗米三四钱
　　张楚僣伪遣快行亲事往庐州省视其家经由淮南向公子諲伯恭时为发运使因拘囚之验其文劵见南京副总管尝资给其人甚厚伯恭遂檄使勤王有不可汚张廵许逺之地语后达上聴深嘉伯恭之慷慨忠节也蔡绦约之好学知趋向为徽猷阁待制时作西清诗话一编多载元祜诸公诗词文采臣寮论列以为绦所撰私文专以蘓轼黄庭坚为本有误人学术遂落职勒停祖宗官制同是一官而转凡数等自将作监主簿至秘书监其移各视其品若卿列舘职则为一等出身人则为一等廕补人则为一等杂流则为一等所以甄别流品为至严宻也自諌议大夫至吏部尚书其除则为一等盖两省官皆极天下之选论思献纳号为侍从故不复分等级然其超等而迁则惟宰相执政而已【宰相超三官执政超两官作主簿今承务郎谏议大夫今大中大夫秘书监今中大夫吏部尚书今紫微光禄大夫】
　　湖湘官道穷日之力仅能尽两驿父老相传以为冦莱公为丁曺所诬蔑谪为道州司马欲以忧困杀之隂令于衡湘间十里则去一堠以为五里故道里之长如是公既居道一日宴客忽报中人传勅来且有持劔前行者坐客皆失色公不为动中人既至公谓曰愿先见勅中人出勅示乃贬雷州司户因就郡僚假緑绶拜命终罢
　　江西自国初以来士人未有以状元及第者绍圣四年何忠孺昌言始以对防居第一里人传以为盛事故谢民师有诗寄忠孺云万里一时开骥足百年今始破天荒盖记时人之语也
　　东坡还至庾岭上少憇村店有一老翁出问从者曰官为谁曰蘓尚书曰是蘓子瞻欤曰是也乃前揖坡曰我闻人害公者百端今日北归是天佑善人也东坡笑而谢之因题一诗于壁间云骨霜髯心既灰青松夹道手亲栽问翁大庾岭头住曽见南防个回
　　徐公师川甞言东坡长短句有云山下兰芽短浸溪松间沙路净无泥白乐天诗云桞桥时有絮沙路润无泥净润两字当有能辩之者
　　刘公仲偃自河东河北宣抚使召归除京城四壁守御使与时相议不合镌官落职奉祠京城既失守金欲得公用事者诏公以割地遣诣金营金得公喜甚即馆于僧寺遣人为言国相知公名将欲大用公曰偷生以事二姓有死不可国相谓尼玛哈公守真定时金人攻城不能下再入防而公已去真定遂防故以此知公也车驾既北狩金复遣人谓公曰请以家北去取富贵无徒死公仰天大呼曰有是乎召其指使陈灌谓曰国破主乃欲用我我宁死耳即手书片付灌持归报其子以衣绦缢死尼雅满闻而叹曰是忠臣也令塟之公薨八十日其子始克具棺殓顔色如生人以为忠节之气所致云朝廷褒其死节諡忠显又赐碑额为旌忠褒节之碑公名韐建安人
　　元祐初山谷与东坡钱穆父同防京师寳梵寺饭罢山谷作草书数东坡甚称赏之穆父从旁观曰鲁直之字近于俗山谷曰何故穆父曰无他但未见懐素真迹尔山谷心颇疑之自后不肯为人作草书绍圣中谪居涪始见懐素自叙于石杨休家因借之以归摹临累日防废寝食自此顿悟草法下笔飞动与元祐已前所书大异始信穆父之言为不诬而穆父死已久矣故山谷甞自谓得草书于涪恨穆父不及见也
　　米元章有嗜古书畵之癖每见他人所藏临冩逼真甞与蔡攸在舟中共观王衍字元章即卷轴入懐起欲赴水攸惊问何为元章曰生平所蓄未甞有此故宁死耳攸不得已遂以赠之
　　豫章晷漏乃曽南仲所造南仲自少年通天文之学宣和初登进士第授南昌县尉时龙图孙公为帅深加爱重南仲因请更定晷漏帅大喜命南仲召匠制之遂范金为壶刻木为箭壶后置四盆一斛壶之水资于盆盆之水资于斛其注水则为铜蚪张口而吐之箭之傍为二木偶左者昼司刻夜司防其前设鐡板每一刻一防则击板以告右者昼司辰夜司更其前设铜钲每一辰一更则鸣钲以告又为二木圜其一用木荐之以测日景其一用水转之以法天运制器甚精为法甚宻皆前所未有南仲夜观乾象每预言其移次甞言有某星某夜当到某分时穷冬盛寒仰卧床上彻其屋瓦以观之偶睡着霜下遂为寒气所侵而死其学惜无传焉独晷漏之制其子甞闻其大概今江乡诸县亦有能造之者南仲名民瞻庐睦陂人也
　　南仲甞谓古人揆景之法载之经传杂説者不一然止皆较景之短长实与漏刻未甞相应也其在豫章为晷景图以木为规四分为广而杀其一状如缺月书辰刻于其旁为基以荐之缺上而圎下南髙而北低当规之中植缄以为表表之两端一指北极一指南极春分已后视北极之表秋分已后视南极之表所得晷景与刻漏相应自负此图以为得古人所未至予甞以其制为之其最异者二分之日南北之表皆无影独其侧有景以其侧应赤道春分已后日入赤道内秋分已后日出赤道外二分日行赤道故南北皆无影也其制作穷赜如此







　　独醒杂志卷二
　　钦定四库全书
　　独醒杂志卷三　　　　　宋　曽敏行　撰
　　东坡北归至岭下偶肩舆折杠求竹于龙光寺僧恵两大竿且延东坡饭时寺无主僧州郡方令徃南华招诸未至公遂留诗以寄之诗云斫得龙光竹两竿持归北万人防竹中一滴曹溪水涨起江西十八滩谓贑石也东坡至留数日将发舟一夕江水大涨赣石无一见越日而至庐舟中见谢民师因谓曰舟行江涨遂不知有贑石此吾龙光诗防也民师问其故东坡举以诗之本末
　　秦少防贺方回相继以歌词知名少游有词云醉卧古藤隂下了不知南北其后谪卒于藤州光华亭上方回亦有词云当年曽到王铺皷角悲风千嵗辽东回首人间万事空后卒于北门门外有王铺人皆以为诗防云
　　秦少游之子湛自古藤防丧北归其壻范温于零同至长沙适与山谷相遇温淳夫之子也淳夫既没山谷亦未吊其子至是与二子者执手大哭遂以银二十両为赙湛曰公方为逺役又安防有力相及且某归计亦粗办愿复归之山谷曰尔父吾同门友也相与之义几犹骨肉今死不得预殓塟不得徃送负尔父多矣是姑见吾不忘之意非以贿也湛不敢辞既别以诗寄二子有曰昔在秦少游许我同门友又曰范公太史僚山立乃先逹又曰徃时髙交友宰木既枞枞今我二三子事业在灯今集中载晩泊沙走笔寄秦处度范元实五诗是也前軰于死生交友之义如此
　　绍兴庚辰殿试上取特奏名进士试卷阅之一日御小殿召对读问云鸣却写作隺鸣呜呼却冩作鸣呼何也临川人李徳逺浩时以删定官充对读即启云臣读至此亦窃疑之然以其本正如此不敢改易甞以针穿记其侧乞宣正本审验上令取视之果如其言称叹徳逺之精宻者久之
　　客舍中有题诗一聨云水向石邉流处冷风从花里过来香或云唐人诗亦妙句也
　　杜少卒于荆楚归塟于陕此元防之墓志所载而衡之耒阳有少墓史氏因以为聂令具牛酒迎之一夕大醉而卒故聂令因为之藁塟微之之志云旅殡岳阳其孙元和中改塟于巩读其墓志当以是为正史氏未详本末也陶母不知终于何地而今陶母墓在在有之新涂阛阓中亦有陶母墓李太白世传乗醉捉月溺死于水今白墓在采石又在州东青山一所而有二墓耒阳少墓殆此耳
　　梅圣俞送欧阳辟晦夫诗有曰我家无梧桐安可久栖鳯鳯窠在桂林乌哺不得共晦夫桂林人甞从圣俞学及其南归故以是诗赠之蘓眀初至京师时东坡与子由年甚少人鲜有知者圣俞独竒之故赠眀诗有云嵗月不知老家有雏鳯凰百鸟戢羽翼不敢呈文章后东坡谪海南过合浦始识晦夫谈论累日晦夫因出圣俞赠行之诗东坡读毕执晦夫手笑曰君年六十六余虽少而白发苍顔大略相似困亦不甚相逺圣俞所谓鳯例如此天下皆言圣俞以诗穷吾二人又穷于圣俞之诗可不一大笑乎
　　东坡甞与山谷论书东坡曰鲁直近字虽清劲而笔势有时大瘦几如梢挂蛇山谷曰公之字固不敢轻议然间觉褊浅亦甚似石压虾蟇二公大笑以为深中其病
　　玊笥飚御庙乃西岳之别祠初为云腾庙许觉之书三大字后改赐今名唐之神多唐衣冠传闻其像皆唐所塑帝像不冕而冠盖章圣东封后始册帝号土人屡欲更像迄不得卜水旱疾疫有祷辄应逺近数百里举子当秋赋亦皆徃谒始因刘公羙中甞致祷神降之梦有诗云来年三月春盛时骅骝稳歩金街西刘公自是举进士中词科出入中外终于兵部尚书显谟阁学士故皆以为夣之符如是外舅谢公世林方舎法盛时再贡不第其居距祠不下数里嵗时奉祠惟谨一日以科目祷焉夣中亦得诗句云欲留年少待富贵富贵不来年少去乃乐天诗也外舅自是不复南宫大廷之试寻以疾终
　　玊笥山清真宫乃太秀法乐洞天两山回合涧水横陈门外三峯如削玉古木寿藤幽森清峭环此山十里无居人道书谓九天司命真君在焉辄以血食入宫中夜必有光怪或自外茹之而来宿者夜亦惊魇不防寐凡病于宫中垂死必不可生者气厌厌不絶必舁出十里外乃絶相传云山中不容有死气此最异也
</div>
    <div class="pagination">
<span class="current-page">1</span><a href="独醒杂志_page2.html">2</a><a href="独醒杂志_page3.html">3</a><a href="独醒杂志_page4.html">4</a><a href="独醒杂志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
