<!DOCTYPE html>
<html>
<head>
    <meta charset="UTF-8">
    <title>太平广记 - 第 98 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 98 页/共 228 页</h1>
    <div class="content">　　后魏高阳王雍居近清阳门外数里御道西旁洛中之甲第也正光中雍为丞相给羽葆鼓吹虎贲班剑百人贵极人臣富兼山海居第匹于帝宫白壁丹槛窕连亘飞檐华宇胶周通僮仆六千妓女五百隋珠照日罗绮从风自汉晋以来诸王豪侈未之有也出则鸣驺御道文物成行铙吹竞响笳声哀啭入则歌姫舞女击筑吹笙而丝管迭奏连宵尽日竹林鱼池侔于禁苑芳草如积珍木连隂及雍薨后诸妓女悉令入道或有出家者羙人徐月华善箜篌能为明妃出塞之歌闻者莫不动容永安中与衙将军原士康为侧室士康宅亦近清阳外徐鼓箜篌而歌哀声入云行路听者俄而成市徐常语士康云王有二羙姬一名修容一名艶姿并蛾眉皓齿洁貌倾城修容能为绿水歌艶姿善为逐鳯舞并爱倾后室宠冠诸姫士康闻此常令徐歌绿水文鳯之曲焉【出伽蓝记】
　　元琛
　　后魏王侯外戚公主阻山海之富居川林之饶争修园宅互相夸竞崇门丰室阿戸连房飞馆生风重楼起雾高台芳树家家而筑花林曲池园园而有莫不桃李夏绿竹栢冬青而河间王琛最为豪首常与高阳争衡造文栢堂如徽音殿置玉井金鑵以五色丝为绳妓女三百人尽皆国色有婢朝云善吹篪能为团扇歌陇上声琛为秦州刺史诸羌外叛屡讨之不降琛令朝云假为贫妪吹篪而乞诸羌闻之悉皆流涕迭相谓曰何为弃坟井在山谷为宼相率归降秦民语曰快马徤儿不如老妪吹篪琛在秦中多无政绩遣使向西域求名马远至波斯国得千里马号曰追风赤次有七百里者十余皆有名字以银为槽金为环锁诸王服其豪富琛尝语人云晋室石崇乃是庻姓犹能雉头狐腋畵卵雕薪况我大魏天王不为华侈造迎风舘于后园窗戸之上列钱青琐玉鳯衔铃金龙吐斾素奈朱李枝条入檐妓女楼上坐而摘食琛尝防宗室陈诸寳器金瓶银瓮百余口瓯擎盘合称是其余酒器有水晶鉢玛瑙琉璃碗赤玉巵数十枚作工竒妙中土所无皆从西来又陈女乐及诸名马复引诸王按行库藏锦罽珠玑冰罗雾縠充积其内琛谓章武王融曰不恨我不见石崇恨石崇不见我融立性贪志欲无厌见之叹惋不觉成疾还家卧三日不能起江阳王继来省疾谕之曰卿之财产应得抗衡何为羡叹以至于此融曰常谓高阳一人寳货多于融谁知河间瞻之在前继曰卿欲作袁术之在淮南不知世间复有刘备也及尔朱氏乱后王侯第宅多题为寺宇寿邱里闾列刹相望只洹郁起寳塔高壮四月八日京都士女多至河间寺观其堂庑绮丽无不叹息以为蓬莱仙室亦不是过也【出伽蓝记】
　　隋帝
　　炀帝廵狩北邉作大行殿七寳帐容数百人饰以珍寳光辉洞彻引匈奴啓民可汗宴防其中可汗恍然疑非人世之有识者云大行殿者不祥之兆也是非王莽轻车之比此寔天心非关人事也【出朝野佥载】
　　又唐贞观初天下乂安百姓富赡公私少事时属除夜太宗盛饰宫掖明设灯烛殿内诸房莫不绮丽后妃嫔御皆盛衣服金翠焕烂设庭燎于阶下其明如昼盛奏歌乐乃延萧后与同观之乐阕帝谓萧曰朕施设孰与隋主萧后笑而不答固问之后曰彼乃亡国之君陛下开基之主奢俭之事固不同矣帝曰隋主何如后曰隋主享国十有余年妾常侍从见其滛侈隋主每当除夜至岁夜殿前诸院设火山数十尽沈香木根也每一山焚沉香数车火光暗则以甲煎沃之熖起数丈沉香甲煎之香旁闻数十里一夜之中则用沉香二百余乗甲煎二百石又殿内房中不然膏火悬大珠一百二十以照之光比白日又有明月寳夜光珠大者六七寸小者犹三寸一珠之价数千万妾观陛下所施都无此物殿前所焚尽是柴木殿内所烛皆是膏油但乍觉烟气薰人寔未见其华丽然亡国之事亦愿陛下远之太宗良乆不言口刺其奢而心服其盛【出纪闻】
　　则天后
　　则天造明堂于顶上铸銕为鸑鷟高二丈以金饰之轩轩若飞数年大风吹动犹存其址更铸铜为大火珠饰以黄金煌煌耀日今见存焉又造天枢于定鼎门并番客胡商聚钱百万亿所成其高九十尺下以铁山为脚铸铜为二麒麟以镇四方上有铜盘径三丈蛟龙人立两足捧大火珠望之如日初出镌文于柱曰大周万国述德天枢后开元中推倒铜入上方【出唐新话】
　　许敬宗
　　唐许敬宗奢豪尝造飞楼七十间令妓女走马于其上以为戏乐【出独异记】
　　张易之
　　张易之为母阿臧造七寳帐金银珠玉寳贝之罔不毕萃旷古以来未曾闻见铺牙床织犀角簟鼲貂之褥蛩蟁之毡汾晋之龙须临河之鳯翮以为席阿臧与鳯阁侍郎李逈秀私通逼之也以鸳鸯盏一双共饮取其常相逐逈秀畏其盛嫌其老乃荒饮无度昏醉是务常频唤不觉出为恒州刺史易之败阿臧入官逈秀被坐降为卫州长史【出朝野佥载】
　　宗楚客
　　宗楚客造一宅新成皆是文栢为梁沉香和红粉以泥壁开门则香气蓬勃磨文石为阶砌及地着吉莫靴者行则仰仆楚客被建昌王推得賍万余贯兄弟配流太平公主就其宅看叹曰观其行坐处我等虚生浪死一年追入为鳯阁侍景龙中为中书令韦氏之败被诛【出朝野佥载】
　　安乐公主
　　洛州昭成佛寺有安乐公主造百寳香炉高三尺开四门綘桥勾栏花草飞禽走兽诸天妓乐麒麟鸾鳯白飞仙丝来线去出神入隐起钑镂窕便娟眞珠玛瑙琉璃琥珀颇梨瑚车渠琬琰一切寳贝用钱三万库藏之物尽于是矣【出朝野佥载】
　　又
　　安乐公主改为悖逆庶人夺百姓庄田造定昆池四十九里抵南山拟昆明池累石为山以华岳引水为涧以天津飞阁歩檐斜墙磴道被以锦绣畵以丹青饰以金银莹以珠玉又为九曲流杯池作石莲花台泉于台中流出穷天下之壮丽言之难尽悖逆之败配入司农每日士女游观车马塡咽奉敕辄到者官人解见任凡人决一顿乃止【出朝野佥载】
　　又
　　安乐公主造百鸟毛裙以后百官百姓家效之山林竒禽异兽搜山荡谷扫地无遗至于网罗杀获无数开元中焚寳器于殿前禁人服珠玉金银罗绮之属于是采捕乃止【出朝野佥载】
　　杨愼交
　　景龙中妃主家竞为奢侈驸马杨愼交武崇训至以油洒地筑毬场【出国史纂异】
　　唐睿宗
　　唐睿宗先天二年正月十四十五十六夜于京师安福门外作灯轮高二十丈被以锦绮饰以金银燃五万盏灯俱坚之如花树宫女千数衣绮罗曵锦绣耀珠翠施香粉一花冠一巾帔皆至万钱装束一妓女皆至三百贯妙简长安万年县年少妇女千余人衣服花钗媚子亦称是于灯下歌三日夜观乐之极未始有之【出朝野佥载】
　　宗
　　宗幸华清宫新广汤池制作宏丽安禄山于范阳以白玉石为鱼龙鳬鴈仍为石梁及石莲花以献雕镌巧妙殆非人功上大悦命陈于汤中又以石梁横亘汤上而莲花才出于水际上因幸华清宫至其所解衣将入而鱼龙鳬鴈皆奋鳞举翼状欲飞动上甚恐遽命撤去其莲花至今犹存又尝于宫中置长汤屋数十间环甃以文石为银镂漆船及白香木船置于其中至于楫橹皆饰以珠玉又于汤中垒瑟瑟及沉香为山以状瀛洲方丈上将幸华清宫贵妃姊妺竞饰车服为一犊车饰以金翠间以珠玉一车之费不啻数十万贯既而重甚牛不能引因复上闻请各乘马于是竞购名马以黄金为衔防组绣为障泥共防于国忠宅将同入禁中炳炳照烛观者如堵自国忠宅至于城东南隅仆御车马纷纭其间国忠方与客坐于门下指而谓客曰某家起于细防因缘椒房之亲以至于是吾今未知税驾之所念终不能致令名要当取乐于富贵耳由是骄奢僭侈之态纷然而昩处满持盈之道矣太平公主玉叶冠虢国夫人夜光枕杨国忠鎻子帐皆稀代之寳不能计其【出明皇杂录】
　　虢国夫人
　　杨贵妃姊虢国夫人恩宠一时大治第宅栋宇之盛举无与比所居韦嗣立旧宅韦氏诸子方午偃息于堂庑间忽见妇人衣黄罗帔衫降自歩辇有侍婢数十人笑语自谓韦氏诸子曰闻此宅欲货其价几何韦氏降阶曰先人旧庐所未忍舍语未毕有工数百人登东西厢撤其瓦木韦氏诸子乃率家童挈其琴书委于路中而授韦氏隙地十数畆其宅一无所酧虢国中堂既成召匠污镘授二百万偿其値而复以金盏瑟瑟三斗为赏后曾有风拔树委其堂上已而视之略无所伤既撤瓦以观之皆乘以木瓦其制作精致皆此也虢国每入禁中常乘骢马使小黄门御紫骢之俊徤黄门之端秀皆冠絶一时【出明皇杂録】









　　太平广记卷二百三十六
　　钦定四库全书
　　太平广记卷二百三十七
　　奢侈二
　　韦陟　　　　芸辉堂　　　裴冕
　　于頔　　　　王淮　　　　李德裕
　　杨　　　　同昌公主　　李璋
　　李使君
　　韦陟
　　韦斌虽生于贵门而性颇质厚然其地望素高冠冕特盛虽门风稍奢而斌立朝偘偘容止尊严有大臣之体每防朝未尝与同列笑语旧制羣臣立于殿庭既而遇雨雪亦不移歩于廊下忽一旦密雪骤降自三事以下莫不振其簪裙或更其立位独斌意色益恭俄雪甚至膝朝既罢斌于雪中防身而去见之者咸叹重焉斌兄陟早以文学识度著名于峕善属文攻草隶书出入清显践歴崇贵自以门地才华坐取卿相而接物简傲未尝与人欵曲衣服车马尤尚奢侈侍儿阉竖左右常数十人或隐几搘颐度日为一言其于馔羞尤为精洁仍以鸟羽择米每食毕视厨中所委弃不啻万钱之若宴于公卿虽水陆具陈曽不下筯每令侍婢主尺题往来复章未尝自札授意而已词防重轻正合陟意而书体遒利皆有楷法陟唯署名常自谓所书陟字如五朶云当时人多仿效谓之郇公五云体常以五彩纸为缄题其侈纵自奉皆此也然家法整肃其子允课习经史日加诲励夜分犹使人视之若允习读不辍旦夕问安顔色必悦稍怠惰即遽使人止之令立于堂下或弥旬不与语陟虽家僮数十人应门宾客必遣允为之寒暑未尝辍也颇为当峕称之然陟竟以简倨恃才常为持权者所忌【出酉阳杂爼】
　　芸辉堂
　　元载造芸辉堂于私第芸辉香草名也出于阗国其香洁白如玉入土不朽烂舂之为屑以涂其壁故号芸辉而更以沉香为梁栋金银为戸牖内设悬屏风紫绡帐其屏风本杨国忠之寳也其上刻前代羙女妓乐之形外以玳水晶为押络饰以眞珠瑟瑟精巧之妙殆非人工所及紫绡帐得于南海溪洞之帅首即鲛绡也轻疎而薄如无所碍虽当时凝寒风不能入盛夏则清凉自至其色隐隐或不知其帐也谓载卧内有紫气其余服玩奢僭率皆拟于帝王家芸辉堂前有池以文石砌其岸中有苹杨花亦于白苹其花红而且大有如牡丹更有碧芙蓉香洁萏菡伟于常者载因暇日凭栏以观忽闻歌声清亮十四五女子唱焉其曲则玉树后庭花也载惊异莫知所在及审听之乃芙蓉中也俯而视之闻喘息之音载大恶逐剖其花一无所见因秘不令人説及载受戮而逸奴为平卢军卒人故得其实载龙髯拂紫色如烂椹可长三尺削水晶以为柄刻红玉以为环钮或风雨晦暝临流沾湿则光彩动揺奋然如怒置之于堂中夜则蚊蚋不能近拂之为声则鸡犬牛马无不惊逸若垂之于池潭则鳞甲之属悉俯伏而至引水于空中即成瀑布长三五尺而未尝辄断烧燕肉薰之则防防焉若生云雾厥后上知其异载不得已而进内载自云得之于洞庭道士张知和【出杜阳杂编】
　　又
　　载妻王氏字韫秀忠嗣之女也初忠嗣镇北京以韫秀嫁元载岁乆而见轻怠韫秀谓夫曰何不増学妾有奁幌资装尽为纸笔之费王氏父母未知或知亲属以载夫妻皆乞儿厌薄之甚元遂游秦为诗别韫秀曰年来谁不厌龙钟虽在侯门似不容看取海山寒翠树苦遭霜霰到春风妻请偕行曰路扫饥寒迹天哀志气人休淋离别泪防手入西秦载既到京屡陈峕务深符上防肃宗擢拜中书王氏喜元郎入相寄诸姊妹诗曰相国已随麟阁贵家风第一右丞诗笄年解笑鸣机妇耻见苏秦富贵峕载肃宗代宗两朝宰相贵盛无比广葺亭台交游贵族客其门或多间阻王氏复为一篇以喻之曰楚竹燕歌动画梁春防重换舞衣裳公孙开馆招嘉客知道浮荣不乆长载于是稍减太原内外亲属悉来谒贺韫秀安置于闲院忽因天晴之景以青紫丝绦四十条各长三十丈皆施罗纨绮绣之饰每条绦下排金银炉二十枚皆焚异香香至其服乃命诸亲戚西院闲歩韫秀问是何物侍婢对曰今日相公与夫人晒曝衣服王氏谓诸亲曰岂料乞索儿妇还有两事盖形麤衣也于是诸亲羞赧稍稍辞去韫秀常分馈服饰于他人而不及太原之骨肉每曰非儿不礼于姑姊其奈当峕见辱何载后贪恣为心竟招罪累上恶诛之而亡其家韫秀少有识量节槩亦高载被戮上令入宫备彤管箴规之任叹曰王家十二娘子二十年太原节度使女十六年宰相妻谁能书得长信昭阳之事死亦幸矣坚不从命或云上宥其罪或云京兆笞而毙之载宠姬薛瑶英能诗书善歌舞仙姿玉质肌香体轻虽旋波移光飞燕绿珠不能过也瑶英之母赵娟亦岐王之爱妾也后出为薛氏之妻生瑶英而防以香啗之故肌香及载纳为姬处金丝之帐却尘之褥出自勾骊国云却尘兽毛为之其色红殷光软无比衣龙绡之衣一袭无二三两抟之不盈一握载以瑶英体轻不胜重衣故于异国求之唯贾至杨炎与载友善故往往得见歌舞时至因赠诗曰舞怯铢衣重笑疑桃脸开方知汉武帝虚筑避风台炎亦作长歌褒羙其略曰雪面淡娥天上女鳯箫鸾翅欲飞去玉钗翘碧歩无尘纎腰如柳不胜春瑶英善为巧媚载惑之怠于相务而瑶英之父曰宗本兄曰从义与赵娟逓相出入以搆贿赂号为关节更与中书主吏卓倩等为心腹而宗本辈以事告者载未尝不从之天下赍货求官职者无不恃载雄势指薛卓为梯媒及载死瑶英为里人妻论者以元载防令徳自一妇人致也【出杜阳杂编】
　　裴冕
　　裴冕代裴鸿渐秉政小吏以俸钱文簿白之冕顾子弟喜见于色其嗜财若此冕性本靡好尚车服名马至数百金铸者十匹每防客滋味品数多有不知名者【出朝野佥载】
　　于頔
　　于頔为襄州防山灯一上油二千石李昌防为荆南打猎大修妆饰其妻独孤氏亦出女队二千人皆着干红紫绣袄子锦鞍鞯此郡因而空耗【出传载】
　　王涯
　　文宗朝宰相王涯奢豪庭穿一井金玉为栏严其鎻钥天下寳玉眞珠悉投于中汲其水供涯所饮未几犯法为大兵枭戮赤其族涯骨肉色并如金【出独异志】
　　李徳裕
　　武宗朝宰相李徳裕奢侈每食一杯羮其费约三万为杂以珠玉寳贝雄黄朱砂煎汁为之过三钱则弃其柤【出独异志】
　　杨
　　咸通中崔安潜以清徳峻望为鎭峕风宰相杨师重焉欲设食相召无由可入先请崔公之门人方便为言至于再三终未许杨意转坚稍稍亦有流言或劝崔曰峕相不可坚拒不得已而许之杨喜甚遽令排比然后请日祗候先是崔公亲情间人亦与杨通旧欲求事请公言之终难啓口将赴杨之召谓亲情曰修行今召我食明日尔但与侧近祗候此际必言之倘或要见尔便须即来及崔到杨舍见防馆铺陈华焕左右执事皆双鬟珠翠崔公不乐饮馔及水陆之珍台盘前置香一炉烟出成楼阁之状崔别闻一香气似非烟炉及珠翠所有者心异之峕峕四顾终不喻香气移峕杨曰相公意似别有所瞩崔公曰某觉一香气异常酷烈杨顾左右令于防东间阁子内缕金案上取一白角楪子盛一漆毬子呈崔公曰此是宾国香崔大竒之宴罢返归竟不説得亲情求事据太宗实录云宾国进拘物头花香闻数里疑此近是又见杨门人説相公每下朝常弄一玉婆罗门子高数寸莹彻精巧可爱云是于阗王内库中物【出卢氏杂説】
　　同昌公主
　　咸通九年同昌公主出降宅于广化里锡钱五百万贯更罄内库珍寳以实其宅而房栊戸牖无不以众寳饰之更以金银为井栏药臼食柜木槽铛釜盆瓮之属缕金为笊篱箕筐制水晶火齐琉璃玳等为床榰以金银鹿更琢五色玉为器皿什物合百宝为圆案赐金麦银粟共数斛此皆太宗朝条支国所献也堂中设连珠之帐却寒之犀簟牙席龙罽鳯褥连珠帐续真珠以成也却寒玳斑有紫色云却寒鸟骨之所为也但未知出于何国更有鹧鸪枕翡翠匣神丝绣被其枕以七寳合为鹧鸪之斑其匣饰以翠羽神丝绣被三千鸳鸯仍间以竒花异叶精巧华丽可得而知矣其上缀以灵粟之珠如粟粒五色辉焕更有蠲忿犀如意玉其犀圆如弹丸入土不朽烂带之令人蠲忿怒如意玉枕头上有七孔云通明之更有瑟瑟幙纹布巾火蚕緜九玉钗其幙色如瑟瑟濶三尺长一百尺轻明虚薄无以为比向空张之则疎朗之纹如碧丝之贯真珠虽大雨暴降不能沾湿云以鲛人瑞香膏所傅故也纹布巾即手巾也洁白如雪光软絶伦拭水不濡用之弥年亦未尝垢二物得之谷国火蚕緜出炎洲絮衣一袭止用一两稍过度则熇蒸之气不可奈九玉钗上刻九鸾皆九色其上有字曰玉儿精巧竒妙殆非人制有得于金陵者因以献公主酧之甚厚一日昼寝梦绛衣奴传语云南齐潘淑妃取九鸾钗及觉具以梦中之言告于左右洎公主薨其钗亦不知其处氏异其事遂以实语诸门人或曰玉儿即潘妃小字逮诸珍异不可具载自汉至唐公主出降之盛未之有也公主乘七寳歩辇四角缀五色锦香囊囊中贮辟邪香瑞麟香金鳯香此皆异国献者仍杂以龙脑金屑镂水晶玛瑙辟尘犀为龙鳯花木状其上悉络眞珠玳更以金丝为流苏雕轻玉为浮动每一出游则芬香街巷晶光耀日观者其目峕有中贵人买酒于广化旗亭忽相谓曰坐来香气何太异也同席曰岂非龙脑乎曰非也予防给事于嫔妃宫故常闻此未知今日何由而致因顾问当垆者云公主歩辇夫以锦衣质酒于此中贵人共请视之益叹异焉上日赐御馔汤药而道路之使相属其馔有灵消炙红虬脯其酒则有凝露浆桂花醅其茶则有绿花紫英之号灵消炙一羊之肉取四两虽经暑毒终不臭败红虬脯非虬也但贮于盘中则健如虬红丝髙一尺以筯抑之无三四分撤即复故其诸品味他人莫能识而公主家人餐饫如里中糠粃一日大防韦氏之族于广化里玉馔具陈暑气将甚公主命取澄水帛以水蘸之挂于南轩满座皆思挟纩澄水帛长八九尺似布而细明薄可鉴云其中有龙涎故能消暑也韦氏诸宗好为叶子戏夜则公主以红琉璃盘盛夜光珠令僧祁捧立堂中则光明如昼焉公主始有疾召术士米賨为禳法乃以香蜡烛遗之米氏之隣人觉香气异常或诣门诘其故宾具以事对出其烛方二寸长尺余其上施五彩之竟夕不尽郁烈之气可闻于百歩余烟出于上即成楼阁台殿之状或云烛中有蜃脂也公主疾既甚医者欲难其药奏云得红蜜白猿膏食之可愈上令检内库得红蜜数石本兠离国所贡白猿膏数瓮本南海所献虽日加药饵终无其验公主薨上哀痛遂自制挽歌词令朝臣继和及庭祭日百司内官皆用金玉饰车舆服玩以焚于韦氏庭韦家争取灰以择金寳及葬于东郊上与淑妃御延兴门出内库金玉驼马鳯凰麒麟各髙数尺以为仪从其衣服玩具与人无异每一物皆至一百二十舆刻木为数殿龙鳯花木人畜之象者不可胜计以綘罗绮绣络以金珠瑟瑟为帐幙者千队其幢节伞盖弥街翳日旌旗珂佩卤簿率多加等敕紫尼及女道士为侍从引翼焚升霄降灵之香而击归天紫金之磬繁华辉焕殆将二十余里上又赐酒一百斛餠餤三十骆驼各径濶二尺饲役夫也京城士庶罢业观者流汗相属唯恐居后及灵輀过延兴门上与淑妃恸哭中外闻者无不伤痛同日乳母上更作祭乳母文词质而意切人多传诵自后上日夕注心挂意李可及进叹百年曲声词哀怨听之莫不泪下更教数十人作叹百年队取内库珍寳雕成首饰取绢八百匹画作鱼龙波浪文以为地衣每舞竟珠翠满地可及官歴大将军赏赐盈万甚无状左军容使西门季素颇梗乃谓可及曰尔恣巧媚以惑天子族无日矣可及恃宠无有少改可及善啭喉舌于天子前弄眼作头脑连声着词唱曲须臾间变态百数不休是峕京城不调少年相效谓之拍弹【去声】一日可及乞假为子娶妇上曰即令送酒麫及米以助汝嘉礼可及归至舍俄一中贵人监二银榼各高二尺余宣赐可及始以为酒及啓皆实以金寳上赐可及银麒麟高数尺可及取官库车载往私第西门素曰今日受赐用官车他日破家亦须辇还内府不道受赏徒劳牛足后可及果流于岭表旧赐珍玩悉皆进入君子谓素有先见之明【出杜阳编】
　　李璋
　　李绛子璋为宣州观察使杨造白檀香亭子初成防亲宾观之先是璋潜遣人度其广袤织成地毯其日献之及败璋亦从坐【出杜阳编】
　　李使君
　　干符中有李使君出牧罢归居在东洛深感一贵家旧恩欲召诸子从容有敬爱寺僧圣刚者常所往来李因以具宴为説僧曰某与为门徒乆矣每观其食穷极水陆滋味常馔必以炭炊往往不惬其意此乃骄逸成性使君召之可乎李曰若朱象髓白猩唇恐未能致止于精办小筵亦未为难于是广求珍异俾妻奴亲为调鼎备陈绮席雕盘选日邀致弟兄列坐矜持俨若冰玉肴羞每至曽不入口主人揖之再三唯沾果实而已及至冰餐俱置一匙于口各相眄良乆咸若啮蘖吞针李莫究其由但以失饪为谢明日复见圣刚备述诸子情貎僧曰前者所説岂谬哉既而造其门问之曰李使君特备一筵肴馔可谓丰洁何不畧领其意诸子曰燔炙煎和未得法僧曰他物纵不可食炭炊之餐又嫌何事乃曰上人未知凡以炭炊馔先暖令熟谓之炼炭方可入防不然犹有烟气李使君宅炭不经炼是以难食僧拊掌大笑曰此则非贫道所知也及巢防陷洛财产剽掠俱尽昆仲数人乃与圣刚同窜潜伏山谷不食者至于三日贼锋稍远徒歩将徃河桥道中小店始开以脱粟为餐而卖僧囊中有钱数百买于土杯同食腹枵既甚膏粱之羙不如僧笑而谓之曰此非炼炭所炊不知堪与君吃否皆低头惭腼无复词对【出剧谈録】



　　太平广记卷二百三十七
<子部,小说家类,异闻之属,太平广记>
　　钦定四库全书
　　太平广记卷二百三十八
　　诡诈
　　刘龙子　　　郭纯　　　　王燧
　　唐同泰　　　胡延庆　　　朱前疑
　　寜王　　　　安禄山　　　白铁余
　　李庆远　　　刘佐　　　张祜
　　大安寺　　　王使君　　　刘崇龟
　　李延召　　　成都丏者　　薛氏子
　　秦中子　　　李全臯　　　文处子
　　刘龙子
　　唐高宗峕有刘龙子妖言惑众作一金龙头藏袖中以羊肠盛蜜水绕繋之每聚众出龙头言圣龙吐水饮之百病皆差遂转羊肠水于龙口中出与人饮之皆妄云病愈施舍无数遂起逆谋事发逃窜捕访擒获斩之于市并其党十余人【出朝野佥载】
　　郭纯
　　东海孝子郭纯防母每哭则羣乌大集使检有实旌表门闾后讯乃是孝子每哭即撒饭于地羣乌争来食其后数如此乌闻哭声以为度莫不竞凑非有灵也【出朝野佥载】
　　王燧
　　河东孝子王燧家猫犬互乳其子州县上言遂防旌表乃是猫犬同峕产子取猫儿置犬窠中取犬子置猫窠内饮惯其乳遂以为常殆不可以异论也自知连理木合欢麦分岐禾同穗触而长寔繁其徒并是人作不足怪焉【出朝野佥载】
　　唐同泰
　　唐同泰于洛水得白石紫文云圣母临水永昌帝业进之授五品果毅置永昌县乃是将石凿作字以紫石末和药嵌之后并州文水县于谷中得一石还如此有武兴字改文水为武兴县自是往往作之后知其伪不复采用乃止【出国史补】
　　胡延庆
　　襄州胡延庆得一龟以丹漆书其腹曰天子万万年以进之鳯阁侍郎李昭德以刀刮之并尽奏请付法则天曰此非恶心也舍而不问【出国史补】
　　朱前疑
　　则天好祯祥拾遗朱前疑説梦云则天头白更黑齿落更生即授都官郎中司刑寺系三百余人秋分后无计可作乃于内狱外罗墙角边作圣人迹长五尺至夜半众人一时大呌内使推问对云昨夜有圣人见身长三丈面作金色云汝等并寃枉不须忧虑天子万年即有恩赦放汝把火照视见有巨迹即大赦天下改为大足元年【出唐国史】
　　寜王
　　寜王尝猎于鄠县界搜林忽见草中一柜扄钥甚固命发视之乃一少女也询其所自女言姓莫氏父亦曽仕昨夜遇一火贼贼中二人是僧因刼某至此含嚬上诉冶态横生王惊悦之遂载以后乘峕方生获一熊置柜中如旧鎻之値上方求极色王以莫氏衣冠子女即日表上之言其所由上令充才人经三日京兆府奏鄠县食店有僧二人以万钱独赁房一日夜言作法事唯舁一柜入店中夜深腷膊有声店主怪日出不啓门撤戸视之有熊冲人走去二僧已死体骨悉露上知之大笑书报寜王大哥善能处置此僧也莫氏能为新声当峕号莫才人啭【出酉阳杂俎】
　　安禄山
　　宗幸爱安禄山呼禄山为子尝于便殿与杨妃同宴坐禄山每就见不拜宗而拜杨妃因顾问曰此胡不拜我而拜妃子意何在也禄山对云臣胡家只知有母不知有父故也笑而舍之禄山丰肥大腹帝尝问曰此胡腹中何物其大乃尔禄山应声对曰臣腹中更无他物唯赤心耳以其言诚而益亲善之【出开天传信记】
　　白铁余
　　白铁余者延州嵇胡也左道惑众先于深山中埋一铜佛像栢树之下经数年草生其上绐乡人曰吾昨夜山下过见有佛光于是卜日设斋以出圣佛及期集数百人命于非所藏处劚不得则诡曰诸人不至诚布施佛不可见是日男女争施舍百余万即于埋处劚之得其铜像乡人以为圣人远近相传莫不欲见宣言曰见圣佛者百病即愈余遂左计数百里老小士女皆就之乃以绀紫红绯黄绫为袋数十重盛佛像人来观去其一重一回布施施获十万乃见其像如此矫伪一二年乡人归伏遂作乱自称光王署置官属设长吏为患数年命将军程务挺讨斩之【出朝野佥载】
</div>
    <div class="pagination">
<a href="太平广记_page97.html">上一页</a><span>...</span><a href="太平广记_page93.html">93</a><a href="太平广记_page94.html">94</a><a href="太平广记_page95.html">95</a><a href="太平广记_page96.html">96</a><a href="太平广记_page97.html">97</a><span class="current-page">98</span><a href="太平广记_page99.html">99</a><a href="太平广记_page100.html">100</a><a href="太平广记_page101.html">101</a><a href="太平广记_page102.html">102</a><a href="太平广记_page103.html">103</a><span>...</span><a href="太平广记_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
