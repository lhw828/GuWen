<!DOCTYPE html>
<html>
<head>
    <meta charset="UTF-8">
    <title>新世说 - 第 15 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新世说 - 第 15 页/共 24 页</h1>
    <div class="content">　　
　　何春巢隐居不仕，雅好花竹，尤爱梅。园中梅数百株，各种皆备。尝倩人写一小影：箬笠芒鞋，席地坐，旁置梅花一担。自题云："卖花叟，担花走，卖得铜钱复沽酒。花儿卖罢担儿丢，卖赋还如卖花否？卖花叟，担花走。"(何名琪，浙江钱塘人，嘉庆间有名于时。) 
　　
　　何莲舫自广信罢官，隐居邗上，托业淮鹾，自刻《悔馀庵全集》行世。胎息庄骚，曾涤生极嘉许之。尝书一聊以贻之曰："千顷太湖，偶与陶朱同泛宅；二分明月，合随何逊共移家。"(何名昉，江苏江阴人，官广信府知府。) 
　　
　　葛谦山与洪秀全、杨秀清皆有交好。洪、杨举兵，葛以为时机未至，恐无成功，遂隐匿于深山绝壑。因友人介绍于钟骏声，聘为西席。钟至其家，依山为墙，导涧为池，屋百余椽，甚为壮丽。葛待师有加礼，徒二人，亦至驯谨。一日语钟曰："仆有事外出。某日某刻，将有数人来访，虑阍人不能峻却，而阑入书室，善为我辞，幸甚。"至期，客果至，答如前。客坐久，慨然曰："主人匿不见，亦无瞢焉。虽然，余等非受绐者，请以一言为证，主人此时在某楼，坐某向，阅某书，试往验之，余等从此逝矣。"钟亟携僮登楼视之，葛所向之坐，所阅之书，不爽毫发。葛乃语钟曰："若辈素与余交，今将举大事，予故避之，君在此亦危矣。"遂开盛筵饯之，曰："余将远徙，此地不久为灰烬，所存者惟园中湖石耳。君于庚申可大魁天下。此时兵祸蔓延天下，惟胡人气运未衰，汉族仍归失败。为足下计，宜速整归装。自此至浙，亘数千里，满地荆棘，多携资斧，无益有累。仆已缮书数函，投某某处，可得资为助。他日轺车四出，或至山中一观园石之存否。敢以此言为息壤。"饮酣而别。后钟果以庚申第一人及第，越数年视学某省，迂道访之，则荒烟蔓草矣，而湖石岿然独存。迹葛之语言与行径，益隐君子而明术数者也。(葛字未详，广西浔州人。钟字未详，浙江仁和人。) 
　　
　　汪笑侬自号伶隐。光绪中以孝廉铨选知县，需次京师，偶购一妾，不知其适为宗室女也。事闻于台官，奏之朝，例当死，家奴愿任其罪，乃出资贿朝贵，坐奴买献罪。汪遂挂冠，往沪上为伶，所编《党人碑》《哭祖庙》等剧，最有名于时。(汪名僢，安徽人，以明经得乡选。尝自书联云："墨笑儒韩笑佛司马笑道侬惟自笑也，舜隐农说隐工胶鬲隐商伶亦可隐乎？") 
　　
　　
　　
　　贤媛第十九 
　　
　　顾亭林之母王夫人最孝，尝断指疗姑疾，崇祯九年旌于朝。丁亥夏，避兵常熟，年六十矣。谓公曰："我虽妇人，然受国恩矣，遇变我必死之。"于是公方应邑令杨永言之辟，与嘉定吴其沆、同里归庄共起兵。鲁王监国，授公兵部司务。事既不克，永言行遁去，其沆死之，公与庄幸得脱，母夫人闻两京皆破，遂不食卒，遗命诫公勿事二姓云。(顾公已见前。公之本生父同应，有同祖弟曰同吉，早世，聘王氏，未婚守志，以公为之后。) 
　　
　　杜茶村之母，性方严，生平不肯见画师。一日，茶村遇善手曾鲸，喜以白母，且云"鲸老矣，写照其宜也。"母作色曰："安有妇人呈头露面，与男子注目熟视，而不知羞者？先王制礼，男女有别，何尝云老者不在此例也？"(杜公已见前。母某氏未详。) 
　　
　　吴岩子是卞楚玉之妻，吐辞温文，出入经史，与人相对，如士大夫。(吴青山人，以诗名，工书法，晚更好道。得奇疾，疾作，则右手自运动，日夜作字不休，或濡笔书纸上，悉成名理。疾止，不复记忆。凡二年而愈。白发朱颜，奕然作丹砂之色。) 
　　
　　李中孚之母彭氏，闻其夫死于军，欲身殉，以子幼，制泪抚之，然无以为生。或谓彭曰："可令儿佣取直以养，或令给事县庭。"彭不可。令公从师学，修脯不具，皆谢之。彭曰："经书固在，何必师。"公年十六，粗解文义，母夫人日言忠孝节义事以督之。母子相依，或数日不举火，泊如也。(李公已见前。其父信吾，以壮武从军，为材官。崇祯壬午，督师江公乔年讨贼，信吾从行。临发，抉一齿与其妇彭曰："战危，事不捷，当委骨沙场，子其善教儿矣。"亡何，督师无事，信吾亦死。) 
　　
　　宗定九少时奉母家居，值岁凶，啼饥号寒，初不向宗族借贷。母曰："饿死事小，遣十岁童子汗颜面以求人，使从此不知有廉耻品行，事大。"于时以为名言。(陈江都人，归太学宗景岩。少娴家教，读五经、《周礼》《孝经》《女孝经》诸书，兼通《通鉴》、二十一代史。有《训子诗》六章盛传于世，今未见。) 
　　
　　张履祥九岁丧父，母夫人训之成立。尝中酒，母夫人责之，且谕曰："孔、孟亦是两家无父儿，祗为肯学好人，便成大圣大贤。汝勿自弃也。"(张名考夫，居桐乡之杨园村，学者称杨园先生。母某氏未详。) 
　　
　　洪承畴入清后，其太夫人犹在也。自闽迎入京，太夫人见承畴，大怒骂，以杖击之，数其不死之罪，曰："汝迎我来，将使我为旗下老婢耶？我打汝死，为天下除害。"承畴疾走而免。(洪母某氏未详。) 
　　
　　沈百五之妾张氏，美而多能。沈尽义后，张收其尸，尽鬻衣装，葬之虎丘东麓，庐墓二十年而死。(沈为崇明人，识洪承畴于幼时，延至家，饮食教诲之，洪尝呼沈为伯父。承畴降清，百五乃脱身走，欲起义兵，为清兵所获。洪谕之降，百五曰："子为谁？"洪曰："小侄承畴也，伯父岂忘之耶？"百五大呼曰："洪公受国厚恩，殉节久矣。汝何人斯，欲陷我于不义耶！"遂披洪颊。洪笑曰："钟鼎山林，各有天性，不可强也。"乃被害于江宁之淮清桥下。初百五结合义兵，有死士五百人，沈死后，哭声震天，一时同殉，无异于田横之客云。) 
　　
　　柳夫人于钱宗伯死时，已有殉意。值诸恶少以责逋为口实，环而噪宗伯之门，搪撞诟谇，极于暴辱。嗣君孝廉某故文弱，魂魄丧失，莫知所出。夫人乃泫然起曰："我当之。"好语诸恶少："尚书宁尽负若曹金？即负，固尚书事，无预诸儿女。身在，第少需之。"诸恶少谓得所欲，锋稍戢，然环如故。柳中夜刺血书讼牍，遣急足诣郡邑告难，而自取缕帛结项死尚书侧。旦日，郡邑得牍，又闻柳夫人死，遣隶四出，捕诸恶少，问杀人罪，皆鸟兽散。尽得释，孝廉德而哀之，为用匹礼，与尚书合殡某所。吴人嘉其志烈，争作诗以美之。(柳字如是，钱牧斋宗伯之爱姬也。慧倩，工词翰，在章台日，色艺冠绝一时，才俊奔走其门，投诗炫技，柳视之蔑如也，独心许宗伯，曰：钱某即未绝古今，亦一代颠倒英雄手。而宗伯亦雅重之，遂因缘委币。柳归宗伯时，年二十余。钱已黝颜鲐背，双鬓斑白；柳则盛堆鸦，凝脂竟体。燕婉之夕，钱曰："我爱卿发如云之黑，肤如玉之白也。"柳曰："我亦爱君发如妾之肤，肤如妾之发也。"相顾大笑，传为美谈。宗伯与柳相得甚欢，题花咏柳，殆无虚日。每宗伯句就，遣婢矜示。柳击钵之顷，蛮笺已至，未尝少让步。宗伯之作气骨苍峻，柳未能到；而柳之幽艳秀发，宗伯时亦逊之。于是旗鼓各建，闺阁之间，隐若敌国。宗伯生平善逋，晚岁多难，益就窭蹙，乡里豪黠又啸宗伯之墙宇孤峻，结侣伺寡，故死后责逋云。) 
　　
　　马锡蕃之姬顾氏，本吴中士族女，精小学、《说文》。马撰《汇草辨疑》十二卷，姬皆手为旁训。吴三桂遣人收两粤，马死之，姬亦随缢。(马名雄镇，汉军镶红旗人。康熙八年，由山西巡抚调广西。) 
　　
　　纪阿男富才藻，善诗，幼有"栖鸦流水点秋光"之句，后适莒州杜氏，以节闻。王阮亭作《秦淮杂诗》，其末章云："栖鸦流水空萧瑟，不见题诗纪阿男。"其兄伯紫见之，殊不悦，曰："公诗即史也。今以青闺嫠妇与莫愁桃叶并称，后人其谓之何？"王改容谢之。后为仪曹，疏旌其闾曰："吾以忏少年绮语之过也。"(纪名映淮，伯紫之妹。) 
　　
　　李云娘嫁密云参将汪某之仆王忠。康熙时，汪解任将归，行李累累，惧盗掠，谋于忠。忠与云娘言，云曰："予请效武士装，卫主以归。"途屡遇盗，常以一身却敌。汪得归故乡，德云娘，留之于家，其子欲逼之，云绐之曰："妾有夫在，于公子不利，若善遣忠，而以礼纳妾，幸也。"公子厚赐忠而遣之。择日治筵，宾客满堂，将行合卺礼。云娘忽戎装操白刃出，立堂上，以刃拟公子，数曰："汝家建高牙大纛，不能为国家卫百姓，靖寇氛，至以囊橐累予。予一妇人，奋身尔卫辎重，千里跋涉，主臣之义，为报者至矣。今乃欲行不义，污我清白身，其速受予刃。"奋起欲斫，公子长跪自投，客相率不敢动。云娘向门外大呼云："汝曹速入。"即有贫民数百人鱼贯入。云以刃指公子曰："予为尔家卫财，为庸既多，然予不愿受报。今宜出三之一，惠此贫民，违者血此刃。"公子唯唯，即发箧，以财帛赠贫民。云娘遂出门，门外立二长须客以待，扶之乘马去。(李为密云人，其父卖酒自给。年十八嫁于王忠，去汪家后二十年，有人见之京师。忠设镖局，云娘为客保镖，往来关西，积资致富。所至群盗畏慑不敢近。) 
　　
　　朱氏女以吴三桂之役，为营卒所掠，朱矢志坚决，众莫敢犯。舟行至小孤山下，奋身投江，尸逆流三昼夜，浮于故居之门前，为其父母所见，恸哭收殡。解其襦，于怀间得绝句十章，重缄密纫，字不沾濡。有二绝为最悲痛，一云："少小伶俜画阁时，诗书曾奉母为师。涛声向夜悲何急，犹记灯前读楚词。"一云："狂帆惨说过双孤，掩袖潸潸泪忽枯。葬入江鱼浮海去，不留羞冢在姑苏。"(朱氏女为长沙县人。) 
　　
　　吴绛雪幼慧，色绝美，工诗善琴。长嫁邑诸生徐明英，早寡。耿精忠部下总兵徐尚朝攻处州，游兵至金华，宣言于永康曰："以绛雪献者免。"众议献之以纾难，势汹汹。吴念徒死无益桑梓，乃佯请行，以诱敌出境，行至三十里坑，投崖死。(吴名宗爱，浙江永康人，死时康熙甲寅六月也，年二十有四。) 
　　
　　冯珊儿者，张砚斋相国之妾也。本农家女，憨态曼妍，迥异凡质。公以七十致政归，体至强健，侍姬数十人，无一当意者，悒悒寡欢。清明扫墓，独携小僮步行。过小溪，竹篱茅舍，桃花数枝，有一女子年十四五，折花嬉戏，秀色可餐。问之，则珊儿也，尚未许字，诘朝遣人以双璧聘之。及入公家，憨嬉如故，见者皆笑为痴顽。然侍起居独勤，且情意纯挚。公年八十而没，他妾皆淡然，独冯仰药殉焉。(冯为张公佃人之女，行三，故名珊儿。) 
　　
　　尹元孚之母李太夫人，以节孝旌门。公少孤贫，太夫人口授以《论语》；及长服官，太夫人每夕必详询一日之所措施，有不惬意者，则严责之。公抚河南，值水灾，太夫人率公规画赈恤，至废寝食。故上自天子，下至公卿士民重公者，莫不知太夫人之义方焉。(尹公爵里见前。) 
　　
　　阿芸为海兰察之宠姬。海性粗疏，纵嗜欲，芸婉曲陈谏，多所保全。海子安禄尤不检，芸能裁抑之。海没之日，芸不哭泣，独絮絮向安规劝，语以"功臣子孙不易为，贵家门户不易守"，安甚感其言。是夕，芸投缳殉矣。(阿芸，苏州女伶也，失其姓。海公过吴，当道饯之虎丘画舫，芸出侑酒。海钟爱之，为脱籍，挈之去，宠以专房。) 
　　
　　袁素文幼许字如皋高氏子，高以子有恶疾，愿离婚。素文曰："女从一者也，疾我侍之，死我守之。"卒归高。高躁戾跳荡，倾整具为狭邪资，不足，日扑，至以火炮烙之。姑闻奔救，殴母折齿。既欲鬻素文以偿博负。不得已，始归母家，长斋素衣，孝养母氏。高病狂死，哭泣尽哀，血泪交迸，越一年亦卒。检其箧笥，得手编《烈女传》三卷，诗三卷。中有诗云："有凤荒山老，桐花不复春。死犹怜弱女，生已作陈人。灯影三更攀，昙花顷刻身。何如蜩与莺，鸣噪得天真。"(袁名机，简斋之妹也。) 
　　
　　香妃为回部某王妃，国色也。生而体有异香，或称于高宗。西师之役，将军兆惠陛辞，高宗语及香妃，命兆惠一穷其异。兆惠卒生致之，密奏以闻，帝大喜。既至，处之西内。妃在宫中，意色泰然，若不知有亡国之恨者。唯帝至则凛如霜雪，与之语，百问不一答。令宫人婉谕之，妃慨然出白刃袖中曰："国破家亡，死志久决。然不肯徒死，思得一当以报故主。帝如逼我，则素志遂矣。"闻者大惊，欲夺其刃，妃笑曰："吾袒中尚有数十刃，安能悉取而夺之乎？且汝辈强犯我者，吾先饮刃。"宫人具以语白帝，帝无如何，但时时幸其宫中坐，少顷即出，犹冀其久而复仇之意渐衰也。妃既不得志，乃思自戕，而侍者日夜逻守之。妃至中土久，每岁时令节，思故乡风物，辄潸然泣下。帝闻之，则于西苑中妃所居楼外，建市肆室庐礼拜堂，具如西域式，以悦其意。时孝圣宪皇后春秋高，微闻其事，数戒帝毋往西内。会长至圜丘大祀，帝赴斋宫。太后急令人召妃诣慈宁宫，妃既至，则命宫门，虽帝至不得纳。乃问妃曰："汝不肯屈志，终当何为？"对曰："死耳。"曰："然则今日赐汝死，可乎？"妃乃大喜，再拜曰："太后天地恩，竟肯遂臣妾志耶？妾间关万里，忍辱至此者，唯不欲徒死，计得一当以复仇耳。今既不遂所志，此身真赘旒，无宁一瞑不视，从故主地下之为愈矣。"语罢，泣数行下，太后亦为恻然，乃令人引入旁室中缢之。是时帝在斋宫闻报，仓皇命驾归，至则宫门已下键，乃痛哭门外。俄而后启，传太后命，引帝入，则妃已绝矣，肤色如生，犹含笑也。乃厚其棺殓，以妃礼葬之。(香妃之不肯屈志，已属难得，而怀刃衣中，时思报仇以雪耻，则尤为奇特。或谓读亡国之史，至于晋羊后、北齐冯淑妃、南唐小周后之遗事，未尝不废书三叹也。即孟昶宫人费氏赋诗见志，慨国无男，未尝不志节佼佼。然卒之失身宋祖，虽巽词自解，潜皛故君，然亦儿女子之爱情而已，未足以为训也。孰谓远夷巾帼中，乃有荆轲、豫让其人耶？洪承畴、钱牧斋之徒，可以愧死矣。) 
　　
　　洪稚存之母蒋太夫人，读书明礼。洪幼孤而贫，蒋太夫人教之读群经。一日读《仪礼》，至"夫者妻之天"，恸绝良久，曰："吾何天矣！"遂废此句。洪后入词林，绘《机声灯影图》，遍求名辈题咏，同时钜人长德，咸有诗以美之。(蒋太夫人，武进人，嶍峨公女，洪午峰先生之配，中岁守节。) 
　　
　　杨诚村之夫人龙氏，临机应变，卓识鸿才。杨任宁陕镇总兵，夫人归焉。明年，调署固原提督，夫人方怀妊未行。旋宁陕镇兵以停饷两月，啧有叛言，或请夫人乘夜速行。夫人曰："叛否不可知，若行而后叛，是通贼也。不然，何以先知？"卒不行。乱作，杀营官，肆焚掠，阖城扰攘。官民眷属反依夫人为逃死薮，未叛者以死卫夫人，已判者亦不敢惊夫人。先是镇署司饷朱之贵者，性吝刻，众欲杀之，夫人匿之复壁中，佯令追捕，众意乃释。黎明，叛众请见，夫人命左右启门而出，端坐堂上，叛首数十人血臂淋沥，伏地痛哭，请送夫人出城。夫人曰："谁则戕官，杀人者抵命，于汝众人何尤？速擒首逆，绝妄念。主将或可申奏朝廷，予以生路。"众曰："我辈结盟，誓同生死，不能遵夫人命。谨备舆马以俟。"奴婢及避难妇女曰："夫人行，我辈死矣。"夫人曰："此辈皆我故旧，须随我出，不得伤残。"即与官眷同行，而己乃乘舆殿后。甫出署，叛众发号传队以送，夫人呵曰："止！此何时，而犹循此虚文耶！"众唯唯。送至漳沟，哭拜而返。适遇之贵于途，举刃拟之曰："汝今日亦入我辈手耶？"之贵曰："我藏复壁，夫人计也。夫人忘盥盆，命我送往，汝等欲杀我，即转卖此盆去。"众审视良久，曰："且为此盆饶汝。"明日，抵石泉县，百姓方迁徙，县令不能止，闻夫人至，公服攀辕，留守城池。越六月，始就兴安分娩。时典兴安郡者，夫人从兄燮堂也。杨公在固原闻变，急驰至周至，得燮堂书，知夫人已往兴安，即驰往石泉，抚叛众。叛首蒲大芳，公旧部也，素得众心，公又素得大芳心，乃单骑入贼垒，说令投诚，仍同入宁陕镇城，约归伍。而大芳心怀反侧，意颇悔降，遂以愿赴兴安，迎致夫人为请，实以试主将心也。公立允所请，不增一奴，或谓夫人明哲，必托辞不行。比大芳至，天大风雪，夫人冒雪抱子，泰然登程。道过汉阴厅，大芳与同行王奉者相，夫人入厅署，讯明曲直，棍责大芳四十，械系而行。将至镇城，降众代求免系，更乞勿使主将知夫人许之。及见公，询问公私，悲喜交集，独不言途责大芳事。居十日，各帅遣都守探候主将，请间密白曰："各帅得汉阴禀函，知夫人途责大芳，恐降众离心。"公曰："不知也。"入询夫人，曰"有之"，曰"何无一言？"夫人曰："是不必知。知而不诛，则废法；知而加诛，则失信。我见不彻，不敢行，既行，保其贴服无劳探也。"杨出语都守，叹服而去。其智略英果类如此。(杨名芳，贵州松桃厅人。生而沉毅，有干略。好读书，通经史大义。应试不售，遂入伍充书识，杨遇春一见赏识之，拔补把总。时川楚教匪称乱，公从遇春累战累胜，积功官至提督，晋封一等侯。以嘉庆九年署固原提督。龙夫人四川华阳人，广东佛山同知廷泰女也。方叛兵就抚，廷识以杨公在镇，驭兵不严，削职戍伊犁。自谓立功赎罪，或可免行。夫人曰："卒伍为逆而主帅无罪，国家无此法度，所望君恩高厚，不久戍耳。"后一月，果蒙赐还。杨公尝褫职，自犍为南归，舟子怂恿买盐，谓至黔可获重利。夫人曰："居官不宜重利，况数奇始罢官之时，财禄可知。"力谏而始止。行抵黄瓜漕前，舟撞损，以载轻急驶近岸，人免而船沉。夫人善画兰，喜弹琴，读书知大义，尝曰："方寸静洁则理胜欲，念虑牵滞则欲胜理，人生最忌情流为欲，则百事不得其正。"闻者尤敬服。) 
　　
　　杜宪英者，以勇略闻于咸、同时。父名诸生，藏书数千卷，幼学少林拳法。及生女，爱若掌珠，授以书及拳法。女亦聪颖，自辑《古今兵事》为一编，藏之枕中。父死，母为择对，戚有两生，一周一郑，才品相类，密商于女，女曰："郑优于文，而无大成就；周福较厚，特武功耳。"母曰："年荒盗起，武亦良善。"遂字于周。既嫁，伉俪甚笃，逾年而洪、杨之兵至开封，周与女领乡兵二百人击之，周被敌缚去，女乃刺死敌之骁将左山虎，敌旋溃去。女候生三年不归，杜母又没，乃买一勇婢，教以武事，携之出游，由皖北至江南，密访周生消息。一日，泊舟江干，见楼船十数，自上游乘风而来，樯悬帅字旗，询知为总兵帅水师巡缉盗贼者也。军士见两女子乘一船，装束亦异，疑其踪迹，琐琐盘诘，女怒曰："何必多言！我乃手杀左山虎之中州杜宪英也。问我何为？"语未毕，一人忽自楼船跃登女舟，问："英娘何在？不识我乎？"女目之，方面伟躯、似曾相识，而有须矣。其人曰："我即河南周生，今缉盗过此，不意遇卿。"女不敢遽应。周乃曰："卿不忆嵩山射虎时耶？"女曰："弓衣弹金何在？"周曰"置之洛水犀腹中。"盖当时闺中隐语也。问答既合，女不觉泣下，遂为夫妇如初。(杜为河南人。周为总兵时，已易王姓，乃被虏后说主将王公降于清。王公爱之，使从己姓，授守备。从征江皖，历保今职，赏花翎，赐勇号，且以提督记名矣。周问女何时渡江，婢为何人，女一一告之。周生既了巡缉事，即日引疾解官，携妻偕隐嵩山，读书种菜以为乐。婢适某千总，勇过其夫。所称郑生者，以秀才终。) 
　　
　　李素贞是孟群方伯之妹，知书，工骑射，熟孙吴兵法，于天文占验之学，靡不穷究，父兄皆奇之。咸丰四年，方伯以知府奉楚抚胡润之檄，督师与洪、杨之军战，招女至营中。女戎装往，代为画策决胜，累建奇功。方伯常失利，被围十余里，他将军皆不能救，女怒马独出，于枪林炮雨中突围而入，手斩数十人，护方伯归，甲裳均赤。敌众万目注视，惊为天神。后胡中丞攻汉阳，城坚不能下。女与方伯谋夜袭之，孤军深入，中伏，救兵不至，遂血战而死，年二十耳。报至，举军皆哭。(李孟群字鹤人，河南固始人，以进士选广西知县从军，累官至安徽布政使，死于军中，作《绝命诗》四章，有"生无将略酬时望，死有忠魂报主知"之句。素贞死后，陈子壮有诗吊之，曰："百骑连翩袭敌营，红妆血战独捐生。汉阳若举褒忠祀，先拜英雄李素贞。") 
　　
　　沈幼丹之夫人林氏，少穆之女也。幼随父读，文字秀雅，兼通武事，胆识不凡。咸丰八年，随沈守广信。值洪、杨大兵下江西诸郡，清吏望风而靡，沈自往河口募兵，洪军乃乘虚围广信。夫人部署城守，撤内署金帛犒士，列巨釜于大堂，亲职炊爨，以饱饥疲。迟之又久，四无援兵，情急，刺指血作书，致其父旧部浙将饶军门以乞援，围始解。(沈夫人书略曰："将军漳江战绩，啧啧人口，里曲妇孺，莫不知海内有饶公矣，此将军以援师得名于天下者也。此间太守闻吉安失守之信，预备城守，偕廉侍郎往河口筹饷招募，但为势已迫，招募恐无及。纵仓卒得募而返，驱市人而战之，尤所难也。顷来探报，知昨日贵溪失守，人心惶惶，吏民铺户，迁徙一空，署中僮仆，纷纷告去。死守之义，不足以责此辈，只得听之，氏则倚剑与井，为命而已。太守明早归郡，夫妇二人荷国厚恩，不得藉手以报，徒死负咎，将军闻之，能无心恻乎！将军以浙军驻玉山，固浙防也。广信为玉山屏蔽，敌得广信，乘胜以抵玉山，虽孙吴不能为谋，贲育不能为守。衢、严一带，恐不可问。全广信即以保玉山，不待智者辨之，浙大吏不得以越境咎将军也。先宫保文忠公奉诏出师，中道斋志，至今以为心痛，今得死此，为厉杀敌，在天之灵，实式凭之。乡间士民不喻此心，以舆来迎赴，封禁山避敌。氏指剑与并誓之，皆泣而去。太守明晨必归，归后再当专牍奉迓，得拔队确音，执炊以犒前部，敢对使再拜，为七邑生灵请命。昔睢阳婴城，许远亦以不朽，太守忠肝铁石，固将军所不吝与同传者也。否则贺兰之师千秋同恨，惟将军择利而行之。刺血陈书，愿闻明命。") 
　　
　　夏氏女父为舟人，生而绝慧敏。咸丰庚申，洪、杨之军破江阴，兵所至肆焚掠，妇女少艾得，莫能幸免。兵至城南，见女胁而欲掠之，女曰："吾虽细民女，既缔姻于士族，固不辱于若辈也。"遂跃入十方庵前池水中死焉，时年仅十七也。(夏氏女与士族曹朗轩缔婚。) 
　　
　　张朗斋之夫人，博古通今，娴吏事。常为公阅案牍，批窍导要，咸惊为老吏。公固不知书，任河南布政时，御史刘毓楠劾公目不识丁，遂改总兵。公愤甚，就夫人学，执业如弟子。夫人时呵骂之，公怡然也。后遂通知文史。公自改官，颇不平，数偃蹇朝命。左季高督师剿回，奏请公领兵，公不应。时严旨趣公，门下客多方说公，皆不应。夫人乃谓公曰："汝以功自负，数逆上命，将谓朝廷不能杀汝耶？"公闻言蹶起，即往从左。公咋舌曰："夫人言可畏！夫人言可畏！"左复奏改公文职。后遂巡抚山东，与属吏辄言其夫人之能。(张夫人某氏未详。父为固始令，适捻围城，度城且破，随死无益，乃榜于众曰："有能守此城者，吾以女妻之。当是时，捻张甚，咸莫敢应。众以推张，且曰："此艳富，非公无可消受者。"张笑而起，进谒令，筹守御。阴念敌众我寡，非出奇不足取胜，乃以壮士三百袭捻营，大破之。僧王适至，大加叹异，因奏署县事，并为公作伐，令遂以女归公，即夫人也。) 
　　
　　谭壮飞之夫人李氏，幼娴《内则》，博极群书，谭尝叹为明达。集历朝列女传，各系以论，于明杨椒山夫人乞代夫死事，论曰："明太祖、成祖皆不学无术，任刑法以治天下，其流弊足以利小人而害君子。严嵩、魏忠贤相继而起，流毒善类，卒以亡国，而椒山以迕嵩父子，屡被廷杖，血肉狼籍，筋断骨折，备诸惨酷而死。方是时，贼党布满朝列，暗无天日，杨夫人欲白其夫之冤，疏虽十上，必不能达。为杨夫人计，惟有以疏结诸发际，怀匕首诣宫门自裁，以代夫死，或可感悟皇上云云。"及壮飞殉光绪戊戌之难，夫人舆入湘抚署，跪地痛哭，袖出寸刃自刎，颈血溅陈右铭中丞衣袂而死。(李名闰，湖南长沙人，篁仙观察之女公子。) 
　　
　　毛芷香随父宦游于皖，因归桐城汪楷。芷香性慧，知书史，明大义。光绪庚子，楷挈其弟尧臣与唐才常、林奎等倡革命，往来湘、鄂间，每困乏，则芷香辄质钗珥以助。事败，楷与尧臣被逮于长沙，尧臣仰药死，楷下狱。时官吏上首功株累众，无幸免，芷香不忍见夫死，乃仰药自尽。前三日生一女，弃之。后二年，楷得释，而芷香死矣。(毛名未详，湖南湘乡人，少园之女也。) 
　　
　　胡贞女读书知大义，幼字同邑祝竣望，随父宦游蜀中，祝往迎娶，途经曹湖，舟覆溺焉。讣至，贞女佯不知，自是不御绮绣之服，食常避荤鲜。及其父挈眷归里，贞女乃泣请曰："曩者诸弟幼，母多病，儿未敢自言其情。今诸弟成人娶妇矣，祝婿客死道路，魂魄无所依归，宜为之立嗣，奉礼祀，儿请行。"因哀恸欲绝，父不得已许之，即日肩舆如祝氏，送者咸素衣冠，舂妪贩夫见之，莫不辍业太息。既至，事姑嫜，接族人，怡怡如也。抚夫兄子为子，授诗书，严礼法，里党称之。(胡为河南光州人，父字铁臣。其甥固始张玮为之作传，而系以论曰：自贞女归祝氏，吾乡女子许嫁而婿先死者，皆守贞，相习成风。余思据震川归氏说以矫之，欧俗东播，习尚移焉。隙末凶终，往往生于礼义，隳情欲炽之日，其粗通文字者，又相率以争政权。呜呼！一国之中，无复令妻贤母，生人之道大窳矣，又不禁因贞女事而叹，其诚有裨于世教也，何必"中庸"！) 
　　
　　李纕蘅幼承母教，早习诗书，性笃实而通慧，酷好学问，五经四史，靡不晓澈。长适灌阳唐氏，主持家政。清季女学渐萌，都门士女创设振帼女学，蘅募捐独多，并任讲席，造就女生数百人。著有《浣薇轩梦余吟草》，隽逸可诵。画亦有名于时。(李名恒，江西萍乡人，芗垣宫保之长女，适清学部尚书唐春卿之子温齐。春卿尚书以病致仕，女士朝夕侍奉，辄通夜不眠，积劳成病。及尚书逝世，女士随没，女界惜之。) 
　　
　　秋璿卿幼工吟咏，随父宦游湘中，嫁湘乡贾人子某，郁郁不得志。漫游京师，寓南半截胡同，与吴芝瑛女士结邻，始阅新书新闻纸。旋改男装，只身赴日本留学，组织共爱会，旋被举为会长。与徐锡麟等提倡革命。会取缔留学生事归国，并讲浔溪学校，教育循序而进，成绩为各校冠。复倡办《中国女报》冀以提倡女权，作家族良导师。迨锡麟事败，绍兴知府贵福并拘女士杀焉，年仅三十有三，海内冤之。(秋已见前。父名星侯。其所拟檄文略云："嗟乎，吾父老子弟其亦知今日之时势为如何之时势乎？其亦知今日之时势有不容不革命者乎？欧风美丽，澎湃逼人，满贼汉奸，网罗交至，我同胞处于四面楚歌声里，独不自知其危，此某等为大义之故，不得不剀切劝谕者也。夫鱼游釜底，燕处危巢，旦夕偷生，不自知其濒于危，殆我同胞，其何以异是耶？财政则婪索无厌，虽负尽纳税之义务，而不与人以参政之权，民生则道路流离，而彼方升平歌舞，侈言立宪，而专制乃得实行，名为集权，而汉人尽遭剥削，南北兵权既纯操于满奴之手，天下财赋又欲集之一隅之地，练兵也，加赋也，种种剥夺，括以一言：制我汉族之死民而已！夫闭关之世，犹不容有一族偏枯之弊，况四邻逼处，彼乃举其防家贼、媚异族之手段，送我大好河山，嗟乎，吾父老子弟盍亦一念祖宗基业之艰难，子孙立足之无所，而深思于满奴之政策耶！某等眷怀祖国之前程，察天下之大势，知有不得不革命者，用是张我旗鼓，歼彼丑奴，为天下倡，义旗所指，固我汉族应表同情者也。") 
　　
　　徐漱馨少多疾病，为父母所钟爱，然能孝事父母，先意承志，为男子所难能。兄嫂刘病瘫痪，侍汤药弥年无怨色，光绪丁酉戊戌间，海上志士痛言缠足之害，湘中见闻锢闭，迄无应者，漱馨乃自释帛缠，著革履，以开风气之先。(徐名令兴，湖南湘潭人，临沣知事承基之长女。归于易氏，有贤声。) 
　　
　　吴芝瑛为廉南湖之夫人，解诗书，工八法，尝以所书与余兆熊妻沈寿，绣工同蒙清慈禧太后称赏。廉官清度支部郎中，夫人随之京师，与故交刘铁云争一碑帖，竟至失欢。后居沪上，与诗妓李苹香至昵。出家藏董香光小楷《史记》求售，谋为脱籍，无过问者。又尝倡导国民捐还各国庚子赔款，事虽未成，志诚可嘉。有所动作，辄登报自鸣，恒署桐城女子吴芝瑛，故名噪遐迩，南湖转为所掩。其与徐寄尘收葬秋璿卿一事，尤为人所称道。(吴已见前。父名宝三，尝为山东县令。独生夫人，钟爱逾寻常。) 
　　
　　
　　
　　术解第二十 
　　
　　陆丽京、孙宇台精京氏易学，于甲申除夕，各占元旦明晦，丽京决晴，宇台断雨。次早瞳日出，晚即滂沱雨来，人咸异之。(陆、孙二公已见前。孙公既精易课，又善潜虚，尝与陆公同在临平沈去矜座，陆举之字问孙云："今日当得几客？"孙应声云："之，文十一也。"已而果验。) 
　　
　　方直之工射覆，客匿黄钱一，命筮之，方曰："金体四文，既圆且方，流布天下，钱文为光。"竟中钱，坐客莫不欢悦。(方名其义，江南桐城人。天才横溢，不让其兄，力矫健，能腾身屋上如履平地，时推为兼才。兄密之，优于天官易数，亦精射覆。人以公明曼倩，不能远绝。) 
　　
　　摄政王多尔衮入关时，途遇一卜者，叩以吉凶，卜者曰："吉，但恐不终。"问其故，曰："得之者摄政王，失之者亦摄政王也。"王曰："岂自我得之，自我失之乎？"卜者曰："后自有验。"王曰："究竟天下是谁？"则又曰："寡妇孤儿得之，寡妇孤儿失之。"王曰："然则非我所有乎？"乃识其言。故至燕，既逐李自成，即迎世祖母子入京，意谓天命有在，且恐不能终局，欲以寡妇孤儿当其谶也。王本有自取之意，至是，竟让大位而不居。(此谶亦验。盖至宣统辛亥十二月，载沣方以摄政王当国，而隆裕太后率宣统帝逊位，亦寡妇孤儿也。) 
　　
　　清世祖入关，哲布尊丹巴胡图克图来朝，世祖问异日事，答曰："我身不缺，我国不灭。"又问国祚，答曰："十帝在位九帝囚，还有一帝在幽州。"当时且以为二十传也。(此谶至德宗被囚瀛台，宣统帝辞政，实有非常之灵验。我身二句，盖宣统帝御名下一字为仪，臣民固须敬避，惟当镌刻书籍，于必不可避之仪字，则我字即缺末笔也。) 
　　
　　张曼胥于医卜堪舆风鉴之术，靡不通晓。尝游辽东归，语人云："吾观王气在辽左，又观人家葬地，皆当大富贵；闾巷儿童走卒，往往多王侯将相，天下其多事乎？"人以为狂。既而世祖入关，从龙勋佐，果皆辽左产也。(张名储，江西南昌人，明大学士位之弟也。) 
　　
　　清世祖尝校猎遵化，至后为孝陵之地，停辔四顾，曰："此山王气郁葱非常，可为朕寿宫。"因自取佩掷之，谕侍臣曰："落处定为穴，即可因以起工。"(后有善青鸟者视之，相惊以为吉壤也。) 
　　
　　郑成功据台湾时，有粤东异僧泛海至，技击绝精，袒臂端坐，斫以刃，如中铁石，又兼通壬遁风角，与论兵，亦娓娓有条理。成功方招延豪杰，甚敬礼之。稍久渐骄蹇，成功不能堪，且疑为间谍，欲杀之而惧不能，其大将刘国轩，卒以计杀之。(刘国轩语成功曰："必欲除之，事在我。"乃诣僧款洽，忽请曰："师固佛地位，人不知遇摩登伽还受摄否？"僧曰："参寥和尚久心似沾泥絮矣。"刘因戏曰："欲以刘王大体双一验道力，坚我信心，可乎？"乃选娈童倡女姣丽善淫者十许人，布茵施枕，恣为狎，于其侧柔情曼态，极天下之妖惑。僧谈笑自若，似无见闻，久忽闭目不视，国轩拔剑一挥，首级然落矣，成功询其故，国轩曰："此术非有鬼神，特炼气自固耳，心定则气聚，心一动则气散矣。此僧心初不动，故敢纵观，至闭目不窥，余知其心已动而强制，故刃一下而不能御也。") 
　　
　　朱先生精异术，尝架箸于几，捕鼠置其中，鼠不得出，猫不得入，名曰诸葛八阵图。又尝翦纸为鱼，置之盆中，即游泳矣。(朱名字未详，康熙时隐于浙，或曰明宗室也。) 
　　
　　范文园工相术。邑中有隙地，或塑太岁，范以为威仪具足，应享巍峨。未几，遂成巨刹。又指禾中千佛阁肖刑惨戚，当厄于火。已而果灾。(范名騋，浙江海宁人。事亲孝，与兄弟友恭，于朋友信，而又好推分施与，拯济人之艰厄。尝梦神人付以右髻，自称右髻道人，遂精相术，入京师后，名动公卿间。) 
</div>
    <div class="pagination">
<a href="新世说_page14.html">上一页</a><span>...</span><a href="新世说_page10.html">10</a><a href="新世说_page11.html">11</a><a href="新世说_page12.html">12</a><a href="新世说_page13.html">13</a><a href="新世说_page14.html">14</a><span class="current-page">15</span><a href="新世说_page16.html">16</a><a href="新世说_page17.html">17</a><a href="新世说_page18.html">18</a><a href="新世说_page19.html">19</a><a href="新世说_page20.html">20</a><span>...</span><a href="新世说_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
