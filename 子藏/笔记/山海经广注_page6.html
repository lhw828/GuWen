<!DOCTYPE html>
<html>
<head>
    <meta charset="UTF-8">
    <title>山海经广注 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经广注 - 第 6 页/共 10 页</h1>
    <div class="content">　　凡洞庭山之首自篇遇之山至于荣余之山凡十五山二千八百里其神状皆鸟身而龙首其祠毛用一雄鸡一牝豚刉【郭曰刉亦割刺之名】糈用稌凡夫夫之山即公之山尧山阳帝之山皆冢也其祠皆肆瘗【郭曰肆陈之也陈牲玉而后埋藏之】祈用酒毛用少牢婴毛一吉玉洞庭荣余山神也其神皆肆瘗【郭曰肆竟然后依前埋之也】祈酒太牢祠婴用圭璧十五五彩恵之【郭曰恵犹饰也方言也】
　　右中经之大志大凡百九十七山二万一千三百七十一里大凡天下名山五千三百七十居地大凡六万四千五十六里
　　禹曰天下名山经五千三百七十山六万四千五十六里居地也言其五臧【任臣案臧与藏同才浪切汉志曰山海天地之藏】盖其余小山甚众不足记云天地之东西二万八千里南北二万六千里出水之山者八千里受水者八千里出铜之山四百六十七出铁之山三千六百九十此天地之所分壤树谷也戈矛之所发也刀铩之所起也能者有余拙者不足封于太山禅于梁父七十二家得失之数皆在此内是谓国用【郭曰管子地数云封襌之王七十二家也】
　　右五臧山经五篇大凡一万五千五百三里


　　山海经广注卷五
<子部,小说家类,异闻之属,山海经广注>
　　钦定四库全书
　　山海经广注卷六
　　仁和呉任臣注
　　海外南经
　　地之所载六合之间【郭曰四方上下为六合也】四海之内照之以日月经之以星辰纪之以四时要之以太岁神灵所生其物异形或夭或寿唯圣人能通其道【郭曰言自非穷理尽性者则不能原极其情变】
　　海外自西南陬至东南陬者【郭曰陬犹隅也音驺】
　　结匈国在其西南其为人结匈【郭曰臆前胅出如人结喉也　任臣案淮南子海外三十六国自西南至东南方有结胷民羽民博物志云结胷国有灭鸟江淹遂古篇结匈反舌】南山在其东南自此山来虫为蛇蛇号为鱼【郭曰以虫为蛇以蛇为鱼任臣案杨氏补注今岭南呼蛇为讹或为茅鱓图赞曰贱无定贡贵无常珍物不自物自物由人万事皆然】
　　【岂伊蛇鳞】一曰南山在结匈东南比翼鸟在其东其为鸟青赤【郭曰似鳬】两鸟比翼【任臣案即蛮蛮也】一曰在南山东
　　羽民国在其东南其为人长头身生羽【郭曰能飞不能逺卵生画似仙人也　任臣案博物志羽民国民有翼飞不逺多鸾鸟民食其卵去九疑四万三千里异林云羽民长颊鸟喙赤目白首身有羽毛不能逺飞事物绀珠云羽民国在海东南崖巘间长颊鸟喙身生羽毛似人而卵生淮南原道训曰理三苗朝羽民注云南方羽国之民金楼子云舜时羽民献火浣布顾氏説畧曰舜时瑞事尤多羽民等献黄布火浣之楚辞仍羽人于丹邱兮王逸注即羽人国也高叔嗣诗宅并羽人邱孙绰赋仍羽人于丹邱寻不死之福庭江淹遂古篇踵交胫与羽人兮图赞曰鸟喙长颊羽生则卵矫翼而翔龙飞不逺人维倮属何状之反】一曰在比翼鸟东南其为人长颊【郭曰启筮曰羽民之状鸟喙赤目而白首】有神人二八连臂为帝司夜于此野【郭曰昼夜见　任臣案淮南子有神人连臂为帝夜注云连臂大呼夜行图赞曰羽民之东有神司夜二八连臂自相覊驾昼宵出诡时沦化杨愼补注云南中蛮方或有之夜行逢之土人谓之夜游神亦不怪也】在羽民东其为人小颊赤眉【郭曰当脾上正赤色】尽十六人【郭曰疑此后人所増益语耳】毕方鸟在其东青水西其为鸟人面一脚【任臣案抱朴子云枯灌化形山防前跟石脩九首毕方人面即斯鸟也又韩子载师旷曰黄帝合神于泰山之上驾象车而六蛟龙毕方并辖淮南子云水出防象木生毕方意林曰木精毕方火精游光广雅曰土神谓之羵羊木神谓之毕方雄蜀都赋兽则犹豰毕方疑非此刘防孟曰佛国鸟频伽亦人面羽山之北有善鸣之禽亦人面鸟喙一足名曰青鸐其声似钟磬笙竽又鴅鸟防鸟橐防鳬徯皆人面禽也与此】一曰在二八神东讙头国在其南其为人人面有翼鸟喙方捕鱼【郭曰讙兠尧臣有罪自投南海而死帝怜之使其子居南海而祠之画亦似仙人也　任臣案神异经曰驩兠氏鸟足仗翼而行食鱼不畏风雨有所触死乃已博物志曰驩兠国其民尽是仙人帝尧司徒驩兠民常捕海岛中人面鸟口去南国万六千里吕氏春秋云防娄之阳禺驩兠之国多无君图赞曰讙国鸟喙行则仗羽潜于海滨维食防秬实维嘉谷所谓濡】一曰在毕方东或曰讙朱国
　　厌火国在其国南兽身黑色生火出其口中【郭曰言能吐火画似猕猴而黒色也　任臣案博物志曰厌光国民光出口中事物绀珠云厌光民形如猿猴光出口中又云厌虎兽似猕猴黒身口出火即此也本草集解曰南方有厌火之民食火之兽注云国近黒昆仑人能食火炭食火兽名祸斗也图赞曰有人兽体厥状怪谲吐纳炎精火随气烈推之无奇理有不又大秦国俗多奇幻口中出火汉安帝永宁元年复有掸国来朝献乐及幻人能变化吐火此鱼龙曼衍之术非自然者也】一曰在讙朱东
　　三株树在厌火北生赤水上其为树如栢叶皆为珠【任臣案三株通作三珠淮南子云三珠树在其东北方博物志云三珠树生赤水之上呉淑事赋见三珠于赤水植五柞于汉宫图赞曰三珠所生赤水之际翘叶栢竦美壮若彗濯彩丹波自相霞映陶潜读山海经诗粲粲三珠树寄生赤水隂亭亭凌风桂八共成林呉筠诗安得昆仑山偃蹇三珠树褚禋诗谁谓重三珠终焉竞八桂张九龄诗侧见双翠鸟巢在三珠树李白诗苍苍三珠树王世贞诗赤水三珠树高士廉集序获十城之珍搴三珠之树又唐人号王勚兄弟为三珠树皆本此留青日札云岭南珠子树其珠生蚌中蚌生于树上缀着不解而树乃生海中石蜑户鲛人往往泅水中凿石得树葢亦瑚琅玕树之比三珠树较奇也王崇庆释义曰皆为珠谓其叶生如珠非眞有所谓珠也】一曰其为树若彗【郭曰如彗星状】三苖国在赤水东【任臣案淮南子海外三十六国有二苖民路史作三鱙】其为人相随【郭曰昔尧以天下譲舜三苗之君非之帝杀之有苗之民叛入南海为三苖国　任臣案刘防孟云犹陆浑之族迁于伊州尚曰陆浑】一曰三毛国
　　臷国在其东【郭曰音秩亦音替　任臣案国名记云经有巫人民臷民朌姓帝俊后广韵有臷国即此也】其为人黄能操弓射蛇【郭曰大荒经云此国自然有五谷衣服】一曰臷国在三毛东【任臣案图赞曰不蚕不丝不稼不穑百兽率儛羣鸟拊翼是号臷民自然衣食】贯匈国在其东其为人匈有窍【郭曰尸子曰四夷之民有贯匈者有深目者有长股者黄帝之徳尝致之异物志曰穿匈之国去其衣则无自然者葢似效此贯匈人也　任臣案河图玉版曰防风之二臣以刃自贯其心而死禹哀之乃防其刃疗以不死之草是为穿匈民然金楼子云帝舜九载贯匈民献珠鰕竹书黄帝五十九年贯匈氏来宾前此已有其国矣墨子蛮之八穿匈在其中臝虫录云穿匈国在盛海东骆宾王露布反冲穿匈之域袭官带以来王奇肱儋耳之民奉正朔而请吏】一曰在臷国东
　　交胫国在其东其为人交胫【郭曰言脚胫曲戾相交所谓雕题交趾者也或作颈其为人交颈而行也　任臣案淮南子作交股今名交趾东汉书男女同川而浴故曰交趾礼三朝记云北发渠搜南抚交趾范氏桂海虞衡志安南有播流山环数百里皆如铁围不可攀跻中冇土国惟一窍可入而常自窒之人物诡怪不与外人通疑此即古交趾地若今之交趾其人百骸与华无异又李氏笔记云交趾人足趾皆重起又张镜心驭交记引经曰交趾其人交胫与本文畧异】一曰在穿匈东【任臣案博物志云交趾民在穿胷东沈佺期渡海诗尝闻交趾郡南与贯匈连】
　　不死民在其东【任臣案楚辞何所不死长人何守淮南子海外三十六国有不死民又云饮气之民不死之野即此也江淹遂古篇云不死之国皆何因兮】其为人黒色寿不死【郭曰有员邱山上有不死树食之乃夀亦有赤泉饮之不老任臣案括地图曰员邱之山上有赤泉饮之不死博物志云员邱山有不死树食之乃寿景纯游仙诗圆邱有奇草钟山出灵液洛阳宫殿簿云明光殿前长生树二株晋华林园长生树二株即不死树也乂广西柳州产苴草亦名不死草周髀算经曰中衡左右冬有不死之草李石续博物志曰支国有活人草人死者将草覆面即活皆不死树图赞曰有人爰处员邱之上赤泉驻年神木养命禀此遐龄悠悠无竟陶潜读山海经诗自古皆有没何人得灵长不死复不老万岁如平常赤泉给我饮员邱是我粮方与三辰游寿考岂渠央】一曰在穿匈国东
　　岐舌国在其东【郭曰其人舌皆岐或云支舌也　任臣案淮南子东南方有反舌民注云语不可知而自相晓吕览云反舌殊乡之国东京赋重舌之人九译佥稽首而来王王氏彚苑云反舌之国其人反舌即此也拾遗记曰因霄之国人舌尖处倒向喉内亦曰两舌重沓览云轩渠之西其民四舌而三瞳通考谓之三童国亦此又案物理论舌主心由火旺于巳巳为蛇故蛇岐舌南方岐舌之民其亦火旺之象与路史天皇颀赢而三舌是中国亦有岐舌者图赞曰铄金洪鑪洒成万品造物无私各任所禀归于曲成是见兆朕】一曰在不死民东
　　昆仑墟在其东墟四方【郭曰墟山下基也　任臣案刘会孟云在乌思藏山】一曰在岐舌东为墟四方羿与凿齿战于寿华之野羿射杀之【任臣案鸿烈解有凿齿民即此高诱云凿齿兽名齿长三尺其状如凿下彻颔下羿射杀之博物志曰羿与凿齿战于畴华之野羿持弓凿齿持矛羿杀之路史云尧殊凿齿于畴华之野戮九婴于凶水之上畴华即寿华也青邱记东方泽畴华南方泽凶水图赞曰凿齿人实有杰牙猛越九婴害过长蛇尧乃命羿毙之寿华金薤琳琅载昭仁寺碑云殄暴夀华之泽戮凶絶辔之野本此也】在昆仑墟东羿持弓矢凿齿持盾【郭曰凿齿亦人也齿如凿长五六足因以名云　任臣案宛委余编引经云凿齿作楯误】一曰戈【郭曰未详　任臣案一云凿齿持戈也】
　　三首国在其东其为人一身三首【任臣案抱朴子曰巢居野处独目三首南华经云有人三头伺琅玕与玕琪子同此李时珍人傀论人具四肢七窍常理也而荒裔有三首比肩飞头垂尾之民淮南子云自西南至东南方为三头民图赞曰虽云一气呼吸异道观则俱见食则皆饱物形自周造化非巧又博物志载双民二头四手亦三首之属也】一曰在凿齿东
　　周饶国在其东其为人短小冠带【郭曰其人长三尺穴居能为机巧有五谷食也】一曰焦侥国在三首东【郭曰外传云焦侥民长三尺短之至也诗含神雾曰从中州以东西四十万里得焦侥国人长一尺五寸也　任臣案通考云焦侥人长三尺穴居善游鸟兽惧焉其地草木冬落夏生竹书纪年尧二十九载焦侥氏贡没羽帝王世纪舜时焦侥氏来贡没羽马融广成颂云纳焦侥之珍羽谓此也汉明帝时西南国焦侥来贡献安帝永初中焦侥种陆頼等举种内附淮南子云焦侥曰炎上林希逸列子注焦侥之尺五诤人之九寸图赞曰犀舛吹气有万殊大人三丈焦侥尺余混之一归此亦侨如又人之短者广延国人长二尺张仲师长一尺二寸鹄国男女长七寸陈章与齐桓公所言是也民国人长三寸日行千里见穷神秘苑木多国长四寸李子敖长三寸三分黄帝时务光长七寸西京杂记云东都献短人五寸或云东郡送人长七寸名曰巨灵神异经曰西北荒中有小人长一寸朱衣冠较焦侥更异也又案拾遗记遗池国陀移国人皆长三尺寿万岁后汉书朱儒国人长三四尺洞防记云勒毕国人长三尺有翼或云三寸朝野佥载云留仇国人长三足二三寸职方外纪曰欧罗巴西海有小人国高不二尺跨鹿而行鹳鸟尝欲食之马端临云大秦有小人国躯才三尺耕稼之时惧鹳所食大秦每卫助之北域本末记曰自狄山北马行一月为短人国长者不逾三尺北方呼为羊胞头国然则人长三尺不独焦侥也又焦侥或作憔侥酉阳杂俎云李章武有人腊长三寸余头项中骨筋成就是憔侥国人】
　　长臂国在其东捕鱼水中两手各操一鱼【郭曰旧説云其人手下垂至地魏黄初中莵太守王颀讨高句丽王宫穷追之过沃沮国其东界临大海近日之所出问其耆老海东复有人否曰常在海中得一布褶身如中人衣两袖长三尺即此长臂人衣也　任臣案淮南子海外三十六国有脩臂民抱朴子云脩臂交股江淹遂古篇云长臂两面即此也牛衷埤雅广要曰长臂国在海之东其人垂手至地又有长脚人常之入海捕鱼又博物志载一布衣从海浮出其身如中国人衣两袖长二丈朱谋防异林云长臂之国臂长丈余身如中人图赞曰双肱三尺体如中人彼曷为者长臂之民脩脚是捕鱼海滨梁简文菩提树颂穿胷镂臆之首短身长臂之师】一曰在焦侥东捕鱼海中狄山帝尧葬于阳【郭曰吕氏春秋曰尧葬谷林今阳城县西东阿县城次乡中赭阳县湘亭南皆有尧冡　任臣案帝王世纪尧葬济隂成阳西北四十里是为谷林墨子云尧葬蛩山之隂山陵考云尧陵在东平州王充乃云葬崇山郡国志言济隂郡成阳县有尧冡皇览墓记云尧冡在济隂成阳续述征记云小成阳在阳城西南半里许俗云囚尧城合诸説观之要以为小成阳者近是余皆仪墓尔】帝喾葬于隂【郭曰喾尧父号高辛今冡在顿邱县城南防隂野中也音酷　任臣案山陵杂纪云喾葬顿邱宜阳山陵考云帝喾陵在滑县东北七十里广舆记大名府清丰县有秋山帝喾葬此山之隂图赞曰圣徳广被物无不怀爰乃殂落封墓表哀异犹然况乃华黎】爰有熊罴文虎【郭曰雕虎也尸子曰中黄伯余左执大行之獶而右搏雕虎也】蜼豹【郭曰蜼狝猴　任臣案尔雅蜼卭鼻而长尾】离朱【郭曰木名也见庄子今图作赤鸟】视肉【郭曰聚肉形如牛肝有两目也食之无尽寻复更生如故　任臣案谢肇淛五杂爼曰太平广记载萧静之掘地得物如人手而食之甚美遇一道士曰此肉芝也江邻几杂志云徐稹于庐州河次得一小儿手无指惧而弃之亦肉芝也狄山视内葢此又案白泽图物如小儿手无指者名封食之多力本草纲目云海中一种土肉正黒长五寸大如小儿臂有腹无口目有三十足可炙食文献通考云公孙渊时防平北市生肉各数尺有头目口喙无手足而动摇西湖志董表仪撤屋掘土得一肉块术士云太岁也弃之又飞廉地囊形皆视肉也附记之以广闻见刘防孟曰视肉犹南方无损兽南华逸篇云人而不学谓之视肉学而不行谓之撮囊李斯云禽鹿视肉人面而能强行图赞曰聚肉有眼而无肠胃与彼马勃颇相髣髴奇在不尽食人薄味】吁咽【郭曰所未详也】文王皆葬其所【郭曰今文王墓在长安鄗聚社中按帝王冢墓皆有定处而山海经往往复见之者葢以圣人乆于其位仁化广及恩洽鸟兽至于殂亡四海若防考妣无思不哀故絶城殊俗之人闻天子崩各有立坐而祭醊哭位起土为冢是以所在有焉亦犹汉氏诸逺郡国皆有天子庙此其遗象也　任臣案今咸阳县有周文王陵】一曰汤山一曰爰有熊罴文虎蜼豹离朱乆【郭曰乆鸲鹠之属　任臣案乆即防鹠古字通见字义总畧】视肉虖交【郭曰所未详也】其范林方三百里【郭曰言林汜滥布衍也任臣案范汜通】
　　南方祝融兽身人面乗两龙【郭曰火神也　任臣案太公金匮南海神名祝融越絶云祝融治南方仆程佐之楚辞九叹云絶广都以指兮厯祝融于朱冥相如大人赋祝融惊而跸御兮清雰气而后行雄河东赋服冥及祝融史记正义云南方炎帝之佐兽身人面乗两龙应火正也图赞曰祝融火神云驾龙气御朱明正阳是作配炎帝列位于南】


　　山海经广注卷六
　　钦定四库全书
　　山海经广注卷七
　　仁和吴任臣注
　　海外西经
　　海外自西南陬至西北陬者
　　灭鸟在结匈国北为鸟青赤尾【任臣案张华博物志结匈有灭防鸟】大运山髙三百仞在灭鸟北【任臣案路史注作大连山】
　　大乐之野夏后启于此儛九代【郭曰九代马名儛谓盘作之令儛也　任臣案杨氏补注云盘作之谓举盘起之令马舞其上杜诗舞马更登牀唐世犹有此戏又案萧子范求昭明集表夏后之风载传乐野梁简文颂张乐大野夏有慙徳卢柟沧溟赋玩弄乎夏后氏之儛本此】乗两龙【任臣案防融曲水诗序夏后两龙载驱璿台之上江淹赤虹赋集傅説之一星乗夏后之两龙又遂古篇夏开乗龙何因缘兮又效阮体诗夏后乗两龙髙防在帝台李商九成宫诗云随夏后双龙尾谓此也】云盖三层【郭曰层犹重也】左手操翳【郭曰羽葆幢也】右手操环【郭曰玉空边等为环】佩玉璜【郭曰半璧曰璜】在大运山北【郭曰归藏郑母经曰夏后启筮御飞龙登于天吉明启亦仙也任臣案路史夏启纪登摈抃马秉翳执环而声九辨图赞曰筮御飞龙果儛九代云融是挥玉璜是佩对】
　　【帝德禀天灵诲】一曰大遗之野【郭曰大荒云大穆之野】
　　三身国在夏后启北一首而三身【任臣案淮南子自西北至西南方有三身民注云三身民一头三身江淹遂古篇丈夫女子至三身兮览云凿齿之东其民一首而三身荒史因提纪曰庸成氏实有季子其性喜滛帝放之于西南季子仪马而产子身人而尾蹄马是为三身之国】一臂国在其北一臂一目一鼻孔有黄马虎文一目而一手【任臣案淮南子海外三十六国西南方有一臂民吕氏春秋云共肱一臂之乡尔雅北方有比肩民焉迭食而迭望注云此即半体之人各有一目一鼻孔一臂一脚异域志云半体国其人一目一手一足交州记曰儋耳国东有一臂国人皆一臂也江淹遂古篇一臂人兮本此三才图防曰一臂国在西海之北半体比肩犹鱼鸟相合王融曲水诗序离身反踵之君髽首贯胸之长离身亦斯也图赞曰品物流行以散混沌増不为多减不为损厥变难原请寻其本】
　　奇肱之国【郭曰或作奇音覊】在其北其人一臂三目有阴有阳乗文马【郭曰阴在上阳在下文马即吉良也】有鸟焉两头赤黄色在其旁【郭曰其人善为机巧以取百禽能作飞车从风逺行汤时得之于豫州界中即坏之不以示人后十年西风至复作遣之　任臣案河图括地象曰奇肱氏能为飞车从风逺行博物志云奇肱国去玉门西四万里善为拭扛飞车述异记曰汤时西风吹奇肱人垂车东至豫州界俟十年而风后至使遣归国冠编亦云成汤十祀遣奇肱氏归其国沈思永文苑豹班云奇肱氏能为飞车乗风而飞禹时曽至黄帝祠额解云儋耳奇肱长股贯胷莫不来宾呉淑风赋云飞车初骇于奇肱曲葢始因于周武又车赋云然邱则刚金为辋奇肱则从风以飞览曰奇肱有两头之鸟互人有六首之图赞曰玅哉工巧奇肱之人因风搆思制为飞轮凌頺遂轨帝汤是賔】形天与帝至此争神帝断其首葬之常羊之山乃以乳为目以脐为口操干戚以舞【郭曰干盾戚斧也是为无首之民　任臣案抱朴子谓无首之体即此也图赞曰争神不胜为帝所戮遂厥形天脐口乳月仍挥干戚虽化不服形天或作刑天陶诗云精卫衘防木将以塡沧海刑天舞干戚猛志故常在亦作形夭叚成式诺臯记云形夭与帝争神帝断其首葬之常羊山乃以乳为目脐为口操干戚而舞焉刘防孟曰律陀有天眼形天有天口洪容斋曰旧本渊明读山海经诗刑天无千嵗疑上下文义不贯遂取经文叅校形夭兽名也好啣干戚而舞乃知是形夭舞干戚五字皆譌此与临汉曽纮之説同也而二老堂诗话复云靖节兹题十三篇大槩篇指一事此恐专説精卫填海无千嵗之夀而猛志常在化去不悔若并指形夭似不相续其辞甚辨而要以曽之解为得之邢凯坦斋通编云天山有神名刑夭操干戚而舞不止张氏代醉编曰山海经形天与帝争神形刑天夭四字当再考善本又呉淑事赋骇操干之刑大以形天为刑大更误矣来斯行防云晋史莫窥空诧渡河之三豕山经未谙终迷舞戚之刑天谓此又靑阙山人路史曰刑天即浑激】
　　女祭女戚在其北居两水间戚操鱼防【郭曰鱓鱼属任臣案王会篇瓯人鱓虵即防也物性志云防似蛇亦善缘树食藤花语曰防则似蛇鳛闻有翼】祭操爼【郭曰肉几任臣案图赞曰彼姝者子谁氏二女曷为水间操鱼持爼厥俪安在离羣逸处】防鸟鸟【郭曰】
　　【次瞻两音】其色靑黄所经国亡【郭曰此应祸之鸟即今枭鸺鹠之　任臣案图赞曰有鸟青黄号曰防与妖防合所集防至则枭鹠厥状难媚】在女祭北防鸟人面居山上【任臣案篇海云防鸟鸺鹠别名今云人面似不】一曰维鸟青鸟黄鸟所集
　　丈夫国在维鸟北其为人衣冠带剑【郭曰殷帝太戊使王孟采药从西王母至此絶粮不能进食木实衣木皮终身无妻而生二子从形中出其父即死是为丈夫民　任臣案中记云子从背脇中出王孟一作王英江淹遂古篇丈夫女子徐陵陈公九锡文北洎丈夫之乡南逾女子之国陈氏呉问云丈夫北极女子南方谓此也淮南子自西北至西南方有丈夫民事物绀珠云丈夫民去玉门关二万里图赞曰隂有偏化阳无产理丈夫之国王孟是始感灵所通桑石无子】
　　女丑之尸生而十日炙杀之【任臣案冠编云羲和为黄帝日官锡土扶桑扶桑后君生十子皆以日名号十日而九日为凶号九婴分扶桑之国为十用兵不止求实无已炙杀女丑同恶相济故曰丛枝胥敖】在丈夫北以右手鄣其面【郭曰蔽面　任臣案王世贞沈慅云凿齿防防拟舕余兮女丑防颅以相蛊卢柟放招赋魂兮无西女丑之尸防面奇怪指此也图赞曰十日并熯女丑以毙暴于山阿挥袖自翳彼美谁子逢天之厉】十日居上女丑居山之上巫咸国在女丑北右手操青蛇左手操赤蛇在登葆山羣巫所从上下也【郭曰采药往来　任臣案国名记巫咸国故巫县今防之巫山又陜之夏县有巫咸山计其道里非此也淮南子云巫咸在其北方董逌广川书防曰巫咸河在女丑北其神威灵震耀得在祀典世图其象右手掺青蛇左手掺赤蛇在保登山羣巫所以上下故安邑有巫咸祠祀之江淹赤虹赋序自非巫咸采药羣帝上下者皆敛意焉用此图赞曰羣有十巫巫咸所统经枝是搜术艺是综采药灵山随时登降】
　　幷封在巫咸东其状如前后皆有首黑【郭曰今弩蛇亦此也任臣案游氏臆见云西区阳有鼈封谓之两头鹿朱氏骈雅曰鼈封两首彘也鼈封并封屏蓬似是一物胡】
　　【应麟三坟补逸曰王会称区阳以鼈封鼈封者若彘前后有首王伯厚补注云盛之记武陵郡西有兽如鹿前后有头常以一头食一头行然不言名鼈封考以山海经所载并封在巫咸东其状如彘前后皆有首葢斯物也任臣又案后汉书云阳有神鹿两头能食毒草华阳国志云此鹿出云阳南郡熊舍山即余义也酉阳杂爼云双头鹿矢名耶希耶鹿名也张华博物志云茶首机出永昌郡音蔡茂机是两头鹿名之所记即此耳图赞曰龙过无头并封连载物状相乖如骥分背数得自通寻之愈闳又史訇云神功元年安国献两首犬亦并封附记之】
　　女子国在巫咸北两女子居水周之【郭曰有黄池妇人入浴出即怀姙矣若生男子三岁輙死周犹绕也离骚曰水周于堂下也任臣案金楼子云女国有潢池浴之而孕抱朴子云黄池无另穿胷劳口隋书云女国在葱岭南职方外纪曰北方之西有女国曰亚玛作搦疑即此也梁四公记杰公曰今女国有六北海之东方阙之国有女国天女下降为其君西南域板楯之西有女国女为人君以贵男为夫置男为妾媵昆明东南絶徼之外有女国以猿为夫生男父而入山谷昼伏夜游生女则巢居穴处南海东南有女国举国惟以鬼为夫夫致饮食禽兽以养之勃律山之西有女国山出台虺之水女子浴之而有孕其女举国无夫西海西北有女国以虵为夫男则为虵不噬人而穴处女则臣妾官长而居宫室唐书西域传云东女国一曰苏伐刺拏瞿咀罗国皆别种也西海有女国故称东别之女主号宾就是西方亦不止一女国也又通考曰扶桑东千里有女国其人容貎端正身体有毛至二三月竞入水则姙娠六七月产子埤雅广要曰女人国与奚部小如者部抵界其国无男每视井即生葢东女国也非此图赞曰简狄有吞姜嫄有履女子之国浴于黄水乃娠乃字生男则死】一曰居一门中
　　轩辕之国在此穷山之际其不寿者八百岁【郭曰其国在山南边也大荒经曰岷山之南　任臣案博物志西北有轩辕国在穷山之际其不寿者八百嵗张衡思赋云超轩辕于西海兮谓此图赞曰轩辕之人承天之祐冬不袭衣夏不扇暑犹气之和家为彭祖潘之恒黄海云天帝赐算圣人有加焉轩辕之国不夀者八百岁是即以轩辕为黄帝也未详是非】在女子国北人面蛇身尾交首上穷山在其北不敢西射畏轩辕之邱【郭曰言敬畏黄帝威灵故不敢向西而射也　任臣案禅通纪有轩辕氏或曰居轩辕之邱以为名疑非是罗泌曰轩辕所迹后人因以名邱非因邱而为号且其邱在昆仑之下世以为黄帝之所避风雨者非所居也】在轩辕国北其邱方四蛇相绕【郭曰缭绕樛纒】此诸夭之野【郭曰夭音妖　任臣案博物志作渚沃事赋作诸沃又篇海引此天音沃】鸾鸟自歌凤鸟自舞凤凰卵民食之甘露民饮之所欲自从也【郭曰言滋味无所不有所愿得自在此谓夭野也　任臣案博物志轩辕国鸾自舞民食凤卵饮甘露述异记云海中有轩轩邱鸾自歌凤自舞古云天帝乐也昭明太子七召云拾卵凤巢剖胎豹约李氏演连珠云渚沃之野食凤卵而弃余崔融贺甘露表尝之则甘似降轩辕之国俱本此又呉淑露赋享遐寿于摇山注引经云诸沃之山摇山之民甘露是饮不寿者八百嵗与今本畧异】百兽相与羣居在四蛇北其人两手操卵食之两鸟居前导之
　　龙鱼陵居在其北状如狸【郭曰或曰龙鱼似狸一角任臣案淮南子硥鱼在其南即此张衡思赋云跨汪氏之龙鱼景纯江赋云龙鲤一角奇鸧九头又云或虎状龙顔吴淑鱼赋云陵处亦惊于龙鲤刘赓稽瑞録云具区文蜃陵居角鲤骈志云龙鱼陵居皆指此也又成阳灵台碑有龙鱼疑亦斯鱼也见适汉释又文选注事赋注引经通作龙鲤】一曰鰕【郭曰音遐　任臣案虞荔鼎録曰宋文帝得鰕鱼遂作鼎曰鰕鱼四足又尔雅鲵大者亦谓之鰕皆同名异物】即有神圣乗此以行九野【郭曰九域之野　任臣案拾地图曰龙鱼一名鰕鱼状如龙而有神圣乗此而行九野高诱淮南注硥鱼如鲤鱼有神灵者乗行九野图赞曰龙鱼一角似狸处陵俟时而出神圣攸乗飞骛九域乗云上升杨慎异鱼赞曰龙鱼之川在汧之瑌河图授羲实此出焉神行九野如马行天】一曰鼈鱼在夭野北其为鱼也如鲤白民之国在龙鱼北【任臣案吕氏春秋注白民之国在海外极南淮南子自西北至西南方有白民注云白民白身天寳军录云日南廐山连接不知几千里裸人所居白民之后也刺其胷前作花以为美饰路史白民进药兽黄帝祠额解云师白民药兽而知医刘凤杂爼曰赤颈白民谓此也又大荒东经亦有白民国计其道里疑为二国又云南通志云白饭王之后仁果居白崖为白人之国亦非此也】白身被髪【郭曰言其人体洞白　任臣案湘烟录云白氏国人白如玉国中无五谷惟种玉食之疑即白民】有乗黄其状如狐其背上有角乗之寿二千岁【郭曰周书曰白民乗黄似狐背上有两角即飞黄也淮南子曰天下有道飞黄伏皂任臣案博物志白民国有乗黄乗之寿三千岁稽瑞录云成王时白民献乗黄游氏臆见曰乗黄一名訾黄】
　　【龙翼马身黄帝乗之而仙汉武欲得之郊祀歌曰訾黄何不徕下文选赭白马赋黄帝陟位飞黄伏皁辍耕录云轩辕获飞黄而独角髙诱淮南注云飞黄出西方状如狐背上有角乗之寿三千岁宋符瑞志舜时地出乗黄之马李长吉诗暂繋腾黄马呉正子注云腾黄神黄也一曰乗黄飞黄或作古黄翠黄状如狐背有两角乗之寿千岁抱朴子云腾黄之马吉光之兽皆寿三千岁即斯兽也图赞曰飞黄奇骏乗之难老揣角轻腾忽若龙矫实鉴有徳乃集厥皁】
　　肃愼之国在白民北【任臣案淮南子海外三十六国有肃愼民】有树名曰雄【郭曰或作雒】常先入代帝于此取之【郭曰其俗无衣服中国有圣帝代立者则此木生皮可衣也　任臣案异物彚苑云雒常木无皮出肃愼之国圣人在位则木生皮可为衣其国东朝中国成王时一生晋书列传云肃愼有树名曰雒常若中国有圣帝代立则其木生皮可衣周武王及成王时遣使入贡事物绀珠云雒常出肃愼谈荟云挹娄国雒常树其皮可衣顾野王进玉篇启取衣雒树则肃愼识受命之兴平波海水则越裳知圣人之徳骈雅曰雒常之皮可衣吉贝之花可绩稽瑞録云房户濶达肃愼雒常图赞曰青质赤尾号曰灭防大运之山百仞三重雄常之树应徳而通又朱谋防异林作雒裳树】
　　长股之国在雄常北被髪【郭曰国在赤水东也长臂人身如中人而臂长二丈以推之则此人脚过三丈矣黄帝时至或曰长脚人常长臂人入海中捕鱼也　任臣案竹书纪年黄帝五十九年长股氏来賔穆天子传天子乃封长肱于黒水之西河是曰留骨之即长股也淮南子海外三十六国有修股民又汜论训曰奇肱修股之民是非各异习俗相反江淹遂古篇云长股深目岂君臣兮埤雅广要云长脚人与长臂国相连】一曰长脚【郭曰或曰有乔国今伎家乔人葢象此身　任臣案乔人双木续足之戏今曰躧蹻】
　　西方蓐收左耳有蛇乗两龙【郭曰金神也人面虎爪白毛执见外传　任臣案月令秋月其神蓐收明义云少皥金天氏其子该为蓐收也左传金正曰蓐收楚辞逺游云凤凰翼其承旂兮遇蓐收乎西皇柳子晋问云出太白征蓐收亶爰子云召蓐收以奔属兮驯威防踆乌国语虢公所梦史嚣所对均此神也图赞曰蓐収金神白毛虎爪珥蛇执专司无道立号西阿恭行天讨】




　　山海经广注卷七
　　钦定四库全书
　　山海经广注卷八
　　仁和呉任臣注
　　海外北经
　　海外自东北陬至西北陬者
　　无防之国【郭曰音啓或作綮　任臣案一名无啓又名无继淮南坠形训海外三十六国西北方有无继民】在长股东为人无防【郭曰防肥肠也其人穴居食土无男女死即埋之其心不朽死百廿岁乃复更生　任臣案博物志无啓民居穴食土死埋之其心不朽百年还化为人酉阳杂爼曰无啓人食土其人死其心不朽埋之百年化为人录民滕不朽埋之百二十年化为人细民肝不朽埋之八年化为人抱朴子云乗云壐产之国肝心不朽之民卢柟蠛蠓集云登巫咸厯无防刘凤杂爼云无防无骨皆此也图赞曰万物相传非子则根无防因心搆肉生魂所以能然尊形者存又三才图防云三蛮国民食土死者埋之心肺肝皆不朽百年复化为人与无防国相】
　　钟山之神【任臣案十洲记曰北海外有钟山自生千芝及神草又云钟山在北海子地仙家数十万耕田种芝草课计顷畆酉阳杂爼云仙棨有钟山白胶鲁女生列传曰钟山之枣其大如缾景纯游仙诗钟山出灵液注云北海外山即此山也】名曰烛阴【郭曰烛龙也是烛九阴因名云　任臣案卢柟泰宇前引夀华后蟠烛阴】视为昼暝为夜吹为冬呼为夏不饮不食不息息为风【郭曰息气息也】身长千里在无防之东其为物人面蛇身赤色居钟山下【郭曰淮南子曰龙身一足　任臣案括地图曰钟山之神名曰烛龙视为昼眠为夜吹为冬吁为夏息为风楚辞曰安不到烛龙何照王逸注云天之西北有幽冥无日之国有龙衔烛而照之栁宗元天对曰脩龙旦燎爰北其首九阴极防厥朔以炳杨万里解云旦燎谓衔烛也卢柟放招赋轶钟山之幽黦兮今照之以烛龙龙池赋蔚兮啣烛照钟山之野图赞曰天缺西北龙啣火精气为寒暑眼作昏明身长千里可谓至神张宪烛龙行云蛇身人面髪如赭啣珠光吐照天下指此也】
　　一目国在其东一目中其面而居一曰有手足【任臣案淮南子海外三十六国有一目民抱朴子所谓独目也事物绀珠云西北一目少广为八纮之地在八埏外三才图防曰一目国在北海外其人一目当其面而手足皆具图赞曰苍四不多此一不少于野冥瞽洞见无表形游逆旅所贵维眇今亚细亚之西北欧罗巴之东有一目国见两仪览图】
　　柔利国在一目东为人一手一足反膝曲足居上【郭曰一脚一手反卷曲也　任臣案博物志子利国人一手二足拳反曲与此国苐云二足疑非此也淮南子海外三十六国有柔利民异林云柔利国其人曲膝向前一手一足三才图会云柔利国国人曲膝一手一足图赞曰柔利之人曲脚反肘干求之容方此无丑所贵者神形于何有】一云留利之国人足反折
　　共工之臣曰相柳氏【郭曰共工覇九州者】九首以食于九山【郭曰头各自食一山之物言贪暴难餍　任臣案相栁蛙萤子三才图防俱作相抑先是共工姜之异为太昊黒龙氏主水职共工薨子康回袭黒龙氏亦曰共工太昊崩女娲立以上相不下女主伯九有而朝同列僣黒帝辅以相抑窃保冀方亦作相繇见张揖广雅及大荒经图赞曰共工之臣号曰相栁禀此奇表虵身九首恃力舛暴终禽夏后又案神九首者相栁之外九凤九首木夫九首骆宾王露布云雄虺九头葢谓此也】相柳之所抵厥为泽谿【郭曰抵触厥掘也音撅】禹杀相柳其血腥不可以树五谷种禹厥之三仞三沮【郭曰掘塞之而土三沮滔言其血膏浸润壤地　任臣案陈一中曰共工夹辅太昊太昊在位则相抑为陪臣太昊既陟则相抑于共工君臣之分既定义不可絶嗣主纵无道死所事以报先君人臣之义也彼各为其主精英未泯死化九首之虺所扺为渊泽水孽愤戾之气理不尽无故禹不得不杀一曰禹戮之虺非真相抑氏杜宇蟛是也王世贞诗相柳食九州膏血弥川坻本此】乃以为众帝之台【郭曰言地润湿唯可积土以为台观】在昆仑之北【郭曰此昆仑山在海外者】柔利之东相柳者九首人面蛇身而青不敢北射畏共工之台台在其东台四方隅有一蛇虎色首冲南方【郭曰冲犹向　任臣案杨愼补注云首冲南方者纪鼎上所铸之象虎色者蛇斑如虎盖鼎上之又以彩色防染别之】
　　深目国在其东为人举一手一目【郭曰一作曰】在共工台东【任臣案淮南子自东北至西北方有深目民路史曰北海深目之国盼姓近南地冠编云黄帝五十九厯贯胷长股深目儋耳莫不来賔图赞曰深目戎但觉絶缩轩辕道降欵塞归服穿胷长脚同防异族】无肠之国在深目东【郭曰一作南】其为人长而无肠【郭曰为人长大腹内无肠所食之物通过　任臣案淮南子自东北至西比方有无肠民路史云无肠蜚头厌火流图赞曰无肠之人厥体维洞心实灵府余则外用得一自全理无不共埤雅广要作无腹国】
　　聂耳之国在无肠国东使两文虎为人两手聂其耳【郭曰言耳长行则以手摄持之也聂诺夹反　任臣案牛衷埤雅广要云聂耳在无腹东其人虎文两手聂耳而行耳长及颊行则手捧之朱谋防异林云聂耳之国耳垂至腰两手捧耳而行图赞曰聂耳之国海渚是县雕虎斯使竒物毕见形有相须手不离面长源罗氏曰四海之下半体聂耳即此又大耳国以一耳为席一耳为衾较此更奇也】县居海水中【郭曰县犹邑也】及水所出入奇物【郭曰言尽规有之】两虎在其东夸父与日逐走入日【郭曰言及日于将入也逐音胄任臣案列子夸父不量力欲追日影逐之于隅谷之际林注云夸父龙伯之鸿烈解夸父在其北方又曰臣雷公役夸父注云夸父神兽也广舆记云今泾州有振履堆相传夸父逐日振履于此岁华纪丽日云逐有夸父送有防皇呉国伦集北山愚公东海夸父续骚经云搀飞舆以夸父兮徐吾起而为助冠编云句龙生垂及信信生夸父又蜀观井碑成汤自上而临下夸父处中而见受疑谓此人】渴欲得饮饮于河渭【任臣案何讽梦渴赋云辨夸父于渭上】河渭不足北饮大泽【任臣案王勃九成宫颂前旌逐日夸父断洪河之流卢柟蠛蠓集饮夸父于后澨本此】未至道渴而死弃其杖化为邓林【郭曰夸父者葢神人之名也其能及日景而倾河渭岂以走饮哉寄用于走饮耳几乎不疾而速不行而至者矣此以一体为万殊存亡代谢寄邓林而遯形恶得寻其灵化哉　任臣案淮南子夸父弃其防是为邓林博物志云海水西夸父与日相逐弃其防杖化为邓林阮籍咏怀诗夏后乗灵舆夸父为邓林江淹遂古篇夸父邓林义亦艰兮庾信竹林赋一传大夏空成邓林又羽调曲羣材既聚故能成邓林诗品云篇章之珠泽文彩之邓林李邕日赋夸父弃防崩走何益初学记云夸父弃杖鲁阳挥戈隋书云邓林之一枝昆山之片玉后周书云挺栋干于邓林骆宾王露布邓林万里交影甘泉之树杨烱浑天赋夸父弃防无以方其骏奔李白大猎赋大章按步以往来夸父振防而奔走文苑英华云卑沃焦于尺土微邓林以秋毫呉淑日赋弃杖复闻于夸父又杖赋弃邓林而自茂卢柟赋慨夸父之邓林吊烛龙于昆仑皆指此也又防州南凤林山亦名邓林是古邓祁侯国荀子云邓地之山林是也非此图赞曰神哉夸父难以理寻倾沙逐日遯形邓林触而化应无常心陶潜读山海经诗夸父诞宏志乃与日竞走俱至虞渊下似若无胜神力既殊妙倾河焉足有余迹寄邓林功竟在身后】
　　博父国在聂耳东其为人大右手操青蛇左手操黄蛇邓林在其东二树木一曰慱父禹所积石之山在其东河水所入【郭曰河出昆仑而潜行地下至葱岭复出注盐泽从盐泽复行南出于此山而为中国河遂注海也书曰导河积石言时有壅塞故导利以通之】
　　拘缨之国在其东一手把缨【郭曰言其人常以一手持冠缨也或曰缨宜作瘿任臣案淮南子作句婴民注云读为九婴刘氏山云踵句瘿是为海外三十六国句瘿即拘缨也】一曰利缨之国寻木长千里在拘缨南生河上西北【任臣案寻木即穆天子传姑繇之木之也郭璞游仙诗纵酒蒙汜滨结驾寻木末成公绥诗扶桑髙万仞寻木长千里图赞曰渺渺寻木生于河边踈枝千里上于云天垂阴四极下葢虞渊又李善文选注引此作桪木】跂踵国在拘缨东【郭曰跂音企】其为人大两足亦大【郭曰其人行脚跟不着地也孝经钩命诀曰焦侥跂踵重译欵塞也任臣案淮南子自东北至西北方有踵民注云跂踵踵不至地以五指行竹书纪年夏帝癸二年踵民来宾吕氏春秋云桀染于羊辛踵夷即此国人也李廵尔雅注曰蛮有八天竺咳首焦侥踵穿胷儋耳狗轵旁春论衡曰周时若穿胷儋耳焦侥踵之辈不能三千江淹遂古篇踵交胫与羽民兮又墨子礼记疏吉音余俱作跛踵图赞曰厥形虽大斯脚则企跳歩雀踊踵不闳地应徳而臻欵塞归义】一曰大踵
　　欧丝之野在大踵东一女子跪据树欧丝【郭曰言噉桑而吐丝葢也　任臣案博物志曰呕丝之野有女子方跪据树而呕丝此海外也太平广记曰欧丝之野女子据树欧丝杨愼注云世传丝神为女子谓之马头娘后汉志曰宛窳盖此也图赞云女子鲛人体近蚌出珠匪甲吐丝匪蛹化出无方物岂有种梁萧恪进世祖牋野自绩何谢欧丝白氏六帖云跪树欧丝生桑得呉淑丝赋云或吐之而成锦或欧之而跪树谈荟云织绡之鲛人泣珠据树之女子欧丝本此又因祗园女子内五色丝口中则成文锦沈约见女子亦吐丝织成氷纨与斯】三桑无枝在欧丝东其木长百仞无枝【郭曰言皆长百仞也　任臣案淮南子云和邱在其东北陬三桑无枝在其西呉淑桑赋圆邱传北海之名谓三桑也】
　　范林方三百里在三桑东洲环其下【郭曰洲水中可居者环绕也】务隅之山帝颛顼葬于阳【郭曰颛顼号为高阳今在濮阳故帝邱也一曰顿邱县城门外广阳里中　任臣案冠编云颛琐葬广阳里务鰅之阳刘防孟曰此招魂葬衣冠之所非濮阳帝邱也】九嫔葬于阴【郭曰嫔妇】一曰爰有熊罴文虎离朱乆视肉【任臣案王氏释义曰离朱而下皆异物或以为殉葬之具】
　　平邱在三桑东爰有遗玉【郭曰遗玉玉石　任臣案遗玉即瑿玉松枝千年为伏苓又千年为琥珀又千年为瑿字书云瑿遗玉也是其解也高昌人名为木瑿谓玉为石瑿梁四公记云交河之间平碛中掘地深一丈下有瑿珀此瑿玉耳徐氏謇修赋云按予辔于平邱兮弄遗玉于三桑谓此也】青鸟视肉杨柳甘柤【郭曰其树枝干皆赤黄花白叶黒实吕氏春秋曰其山之东有甘柤焉音如柤棃之柤】甘华【郭曰亦赤枝干黄华　任臣案杨愼补注云甘华即积一云木俗云】百果所生【任臣案淮南子平邱作华邱青鸟作青马杨柳作杨桃甘柤作甘樝与经文大同小异】有两山夹上谷二大邱居中名曰平邱【任臣案图赞曰两山之间邱号曰平爰有遗玉骏马维青视肉甘华竒果所生】
　　北海内有兽其状如马名曰騊駼【郭曰陶涂两音见尔雅　任臣案字林云北方良马也一名野马王防解成王时禺氏来献騊駼又伊尹四方令正北以野马騊駼为献史记北域奇畜则騊駼邢昺尔雅疏騊駼幽隐之兽有明王在位则至熊氏瑞应图云王者徳感则騊駼至孙氏瑞应图曰有贤王则騊駼来为时辟除灾害刘赓稽瑞録云触邪獬豸除害騊駼张説监牧颂举其神异则騊駼騕防乗黄兹白顔氏汉书注云陶涂国出此马因以为名图赞曰騊駼野骏产自北域交颈相摩分背翘陆虽有孙阳终不能服駼宋书作张萱彚雅曰駼又兽名状如黄牛虎丈非此】有兽焉其名曰駮状如白马锯牙食虎豹【郭曰周书曰义梁兹白若白马锯牙食虎豹按此二説与尔雅同任臣案説苑师旷云骏食豹豹食駮駮食虎又兽之食虎豹者复有渠搜□防豰靑腰狻猊阙耳虎鹰渠搜即鼩犬一名露犬豰一名黄腰】有素兽焉状如马名曰蛩蛩【郭曰即蛩蛩钜虚也一走百里见穆天子传音邛　任臣案尔雅翼云蟨防前而兎后趋则顿走则颠故常与卭卭距虚比为卭卭距虚齧甘草即有难卭卭距虚之号比肩兽宛委余编云东有鱼比目曰鲽南有鸟比翼曰鹣西有兽比肩曰卭卭距虚览曰东海之鲽比目而后达北方之防更食更视而后饱西方之蟨得蛩蛩距虚而后行南方之鹣比翼而后举王防篇独鹿国献蛩蛩距虚瑞应图云比肩兽王者徳及幽则至刘孝标啓蛩蛩之谋止于善草周周之计利在衘翼图赞曰蟨与岠虚乍兎乍防长短相济彼我俱举有若自然同心共膂相如子虚赋蹵蛩蛩辚距虚张揖注云蛩蛩青兽状如马距虚似蠃而小李善章句云蛩蛩即距虚变丈互言耳是卭卭距虚为一兽也】有青兽焉状如虎名曰罗罗【任臣案骈雅曰青虎谓之罗罗今云南蛮人呼虎亦为罗罗见天中记】
　　北方禺彊人面鸟身珥两青蛇践两青蛇【郭曰字冥水神也庄周曰禺彊立于北极一曰禺京一本云北方禺彊黑身手足乗两龙　任臣案太公金匮北海神名冥越絶云冥治北方白辩佐之五岳眞形图云北海神名帐余里又名禺彊江淹遂古篇北极禺强为常存兮图赞曰禺彊水神面色黧黒乗龙践蛇凌云附翼灵一冥立于北极】











　　山海经广注卷八
　　钦定四库全书
　　山海经广注卷九
　　仁和呉任臣注
　　海外东经
　　海外自东南陬至东北陬者
　　邱【郭曰音嗟或作髪　任臣案续丈献通考引此作差邱卢柟沧溟赋云偃辔邱弭节甘渊】爰有遗玉青马视肉杨柳甘柤甘华【任臣案亶爰集云□甘华于邱】甘果所生在东海两山夹邱上有树木一曰嗟邱一曰百果所在在尧葬东
　　大人国在其北为人大坐而削船【任臣案淮南子云自碣石山过朝鲜贯大人之国注曰朝鲜乐浪县大人国在其东博物志曰大人国其人孕三十六年生白头其儿则长大能乗云而不能走葢龙去防稽四万六千里刘防孟云穆满升巨人之台古有此国太平广记曰新罗国东与长人国接身三丈锯牙钩爪不火食或谓即此也】一曰在邱北【任臣案一本作邱北】奢比【任臣三才图防作奢北】之尸在其北【郭曰亦神名也　任臣案奢比黄帝七辅之一冠编云黄帝友奢比友地典路史奢比辩乎东以为土师是也国名记有奢比国卢柟沧溟赋云献奢比游无垠】兽身人面大耳珥两青蛇【郭曰珥以蛇贯耳也音钓饵之饵　任臣案释义曰青蛇以象木也也】一曰肝榆之尸在大人北【任臣案释义曰既曰奢比又曰肝榆肝亦木属卢柟放招赋云左防肝榆右傶邓林谓此也】
　　君子国在其北衣冠带剑食兽使二大虎在旁其人好让不争【任臣案淮南子云东方有君子之国注曰东方木德仁故有君子之国其人衣冠带剑食兽使二丈虎也天老曰凤五色备举出于君子之国京房亦云凤皇髙丈二出于东方君子之国博物志云君子国好礼譲不争士千里民多疾故人不蕃息好譲故为君子国后汉书列传东方曰夷天性柔顺易以道御至有君子不死之国焉庐陵罗氏曰北方有不释之氷南方有不死之草东方有君子之域西方有残刑之尸图赞曰东方气仁国有君子薰华是食雕虎是使雅好礼譲委蛇论理】有薰【郭曰或作堇任臣案一本作董误】华草朝生夕死【任臣案尔雅椵木槿榇木槿逸书云仲夏之月木槿荣诗云顔如蕣华即堇也本草谓之朝开暮落花薰为堇之譌无疑博物志亦云多薰华之草似犹縁此误也】一曰在肝榆之尸北
　　防防在其北【郭曰音虹　任臣案古音畧云防音臬义与霓蜺蛪同又案汉天文志抱珥防蜺则防虹古字通也】各有两首【郭曰虹防蝀也　任臣案春秋运斗枢枢星散为虹蜺河图曰鎭星散为虹蜺又吐金化玉所见不一是防防亦丰霳列缺也】一曰在君子国北
　　朝阳之谷【任臣案江淹赋朝阳之谷崦嵫之泉】神曰天呉【任臣案天呉水伯名嵇康琴赋天呉踊跃于重渊木华海赋天呉乍见而髣髴庾阐诗天呉踊灵壑将驾奔霄冥谢灵运诗川石时安流天呉静不发王勃乾元殿颂序控风伯于词林诏天呉于笔海沈云卿诗防防荣海若霹耿天呉李贺浩歌云帝遣天呉移海水亶爰子云天呉吸重霾鼍鳄来侁侁王世贞沈慅云天呉纷隮其来下谈薮曰李大异常诵杜天呉紫凤之句顾坐客云呉音华见山海经未知复见何书王仲行对云后汉书戴就被收狱吏烧鋘斧使就挟之注引何承天纂丈鋘音华又诗不呉不敖不呉不亦皆音华据此则天呉从华音矣】是为水伯在防防北两水间其为兽也八首人面八足八尾皆青黄【郭曰大荒东经云十尾　任臣案图赞云耽耽水伯号曰谷神八头十尾人面虎身龙据两川威无不震郁离子曰天呉八首八足而相抑九头实佐之葢指此也】
</div>
    <div class="pagination">
<a href="山海经广注_page5.html">上一页</a><a href="山海经广注.html">1</a><a href="山海经广注_page2.html">2</a><a href="山海经广注_page3.html">3</a><a href="山海经广注_page4.html">4</a><a href="山海经广注_page5.html">5</a><span class="current-page">6</span><a href="山海经广注_page7.html">7</a><a href="山海经广注_page8.html">8</a><a href="山海经广注_page9.html">9</a><a href="山海经广注_page10.html">10</a><a href="山海经广注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
