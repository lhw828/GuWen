<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 26 页/共 30 页</h1>
    <div class="content">
　　布衣怀绶绶少见，守邸掾吏警逡巡。但夸富贵耀乡里，无怪愚妇轻买臣。侍中素贵见陵折，床上小吏彼何人！恩仇报复祸亦及，悔不道中行歌长负薪。“《决计》云：”掉头决计出风尘，落叶朝衫脱有因。万事不关归里日，百年难得去官身。

　　首回清渭思华省，道遇桐庐恋旧民。布袜青衫聊自适，豆羹芋饭未嫌贫。“《南中春暮》云：”乾坤到处斗戈铤，风景南中尚俨然。燕子梨花三月雨，河豚柳絮一溪烟。暖浮士女湔裙水，晴泛儿孙上冢船。只有老怀难自慰，朝朝北望寸心悬。“

　　《无能》云：“已甘人笑百无能，风味萧闲亦自矜。菊影半窗留客酒，虫声四壁读书灯。少年偶作逢场戏，老去真如入定僧。若论文章身后事，胸中五岳尚峻峭。”

　　断句如《秋兴》云：“树高留月久，石瘦宿云多。”《夜坐》云：“月明虫絮客，灯暗鼠窥人。”《怀苍石上人》云：“诗格瘦于藤络石，棋心尖似笋穿墙。”

　　《山僧》云：“坠地虎须坚似铁，窥窗鬼眼碧于灯。”皆清隽可讽。

　　◎严伯牙诗同邑门人严伯牙钅共，比玉太守之长子也。从宦滇南，以县丞在滇试用。道光丙午，永昌郡回纥肆扰，上官命司军饷兼督乡勇助剿。时贺制军长龄巡察严密，不携驺从，突至营中，群僚皆以休暇他适，惟伯牙在焉，由是垂青，逾格以军功荐擢县令。伯牙娴于吟咏，在军中不废翰墨，到处留题。著有《餐花室诗稿》，《从军》云：“关门山色带斜曛，羽檄交催转饷勤。马迹千盘寻汉垒，蚕丛百里辟蛮云。枕戈易醒刀环梦，投笔犹争翰墨勋。早晚枚皋驰露布，铙歌归听瘴江渍。”

　　《西征曲》云：“几堆白骨葬莱芜，是处青山叫鹧鸪。麦饭纸钱寒食雨，又添新鬼哭头颅。”断句如《呈少穆宫保》云：“年少自知更事浅，官卑愈觉受恩多。”

　　《由宝宁调任荔波人都引见留别滇南》云：“一卷随身无长物，九州行脚笑粗官。”

　　语皆清俊。

　　◎韬光由灵隐至韬光，路约里许，石级三百余，山径曲折，沿路皆修篁密筱，浓绿杳深，醉人心骨。僧家以巨竹卧径侧引泉，相续不断，泉声丁丁然，静听移时，尘虑都涤。比至山颠，四望空阔，近挹明湖、之江，远望沧海，又别有一世界。

　　庵中题诗甚多，恭读高宗纯皇帝御制句云“翠云入丛篁，赤城盘叠障”，正如登高而呼，俯视众山，皆培蝼矣。

　　◎西山文集学者编先正文集，往往搜罗散佚，以多为贵。然或不知简择，并存其酬应世故，不甚经意之作，致贻后世口实。则虽意在表扬，适以累之。真西山先生以道统自任，而集中诗文往往推扬二氏。其为史弥远特授正奉大夫文，称其“宽宏而缜栗，刚大而粹夷。有尊主庇民之诚，足以卫王室；有忘身殉国之节，可以通神明。”又《金国贺正旦使人到阙紫宸殿宴致语口号》，勾合曲词，有“两国交驰通好使，八荒同作太平人”、“圣历从兹天共远，年年玉帛会枫宸”等语，皆为后人所訾，殆编集者疏于审别，不能汰其失欤！

　　◎干霍乱干霍乱，心腹绞痛，欲吐不吐，欲泻不泻，俗名绞肠沙，不急救即死。治法：宜饮盐汤探吐，外治刺委中穴，亦妙。此证王宇泰《证治准绳》谓由脾土郁极不得发，以致火热内扰，阴阳不交。而吴鞠通《温病条辩》谓由伏阴与湿相搏，证有阴而无阳，方用蜀椒、附子、干姜等药。窃谓：干霍乱亦如湿霍乱，有寒有热，当审证施治，不得专主热剂。吴氏书阐发治温病之法，辨论详晰，卓然成一家言。

　　惟此论尚局于偏，恐误来学，特正之。

　　◎石灰《仁和县志》载明成化时，湖墅凌知州煜家有一黄斑虎，自南河游至，投凌之后巷，诸门不闭，虎入据厅上，大吼一声，凌众破壁逃避，虎遂登楼。时凌之孙妇抱婴儿未起，虎偶捱壁，壁倒，适覆妇身，不遭伤害。地方奔告有司，即召猎户二十余人擒剿，彼此相顾失色，无策可施。一老者令以石灰入稀布口袋，兼带竹、缚、火把，择轻健七八人升楼屋揭瓦，进日光，虎必仰首，即摇灰袋眯其目。继将火把下燎，虎必开口，随以坚利长枪入口内，不容转吮，乃呼众猎户登楼交刺之。如其策，果擒获，不伤一人，穿送官司，各受重赏。按：吾郡某典，亦尝以此法擒寇，乃道光年间事也。时方岁歉，劫掠时闻，典主豫选众健儿守夜，并储石灰、刀械。一夜寇至，坏大门将入，众健儿出其不意，以石灰喷之，寇目皆眯，刀械齐发，遂被擒。

　　◎刘忠义嘉庆十八年，直隶教匪林清谋逆，实赖陕西咸宁刘公斌首发其事，党与擒而期会误，得以即时戮定。公为滑县老岸镇巡检，勤其职，奸民畏之。尝饮聂监生所，酒半，私语公曰：“是邑将有变，亟去官可免。”时八月十五夜也。因时微行村落中，闻治兵仗声甚厉，侦铁工，具知贼李文成与林清首尾谋逆事，告守令，皆难其事，即讯铁工以得李文成、牛亮臣，亲致之县。讯文成，折其胫。贼始与林清谋定九月十五日期，至是不及待，九月七日，夺城门以入。公时居典史署，闻变，即更短衣持械出，遇贼于衢前，击杀二贼，子嘉善皆死。事闻，赠官知县，谥忠义，子宝善荫袭云骑尉，改文职为贵州某官。（此事详见上元梅伯言户部曾亮《柏枧山房文集》，乃《圣武记》所未载者。）

　　●卷八◎奔走《诗》：“予曰有奔奏。”传、笺之义各不相合，正义乃强合之，既以“奏”

　　为“宣布”之义，又以“奔走”之义属之，其说难通。传以为“喻德宣义”，于“奏”之义则当矣，而“奔”字难通。惟笺以“归趋”为义，其说最协，盖奏、走古本相通也。

　　◎名字沿误汉司徒[C054]况，或误作“玉”，当作[C054]，音宿。王巾字简栖，作《头陀寺碑》，巾当作[C030].唐倪若冰，或误作“水”，当作冰。宋米元章名芾，或误书“芾”，从亠巾，当作芾，从一巾，《说文》作“市”，古字。雁湖居士李壁，《宋史》误从“玉”，当从土，作壁。赵与{容衣}，《宋史》误作“裕”，当作{容衣}.元康里犭夔犭夔，《元史》误作“犭夔”，读若夔“，当作犭夔，读若猱。又鲍照不当作昭，谢不当作眺，此类尚多。

　　◎芋芋在处皆有，而蜀地尤美。王子渊《僮约》凡四言“芋”，曰“养芋”，曰“发芋”，曰“霍芋”，曰“窖芋”。盖物土所宜，言之不厌其详也（《僮约》世所传者不尽同，兰陵孙氏所刊《古文苑》本舛误尚多，养芋作“养羊”，发芋作“发等”，窖芋阙）。

　　◎三坟五典三皇五帝之书，春秋时尚存，《三坟》、《五典》是也。秦以后无传，传者乃伪耳。嬴政之焰酷矣哉！

　　◎晁具茨诗五言诗于第一字第三字读断，七言诗于第一字第三字第五字读断，晁具茨冲之集中恒用此体，如“四海皆行路，吾何必此途”，乃第一字读断也。“五十年升平一迷，都驱万骑出关西”、“金躞蹀微鸣蹑影，锦连钱不动追风”、“老去幽栖谁比数，传君诗一邑人惊”，乃第三字读断也。“出郭借人乘岂肯，自夸骑入大明宫”、“借有三千两钟石，定无八百石胡椒”，乃第五字读断也。

　　◎文终文质谥以文称者至多，而谥文终者惟汉萧何，谥文质者惟宋罗从彦。宋钱惟演初谥合“敏而好学”、“贪以败官”二法，谥曰文墨，二字亦史册罕见。

　　◎古今人表《汉书古今人表》，后人多以疏舛訾之，惟钱氏大昕谓其：“列孔子于上圣，颜、闵、子思、孟、荀于大贤。孔氏弟子列上等者三十余人，而老、墨、庄、列诸家降居中等。孔氏谱系具列表中，俨然以统绪属之。其叙次九等，祖述仲尼之言，《论语》二十篇中人物悉著于表。而他书则有去取，后儒尊信《论语》其端实启于此。”梁氏玉绳复为之考，且谓：“别于九品，确当为难。毫厘之差，诚所不免。而屡经传写，紊脱尤多，非尽班氏之咎。”按：《人表》自三皇迄秦，圣智贤愚凡二千百十三人，后世借以考鉴得失，可为法戒之资。唐韩佑仿之作《续古今人表》十卷，惜不传。顾氏栋高作《春秋人物表》，分贤圣、纯臣、忠臣、功臣、独行、文学、辞令、佞臣、谗臣、贼臣、乱臣、侠勇、方技十三等。

　　又《列女表》分节行、明哲、纵恣、不度三等，品核较精，然采列未备，视《人表》体例有殊。修史者诚能循班氏之轨，辨析九等，代系以表，俾一朝淑慝之分犁然显著，不有裨于劝惩之道欤！

　　◎药诗晁公武《郡斋读书志》云：“陈亚之喜赋药名诗。药诗者始于唐人张籍，有‘江皋岁暮相逢地，黄叶霜前半下枝’之诗。人谓起于亚之，实不然也。”余按：梁简文帝集中有药名诗，如“烛映合欢被，帷飘苏合香”、“石墨聊书赋，铅华试作妆”等句，是药诗亦不始于张籍矣。

　　◎二母知人王隐居时，与房玄龄、杜如晦善，母李尝曰：“而必贵，然未知所与游何如人。”会玄龄等过其家，李窥大惊，敕具酒食，欢尽日，喜曰：“二客公辅才，汝贵不疑。”潘孟阳母，刘晏之女。初孟阳为户部侍郎，刘忧曰：“以尔人材而在丞郎之位，吾惧祸之必至也，试会尔列吾观之。”因遍招深熟者。客至，刘视之喜曰：“皆尔俦也，不足忧矣。向末座惨绿少年何人也？”曰：“补阙杜黄裳。”

　　刘曰：“此人全别，必是有名卿相。”二母知人，一信之于未达之前，一察之于既显之后，其识鉴皆不可及。

　　◎马十二生肖中兔、蛇、猴皆不入卦象，凡言虎之卦三（履、颐、革），而说卦不及焉；言马者八卦（坤、屯、贲、大畜、晋、暌、涣、中孚）。而说卦取象，且有三卦（乾、震、坎），知马之为用广矣。

　　◎李德裕张孚敬李德裕以荫入官，乃抑进士科；张孚敬登第，在部观政，迨议大礼，擢学士，诸翰林不与并列，后乃尽黜翰林官。视古大臣忘私进贤，盖迥殊矣。

　　◎拟旨明仁宗时，夏忠靖公原吉拟旨多云：“某部知道。”或以问公，公曰：“予夺之柄，非臣下所敢专，故付之六部定其可否，而复取上裁，则事有所分而权不下移。”旨哉，言乎！宜至今因之不改也。

　　◎荀崧女荀崧为襄城太守，为杜曾所围，力弱食尽，崧小女灌年十三，率勇土数十人逾城突围，夜出诣平南将军石览乞师，又为崧书与南中郎将周访请援。访遣子抚率三千兵会石览，俱救崧，贼闻兵至散走，灌之力也。奇节如此，纪载罕有，惜《晋书》仅志此一事，而不详述其生平。

　　◎<矢羽>字《丹铅总录》谓：“后周皇后服制：受茧则服衣，听女教则服，归宁则服<矢羽>衣。、<矢羽>字惟见此，盖苏绰所制也。”余考：“<矢羽>”字《字书》不载，而“”字则见于《尔雅。释鸟》，云：“[A181]雉，雉。”注：“今白也。江东呼白[A181]，亦名白雉。”宜云翔字惟见此，乃合。

　　◎鸠茶《太平广记。夫为妇吹火》诗：“吹火青唇敛，添薪墨腕斜。遥看烟里面，恰似鸠茶。”“鸠茶”乃佛经语，或作“拘辨茶”、“究茶”、“恭畔茶”、“弓茶”，皆一也。言瓮形似冬瓜也，以是为喻，状其容之丑也。前乎此者，《庄子》有之，云：“瓮瓷大瘿。

　　◎独寝不惭于魂刘勰《新论》“独立不惭影，独寝不愧衾”，盖本《晏子春秋》“独立不惭于影，独寝不惭于魂”。“魂”字实胜“衾”字。

　　◎四字异体四字异体而音义皆同者，惟粗、粗、角、{分鹿}.粗，古{分鹿}，俗粗、角通用。

　　◎杨修刘显魏武题“活”字于门，杨修知其嫌门阔；又题“合”字于酪杯盖头，杨修知为“人一口”；梁武署沙门讼田者曰“贞”，而刘显知为“与上人”。二子之才隽矣，然卒为所忌，聪明何可恃乎！

　　◎乌程三相国明季乌程有三相国，所居相距不过九里，时有“九里三阁老”之谣。朱文肃公国桢倡“均徭”之议，东南大水，又请改折，德泽及人，乡邦推重。沈氵结纳客、魏，温体仁奸私误国，闾里羞称之。三人皆载《明史》，而府县志列传独详文肃事实，沈、温则讳而不书。肆志一时，陨名千载。呜呼！此亦足以为鉴戒也。

　　◎孔子弟子考朱竹太史《孔子弟子考》谓“欧阳子有言：”受业者为弟子，受业于弟子者为门人。‘试稽之：《论语》所云’门人‘，皆受业于弟子者也。’颜渊死，门人厚葬之‘，此颜子之弟子也；’子出，门人问‘，此曾子之弟子也；’子疾病，子路使门人为臣‘，又’门人不敬子路‘，此子路之弟子也；’子夏之门人问交于子张‘，此于夏之弟子也，孟子曰：“门人治任将归，入揖于子贡’，此子贡之弟子也”云云。然余观《论语》，“童子见，门人惑”，此当为孔子之弟子，不得谓是孔子弟子之弟子也：“子游曰：”子夏之门人小子。“‘此当为子夏之弟子，不得谓是子夏弟子之弟子也：”孟子门人问曰：“夫子何以知其将见杀？”’此当是孟子之弟子，不得谓是孟子弟子之弟子也。以此证之，朱之说岂其然乎？

　　◎久任牧民官必使久于其任，而后与民相习，得以尽抚绥之略。明兴百余年间，澄叙官方，勤求上理。居职最久者，如赵登知湖州府，自宣德至正统十七年；刘纲知宁州，由建文二年进士，官府谷知县迁擢，在宁州三十四年；吴祥知嵩县，自永乐至宣德三十二年。中叶以后，此风渐渺，吏治亦不如前矣。

　　◎名号谥尧、舜、禹称名，汤称号，文王、武王称谥，由质而文，即此亦可觇世运。

　　◎田田钱钱女子双名最多，独辛稼轩妾田田、钱钱，因其姓而名之，与其他双名者异。

　　◎誊录浙人乡试，每以金贻誊录手之善书者，潜递关节，属其誊卷朱色鲜明，字画光整，易动阅者之目。亦有已获科名者，贪得厚利，冒应是役，甚至私携墨笔，点窜试文，中隽则可得重酬。此风始自绍兴人，沿及诸郡。道光丙午秋试，士子一万一千余人，其不购誊录者只三千余卷，仅得售三人。盖以字迹潦草，校文者以辨识为苦，辄屏弃不观也。犹忆壬辰榜后，谒见房师乐平齐星舟先生双进（嘉庆丙予单人，官终石门县知县），先生谓：“汝文佳而字体模糊，耗我半夜心力始能辨晰。尤赖主司爱才，取墨卷校对，方得入彀。”尔时购誊录者未多，而弊已若此，幸遇乐平、山阳、天津三先生，不致摈弃，知己之感，毕世勿谖也。

　　◎作者七人矣“作者七人矣”，王氏谓伯夷、叔齐、虞仲、夷逸、朱张、柳下惠、少连；包氏谓荷蒉、荷、仪封人、晨门、楚狂接舆、长沮、桀溺；程伊川又谓“作者”

　　之谓圣，义、农、黄帝、尧、舜、禹、汤是也；袁俊翁《四书疑节》则谓专指当时而言，宜主包氏之说，特封人本以得时行道为心，初不与彼六人同行，当以微生亩易之。此说创而实确。

　　◎扬无咎杨姓皆从木，惟宋清江扬无咎祖汉子云，从扌不从木，二千年来典籍中不多见也。

　　◎乡会试题乡、会试题，首题《论语》，则次题为《中庸》，首题《大学》，则次题为《论语》，三题《孟子》，此定例也。道光庚子科，山西首题“德润身，心广体胖”，次题“体群臣也，子庶民也”，以无《论语》题，主试皆获谴。吾浙乡试出《大学》题，闱中必有火灾，故老相传康熙初三次皆然（康熙癸卯首题“生财有大道”一节，壬子首题“如切如磋”六句，庚午首题“无所不用其极”）。自是以后，浙闱不复出《大学》题，盖沿以为例矣。

　　◎奇名明番禺罗宾王官南昌府同知，罢归，筑哭斯堂于里门，此堂名之最奇者。吾邑冯学博嗣京取“少壮不努力，老大徒伤悲”之意，筑别业曰大悲庵，此庵名之最奇者。朱竹君学士视闽学时，令士子人采一石，筑亭署中供之，各镌姓氏于上，颜曰“三百三十三士亭”，此亭名之最奇者。洪洞范高阝鼎所著杂文名《草草草》，此书名之最奇者。

　　◎宋角山诗宋角山大令，乾隆戊申孝廉，中岁宰扶风，七载即挂冠归，著有《红杏轩诗钞》。其宰扶风时，案牍之暇不废吟咏，所赋《小游仙》诗有云：“本是瑶池会上仙，浣纱小谪玉河边。自言爱女佳期近，又索黄姑助嫁钱。”“暂插朝天白玉簪，归来依旧捣双砧。七襄任汝纤纤手，争奈银河负债深。”“甫报瑶池桂树秋，武皇又作绛河游。上清毕竟论门第，怪道登仙总姓刘。”“漠漠春阴淡淡烟，扬州未到早腰缠。早知驾鹤飞升易，悔读《黄庭》五十年。”盖皆有为而作。断句如《陈思王墓》云：“奸人有后天难问，才子封王福未悭。”《虎丘》云：“庑下千秋高士少，水边三月丽人多。”亦研锤入妙。

　　◎李鹤杉李鹤杉学博博闻强识，才藻富有。小试以《长鬣呼馀皇赋》受知于学使李芝龄师，入邑庠第一人，称为李长鬣。道光甲午闱作，为副主试歙县徐廉峰太史宝善所赏，而正主试以次艺犯下，黜之（“发强刚毅，足以有执也”，题文用“血气”二字）。旋于乙未获售入都。太史招之往，使在弟子之列。李献诗有“名倾元叔登朝日，恩感昌黎荐士年”之句。寓都门，得诗盈箧，编为《北行草》。其《赠端木鹤田舍人》一律最佳，诗云：“岁星游戏住人间，车马盈门自闭关。一架藤花留散吏（舍人寓寄园紫藤精舍），十年薇省话清班。海隅应诏恩原渥，日下雠书老未闲。料得韦编三绝后（舍人著《易指》已刊），等身事业付名山。”
</div>
    <div class="pagination">
<a href="冷庐杂识_page25.html">上一页</a><span>...</span><a href="冷庐杂识_page21.html">21</a><a href="冷庐杂识_page22.html">22</a><a href="冷庐杂识_page23.html">23</a><a href="冷庐杂识_page24.html">24</a><a href="冷庐杂识_page25.html">25</a><span class="current-page">26</span><a href="冷庐杂识_page27.html">27</a><a href="冷庐杂识_page28.html">28</a><a href="冷庐杂识_page29.html">29</a><a href="冷庐杂识_page30.html">30</a><a href="冷庐杂识_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
