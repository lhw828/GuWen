<!DOCTYPE html>
<html>
<head>
    <meta charset="UTF-8">
    <title>奇女子传 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇女子传 - 第 4 页/共 8 页</h1>
    <div class="content">　　丹阳太守李衡数以事侵琅琊王其妻习氏谏之不听及琅琊卽位衡忧惧不知所出妻曰王素好善慕名方欲自显于天下终不以私嫌杀君明矣君宜自囚诣狱表列前失明求受罪如此当逆见优饶非但活也衡从之吴主诏曰丹阳太守李衡以往事之嫌自拘司狱其遣衡还郡
　　长卿曰李衡为丹阳时每欲治家妻辄不听后密遣十人于武陵龙阳洲上作宅种柑千树临死勑儿曰汝母恶吾治家故穷如是吾州里有千头木奴不责汝衣食岁上一疋绢亦足用矣观此则妻之识度其超越宁第天壤哉然衡亦以不材终其天年矣

　　许允妇

　　许允妇是阮卫尉女德如妹奇丑交礼竟允无复入理家人深以为忧会允有客至妇令婢视之还答曰是桓郎桓郎者桓范也妇云无忧桓必劝入桓果语许曰阮家旣嫁丑女与卿故当有意卿宜察之许便回入内旣见妇卽欲出妇料此出无复〈埒虎须矣〉入理便捉裾停之许因谓曰妇有四德卿有其几妇曰新妇所乏惟容耳然士有百行君有几许云皆备妇曰夫百行以德为首君好色不好德何谓皆备允有惭色遂相敬重
　　又
　　许允为吏部郎多用其乡里魏明帝遣虎贲收之其妇出诫允曰明主可以理夺难以情求旣至帝核问之允对曰举尔所知臣之乡人臣所知也陛下检校为称职与不若不称职臣受其罪旣检校皆官得其人于是乃释允衣服败坏诏赐新衣初允被收举家号哭阮新妇自若云勿忧寻还作粟粥待顷之允至及允为晋景王所诛门生走入告其妇妇正在机中神色不变曰蚤知尔耳门生欲藏其儿妇曰无预诸儿事后徙居墓所景王遣锺会看之若才流及父当收儿以咨母母曰汝等虽佳才具不多率胸怀与语便无所忧不须极哀会止便止又可少问朝事儿从之会反以状对卒免
　　长卿曰许允之妇可作吏部可作佐命大臣卽退而作贼裕如也

　　羊躭妻

　　辛氏字宪英魏侍中毗之女也弟敞为大将军曹爽参军宣帝将诛爽因其从魏帝出而闭城门敞惧问宪英曰天子在外太傅闭城门人云将不利国家于事可得尔乎宪英曰事有不可知然以吾度之太傅殆不可不尔明皇帝临崩曹爽与太傅俱受寄托而爽独专权势于王室不忠于人道不直此举不过以诛爽耳敞曰然则敞无出乎宪英曰安可以不出凡人在难犹或惜之为人执鞭而弃其事不祥也且为人任为人死亲昵之职也汝从众而已敞遂出宣帝果诛爽事定后敞叹曰吾不谋于姊几不获于义其后锺会为鎭西将军宪英谓躭从子祜曰锺士季何故西出祜曰将以灭蜀也宪英曰会在事纵恣非持久处下之道吾畏其有他志也及会将行请其子琇为参军宪英忧之曰他日吾为国忧今日吾家难至矣琇固请于文帝帝不听宪英谓琇曰行矣戒之古之君子入则致孝于亲出则致节于国在职思其所司在义思其所立不遣父母忧患而已军旅之间可以济者其唯仁恕乎会至蜀果反琇果全归
　　长卿曰魏晋之际士难乎其明哲保身矣宪英之策魏事何了了也不独一时诸人历历若在目下且可使操纵掌握中而不觉彼为男子亦宣帝之巨敌也哉

　　谢道韫

　　王凝之妻谢氏字道韫安西将军奕之女也聪识有才辨叔父安尝问毛诗何句最佳道韫称吉甫作颂穆如清风仲山甫永怀以慰其心安谓有雅人深致又尝内集俄而雪骤下安曰何所似安兄子朗曰散盐空中差可拟道韫曰未若柳絮因风起安大悦初适凝之还甚不乐安曰王郎逸少子不恶汝何恨也答曰一门叔父则有阿大中郎羣从兄弟则有封胡羯末不意天壤之中乃有王郎封谓谢歆胡谓谢朗羯谓谢玄末谓谢川皆其小字也又尝讥玄学植不进曰为尘务经心为天分有限邪凝之弟献之尝与宾客谈议词理将屈道韫遣婢白献之曰欲为小郎解围乃施青绫步障自蔽申献之前议客不能屈及遭孙恩之难举厝自若旣闻夫及诸子已为贼所害方命婢肩舆抽刃出门乱兵稍至手杀数人乃被虏其外孙刘涛时年数岁贼又欲害之道韫曰事在王门何关他族必如此宁先见杀恩虽毒虐为之改容乃不害涛自尔婺居会稽家中莫不严肃太守刘柳闻其名请与谈议道韫素知柳名亦不自阻乃簪髻素褥坐于帐中柳束带整冠造于别榻道韫风韵高迈叙致清雅先及家事慷慨流涟徐酬问旨词理无滞柳退而叹曰实顷所未见瞻察言气使人心形俱服道韫亦云亲从凋亡始遇此士听其所问殊开人胸府同郡张玄妹亦有才质适于顾氏玄每称之以敌道韫有济尼者游于二家或问之济尼答曰王夫人神情散朗故有林下风气顾家妇清心玉映自是闺房之秀道韫所著诗赋诔颂并传于世
　　长卿曰王夫人风韵高迈叙致清雅故自王谢子弟也及处患难之际暇以整见才矣亦不失宗风焉不意天壤之中乃有王郎令新妇不得参军也清心玉英顾家妇则不可知王夫人排宕莫测神情散朗殆不足以目之

　　泽妪

　　刘道眞少时尝渔草泽善歌啸闻者莫不留连有一老妪识其非常人甚乐其歌啸乃杀豚进之道〈饥亦甚矣〉眞食豚尽了不谢妪见不饱又进一豚食半余半乃还之后为吏部郎妪儿为小令史道眞超用之不知所由问母母告之
　　长卿曰老妪乐道眞歌啸时自不容不进食道眞食豚时自不须谢及为吏部郎自不容不超用其子此等气度落穆悠忽直在百尺楼上坐淮阴侯于地下鄙哉淮阴侯之谢母曰吾必有以重报母宜母之怒而且诮也孔子曰管仲之器小哉

　　孟昶妻

　　孟昶妻周氏昶弟觊妻又其从妹也二家并丰财产初桓玄常推重昶而刘迈毁之昶知深自惋失及刘裕将建义与昶定谋昶欲尽散财物以供军粮其妻非常妇人可语以大事乃谓之曰刘迈毁我于桓公便是一生沦陷决当作贼卿幸可早尔离绝脱得富贵相迎不晩也周氏曰君父母在堂欲建非常之谋岂妇人所谏事之不成当于奚官中奉养大家义无归志也昶怆然久之而起周氏追昶坐云观君举厝非谋及妇人者不过欲得财物耳时其所生女在抱推而示之曰此而可卖亦当不惜况资财乎遂倾资产以给之而托以他用及事之将举周氏谓觊妻云一昨梦殊不好门内宜浣棹沐浴以除之且不宜赤色我当悉取作七日藏厌顗妻信之所有绛色者悉敛以付焉乃置帐中潜自剔绵以绛与昶遂得数十人被服赫然悉周氏所出而家人不之知也
　　长卿曰昶旣知妻之非常妇人何不卽语之而犹徘徊顾盻若此也无识甚矣观昶妻之言曰观君举厝非谋及妇人者不过欲得财物耳其鄙昶不亦甚哉

　　络秀

　　周浚作安东时行猎値暴雨过汝南李氏李氏富足而男子不在有女名络秀闻外有贵人与一婢于内椎猪杀羊作数十人飮食事事精辨不闻有人声密觇之独见一女子状貌非常浚因求为妾父兄不许络秀曰门戸殄瘁何惜一女若连姻贵族将来或大益父兄从之生伯仁兄弟络秀语伯仁等我所以屈节为汝家作妾门戸计耳汝若不与吾家作亲亲者吾亦不惜余年伯仁等悉从命由此李氏在世得方幅齿遇
　　长卿曰安东之求络秀也父兄不许其女固请之幸而从则为络秀不从必为文君无疑也夫络秀之父富人也文君之父亦富人也文君何以不请哉曰安东身为贵人而司马以赀郎罢官游且倦矣不过为令贵客耳富人且召令何客为此文君之所以走也桓温云人不可以无势信矣
　　李氏在世得方幅齿遇第以一女子故耳男不封侯女作妃君看女却为门楣有好女子何必好男子哉虽然有一好女子而人人皆好男子矣

　　陶侃母

　　陶侃母湛氏豫章新淦人初侃父丹聘为妾生侃而陶氏贫贱湛每纺绩资给之使交结胜已侃少为浔阳县吏尝监鱼梁以一坩鲊遗母湛封鲊及书责侃曰尔为吏以官物遗我非惟不能益吾乃以增吾忧矣鄱阳孝廉范逵寓宿于侃时大雪湛乃撤所卧新荐自剉给其马又密剪发卖与邻人供殽馔逵闻之叹息曰非此母不生此子
　　长卿曰侃之母贤矣长沙之观望何为乎此母岂宜生此子也竹头木屑差亦近之
　　侃母以剪发供馔交结知名而王珪之母学之侃母以封鲊责子不受官物而李畬之母学之皆可云巧于教子者矣

　　緑珠

　　緑珠者姓梁白州博白县人也州则南昌郡古越地秦象郡汉合浦县地唐武德初削平萧铣于此置南州寻改为白州取白江为名州境有愽白山愽白江盘龙洞房山双角山大荒山山上有池池中有婢妾鱼緑珠生双角山下美而艶越俗以珠为上寳生女为珠娘男为珠儿緑珠之字由此而称晋石崇为交趾采访使以眞珠三斛致之崇有别庐在河南金谷涧涧中有金水自太白源来崇卽川阜制园馆绿珠能吹笛又善舞明君明君者昭君也汉元帝时匈奴单于入朝诏王墙配之卽昭君也及将去入辞光彩射人天子悔焉重难改更汉人怜其远嫁为此作歌崇以此曲教之而自制新歌曰我本良家子将适单于庭辞别未及终前驱已抗旌仆御涕流离猨马悲且鸣哀郁伤五内涕泣沾珠缨行行口已远遂造匈奴城延我于穹庐加我阏氏名殊类非所安虽贵非所荣父子见凌辱对之惭且惊杀身良不易默默以苟生苟生亦何頼积思常愤盈愿假飞鸟翼乘之以遐征飞鸿不我顾伫立以屏营昔为匣中玉今为粪土尘朝华不足欢甘与秋草屏传语后世人远嫁难〈贫士〉为情崇又制懊恼曲以赠绿珠崇之婢妾艶者千〈浪云好色宁不酸死〉余人择十人妆餙一等使忽视之不相分别刻玉为蛟龙佩萦金为凤凰钗结袖绕楹而舞欲有所召者不呼姓名唯听佩声视钗色佩声轻者居前钗色艶者居后以为行次而进赵王伦乱常贼类孙秀使人求緑珠崇方登凉观临清水妇人侍侧使者以告崇出侍婢数百人以示之皆藴兰麝而披罗谷曰在所择使者曰君侯服御丽则丽矣然命指索緑珠未知孰是崇勃然曰吾所爱不可得也使者曰君侯博古知今察远照迩愿加三思崇不然使者已出又反崇竟不许秀因谮伦族之收兵忽至崇谓绿珠曰我今为尔获罪緑珠泣曰愿效死于君前崇止之遽堕楼而死崇弃东市时人名其楼曰緑珠楼在步广里近狄泉在王城之东
　　长卿曰石崇厕中婢尚能识大将军之作贼而刻玉萦金者千余人卒不免崇于死何哉虽然崇固可以死也方收兵之至也珠固无意死也石崇曰我今为尔获罪亦尚无意珠死也噫竟死矣崇祟珠耶珠祟崇耶天下杀英雄卿亦何为者緑珠死緑珠生矣旣知财为害何不早散之石崇生石崇死矣后凉时吕诒见弑所幸张美人年十四姿色壮丽请为沙门吕隆见而悦之欲污逼焉美人敛衽曰钦乐至道誓不改节今见逼如此岂非命也于是升楼自投而死此亦一緑珠也唐时乔知之有婢碧玉姝丽能歌舞有文章知之特幸为之不婚武承嗣暂借教姬人籹梳更不放还知之乃作緑珠怨寄之曰石家金谷重新声明珠十斛买娉婷此日可怜偏自许此时歌舞得人情君家闺合不曾观好将歌舞借人看意气雄豪非分理骄矜势力横相干辞君去君终不忍徒劳掩袂伤铅粉百年离恨在高楼一代容颜为君尽碧玉得诗飮泣三日不食投井而死承嗣于裙带上得诗乃讽罗织人告之知之遂斩于市家破籍没此又一緑珠也嗟嗟古今岂少緑珠哉旣无石崇又无孙秀遂使七尺闺中多少醉生梦死悲夫

　　刘遐妻

　　刘遐妻邵氏续之女骁果有父风遐为石季伦所围邵单将数骑拔围出遐于万人之中
　　长卿曰昔人云短衣匹马随李将军看射猛虎南山下为人生快事意乃不如此日看邵氏单骑拔围一段光景更豪举也

　　何无忌母

　　何无忌夜于屏风里草檄文其母刘牢之姊也登櫈密窥之泣曰汝能如此吾复何忧问所与谋者曰刘裕母尤喜因为言玄必败事必成以示之
　　长卿曰古今遇天下事了了于中阅天下事了了于目者大率多儿女子何也

　　谢综母

　　范晔与甥谢综等谋反事觉被收在狱为诗云好丑同一丘何足异枉直岂论东陵上宁辨首阳侧虽无稽康琴应同夏侯色寄言生存子此路行复卽晔本谓入狱便死而上穷其狱遂经二旬晔便有生望狱吏戏之曰外传詹事或当长系晔闻而喜综与熙先笑曰詹事当昔论事攘臂瞋目及在西池射堂跃马顾盻自为一世之雄而今扰攘纷纭畏死乃尔邪设今赐以性命人臣图主何颜可以生存及将诣市晔最在前晔出狱门顾综言曰次第当以位邪综曰贼将当为先晔旣食又劝综综曰此异疾笃何事强饭乎晔家悉至市其妻先抚其子而骂曰君不为百岁阿家不感天子恩遇身死固不足塞奈何枉杀儿子其母以手击晔颈及颊晔妻吿曰此罪人也愿阿家莫忆莫念及见妓妾悲泣流涟综曰舅殊不及夏侯色也综母以子弟自陷逆乱独不出视晔语综曰姊今不来胜人多也
　　长卿曰综之母高矣更不如综妻之更进一步也昔两僧渡江无船一僧休息树下一僧踏一履凌波而行休者曰早知汝若此何不早杀之晔妻伎俩尚是踏履一僧地位也

　　朝云

　　河间王琛有婢朝云善吹箎能为团扇歌垄上声琛为秦州刺史诸羗外叛屡讨之不下琛令朝云假为贫妪吹箎而乞诸羗闻之悉流涕曰何为弃坟井在山谷为寇也卽相率来降秦民谓曰快马徤儿不如老妪吹箎
　　长卿曰刘越石为胡骑围数重城中窘迫无计刘始夕乘月登楼清啸胡贼闻之皆凄然长叹中夜吹胡笳贼皆流涕向晓又吹贼并起围去若此人者可以朝云婢赏之也

　　李诞女

　　东越闽中有庸岭高数十里其下北隰中有大蛇长八丈围一丈士裕常惧东治都尉及属城长吏多有死者祭以牛羊故不得福或与人梦或喻巫祝欲得噉童女年十二三者都尉令长患之共求人家生婢子兼有罪家女养之至八月朝祭送蛇穴口蛇辄夜出吞啮之累年如此前后已用九女一岁将祀之募索未得将乐县李诞家有六女无男其小女名寄应募欲行父母不听寄曰父母无相留今惟生六女无有一男虽有如无女无缇萦济父母之功旣不能供养徒费衣食生无所益不如早死卖寄之身可得少钱以供父母岂不善耶父母慈怜不听去终不可禁止寄乃行请好剑及除蛇犬至八月朝便诣庙中坐怀剑将犬先作数石米餈蜜麨以置穴口蛇夜便出头大如囷目如二尺镜闻餈香气先噉食之寄便放犬犬就啮咋寄从后斫蛇因踊出至庭而死寄入视穴得其九女髑髅悉举出咤言曰汝曹怯弱为蛇所食甚可哀愍于是寄女缓步而归越王闻之聘寄为后拜其父为将乐令母及姊皆有赐赏自是东治无复妖邪之法其歌謡至今存焉
　　长卿曰李寄不独有胆也亦大有智方寄斩蛇时已计其身之必死又计其身之必生不然蛇不可斩也岂暴虎冯河者哉夫刘季斫杀蛇遂作帝李寄斫杀蛇遂作后李寄其优乎彼丈夫也

　　娄逞

　　南齐时东阳女子娄逞变服诈为丈夫粗会綦博解文义游公卿门仕至扬州从事而事泄明帝令东还始作妇人服叹曰有如此伎还为老妪岂不惜哉史臣曰此人妖也阴为阳事不可后崔惠景举事不成应之
　　长卿曰古今人为丈夫事而服丈夫服者岂卽丈夫哉独以娄逞为人妖何哉夫阴为阳且不可而况阳为阴也彭城刘颇常谓子壻进士王胜话三原县南董店店东壁贞元末有孟妪年一百余而卒店人悉曰张大夫店颇自渭北入城止于媪店见有一媪年可六十已来衣黄紬大裘乌帻跨门而坐焉左卫李胃曹名士广其妪问广何官广具答之其媪曰此四卫耳大好官广卽问媪曰何以言之媪曰吾年二十六嫁与张察为妻察为人多力善骑射郭汾阳之总朔方此皆部制之郡灵夏邠泾岐蒲是焉吾大张察为汾阳所任请重衣赐常在汾阳左右察之貌酷相类吾察卒汾阳伤之吾遂伪衣丈夫衣冠投名为察弟请事汾阳汾阳大喜令替阙如此又寡居一十五年自汾阳之薨吾已年七十二军中累奏兼御史大夫忽思茕独遂嫁此店潘老为妇迩来复诞二子曰滔曰渠滔五十有四渠年五十二是二儿也王蜀有伪相周庠者初在卭南幕中留司府事时临卭县送失火人黄崇嘏纔下狱便贡诗一章曰偶离幽隐住临卭行止坚贞比涧松何事政清如水镜绊他野鹤向深笼周览诗遂召见称乡贡进士年三十许祗对详敏卽命释放后数日献謌周极奇之召于学院与诸生侄相伴善棊琴妙昼畵翌日荐摄府司戸参军颇有二语之称胥吏畏伏案牍丽明周旣重其英聪又美其风彩在任将逾一载遂欲以女妻之崇嘏又袖封状谢仍贡诗一篇曰一辞舍翠碧涯湄贫守蓬茅但赋诗自服蓝衫居扳椽永抛鸾镜畵蛾眉秉心卓尔青松操挺志铿然白璧姿幕府若容为坦腹愿天速变作男儿周览诗惊骇不已遂召见诘问乃黄使君之女幼失覆荫唯与老妳同居元末从人周益仰贞洁郡内咸叹异旋乞罢归临卭之旧隐竟莫知存亡焉夫娄逞黄崇嘏一女子而傲游公卿将相间若狎海鸥自妇人而为男子自男子而为妇人游戏玩弄斯亦奇矣孟妪二十六而从夫夫死而伪为夫之弟以事汾阳汾阳死而寡居者一十五年又复嫁嫁时年已七十二又复生二子子年且五十余而犹未死是不亦可怪可愕之甚也哉木兰之戌平平也

　　冼氏夫人

　　隋樵国夫人冼氏者高凉人也世为南越首领部落十余万家夫人幼贤明在父母家已能抚循部众行军用师压服诸越矣梁大同初罗州刺史冯融为其子高凉太守寳聘以为妻融本北燕苖裔大父业以三百人浮海归宋因留新会自业及融三世为守牧他乡羁旅号令不行至夫人诫约本宗使从百姓礼每与夫寳参决辞讼首领有犯法者虽亲族无所纵舍自此政令有序人莫敢违后遇侯景反高州刺史李迁仕据大皋口遣召寳夫人疑其反止之数日迁仕果反遣主帅杜平虏率兵入灨石夫人曰平虏入灨与官兵相拒势未得还迁仕在州无能为也宜遣使诈之云身未敢出欲遣妇往参彼必无防我将千余人步担杂物唱言输贩得至栅下贼可图也寳从之迁仕大喜果不设备夫人因而击之大败迁仕遂总其兵与陈霸先会于灨石还谓寳曰陈都督极得众心必能平贼君宜厚资给之及寳卒岭表大乱夫人怀集百越数州宴然后广州刺史殴阳讫谋反召其子仆至南海诱与为乱仆遣使归告夫人夫人曰我不能惜汝负国遂发兵拒境讫徒溃散仆以夫人之功封信都侯至德中仆卒陈国亡岭南未有所附数郡共奉夫人号为圣母隋文帝遣总管韦洸安抚领外夫人遣其孙魂帅众迎洸未几番禺人王仲宣反围洸夫人遣其孙暄帅师援之时暄与逆党陈佛智相友善故迟留不进夫人大怒遣使执暄系州狱又遣孙盎讨佛智斩之进兵至南海败仲宣夫人亲被甲乘介马张锦伞领彀骑卫卒使裴矩廵抚诸州其苍梧首领等皆来参谒还令统其部落岭南悉定帝拜盎为高州刺史封冼氏樵国夫人降勑书褒美赐物五千段皇后以首餙及宴服一袭赐之时番州总管赵讷贪虐诸狸獠多亡叛者夫人遣长史上封事论安抚之宜并言讷罪状上遣推讷得其赃竟致于法勑委夫人招慰亡叛夫人亲载诏书自称使者历十余州宣述上意谕诸狸獠所至皆降文帝赐夫人临振县汤沭邑一千五百戸仁寿初卒谥为诚敬夫人
　　长卿曰嗟乎诚敬夫人其可少哉使今日得一人九边将士胥游醉梦乡矣此忠顺夫人之所以不可死也

　　红拂

　　隋炀帝之幸江都命司空杨素守西京素骄贵又以时乱天下之权重望崇者莫我若也奢贵自奉礼异人臣每公卿入言宾客上谒未尝不踞床而见令美人捧出侍婢罗列颇僭于上末年愈甚无复知所负荷有扶危持顚之心一日卫公李靖以布衣上谒献奇策素亦踞见公前揖曰天下方乱英雄竞起公为帝室重臣须以收罗豪杰为心不〈素且动北红拂女乎〉宜倨见宾客素敛容而起谢公与语大悦收其策而退当公之骋辨也一妓有殊色执红拂立于前〈旁若无人〉独目公公旣去而执拂者临轩指吏曰问去者处士第几住何处公具以对妓诵而去公归逆旅其夜五更初忽闻叩门而声低者公起问焉乃紫衣戴帽人杖一囊公问谁曰妾杨家之红拂妓也公遽延入脱衣去帽乃十八九佳丽人也素面画衣而拜公惊答拜曰妾侍杨司空久阅天下之人多矣无如公者丝罗非细唯愿托乔木故来奔耳公曰杨司空权重京师如何曰彼尸居余气不足畏〈诸妓中亦多英雄哉〉〈彼亦可人〉也诸妓知其无成去者甚众矣彼亦不甚逐也计之详矣幸无疑焉问其姓曰张问其伯仲之次曰最长观其肌肤仪状言辞气语眞天人也公不穷〈穷措大岂如司空见惯耶〉自意获之愈喜愈惧瞬息万虑不安而窥戸者无停履数日亦闻追讨之声意亦非峻乃雄服乘马排闼而去将归太原行次灵右旅舍旣设床炉中亨肉且熟张氏以发长委地立梳床前公方刷马忽有一人中形赤髯如虬乘蹇驴而来投草囊于〈穷措大岂如司空大度耶〉驴前取枕欹卧看张梳头公怒甚未决犹观刷马〈设红拂未见李郎先遇虬髯也将奈何〉张熟视其面一手映身揺示公令勿怒急急梳头毕敛祍前问其姓卧客答曰姓张对曰妾亦姓张合是妹遽拜之问第几曰第三因问妹第几曰最长遂喜曰今多幸逢一妹张氏遥呼李郎且来见三兄公骤拜之遂环坐曰煑者何肉曰羊肉计已熟矣客曰饥公出市胡饼客抽腰间匕首切肉共食食竟余肉乱切送驴前食之甚速客曰观李郎之行贫士也何以得致异人曰靖虽贫亦有心者焉他人见问故不言兄之问则不隐耳具言其由曰然故非君所致也今将何之曰将避地太原曰有酒乎曰主人西则酒肆也公取酒一斗旣廵客曰吾有少下酒物李郎能同之乎曰不敢于是开革囊取出一人首并心肝却头囊中以匕首切心肝共食之曰此人乃天下负心者也衘之十年今始获之吾憾释矣又曰观李郎仪容气宇眞丈夫〈虬髯以异人许红拂而不以异人许李郎李也抑知太原有异人乎靖曰尝见一人愚谓之眞郎之行径也了然虬髯目中矣〉人其余将相而已其人何姓曰靖之同姓年几何曰年仅二十今何为曰州将之子曰似矣亦须见之李郎能致我见否曰靖之友刘文靖者与之狎因文靖见之可也兄欲何为曰望气者言太原有奇气吾将访之李郎何日到太原靖计之某日当到曰逹之日方曙我于汾阳桥待耳言讫乘驴而去其行若飞回顾已远靖与张氏且惊且喜久之曰烈士不欺人固无伤也但速鞭而行及期入太原候之相见大喜同诣刘氏诈谓文靖曰有善相者思见郎君文靖方与客议论匡辅一旦闻客有知人者其心喜之遂致酒延焉旣而太宗至不衫〈向使文皇刷马红拂梳头料虬髯不敢枕欹卧看也〉不履神采扬扬貌与常异虬髯默居坐末见之心死飮数廵起招靖曰眞天子也靖以告刘刘益喜自负旣出虬髯曰吾见之十得八九亦须道兄决之李郎与一妹复入京某日午时访我于马行东酒楼下下有此驴及一瘦驴卽我与道兄俱在其所也靖到果见二乘揽衣登楼卽虬髯与一道士方对飮见靖惊喜召坐环飮十数廵曰楼下柜中有钱十万择一深隐处驻一妹毕某日复会我于汾阳桥如期至桥道士虬髯已先在矣同访文靖时方奕期揖起而语少焉文靖飞书召文皇看棋道士对文靖奕虬髯与靖傍立而视俄而文皇来长揖就坐神清气朗满座风生顾盻伟如也道士一见惨然敛棋子曰此局全输矣于此失却局哉救无路矣罢奕请去旣出谓虬髯曰此世界非公世界也他方可勉圗之勿以为念因共入京虬髯路语靖曰计李郎之程某日方到到之明日可与一妹同诣某坊小宅为李郎往复相从一妹悬然如磬欲令新妇祗谒从容无令前却言毕吁嗟而去靖亦驰马速征俄卽到京与张氏同往至一小板门扣之有应者出拜曰三郎令候李郎一娘子久矣延入重门门益壮丽奴婢三十余人罗列于前青衣二十人引靖入东厅厅之陈设穷极珍异巾箱籹奁冠镜首餙之盛非人间之物巾栉籹餙毕备请更衣衣又珍奇甫毕传云三郎来乃虬髯也纱帽紫衫趍走有龙虎之状相见权然命妻出拜亦天人也遂延中堂陈设盘筵之盛虽王公亦不侔也四人对坐陈馔次出女乐二十人旅奏于庭似从天降非人间之曲度食毕行酒有苍头自〈李郎酸子正宜以此骄豢之〉西堂升出二十床各覆以锦帕旣列尽去其帕乃文簿匙鎻之类虬髯举杯告请曰此皆珍寳货帛之数吾之所有悉以充赠何者某本欲于此世界求事或当龙战二三年建少功业今旣有主住亦何为太原李氏眞英主也三五年内卽当太平李〈虬髯之视李郎也渺郎以英特之才辅清平之主竭心尽力必极人臣矣〉一妹以天人之姿藴不世之艺从夫之贵荣及轩裳非一妹不能识李郎非李郎不能遇一妹圣贤起陆之渐际会如期虎啸风生龙腾云合固非偶然也将予之赠以佐眞主施功立业勉之勉之此后十余年东南数千里外有异事是吾得意之秋也一妹与李郎可沥酒相贺复回命家僮列拜曰李郎一妹是汝主也可善事之言讫与其妻戎服乘马一奴从后数步遂不复见靖据其宅遂为豪家得以助文皇缔鞴之资遂匡大业贞观中公以左仆射平章事适南蛮奏曰有海船千艘甲兵数十万入扶余国杀其主自立国已定矣靖知虬髯成功也归告张氏共沥酒向东南拜而贺之
　　长卿曰红拂一见卫公卽目成夜卽奔去再见虬髯卽拜兄妹卒藉其赀佐文皇成大业红拂之眼冷矣红拂曰妾侍杨司空久阅天下之人久矣无如公者又曰彼尸居余气不足畏也诸伎知其无成去者甚众矣彼亦不甚逐也夫知杨之无成而又知其不甚逐也依依不去何为乎使终身不见卫公将终焉乎然则红拂之心更冷矣夫眼不冷心不冷而能作英雄者未之有也方红拂之紫衣戴帽而来也又雄服乘马排闼而去目中已无杨素矣及次旅右突见一人投蹇直入欹枕卧视卫公已不堪乃熟视其面卽映身摇止之急急敛籹结以兄妹不独虬髯入其彀中其气宇直超出卫公万万何杨素之能为
　　红拂之见卫公也自以为至人为不世之遇天下之人无如此者孰知又有一虬髯也见司空之奢贵矣不知天壤之间复有一洞天也见卫公之为俊杰矣不知灵右旅舍尚有一英雄也见己之为殊色矣不知小板门中亦有一天人也此时红拂之视李郎蔑如矣方红拂见虬髯时又自以为至人为不世之遇天下之人无更有如此者而孰知又有李公子也惜也红拂不及见李公子也其视虬髯又蔑如矣

　　平阳昭公主

　　唐平阳昭公主太穆皇后所生下嫁柴绍初高祖兵兴主居长安绍曰尊公将以兵清京师我欲往恐不能偕奈何主曰公行矣我自为计绍诡道走并州主奔鄠发家赀招南山亡命得数百人以应帝于是名贼何潘仁壁司竹园杀行人称总管主遣家奴马三寳谕降之共攻鄠别部贼李仁文向善志丘师利等各持所领会戏下因略地盩厔武功始下平之乃申法誓众禁剽夺远近咸附勒兵七万威震关中帝渡河绍以数百骑并南山来主引精兵万人与秦王会渭北绍及主对置幕府分定京师号娘子军帝卽位以功给赉不涯武德六年薨加前后部羽葆鼓吹大路麾幢虎贲甲卒班剑太常议妇人葬古无鼓吹帝不从曰鼓吹军乐也往者主亲执金鼓参佐命于古有耶宜用之吐谷浑党项寇边矢下如雨绍弹琵琶公主与二女对舞虏停射观之绍从后掩击大溃
　　长卿曰高帝一生主再生秦王而安得不生建成元吉也宋祖将举事而入谋之姊也姊移杖逐之曰此事岂谋及妇人者盖两雄矣李昌夔在荆州打猎大修装餙其妻独孤氏亦出女队二千人皆着红紫绣袄子及锦鞍韀长卿曰木兰之戌邵续女之单骑拔围荀崧女之突围请救李侃妇之効死完城崔宁妾之募兵复城朱序母之夫人城平阳昭公主之娘子军李昌夔妻之女队二千人汉天子曰朕独不得廉颇李牧而用之朕何忧匈奴哉

　　王珪母

　　新唐书载王珪始隐居时与房杜善母李尝曰儿必贵然未知所与游者何如人试与偕来会玄龄等过其家李窥大惊勑具酒食尽欢终日喜曰二客公辅才汝贵不疑杜子美送重表侄王砅诗曰我之曾老姑尔之高祖母尔祖未显时归为尚书妇隋朝大业未房杜俱交友长者来在门荒年自餬口家贫无供给客位但箕帚俄顷羞颇珍寂寥〈又一陶母〉人散后入怪鬓发空吁嗟为之久自陈剪髻鬟鬻市充桮酒上云天下乱宜与英俊厚向窃窥数公经纶亦俱有次问最少年蚪髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐眞气惊戸牖及乎正观初尚书践台斗夫人常肩舆上殿称万寿六宫师柔顺法则化妃后至尊均嫂叔盛事传不朽
　　长卿曰传所称者珪之母而诗所称者珪之妻是识房杜者母也识太宗者妻也妇姑之见卓矣哉潘炎子孟阳为戸部侍郎母刘夫人忧惕谓曰以尔人材而在丞郎之位吾惧祸必至也戸部解喻再三乃曰不然试会尔同列吾观之因遍招深熟者客至夫人垂帘视之旣罢会喜曰皆尔俦也不足忧矣问未座惨绿少年何人也曰补阙杜黄裳夫人曰此人全别必是有名卿相长卿曰王之母见所游而知其有成潘之母见同列而知其无祸皆具眼也潘稍不恭矣

　　香丸妇人

</div>
    <div class="pagination">
<a href="奇女子传_page3.html">上一页</a><a href="奇女子传.html">1</a><a href="奇女子传_page2.html">2</a><a href="奇女子传_page3.html">3</a><span class="current-page">4</span><a href="奇女子传_page5.html">5</a><a href="奇女子传_page6.html">6</a><a href="奇女子传_page7.html">7</a><a href="奇女子传_page8.html">8</a><a href="奇女子传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
