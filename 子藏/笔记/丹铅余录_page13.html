<!DOCTYPE html>
<html>
<head>
    <meta charset="UTF-8">
    <title>丹铅余录 - 第 13 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 13 页/共 56 页</h1>
    <div class="content">　　济今俗本作跻非吉本传亦作济顔氏注域界也若是跻字合注登陟之义域平履之区非有崇高之意何故以登陟之文舒子史纂曰未济则民在夭横之乡既济则民履仁寿之域济字之义为长而世俗作跻莫知其故
　　干称蜚龙鸿渐于般裴龙驹注云般水涯堆也
　　所引易文今文般作磐水涯堆之训为是今易解作太石鸿固不栖石也因磐字从石而误其説耳经书所以贵古文也
　　杂
　　方马埋轮未足恃也【孙武子】
　　旧注方马练马也埋轮恃不动也此言专难不如权巧今按方马如方舟之方绊马足不使行如兀术用拐子马也埋轮不动不过以金柅轫车非真埋之行师而方马埋轮犹作乐者胶柱鼓瑟也故曰専难不如权巧
　　栁下惠吏于鲁三黜而不去人谓之曰子未可以去乎下惠曰苟与人之异何所往而不黜乎犹且黜乎宁于故国耳【韩非子】
　　此与论语所载同一事也论语所载衍而明韩非所载简而峭朱子言刻薄人善作文字信然
　　橘逾淮而北为枳鸜鹆不逾济貉逾汶则死此地气然也【周礼及列子汤问篇】
　　郑曰汶水在鲁城北先儒相因以为鲁之汶水皆大误也按史记汶与防同武巾切谓汶江也山海经云大江出汶山郭云东南绕蜀郡东北绕巴东江夏至广陵入海韩诗外传云江出汶山其始也足以滥觞楚词云隐汶山以清江固可明矣且周礼及列子通言水土性异则迁移有伤故举四渎以言之按今之汶水濶不逾数十里源不过二百里掲厉皆渡斯须往还岂狐貉暂游生死顿隔乎説文云貉狐类也皆生长丘陵旱地今江边人云狐不渡江是明逾越大水则伤本性遂致死也此説余闻之唐殷敬顺云按汶古岷字晋王羲之书游目汶岭尚不改古今蜀有汶川县即岷江发源处因水名之而俗呼作问川字学不明地理亦谬岂有蜀川而可冒鲁汶乎无惑乎王莽呼圁隂为圆隂也
　　救日蚀太子堕井则止【白虎通】
　　此礼之逸文见于白虎通及晋书孔坦传所引者予以为汉之戆儒枉死叔孙通辈所傅防也太子有傅母有师有保井有幕有干有阑楯焉有太子而堕井者乎










　　丹铅续录卷一
<子部,杂家类,杂考之属,丹铅余录__续录>
　　钦定四库全书
　　丹铅续录卷二　　　　　　明　杨慎　撰经説
　　易字説
　　説文引秘书説云日月为易象隂阳也参同契之説亦与此同罗泌云日月为易而文正为勿勿者月彩之散者也故曰散于日下则为易散于日上则为曶相对为明对而亏为昒易者朔也所谓朔易也曶者晦也明者望也昒者望而食者也是故西曰昒谷明都在东南而朔易二郡俱着于北此皆罗泌之説也慎案昒即昧字史记昧爽作昒爽庄子云冉求问于仲尼曰昔吾昭然而今昒然何也曰昔之昭然神者先受之今之昒然且为不神者求也是昒即昧之证也古字旸谷作昜谷昧谷作昒谷昜取日中于地而月彩沉也后世字从日为旸是有二日也
　　三易
　　周礼太卜掌三易之法干令升注云天地定位山泽通气雷风相薄水火不相射此小成之易也帝出乎震齐乎巽相见乎离致役乎坤説言乎兑战乎干劳乎坎成言乎艮此连山之易也初干初奭初艮初兑初荦初离初厘初巽此归藏之易也小成者伏羲之易也而文王因之连山者列山氏之书也而夏人因之归藏轩辕氏之书也而商人因之夏得人统故歳首建寅而卦首艮商得地统故歳首建丑而卦首坤周得天统故歳首建子而卦首干伏羲之易小成为先天神农之易中成为中天黄帝之易大成为后天予案邵康节之易先天后天其源出于此今之读易者知有先天后天而不知有中天读尚书者知有古文今文而不知有中文可乎【中文尚书见后汉书】
　　卦爻名义
　　易者庐之名守宫是矣【守宫即蜥蜴也与龙通气故可祷雨与蚪同形故能呕雹】身色无恒日十二变是则易者取其变也彖者茅犀之名豨神是矣【彖亦曰茅犀状如犀而小角善知吉凶交广有之土人名曰猪神】犀形独角知几知祥是则彖者取于几也象大荒之兽也人希见生象也案其图以想其形名之曰像故其为字从人于象也孔颖达曰卦者挂也挂之于壁也盖悬物之杙也木经云爻者交疏之窻也其字象窻形今之象眼窻也所取于爻者义取于旁通所取于卦者悬有小大也
　　卦字解
　　孔颖达曰卦者挂也挂之于壁也盖悬物之杙也诸儒皆用其説无有他解予以为非杙则可卦于壁易卦岂可卦于壁乎卦者圭也古者造律制量六十四黍为一圭则六十四象摠名为卦可也应劭曰圭者自然之形隂阳之始卦者亦自然之形隂阳之象其为字也从卜为义从圭为声亦兼义也古文圭亦音卦今挂字从手为义从圭为声则圭即音卦可证矣【卦古文圭字爻古字象交形】
　　易重一斤
　　十黍为絫十絫为铢八铢为锱二十四铢为两十六两为一斤一斤凡三百八十四铢或问程子曰易重几何程子曰易重一斤盖言易有三百八十四爻也汉志注二篇之策隂阳变动之象十六两者四时乗四方之象程子之言盖出于此
　　太极两仪
　　京房易传云易有太极是生两仪两仪生四象四象生八卦固非今日有太极而明日方有两仪后日而乃有四象八卦也又非今日有两仪而太极遯明日有四象而两仪亡后日有八卦而四象隐也太极在天地之先而不为先在天地之后而不为后此説精明可以补注疏之遗
　　噬嗑解
　　易噬嗑九四噬干胏得金矢王弼注金刚也矢直也程子传云金取刚矢取直以九四阳德也朱子本义乃引周礼古之讼者先入钧金束矢而后听之黄东发云周礼出于王莽之世未必尽皆周公之制若先取其金而后听其讼周兴来俊臣之所不为况成周之世哉盖刘歆逢王莽之恶为聚财之囮旋激天下之乱而不果施行又可以诬圣经乎其説卓而正矣慎案淮南子齐桓公将欲征伐甲兵不足乃令轻罪者赎以金刀讼不胜者出一束箭百姓皆悦乃矫箭为矢铸金而为刃遂霸天下歆之附防周礼实本于此慎又以为此説乃六国隂谋托之齐桓今观管仲内政何等防模决不为此也呜呼歆既诬圣经以欺一时而余祸犹及后世使大儒如朱子犹售其欺学术害人惨于洪水猛兽信哉
　　晋音齐
　　孟喜易晋作齐陆徳明云齐子西切义同盖音跻跻亦晋也故知义同春秋齐师迁纪郱鄑郚鄑子移反文选高犒晋师注引吕氏春秋秦将伐郑贾人高遇之乃矫郑伯之命以劳之曰寡君使丙也术也视也于边候防之道也迷惑入大国之地再拜受之高诱曰防国名也案防鄑同字从邑为是从日传写误也古但作晋而音子西反与易春秋合
　　虞娯同
　　易忧虞之象也虞与忧对盖言乐也孟子驩虞如也魏相传君安虞而民和睦匡衡传未有游虞弋射之宴字又作豫易曰豫乐也孟子一游一豫杨雄传反五帝之虞注虞与豫同或借作誉左氏传季氏有嘉树韩宣子誉之服防注豫誉同游其下也
　　穴井
　　易井卦朱子解云井者穴地出水之处不曰凿井而曰穴地何也案中山经云帝囷山有井焉名天井孙子兵法云地陷曰天井穴地出水盖此类耳穴地之井天所为也凿地之井人所为也先天上古穴井后天中古凿井也
　　性情
　　万沤起而复破水之性未尝忘也万灯明而复灭火之性未尝亡也沤灯情也水火性也情与性魄与魂也
　　魂魄
　　易曰精气为物游魂为变精为魄气为魂二者既合然后有物及其散也则魂游而为神魄散而为鬼矣子产有言物生始化曰魄既生魄阳曰魂孔子曰气也者神之盛也魄也者鬼之盛也郑氏注曰嘘吸出入者气也耳目之精明者为魄气则魂之谓也淮南子曰天气为魂地气为魄高诱注曰魂人阳神也魄人隂神也魂魄性情也约情合性为圣人载营魄勿滑而魄为仙人故曰轻清者魄从魂升重浊者魂从魄降升魂为贵防魄为贱灵魂为贤厉魄为愚轻魂为明重魄为暗扬魂为羽钝魄为毛众人以魄摄魂圣人以魂运魄盖魄之藏魂拘之魂之游魄囚之魂昼属目魄夜属肝寓目能见舍肝能梦故魂能知来魄能藏往
　　貍首
　　礼记天子之射以貍首为节注貍首诗篇名其辞亡案大戴礼载其辞云今日太射四正具举大夫君子凡以庶士小大莫处御于君所以燕以射则燕则誉质防既设执旌既载于侯既抗中获既置弓既平张四侯具良决拾有常既顺乃让乃揖乃让乃跻其堂乃节其行既志乃张射夫命射射者之声御车之旌既获卒莫嗟尔宁侯为尔不朝于王所故亢而射汝强食食尔曽孙侯氏百福由此观之貍首之诗元未亡也
　　常棣之华
　　毛诗常棣之华鄂不韡韡鄂花苞也今文作蕚不花蒂也今文作跗诗疏云华下有蕚蕚下有跗华蕚相承覆故得韡韡而光明也由花以覆蕚蕚以承华华蕚相覆而光明犹兄弟相顺而荣显唐明皇宴防兄弟之处楼名曰花蕚相辉唐诗有红蕚青跗之句皆用此义至宋人解之乃云鄂然而外见岂不韡韡乎非惟不知诗亦不识字矣汉儒地下有灵岂不失笑
　　花足曰蕚
　　或问花蒂何以曰跗曰蒂者花足也故其字从足束晢补亡诗白华素足亦指花蒂为足也字从音吁与华字不同今作韡非韡从韦为义从华为声古者聨墙之履曰韡今俗作靴字从为义从韦为声草木下垂也非精于六书者不能别此也
　　平王之孙
　　诗平王之孙齐侯之子平王非周平王齐侯非姜氏之后也犹书称宁王格王易称康侯礼曰宁侯之类也汲冡周书云明王奉法以明幽幽王奉幽以废法国语曰兴王赏谏臣逸王罚之其称谓皆类后世之諡耳
　　仪礼逸经
　　一统志载刘有年沅州人洪武中为监察御史永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然当时庙堂诸公不闻有表章传布之请今求内阁亦不见其书出非其时亦此书之不幸今之大言动笑汉唐汉唐求逸书赏之以官购之以金焉有见此竒书而付之漠然者乎噫
　　孚尹
　　记聘义説玊云孚尹旁达信也郑注孚一作姇尹读为竹箭有筠之筠盖谓玉之滑泽如女肤致密如筠膜也陈澔云孚正也尹亦正也案尔雅尹正也邢昺谓尔雅之作多解诗此所谓尹正也以解赫赫师尹则合若借以解孚尹何异指白石以为羊捉黄牛而作马乎甚矣陈澔之不通文理也
　　条狼氏
　　刘歆逢王莽之恶欲以威刼羣臣遂伪作周礼云誓大夫曰鞭附于条狼氏夫刑不上大夫焉有周公制礼鞭挞大夫者乎此汉唐以下之所不为而谓周公为之乎歆其可胜诛乎
　　五祀
　　礼记月令冬祀行淮南时则训冬祀井太数曰冬为井白虎通曰春祭户夏祭灶秋祭门冬祭井六月祭中霤户以羊灶以雉中霤以豚门以犬井以豕唐月令冬祀井而不祀行愚案井即行也盖行井间道也古者八家同井由家而至井井有八道八家所行也故井之为字有八角井甃亦八角祭井即祭行也月令与时训互言之非有异也
　　八士考
　　周有八士马融以为成王时人刘向以为宣王时人他无所考汲冡周书克殷解乃命南宫忽振鹿台之财乃命南宫百达史佚迁九鼎三巫疑南宫忽即仲忽南宫百达即伯达也尚书有南宫括疑即伯适也则八士者南宫氏也以为成王时人近之尚书南宫之姓与汲冡书南宫之姓合伯达伯适与仲忽之名又合似是无疑聊笔之以谂博古者
　　孟子注
　　孟子注疏非礼之礼注云陈质娶妻而长拜之西子不洁注云西施越之美女过市欲见者先输金钱一文此二事不见于他书若质者古今畏内之最也西施事尤可笑亦后世揺钱树之比乎
　　楚学竒衺
　　有为神农之言许行自楚之滕傅休奕云楚去中国逺战国之世竒衺之学案尸子云神农氏夫负妻戴以治天下尧曰朕之比神农犹昏之仰旦也汉志注尸子楚人盖与许行后先故其言如此易曰神农氏作通变不倦神化宜民焉有夫负妻戴之理哉
　　宿诺宿问
　　子路无宿诺宰我无宿问【大戴礼宰我云小子无宿问】
　　先郑后郑
　　注疏家所称先郑者郑众也后郑者郑也观周礼之注则先郑与后郑十异其五刘向治春秋主公羊刘歆主左氏故有父子异同之论由是观之汉人説经虽天亲父子不苟同也孔子以一贯传道而曽子以忠恕説一贯曽子受业孔子作大学而子思受业曽子作中庸由是观之圣贤师弟子亦不茍同也今之学者吾惑之摭拾宋人之绪言不究古昔之妙论尽扫百家而归之宋人又尽扫宋人而归之朱子谓之曰因陋就简则有之博学详説则未也噫古人之不同者同而异今人之茍同者尽乃异弃同而异者以可济否五味适宜尽乃弃者以水济水谁能食之噫曽子子思吾不得而见之矣安得二郑二刘而与之论经术哉
　　近思录
　　朱子作近思录黄勉斋云此书首言太极非近思乃逺思也勉斋此言固朱子之忠臣也
　　朱子自言传注
　　朱子自言平生传注大学中庸论语所得为多易与诗所得仅如鸡肋盖不备于易本义与诗传也今世乃防防然一不敢议岂朱子所望于后贤之心乎
　　朱子忿懥
　　朱子尝云某气质有病多在忿懥又云某之质失之暴悍又云不得已有言则冲口而出必至于伤事而后已此亦太阳之余证也慎案朱子平日与人论辨多奋发直前而乏和平委曲此不失为刚毅至于闻吕子约之死叹曰子约竟赍了许多鹘突道理去矣闻陆象山死哭之良乆曰可惜死了告子夫评品切劘在朋友平日则可至闻其死亡不加惋惜而以讥讪何邪孔子于仲由尝曰若由也不得其死然戒之也至闻其死则叹曰天祝予朱子学孔子此处太相背矣
　　希夷易图
　　陈希夷曰易学意言象数四者不可阙一其理具见于圣人之经不烦文字解説止有一图谓先天方圆图也以寓隂阳消长之説与卦之生变图亦非创意以作孔子系辞述之明矣又作易龙图序曰龙图者天散而示之伏羲合而用之仲尼黙而形之希夷以授穆伯长伯长以授李挺之挺之即邵康节师也挺之谓邵雍曰科举外有义理之学义理外有物理之学物理外有性命之学雍悉传之作后天图见于邵伯温之序朱子因其出于希夷而讳之殆掩耳盗铃也后作周易启指孔子系辞传天地定位曰此先天之学帝出乎震一节曰此后天之学数往者顺一节曰直解图意廋辞误人似説易元有此图矣盖康节因孔子易传难明因希夷之图又作后天图以示人如周子因孔子易有太极一句而作太极图今便谓先有太极图而后有易传可乎如诗集传有七月流火图便谓先有此图而后作七月诗可乎今程文及举业有用先天后天及横图圆图直解图意字于破题者皆不通古今者也茅塞一世惑千古莫此为甚士不知此何以谓之明经罚饮墨水一石可也
　　易图考证
　　胡一桂云宋一代之易学希夷先天一图开象数之门至邵子经世书而硕大光明周子太极一图洪理义之门至程子易传而浩博肆愚观此言易图先天始于希夷而后天续于康节朱子所以不明言者非为康节直以希夷恐后人议其流于神仙也藏头露尾亦何益哉












　　丹铅续录卷二
　　钦定四库全书
</div>
    <div class="pagination">
<a href="丹铅余录_page12.html">上一页</a><span>...</span><a href="丹铅余录_page8.html">8</a><a href="丹铅余录_page9.html">9</a><a href="丹铅余录_page10.html">10</a><a href="丹铅余录_page11.html">11</a><a href="丹铅余录_page12.html">12</a><span class="current-page">13</span><a href="丹铅余录_page14.html">14</a><a href="丹铅余录_page15.html">15</a><a href="丹铅余录_page16.html">16</a><a href="丹铅余录_page17.html">17</a><a href="丹铅余录_page18.html">18</a><span>...</span><a href="丹铅余录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
