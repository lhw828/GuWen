<!DOCTYPE html>
<html>
 <head>
  <meta charset="utf-8"/>
  <title>
   萤窗清玩 - 第 1 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   萤窗清玩 - 第 1 页/共 13 页
  </h1>
  <div class="content">
   《萤窗清玩》 [明]佚名著 
　　

　　第一卷连理枝
　　第二卷玉管笔
　　第三卷游春梦
　　第四卷碧玉箫
　　
　　
　　第一卷
　　连理枝
　　词曰：
　　而今细说鸳鸯谱，一字情千缕。楚馆秦楼，洛浦天台，快活真如许。个中莫问关情处，诉出花将语。才子佳人，富贵功名，好事传千古。———调寄仄韵《少年游》
　　天地而生一秀士，生一佳人，奇矣。天地而生一秀士，必生一佳人；生一佳人，必生一秀士，又奇矣。天地而生一秀士佳人，必予之以才情，联之以缘分更奇矣。天地而生一秀士佳人，必增之以智力，显之以功名，可谓奇外之奇矣。如今录及宋初一段奇事，真是天地捏造，造物逞才，可为千古秀士佳人同声称快。
　　昔宋艺祖代周而兴，奄有九有，平南定北，混一江山，特以英雄割据之余，骤难扫荡。黄巾丑类，蚁聚蜂屯，以故操觚染翰之人，犹且佩剑弛弓，思建殊勋于帝室也。其时有一宦者，姓李讳英，字粲之，山东之莱州人也。娶妻金氏，贤而慧，早卒。李公义守不续，仅遗一怀抱孤儿，年甫三岁。一日，为侍婢抱出门前，遇一相士，指曰：“此儿乃将相器。”及李公登进士第，出莅太仓。甫抵官，值崇明县青龙港水患，漂没民居。公忧且忖思曰：“吾闻地多水患者，必多水精。崇明，吾属下也，安可不救。”遂乘马往崇明，登高遍望，数其港口，约十余处。乃命石工造成十石犀，每港口立一犀，以厌水精。盖犀能辟水，以石为之，石固土精，又可克水。自是水不复浸。闻之于朝，改迁松江府尹。时其子年＃岁，因取名水平，志其功也。喜水平生得质性聪明，丰姿俊爽。不烦教诲，日诵万言。虽少小髫龄，却有光风霁月襟怀，海阔天高意量。以故，缙绅耆宿，每来携以偕游。登名山，访古迹，试以诗赋，倚马可成。或以饣华饣罗瓜果啖他，他则即物赋诗，以谢嘉惠。或以幽义奥旨相质难，他则舌如利剑，口若悬河，雄辩高谈，动惊四座。虽李泌早慧，刘晏天聪，不特无此雄才，并亦无此雅度。
　　一日，李公与客燕坐。客有归班侍郎桃之春、学士张邦直、司勋苏刚、进士王瑞、刘庄诸公在焉。时李公思刻公堂楹联，呈诸公制稿。诸公谦让未就，忽水平侍侧，从容进曰：“此联无烦诸公思索，昔孔孟二夫子，已制有了。”李公顾叱曰：“蠢才，焉敢放肆！”诸客曰：“令郎博洽多才，当必别有见识，何妨说来一听。”水平曰：“此联是孔子起联头，孟子结联尾，人人晓得，不消小子说了。”诸客听得，相顾疑惑，俱道：“实实未晓得来。孔孟既不同时，又不同事，怎又同做公堂首对？即就孔子摄鲁相，孟子为齐卿，也未闻有甚公堂对联。”水平曰：“诸公既不肯说，待小子说来，以资一笑。那孔子起的联头是：‘身修而后家齐，家齐而后国治。’孟子结的联尾是：‘天时不如地利，地利不如人和。’此非齐齐整整的为官对联么。”诸公听了，齐声叫好。都道：“即此便是现成绝对，不必别寻了。”李公亦点头微笑。
　　时庖人进膳至，桃侍郎笑谓水平曰：“我欲出四书一句请对，限以四书对之，但莫怪唐突盛情了。我出‘沽酒市脯’四字。”水平曰：“不过‘蔬食菜羹’耳，有何盛情。”苏司勋曰：“这四字对得有情。我亦有一句请对：‘惟酒无量’。”水平曰：“如水益深。”张学士曰：“这等句平淡无奇，故他易对。我用叠字法出句：‘源泉混混’。”平曰：“此亦易耳，用维石严严。”刘进士曰：“我依此法出：尚见帝帝。”平曰：“可对将朝王王。”苏司勋喜曰：“此四字对得工巧绝伦，我出句：无耻之耻。”水平曰：“可对：知和而和。”王进士曰：“我又用叠句法出：兼所爱兼所爱。”平对曰：“居之安居之安。”刘进士曰：“我出恶得为恭俭恭俭。”平笑曰：“此孟子已自对有了。此之谓寇仇寇仇。”张学士曰：“我出个古人用宁武子。”平曰：“可对滕文公。”桃侍郎曰：“止三字耳，对得何等工稳。我用古人名出句，叠字法。太王王季。”平曰：“此句人人晓得，可以曾子子思对之。”刘进士曰：“我亦用古人出句，隔只叠字法。微子微仲。”平曰：“季随季马呙。”王进士曰：“再用古人出句，异样叠字法。时子因陈子。”平曰：“物不孤生，语不独说，既有那句，自然必有这句。可对周公谓鲁公。但四书中古人，可对者甚繁。如葛伯、叶公、子夏、景春、西子、南容、王孙贾、公子荆、王子垫、公孙朝等，岂能枚举，虽对得，不足奇也。”王进士笑曰：“我想个四书所无者难难他，用同类字边法，出江淮河汉四字。”张学士笑曰：“此句果然出得新颖，看他如何对？”水平亦笑曰：“对句虽有，未知袒裼裸裎四字，可合尊意否？”苏司勋拍掌笑曰：“妙绝，恰好这四个字，也是一样字边，对得的当工稳，可谓因难见巧。愚还有四个字，是虎豹犀象，此系山族之物，限以水族对，何如？”平笑曰：“若限水族对，越发撞着会稿矣。鼋鼍蛟龙，不知好否？”张学士曰：“我还想有三句隔只叠字法，未知可对得？”水平曰：“得与不得，说来请教也可。”张学士曰：“博也厚也高也明也悠也久也。”桃侍郎摇头曰：“六句共十二字却隔以六个也字，四书实实无此格了。”李公亦曰：“这未免苦人所难了。”众人都道：“要他于四书中别寻此等句法来对，这是万万不能的，不若任从他书寻几句来对罢。”张学士曰：“他必别有意思，何必过虑。况他曾说，有那一句，自必有这句作对，岂此句便对不得的。”水平曰：“这十二字，委实难对。”时众人都替他告免，平忽拊掌曰：“有了，请诸公听听，我用劳之来之匡之直之辅之翼之，可对得否？”众人皆齐声称：“妙，难得此六个之字，对得凑巧，可称绝对。”李公亦心焉喜之。桃侍郎曰：“还有四书集句一首，敢请对成？”水平曰：“愿请教。”桃侍郎出对曰：
　　有童子，不虑而知，诵其诗，读其书，博学于文，甚矣，后生可畏。
　　水平曰：“小子何知，不敢当此盛赞。敢不恭对，以助一笑。蠡测管窥，所不免也。”
　　惟大人，既明且哲，治则进，乱则退，从容中道，诚哉，仁者不忧。
　　诸公听毕，都道：“集成句，难得如此浑成，语语如自己出，尤各各妙有针对。”水平曰：“草草应酬，何足挂齿。”李公亦暗地喜悦，但发冷笑而已。桃侍郎顾谓李公曰：“观令郎少小孩提，英气逼人，奇姿焕发，性灵天亶，直迈老成，真所谓取青紫如拾芥者也。异日状元宰相，岂过分哉。”苏司勋亦曰：“古来神童早慧，代不乏人。然虽有令郎之博学奇才，而却无令郎之雅量伟志，宁馨儿知其非池中物也。”李公曰：“小畜无知，尊前放肆，不蒙嗔责，已出万幸，何敢当诸公盛称。”张学士曰：“令郎聪明冠世。器量包天，诸公之言，诚非过誉。”王刘二进士，亦称赞不已。李公曰：“小畜蠢饨，固不堪言。诸公若以其可教而辱教之，俾苍蝇得赴骥尾，亦未始非小畜之幸也。”侍郎曰：“令郎平时可常诵习否？”李公曰：“小弟禄薄官贫，兼以童稚未暗，尚未遣师教诲，每日亦即闲散无拘，听其作辍而已。”桃侍郎曰：“此却不难，寒舍旧有馆师，教训小顽，并及小女，师系本郡杨清。此人博洽多才，曾举孝廉，堪为令郎入门一助。何不就屈令郎大驾，到彼一游耶。”李公曰：“凤囿龙池，岂容俗物打搅。兄既有此盛意，尚容小弟三思。”水平在旁曰：“名师益友规劝切磋，此诚美事盛情。兼以年伯栽培，诸公赞劝，不可却也。”李公曰：“既如此，贤兄盛情厚德，容异日伸谢可也。”桃公大喜，约定进馆吉日，方同诸公作别散回。
　　原来桃公住于府西之紫溪村，离城不过数里。公旧任兵部侍郎之职，因以天下鼎沸，世事瓦解，遂与张苏诸公解印回家。后闻艺祖登极，乃以手加额曰：“吾徒始见天日矣。其正配王氏，生下一女，名碧仙，年七岁。一子，名梦红，年五岁。俱是颖悟异常，性由天纵，而碧仙尤极英敏乖巧，美丽如仙。公与夫人抚爱而珍惜之，有若异宝。是年正在遣师教诲，姊弟两人，遂读书于麟凤轩。日诵千篇，而腹笥殷富。
　　是夜，桃公以水平来学，故告知夫人。夫人甚是喜悦。届期，水平乘轿而至。先参圣毕，然后拜杨孝廉，以及桃公，并碧仙、梦红依次相见，三人握手，如平生欢。才命坐，适有侍婢至，说夫人请见公子。水平曰：“本待拜谒，何烦见召。”乃随婢入到后庭，拜见王氏夫人，夫人亦敛衽答拜。因见水平礼数步趋，温文尔雅，暗暗称羡。乃曰：“久闻公子年少老成，天分卓越，今日一见，可谓名不虚传。但不知曾读几年诗书？”水平曰：“能言即诵，至今已四年了。”夫人抚其背而加之膝。适碧仙入，又加之右膝。夫人顾谓左右曰：“生子当如李公子，若梦红辈，直鳅鱼耳。”水平曰：“令郎吞并经史，乃蠹鱼，非鳅鱼也。”夫人曰：“经史岂可妄谈。吾向读书，曾有素所未解之案，请公子一裁。昔夷齐，耻食周粟，隐首阳山，采薇而食，又不与人交接，不知他的采薇歌，何由传出人间来？真令人不可解。”水平曰：“那时却有一人听得。”夫人曰：“是何人听得？”水平曰：“是一采苓人听得。诗不云乎，采苓采苓，首阳之巅。大约就是此人听闻了。”夫人点头微笑曰：“急智辨来，虽属戏语，却唤醒后人多少愚梦。”在旁侍婢，亦俱解颐。碧仙曰：“此固近理，但按古书所载，谓夷齐隐首阳，而却周粟，兴歌采薇，途遇一妇，问曰：‘二子何往？’夷齐答曰：‘吾耻食周粟，欲往采薇耳。”妇曰：‘普天之下，莫非王土，土既周之土，则薇亦周之薇也，恶可食。’于是，夷齐遂饿而死。由是观之，则采薇之歌，其殆此妇听来乎？”水平笑曰：“小姐多读未见之书，当必有确凿之论。若所云者，特戏言耳。”夫人大喜，命侍婢取一玉麒麟赏之。水平系于纽上，拜谢而出。
　　及晚，桃公备盛席，以享水平。酒甫数巡，平即推醉。桃公曰：“公子雅有海量，何不赏光。”水平曰：“主人盛情，将奈小生腹无酒蟹，不能饮了。”碧仙停杯曰：“此却何说，到要请教。”平曰：“大凡善嗜酒者，腹中必有酒蟹，以消化之。初生时尚小，日后渐嗜而渐大，故其人愈饮而愈多，实非别有酒量也。推之善嗜肉者，其腹必有肉鼠，好嗜鱼者，其腹必有腥虫。那腥虫长数尺，出可盈斗，有则奇疾生焉。至于嗜茶者，其腹必有茶精。那茶精形如牛脾，口目俱具，每饮茶，则茶精纳之，故不饮则致病。小生浅见则如此，不知可合否？”碧仙曰：“公子博览群书，故有此奇闻异见。虽茂先《博物》，子年《拾遗》，未之详也。”杨孝廉曰：“多学而识，名不虚传。金马玉堂，拭目可俟。”水平曰：“学生讠剪陋寡闻，得窥门墙，只聆教益，实出万幸，至老师如此过许，学生岂能当之。”孝廉倍加敬爱。自后，水平、碧仙、梦红三人，合志同心，殚精力学，自诗书经传，诸子百家，地理天文，无不洞悉。一连读至十二岁，梦红亦十岁矣。
　　一日杨孝廉谓桃公曰：“三子功穿经史，学究天人，工夫至此，所谓青胜于蓝矣。今后但须养其德性，活其真机，玩物适情，以移其气，迨至临场，握笔自然，挥洒汪洋，取功名如拾芥也。”桃公点头曰：“存养省察，原是要着。”自后全无拘束，任其自适。或游戏月下，或谈笑花间，少无嫌疑，宛如好友。
　　一日，水平与碧仙游于醉春园，赏积石池之并蒂莲。倚栏并立，接耳闲谈。仙注视并蒂莲花，不觉微笑。平曰：“小姐何笑？”仙曰：“吾爱此花之多情耳。”平曰：“果然匀红并艳，意态撩人，真不啻才子佳人，倚肩并坐矣。”仙叹声曰：“物类有情，诚非虚语。即如连理树、并蒂花、同心兰、相思竹、比翼鸟、比目鱼、翡翠、凤凰、鸳鸯、蛱蝶等，莫不缠绵固结，终始不离，人奈何独厚其生，而情不能如物耶！”水平曰：“情之于人，贵乎善用，亦冀其可用。甚或误其情，而所从非偶；薄其情，而有始无终；纵其情，而放荡不羁；矫其情，而矜己绝俗。此固不足以深论。至欲致情，而无可致之术，欲钟情而无可钟之人，徒太息于才美之难逢，搔首而叹彼苍之过吝。斯诚吾徒恨事也。小姐此言，可胜浩叹。”碧仙曰：“物不孤生，花不独发，天地既生有第一的奇男子，必生有第一的妙佳人，或相隔于千里万里之天，或相聚于一室一隅之地，迨至情孚福到，自然如针引线，曲就良缘，斯固造物之成心，而亦鬼神所注目也。”水平曰：“诚如斯言，则小姐异日，必配第一的奇男子矣。”仙曰：“公子异日，亦必配第一的妙佳人矣。”两下相顾微笑。忽有双鸳鸯，从叶底引颈而出，随波鼓翼，飞舞翩然。平靠着碧仙香肩观之。仙看到会意处，不觉以扇击栏，低声谩谩而歌曰：
　　鸳鸯鸟，鸳鸯鸟，文采风流娇且小。
　　天然佳偶长相随，双舞双栖碧沙沼。
　　歌声滴滴，如啭黄鹂。平听得意兴清狂，抚其背曰：“吾二人得如此鸟足矣。”碧仙羞得脸红，转面忍笑。须臾，日景停午，粉汗俱流，平以巾拭碧仙脸。展视之，见汗汁色若桃花，芬香透鼻。惊喜曰：“昔人谓杨妃汗红而香，今见小姐始信。”碧仙曰：“夏日可畏。一至于此。”遂携手随柳乘凉而归。
　　次日午后，水平苦热，独避暑于牡丹亭。倚花徘徊，俏然而立。见群蝶戏舞，注目观之。忽有人在背后，以扇击其肩曰：“对花乘风，此等佳趣，怎么自家受用，却不邀我一游耶？”水平惊顾视之，乃碧仙也。因笑曰：“偶然至此，非敢相违。”仙见其手拈花枝，遂吟曰：
　　绝世一名花，何时落君手？
　　君意即看花，那知花颜瘦。
　　水平曰：“花颜之瘦，吾非不知特花不肯解语耳。”适有一蝶，飘然至前，平亦指吟曰：
　　嗟嗟尔蛱蝶，花下独徘徊。
　　纵有寻春意，花心恨不开。
　　碧仙微笑曰：“花心开不开，待其时耳，花又岂能自主。”水平曰：“时固宜待，但若至春酣花发之时，未知肯怜此蝶无枝可栖否耶？”碧仙曰：“蝶自蝶，花自花，既不相干，何怜之有。”平曰：“小姐之言差矣。夫蝶者，飞虫之美。花者，植物之奇。造物既厚其生，斯世宜珍其品；使名花而落狂蜂之手，好蝶而栖野草之枝，而始怨大造之不仁，故使姻缘之颠倒，斯亦悔之已晚矣。”碧仙曰：“事纵由天，岂能相强。”平默然良久曰：“然则小姐独无愿望之人耶？”仙摇头曰：“无之无之。”平又默然良久曰：“我等一般幼小，尔何太不晓事。”仙曰：“尔固晓事，但不知愿望何人？”平曰：“吾所愿望者，比飞燕少肥，比玉环少瘦，才高苏蕙，色绝夸娥，若得他结个同心，共成佳偶，则三生之愿足矣。”仙听得玉面含羞，背面暗笑。平曰：“今日园林沉寂，何不一吐心腹。”仙曰：“人非草木，孰无是心。君既见询，定当告诉。”说讫，迟徊不语。平固请问，仙欲言不言者久之。然后，附耳低谈，胡说几句。水平侧耳而听，却又不闻。忽攒眉曰：“说又不说，怎么含糊吞吐，令人听不分晓。”仙乃曰：“如此，即得尽情相剖了。吾之所愿望者，愿得会弹琴、会饮酒、会写字、会吟诗，则今生之愿足矣。”水平叹声曰：“恁持重说来，我道是愿望甚么，却想出这没要紧的事业，得不令人恼煞。”碧仙曰：“此外还有甚么要紧。”水平低声曰：“人生世上，五伦为第一着。五伦又以夫妇为第一着，夫妇又以择配为第一着。为小姐计者，当思选秀士，拣才郎，并蒂同心，以成千秋之佳偶。倘少差一念，致误终身怨偶，到头悔之晚矣。”仙曰：“吾不嫁人，有何怨偶？”平曰：“男大当婚，女大当嫁，圣训在昔，小姐焉能外之。”仙微笑曰：“天上有玉女，地下有碧仙，若劝得玉女从夫，方劝得碧仙愿嫁。”水平再欲进言，忽隔花有婢女声，即得匆匆散去。水平自是，眷念碧仙不已。
　　不觉三冬聿度，交到初春。好鸟吹箫，名花献锦。醉春园内，红绿齐芳。桃侍郎前于隆冬，颇患寒疾。至是风和日丽，自觉神气俱清。乃于二月花朝，邀约李公、张学士、苏司勋并诸缙绅等，饮酒于醉春园，作竟日之乐。先是李公举觞，具称杨孝廉教诲之德，并桃侍郎培植之恩。二公谦退不已。杨孝廉曰：“令郎性由天纵，才驾儒林，治生学问粗疏，妄以木锥刻玉，殊觉惭愧惭愧。”适水平手执柳枝，从牡丹亭而来。张学士呼而问之曰：“汝所执者，杨枝乎？柳枝乎？”平对曰：“此柳枝也。”张学士曰：“何以辨之？”平曰：“大者杨，小者柳。杨秉阳之性，故叶之向上者为杨。柳秉阴之性，故叶之向下者为柳。”张公点头曰：“此诚然也。然吾见世之男女送行，朋友饯别，往往折柳相赠，此何义也？”平曰：“以小子愚见，大约以柳木易生，随处生长。凡人之去乡，正如柳之离干去乡者，望其随处皆安，正如离干者亦可随地皆活。故为是祝愿耳。”苏司勋曰：“天下之木，皆本天生。而柳独列于二十八宿之位，何也？”水平曰：“柳乃寄根于天，倒插斜栽，无不可活。其絮飞漫天地，沾沙著土，亦无不生。盖其得木精之盛，而到处畅达其生理者也。其光茫安得不透着天汉，列于维垣哉。”苏公点头曰：“如此辨论，乃是格物穷理之论。尤有一说相问：古今人皆以萱草谕母，不知何所证据？”平曰：“萱音同谖，谖草即晋稽康所论忘忧草也。诗云，‘焉得谖草，言树之背’。背北堂也。按婚礼，北堂为妇洗之所。故后世相沿，以北堂谓母，而有萱堂之称。细考经文，殊属无谓。若唐人堂阶萱草之诗，乃谓母思其子，有忧无欢，虽有忘忧之草，亦如不见，非以萱比母也。”说讫，又曰：“愚尝见医书，谓萱草一名宜男，以萱谕母，义或本此。”诸公点头称是。
　　桃公方欲劝酒，忽见碧仙逐一流莺，穿花拂柳，娇憨躲闪，不敢近前。乃谓曰：“今日在座诸公，俱系通家伯叔，吾儿何须退避。”碧仙应声近前，欠身而坐。须臾，酒行三献，肴及羊膏。张学士曰：“羊有跪乳之礼，德行可加，理宜勿食。”桃公曰：“不然，羊性劣而小力，所谓用无可用，而观无可观者也。非祭祀宴享，何以畜之。”有缙绅徐品端曰：“吾见史称，晋武帝平吴之后，荒于酒色，宫中乘羊车，任其适而幸之。宫人望幸者，多以盐汁洒地，竹叶插户，冀欲引羊。据此想来，则羊尚可驾车矣。”桃公曰：“羊车之事，吾素深疑。焉有狠劣之羊，而能驾车者。史书所云，必有所指。”碧仙听得，低头微笑。苏司勋曰：“才女何故哂笑，得毋别有高见否？”仙正色曰：“女流浅见寡闻，何敢与论史册。但尝考《隋书舆服志》，所云羊车，一名辇车，其制如轺车，金宝饰，紫锦！，朱丝网，以女童二十人，皆梳两髻，服青衣驭之，以出自护军羊王秀所造，故名羊车，非真以羊驾车也。插竹洒盐，岂非附会其说欤。”诸公咸叹其高见。苏司勋立意难他，乃问曰：“俗云，仪狄造酒，未知是否？”仙曰：“按造酒，乃土皇，非仪狄也。”苏曰：“世之云杜康，又何人耶？”仙曰：“杜康乃土皇讹音，盖世人传说之误耳。”苏曰：“古人谓饮茶始自三国，不知可是？”仙曰：“按吴志韦曜传，言孙皓饮群臣酒，期以七升。曜不能饮，以茶代之。以此为饮茶之证，非也。尝阅《飞燕别传》，言成帝既崩，后一夕寝中惊啼，侍儿呼问方觉，乃言曰，吾梦中见帝，帝命赐坐进茶。据此，则西汉已有啜茶之说，非始于吴也。或又曰，诗谓：‘谁谓荼苦，其甘如荠’。荼即茶也。据此，则前古先有啜茶之说，又非始于汉也。”徐品端曰：“才女论古有识，愚有一说，愿得其详。昔虞舜崩于苍梧之野，尧二女哭舜而沉诸湘，后在湘水为神。人咸谓湘君为娥皇，湘夫人为女英，其说未知是否？”仙曰：“湘神自湘神，帝女自帝女，焉可诬也。即考路史所载，亦谓湘神为舜二女，非尧二女也。”徐曰：“舜亦有二女乎？愿闻其名。”仙曰：“按《山海经》云，舜娶葵比氏，生宵明烛光是也。”徐曰：“若然，则舜又有三妻矣。”仙曰：“又按《大戴礼?帝系篇》云，舜娶尧之子，谓之女“。又《汉书?地理志》云，陈仓有上公明星祠，乃黄帝之孙，大舜之妻。据此看来，则舜且有五妻矣。然舜有一兄一弟，二姝二子。弟与子之名，人咸知之。兄与妹之名，人未必知也。”徐曰：“妹名甚么？”仙曰：“按纲目注谓，舜妹名伙手。又《列女传》谓，舜有女弟系。至兄之名，已不传矣。”徐曰：“名既不传，何以知其有兄？”仙曰：“尝见《越绝书》云，舜父顽母＃，兄狂弟傲，是以知之。”苏司勋曰：“高见不差，愚又闻，唐世有状元韩衮者，云是韩昌黎之后，殊失证据。”碧仙曰：“韩衮，乃昌黎正孙也。昌黎之子曰昶，亦登第，因改金根车为金银车，人皆笑之。昶生二子，长曰绾，次曰衮，俱擢登第，而衮为状元。又昌黎孙，有名承者，亦状元及第，为时闻人。然则，韩氏状元，又不特一衮矣，要之吾徒稽古，贵核其真，俗本相沿，每多舛错。即如介之催一人，坊本所注，有谓姓介名推者，有谓姓介名之推者，且有谓姓介之名推者。盲谈瞽说，迷误将来，殊为可恨。夫子摧，介休人也。姓王，名光，字子催。其曰介，及其地也。其曰催，表其字也。其曰之，语助辞也。何得谓其姓介名推哉。”诸公听了相顾叹服。
　　张学士喜谓水平、碧仙曰：“一席之内，有两神童。今日之游，良为罕觏。汝等盍各制小令一首，以快一观耶。”二人应曰：“谨承尊命，乞赐命题。”张曰：“此乃游春赏花之地，李公子可做《游春词》一阕，调寄《醉春风》。桃小姐可做《赏花词》一阕，调寄《醉花阴》。此无笔墨，各回书案写来可也。”二人应命回去。平谓仙曰：“此词题太寻常，若依寻常数语填去，有何生色，宜用集曲牌体制之。”仙然之，俄而稿就，捧笺齐出。张学士接着曰：“已制成么？何其敏捷乃尔。”诸公俱离坐拥看，见水平《游春词》云：
　　锦帐初春初到，刮地春光好。晓来风送海棠春，早早早。花柳分春，玉楼春树，沁园春草。喜太平春闹，花醉春风扫。迎春乐处奈愁何？恼恼恼。乍燕春台，锦堂春去，画堂春老。———调寄《醉春风》
　　桃碧仙赏花词云：
　　昨夜后庭花点缀，正赏花时节。尽日语花娇，沉醉花阴，斗百花奇绝。一丛花映黄昏月，蝶恋花须折。遍地落花红，闲惜花飞，揉碎梅花雪。———调寄《醉花阴》
　　诸公览毕曰：“写游赏处，含蓄不露。押牌名处，浑脱无痕。佳句奇人，可称双绝。”张公谓碧仙曰：“久不见面，却已造就如许奇才。道蕴、文姬，无此早慧。但不知芳龄几何了？”仙曰：“今春已十三岁了。”张公点点头，又顾水平曰：“兄台呢？”水平对曰：“虚负虚负，今春亦十三岁了。”张公笑曰：“难得如此。年纪相同，才貌相若，吾欲躬先作伐，替他们结个良缘，诸公以为何如？”众人同声赞贺，即有桃、李二公，各自谦逊。张公曰：“不然，良缘夙缔，嘉偶天成，今日之遇，乃天也。违天不祥，何故却之。”二公方才应允。时碧仙听得，不觉玉脸含羞，转面他顾。水平以目斜视，欲挑笑之。仙忍笑不得，闪掩而去。平蹑其后，暗随之。既赶上，叩其肩曰：“玉女，果愿从天耶？”仙佯怒曰：“不愿不愿。”说讫，不觉相视而笑。至晚席罢，诸公散归。
　　越数日，李公遣夫人，以花冠一顶，凤钗一对，赍之。婚盟遂定。后桃公以并处不便，乃令碧仙深居闺阁，以习女红。自是，音容两不相通矣。是年，李公亦令水平归山东，入童子试，遂于是年游庠。佳音至时，李公颇喜，并回书以勉励之。
　　其时，碧仙独处深闺，纱窗寂寞，每念旧时嬉戏，心辄怅然。兼以天下盗贼蜂起，人民鼎沸，若守此喁喁儿女态，终是无益身家。因家传有两口青霜宝剑，乃羊头精钢百炼而成，切玉如泥，十分犀利。于是厌习女红，专学剑术。花前月下，随地舞之。行则必携，坐则必佩。忽忽学至十六岁，俱已娴熟精妙，法术入神。每一舞，则影捷流星，光惊闪电，锋芒隐现，若风前乱滚梨花，剑气飞奔腾，似天上骤飞雪片，以水洒泼，几不沾身。
　　一日桃公见而语之曰：“吾儿生长深闺，纤锦抽丝，是其素业，何必舍女子之常土，而习此丈夫之术哉。”碧仙曰：“不然，方今神器迁移，群凶未靖，学此剑术，虽不能安邦定国，亦可以护命保身。若再安不思危，恐此间祸不远矣。”桃公曰：“虽然，天下当学者尽多，何必专事此业。”仙曰：“昔卫夫人看舞剑，而悟书法之妙。吾学舞剑，即学书法也。”桃公笑而不语。
　　是年，东粤惠州府霍山贼反。那霍山在龙川县东北八十里，顶高七千七百七十丈，周回三百六十里，峰峦秀耸，凡三百六十，可居者七十有二，巨壑大谷，多有可耕。故河源谢骥，龙川罗熊，渠魁二人，招集群丑，结巢于此。是岁二月，拥贼二十余万，直奔荆南。虏掠乡村，催拔城郭，天下震慑，遐迩怆惶。两湖文书，连片告急。表闻艺祖，赫然震怒，诏两湖提督，征兵讨之。贼固守城，而不之战。冬十月，贼忽弃城而去，逶迤趋赶，骤驻浙西。其时，浙西疫气盛行，水土不利。明年正月，移驻江南，贼势猖狂，锐不可御。
　　桃侍郎闻信大惊，急呼王夫人并碧仙，商议避难。桃公曰：“贼匪多众，此地不足容身，当速图之。”碧仙曰：“不如进城暂避，可保无虞。”夫人曰：“如此虽好，只是吾儿深闺娇养，怎好经见外人。”仙曰：“此特暂时从权耳，欲免大难，小节所不计也。且今日城中，非男即女，如我女流辈，何止数千。倘母亲真欲藏羞，孩儿亦自有策。”夫人问：“何策？”仙曰：“可着舅子衣服，扮做男妆，混于稠人中，孰来深辨。”夫人曰：“此方少可。”是晚，束装停当，以俟明早进城，笳鼓悲鸣，惊不成寐。比及天晓，仙梳洗毕，乃取梦红衣服穿之，戴上儒冠，纳下云履，温文尔雅，宛然一美貌丈夫。王夫人从旁审视，不觉好笑。甫装毕，忽闻人声潮涌，炮响山颓。群呼曰：“贼至矣！”桃公大惊，急带家人，望城而走。碧仙亦佩起宝剑，跨上骏马，随后而行。将至城，忽然鼓角喧天，旗旄蔽日，幔山帐野，风卷而来。桃公策马入城，惟碧仙后至，城门已闭。公回顾不见碧仙，知不得入。急登城望之，方欲呼唤，贼已临城。见仙绕城而走，后面数贼，紧紧追之。看看近来，仙急掣青霜宝剑，回首一挥，贼器俱断，贼大骇而回，仙乃策马望空奔去。桃公暗暗祷祝，两泪潜然，望至不见乃已。
　　时碧仙走了片时，方欲缓步，忽有四贼，从路旁突出，猛然近前，拦住去路。仙藏过宝剑，从容谓曰：“列位谩些，吾人困马乏，不能斗矣。列位如有要马者，可就按住丝缰，待我下来。”四贼个个争要，齐来按缰。仙急出剑斩之，四手俱断，并倒于地，仙乃夺路飞奔。走至日晚，殆百余里，遂歇宿于旅店中。次早问店主曰：“此是甚么地方？”店主曰：“过了松江府，此娄县界也。”仙曰：“有贼否？”店主曰：“贼势浩荡，何地无之。”仙即结束马匹，觅路起程。
　　一连走了两日，路经常州，偶值大雨滂沱，只得寄寓佛寺。众檀越询知来意，咸与慰劳。明旦侵晨，仙倚寺门观望。忽一伙男妇，肩挑背负，其声哗然。众檀越询知，咸叫有贼，仙大惊，跨马出门，匆匆而去。走至日午，方少安心。自想曰：“吾苏东南诸属，已为贼匪所屯，不如向西北奔走。若至山东，可无忧矣。”一路上沉思暗想。途经一山，木石崎岖，道路险峻。正立马观望，忽有无数偻儸，从山上滚滚下来。挥斧横刀，一混拦住。大叫曰：“来的何人，怎么不交买路银子？”仙怒曰：“鼠辈休得无礼！皇皇之路，何人不行，要甚么买路银子。”偻儸曰：“管尔甚么皇不皇，若无银子，便是我们饶尔，怕寨主亦不饶尔。”仙曰：“寨主何人？”偻儸曰：“寨主乃苏郡下第秀才，姓柳名遇春。因以天下未平，强盗四起，故来此招军买马，以决雌雄。君胜则从君，贼胜则从贼。大则欲兼有天下，小亦图割据一方。尔系远方人，亦闻知我主声势否？”碧仙曰：“欲成大事，何必见此小利。”偻儸曰：“吾辈人多马众，不广收小利，何以资生。尔看那山路，上上落落，这非来纳路银么？多则十两八两，贫则三钱二钱，快些纳来，早早赶路。”碧仙曰：“银子委实没有，权记账簿，下次纳清。”说讫，夺路驰去，众偻儸大喝赶来。走过山曲，忽前面一拥偻儸，扬旗而至。仙大骇，奔入谷中。闻背后火炮轰天，顽石俱碎。仙长吁曰：“吾命休矣。”众偻儸疾跑向前，连人带马，勒上山去。俄闻擂鼓压笛，寨主坐堂。云板数点，值堂传呼曰：“犯者何人？速拿究治。”碧仙应声而入。那寨主捋须竖眉，睁目喝曰：“吾数年坐镇于斯，凡过客居民，悉皆贡税，汝何敢斗胆抗拒，违吾法度耶！”碧仙曰：“吾闻，图大事者，不贪小利。行王道者，先洽人心。今大王坐镇一隅，欲窥天下，务须推恩布惠，收拾人心，何竟贪小利而迫远人耶。且吾观此山，巨壑堪耕，平坡可种，不思滋根务本，而徒区区然听税于人，恐异日兵革一临，而内库罄悬，外助瓦解，覆卵倾巢之祸，将不免矣。”柳寨主大怒曰：“吾带甲二十万，猛将千员，朝廷屡欲加兵，不敢正视，汝何得出不祥之言以乱军心耶。”说讫，喝刀斧手推出斩之。
　　适后寨夫人，以他故出寨。见群刀手欲斩一人，气宇非凡，深为惋惜。因问曰：“汝何人，竟遭此祸？”碧仙曰：“吾乃松江府桃侍郎之子，名白山，因逃贼避难，误至于斯。匹身而来，有何银子。乃以索路银不得，拘迫上山，比究责时，我不过详陈利害，斟酌机宜，却谓我出言不祥，合行斩首。”因将对寨主之言，细述一遍。夫人听了曰：“审机度势，竟是达人之言，务本滋根自是要着，大王何昏昧如此。”说讫，把碧仙上下偷视良久，不觉点头微笑。忽寨内传呼曰：“大王有令，摧要速斩速斩。”夫人叹曰：“大王如此恼怒，号令既行，不能救矣。”乃唤群刀手近前，吩咐曰：“大王既欲斩此人，尔们可如此如此，如此如此。斩了报过大王，我自有个主意。千祈要听吾言。”众刀手齐声应诺。须臾，一声炮响，一颗血头献入寨内。那寨主柳遇春，望了一望，喝教将首级悬路示众。
　　柳遇春方欲退堂，忽见后寨夫人疾趋而入。遇春接着曰：“夫人有何急事？”夫人长叹曰：“吾夫妇祸不远矣。”遇春失色，问有何祸？夫人曰：“大王平素精明，今日抑何冒昧，亦曾知误斩此人否。此人乃松江桃侍郎之子，名白山，因匹身逃贼，以至于斯。尔道避难而来，有何银子，即言少率直，亦须看朝廷面上，厚遣下山，使朝廷知我量宏，大臣感吾德盛，异日或有争战，亦可藉为表见，以明我不叛于朝廷。奈何以小小微银，结天下无穷之怨耶。况乎我过既彰，彼气必壮，我自起无端之衅，彼得出有名之师，斯时以正诛邪，以顺制逆，我虽拥二十万之众，而内资不给，外助无人，恐孟城一山，不旬日而悉为￥粉矣。且昔日树旗起义之时，大王曾言曰，君胜从君，贼胜做贼。今太祖奉天登极，内安万姓，外抚四夷，群丑暴行，伫看殄灭。大王久欲通诚纳款，归附明廷，乃既不能结之以情，并且构之以怨，朝廷纵有包天括地之量，又安能容我丑徒耶。”遇春听得面如土色，愀然曰：“夫人之言，诚是至论。然业已见杀，为之何哉”。夫人微笑曰：“业已杀着，夫复何言。大王勿忧，吾有一策，使得两家化怨成恩，变忧作喜，包管无事，今晚老身设宴后寨，请大王至彼商量。”遇春曰：“此事尽在夫人主张，今晚一定到后寨去。”说讫，犹懊悔不已。夫人离坐出来，再唤前刀手吩咐曰：“此事谩些喧扬，看我今晚作用。”众应诺。
　　夫人自回后寨，适见其女柳青青骑射回来。夫人曰：“吾儿回了么？儿呵，尔知尔父的祸事否？”青青变色曰：“儿实不知，尚待见教。”夫人就把误杀桃白山之事，备细诉知。柳青青大惊，顿足曰：“若然，则吾辈不知死所矣。”夫人乃屏退侍女们，向青青耳边细说几句。青青听了，喜色曰：“如此可无忧矣。”夫人回顾无人，又向青青耳边言：“不止如此，我又欲如此如此。尔意以为何如？”青青听了，踌躇未决。夫人曰：“吾儿只管放心，决不致汝有不妥当处。”青青乃曰：“既如此，悉惟母亲主张便了。”
　　至晚，夫人命庖人盛备酒馔，广设几筵。一面令人出外迎请遇春，并请各营官将。须臾，遇春驾到，各营官将，亦陆续俱到。望见后寨堂上，炉烟袅袅，华烛煌煌，琴瑟谐鸣，箫笙叠奏。而堂上堂下，彩灯密挂，酒席杂陈，烛火灯光，如同白昼。遇春心下疑惑，登至上堂，夫人迎着，遣之上座。遇春方欲问故，忽见夫人举手一招，柳青青从东阶而出，桃白山从西阶而出，朝着自己，比肩拜来。遇春大骇曰：“此人既杀，何以在此？鬼耶？神耶！”说未了，拂袖疾走，大呼救命。众将大惊，一拥上前。夫人扯住遇春曰：“大王休慌，听我说个明白。桃公子罪不该杀，大王既知之矣。今日临斩之际，老身适有事出寨，经过斩场，问起因由，深为惋惜。又想起女儿才色出众，年已长成，久选佳郎，未能如愿。恰好桃公子乃高门子弟，才貌相当，欲令他结个姻缘，以慰平生之愿望。故特请大王，并列位到此，共定婚姻。一白前情，二饮喜酒，未知可合尊意？”遇春听了，形神始定。问：“今日所杀何人？”夫人曰：“吾嘱刀手，取狱中应死者替之。即时桃公子已令潜入后寨矣。”遇春大喜曰：“今日之事，固觉妄为。非夫人如此设施，不特失今日之良缘，并且启后来之祸事，真吾辈之福也。”于是满寨军将，无不传知，咸称夫人处事精详，转祸为福。夫人遂命行拜礼，扶入洞房。须臾，各营官将，纷纷拜贺。遇春接待毕，依次入筵，进酒擎杯，欢呼畅饮。
　　时碧仙与青青，入至洞房，房设二席。碧仙就左席，青青就右席，两旁侍女，罗列如云。或擎灯，或打扇，或酌酒，或扶杯。兰麝之香，芬芳满室。两下酒至则微饮，肴至则轻尝，更漏渐阑，侍女渐散。青青亦揭开锦巾，止以扇半掩而已。青乘隙偷视碧仙，真乃傅粉何郎，凝脂杜义，风流俊秀，宛若玉人。眼到处，芳心颇动。仙亦微窥青青久之，暗想曰：“果然好个绝世佳人，设若我变作男儿，则今夕遭逢，可称满愿矣。”须臾席罢，侍女散归。碧仙阖上房栊，青青亦倚床兀坐。仙见房壁上刀剑罗列，弓箭杂悬，因秉烛逐一观之。顾青青曰：“卿亦素好武艺耶？”青勉强应曰：“然，恨不精耳。”仙观遍，又把案上书册翻捡一回，高剔银缸，朗然而诵。青青坐得不奈，已自寝了。仙读师旷《禽经》，见二句云，“鸇鸇之智，不如鸾。周周之智，不如鸿。”因问青曰：“经云‘鸇鸇周周’，此何鸟也？”青推为不知。仙又曰：“薛道衡谓，麟为般般‘凤为足足’，此何意见？”青又推为不知。于是仙屡问，而青青悉推不知。未几而鸡鸣，未几而昧旦，仙犹阅书未息，而青青已勉强下床矣。
　　次日，遇春盛备酒肴，燕享碧仙，命女乐吹弹歌舞以侑之。席间各谢昨日误犯之罪。遇春曰：“昨公子滋根务本之言，诚为要论。想老夫辟守兹土，人马多众，费用亦繁，而仓无积粮，鼎无宿食，是以晓夜忧虑，未尝敢忘。不知公子有甚良谋，可使兵强粮足耶？”碧仙曰：“吾闻国以民为本，民以食为天。若欲兵强，必先粮足。夫孟城，常府之胜地也。平坡旷地，随处可耕。为今计者，既已按寨分营，亦必按营分遂。按遂分庐，营有长，遂与庐亦各有长。每庐兵几名，牛几头，田几亩，尽数均派，各治其田。辟田之法，先焚其茅，后锄其地，耕芸插获，一如常工。待其成熟登场，丰则行什二之征，凶则依什一之例。乡寡轻重，悉酌其宜。比及三年，私家既盈，公廪亦阜。如此则粮足，粮足则兵强，兵强则人畏。然后导以礼乐，教以人伦，推恩以结民心，救难以隆物望。由是进可以战，退可以守，出而抗天下不难矣。如日拘民贡税，索民钱银，勉强支持，朝不预夕。上而激朝廷之怒，下而结黎庶之仇。一旦兵连祸结，而外税不入，内用不充，枵腹从军，坐而待毙矣。又何必区区然，倚食于人哉。”遇春拱手曰：“公子金玉之言，真经邦之要道，治世之良谟也。敢不敬佩，以见施行。”于是殷勤劝酒，饮至日暮，仙已微酣。遇春命侍女扶仙归床，仙托醉而卧。
　　这晚，柳青青先唤侍儿把案上书籍，并壁上刀剑，一概捐去，片纸寸木，搬运一空，止留银缸一盏而已。青青兀坐半晌，然后解衣就寝，侧身就仙。仙喻其意，却装睡熟。青青偎眠许久，情觉难堪。或作呻吟，或假咳嗽，或伸足而故挑其股，或翻身而频擦其肩。仙却做鼻息如雷，熟睡如故。青青暗想曰：“谓他是愚的，他又满面风流；谓他是乖的，他却不知快乐。真不可解。”一时情欲难禁，将碧仙玉体紧紧抱住，咬牙瞑目，左支右持。须臾，遍体酥麻，玉露淫液。仙恐识破下体，诈惊醒来，含糊问曰：“鸡已鸣否？”青青措意曰：“群鸡皆鸣，惟一木鸡不鸣。”仙知其意，暗笑忖曰：“到此地位，工夫尤难，人情皆然，难怪他也。”
　　次早，柳遇春遣人请碧仙同游，登高指画。谓某处可以结屋，某处可以开田。观及寨前，谓某处可以伏兵，某处可以守隘。游至日午，方才回来。仙见青青，云髻蓬松，香鬟散乱。因问曰：“卿今日何不理发？”青青吁曰：“岂无膏沐，谁适为容哉。”仙叹曰：“吾非不知，特以今日成婚，未承亲命，故未敢擅行房礼耳。”青青喜色曰：“原来郎君有此贞心，有此孝念，妾一时不察，几玷圭璋。今宜各保全躯，以俟尊亲之命可也。”于是，整妆理发，相敬如宾。至晚，离枕而卧。青青问及碧仙逃贼情状，仙从头备细述之。且曰：“吾在此虽颇放心，而离乡之日，未卜存亡，不知家君怎般凄楚也？”说讫，呜呜咽咽。青青亦嗟叹不已。
　　一日碧仙欲回乡省探父母，青青曰：“贼尚屯据盛府，攻打城池，郎君那里去得。”仙曰：“吾正欲探此消息，相机而行，不足忧也。”青青曰：“欲探消息，吾遣数人代去，何必亲履险途。”碧仙曰：“吾思亲之心，结不可解。虽不能遽归乡里，愿得一见故墟，亦可少慰耳。”青青苦留不住，乃曰：“君既要去，亦须告知父亲。”仙曰：“然。”遂出前寨，见柳遇春，具道回乡探亲之意。遇春亦以盗贼为言，仙曰：“吾随机而动，可止则止，可行则行，不必虑也。”遇春曰：“公子如此决意，焉敢强留。”仙喜而退。是夜，仙与青青，各诉衷曲，彻夜不眠。比及向明，遇春遂邀仙饮饯。既毕，遇春已令人整顿行装。仙复回见青青，青青曰：“郎君此去，何日来耶？”仙曰：“多则一月，少则半月。”青青长吁曰：“相聚未几，匆匆已散，天长地阔，欲睹无从。今而后，惟幸梦中相见耳。”言讫，珠泪泫然，香腮俱湿。仙曰：“相见有日，卿其放心。”青青不已，并题一律以赠仙：
　　万点飞花匝地飘，春风送客思寥寥。
　　河流不似归鞍急，雁影难追去路遥。
　　别泪乱随红雨落，残魂潜与白云销。
　　欲知此日离情绪，十里江头几柳条。
　　碧仙感泣曰：“心乱如麻，不能和矣。”因亦步韵，强成一律云：
　　杨花不耐乱风飘，独寄松萝慰寂寥。
　　关寨无边人落寞，家山不见梦迢遥。
　　银缸剔尽心犹在，蜡烛烧残泪未销。
　　今日分携垂柳下，离情相对一条条。
　　碧仙和毕，草草起行。青青送且嘱曰：“万事小心，勿贻妾虑。”仙应诺，珍重而别。出至寨外，遇春与夫人已候路旁。遇春曰：“倘得消息也须速来，勿令人悬望也。”仙曰诺，拱手作别。取路下山，纵马加鞭，悉遵归路。忽背后有人呼曰：“公子谩些。”仙立马道旁，其人至前曰：“我青青小姐有言，恐公子路费不充，谨送白银百两，聊当饯赠。方才匆匆送别，竟忘却了。”遂把银子献上，仙推却一番方受。曰：“小姐如此盛情，教小生怎能图报，尔可代我多多拜谢，说小生没齿不忘。”乃拳拳致意而去。
　　行至日暮，即听得山前谷后叫杀连天。仙正勒马观望，忽背后林下，突出数骑。大喝曰：“过者何人，还不下马。”仙大惊，寻路别走。贼亦如飞赶来。仙策马奔驰，登山跃水，走至夜半，方渐按辔徐行。时值二月中旬，月明如昼。远见朦胧树色，隐隐有茅屋一间。仙腹正饿，往叩其门。俄一老妪出迎，瞿然曰：“贵人夜半降临，当有缘故？”仙曰：“吾松江人，逃贼至此。人马俱困，乞借一宵。”妪许之，遣人草舍。俄妪进膳至，仙曰：“近闻贼匪何如？”妪曰：“闻得攻打松江府城，幸得府尊李英设计守之，不致城陷。”仙自是略觉放心。次早饭毕，仙以银子酬之，妪力辞不受，仙感激不已。
　　于是晓行夜宿，不问西东，行了三天，渐不闻贼。这日偶歇旅店，问主曰：“这是甚么地方？”店主曰：“此扬州府甘泉县哩。”仙暗想曰：“初意欲回故土，转意欲再往常州。怎因流寇所迫，却误走恁般远路。这也罢了，目今江南随处皆贼，从此通淮安往兖州，即消半月。何不趁此便路，过山东地暂避一时呢。”决过主意，取路而行。果然通淮安入兖州，骏马如飞，旬日已到。仙既入兖，但见士民乐业，盗贼不惊。喜曰：“吾今得安乐所矣。”遂卜居于鸣凤山之望仙岩。其山层峦叠嶂，高秀嵯峨，四面长江环绕如带。其岩则玉洞天成，石室四达，中有炼丹鼎、仙女盘、登仙梯、明镜石。白云云爱云逮，绿树菁葱，真仙境也。
　　碧仙初至之日，先一夜，内有镜溪禅师，梦佛相谓曰：“明日桃大将军避难到来，吾辈切须保护。”镜溪觉而异之。明日，镜溪率众檀越伫候岩门外，恰好碧仙到来。镜溪大喜迎之，遣入方丈，率众参礼，仙亦答礼。镜溪曰：“敢请公公贵居？”碧仙曰：“敝邑松江。”镜溪曰：“莫非姓桃么？”仙曰：“然。”镜溪曰：“系避难而来否？”碧仙曰：“然，老禅师怎得知到。”镜溪笑而不答。仙曰：“小生逃贼至此，欲乞宝刹，暂借安身，未知可肯见赐？”镜溪点头曰：“相公放心，此不消说了。”是晚饭罢，镜溪秉烛谓碧仙曰：“从此小门穿过，那边有讲法堂。堂后有凌霄阁，相公可到彼歇息罢。”碧仙离坐随行，经过了杨柳亭，穿出葡萄架，弯弯曲曲，才到凌霄阁来。阁上几案杂陈，图画满挂。云窗月牖，清雅宜人。镜溪略谈片刻，已自去了。自是碧仙安居无事，或登山玩水，或听鸟看花，或饮酒云中，或吹箫月下。琢句追章，积稿成帙。闲则焚香拜佛。暗暗祷告，愿得双亲免祸，自己无殃。这不必细表。
　　却说那流寇，自本年正月，从浙西移徙江南。首困松江，连日攻打，围至半月，未能破城。贼营军师黄璐，因仿吕公车之法，造成数车。车广丈余，高与城等。上起板屋，下装四轮，中可伏贼百人。由车过城，如履平地。这里李公探知其实，遂于城上多竖巨木，即以辘轳转运巨石，升系木上。俟其车至，堕石击之，车悉毁碎，贼众死者甚多。次日，大驱贼兵，从东南二门，努力攻打，至暮方退。李公来日生下一计，先谕西北两门军士，切勿移动，偃旗息鼓，不许喧哗。止教些少闲人，往来城上，却要多备矢石火炮，以妨贼攻。又谕东南两门军士，悉要登城擂鼓扬旗，以示准备。这日贼营军师黄璐跨马遥望，绕城一周。回谓贼首谢骥与罗熊曰：“吾辈屯寨东南，一向攻打亦取东南，今彼悉撤兵于东南矣。东南既实，西北必虚。今夜可先遣一军，明击东南，却遣一军暗袭西北，则城可得矣。”谢骥等大喜称善。是夜，先令黄璐引贼五千，多携火把，擂鼓呐喊，虚击东南，后令大将张阿龙引贼五千，多带长梯，暗取西北。调拨毕，骥与熊亲自统贼五万，随后接应，准备入城。
　　时李公见东南贼火光烛天，但擂鼓呐喊，却不攻打。暗喜曰：“彼果用明攻暗袭之计矣。”遂令西北军士藏火待之。及张阿龙引贼潜来，驾梯欲上，忽城上驳铳齐响，矢石纷飞。贼大惊，倒身而逃。李公令大开四门，冲杀出来。东南贼殊不提防，各自逃窜。李公率兵逐火剿捕，杀贼数千。谢骥罗熊知事不济，已自退了。须臾，阿龙、黄璐陆续逃回。黄璐曰：“吾闻知府李英素有才能，今日始信。然城难取，不宜久居矣。”罗熊曰：“往那方去才好？”谢骥曰：“不如取苏州，苏州百物丰盈，若得苏州胜松江几倍了。”众称是。
　　次早昧旦，拔寨启行。赶数日，将至苏州城。黄璐令每人各携生草一束，倍路赶到。以草投之，草积成山，高与城等。张阿龙手执大旗，先跃城上，立杀数人。城中不及提防，辟门惊走。随后贼众一拥而入。自是贼声赫奕，远近惮之。警报至京，艺祖命兵部督捕侍郎中都曹秦良，统兵二十万以讨贼徒。师抵苏州，连战不利。时李公以松江围解，乃募附属乡勇，得数万人，杀奔苏州，剿捕流贼。一日有贼万余，从消夏湾驾桴而上，虏掠民居。李公率乡勇从后抄截之，杀其大半。李公回寨谓众曰：“贼既知我截他，明早必来挑战。可分兵为两半，一半出两旁山曲埋伏，听寨中炮响冲杀出来。一半伏在寨中，偃旗息鼓，多设弓弩，暗守寨门。彼见寨门不开，必以为怯，待他迫近悉发弓弩射之。”调拨既毕。那日谢骥等闻李公截杀，果然大怒。次早令张阿龙领贼五万，杀奔寨前。但觉阒无人声，寨门坚闭。阿龙曰：“彼怯矣。”遂驱贼众攻打。忽寨内一声炮响，驳如山裂，箭似蝗飞。阿龙知是中计，急欲退去。忽背后山谷伏兵齐出，风卷杀来。阿龙匹马当先，且战且走。贼众落后者，悉为所擒。李公令解往秦良大寨，秦良见杀得兴起，次日亲约李公一同进兵。
　　时黄璐见阿龙败回，谓谢骥曰：“李英足智多谋，真我心腹之患。吾欲用反间之计，令秦良与他疑忌，良必劾其罪夺其权。若李英不得用兵，则秦良不足忧矣。”。商议未了，忽伏路马飞报说，秦良李英会合进兵，离城不远。黄璐遂令贼众开城接战，专击秦良一军，官军不能抵敌，退后便走。李公知官军无用，亦不战而逃。黄璐率众追之，且传令齐呼曰：“凡遇李府台者不许杀害。”贼军独追官军，不及而返。秦良回至本寨，点阅人马，折了三千。又闻李公全军而还，不伤一个。心中自觉羞怒，暗想：“今日贼众怎么都道勿杀李英，今果不伤一人半人，是何缘故？莫非李英与贼结连？我明日试令他进兵，看他举动，便可察其情弊，识其真伪了。”
　　次日，秦良遣使持节，到李公营中令公进兵。说本部随后接应。公不知其意，遂统率乡勇，直捣苏城。秦良自统大军，登高观望。那边黄璐探得李公兵到，谓罗熊谢骥曰：“此是秦良疑忌李英，欲试李英情弊也。吾今计可行矣。”遂引众而出，列陈东郊。黄璐立马阵门，大呼曰：“请李府台打话。”李公跃马出到门旗，黄璐拱手婉容曰：“公已立了大功，何必相迫如此。”公答曰：“吾奉天子命剿灭贼徒，若不及早改邪，教汝早晚纳首。”璐曰：“改邪归正之意筹之熟矣，今感明公威德，敢不听从。倘明公罢兵松江，吾亦不据苏州矣。”李公曰：“诚如汝言，得毋失信。”黄璐连称不敢，说讫，把手一拱，罢阵回城。李公不敢进袭，亦引兵回。时秦良在高处望得亲切，见李公与黄璐阵前谈话，不战而回，以为真的与贼结连。欲劾其罪，暗地怀恨。时李公粮饷欠缺，因遣人诣秦良大寨请粮。秦良却之，且谓“与贼有私，不战而退，养此反叛之兵何用。”使者回报，具述秦良之言。李公大惊，乃谓众曰：“秦良既不录吾功，并又诬吾罪，如此猜嫌妒忌何足与谋。吾辈若不早归，祸将及矣。”即日率众散归松江。秦良以独力难持，自觉畏怯，亦退于松江青浦县下寨。
　　黄璐知此消息，谓谢骥等曰：“李英既已罢兵，秦良自亦退避，此皆彼此疑忌所致也。吾今再设一计，令秦良自斩李英，英既死则良可擒矣。”于是拔寨弃苏城，迫近松江郡界屯扎。黄璐令贼散捉乡民，须臾得数人至。黄璐亲解其缚，予以酒食。且羡曰：“吾看公等皆英雄勇略之人也。”乡民大喜，欢饮至醉。黄璐曰：“吾有一事相托，列位未知谁敢应承？”众乡民都道：“我敢应承。”黄璐择一精壮乖格者问曰：“这位似更有用，未知可叫名甚么？”其人曰：“我名李三。”璐乃出一封书信，谓之曰：“汝可带此封书，偷近松江府，不必入城。却从松江府寻取青浦县而来，只要使秦良的伏路军捉得。若秦良问尔所自，尔说自府城来，若问来有何故，尔即说欲往苏州卖买。他若搜出封信，尔可如此如此答他。他必有重赏放尔回矣。”李三一一记念，藏过书信，潜往松江。却取径转来青浦，经白石岭。
　　时正黄昏，果为官兵巡哨所拘，解至大寨。秦良升帐问曰：“汝何人，怎么昏夜至此？”李三曰：“吾乃府城居民李三，欲往苏城贩货。不识路径，误至于此。”秦良叱曰：“苏城已为贼据，有甚么货，岂非糊乱说么。”李三故作战兢不能答。秦良愈疑曰：“此人来往不明，必有诡故。”遂教左右遍搜其身，果于襟中得一密书，层层封固。书皮写着“启上罗谢二兄台亲拆”九个字。秦良遂层拆开，书内却无别词，仅封着“核阑”二字。后有半行小字云：同盟弟李英谨订，名下并有李英戳记。秦良将核阑二字细玩一番，忽然省悟。乃谓李三曰：“此事吾已知之，汝若直招，免汝死罪。”李三犹支吾抵塞，不肯认真。秦良喝教行刑，李三乃曰：“大人听小的招来，此委系李府尊结连贼党刻期献城，故托小的寄书。实不干小的之事，求大人饶命。”秦良曰：“既如此，然原书既已拆坏，待我依旧样修书一封，汝仍带至贼营呈进。只说是李府尊原封，切勿说被我看见也。吾今就将计就计，教他们死在须臾。”即谕从军书记，即刻依原封修成，交付李三，并赏银子。秦良犹再三吩咐，切勿漏泄。李三假应过，回到贼营。黄璐唤入问曰：“事济否？”李三笑曰：“颇如尊命。”因将秦良替书呈上，并具述始末。罗熊曰：“此是甚样做作？”黄璐曰：“此是假为李英密书，书内那“核”字，拆解是十八日亥时。那“阑”字，拆解是东门。意即作李英约我们于十八日亥时，由东门取城的。却故使秦良看见，使他着实信李英与我结连。待至期我诈如约进兵，攻取东门。则秦良之信愈坚，李英之死愈速矣。李英若死，秦良其能逃乎？”罗熊等大喜，叹为好计。
　　比将至期，黄璐令阿龙引贼五万，虑攻东门。且嘱曰：“秦良今夜必然提防，此去不过诈作践约，切勿深入重地，致被他截杀也。”阿龙领计先行，黄璐自率五万，随后接应。是时秦良果谓李英真欲献城，这晚遂拨官兵四路埋伏。至亥时，阿龙引贼潜至。秦良出伏兵击之，贼已先遁去了。时李英正巡城，闻外面风声不好，急令举火，满城纷然。秦良即道举火为号，大怒。
　　次日遣使持令，宣取李英到营。叱而责曰：“朝廷何负于汝，汝敢结连贼党，约期献城。”李公大惊曰：“这话那里说来，卑职初次保守全城，继且募兵剿贼，捐躯赴难，颇建微勋。乃大人既不表录其功，而且诬陷以罪，是何意也？”秦良曰：“汝休支吾，待本部说出汝的机关，教汝死且无怨。在昔苏城时，本部会汝合兵，不幸失利，贼追且呼曰：凡遇李府台者不许杀害，此一证也。次日令汝进兵，汝但与贼私谈，不战而返，此一证也。近又截得汝的密信，是约贼于本月十八日亥时，由东门取城的。贼果如期而至，幸本部先知情弊，四面埋伏，击退贼兵，此一证也。今日机谋败露，汝还欲强辩么？”说讫，把截得的原书出示，李公看毕曰：“这实非卑职之书，必是贼辈行反间之计，大人休要误信了。”秦良叱曰：“非汝之信，那有汝的戳记？”喝教左右拿禁军中。
　　桃侍郎等闻知大惊，纠合张学士、苏司勋、杨孝廉并郡内诸缙绅等，联呈保结，代为辩冤。秦良那里肯准，一面移文详知督抚，一面拜表伸奏朝廷。表内具道李英与贼结连，谋为不轨，历举前三事为证。并将搜得李公密书进呈。艺祖览表，诏解李英回京，临御亲究。有都察院正都御史沈洪奏言：“李英剿贼有功，治绩素著。陛下恩深遇厚，岂敢遽怀贰心。此必贼辈畏他智能，行反间计以削其权耳。乞圣明详贰心。此必贼辈畏他智能，行反间计以削其权耳。乞圣明详察。”艺祖准奏，命大理寺狱丞暂且监囚，俟靖贼后究察。
　　时李公之亲威故旧，咸以此事驰书于水平，教他速逃，以防祸及。水平屡得凶音，恸哭几绝。随即关钥门户，装束而逃。思欲潜往汴京，以探李公消息。于是经济南出兖州，跋涉月余，甚觉困顿。又因李公为官廉洁，家无私积。路费不充，只得寄寓兖州，典卖诗画作饣胡口计。不半月，声名大噪，车马填门。买字求诗，手不暇给。一时惊动了那个归家詹事，姓李名祥。住于西城之倚翠庄。平昔慷慨恢宏，品望特重。这日深聆李生名誉，亟令备马来访水平。平倒履出迎，加意款待。茶罢，各叩姓氏里居。水平答曰：“小生系本省莱州，姓李名友兰，表字楚香。落魄穷途，休得见笑。”李祥喜曰：“原来也是姓李，这就是一家了。”两下闲话半晌，李祥乃曰：“近闻贤侄词铿金玉，笔走龙蛇。盛誉传扬，如雷贯耳。兹以敝画四幅，乞题佳句，增＆屋光，未知可肯见赐否？”李水平欠身曰：“愚侄学识粗疏，何堪挂齿。倘不嫌亵渎，敢效微劳。”李祥大喜，呼仆启匣，取出画图。李水平接展视之，第一幅江淹送客图，是春景。第二幅谢安赠扇图，是夏景。第三幅陶潜归隐图，是秋景。第四幅刘备访贤图，是冬景。看毕赞曰：“墨迹惨淡，情景入神，真名画也。”遂铺于案上书之。李祥曰：“怎么不先起稿？”李生笑曰：“拙稿已成腹中矣。”举笔挥洒，运动如飞。
　　第一幅江淹送客图正书：
　　长亭春草碧黄昏，旧是江郎滴泪痕，
　　惆怅一轮南浦月，千秋长照别离魂。
　　第二幅谢安赠扇图草书：
　　赠别徒论玉与金，何如一扇意偏深，
　　好教携向东阳去，留得仁风播古今。
　　第三幅陶潜归隐图隶书：
　　一谢荣名出帝乡，秋风江上急归航，
　　故园松菊长相待，松自青青菊自黄。
　　第四幅刘备访贤图篆书：
　　几望茅庐意未通，鸣驺频逐落梅风，
　　岂知汉国三分势，已在先生午梦中。
　　李祥在旁，随书随看，既毕。喜赞曰：“诗格浑脱，字法精奇。信笔挥成，愈征敏妙。有才如此，可谓名不虚传矣。”李生阁笔曰：“恭承钧命，敢献墨猪，贻玷佳图，尚希恕罪。”李祥感甚，命仆取白银四两酬之。致意曰：“蒙赐佳章，不腆润笔，祈为哂纳。”李生辞曰：“拙笔俚句，何敢言酬。既忝一家，理亦不必，即可心领罢了。”李祥再三致意，李生再三固辞。祥曰：“如此，愈令愚叔感激无地了。”言讫，辞归。
　　次日，祥具酒遣使邀生。生谓使曰：“本欲拜候，何烦宠召。”乃偕使至倚翠庄。李祥接待，一如宾礼。俄而酒至，逊坐就筵。话至酒酣，李祥问曰：“观贤侄年少翩翩，才雄学富，正宜大展骥足，以取功名。乃徒溷迹于江湖城市之中，等风絮浮萍之失，所抑又何也？”李生不觉触动隐恨，泪潸潸然。欲诉真情，恐碍于事。乃另说曰：“愚侄怙恃早亡，家门冷落，零丁孤苦，口不自供。一纸功名，久屏度外矣。”李祥叹惜良久曰：“今贤侄欲作何策，以图终身。”李生曰：“控诉无门随遇而安而已。”祥曰：“此终非久计，吾有一言相问，可肯见容？”李生拱手曰：“愿听指教。”祥曰：“吾等既同一家，贤侄无亲，愚叔无子，欲效螟蛉蜾蠃，结为父子之亲，终身相托何如？”李生深思曰：“吾今浪迹无依，何不权且依附。倘异日倚他势力，得白吾父冤情，那时就为其半子，亦所分愿。”乃应曰：“叔父不以侄为不肖，鞠为义子，以拯其灾，是犹起白骨而肉之者也。敢不惟命。”李祥大喜，馆生于家。越数日，祥率生谒祭祖宗，宴会宗族，具告此意。宗族戚友等，咸称许而嘉赞之。自是钱谷簿书，宾客祭祀，事故世务，悉委李生。生闲则玩水观山，以习弓矢。李祥见其弓马娴熟，心愈羡之。尝问曰：“贤契不特文事高奇，并且武备精妙。有几多工夫岁月，却学成文武双全。”李生曰：“方今世界扰乱，各欲保身，吾已学此三年矣。”
　　一日持弓跨马，射鸟云游。恰好来至鸣凤山。由石径天梯逐级而上。忽闻古树深处，隐隐有洞箫声，嘹亮清腔，仙气栩栩。生入林审视，乃一俊童。因问曰：“汝却何人，恁般自在。”童停箫曰：“吾名小松，乃镜溪禅师遣以服事桃相公的。”生曰：“桃相公何人？”童曰：“相公乃江南松江人，今年逃贼至此。”生曰：“如今安在？”童曰：“今早登山，游入白云深处。叫我在此等候。”生曰：“吾欲候见一面，未知可就回来？”童曰：“相公每出游山，或晏或暮，未定归期。贵官若欲见他，请到敝岩少坐。”生大喜，令童带行。踞石穿林，来至岩下。生举目四望，真个青山绿水，茫无际涯。而泉石清奇，林壑秀美，尤极胜概。进数步，已是洞门，忽见石壁上龙蛇飞舞，墨迹淋漓。书有一律云：
　　突兀神京势峭然，山容水色望无边，
　　玄关永锁千秋月，碧洞遥吞万壑烟。
  </div>
  <div class="pagination">
   <span class="current-page">
    1
   </span>
   <a href="萤窗清玩_page2.html">
    2
   </a>
   <a href="萤窗清玩_page3.html">
    3
   </a>
   <a href="萤窗清玩_page4.html">
    4
   </a>
   <a href="萤窗清玩_page5.html">
    5
   </a>
   <a href="萤窗清玩_page6.html">
    6
   </a>
   <span>
    ...
   </span>
   <a href="萤窗清玩_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
