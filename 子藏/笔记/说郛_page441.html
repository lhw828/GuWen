<!DOCTYPE html>
<html>
<head>
    <meta charset="UTF-8">
    <title>说郛 - 第 441 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 441 页/共 601 页</h1>
    <div class="content">　　唐人褙手卷多有紫绫作褾首至有红绫作引首用珊瑚为小轴如今藏经之状
　　宋末士大夫不识画者多纵得赏鉴之名亦甚茍且葢尤物尽在天府人间所存不多动为豪势夺去贾似道擅国柄留意收藏当时趋附之徒尽心搜访以献今往往见其所收有真伪相半岂当时闻见不广抑似道目力不髙一时附防致然邪
　　古人作画有得意者多再作之如李成寒林范寛雪山王诜烟江叠嶂之类不可枚举
　　画梅谓之写梅画竹谓之写竹画兰谓之写兰何哉葢花之至清画者当以意写之不在形似耳陈去非诗云意足不求顔色似前身相马九方皋其斯之谓欤画有賔主不可使賔胜主谓如山水则山水是主云烟树石人物禽畜楼观皆是賔且如一尺之山是主凡賔者逺近折算须要停均谓如人物是主凡賔者皆随逺近髙下布景可以意推也
　　染绢上深下淡薫绢上墨顔色黯淡捶碎者文理不直丝乱断惟自然古者绢黒而丹青自明看画不必以缣素明闇为辨
　　看画如看美人其风神骨相有在肌体之外者今人看古迹必先求形似次及染次及事实殊非赏鉴之法也元章谓好事家与赏鉴家自是两等家多资力贪名好胜遇物收置不过聴声此谓好事若赏鉴则天资髙明多阅录或自能画或深晓画意毎得一图终日宝玩如对古人虽声色之奉不能夺也
　　收画之法道释为上葢古人用工于此欲览者生敬慕爱礼之意其次人物可为鉴戒其次山水有无穷之趣其次花草其次画马可以阅神骏若士女畨族虽精妙非文房所可玩者此元章之论也今人收画多贵古而贱近且如山水花鸟宋之数人超越往昔但取其神妙勿论世代可也只如本朝赵子昻金国王子端宋南渡二百年间无此作元章收晋六朝唐五代画至多在宋朝名笔亦收置称赏若以世代逺近不看画之妙否非真知者也
　　观画之法先观气韵次观笔意骨法位置傅染然后形似此六法也若看山水墨竹梅兰枯木奇石墨花墨禽等游戏翰墨髙人胜士寄兴写意者慎不可以形似求之先观天真次观笔意相对忘笔墨之迹方为得趣今人观画不知六法开卷便加称赏或人问其妙处则不知所荅皆是平昔偶尔看熟或附防一时不知其原深可鄙笑
　　收画若山水花竹窠石等作挂轴文房馆挂若故实人物必须横卷为佳
　　山水之为物禀造化之秀隂阳晦防晴雨寒暑朝昏昼夜随形改步有无穷之趣自非胷中丘壑汪洋如万顷波者未易摹写如六朝至唐初画者虽多笔法位置深得古意自王维张璪毕宏郑防之徒出深造其理五代荆闗又别出新意一洗前习迨于宋朝董元李成范寛三家鼎立前无古人后无来者山水之法始备三家之下各有入室弟子三二人终不逮也
　　世俗论画必曰画有十三科山水打头界画打底故人以界划为易事不知方圆曲直髙下低昻逺近凹凸工拙纎丽梓人匠氏有不能尽其妙者况笔墨规尺运思于缣楮之上求合其法度准绳此为至难古人画诸科各有其人界画则唐纯无作者歴五代始得郭忠恕一人其它如王士元赵忠义辈三数人而已如卫贤髙克明抑又次焉近见赵集贤子昻教其子雍作界画云诸画或可杜撰瞒人至界画未有不用工合法度者此为知言也
　　大凡观画未精多难为物此上下通病也仆少年见神妙之物稍有不合所见便目为伪今则不然多闻阙疑古人之所以传世者必有其实古云下士闻道则大笑之不笑不足以为道即此意也
　　观六朝画先观绢素次观笔法次观气韵大槩十中可信者一二有御府题印者尤可不信
　　古画东移西掇挦补成章此弊自髙宗朝庄宗古始也












　　说郛卷九十二下
　　钦定四库全书
　　説郛卷九十三上　　　　元　陶宗仪　撰茶经序
　　案周礼酒正之职辨四饮之物其三曰浆又浆人之职供王之六饮水浆醴凉医酏入于酒府郑司农云以水和酒也葢当时人率以酒醴为饮谓乎六浆酒之醨者也何得姬公制尔雅云槚苦荼即不撷而饮之岂圣人之纯于用乎亦草木之济人取舍有时也自周以降及于国朝茶事竟陵子陆季疵言之详矣然季疵以前称茗饮者必浑以烹之与夫瀹蔬而啜者无异也季疵始为经三卷由是分其源制其具教其造设其器命其煑俾饮之者除痟而去疠虽疾医之不若也其为利也于人岂小哉余始得季疵书以为备矣后又获其顾渚山记二篇其中多茶事后又太原温从云武威段之各补茶事十数节并存于方册茶之事由周至今竟无纎遗矣昔晋杜育有荈赋季疵有茶謌余缺然于怀者谓有其具而不形于诗亦季疵之余恨也遂为十咏寄天随子唐皮日休撰














　　茶经卷上【陆羽】
　　一之源
　　茶者南方之嘉木也一尺二尺乃至数十尺其巴山峡川有两人合抱者伐而掇之其树如芦叶如栀子花如白蔷薇实如栟榈蒂如丁香根如胡桃【芦木出广州似茶至苦澁栟榈蒲葵之属其子似茶胡桃与茶根皆下孕兆至瓦砾苖本上抽】其字或从草或从木或草木并【从草当作茶其字出开元文字者义从木当作其字出本草草木并作茶其字出尔雅】其名一曰茶二曰槚三曰蔎四曰茗五曰荈【周公云槚苦荼阳执防云蜀西南人谓茶曰蔎郭农云早取为茶晩取为茗或一曰荈耳】其地上者生烂石中者生栎壤【按栎当从石为砾】下者生黄土凡艺而不实植而罕茂法如种三嵗可采野者上园者次阳崖隂林紫者上緑者次笋者上牙者次叶卷上叶舒次隂山坡谷者不堪采掇性凝滞结瘕疾茶之为用味至寒为饮最宜精行俭德之人苦热渴凝闷脑疼目澁四支烦百节不舒聊四五啜与醍醐甘露抗衡也采不时造不精杂以卉莽饮之成疾茶为累也亦犹人参上者生上党中者生百济新罗下者生髙丽有生泽州易州幽州檀州者为药无効况非此者设服荠苨使六疾不廖知人参为累则茶累尽矣
　　二之具
　　籯【加追反】一曰篮一曰笼一曰筥以竹织之受五升或一防二防三防者茶人负以采茶也【籯汉书音盈所谓黄金满籯不如一经顔师古云籯竹器也容四升耳】
　　灶无用突者釜用唇口者
　　甑或木或瓦匪腰而泥篮以箄之以系之始其蒸也入乎箄既其熟也出乎箄釡涸注于甑中【甑不带而泥之】又以谷木枝三亚者制之【○亚当作桠木桠枝也】散所蒸牙笋并叶畏流其膏
　　杵臼一曰碓惟恒用者佳
　　规一曰模一曰棬以铁制之或圆或方或花
　　承一曰台一曰砧以石为之不然以槐桑木半埋地中遣无所揺动
<子部,杂家类,杂纂之属,说郛,卷九十三上>
　　檐一曰衣以油绢或雨衫单服败者为之以檐置承上又以规置檐上以造茶也茶成举而易之
　　芘莉【音杞离】一曰嬴子一曰旁筤以二小竹长三尺躯二尺五寸柄五寸以篾织方眼如圃人土罗阔二尺以列茶也
　　棨一曰锥刀柄以坚木为之用穿茶也
　　朴一曰鞭以竹为之穿茶以解茶也
　　焙凿地深二尺阔二尺五寸长一丈上作短墙髙二尺泥之贯削竹为之长二尺五寸以贯茶焙之
　　棚一曰栈以木构于焙上编木两层髙一尺以焙茶也茶之半干升下棚全干升上棚
　　穿【音钏】江东淮南剖竹为之巴州峡山纫谷皮为之江东以一斤为上穿半斤为中穿四两五两为小穿峡中以一百二十斤为上穿八十斤为中穿五十斤为小穿旧作钗钏之钏字或作贯串今则不然如磨扇弹锁缝五字文以平声书之义以去声呼之其字以穿名之育以木制之以竹编之以纸糊之中有隔上有覆下有床傍有门掩一扇中置一器贮煻煨火令煴煴然江南梅雨时焚之以火【育者以其藏养为名】
　　三之造
　　凡采茶在二月三月四月之间茶之笋者生烂石沃土长四五寸若薇蕨始抽凌露采焉茶之牙者发于藂薄之上有三枝四枝五枝者选其中枝頴拔者采焉其日有雨不采晴有云不采晴采之蒸之捣之拍之焙之穿之封之茶之干矣茶有千万状卤莽而言如胡人鞾者蹙缩然【京锥文也】犎牛臆者廉檐然【○犎音朋野牛也】浮云出山者轮菌然轻飚拂水者涵澹然有如陶家之子罗膏土以水澄泚之【谓澄泥也】又如新治地者遇暴雨流潦之所经此皆茶之精腴有如竹箨者枝干坚实艰于蒸捣故其形籭簁然【上离下师】有如霜荷者茎叶凋沮易其状貌故厥状委萃然此皆茶之瘠老者也自采至于封七经目自胡靴至于霜荷八等或以光黒平正言嘉者斯鉴之下也以皱黄坳垤言嘉者鉴之次也若皆言嘉及皆言不嘉者鉴之上也何者出膏者光含膏者皱宿制者则黒日成者则黄蒸压则平正纵之则坳垤此茶与草木叶一也茶之否臧存于口诀












　　茶经卷中
　　四之器
　　风炉【灰承】
　　风炉以铜铁铸之如古鼎形厚三分縁阔九分令六分虚中致其杇墁凡三足古文书二十一字一足云坎上防下离于中一足云体均五行去百疾一足云圣唐灭【缺】明年铸其三足之间设三窓底一窓以为通飚漏烬之所上并古文书六字一窓之上书伊公二字一窓之上书陆二字一窓之上书氏茶二字所谓伊公陆氏茶也置墆于其内设三格各画卦其一格有翟焉翟者火禽也画一卦曰离其一格有彪焉彪者风兽也画一卦曰防其一格有鱼焉鱼者水虫也画一卦曰坎防主风离主火坎主水风能兴火火能熟水故备其三卦焉其饰以连葩垂蔓曲水方文之类其炉或锻铁为之或运泥为之其灰承作三足铁柈擡之
　　筥
　　筥以竹织之髙一尺二寸径阔七寸或用藤作木楦【○楦古筥字】如筥形织之六出圆眼其底葢若利箧口铄之
　　炭檛
　　炭檛以铁六棱制之长一尺鋭一丰中执细头系一小以饰檛也若今之河陇军人木吾也或作锤或作斧随其便也
　　火防
　　火防一名筯若常用者圆直一尺三寸顶平截无防台勾鏁之属以铁或熟铜制之
　　鍑【音辅或作釡或作鬴】
　　鍑以生铁为之今人有业冶者所谓急铁其铁以耕刀之趄链而铸之内模土而外模沙土滑于内易其摩涤沙澁于外吸其炎熖方其耳以正令也广其縁以务逺也长其脐以守中也脐长则沸中沸中则末易末易则其味淳也洪州以瓷为之莱州以石为之瓷与石皆雅器也性非坚实难可持久用银为之至洁但涉于侈丽雅则雅矣洁亦洁矣若用之恒而卒归于银也
　　交床
　　交床以十字交之剜中令虚以支鍑也
　　夹
　　夹以小青竹为之长一尺二寸令一寸有节节已上剖之以炙茶也彼竹之篠津润于火假其香洁以益茶味恐非林谷间莫之致或用精铁熟铜之类取其久也
　　纸囊
　　纸囊以剡藤纸白厚者来缝之以贮所炙茶使不泄其香也
　　碾【拂末】
　　碾以橘木为之次以梨桑桐柘为之内圆而外方内圆备于运行也外方制其倾危也内容堕而外无余木堕形如车轮不辐而轴焉长九寸阔一寸七分堕径三寸分中厚一寸边厚半寸轴中方而执圆其拂末以鸟羽制之
　　罗合
　　罗末以合葢贮之以则置合中用巨竹剖而屈之以纱绢衣之其合以竹节为之或屈杉以漆之髙三寸葢一寸底二寸口径四寸
　　则
　　则以海贝蛎蛤之属或以铜铁竹策之类则者量也准也度也凢煑水一升用末方寸若好薄者减嗜浓者增故云则也
</div>
    <div class="pagination">
<a href="说郛_page440.html">上一页</a><span>...</span><a href="说郛_page436.html">436</a><a href="说郛_page437.html">437</a><a href="说郛_page438.html">438</a><a href="说郛_page439.html">439</a><a href="说郛_page440.html">440</a><span class="current-page">441</span><a href="说郛_page442.html">442</a><a href="说郛_page443.html">443</a><a href="说郛_page444.html">444</a><a href="说郛_page445.html">445</a><a href="说郛_page446.html">446</a><span>...</span><a href="说郛_page442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
