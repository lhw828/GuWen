<!DOCTYPE html>
<html>
<head>
    <meta charset="UTF-8">
    <title>元明事类钞 - 第 19 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 19 页/共 76 页</h1>
    <div class="content">　　巡盐
　　祷雨减鹾　王世贞集喻时视鹾河东属嵗旱公祷雨旱弗利民而当饶得鹾或强公毋祷公不可祷竟雨立澍而鹾额亦不亏
　　周视鹾池　献征録姚三譲为御史出按三河鹾周视鹾池髙下不令干潦乃大有秋
　　遗民有家　吕柟集雍泰巡盐两淮商民咸恱巡抚复奏留一年初灶民贫而鳏者几二千人比及二年具与完室既去淮南人咏曰客边检槖浑无砚海上遗民尽有家
　　炎瘴无避　列卿记宏治中张宪以侍郎兼佥都整理闽浙盐法亲歴诸塲炎瘴无所避寻加右都御史仍督其事
　　空手见瑾　李梦阳集余下诏狱凃君业先系狱相见问故初瑾以盐货源也因厚望巡盐御史货他御史入货如瑾望凃君还则空手见瑾瑾怒下君狱坐掠重寻卒案凃名祯
　　积羡抵额　于慎行集马文炜为御史按鹾两淮比代积羡十余万金以抵正额商困乃苏
　　如上供　海忠介公传鄢懋卿由中台出理盐政势张甚所至县令如上供以得无叱辱为幸将往徽齐云牒所过郡邑供办甚峻海公为淳安令上书泥之鄢遂罢行
　　布政司
　　教礼仪　元史赛音迪延齐行省云南改立郡县云南旧无礼仪男女徃自相配偶亲死则火之不为祭无秔稻桑麻子弟不知读书赛音迪延齐二教之建孔子庙购经史授学田
　　方岳　明宣宗制布政使箴国有方岳统治列郡先举其纲纪斯不紊
　　建藩　李攀龙集上之台中省中若建藩陈臬诸执事席首布裙　明崔铙集石璞在山西其夫人与诸僚妻燕归愠曰彼多金珠绮采吾布裙袄不称布政妻也公曰尔何坐曰席首公曰使吾墨于宪汝安得居此坐且吾岂以妻子故宦耶
　　例不取羡　文震孟集陈方伯鎏署藩篆钩羡万金悉归库筦库者以例请公曰若知取羡例也不知不取羡吾例耶
　　三速六字　郭子章集夏公良心与予同籍同官比为藩司长公得豫章予得闽予请益公曰我有三速速收速批给速放且曰何以朂我予曰予有六字一锭收原封放
　　准功得生　明魏骥集梁楘为广西布政一日洞蛮入栁州界刼掠人民官军追及之悉杀掠者以要功公谓其首帅曰今后官军但得被掠男女一人生者准功一级自是得生者莫计其数
　　留履志异　明杨文防集李赞为浙江布政教民敦本实崇俭朴后致仕杭之老稚遮道泣留不得至留其一履以志异
　　还令驴　献征录张贤为山西布政使子纪徒步入太原道过曲沃令见其良苦以一驴送之既见贤怪其跨驴也诘之乃痛棰纪还令驴并正其罪
　　分日治事　明许国集故事籓司一切政务专制于左使右署名而已万士和为广东左藩曰朝廷并设两使若左右手非有所轻重也约分日治事以明大体
　　还银烛　实録丰庆为河南布政一日行部有一知县簠簋不饬无以纾解乃以白金为烛餽之防子以告次日从容谓知县曰汝烛不然尽出之以易可然者自今无复尔矣知县大恐弃印绶去
　　雨独不濡　名臣纪魏棨为福建布政使延平郡久不雨棨行部至郡祷坛下澍雨如注上有鲜云一道棨行雨中独不濡见者异之
　　俸金贮库　献征録张文奎为山西布政使惟携二僮以行俸金亦以贮库
　　按察司
　　堂产芝　元史类编乌克逊泽为福建亷访使有芝五色产于宪司澄清堂民谓泽宿有德于闽故致此
　　外台　元史时有议益国赋者虑按察司挠其事请并入转运使夹谷之竒曰按察司名外台发擿奸伏责任匪轻若使之理财则心劳事冗安能绳纠他人并之非便
　　改亷访　元史世祖时改提刑按察使为肃政亷访司每道仍设官八员除二使留司以総制余六人分临所部
　　宪臣　明宣宗按察使箴国家养民藩牧是寄必有宪臣纪纲攸系
　　荆布夫人　明彭森集周按察新未显时夫人常治褥以给及偕来浙处如贫日同僚私属内宴公夫人荆钗布帬诸妇惭还遂相变为澹素
　　风力无双　名世类苑雍尚书太初为吴县时发奸摘伏如神期年陞山西按察使或谓太宰曰雍某擢何骤曰雍某风力无可以诸人遇之乎
　　摭道诉寃　吾学编王防毅按察河南刚方不挠被征下狱防襄王入朝上问所过官吏贤否王曰臣道河南百姓摭道诉王廉使寃言廉使清劲殿下幸为百姓还我王廉使上喜立命法司雪公
　　公拆书问　名山藏周廷用按察江西凡以书问至者令二吏于防事公拆之请嘱皆废
　　平滞狱　献征録陶垕仲为福建按察使时多滞狱吏夤缘为奸公治赃吏数千人尽革其宿弊
　　蛮僰畏懐　名臣记刘釬为云南按察使云南外与哀牢交阯接釬为治寛其禁令蛮僰畏而懐之
　　立遣系囚　黄佐集师逵为陜西按察使至则狱囚系者数千逵检案牍讯鞫各以其罪轻重立为决遣旬月而尽
　　二竹笼　吾学编轩輗告归上不许召问曰昔浙江亷使考满归家具仅二竹笼是汝乎公顿首
　　洗涤防事　明史藳杨继宗按察湖广既至命汲水百斛洗涤防事而后视事曰吾以除秽也
　　登台端　徐祯卿野闻太祖微行与监生某同饮酒坊举翣几小木命赋诗生赋曰寸木元从斧削成每于低处立功名他时若得台端用要向人间治不平次日召见曰汝欲登台端乎遂除为按察使
　　浚西湖　献征録杨瑄按察浙江以西湖旧深广能溉田至十六万顷今湮过半奏请浚深之于涌金门北辟水门放湖流入城河出清河闸抵海宁黄湾以溉田
　　不朝王　明史藳都任按察山西性刚严月朔诸僚约同朝晋王任曰防典朔望朝王惟都布二司按察职在纠举奈何与守土者同朝执不行
　　臬长　明杨博集今制列省各置臬司臬之长与中台御史大夫实相表里
　　风霜面　明李思衍寄江西魏按察诗寒生柏府风霜面清照梅花玉雪心
　　闗
　　减额　元史耶律楚材荐张奂为河南路征税长官廉访使奂先以爱民之道言于楚材既至减元额四之一公私便之
　　不更籍　明康泰和集沈鉴税芜湖为籍者三一存堂一在门一颁县商之输税使自取三籍书之及上计即以是籍上不更籍
　　宁漏无扰　邵寳送萧户部诗司徒课嵗有常数或不经宁惠商太原周公有是语至今传颂盈庙堂自注宏治中太原公在户部人有言九江分司纵逻卒扰商者或曰不尔有漏税之公曰与其扰也宁漏
　　点筹放船　啓祯野乗叶茂才芜闗国课既登自点筹放船不取一缗
　　减缆价　孙鑛集许孚逺督龙江闗运舟入闸例输米舟五石名曰防价公欲革之不可则止收一石得米四千石以千石筑堰以千石赈贫余二千石建仓贮之备不虞颂者借借
　　称抗者　明张元忭集尤时熙浒墅税一意便民长洲令某与抗先生防其贤不较他日代者至问吴中令孰贤先生首称长洲代者曰此非抗君者耶先生曰吾侪论人惟其贤耳
　　薄征钞倍　明潘潢集潘鉴监浙江北新闗闗长日不闭纵民往来才半月钞额告溢则尽蠲小税大者亦损旧则十二是嵗薄征而钞倍公愀然曰嵗入盈缩视客艘多寡茍以是为率民勿堪矣乃归其羡于大司农以佐赈焉
　　税减　谢肇淛送人浒墅诗度支使者吴闗饱看姑苏郭外山税减任教商舶过吏稀常对防门闲
　　钞闗　续通考宣德中令南京至北京沿河漷县临清州济宁州徐州淮安府杨州府上新河客商辏集处设立钞闗
　　运司
　　不上羡课　元通鉴仁宗时张思明为两浙盐运使嵗课羡赢僚属请上増数思明曰盈缩不常万一以増为额是希一已之荣遗万世之害不可
　　禁逮妇人　元史黄克敬转两浙盐运使温州逮私盐者以妇人至克敬怒曰岂有妇人千百里外与吏卒杂处者自今毋得连逮着为令
　　使君清　泳化编耿九畴为两淮盐运使有防声常临水坐有童子戏其旁曰此水何清也童子曰尚不如使君之清
　　盐防裁书　王世贞送人迁两淮运判诗飞葢一江隔棠隂两地余水经初罢注盐防旋裁书
　　领盐官　李攀龙送都转运刘使君诗郡接荆衡分岳牧塲开海岱领盐官
　　提学
　　督学校　泳化编正统元年始置两京各御史一员及浙江等省佥事一员专一提督学校大学士杨士竒议督学条例若干条皆从之
　　察三官　汪道昆集在宪令凡遣使出视学必察之三官官守问天官文学问大宗伯吏治问御史大夫皆曰可然后以玺书命之
　　去糊名　名世类苑张庄简恱提督浙江学政始以糊名校士寻去之曰我且自疑人谁信我诸所请托屹不为动士皆帖服
　　林苏　陶望龄集林公偕春为浙江提学副使其所拔擢始或疑骇后悬验莫不称服代先生者晋江苏公濬至今两浙言良督学称林苏
　　用人最要　吴寛集黄仲昭尝云用人莫要于提学得人则能培养天下之才为国家用
　　薛夫子　薛瑄行状公提学山东每临视诸生亲为讲解不事榎楚人皆呼之曰薛夫子
　　政严教寛　名世类苑李西涯当国赠提学江西邵文庄诗末云职在文学官在宪政宜严肃教宜寛文庄尝语人曰某在江右深得其力
　　视邮筒　明诗综传谭昌言提学八闽有投私书者槩不发试竣题数行裹原书覆之闽人语云来一封去一封以为不信视邮筒
　　神投江　明程文宪中洲野録李空同督江西学政渡江时有司请祀水神公怒命从者缚神投诸江且曰以水神而投诸水得其所哉竟无恙
　　独木桥　本朝王逋蚓庵语万厯时有学使者乔某公防严毅公瞽一目诸生嘲之为独木桥葢况其难履也恶投考诸生吟哦摇首佥纸封其巾于几封纸若断攫其巾缴卷时另置一束文虽佳下一等
　　随阅随定　献征録孙鼎督学南畿行部单舆猝至诸生集輙闭门面试一文或破题数首随阅随定毕使开门呼名而出案牍随之先后允惬私嘱者无所措手
　　得三士　明李元阳集杨文襄一清为提学谓人曰吾于陜得三士康海吕柟马理也后果为闻人
　　为损月俸　献实宗臣为福建督学进退诸生人人厌服其贫者调学租赡之不给则为损月俸减供具继之以为常
　　始覩全经　明李开先集李舜臣提学江西往时士子惟留心好题无忌讳者诗废风雅之变易废凶咎之爻书废金縢顾命之防礼废杂记防服等篇春秋废雨雹日食地震之灾弑杀崩薨之书公一切命题始覩全经矣
　　秉烛命讲　寓圃杂说陈选崇尚道学为绣衣提学南畿教诸生读书必自小学始其来居必学舍夜则秉烛命诸生讲解
　　如所自志　献征录何景明为副使督教闗中以经术世务如其所自志闗中士习文艺自是一大变云
　　排闼拥去　名臣记苏葵督学江西公明服士镇守太监董让作威葵守正不媚让诬奏葵遣法司临勘将刑葵诸生数百排闼入拥之而去事竟得白
　　青衿拥坐　明陆容送人之广东提学诗画皷发船驯巨鳄青衿拥座聴春蚕















　　元明事类钞卷十
　　钦定四库全书
　　元明事类钞卷十一
　　监察御史姚之骃撰
　　官品门【四】
　　各道
　　治广防　元史乌克逊泽为广西两江道副使雷州近海农病鹻卤泽教民浚故湖筑大堤碣三溪潴之为斗门七堤堨六渠二十有四渠皆支别为牌时其启闭濒海广泻并为膏土
　　满朝清　元史类编多尔济为中兴路副管民官无毫发私号曰满朝清
　　朱墨点　元名臣言行录霍肃为浙西宪副所至署僚吏姓氏搜询遗老凡言某善朱加点某不善墨加点朱墨半者精覈之后朱多者众毁弗信墨多者众誉勿纳
　　纵斧主　元史达尔玛为燕南道防访副使堂县民斫桑道侧偶有借斧削杖者其人夜持杖出刦事觉并逮斧主达尔玛原其未知情纵之
</div>
    <div class="pagination">
<a href="元明事类钞_page18.html">上一页</a><span>...</span><a href="元明事类钞_page14.html">14</a><a href="元明事类钞_page15.html">15</a><a href="元明事类钞_page16.html">16</a><a href="元明事类钞_page17.html">17</a><a href="元明事类钞_page18.html">18</a><span class="current-page">19</span><a href="元明事类钞_page20.html">20</a><a href="元明事类钞_page21.html">21</a><a href="元明事类钞_page22.html">22</a><a href="元明事类钞_page23.html">23</a><a href="元明事类钞_page24.html">24</a><span>...</span><a href="元明事类钞_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
