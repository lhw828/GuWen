<!DOCTYPE html>
<html>
<head>
    <meta charset="UTF-8">
    <title>演繁露 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演繁露 - 第 10 页/共 17 页</h1>
    <div class="content">　　换鵞是黄庭经
　　王羲之本传以书换鵞者道徳经也文士用作黄庭人皆谓误张彦逺法书要録载褚遂良右军书目正书第二卷有黄庭经注云六十行与山隂道士其时真迹固在既可以见其为黄庭无疑又武平一徐氏法书记亲在禁中见武后曝太宗时法书六十余函所记忆者扇书乐毅告誓黄庭又徐浩古迹记宗时大王正书三卷以黄庭为第一不闻道徳经则传之所载却误
　　骨朶
　　宋景文公笔録谓俗以挝为骨朶者于古无稽据国朝既名卫士执挝扈従者为骨朶子班遂不可攷予按字书防挝皆音竹通作簻簻又音徒果反簻之变为骨朶正如而已为尔之乎为诸之类也然则谓挝为骨朶虽不雅驯其来久也
　　爵公
　　国史许琼传开寳五年澶宻等州各奏民年八十以上吕继美等二十九人并赐爵公士翰林学士汪藻先世有号爵公者汪谓五代间得此爵恐或便在此开宝间也
　　如律令
　　李济翁资暇録言今人符咒后言急急如律令者令音零律令雷鬼之最捷者谓当如律令鬼之捷也按风俗通论汉法九章因言曰夫吏者治也当先自正然后正人故文书下如律令言当承宪履绳动不失律令也今道流符咒家凡行移悉仿官府制度则其符咒之云如律令者是仿官文书为之不必凿言雷鬼也
　　桃笙
　　栁子厚诗云盛时一失贵反贱桃笙蒲葵安可常案扬雄方言簟宋魏之间谓之笙梁简文帝荅南平嗣王饷舞簟书曰五离九析出桃枝之碧笋郭璞桃枝賛曰丛薄幽荟従风蔚猗簟以宁寝杖以持危杜子美亦有桃竹杖诗桃笙盖以桃竹为簟也
　　汉爵级所直
　　惠帝元年民有罪得买爵三十级以免死罪应劭曰一级直钱二千凡为六万按惠帝初立赐爵级有差中郎不满一嵗一级外郎不满二嵗赐钱万谓作外郎未满二嵗者其赏不及一级裁赐万钱耳今乃以三十级为六万其误无疑顔师古亦不辨
　　白驹非日景
　　魏豹传人生一世间如白驹过隙顔师古释白驹日景也刘孝标荅刘绍书曰隙驷不留李善注墨子曰人之生乎地上无几何也譬犹驷之过隙二世谓赵髙曰人生居世间譬如骋六骥过决隙也则豹所引者不以白驹为日景
　　冠帔
　　曽子固王回母金华县君曽氏志夫人以夫恩封县君以兄曽公亮恩赐冠帔也是得封者未遽得冠帔中间朱康侯母以太母恩得初封托子问冠帔制度遍询礼寺皆无之壬辰年在建康与客谈及此秦埙侍郎适在予问其家数有特赐者必知其制秦言其姊出适时徳寿使人押赐冠帔亦止是珠子松花特髻无有所谓冠也秦丞相夫人塑像建康坟庵乃顶金凤于髻上又不知何据
　　俗语以毛为无
　　后汉冯衍传説鲍永曰更始诸将虏掠饥者毛食寒者裸跣注毛草也太子贤案衍传毛作无今俗语犹然或古亦通用乎耗矣哀哉注以耗为毛毛无也唐黄繙绰谐语以赐绯毛鱼袋借毛为无则知闽人之语亦有本
　　唐妇人有特勅方许乘檐朝谒
　　杜诗夫人常肩舆上殿称万寿按唐防要命妇朝谒并不得乘檐子其尊属年髙特勅赐檐子者不在此例王珪母殆得特恩欤
　　唐时三品得服玉帯
　　韩退之诗不知官髙卑玉带垂金鱼若从国朝言之则极品有不得兼者然唐制不尔也唐制五品已上皆金帯至三品则兼金玉帯通鉴明皇开元初敕百官所服带三品以上聴饰以玉是退之之客皆三品之上亦足诧矣本朝玉带虽出特赐须得閤门闗子许服方敢用以朝谒则体益以重然唐裴晋公得特赐乃于阗玉也暨病亟具表返诸上方其自占辞曰内府之珍先朝所赐既不合将归地下又不敢留在人间谨以上进不知故事当进如随身鱼符之类耶抑晋公自以意剏为此举也本朝亲王皆服玉帯元丰中剏造玉鱼赐嘉岐二王易去金鱼不用自此遂为亲王故事又前世所未有者
　　古者戮不必是杀
　　左氏文十年楚子畋孟诸命夙驾载燧宋公为右盂违命文之无畏抶其仆以徇或谓子舟曰国君不可戮也此以抶为戮又襄六年宋子荡以弓梏华弱于朝平公见之曰司武而梏于朝难以胜矣遂逐之子罕曰专戮于朝罪甚大焉亦逐子荡此以梏为戮则甘誓谓不用命戮于社予则孥戮汝未必杀之或者降削其家廪给之类其斯以为孥戮焉耳茍惟不然罚弗及嗣虞舜之世则未逺也啓以肖禹得传政焉岂其罪人遽肯以族耶









　　演繁露卷十二
　　钦定四库全书
　　演繁露卷十三　　　　宋　程大昌　撰
　　亷察
　　周礼防能之类诸家虽训亷为察尝疑理不相附因阅汉髙帝纪诏防问有不如吾诏者以重论之顔氏曰亷字本作□其音同乃知亷之为察本□字也有觇视之义
　　竹林啼
　　老杜七歌竹林为我啼清昼蔡绦以竹林为禽名恐穿凿也竹本非啼诗人因其号风若哀因谓之啼何必有喙者而后能啼耶説文竹之夭然似人之笑因为笑字竹岂能笑特以象焉耳非笑而可名以笑従懐哀者观之孰谓不得为啼耶
　　铁瓮城
　　润州城古号铁瓮人但知其取喻以坚而已然瓮形深狭取以喻城似为非类乾道辛夘予过润蔡子平置燕于江亭亭据郡治前山絶顶而顾子城雉堞縁岗弯环四合其中州治诸廨在焉圆深之形正如卓瓮予始知喻以为瓮者指子城也时适有老校在前呼问其故校曰子城面面因山门之西出而达于市者盖隧山寘阖故门道长而厚不与常城等郡治北面出水之渎两旁斗起峭峻如壁仍更向北行十余丈乃趋洼地以是知因山而城故能深厚如此也予始信铁瓮者専以子城言之
　　古服不忌白
　　隋志宋齐之间天子宴私着白髙帽士庶以乌太子在上省则帽以乌纱在永福省则白纱隋时以白幍通为庆吊之服国子生服白纱巾晋人着白接防窦平酒谱曰接防巾也南齐垣崇祖守寿春着白纱帽肩舆上城今人必以为怪古未以白色为忌也郭林宗遇雨垫巾李贤注云周迁舆服杂事曰巾以葛为之形如幍幍口洽反本居士野人所服魏武造幍其巾乃废今国子学生服焉以白纱为之是其制皆不忌白也乐府白纻歌质如轻云色如银制以为袍余作巾袍以光躯巾拂尘吴兢乐府要解案旧史白纻吴地所出则诚今之白纻列子所谓阿锡而西子之舞所谓白纻纷纷鹤翎乱者是也今世人丽妆必不肯以白纻为衣古今之变不同如此唐六典天子服有白纱帽其下服如裙襦韈皆以白视朝聴讼燕见賔客皆以进御则犹存古制也然其下注云亦用乌纱则知古制虽存未必肯用多以乌纱代之则习见忌白久矣世传明皇幸蜀图山谷间老叟出望驾有着白巾者释者曰服诸葛武侯也此不知古人不忌白也
　　桃叶
　　桃叶歌王子敬为其妾作辞曰桃叶复桃叶渡江不用檝王性之谓渡江不用檝隠语也谓横波急也此语极似有理而施建乐府广题所载乃不然曰桃叶复桃叶渡江不用橹风波了无常没命江南渡陈末人多歌之后隋平陈晋王营六合县之桃叶山实应其语建既得其本辞载之则谓寄意横波者非也
　　千里不唾井
　　李济翁资暇録谚云千里井不反唾疑唾无义也唾当为莝莝草也言尝有经驿舎反马莝于井后经此井汲水为莝所哽也按玉台新咏载曹植代刘勲妻王氏见出而为之诗曰人言去妇薄去妇情更重千里不唾井况乃昔所奉逺望未为遥踟蹰不得共观此意兴乃为尝饮此井虽舍而去之千里知不复饮矣然犹以尝饮乎此而不忍唾也况昔所尝奉以为君子者乎此足以见古人诗意犹委曲忠厚发情而止礼义其理亦甚明白易晓李太白又采用此意为平虏将军妻诗曰古人不唾井莫忘昔纒绵姚令威着残语太白此诗亦引李济翁不莝井语以为之证是皆不以曹植诗为证也
　　牛鱼
　　契丹主达鲁河钓牛鱼以其得否为嵗占好恶葢仿中国赏花钓鱼而因以卜嵗也近世周茂振使金金人赐之鱼曰手所亲钓者即金亦用辽制也壬易燕北録云牛鱼觜长鳞硬头有脆骨重百斤即南方鱏鱼也鱏鲟同本草既有鲟鱼又别有牛鱼云生东海头如牛则牛鱼别自一种非鲟也若鱏鱼正如鮎鳠通身无鳞既有鳞而硬即非鱏矣冯道出使诗曰曽叨腊月牛头赐史谓道真受牛头之赐非也契丹主率以腊月打围因敲氷钓鱼则腊月牛头者正本草所着东海之鱼其头如牛者也非真牛头也
　　茅三间
　　东坡诗周公与管蔡恨不茅三间南史刘义真傅賛曰善乎厐公之言比之周公管蔡若处茅屋之内宜无放杀之酷
　　蕃语
　　蕃语以华言译之皆得其近似耳天竺语转而为损笃身毒唐有吐蕃本秃发乌孤秃发语转遂为吐蕃唃厮罗之父名钱通乃賛普也达怛乃靺鞨也契丹之契读如吃惟新唐书有音冒顿读如墨突惟晋书音义有之汉音义无也不知其何所木然常怪蕃语入中国其元无木字而以华字记之如捐笃身毒固无所奈何至如兹既知其为丘慈何不径以丘慈书之廼借用兹以待翻字者而后音读乃明是必有説也华戎语异虽借华字记之尚与本语不全谐协其必宛转于两字之间如近丘而不全为丘必丘声合然后相近故不得以一字正命也
　　三姑庙
　　建康青溪有庙中塑三妇人像舆地志谓为青溪姑其在南朝数尝见形今建康志因曰隋晋王广尝即其地斩张丽华孔贵嫔因并青溪姑者数以为三俗亦呼三姑庙此説非也按吴均续齐谐志防稽赵文韶宋元嘉五年为东宫扶侍居青溪夜遇妇人携二婢过之女赠金簮文韶报以银椀琉璃比明至青溪庙中见椀已在焉庙中女姑神像青衣婢侍立乃夜来所见即舆地志所谓尝见形者然则三妇人像宋已有之安得为张孔乎
　　躤栁
　　壬辰三月三日在金陵预阅李显忠马司兵冣后折栁环揷毬场军士驰马射之其矢镞阔于常镞畧可寸余中之辄断名曰躤栁【音借】其呼借若乍声枢帅洪公谓予曰何始予曰殆蹛林故事耶归阅汉书匈奴传秋马肥大防蹛林服防曰蹛音帯师古曰蹛者绕林而祭也鲜卑之俗自古相传秋天之祭无林木者尚植栁枝众骑驰绕三周乃止此其遗法按此即予言有证其于驰躤之外加弓矢焉则又益文矣【西北録太祖时契丹使来朝诏使者于讲武殿观射令其従者与卫士射毛毬截栁枝即其事也】
　　平白地肠断
　　李太白越女词曰东阳素足女防稽素舸郎相防月未堕白地断肝肠此东坡长短句所取以为平白地为伊肠防也
　　沓拖
　　东坡颇有沓拖风味李白大鹏赋连轩沓拖挥霍翕忽
　　简策
　　古者大事书之于策小事简牍而已防者编缀众简而成者也文满百乃书之不然则否故曰小事简牍而已蔡邕独断云礼日不满百文不书于防其制长二尺短者半之其次一长一短两编下附用篆书此汉防拜丞相之制也至防免则以尺一木两行而书与防拜异矣傅献简云今批荅五六字即满纸其体起于宋武帝纵笔大书甚有理也
　　皂衣
　　独断公卿尚书衣皂而朝曰朝臣故张敞曰备皂衣议论
　　白铜鞮
　　玉台新咏载襄阳白铜鞮歌大抵主言送别且皆在襄阳沈为曰分首桃林岸送别岘山头若欲寄音息汉水向东流无名氏一首曰陌头征人去闺中女下机含情不能言送别泪霑衣其末云龙马紫金鞍翠眊白玉羁照耀双阙下知是襄阳儿郭茂倩乐録本襄阳踏蹄梁武西下所作玉台新咏所载两首皆沈为和白铜鞮即太白所谓襄阳小儿齐拍手拦街争唱白铜鞮者也
　　明妃琵琶
　　琵琶所作为乌孙公主所出塞也文人或通明妃用之姚令威辨以为误是矣然玉台新咏载石崇明妃词序曰公主嫁乌孙令琵琶马上作乐以慰其道路之思其送明妃亦必尔也其造新曲多哀声故书之于纸则崇之明妃诗尝以写诸琵琶矣郭茂倩着为乐书遂载崇此词入之楚调中楚调之器凡七琵琶其一也则谓明妃为琵琶辞亦无不可
　　香
　　秦汉以前二广未通中国中国无今沈脑等香也宗庙燔萧灌献尚郁金食品贵椒皆非今香也至荀卿氏方言椒兰汉虽已得南粤其尚臭之极者曰椒房椒风郎官以鸡舌奏事而已较之沈脑其等级甚下不类也惟西京杂记载长安巧工丁缓作被下香炉颇疑已有今香然刘向铭博山鑪亦止曰中有兰锜青火朱烟玉台新咏古诗説博山鑪亦曰朱火燃其中青烟飏其间香风难久居空令蕙草残二文所赋皆焚蕙兰而非沈脑是汉虽通南越亦未见越香也汉武内传载西王母降爇婴香等品多名异然疑后人为之汉武奉仙穷极宫室帷帐器用之丽史汉备记不遗若曽剏有古来未有之香安得不记沈香梁武帝方施之祭神
　　鸡栖老人城
　　苏易简着本朝使人至西畨见有老人消缩如小儿在梁上鸡窠中乃其见存子孙九代祖也其説甚怪丙申十月十六日夜寓直玉堂阅史见兴元间韦臯得诏攻吐蕃其所攻州名有维保松及鸡栖老翁城予欣然自笑曰易简之说岂即此二城名而増饰之以文滑稽耶管城子之毛頴乌衣国之王谢皆其例也
　　毛裘
　　徐常侍入中原以织毛衣制本出塞外不肯被服宁忍寒至死信其有守然古固以狐羔麑为裘圣人服之矣若谓古人不以织毛之衣袭朝服者则今貂蝉亦古乎若其笃古坚毅死且不易上于人多矣
　　乌鬼
　　老杜诗曰家家养乌鬼沈存中曰乌鬼者鸬鷀也元微之尝投简阳明洞有诗曰乡味犹珍蛤家神爱事乌乃知唐俗真有一鬼正名乌鬼谓为鸬鷀殆臆度耶传记不闻有呼鸬鷀为乌鬼者又国史补裴中令节度江陵常遣军将谭洪受同王稹往岭南斡集至桂林馆有乌在竹林中稹偶掷石击中其脑以死稹殊不以为意防洪受病逗留于后稹先达江陵中令疑讶忽梦洪受诉言道为王稹所杀弃其尸竹林中裴大以为异亟付狱治稹自诬伏法而洪受乃至始知是乌鬼报雠也此说甚怪然有以知唐俗谓乌能神直至于是则其祠而事之有自来矣
　　石铸器
　　穆天子传天子升采石之山取采石焉天子使重□之民铸以成器于黑山之上郭璞注云今外国人所铸作器者亦皆石类也按此所言殆今药玉药流离之类古书记事简不失实骤观若可愕徐徐察之理甚焕然简竒可尚也
　　钱塘
　　世説注钱塘云晋人沈姓而令其县者将筑塘患土不给用设诡曰有致土一□者以钱一□易之土既大集遂诿曰今不复须土矣人皆弃土而去因取此土以筑塘防故名钱塘非也汉书地理志防稽郡有钱塘县其已久矣地名因俗传而讹如此者多
　　欸乃
　　栁子厚诗渔翁夜傍西岩宿晓汲清湘燃楚竹江空日出不见人欸乃一声山水緑欸音奥乃音霭世固共传欸乃为歌不知何调何辞也元次山集有欸乃歌五章章四句正絶句诗耳其序曰大厯丁未中漫史以军事诣都使还州逢春水舟行不进作欸乃五曲舟子唱之盖取适于道路耳其中一章曰千里枫林烟雨深无朝无暮有猿吟停桡静聴曲中意好是云山韶濩音盖全是诗如竹枝栁枝之类其谓欸乃者殆舟人于歌声之外别出一声以互相其所歌也耶今徽严间舟行犹闻其如此顾其诗非昔诗耳而欸乃之声可想也栁枝竹枝尚有存者其语度与絶句无异但于句末随加竹枝或栁枝等语遂即其语以名其歌欸乃殆其例耶
　　百子帐
　　唐人昏礼多用百子帐特贵其名与昏宜而其制度则非有子孙众多之义盖其制本出塞外特穹庐拂庐之具体而微者耳棬栁为圏以相连琐可张可阖为其圏之多也故以百子总之亦非真有百圏也其施张既成大抵如今尖顶圆亭子而用青氊通冒四隅上下便于移置耳白乐天有青氊帐诗其规模可攷也其诗始曰合聚千羊毳施张百子弮骨盘边栁健色染塞蓝鲜其下注文自引史记张空弮为证即是以栁为圏而青氊冒之也又曰有顶中央耸无隅四向圆是顶耸旁圆也既曰影孤明月夜又曰最宜霜后地则是以之弛张移置于月于霜随处悉可也又曰侧置低歌座平铺小舞筵则其中亦差寛矣既曰银囊带火悬又曰兽炭休亲近则是其间不设燎炉但用银囊贮火虚悬其中也又曰蕙帐徒招隠茅庵浪坐禅其所称比但言蕙帐茅庵而不正比穹庐知其制出穹庐也乐天诗最为平易至其铺叙物制如有韵之记则岂世之徒缀声音者所能希哉唐徳宗时皇女下降顔真卿为礼仪使如俗传障车却扇花烛之礼顔皆遵用不废独言氊帐本塞外穹庐遗制请皆不设其言氊帐即乐天所赋而宋之问所谓催铺百子帐者是也丙申十月十一日夜醉后读白集信笔以书













　　演繁露卷十三
</div>
    <div class="pagination">
<a href="演繁露_page9.html">上一页</a><span>...</span><a href="演繁露_page5.html">5</a><a href="演繁露_page6.html">6</a><a href="演繁露_page7.html">7</a><a href="演繁露_page8.html">8</a><a href="演繁露_page9.html">9</a><span class="current-page">10</span><a href="演繁露_page11.html">11</a><a href="演繁露_page12.html">12</a><a href="演繁露_page13.html">13</a><a href="演繁露_page14.html">14</a><a href="演繁露_page15.html">15</a><span>...</span><a href="演繁露_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
