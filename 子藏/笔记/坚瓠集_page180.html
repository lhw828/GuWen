<!DOCTYPE html>
<html>
<head>
    <meta charset="UTF-8">
    <title>坚瓠集 - 第 180 页/共 213 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>坚瓠集 - 第 180 页/共 213 页</h1>
    <div class="content">　　謟卦
　　王丹麓戏为謟卦。描摹謟字。义如燃犀照水。情状毕现。卦曰。謟亨。利有攸往。不利君子贞。彖曰。謟。天下大而其情同也。故亨。利有攸往。其义不困穷也。不利君子贞。直无所容也。象曰。位高多金。謟。君子以违俗秉礼。初六。执其随。利贞。象曰。志在随人。以顺为正也。六二。巧言令色。足恭吝象。曰。巧言令色。不足敬也。足恭。亦何佞也。六三。胁肩謟笑。病于夏畦。凶。象曰。笑乃胁肩。不自知其病也。六四。见金不有躬。或承之羞。象曰。羞载承之。众难定也。六五。有盛馔富与贵。无悔。象曰。盛馔无悔。中心称也。上六。謟以贿。利见大人。象曰。利见大人。上下应也。

　　索柑骈语
　　德清章选部之弟叔达。少机敏。一日同数友过凌太学家。见几上佛手柑颇多。一友有睥睨意。其友生平以四六自负者。凌戏曰。君第为四六语索之即得。叔达曰。我代为之。信口曰。覩君佛手。顿生盗心。若靳分香。宁甘遗臭。闻者大悦。

　　破题对句
　　白醉璅言。江陵张居正与麻城汪衍庆。同以奇童称。巡抚顾东桥试之。指一偻者令作破。张应声曰。仰观不足。俯察有余。汪应声曰。鞠躬如也。屈而不伸。只此数字。可以占人所就矣。

　　探梅诗
　　翰山日记。演福寺僧房有赵子昴亲书探梅访僧一绝句。轻轻踏破白雪堆。半为寻僧半探梅。僧不逄兮梅未放。野猿笑我却空回。惜松雪集中失载。亦憾事也。

　　刻本多遗漏
　　孙沙溪先生云。幼时见其前辈某常讽咏一诗云。室明室暗两奚疑。方寸常存不可欺。莫道天高鬼神恶。直须先使自家知。云是王梅溪诗。今王集中不载。又常诵宗泽哭陈东诗内二句云。幽冥我已惭良友。忧愤谁能念本朝。今宗集亦不见此诗。又其尊人尝口授王溥所吟诗云。白马金鞍碧玉鞭。红楼十里晚风前。青娥不识中书令。笑问谁家美少年。谓溥入相时。年方三十。故其自诧如此。今王集亦不载。乃知诗文刻本中遣漏多矣。

　　东坡诗病
　　孙沙溪先生又云。苏东坡作韩文公庙碑诗曰。作诗诋佛讥君王。要观南海窥衡湘。方作谏书时。亦惟望谏行言听耳。岂故意诋讥君王。要为南海之行哉。大抵东坡诗过于豪纵。如老死南荒吾不恨。兹游奇绝冠平生之类。何如少陵所云。尙怜终南山。回首清渭濵。太白所云。回头语小姑。莫嫁如兄夫。乐天所云。君王若问妾颜色。莫道不如宫里时。为得诗人忠厚温柔之意。宋人终输唐人一筹也。

　　绮语销魂
　　诗有销魂者三。香奁集其一也。夫销魂者即坏心田之谓也。其曰。打迭红笺书恨字。与奴方便寄卿卿。诗媒词逗也。其曰但得暂从人缱绻。何妨长任月朦胧。踰墙钻穴也。其曰最是断肠禁不得。残灯影里梦初回。旦气梏亡也。其曰。欲把禅心销此病。破除纔尽又重生。淫恶不悛也。阅之必增益淫邪之念。故当以绮语为戒。

　　王贵学别子诗
　　子庵杂录。石川王贵学。元提举景善之子。读书能诗。明初为仇家所陷。谪戍关西。与其子别于南京。作诗曰。石头城西笛呜咽。他乡父子生离别。泪珠滴满琅玕痕。梦枕平分海天月。尔祖生我我生伊。立身立志家欲齐。患难相仍二十载。家危不绝如线微。尔今独归心亦苦。归见尔妻拜尔母。弟妹仓皇立两傍。含泪还先问尔父。尔父尔父可奈何。万里一身行负戈。朔风吹浪卷作云。飞霜坠地如雪多。雪深一尺秦川道。关西之山极天表。生来从役当复归。死即埋没随百草。儿勿致忧我何愁。丈夫四海当遨游。常念行人远行役。天寒须寄乌貂裘。乌貂裘兮久已敝。补缀成衣须尔妹。遥怜寒夜小窗中。一线一针一行泪。

　　牛衣
　　颜师古曰。牛衣编乱麻为之。汉王章尝卧牛衣内。晋刘实家贫好学。卖牛衣以自给。王安石诗云。百兽冬自暖。独牛无氄毛。无衣与卒歳。坐恐得空牢。主人覆护恩。奚啻一绨袍。问汝何以报。鸡黍满东皋。

　　鬼妻题诗
　　宋张开妻孔氏卒。遗五子。后妻李氏悍恶。虐遇五子。开不能制。五子哭于母墓。恍惚见母来。抚之而恸。因咬指血题诗于五子之衿云。新人间故人。暗涕几盈巾。同衾今已隔。对面永无因。有恨牵遗子。无情祗任君。欲知肠断处。明月照孤坟。且曰。吾当诉之官。子以诗呈父。父方骇叹。忽连帅某遣人来索诗去。因梦妇诉冤也。遂以其事闻于朝。有旨流李氏于岭南。

　　碧兰堂女鬼
　　宋何先异闻记。安吉碧兰堂素多恠。晁紫芝尝与客游。眺于彼。迫暮见水面一美女。衣裳楚楚。手捧莲花。足履苹草而来。晁急叱之。女子自若。且行且吟云。水天日暮风无力。断云影里芦花色。折得荷花水上浮。两鬓萧萧玉钗直。吟毕由东岸而去。

　　诗送袁侍郎
　　宋张仲文白獭髓。嘉定间金冠交攻。廷臣有以和战守三策为言者。时侍郎胡榘专主和议。会入朝。四明袁侍郎爕与胡廷争。专主战守。以笏击胡额。遂下台諌集议。袁以此辞归。太学诸生作诗送之曰。天眷频年惜挂冠。谁令今日远长安。举幡莫遂诸生愿。祖帐应多行路难。去草岂知因害稼。弹乌何事却惊鸾。韩非老子还同传。凭仗时人品藻看。

　　记鬼
　　仇池茟记。宝应民有以嫁娶会客者。酒半。一人竟起出门。主人追之。客若醉甚。行将赴水。主人急持之。客曰。顷见妇人以诗招我。其辞云。长桥直下有兰舟。破月冲烟任意游。金玉满堂何所用。争如年少去来休。仓皇就之。不知其为水也。然客竟亦无他。

　　陈眉公七夕词
　　七夕词。嘲谑上真。文人罪业莫过于此。陈眉公小令名钗头凰亦解人颐。因录之。梧桐坠。秋光碎。一痕河影添娇媚。锦梭撇。彩桥结。今宵天上欢娯节。嫦娥凝望。也应痴绝。热热热。　天如醉。云如睡。朦胧方便双星会。鸡饶舌。催离别。别时打算间年月。自从盘古。许多周折。歇歇歇。

　　隐月心字
　　江都李圣许有月字谜云。俏冤家切莫做小人行径。许隹期其实不曾。我若肯时也不止在如今肯。空为我腰肢减一半。鎭日里无主恨青春。待明朝日落时辰。也再休要闲去门前等。心字谜云。闷来时只索去门前瞷。意中人为甚么音信悬悬。怒伊行全不把奴留恋。思量究竟无头脑。憔悴容颜减半边。望神明发一个慈悲。方纔了却从头愿。

　　姜徐佯字谜
　　古今字谜奚啻千万。独有姜字谜最佳。录以共赏。少牢头。小娘脚。形容似美人。天性却老辣。可称巧妙。又有二成语。隐徐字云。三人同行。其一我也。亦妙。又隐佯字。何可废也。以羊易之。何等现成。

　　和前韵诗
　　弘治末。都宪金泽子某赂贡士龙霓代试。竟得联第。舆论不平。作诗讥之。【见前集。】父遂被劾去位。正德中。母死。居丧失礼。时人又和前韵云。可幸金家丧老堂。直将市井作坛场。人情拆出论轻重。孝帛量来论短长。亲友趋陪数酌酒。猪半腌剰两三缸。最怜范子无聊甚。假哭停腔读奠章。范子者一老生。与金为至亲。依于金而饕餮者也。

　　对句
　　松陵富人某者。其先世性鄙吝。以叫化得名。康熙中挼例加纳县令。需次得某邑。同时有某者。亦以善讴着。谒选得某郡教职。里人为之对曰。乞丐分符。教化大行乎郡邑。优伶秉铎。弦歌遍沐于胶庠。遐迩传述。闻者绝倒。

　　父续子对
　　河南某生。父甚严。每下第輙加棰楚。生后赴试自题于书室曰。黄榜无名。流落他乡万里。意谓若再不中。当远逃窜不敢归也。是年竟得第。父为续其后曰。青云得路。勾销灯火三年。

　　真梦
　　齐云广录。进士于渥。在太学。梦归家。见妻于灯下修书寄其夫。渥曰。我已归。何用书。妻但挥泪而不答。又见别纸有诗一首云。泪湿香罗帕。临风不肯干。欲凭西去雁。寄与薄情看。既觉以语同舎。谓是思念之极。故至此。旬日后得妻手书并诗。皆梦中所见。毫无少差。

　　丁大参
　　钱麟仲偶谈。宜兴丁大参【致祥】四十时。尙未补诸生。为吴中某氏塾师。一日某饯其乡。两歳荐之官。丁与陪焉。适一相士至。独注目于丁曰。先生后当贵显。两歳荐掩口胡卢。丁拂衣而去曰。咄咄丈夫宁可量哉。遂益下帷诵读。正德戊辰年五十。连第进士。时靳文僖公出一联戏之曰。五十致祥。金榜题名终到手。丁应声曰。一朝靳贵。玉堂无处不阳春。

　　吴下歌谣
　　吾苏风俗浇薄。迩来服餙。滥伤已极。翰山日记。有吴下歌谣。因录于左。苏州三件好新闻。男儿着条红围领。女皃倒要包网巾。贫儿打扮富儿形。一双三镶袜。两只高底鞋。到要准两雪花银。爹娘在家冻与饿。见之岂不寒心。谁个出来移风易俗。唤醒迷津。庶几可以辟邪归正。反朴还醇。

　　禽征
　　蜀何光远鉴戒录。蜀光天元年。太祖寝疾经旬。文州进白鹰。茂州进白兔。群臣议曰。圣人本命是兔。兔厄于鹰。二禽并贡。非以为瑞。退鹰留兔。帝疾必痊。敕命不从。是岁晏驾。又通正年。有大秃鹙鸟。扬于摩诃池上。顾太尉夐直于内庭。潜吟二十八字曰。昔日曾看瑞应图。万般祥瑞不如无。摩诃池上分明见。仔细看来是那胡。光天元年帝崩。乃秃鹙之征也。

　　徽宗诗先
　　宣和元年秋。道德院生金芝。徽宗御驾往观。因幸蔡京家饮酒。京献灵芝诗。徽宗即席赐和云。道德方今喜迭兴。万邦从化本天成。定知金帝来为主。不待春风便发生。至宣和七年冬。金兵抵汴京时。太史请预借立春。出土牛以迎生气。而卒无补于事。十一月终。汴京城陷。然则前诗所云。金帝来与不待春风之语。竟成诗先。

　　鹭曰春锄
　　袁箨庵先生作瑞玉传奇。描写逆珰魏忠贤私人巡抚毛一鹭。及织局太监李实。构陷周忠介公事甚悉。词曲工妙。甫脱稿即授优伶。郡绅约期邀袁集公所观唱演。是日诸公毕集。而袁尙未至。优人请曰。剧中李实登场。尙少一引子。乞足之。于是诸公各拟一调。俄而袁至。告以优人所请。袁笑曰。几忘之。即索笔书卜算子云。局势趋东厂。人面翻新样。织造平添一段忙。待织就迷天网。语不多而句句双关巧妙。诸公叹服。遂各毁其所作。一鹭闻之。持厚币倩人求袁改易。于是易一鹭曰春锄。

　　织锦龙飞颂
　　秦窦滔妻苏若兰织锦旋图诗。言止八百耳。唐则天记云。可读二百余篇。宋杨文公题曰。千诗织就回文锦。如此阳台暮雨何。据是可读千首矣。又起宗和尙。细绎是编分为七图。一百四十七叚。得三四五六七言诗。至三千七百首。读者谓闺房笄祎。浚发巧思。标奇鬬捷。穷极工妙如此。宜无有俪之者。而嘉靖五年三月。天台起复知县潘渊。进嘉靖龙飞颂。内外六十四图。五百叚。一万二千章。效若兰织锦回文体。世宗以其文字纵横。不可辨识。使写正文再上。

　　詹材孝狗
　　夷坚志。德兴詹材家贫。牝狗生子。无所饲养。鹿坡王氏相去半里。求其子归。饲以糠粞。每食竟。即掉尾归。呕所餐以哺母。至暮复然。虽风雨不辍。士人为赋孝狗歌。其一篇云。慈乌反哺古所称。不闻乳狗能效颦。鹿坡王氏世吉人。乞得乳狗于良邻。良邻家贫并日食。狗母长饥骨柴立。乳狗食竟掉尾归。呕食饲母使母肥。朝餐归呕暮复续。兽类之中颖考叔。纷纷养志多缺如。惭愧四足之韩卢。语虽未工。足以垂训薄俗。

　　明妃曲
　　明妃曲已见甲集。复录刘屏山云。羞貌丹青鬬丽颜。为君一笑定天山。西京自有麒麟阁。画向功臣卫霍间。许梅屋云。汉宫眉妩息边尘。功压貔貅十万人。好把深闺旧脂粉。艳收颜色上麒麟。又见无名氏一诗云。日暮惊笳乱雪飞。傍人相劝易罗衣。强来前殿看歌舞。共待单于夜腊归。语意俱清新可诵。

　　无梦
　　僧无梦诗云。心为车兮身为轼。车动轼随无计息。交梨火枣是谁无。自是不除荆与棘。又身为客兮心为主。主人平和客安堵。若还主客不康宁。精神管定辞君去。二诗甚有解说。储载此僧后坐化。乡人建庵庇之。其发每月生一二寸。人为剃之复生。后为孕妇所摸。遂不复生。疾者就之请药。即有药给器中。服之多愈。

　　题诗即嫁
　　有一富翁女。自幼聪俊。能作诗词。父母欲择一佳配。殊难其人。以致年十九而未嫁。终日抑郁。一日见梧桐落叶。遂题诗其上云。新桐初引人皆好。少顷婆娑秋渐到。何如早得赏心人。几叶题诗相赠报。父会其意。即择一富厚者嫁之。诗能感人如此。

　　四歳能诗
　　闽中蔡相卿。四歳能诗。真宗朝试童子科。对上吟诗不止。真宗见而奇之。赐以诗曰。七闽才子多奇俊。四岁奇童出盛时。家世旧传清白训。婴儿自得老成姿。纔当学步来朝谒。方渐能言解赋诗。更励孜孜图进益。青云万里有前期。寻赐出身。东宫伴读。后仕至干州佥判。仍赠其父校书郎。

　　启谢亲友
　　宋杨大年【亿。】为执政所忌。母病谒告。不俟朝旨。径归韩城。与弟【倚】居。踰年不调。大年启谢朝中亲友曰。介推母子。愿归绵上之田。伯夷弟兄。甘受首阳之饿。后除知汝州。而希旨言事者。攻之不已。大年又有启与亲友曰。已挤沟壑。犹下石而未休。方困蒺藜。尙关弓而相向。见者怜之。

　　章节母
　　温州章文宝聘妻某氏。未成婚先纳一妾。有娠而文宝病且死。氏力请于父母。往视之。文宝一见氏即逝。氏哭泣尽哀。具棺殓毕。抚妾守丧。妾生子纶。爱之如己出。亲教读书。通四书大义。遣就外传。后成进士。官礼部侍郎。景泰中。欲疏请复立旧太子。恐贻母忧。未果。氏谓纶曰。吾平日教汝云何。汝能直言死职。吾虽为官婢无恨也。纶遂以疏入。忤旨谪戍。氏怡然。天顺初。复纶官。终养。氏尝为诗见志。谁云妾无夫。妾犹及见夫方殂。谁云妾无子。侧室生儿与夫似。皃读书。妾辟纑。空房夜夜闻啼乌。儿能成名妾不嫁。良人瞑目黄泉下。人共传诵之。

　　吴愼思诗
</div>
    <div class="pagination">
<a href="坚瓠集_page179.html">上一页</a><span>...</span><a href="坚瓠集_page175.html">175</a><a href="坚瓠集_page176.html">176</a><a href="坚瓠集_page177.html">177</a><a href="坚瓠集_page178.html">178</a><a href="坚瓠集_page179.html">179</a><span class="current-page">180</span><a href="坚瓠集_page181.html">181</a><a href="坚瓠集_page182.html">182</a><a href="坚瓠集_page183.html">183</a><a href="坚瓠集_page184.html">184</a><a href="坚瓠集_page185.html">185</a><span>...</span><a href="坚瓠集_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
