<!DOCTYPE html>
<html>
<head>
    <meta charset="UTF-8">
    <title>弢园文录外编 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弢园文录外编 - 第 4 页/共 5 页</h1>
    <div class="content">　　己卯暮春，余作东瀛之游。初至江户，寓筑地精养轩，泰西士商之逆旅也。继迁报知社，楼室大如斗，意颇不适，戏颜之曰鹪居。重野成斋迎余主其家，精庐三四椽，颇有泉石花木之胜，余栖息其间者殆两月有半。时方盛夏，谋逭暑所，成斋曰：“莫如往游晃山。”因为缕述峰峦之奇秀，岩壑之幽深，景状之诡异，无异于神居仙境，不禁悠然神往者久之。既相约订期，束装就道，同行者成斋、重野安绎、迂堂岩谷修、鹿门冈千仞、梅里木下真宏、丰城星野恒、竹海矢土胜之、裕三斋藤实颖、鹿门之侄冈生。自成斋以下七人，拈阄抽毫，排日记游，前后凡历十有一日。既返，出示《游晃日乘》，征余一首。余以此游，山水之奇固不必言，而友朋之乐则生平所仅见也。水同舟，陆联镳，宿则共寓舍。沿途所见，名区壮县，村落驿亭，历历在目。所经长松夹道，古木参天，浓绿生凉，长飙送爽，令人几忘身在尘世。及居日光町寓楼，两面皆山，窗列群峰，峙青环碧，楼前后皆巨池，泉声喧聒，欹枕听之，心鬲俱爽。朝夕把杯话雨，剪烛谈诗，娓娓不倦，此乐盖羁旅之中所未有也。又其间低徊陈迹，想慕前徽，或名贤之所寄托，或往哲之所经营，怅河山之如昨，嗟英杰之已非，激昂慷慨，作为诗歌，凭吊欷歔，怀感今昔，击处仲之壶几于欲缺，斫王郎之剑善自言哀，此亦一乐也。余至山中未三日，感受寒气，宿疴陡发，然尚能乘笋舆遍观诸瀑。遇奇险处，舆夫劣不容足，同人皆舍舆而步，独令诸舆夫前后拥护余，同人行歌互答，使舆夫咸忘其劳，然后得登高峰，尽览胜概。余此时几有八座之荣，而以屈、宋为衙官也，此殆生平极快事也。呜呼！余虽甚潦倒不才，为世所弃，而承日东诸君子视余若魁儒硕彦，巨人长德，固何修而获此。况乎看花载酒则并有同情，揽胜探幽则咸耽夙好，文字之间，尤极沆瀣，途中多唱和之作，均附于篇，然则此游也，岂徒流连景光而已哉？晃山亦名日光山，距东京三百七十里，名胜甲日东。早有专志，而余等游屐所至，皆志中所未及载云。
　　徐古春《耆旧诗存》序
　　海盐徐古春先生，余三十年来老友也。咸丰初祀，余方客沪上，君亦挟活人术悬壶于市，恒偕海宁李壬叔造君寓斋，挥麈清谈，竟晷忘倦。曾记出《海上卖药图》索题，余时适撄足疾，废吟咏，书二十八字归之，所征陈节母诗已脱稿，未之寄也。乱后久不闻问，今年春间，余归自东粤，先生挟书数巨册访余于委巷中，再拜丐序言。余阅之，则先生历年来所辑《耆旧诗存》也。诗凡四十有四家，其中或存或亡，强半相识，或未一面而久知其名。君之辑此诗也，意甚深而志弥苦矣。盖其人皆平日所交游者也，远者相违千里，近者散处四方，前后所投缟赠纻者，亦既相越数十余年，而君独历久不忘，或追录之于吉光片羽，或重集之于劫火沧桑，穷索冥搜，不遗余力，必欲辑而传之，使世间知其人自有不朽者在，所谓敦古谊念交情者非耶？盖君待友之诚笃悱恻，固有足多者，而犹未足以尽君也。使斯世之友，尽如古春，则交游中所有著述，又何虑有投溷沉波之叹哉，一诗一文之佳，辄可附之以传已。呜呼！此其人岂易遇之也哉？果遇其人，则身后知己之感，盖有衔之浃髓沦肌而不能已者。古人云，拾人文字而存之，比之掩骼埋胔为更切。陈思王云“后世谁复相知，定我文者。”此言最为沉痛。世有桓谭，乃不忧寂寂，先生可以当之矣。然则如先生之古风厚道，岂能求之于今人中也哉？余深悔向者识先生之犹未尽也。慨自世衰道微，平居酒食相征逐，谬托诗文以通声气。及一旦势位崇，名誉盛，畴昔知交，贫贱潦倒，伏处田里不足引援，往往尽削其酬酢诗文，不使一篇登之集中，出云入泥，良可浩叹。使如先生，岂有是哉。则先生斯举为足重已。先生本浙人，及壮则于九峰、三泖间时作近游，又尝一之闽、三之粤，遍交其地之贤士大夫，览山川之诡俶，探风士之幽奇，登临所至，辄与友共，故诸友集中亦时见先生名。呜呼！此先生欲传人而即以自传也。夫先生于医工针灸，具有家传，名流海内。其为人慷爽端直，非今之人也，则其所友，亦概可知也已。余与先生重见于沪上，几不相识，盖别来已二十有五六年矣。人生能作几回别哉！展读卷中姓氏，益复怅触前尘，追念交好，渺如隔世。余为此序，又曷敢辞？后日返棹粤中，倘得稍闲，将作各人小传，以见大凡，盖不欲使先生独为古之人也。
　　《汇刻陈节母节孝诗文》序
　　徐君古春，今之古道人也。平生笃于友谊，诚至悱恻，远近交游，无不交口称之。而又喜于表彰忠孝节烈，勇于任事，始终如一，我盖即于陈节母一事见之矣。节母为平湖之乍浦人，出自夏姓而归于陈。幼失怙恃，家贫无期功亲，寄食于比邻汪媪家。年二十有七，嫁木工陈汝宽。旋遭火，徙间溪。夫死，仅遗一女。族叔欲嫁之，以遁免，仍依汪氏居。积资购屋一椽于濠西，无何，土匪乱作，毁于火。女长及笄，难于择婿，以徐君贤归之，盖出自节母意也。徐君迎母养于家，为之请旌于朝，母死哀葬尽礼，人皆以此称徐君。而徐君犹以为未足报母也，乞诗海内名流，将汇刻之以期传之于不朽。二十余年前，曾索余之诗。今余归自粤东，而又征序于余。余作而言曰，可风哉！徐君之有久志而无懈心也如是哉！其事节母，殆二十七年如一日焉。呜呼！母且不能得之于子，而况乎婿哉？此不独今人之所难能也，求之古人中亦罕觏矣。世俗以婿为半子，而先王制服仅缌麻，与己父母之服三年丧者，相悬霄壤，内则不能比于伯叔诸姑，外则不能比于舅妗从母，虽古人于隆杀之间，当必具有深意，然而薄矣。又世俗于姻娅往来，动溺货财，计奁赠，往往耰锄兴德色，笾豆起诟声，即或义形于色，而激于一时，必至弛于后日。今徐君之事节母，无异于所生，可谓难矣。节母孑然一身，既老且穷，非徐君将谁依？所贤于徐君者，生有以养其志，死有以传其名，既久而敬不衰，六十之年犹作孺子慕。世俗之事其亲，得徐君一二端已足为孝。呜呼！此岂可于今人中求之哉？曩者乍川沈君曾浪仙辑《瑶池冰雪编》，徐夫人陈葆卿女士愿出纺绩资以佐剞劂，盖欲藉此以彰节母也。人叹其难，以为生男不如生女。然非徐君之苦心孤诣，殚志协力有以成之，又安能至是哉？观徐君前后所为，令人增戚谊之重。况发潜德阐幽光，表苦节之贞，以风励天下，尤不可缓也。故不辞而为之序。
　　重刻《徐忠烈公遗集》序
　　余尝读谢灵运述祖德诗，表彰先烈，称颂前芬，令人追远怀本之念油然而生，而凛凛乎绳武继迹之为难也。海盐徐君古春，邑中巨族也，历代多显宦，其或不仕者，亦多隐德君子，皆以文章节行称于时。始祖为宋观文殿大学士，讳处仁，于靖康末扈跸南渡。十传至忠烈公，讳从治，以甲第起家，殉莱城之难，追赠兵部尚书，忠义著闻海内，《明史》中自有传。今年夏，余归自粤东，古春以其先忠烈公遗集见示，余受而读之，则自县令至巡抚时所有往还公牍文疏也，而杂著诗文亦略附焉。公生平著述当不止此，盖轶者多矣。考公筮仕在天启、崇祯朝，始为亲民官，赈灾恤民，筑墟散粮，革陋规，除积弊，皆能以实心行实政。迨膺方面之寄，则散哗卒，守危城，矢绝援穷，之死不二，卒至殒身喋血，大节昭然，呜呼！岂不伟哉。方公官蓟门时，曾拟乞归养亲，三疏上请，秉轴者方倚公为指臂之用，虽暂许之，而不一年即起为武德兵备。乱作，遂以右副都御史擢任山东巡抚，致身尽命，历险弗渝，洵哉！求忠臣必于孝子之门矣。且是役也，公本可以无死。何则？朝廷有诏，命公驻青，调度兵食为莱援。公以驻青远，不足镇服莱人心，必欲亲身以撄贼锋，遂与谢君实并驻莱州。然则公尽忠报国之念，早已矢之于寸衷，宜其临难不避，视死如归，丹心贯日月，素操凛雪霜也。呜呼！惟公可以死，可以无死，则我为国家惜人才矣。公之死非死于贼，盖死于误国之庸臣也。按史，崇祯四年闰十一月，登州游击孔有德反，燕、齐震动，余大成、孙元化力主抚议，檄所过郡城无邀击，登州遂陷。孙、余以得罪去，乃以忠烈公巡抚山东，谢君实巡抚登莱，并驻莱州。贼遂益兵围莱，用元化西洋大炮攻城，忠烈猝中炮殒。所遣援兵如熊朋遇、刘宇烈皆奴才也，屯营昌邑不敢进，屡以抚之一字藉口，纵贼殃民，与孙、余如出一辙。明之疆事，其坏如此，安可问哉？今观集中，公告急之文凡十有九通，想见当日登陴固守，危急万分，炮火殷天，呼声震地，几于旦夕莫保。而公于此犹能洞烛贼情，出奇制胜，攻坚陷瑕，迭有斩获，屹然为东南保障。使当时援兵即集，前后犄攻，叛贼何难即灭，则公全城之功安可量哉。乃畏葸退缩，坐失事机，徒令公鞠躬尽瘁，以一身殉而不得少展其才，致坏我万里长城，岂不惜哉！每读一篇，辄为叹息弗置，明之卒亡于贼也宜哉。呜呼！公虽死而公实可不朽矣。读公之集，须眉如见，后世子孙，当世世宝之勿替。古春今欲付之手民，以广其传，其重祖德也可知矣。余为之序，又安敢以不文辞？
　　《华阳散稿》序
　　史悟冈先生以名进士，出为教授，栖贫食淡，恬退自甘，不慕于荣利，不溺于仕宦，萧然绝俗，与世无求，与人无忤，而独与二三良友，肆志林泉，纵情诗酒，虽穷而不悔，殆古之隐君子也。余既钦其品而又重其文，前既锓其《西青散记》，而复以少时所藏《西青文略》附焉。先生所著尚有《华阳散稿》，惜不得一见。顾君筱樵藏有手钞本，为世所罕觏，特介范君季韩授余，令畀手民，以广其传。余展卷读之，则半皆《西青文略》所有，岂当时《文略》为选本，而《散稿》为原书欤？因即排印以公同好。辛巳仲冬已将蒇事，忽祝融下临，尽为丁甲摄去。壬午春间，思欲重付剞劂，以有歇浦之行未果。中元前后，返棹吴门，回帆香海，秋风起矣，咳疾复作，养疴穗石，觅医禅山，于役道途，岁序已阑，癸未二月之杪，始得断手。闻先生始刊《西青散记》，旋毁于火，今所行者乃重订本也。《华阳散稿》亦以几成而被焚，何前后之一辙，岂以文字遭造物之忌欤？余自入春以来，陡患风湿，注于四肢，动履维艰，深恐手足拘挛，将成废人，登山临水，无望于此生矣。前岁一炬，余生平著述亦半付劫灰。然则余与先生，盖有同悲焉。余穷于世，不厄于鬼，即厄于火。窃揆彼苍之意，一若以世间腾喙设阱，覆瓿投溷，犹为未足者，噫！可概已。顾先生晚岁逍遥，居田园，长子孙，扁舟出游，傍花而宿，寻烟而语，山色湖光，近在几案，几不知人世有机械险巇事。余则天南遁迹廿有二年，局促一隅，言无与听，唱无与和，未知何时得以息影敝庐，归骨先垄。今兹孱躯难以远涉，遥望故乡，辄增于邑，是则余与先生较之，犹深渊之于九天，秋荼之于甘荠也。《散稿》始于丙辰而止于庚寅，时乾隆三十五年也。盖先生乙卯举于乡，丁巳恩科成进士，留京师者二年，归耕者五年，官淮安教授者数年，弃官作近游，往来于淮扬间者几二十年，此即《散稿》中先生所历之岁月也。而先生高尚之志，闲淡之趣，清介之操，与夫山水之缘，朋友之乐，皆以此可见矣。余于此辄不禁神往于先生矣。排印既竣，书此为缘起。
　　《瀛寰志略》序
　　近来谈海外掌故者，当以徐松龛中丞之《瀛寰志略》、魏默深司马之《海国图志》为嚆矢，后有作者弗可及已，以视明季所出之《坤舆图说》、《职方外纪》，其详略为何如哉？此诚当今有用之书，而吾人所宜盱衡而瞩远者也。此二书者，各有所长，中丞以简胜，司马以博胜。顾纲举目张，条分缕析，综古今之沿革，详形势之变迁，凡列国之强弱盛衰、治乱理忽，俾于尺幅中，无不朗然如烛照而眉晰，则中丞之书，尤为言核而意赅也。呜呼！中丞之作是书，殆有深思远虑也乎？其时罢兵议款，互市通商，海寓晏安，相习无事，而内外诸大臣，皆深以言西事为讳，徒事粉饰，弥缝苟且于目前，有告之者则斥为妄。而沿海疆圉晏然无所设备，所谓诹远情，师长技者，茫无所知也，况询以海外舆图乎？中丞莅官闽峤，膺方面之寄，蒿目时艰，无所措手，即欲有所展布，以上答主知而下扶时局，而拘文牵义者动以成法为不可逾，旧章为不可改，稍有更张，辄多掣肘。中丞内感于时变，外切于边防，隐愤抑郁，而有是书，故言之不觉其深切著明也。呜呼！古人著述，大抵皆为忧患而作，顾使中丞不得行之于事，而徒见之于言为足惜已。方今光气大开，西学日盛，南北濒海各直省，开局设厂，制造舟舰枪炮，一以泰西为法，而域外之山川道里，皆能一一详其远近夷险，未始非中丞为先路之导也夫。
　　重订《西青散记》序
　　古今来说部夥矣，而其笔致之空灵飘忽，句法之错落奇诡，色韵俱古，声情毕真，别开面目，自辟畦町，虽历久而常新者，则吾于史悟冈先生《西青散记》首屈一指焉。夫士之絺绘词章，欲以震惊愚俗，凌铄雄豪，拔赵帜而立汉帜，大抵钩唇棘舌以为奥，雕妍画丑以为工，艰深晦涩至不可句，负其名望莫敢瑕疵，此正双卿所谓栖梧子之刮舌篦，澹园先生之剔牙杖也。近日时贤，笔墨可仿佛西青者，推钵池山农，盖能于骀宕之境，而运其窈渺之思者也。呜呼！士生于世，不能少建功业，而徒以空文自传，至举其牢骚抑郁之怀而下寄之于说部，亦可嗟已。《西青散记》于士之遇不遇，皆作平等观，富贵何荣，贫贱何辱，文章功业其道一也。不妄感慨而感慨真，不妄悲叹而悲叹切，幽栖草泽，伏处岩阿，得以自全其物外之天，其视黼黻庙廊，刻划金石，等浮云于一瞥者，固何如也。人必具此胸襟，而后可读《西青散记》。
　　《清史逸话》跋
　　光绪己卯五月初旬，华族本多先生邀余至其家，登六宜楼笔谈。楼止一椽，而池水澄泓，缀以花木，清流潆绕，绿阴扶疏，殊有山林幽趣，几忘身在廛市间。先生出所著《清史逸话》见示，则皆记我国之忠臣义士，高节畸行，发潜德而阐幽光，盖有足多者。其所采辑，皆出自近时人著述，而鄙撰亦蒙甄录。观先生之所著，固斯世有心人也。先生向为一国藩侯，有土地人民之责。维新以来，敝屣爵禄，浮云富贵，令其子嗣位于朝，而己则超然物外，退处于闲静寂寞之区，优游泉石，啸傲烟霞，读书于六宜楼中，潜心撰述，而独于我国之名贤遗哲往事轶闻，辄笔之于书，以寄其景慕之思，而不以尘俗之虑萦其心，其乐为何如哉？虽南面王不易也。余作东游，日与诸文人征逐游宴，卒卒无片晷闲。今从先生静坐楼中，夏雨初过，新绿如沐，殊觉穆穆然神与俱远。展读既竟，谨跋其后。

　　卷十
　　《火器略说》前跋
　　此书之作，盖在发逆未灭之前，距今几十有九年，火器之制，其变犹未至极。逮夫普、法之战，均以火器争长角胜，一日间两国杀人至十余万，兵祸至此，可谓惨且烈矣。泰西诸大国有鉴于此，故以后不轻用兵，俄、土交争，诸国但从壁上观，盖恐兵衅一开，其祸至于不可收拾也。然而阴谋秘计，狡焉思启封疆以诡道济其兵术之穷者，何国蔑有？英、俄相忌而普、法交怨，要皆隐伏于无形而潜伺于莫测，说者遽以为能保欧洲升平之局，则未敢信也。惟是近年来，俄人注意于亚洲，英亦思以兵力保障印度，捍蔽屏藩，其势渐趋而东，意者火器之利，将威之于境外而不复用之于域中，此则亚洲之深忧也。况乎制造之法，日新月异而岁不同，枪极其灵便，炮极其猛巨，船舰极其坚捷，几欲尽天下之铁以极火器之用，而亚洲方且晏然无备，不复措意于此，即有所仿效，亦徒袭其皮毛耳，一旦有事，我不知其将何以御之？是则火器之制，可不汲汲讲求也哉！此书为火器发轫之始，其说虽略，要皆浅近易知，可取为法。窃谓较诸有明焦勖所著《则克录》似为过之。倘留心军政者，由此而求之，安见火器之精，不可与西国抗衡耶？此则余所日夕以望之者也。
　　《火器略说》后跋
　　此书甫成，余即缮写真本，上呈丰顺丁大中丞，中丞击节叹赏，又见代上合肥伯相书，以为此未易才也。时中丞方有观察苏松之命，亟欲招余一往，余之受知于中丞实自此始。邹君梦南曾钞是书寄之闽中，余又附以铁甲战舰图说，火镜焚敌积聚法，电气霹雳车攻城法，气球放弹焚毁敌营法，属稿初就，惜为伧父携之横滨，云将代刊于日本，久之则谓已为祖龙攫去，由是此书无底本，转索之梦南亦久无以应也。今春搜诸敝箧，忽得初次草稿，乃厘订增损，付之手民，因叹书之显晦存亡亦有数存焉。呜呼！迩来日人狙伺于东，俄人鹰瞵于北，几于玉帛干戈待于两境。苟我国不早自强，则强邻悍敌，方且日伺我之左右，而天下事愈难措手矣。泰西列国所恃以攻城保境者，首在火器。火器之利，无敌于天下。以区区欧洲一隅之地，而横行于三洲间，莫敢谁何，囊括六合，宰割四方，足迹所至，威立令行，故至今日欲办天下事，必自欧洲始。今日者我国家虽于天津、福州、上海、广东四处设局制造枪炮船舰，而其法犹未大备，仅能步趋西匠，仿效成规，而尚不能求新标异，以颉颃乎泰西。若夫大炮之制，从未讲求，多以重值购自远邦，以供我用，甚且有以窳隳之物以误军事者。学习西法二十余年来，徒袭其皮毛而已。夫我中国地大物博，所有诸矿亘古未开，精华所蕴，历久必泄，煤铁之饶，取之无穷。诚使以之铸造火器，一出于新法，用以防边御敌，安见不能师其所长而夺其所恃哉？而奈之何至今日而尚有所待也！间尝论之，国家之患，不思在外侮之凭凌，而患在内治之委靡，武备之废弛，军士之玩怠，器械之敝钝，而后伺间乘隙者因之。今欲整顿军营，练习军制，使兵士转弱而为强，转败而为胜，则必自精造火器始。火器之用，既得尽其所长，而后军士临阵，乃能有恃以无恐。以中国人民之众，甲兵之广，财用之裕，物力之富，更益之以强兵讲武，奋发有为，虽雄长于天下不难，而何虑乎欧洲？况乎智巧心思，人所同具。中国儒者既误于无用之时文，中国兵士又误于无用之弓刀石，遂致所习非所用，所用非所长。若一旦易辙改弦，以其材力聪明，置之于有用之地，安见其必逊于西人也哉？上以此求，下以此应，岂独火器一端能与泰西争长竞胜乎哉。
　　书重刻《弢园尺牍》后
　　光绪丙子，余以活字版排印《弢园尺牍》于天南遁窟既卒业，共得八卷。不逮三年，求者日多，几以无应。乃谋重付手民，检诸箧中，复得数年来往来简札，厘为四卷，合之都十有二卷。近日国家多故，时事孔艰，日以灭琉球而未协，俄以索伊犁而失欢，屡致龃龉，时形卼臲。日虽近在东瀛，与我尤为密迩，而其事尚可缓，姑置勿论。俄人跋扈飞扬，几难餍其欲壑，借箸者求所以善处之方而不得。夫今时之所急，亦惟辑强邻御外侮而已，二者要惟先尽其在我耳。整顿武备，慎固边防，储材任能，简师择将，此皆在我者也。在我者既无间可乘，而此外始可徐议矣。末一二卷间言日、俄近事，而意皆主于不用兵。夫我中朝在今日固非用兵之时，即日、俄两国亦岂可穷兵于境外，黩武于域中哉？知乎此则修好释嫌，要以和为贵也。然我不敢必之于人事，而但卜之于天心而已。排印既竟，辄书其后。呜呼！忧世之心，何时已哉？
　　《地球图》跋
　　大地如球之说，始自有明，由利玛窦入中国，其说始创，顾为畴人家言者，未尝悉信之也。而其图遂流传世间，览者乃知中国九州之外，尚有九州，泰西诸国之名，稍稍有知之者，是则始事之功为不可没也。近时西学日盛，其图愈精，经纬纵横，勾稽度数，朱墨粲然。各国疆域，瓜区豆分，界画犁然，即一览间，而举五大洲已了然指诸掌。然而深山大川，殊方异域，民生其间者异俗，因土之宜，以别其性，其间情伪相感，利害相攻，强并弱，众暴寡，不知凡几，而莫能有以一之，不知一之者理而已矣。综地球诸国而观之，虽有今昔盛衰大小之不同，而循环之理若合符节。天之理好生而恶杀，人之理厌故而喜新。泰西之教曰天主、曰耶稣，皆贵在优柔而渐渍之，于是遂自近以及远，自西北而至东南，舟车之制，至极其精，而遂非洪波之所能限，大陵之所能阻。其教外则与吾儒相敌，而内则隐与吾道相消息也。西国人无不知有天主、耶稣，遂无不知有孔子。其传天主、耶稣之道于东南者，即自传孔子之道于西北也。将见不数百年，道同而理一，而地球之人遂可为一家。今世之览《地球图》者，当以是说语之，此之谓善观《地球图》者。
　　读《离骚》书后
　　《离骚》，诗赋之祖也，上接风雅，下开汉魏，读之者无不生忠君爱国之心，忧世忘家之念。呜呼！是何以言感人之深也。想屈原在当日，以宗国孤臣，竭忠尽志以事君，直谏不行，卒至放弃。其时楚已不竞，而庸主相继，溺于晏安，强邻眈视，宗社将墟，其所以痛心扼腕，百折而不回者，盖有不可告人之隐在也。《九歌》、《九章》错乱其辞，至于无可如何，则托之于美人、香草，其意愈棼，其心弥苦矣。千古之善读《离骚》者，为司马子长，三闾大夫传感叹悲凉，几于欲哭，岂其身世之感，所遇有相同耶？余少时读《离骚》，每一展卷，凄然陨涕，辄不能终篇，至于废读。时在学舍中颇负微名，方锐于进取，而宁知遭谗遘祸，放废南裔，一蹶不振，至于此极也。呜呼！昔日读《离骚》而悲，乃为今日之谶也。
　　书日人《隔靴论》后
　　呜呼！毋谓日本之无人也。我尝读其国近人所著《隔靴论》，皆论我国中外交涉之事，直不啻咨嗟太息以言之，顾犹未若今之已甚也。事至今日，奚言哉？由其外观之，设海防，重边备，讲火器，制轮船，似乎富强之效可著，骎骎乎可驰域外之观。然而军政之未修也，吏治之未肃也，士习之未端也，民心之未靖也，因循苟且，粉饰弥缝，一切皆如昔日。如是虽袭西法之皮毛，而犹如附肉于骨，剪彩为花，其血脉终不能流通，色泽终不能焕发。今欲与泰西并驾齐驱，则莫如以自治为先。日人之著《隔靴论》者，为江门盐谷世宏也，所论凡十有一篇。其论西人居澳门，以为履霜坚冰之渐。澳门至乾隆时，西人来住者三千余人，营室家，长子孙，置兵备炮，隐然若敌国，有伤害汉民者，抗匿不敢抵偿，中外杂居者数万人，不为其服役则为其接济，不为其腹心则为其耳目。西人以其精学利器，占天度，经地理，察风土，审情俗，乃至文字语言，政治得失，官吏能否，戎备虚实，莫不洞悉。而汉人动辄曰西人志在货贿，必无他虑，而不知其深情不可测也。曰西人阳为桀骜，其实外强而中槁，恃天朝之怀柔而然，非必悍然无畏也，而不知其实轻而侮之也。曰西洋去中国六七万里，岂能为我患？而不知其床笫波涛与属洲在比邻也。曰西人所长火攻，中国有仁义节制之师，而不知其情形与昔异也。曰彼客我主，我岸彼船，以逸待劳，奚能害我？而不知坚舰如山，巨炮若电，似劳实逸，虽客犹主也。夫西人知彼知己，而中国晏然安之，不务索其情以为临时之用，则易之所谓防微杜渐者谓何？又其论传教于中土也，则曰攻地不若攻人，攻人不若攻心。攻地而得者有之，其失之，有如曹操之于赤壁、苻坚之于淝水；攻人者如汉高之逐范增、唐宗之降李密，是为得之，而其失者则如项籍之说韩信、李师道之图裴度。今之西人，则又善于攻心者也。盖其为计也，以为用兵争地，其民未附，则虽得之，旋失之，财耗人亡，得不偿失。不如播传其教而隐移夫人心，使疾其君如仇雠，而亲我如父母，忌其吏如蛇蝎，而敬我如神明，然后乘其衅而入焉，则不伤一卒，不费一金，而为我腹心之民，此百世之利也，所谓攻心者如此。吾尝论禅近乎杨朱，耶稣近乎墨翟。其所以潜移默感者，则务鸣其好生之说，以攻人之不仁，其言曰天道仁为大，而中国之法有馘，是为不仁之甚。至于引《皇矣》、《泮水》诸篇所云，馘为决非经训，出后人附会而排之。为此言者，自以为用中国之说以攻中国，攻心之最巧者焉耳。独不思敌者国之忾也，枭之，馘之，刭之，焚之，庸讵伤？欲勿伤，则不若勿拒，将爱敌而遂不爱其君乎？且彼自有火攻术，火之所毒，其惨孰与割耳。屠牛豚而食之，而以扑蝇扪虱为不仁，岂理也哉？虽然，识者少而庸人众，加以贫民、怨氓、顽奴、枭徒，彼掷金以为要结，鸣不仁以煽之，几何其不视彼以为父母，仰彼以为神明也。夫彼所以得攻我之心者，以我失我民之心也，我不失我民之心，则彼虽百方以摇之，恶得有可攻之衅哉？国之有贫民，犹家有病儿也；其有怨氓、顽奴、枭徒，犹家有荡子也。有病儿而不之药，有荡子而不之检，使穿窬之盗，一朝诱焉以贼其亲，咎将谁归？盐谷所论如此。吾以为能探其源而知所本矣，此即我之所谓莫先乎自治也。今者泰西通商之局亦大启乎东瀛，传教之士盛行于国中。然西人卒不敢挟制凌侮之者何哉？以一切西法无不讲求，虽未能夺其所恃，亦已效其所长，而其尤善者，则在能自为之也。
　　跋日本《冈鹿门文集》后
　　日本固东瀛之强国也。当未与泰西通商之先，刀械之利、甲兵之强、战阵之猛，亦复虎视一时，鹰扬六合，而为东洋诸国之领袖。且其臣民忠义，风俗醇良，莫不各勤其职，各乐其业，无殊于世外桃源，令有心人不禁闻而神往，以为是固羲皇上人、无怀氏、葛天氏之民也。古所谓海上三神山，其即此欤？乃自美国和约既定，互市遂开，远近诸国皆接踵俱来，扬帆并至，轴舻相接，羽集而鳞萃。日本执政者，又复崇效西法，振兴西学，尽弃其旧而新是谋，甚至于改正朔，易服色，冠裳制度、礼乐政刑俱为一变。而民俗亦渐浇而黠，向之所谓敦厚者，一旦荡焉泯焉。自不知者观之，以为富强著效，骎骎乎驰域外之观。其知之者，或以为失之于太骤，或以为失之于太似。其实所学西法，亦徒袭其皮毛，未得其精，而已嚣然自足矣。夫日本地小而瘠，民寡而贫，其外庞然，而其实则外强而中槁。日东有识之士，未尝不知其弊，咨嗟太息，往往形之于文字之间。吾友冈君千仞，当今豪侠士也，沉思而远虑，博学而多闻，尝见其送人赴法国博览会，而知其意之所属矣。其言曰：“近岁欧人创火轮舶，驾风破浪，万里比邻，往来如织，举地球为一大市场。平居和好，使命交通，有无相济，若无复足虑者。一旦遇利害，作于眇忽，蹶起而忿争，喋血千里，苍生涂炭，竟不免于弱肉强食矣。盖国之亡，非必易其主失其地之谓也，国体不立，受制于异邦，非亡乎？国力不赡，仰给于异邦，非亡乎？今夫制度文物一模拟于彼法制禁令，为彼所掣肘，谓之国非其国，譬犹世农之家，释其耒耜，从商贾之业，去朴就侈，自以为得计，徒取市侩之笑耳。既不能为农，又不能为商，非亡家而何也。高其屋，华其室，衣服器用皆资之于异邦，工艺未兴，产物未盛，而金货滥出，府库已空，上下为此告穷。譬之东家之女，羡西邻之妇，不度贫富之相悬，学其盛服，以饰外观，不蚕不桑，资费无所出，终之不过沟中之瘠耳。智者防祸于未然，宁可不早为之所乎。法国有博览会，我邦之人多往，友人某亦与焉，余谓之曰：‘吾闻博览之会，天地之所出，人工之所制，搜罗万国，莫不皆有。观之者足以增智力，发巧思、购之者足以诧新创，弋奇赢。故竞技者必于是，争利者必于是。我邦所赍货物器具，不为不多，或有驾于彼者，则声价百倍，而得赢之盛，从此始，其利于邦不亦大乎？’抑余更有进焉者。夫巴黎斯者欧洲大都也，是会坤舆万国皆造焉。子试观于其市，绿眼紫髯气扬扬而视眈眈者，皆虎狼也。子既得而与之交，归而告于吾君。吾相曰：市有虎焉，白昼群行，盬人之脑，不毙不已。我宁为管庄子，勿为鱼肉，彼不出刀而我自割，彼不出薪而我自烹，以饱其腹，非计之得者也。若吾君吾相，由子之言知所戒，国体以加巩，国力以加强，则子之于此行，其利于我邦不益大哉。”观此文，则知吾友之志虑深远矣，孰谓日本无人哉？夫日之变法，志在自强，初不谓其弊之至于此也。夫西法非不可学，而其所以治民生立国本者，要自有在。且日本之于中国，昔则可以闭关绝使，画疆自守，今则万国来同，舟车毕集，以亚细亚洲之大局而论，方当辅车唇齿之相依。且以地势观之，日本之在东洋，譬诸中国之门户也。其在东南洋诸岛国，既为泰西列邦蚕食鲸吞，印度广土又为英踞，屏藩尽撤，险阻不完。越南、暹罗、缅甸，又皆为英、法之所制。朝鲜蕞尔，不足与图。波斯、阿富汗则又僻在远方，介于两大，亦几危弱不能自存。是则中国之外，惟日本而已。乃日本徒以能效西法，侈然自大，凌侮中朝，急欲轻于一试，是直不明利害之端，而昧于维持之义者已。想日本有识之士，当必为之痛哭流涕而长太息者也。
　　跋冈鹿门《送西吉甫游俄》文后
　　余游东瀛，藉养宿疴，侨居江户，逭暑销忧，所交多名人胜流。如成斋、诚卿、官一等编修，为史官长，职居禁近，望重词坛。鹿门、省轩前皆有位于朝，近则隐居不仕，泉石优游。叔谋、樱泉年少而才美，时誉翕然，每见辄以文字相质证，杯酒从容，止谈风月。此数君子者，文章节行，照耀东国，而犹不自满，皆愿纳交恐后，而得一言以为荣。临行，鹿门出文五十篇嘱余删定，将寿诸梓。顾东归后，或于役道途，或偃息床笫，卒无暇晷。药炉经卷，长夜无聊，鼠须侧理，不复思御。近始出诸行箧而观之，则中多忧国经世之言，诚世之有心人也。其友西吉甫游学于俄，鹿门作文以送之，其言曰：“萨摩西吉甫将游俄国，余与诸友设祖宴，且与之论宇内形势曰：方今俄与英。法。普。奥争雄欧土，犹战国七雄以合从连衡为事也。俄国于极北，据形胜之地，窥各国之衅，犹秦阻崤函以临六国也；英、法、普、奥富国修政，练兵养锐而环视俄，逡巡不敢犯之者，犹赵、楚称雄六国而不西向窥秦也；英、法讲交四方，通互市，要盟约者，六国之合从也；俄之开疆土，张国威，坐令邻近折服者，则秦之连衡也。而秦之所以能并六国者，则在取巴蜀而据其资也，巴蜀未并，则国力不张，秦未可东兵也。今俄之蚕食亚细亚东北，亦殆秦之取巴蜀而据其资者矣。俄往年攻土耳其，为英、法所扼，无功而止，于是其意谓与其争欧，不如争亚，盖争欧难而争亚易。我既东向并亚细亚诸国，而后拊背扼吭以薄英、法，则其志可逞也。其经略亚细亚东北，遣使论日本北疆，略堪察加、佐甲廉，其成算可知也。近闻自佐甲廉至俾得堡七千里间，通马车道，又以美洲所辖之地鬻于合众，而以所得数百万金，充开拓东北之费。乘此势骎骎以南，则安知异日不以东北全力薄英、法，济其所大欲，如秦统一六国乎？日本国于东海，为东洋之门户，然北为俄所凌轹，西为英、法所恫喝，比犹韩、魏西北逼秦、赵，东南介于齐、楚，天下有事，一败一胜，无得失于秦，而韩、魏常受其弊，日之多事，将自此始。言未终，吉甫太息曰：‘此余之所以有此游也。’呜呼，余常好论宇内形势，窃慨世风日下，士之识力不足与谈方今之计。今吉甫所志甚壮，所任甚大，是行在得彼国之情，不可无一言以壮其行，因即书所言以赠别。”鹿门此文于日、俄形势了如指掌矣。鹿门之志，常欲中、日相睦，联英以拒俄。夫就亚洲地势以观，中之与日，固所谓唇齿相联而辅车相依者也。鹿门往时酒酣耳热，辄纵谈天下大计，洒洒成议，几欲击碎唾壶，而蒿目时艰，怆怀近事，每愤其志之不得伸。呜呼！欲维持亚洲之大局者，其盍于中、日辑和加之意哉。
　　书《众醉独醒翁稿》后
　　呜呼！当今之通达洋务者，盖无有如翁者也。自余所论，虽无不卓然而见灼，超然而识精，渊然而思深虑远，但其心既有所忌讳，其口遂不觉其嚅嗫。夫木必先腐而后虫生，人必先疑而后谗人。子舆氏之言曰：“夫人必自侮而后人侮之，家必自毁而后人毁之，国必自伐而后人伐之。”西人之来中土，识者以为我之衰气有以召之，而不知其先我所以待之者失其平也。西人自明季入贾中国，西班牙、葡萄牙推为东来之逆旅，英、法虽强，亦未敢自尊为牛耳。继而英取印度，尽东南洋之海岛而踞之，遂矫然不可复制，诸西国群推让之，而我国独时加挫折摧辱之。彼其蓄怨积忿已非一日，循至林文忠公焚烟之举，遂不可复忍，是实我之盛气有以致之。继而通商立约，畀以五口，而沿海诸口岸皆为西舶所出入，然犹未敢轻中国也。惟是每遇交涉之事，动辄推诿，始而不许，终至必许，而于是我国家官场之弊，无不为其所知。因循其积习也，蒙蔽其大端也，粉饰其长技也。无事之时，则其藐视西人，几以为不人类，若一旦有事，则又畏之如虎。凡政治、风俗、事物云为之出于西人者，必无一可取，心骄志傲，位置自高，绝不肯俯而求焉，降而察焉，性情阂隔而仇隙日深，于是彼此相轻而事卒不可为矣。夫轻人者，必明彼之短而知己之长。通商三十余年来，读书之儒，问以泰西之国势民情、制器讲艺，皆茫然而不知所措也，而彼于我国之利弊，无所不知。近如所造枪炮、舟舶，虽为仿效西法，亦徒得其皮毛，且其中驾驶制造，每多假手于西人，而谈者辄欲凌驾其上，恐不值西人之一噱耳。说者谓此徒颂美西人，未窥为治之本原。夫形而下者谓之器，形而上者谓之道。我自有周、孔之道，足以治民而理国耳。于是一切所行，率以此为准断，而人莫敢复出一言。呜呼！此皆所谓客气未除也，率天下而出于误国者，必此人也。宣尼不尝言曰：“忠信笃敬，行乎蛮貊。”西人之至我中国，亦惟推诚布公，必信必速，毋区畛域，毋许膜视，尽我之怀柔，竭我之胞与，以示大一统之盛而已。总之，是是否否，其始即决之一言，虽彼强而我弱，彼必不我强也。惟一味模棱延缓，游移趋避，而祸即从此而生。《礼》有之曰：“阃外制自将军。”又有云“将在外，君命有所不受。”故西国设使于数万里之外，必锡以全权之名，俾得所专制。中西交涉之事，奉承周旋其间者，无不互有所诿。始西人以为外省之权不足，必禀命于京师，若至京师，事必易于措手，是以驻京之请，志在必行。乃十余年来，所以委曲迟回者，仍无异于外省。此公使所以愤然欲行欤？否则公使之心，方欲中外之言和，断不欲中外之启衅，有可知也。盖和则两国并受其福，战则贸易之利必先自绌也，此不待智者而知之矣。要之，内自总理衙门，外自通商口岸，必求熟谙洋务人员，以为之支持，国步当不至于多艰，而外侮断不至于独甚也。呜呼！言之匪难，行之为难，言者谆谆而听者藐藐，则我末如之何矣。
　　跋上海《字林西报》后
　　西人自通商中土以来，足迹遍于天下，其于中国之山川道里，险阻阨隘，边防军实，兵制营规，朝政官方，国计民生，无不了然如指掌。而常怀轻中国之心，尝谓中国形势未雄也，士卒未练也，器械未精也，防守未固也。近日各直省之纷纷筹边防，搜戎行，铺张扬厉者，殊不值西人之一噱。中国之大病，一切皆事后为之备。如某处有兵警后，则必设镇将，增防兵，密烽堠，曰为善后计也，而不知患每出于所备之外。即如西人两扰津门，遂以津门为重地，以为保卫神京非此不可，而不知进兵之道，岂独津门一途？日人犯台湾，而台湾遂为岩疆，驻以重兵大员，以为镇守，而不知以后日人所觊觎者，不必复出于台湾也。其所举动如此，岂以为张弛之道宜尔耶？中国器械之精，士卒之练，万不及泰西诸国。即使器械能精，而用器者无其人，则利器亦成虚设。以百数十万金购一铁甲战舰，试使两军交轰，将见不顷刻间已属他人。何则？虽有铁甲而不能战、不能守也，则所以练胆之法未讲也。呜呼！中国而诚出于战，即欧洲至小之国亦莫之能御。是故为中国今日计，不如与泰西诸国深交厚结，讲辑睦之谊，修盟约之信，则可相安于无事，永立于不败。此《字林西报》之言也。《申报》主人美查先生曰：“与泰西诸国结好言和，其说固也，而欲令中国尽将防务置之度外，废而不讲，专藉远交为上策，徒恃邻国为长城，一旦有变，将何所措其手足？”此论诚是也。惟我则曰，惟我中国富强，可与泰西诸国和局可久也。盖天下事，能守然后能战，然后能和，否则和局操之于人，而不操之于己。今我于各直省整顿海防，原为固我疆圉耳，岂欲长驾远驭而驰域外之观哉？西人动以私心揣测，每恃己之长，笑人之短，抑知天道循环，其长之未足终恃乎！故为中外今日计者，当相睦勿相轻，其道则曰：“尔无我诈，我无尔虞。
　　跋欧洲游客书后
　　观欧洲游客致汀洲老渔书，有不能无言者。自泰西诸国通商以来，中外交涉之事，误于因循怠玩，西人常以为言。盖事涉中外，惟当必简必速，是非可否决之于两言而已。云南一役，苟英之所索，可从则和，不从则战。英惟尽其在我，而不必代为中国设想也。诚以西国所持者公心，所行者直道，措词则简，办事则速，从未尝屡有所迟回审顾者也。试观欧洲立约诸国，及其有事也，以一言为折衷，从则以玉帛相将，违则以干戈从事。普、法之战，其启衅颠末不过三日而决耳，英何独爱于中国，而必葸葸焉代为计虑，瞻前而顾后欤？吾知其非为中国计，乃自为计也。游客之言曰，近知西陲尚未底平，恐有决裂之祸，因时为包容。其爱中国果若是哉？然则何以庚申之间，联帆北上，屯兵津门，入居京师，其祸非臣子所忍言，而试问其时发逆披猖，江、浙沦陷，势几岌岌乎不可以终日，英犹乘危蹈衅，以至于此极。夫在昔日，岂亦非和好之国哉？立约通商亦将二十余年，而竟忍而出此。今西征之役，远在边陲，曾不若江、浙、皖、楚心腹之患，肘腋之虞也。忍于昔而不忍于今，果有说欤？且中国以不从英之所请而有决裂之祸，亦惟中国自取之耳，于英无预也。英自为尊国体起见，诸国亦不得议其后也，而又何嫌何疑，而迟之又久耶？游客又言，厘金一节，亦按津门和约办理，向已久欲与中国辩论，今因马加利事，乃连类而及之，非另生枝节也。窃以为中西交涉，但当就事论事。如马加利之事，不过惩办凶手，重议抚恤而已。此外复有所请，当明言此与马加利之事无相涉也，有马加利事固当请之于中国，无马加利事亦将商之于朝廷。事如可行，中国亦未尝不许，正不必以马加利之事为藉口也。今必欲连类而并及，其与节外生枝亦何异耶？英之所请于中国者，往往如此。如前以粤东索人之故，遂请驻京，请增埠。夫此二端，英国久欲言之矣，特因此而发端耳。其实凭空而起，未尝不可行也。推其如是，反以启中国士民之疑，而以英国为藉端多索，此英之不善行其所请也。至英之迟迟而不遽失和者，盖以今日中、英通商大局，所系匪轻，不可以一日止。设使兵端一交，不可终弭，而各国之因利乘便者，或将伺间而起，而英国不能禁也，如是贸易之途必至终滞。则其自为计而非为我中国计，不已了然如掌上螺纹哉？呜呼！彼岂独爱我中国也哉？
　　《仰止帖》跋
　　呜呼！人不可无一技之长，而尤不可不自立也。高山子一草莽孤臣耳，而一倡勤王之论，天下靡然从风，后世犹想见其文采风流，而景仰思慕之不已焉。高山子名彦九郎，字正之，近代之伟人也。尝行东海道中，著有日记。此帖仅存四叶，盖佚者多矣，然吉光片羽，足见一斑。余不解和书，而识者谓其所记精详，用心缜密，使其得志一时，经略天下，赫赫之功，夫岂后人？乃卒至未尽其才，殒躯绝脰，则天为之也，非人也。鹿门先生向藏是帖，珍若拱璧，不轻示人。余预于清华文社，得以纵观。帖端“仰止”二字，则大原氏所书也。呜呼！功业其显而大者也，文章其隐而小者也。然功业之久，必待文章以传。今高山子功业不显，而文章之存犹在世间，藏凤一毛，亦足以豪，鹿门先生其永宝之以垂诸世世子孙。
　　清华馆文会记
　　文章者，人之精神；友朋者，人之性命。有友朋以切嗟道义，日进于学问，则文章可底于有成。《论语》有曰：“以文会友，以友辅仁。”是则文章、道德皆从友朋而来，文社之举，可不亟讲哉？清华吟馆者，近藤市五郎之别业也。为椽三椽，幽敞明洁，地形颇高耸，崇冈峙其前，树木环其前后，葱郁苍翠，扑人眉宇，长夏久雨，浓阴如幄，觉衣袂皆作绿色。楼中设几六，置笔研以便作者席地构思。月凡二举，至者各拟数题，随其意之所取，有不终篇者，亦听之，无苛约也。文毕，乃具壶觞，肴馔精洁，秉烛夜谈，兴尽则去。文之佳者，或刊之《明治诗文集》中，传示同人。每逢社期，集者或八九人或十余人，其以事羁者，可先一日辞，亦不强也。余旅于此，得从诸君子后，从容于文字间，析疑赏奇，以联异地苔岑之乐，可不谓幸欤？近藤市五郎业骨董，虽不能文，而乐与文士亲，亦我国近代朱可石之流也。风雅好事，有足取者。呜呼！我因之有感矣。南粤、东瀛相去万里，而我于此文酒宴集，不啻与故乡故人相对一堂，朋友之乐为二十年来所未有。余穷于世，而独为远方异域之人钦慕如此，亦足慰矣。
　　记香港总督燕制军东游
　　香港，海中一孤岛，而最近于粤。近为大英外府，设官戍兵，视为重镇。其统率之长，以华官之制称之曰总督，言总督港中一切事宜，而统属大小各官焉，是则其权亦綦重矣哉。英廷简畀是任，必以素著名望者，诚重之也。今总督燕公臬斯位，崇于朝而誉孚于世，国中学士大夫皆仰其言论风采，得一语以为荣。屡任兼圻，所至皆有政声。其为治也，以爱民为本，其视中外之民，无畸重轻，不区畛域。莅港十有八月，而治绩卓然，民誉翕然，事简而刑清。乃以政治之暇，挈其眷属来游东国，以大藏大辅松方正义为东道主人。盖松方衔命出使，自法言旋，道经港中，固与燕制军相识，燕制军待之有加礼，此足以见东西之交密，而睦邻修好，即寓于是焉。燕制军既至，居大藏别署，一切供给使令，无不周备。东京附近名胜之地，率皆驱车往游，想其见民物之殷阜，子女之便娟，山川之秀淑，林木之葱蒨，必有畅然怡然，而惝然若失者。燕制军雅度和衷，谦光外著，待人接物，恂恂如也，日之士君子皆以此多之。吾谓此未足以尽燕公也。燕制军于与国交际之道，能见其大，尝谓方今俄人雄长于北方，骎骎为欧、亚两洲之患，中、日两国境地毗连，而俄又日窥英之印度，狡焉思逞，未见其止。为今计者，莫如中、日、英三国相亲，合力以备俄。呜呼！非燕公无此识，亦不能为是言也。则联三国而为一，余将于此行也望之矣，是岂徒泛作东游而已哉。
　　何陋轩记
　　吉田香竹，今之狂狷者流也。意气阔达，操履洁清，生平擅郑虔之三绝，而凛杨震之四知，远近士大夫，无不知其才而钦其品，学者多称之为晚稼先生。近年自号何陋居士，而即以何陋名其轩。轩盖其读书谈道延宾宴客之所，虽矮屋三椽，未极爽垲，然入坐其中，图书纵横，彝鼎斑驳，与庭前花木萧疏，互相掩映，固未见其为陋也。然则何陋者，殆香竹自谦之词与？呜呼！近世之所谓陋者，岂第居室而已哉？口诵服、郑，貌托程、朱，宗汉绍宋，妄立门户，此学问之陋也。猎取风骚，摹拟李、杜，撦挦割裂，自诩名家，此文章之陋也。师古太泥，变法太厉，徒袭皮毛，未参实际，此艺术之陋也。目不睹丘坟，足不出里巷，乡党自好，议论偏激，此识见之陋也。九州之外，非耳目所能穷，六合之中，非心思所能遍，以蠡测海，坐井观天，此胸襟之陋也。而香竹皆无之，其所谓陋者，惟此一轩耳，曾何足为香竹病。香竹之见余也，以寺田士弧为介。寺田称其性情旷逸，怀抱倜傥，生平好酒好色，自率其真而与世无竞，与物无忤，为尤不可及。今以其轩请记于余，余初未有以应也。或曰香竹命名之意，非谦而实傲，盖曰斯轩也，君子居之，何陋之有。是化陋而为不陋，惟香竹有焉。余以或人之言，为香竹告，而请即以为斯轩记。
　　读日本《东京繁昌记》
　　志书之流，近亦夥矣，或记方隅，或录异域，或追想今昔之盛衰。如《洛阳伽蓝记》、《东京梦华录》，犹令见之者欷歔想慕不已。江户为都会名区，固繁华薮泽也。其间如楼台之崇绮，园囿之广深，士女之便娟，民物之殷阗，海外诸国无不荟萃于此，贾胡列货于市廛，火齐、木难，光怪陆离，不可方物，以至鱼龙曼衍，变幻万状，而平康曲里，窈窕其容，丽都其服，灯火笙歌，彻夜不绝，录此者殆侈其极盛欤？然而有盛必有衰，不可恃也。惟为上者有以持盈保泰，去其僭侈而汰其靡丽，使之务适于中。古者国奢则示之以俭，国俭则示之以礼，是所望于主持风会之君子。
　　华夷辨
　　自世有内华外夷之说，人遂谓中国为华，而中国以外统谓之夷，此大谬不然者也。《禹贡》画九州，而九州之中诸夷错处；周制设九服，而夷居其半。《春秋》之法，诸侯用夷礼则夷之，夷狄之进于中国者则中国之，夷狄虽大曰子。故吴、楚之地皆声名文物之所，而《春秋》统谓之夷。然则华夷之辨，其不在地之内外，而系于礼之有无也明矣。苟有礼也，夷可进为华；苟无礼也，华则变为夷，岂可沾沾自大，厚己以薄人哉？
　　上当路论时务书
　　当今天下纷然，竞尚洋务矣，岂不以洋务即时务哉？言兵事者，则曰枪炮之精也，船舰之坚也，军法之严肃也，营制之整齐也，边备之周也，海防之固也，无一非推西人为巨擘，一若自西人外，无可与谈兵者矣。言艺术者，则曰舆图之精核也，象纬之深明也，造器制物之奇巧也，机器之妙，可以水火二气之力以代人工也，一切织纴冶造无不胥赖乎是，一若事半功倍，舍此无能驾乎其上，而此外更不足与言制器者矣。其谈富国之效者，则曰开矿也，铸币也，因土之宜，尽地之利，一若裕民而足国，非此不可。至于学问一端，亦以西人为尚，化学、光学、重学、医学、植物之学，皆有专门名家，辨析毫芒，几若非此不足以言学，而凡一切文字词章，无不悉废。夫自东西通商以来，留心时务者，固宜师其所长而攻其所短，明其情伪，揽其形势，悉其民风俗尚，知其山川物产，而于其古今来之盛衰强弱，沿革升降，探其源而溯其流，然后我可以蹈瑕伺隙以制之。此之谓长于时务者，驾驭之道不外乎是，而修睦之要亦在于斯，顾未有舍己以从人者也。今日时务之急，莫在乎收拾民心。盖民可顺而不可逆，民可足而不可匮，民可静而不可动。其外庞然嚣然，而实则无所有者，能为民祸而不能为民福，能为民害而不能为民利，治民之本，当知尽其在我者而已。西学、西法非不可用，但当与我相辅而行之可已。《书》有之曰：“民惟邦本，本固邦宁。”故治民本也，仿效西法其末也。西国之所以讲强兵富国者，率以尚器为先。惟是用器者人也，有器而无人，器亦虚设耳。孟子言以仁政治民之效曰“可使制梃”，此非迂谈也，盖民忠义激发之气，实有百折而不回者。人心之机器速于影响，一国之炉锤捷于桴鼓，是在为上者善用之耳。治民之要，在乎因民之利而导之，顺民之志而通之。即如泰西诸国，亦非徒驰域外之观者也，其善于治民者莫如英，入其国中，无不优游暇豫，自乐其天，而不尚操切之政，束缚驰骤以为能者。夫如是，然后能行之久远。抑又闻之，治国之道，先在养其元气。如西国之法，斫削之尤甚者也，必也择其善而去其不善，不必强我以就人，而在以彼之所学，就我之范围，神明变化焉而民不知。略陈时务所在，幸少垂察而采择焉。
　　代上广州府冯太守书
　　日者进谒崇阶，获亲颜色，纡尊降贵，略分言情。伏念某草茅疏贱，梼昧无知，而乃屡承侧席之求，虚衷下问，又何敢嘿而不言？昔齐桓收九九之数，燕昭以郭隗进说，方且不惜千金买骏骨。若某之所陈，辽东白豕耳，而辄敢以之献于左右者，芹曝之忱，拳拳独矢，故谓之不自量可也，谓之非爱则冤矣。犬马之报，惟力是视，虽蹈赴汤火所不辞。夫天下所难者，感恩知己耳，今遇阁下则兼之矣。一昨节相忘其尊严，旌钺下逮，此固因阁下之一言，顿使某重于九鼎。顾某之期所以副望者，自此益复难耳。今就管见所及备陈如下：一曰广贸易以重货财。贸易之道广矣哉，通有无，权缓急，征贵贱，便远近，其利至于无穷，此固尽人而知者也。抑知古今之局变，而贸易之途亦因之以变。古之为商仅遍于国中，今之为商必越乎境外。何则？他国之贩运于我国者踵趾相接也。东南洋之通于中国则自明始，由是其国愈众，其路愈遥，而所为贸易者，其术亦愈精。曩东南洋之在汉，所重者贡献而已，初不在利也。唐则乃行榷税之法，利入于官。至宋以来，钱币泄漏，始以为患。盖彼所来者奇瑰珍巧，只足以供给上官，而缗钱、银币输于外洋者，反以有用易无用，中国漏巵之弊，实源于此。迨自明季，西洋诸国以兵力佐其行贾，于是其利日巨而其害日深。嗣后加以鸦片之鸩毒，日耗无算，而中国所与交易者，无非中国之所固有，钟表等物，等诸奇技淫巧可耳。顾彼能来而我不能往，何能以中国之利权仍归诸中国？西国之为商也，陆则有轮车，水则有轮船，同洲异域，无所不至。所往之处，动集数千百人为公司，其财充裕，其力无不足，而其国又为之设官戍兵，以资保卫。资虽出自商人，而威令之行，国家恃以壮观瞻致盛强。此古今贸易之一变也。中国于此，虽不必尽行仿效西国，但事贵变通，道无窒滞。今诚能通商于泰西各国，自握其利权，丝茶我载以往，呢布我载以来。至于中国内地，当以小轮船为之转输济运，如是则可收西商之利，而复为我所有，而中国日见其富矣。且夫通商之益有三，工匠之娴于艺术者得以自食其力，游手好闲之徒得有所归，商富即国富，一旦有事，可以供输糈饷。此西国所以恃商为国本欤？英人计虑深远，智巧日出，制造愈精，以中国；之，何遽不如？特上未之重焉耳。苟有大力者以开其端，潜移默化，安见风会之不可转移。如上海等处所设船局，其船皆出自华匠之手，既成之后，华人皆自能驾驶，枪炮药弹并能仿造新法。若论贸易之道，无区大小，皆能获利。物料既充，而工耐勤苦，十余年来西商之为华人夺其利者，亦已不少。即如东南洋诸岛以及新、旧金山，华人皆自运货物至彼，西商之利为减十之八九。今彼所售于我者为呢布，我所售于彼者为丝茶，利薮仍为彼据。华人之所以不能往彼者，惮于风涛，未能涉远，始事维艰，无人为创。今招商局中轮船日多，由渐而及于远。船上驾驶之人，工同而价廉，而我国之人，皆可往彼学习艺术，操舟之技，不患不明，一变之效，岂不系于是哉？二曰开煤、铁以足税赋。今中国设机器，立船局，创行招商轮船公司，在在均需煤、铁二宗以资利用。顾中国各处山矿所产本自富饶，原不借资于外地。惟中国自塞其利源，非惑于风水之谬谈，即惕于舆情之中阻。朝廷亦鉴于前弊，言利之臣多不敢议及乎此。不知有明矿务之坏，在乎专任内官，致滋骚扰，而当时所有承充矿务者，类多纨绔鹾茵，不识矿苗之衰旺，所估漫无把握，以至预其事者动辄倾家，局外之人，遽引以为戒。今欲因是而停止开采，俾天地自然之利閟而不宣，此无异于因噎而废食也。夫英国不过海外弹丸三岛耳，而富强甲于欧洲，其岛素无所产，一切皆取诸他国。惟煤、铁二矿独饶，不仅足用于国中，且贩运于境外，诸所制造机器、枪炮、舟车，独精于天下。迩来其国垦掘渐艰，价值日昂，精于算学之士，曾遍历其境而筹核之，在矿未出而易采者，仅足以支一百数十年。然则英国之富强，自此已臻止境。自余泰西诸国，类皆斫削其精华，匮竭其膏髓，以为能事。惟我中国所蕴独全，曾有西人足迹遍历各省，就其所测，知产煤之所，略见一端。湖南六万三千方里，山西九万方里，直隶、山东、满洲之南境二十五万二千方里，四川二十一万方里，陕西七万五千方里，甘肃六万方里，河南三万方里，贵州四万二千方里，广西三万九千方里，广东六万九千方里，湖北一万五千方里，福建七万五千方里，江苏四万二千方里，浙江一万八千方里，江西十万五千方里，安徽一万二千方里，云南六万方里，总计之约得一百二十五万七千方里，其所产多于欧洲不啻二十倍有余。况产煤之地亦必产铁，盖铁矿、煤矿自必同蕴于一山，共出于一处，珍石玮宝亦错杂于其中，此在乎人之善采耳。开采之始，当先善其章程。愚见以为官办不如商办。官办费用浩繁，工役众伙，顾避忌讳之虑甚多，势不能尽展其所长。商办则以殷实干练之人估价承充，初开之时，由商禀请委员督理矿务，设兵防卫，费由官助。试办一二年，然后按其多寡加征矿税，以其初未必遽能获利也。而尤必专其任、远其期，行之以十年、二十年为率。试办一二年间，矿苗之衰旺可测而知。其始必由国家给帑助之者，由煤在矿底非深入不能取，西人开煤机器非重金不能购置，故试办之时，当用人力，既获利益则购机器。顾此数者，皆浅而易知，最要者莫如官商相为表里，其名虽归商办，其实则官为之维持保护。盖承充之商非巨富重赀不能为，而地方大吏往往于两三年间升转迁移，法令每多更张，商人虑其掣肘，不乐于一试。今欲矿务之畅行，莫如酌仿轮船招商之例，而小为变通，招商局中集众非一，虽封疆方面皆预其间，而隐为之规画，于是各富商无不踊跃，咸尽其心力，所以其事易集。苟矿务亦能仿此以行，衙署差役自不敢妄行婪索，地方官吏亦无陋规名目，私馈苞苴，而委员与商人自能和衷共济，不至少有挟制。今粤东山矿所产煤、铁之处亦复不少，或可试行采办，于省垣新设机器局亦大有所裨。矿务之兴，亦宜责成于董事，俾得分其赢余。为董事者必品行夙优，身家素裕，为众所仰望，然后能顾名思义，上体大宪之心，下察小民之隐，而亦不至于始勤终怠，不计久长。能如是而不弊绝利充者未之有也。三曰设保险以广招徕。西商贸易之利，首在航海，顾风波之险，有时不可测料，于是特设保险公司以为之调剂，于百中取二三，无事则公司得权微利，有失则商人有所藉手，不至于大损，此其法诚至善也。中国既设轮船招商局，虽主于运粮北上，而客商货物亦赖以转输，其中岂能尽占利涉，则招商、保险二者要当相辅以并行。夫运粮不过在春时数月耳，其余专恃载客附货以相流通，则必有取信于货客者，乃可行之久远，不有保险则货客且为之中馁。今惟赖西人保险，则徒寄人篱下，权自彼操，无以独立门户。且其言曰，必以西人为船主，则保险乃可行，是则将来不无多所挟制。今当轴者业经奏准轮船招商遍行各处，官商踊跃入局众多，中国富强之机或基于此。保险公司例可二三年间创行，以中国之人保中国之货，不必假手于外洋，而其利乃得尽归于我。况夫轮船之所至，想不至徒囿于中国一隅也，将来以中国之货物运行于外洋，以外洋之土产消流于中国，足迹所及，愈推愈广，则保险之设，亦由中国而外洋，随地立局，与轮船公司相为左右。宜于其地简华人之名望素著，洽于舆评者司理其事，而亦藉为耳目。今华人之流寓于外域者，殊为不少，近者如新嘉坡、槟榔屿、东南洋诸岛，远者如嘉厘符尼亚、厦华那、澳大利，无不身在遐方，心乎本国，所冀天朝威德之届，足以为之庇翼。特惜其中无人为之经营而擘画，遂致声教不通，情形回隔，向慕之怀，无由自达，有事则不能为之保卫，有若我中国将数百万之生灵，弃之于海外。若能于华人轮舶通商所至，创设保险，以保华人往来之货，有失立偿，用示之信。凡华人一切所需，固由我中国自为运往，而其地之所有，我亦可以采购。中外消息从此无所隔阂，虽在万里之外犹同衽席，此即将来设立领事之渐也。盖轮船、保险二公司之立，虽以申贸易之权，而国体之尊，国威之张，未必不由乎是。异日朝廷简遣领事，统驭远商，此辈皆可供臂指之用。要之，轮船、保险二者，即英国昔日之东方贸易公司也。英国雄于海外，始在开垦亚美利加一洲。及美国既兴，余土仅存，乃始措意于印度。印度通商之旺，乃由设立东方贸易公司始。中国变通其法而行之，其兴可立而待也。以中国财力之富，人民之众，材质之赢，智巧之生，操作之勤，制造之精，何遽出西国下？或以为招商保险，商出赀而官预其间，是官与商争利也。不知此实以助商而非病商。凡事皆商操其权，商富即国富，并出一途，非与商背道而驰也。英国所设轮船公司，每几度支公帑资助商人不下数十万金，为公司舟师者，例得以金缘其冠，等诸武弁，盖荣以头衔，则彼乃乐尽夫心力。向来中国之为商者，官从而抑损之，今中国之为商者，官从而翼护之，其间相去何如哉？故招商局启，轮船可至于远方；保险局开，货物可通于异地。四曰改招工以杜弊病。招工之患甚矣哉！其陷阱我华人，荼毒我华人者，前人论之详矣。今欲绝其源流，穷其薮穴，当必以索还澳门为先。葡萄牙之踞澳门在有明中叶。其入我朝，未有盟约，而鹊巢鸠居，视为固有。始犹设立前山同知驻扎其地，岁输地税五百缗于官，边衅既开，并此而废之。我朝宽大之恩，怀柔之德，侔于天地，容其并处域中，未遑深究。顾招工之设，势在必禁。何则？非是则不能杜拐贩之源而绝出洋之路。向来谈者，皆以澳门一隅为畏途，诱鬻掳勒，无所不至。其居人为奇货，辗转贩售，视同豕畜。迹其行为，几至暗无天日。莠民所聚，积弊已久，恐不能一旦扫除，惟首撤其招工之馆，则鬼蜮狡狯之技，自无所施。况此一端，为泰西各国所深恶而痛绝，名正言顺，不患其不从。盖招工者，雇农民以备开垦，英国所已行设于省垣者是也。此则托名招工，而实则隐行其贩鬻。在西国久干例禁，犯者船没入官，人寘于狱。惟葡葡牙、西班牙、秘鲁诸国冒禁而为之，英、美诸大国以其在中国境中也，不能为越畔之谋，然则彼之所为，其藐视我中国也亦已甚矣。顾必待索归澳门，谕绝招工，未免有稽时日。管见有可以即行而勿缓者，则杜绝之权固在我也。澳门孤悬海外，船舶之自内地往者，四处可以止截。况我之炮艇、轮船驶行迅速，巡逻杜遏，势所甚便。前之设立洋药抽厘税厂，巡洋缉私，而澳门之私贩以绝，此其明验也。夫鸦片箱箧可藏尚难偷漏，况人乃堂堂七尺躯乎？顾何以缉鸦片易而缉贩人难，则由于赏无如此之重也，而莠民之狡辩求脱者，其计百出也。今之截止私贩者，有线人、有赏格，利之所在，众共趋之。且不惜以性命博锱铢，若查缉贩人，亦以此法，则其弊可以立除。始事之时，当以轮船一二艘横截澳门海口，而必先与英、美诸大国酌商，合同办理，特派官绅总司其事，必其人夙著名誉，不避嫌怨者。此外宜简公正诚实之西人为之协辅，兼谕附近税厂为之赞襄其间，藉作耳目。当其任者，重其俸糈，专其事权，侦探四出，线索通神，至此而犹得飞渡者未之有也。其在省澳轮船藏匿之处，定在火工房、水手房，船大人众，为时甚暂，稽查之人，何能至于细微曲折，因之漏网者殊多。英例贩人出洋之船，不得在香港修葺，而其形迹有毫发可疑者，可以随时具控衙署，立传鞫讯。在港有专司讥察者六人，始由华人绅董捐赀请设，继而英官自发帑项。盖贩人出洋，固公愤之所同嫉也。省垣系属内地，权自我操，省澳之船，果有获藏匿携带贩鬻出洋人口者，船主知情故纵，立即移文英领事，请其封禁，以其所悬者固英国旗帜也。此事税关洋人亦当分任其责，能者叙功纪绩。至于设员司理，不以贿溺职，不以私扰民，则在乎得人而已。说者谓葡萄牙之在澳门，未尝不托词于招工，今必骤为谕绝，则彼必指省垣招工为藉口。则将应之曰，果欲招工，则将如英、美一例设馆于省垣，由华官司理其事。英不设于香港，而葡必设于澳门，此其中情弊不问可知矣。况乎省垣招工之法，亦当请西官别改其章程。凡人愿往西国耕种者，再当由官宪详加咨询，书其姓氏里居，刻期往返，以若干年为准，书明簿册，至期不归，则向招工馆询问其若何下落。招工馆中专设一人司理其往来信札银两，有往彼而物故者，即由招工馆处报闻。其在彼工役生死之籍，每半年一为查核。凡此皆由华官主之。如是则彼知我国之于子民，其爱恤保护为倍至，必不敢加以无端之凌辱矣。他日我民足迹益远，生聚愈多，通商所至，彼为前驱，安知不能坐收其效哉？五曰杜异端以卫正学。天下之变，愈出而愈奇，杨、墨、庄、老自内而勃兴者也，佛、回、景、祅自外而流入者也。子舆氏距杨、墨，昌黎氏辟佛。何则？以其害于孔子之道也。至回、景、祅诸教之进中国，无一人斥其非者，以其道不足与辨也。明季西洋人之来中国，假其天算、舆图、格致之学，以隐行其主教，上而倾动王侯，下而结交宦竖，一时与之游者，或则尊之曰西儒，于是天主一教，几遍宇内。至于耶稣一教，虽与天主教各立门户，互相诋諆，其争几同水火，因之而同壤为仇，构兵酿乱，祸患相寻，至今不解，而按之其教宗旨，亦复大同而小异。其来也，则自近今数十年始，二者皆足为人心风俗之大害。杨、墨之徒不敢与孔子为敌，而孟子犹且距之。佛生西土，其道虽悖孔子，而不敢毁孔子。今天主、耶稣二教，居然以孔子为不足法，圣教为不足遵，昌言于众中而莫敢谁何，此真生民以来所未有也。顾出自西人之口，犹可言也，甚有儒冠而兽行者，一为衣食所驱，遂至随声吠影，恬然不知耻，悍然罔所顾，此不独名教之罪人，实民心之蟊贼，为王法所必诛。然而官不之禁，民不敢斥者，何哉？以通商、传教，载在和约故也。通商英为急，传教法为重。天主、耶稣两教之徒，不仅英、法两国之人也。以目前言之，耶稣之害尚轻，而天主之祸尤烈。今西人足迹殆遍中原，其教几于无所不至，肆行簧鼓，其志非浅。然究信之者一，非之者百，人心风俗犹未至于转移。间尝推究其所由来，而知其教之不能遽行者，盖有故在。中国之人，每好异而喜新，一若教中之理，事事皆可从，而惟弃绝祖宗，停斥祭祀，为子孙之心所不忍出。设使西人一旦有见及此，稍复圆通其说，则恐为其教所蛊惑者，无难播于各省，此实吾人之殷忧也。当今之世，而欲使正学光昌，异端衰息，则请以明许暗禁之说进，一曰别编教民户册，二曰贻以扁额，三曰异其服色。此三者皆所以彰其羞恶之心，而绝其招徕之路。或虑西国传教之士，将阻之不能必行，是或不然。盖在我必先有说以折之，然后彼乃无辞以拒我。入教之人必求表异于众，如承之于教会之前，而不承之于群众之地，是为耻教，耻教者心不诚，西士所不许也。入教之人与众无所区别，地方官虽欲保卫之而不能，是故编户册以阴识之，给扁额以明旌之，服色既异，则人人一睹而便知。且此法可使教民激励其所为，而果于为善，人人将钦服教民之不暇，而足为教中光。不然，对牧师入会堂，则自命为入教，而一转瞬间作恶为非，无所不至，人或诘之，必讳匿而不言，甚且以为大辱，西士又何贵有此入教之人，此皆所以折西士而行其说也。要之，此法一行，既入教者可以戢其肆凌，未入教者亦将惮而不敢前。迩来中外交涉，民教龃龉之事不一而足，皆由此辈喜事生非，从中播煽所致。苟得地方官秉公严讯，有犯必惩，此辈未尝不稍敛，奈有恃为护身符者，不论是非曲直，必为之请于官，曲庇私袒，终得逸于法外，而此辈之胆愈张。西国之例，教士不得竿牍公庭，何独于中国而哓哓干预其间？且彼之所谓教民，独非我国之子民？以我国之法治我国之民，何为多所掣肘？故区异教民一法，亦在我毅然行之耳。此外宜在各处宣讲圣谕、善书，仿古者读法悬书之意，尤宜与天主、耶稣教堂比邻鼎峙，用以维持风教。如是十余年之后，患其可少息也。夫凡此五端，固今日之急务也，鄙意之所谓兴利除弊者，即系于此。贸易之利开，则公私并裕，上而仕途游宦，下而商贾工匠，皆不惮于远出，而将视溟渤如康庄，越环瀛同衽席，于泰西各国之山川城郭，俗尚民情，兵力之盛衰，国势之强弱，一切情状，无不了如指掌，然后有事之秋，缓急可恃。煤、铁之利开，则不独机器船舶局中自饶于用，即以供诸国之用而无不足。每岁西人自其国中载运煤炭前来中国通商各口岸，供应轮舶所需者，计不下一千数百万金，铁亦不下三四百万，矿务既兴，其利皆归之于我。有铁以制造机器，可推之于耕织两事。或以为足以病农工，不知事半功倍，地利得尽，而人工得广，富国之机权舆于此。保险之利开，而商贾之航海者无所大损，且华人之利仍流通于华人中，而不至让西人独据利薮。至于改招工，杜异教，亦惟去其甚害者而已。愚昧之见，明知无当高深于万一，倘得容其尽言毋隐，进而教其不逮，不胜幸甚！干渎严威，悚惶无地，区区依恋微忱，伏维垂鉴不宣。

　　卷十一
　　《英语汇腋》序
　　古来为学之道无他，曰语言、曰文字。虽分两端，实由一贯，后世始歧语言、文字而二之。西土自小学以至成人，其所为文字者悉根乎语言，诵于大庭广众之中，人人皆知，毋取隐晦，毋尚艰深，犹有中国三代之遗焉。方今朝廷与泰西诸邦通商立约，琛赆远临，梯航毕集，四十余年来光气大开。其间所以交际往来者，曰官、曰商，而皆赖有语言文字以通彼此之情，于是广方言馆之设，自京师以达沿海各省，一律建置，遴选俊秀子弟入而诵习，拔其尤者，以备他日应对之用。顾始之教以语言、文字，藉以入门者具有专书，近且卮言日出，人人自矜秘本。容阶邝参军惄然忧之曰：“是皆非寻津之宝筏，度世之金针也。今之为西学者有二，一曰由文义以达语言，一曰由语言以辨文字。大抵西国学校之书，重在文义，其所教之童皆已晓然于西国语言者也，故其书以肄习文字为先，若以之启迪华童，教导方言，则有甚难者矣。今必先语音后文义，使之由音以求义，而自能贯通，则方非为枘凿之施矣，然后学乃可底于有成。”参军之言如此，岂非具得其要领者哉？盖西塾之书，乃教已识语言之西童者也，参军新著之书，乃教未识语言之华童者也。先后既殊，难易自别，学习之者，能适其用，则事半而功倍。参军取历来英语各书，削繁甄要，融洽会通，广搜并采，博考旁稽，以成一家言。既断手，乃付之剞劂氏，而名之曰《英语汇腋》初集、二集、三集，由浅以及深，由粗以逮精，由略以至详，取资多而摭意广，西国语言文字之学，至是而始备，不几彰巨观而集大成也哉？其有裨于初学岂浅鲜欤！吾因是书而知参军为今之有心人也。夫御外枢机之所系，在识其情伪而已，而情伪则非通其语言文字不能明。同一语言文字也，而有意内而言外者，有言在此而意在彼者，轻重缓急，刚柔虚实，致有不同。能人人如参军之用心，何难折冲于樽俎之间也哉！若参军之书盛行，则肄习西国语言文字者必多，多则明体达用者必出其中，将必佐国家寄耳目，以强中而抑外，成专对之才，使于四方，不辱君命，彼西国安得以我所不知，而挟制凌侮我也哉？是则参军著书之功，当不在于甲兵战胜者下也，安见将来绥靖边陲，辑睦邻封，以控制乎域外者，不由乎此书也哉？因参军请序于余，而备言之如此，非以誉参军也，盖为凡习西学者勉也。
　　《法越交兵纪》序
　　呜呼！法之谋越久矣。前年法兵有事于东京，越已有岌岌之势，遣使入请，法亦以此事商之于我朝。李傅相驻节沪渎，衔命与议，未有成说，法遂将从事于北圻。时余方以养疴旋吴，小住春申浦上，日本海军大尉曾啸云亦旅于此，时一过从，以文字相商榷。啸云留心时事，酒酣耳热，辄以越南为中朝屏蔽滇、粤之门户，断不可以尺寸与法。时为中朝画奇计，洒洒成议。余谓之曰：“今法、越交兵，事关东南大局，君曷不于旅邸事闲抽笔记之，以备将来筹越之一助？”啸云遂日操铅椠，记事陈词，每终一篇，辄出就正。今年四月，法命使入都与中朝议和定约，修好撤师，啸云所记亦毕，将付剞劂而请序于余。余作而言曰，有心哉，啸云之为此书也。啸云具文武材干，稔于泰西情势，略知各国方言文字，于其国为兴亚会盟长，高执牛耳，务欲中、日联唇齿，则亚洲可臻强盛，于以御外侮辑邻封而与欧罗巴诸大国抗衡，还师于衽席之上，而折冲于樽俎之间。今者越事几于败坏决裂，二十年之外，越其为沼乎？呜呼！危不持，颠不扶，固谁之责也哉？啸云之言如此，抑何壮哉。虽然，事固有难言者也。法事始兴，全料其必归于和。维时两国调兵遣舶，羽檄交驰，艨艟络绎于海上，兵骑驰骋乎域中，初不谓法一至北圻，而议和如是其速也，则非始之所及料也。或因谓法国非有外患，必有内忧，犹吴王夫差与晋争长黄池，而不虞越人之袭其后也。不知法不得当于东，必欲求逞于西，整旅以出，可西可东，苟东事可以弛肩，即将移旌而西指，其谋固早已预定矣。法兵既抵北宁，入朗松，侵洪化，踞其城，略其地，则于法人图越之事为已踌躇满志矣。且法人立意所在，但发难于越南，而非欲开衅于中朝也。法在今日不宜与中朝战者有五，请为略言之。法之拿破仑旧党盘踞于国中，人怀二心，政出多门，阿洲之叛民，埃及之争地，复骚扰于国外，飞扬跋扈，招忌召戎，恐终不免于用兵。法，欧洲虎狼之国也，素为列邦之所憎嫉，兵衅一开，强邻乱党必有起而乘之者，西方之图，势难兼顾。此不宜与中朝战者一也。泰西列邦皆以通商中土利薮，英、德、美所系尤重。法人贾舰虽于沿海各埠无处不至，而通商之局未宏，一旦兵事突兴，必非列国之所甚愿，即使袖手为壁上观，而利害所在，当必以公法争之，正理折之，通商各埠必不任法人肆意驿骚，致虞折阅，居间调停，势所必然，法于此能勿从乎？从则法之水师多所阻滞。此不宜与中朝战者二也。通商英为急，传教法为重。天主教流入中土已三百余年，十八省中习教传徒盈千累万，近日民教已有龃龉，幸赖地方官时为之保护，民特隐忍而无可如何耳。兵端既启，民愤尤深，此时教士教众当必有罹其毒者，我中朝不任受咎也。此不宜与中朝战者三也。法虽以西贡为外府，然轮舟铁舰自其国捷驶而东，势亦纡远，费必不资，资粮扉屦，非一时所易集。彼虽久旅我国，深知地势，洞悉情形，易于进攻，然我于彼之虚实亦已了然，非如昔时。我但守内河，厚集其势，诱之深入，彼岂能飞越也哉？我与法战，但当坚忍弗拔，百折不回，理直者气自壮，名正者言自顺，同仇敌忾，民尽为兵，惟知一鼓以直前，虽经屡败而弗挠。兵锋一交，勇智生焉，豪杰出焉，能久持之，彼必沮丧。此不宜与中朝战者四也。法今者虽得逞志于越南，割地攻城，所向必克，然其全军势难久驻，留兵多则费无从出，少则既虞刘永福之乘其后，而复虑我国之出师报复也，亟肄以敝之，多方以误之。法人虽狡，其必疲于奔命矣。此不宜与中朝战者五也。法人早已知此，故始则纯以虚声恫喝，而终则仍出于和耳。啸云所记，自始至终皆欲抑法而强中，保存越邦以藩南甸，其识岂寻常所可及哉！夫今日者，越之仅存，亦赖有一刘永福搘柱其间耳，设使当时法兵长驱疾卷，电扫飙驰，兵锋所至，越人望风而靡，浃旬之间，传檄可定，中朝即使命将诘帅，出关致讨，而越已墟矣，虽欲争之，其可得乎？然则越之得以仅存者，盖亦天也。惟是前事之不忘，后事之师也，前车之既覆，后车之鉴也。既和之后，筹边防海，岂可一日弛哉？旷观古今来敌国外患何代蔑有，在当轴者有以驭之而已矣。我今者所以驭之之道，一误再误，三误而至于屡误而不已，此真可为痛哭流涕长太息者也。驭之之道无他，惟和战两端而已。当战则战，当和则和，有定理也；能战则战，能和则和，有定力也；和一于和，战一于战，有定志也。非是则为驭之失宜，而祸患从此始矣。况乎天下事战固不能久持，而和亦未可长恃，恃我有以自强而能预以待之而已。今日之弊，和议一成，即若无事，不知其间循环倚伏，即出乎是。金陵议款，则有津门之役；台湾议酬，则有琉球之役；经界不正，则有伊犁之役；西贡不问，则有北宁之役。但苟目前之安，而不顾日后之害，此觊觎之所以易生，肆侮之所以迭乘也。而今而后，其尚思变计乎哉？因序《法越交兵纪》而纵论之如此，听者置之言之无罪之列可也。
　　《淞隐漫录》自序
　　六合之大，存而弗论，九州之外，置而不稽，以耳目之所及为见闻，以形色之可征为纪载，宇宙斯隘而学问穷矣。昔者神禹铸鼎以象奸，惜其文不传于今。或谓伯益之所录，夷坚之所志，所受之于禹者，即今《山海》一经是也。然今西人足迹遍及穷荒，凡属圆颅方足，戴天而履地者，无所谓奇形怪状，如彼所云也，斯其说不足信也。麟凤龟龙，中国谓之四灵，而自西人言之，毛族中无所谓麟，羽族中无所谓凤，鳞族中无所谓龙，近日中国此三物亦不经见，岂古有而今无耶？古者宝龟为守国之器，今则蠢然一介族尔，灵于何有？然则今之龟，亦非古之龟也明矣。好谈神仙鬼怪者以为南有五通，犹北地之有狐。夫天下岂有神仙哉？汉武一言，可以破的。圣人以神道设教，不过为下愚人说法。明则有王法，幽则有鬼神，盖惕之以善恶赏罚之权，以寄其惩劝而已。况乎淫昏蛊惑如五通，听之令人发指，乃敢肆其伎俩于光天化日之下哉？斯真寰宇内一咄咄怪事。狐乃兽类，岂能幻作人形？自妄者造作怪异，狐狸窟中几若别有一世界。斯皆西人所悍然不信者，诚以虚言不如实践也。西国无之，而中国必以为有，人心风俗，以此可知矣。斯真如韩昌黎所云，今人惟怪之欲闻为可慨也。西人穷其技巧，造器致用，测天之高，度地之远，辨山冈，区水土，舟车之行蹑电追风，水火之力缒幽凿险，信音之速瞬息千里，化学之精顷刻万变，几于神工鬼斧，不可思议，坐而言者可以起而行，利民生，裨国是，乃是荦荦大者。不此之务，而反索之于支离虚诞，杳渺不可究诘之境，岂独好奇之过哉？其志亦荒矣。不佞少抱用世之志，素不喜浮夸，蹈迂谬，一惟实事求是。愤帖括之无用，年未弱冠，即弃而弗为。见世之所称为儒者，非虚骄狂放，即拘墟固陋，自帖括之外，一无所知，而反嚣然自以为足。及出而涉世，则忮刻险狠，阴贼乖戾，心胸深阻有如城府，求所谓旷朗坦白者，千百中不得一二。呜呼！不佞于是乎穷矣。又见夫世之拥高牙，建大纛，意气发扬，位置自高，几若斯世无足与之颉颃者。及一旦临利害，遇事变，茫然无所措其手足，甚至身败名裂，贻笑后世。盖今之时，为势利龌龊、谄谀便辟之世界也固已久矣，毋怪乎余以直遂径行穷，以坦率处世穷，以肝胆交友穷，以激越论事穷。困极则思通，郁极则思奋，终于不遇，则惟有入山必深，入林必密而已，诚壹哀痛憔悴婉笃芬芳悱恻之怀，一寓之于书而已。求之于中国而不得，则求之于遐陬绝峤、异域荒裔，求之于并世之人而不得，则上溯之亘古以前，下极之千载以后，求之于同类同体之人而不得，则求之于鬼狐仙佛、草木鸟兽。昔者屈原穷于左徒，则寄其思哀思于美人、香草。庄周穷于漆园吏，则以荒唐之词鸣。东方曼倩穷于滑稽，则《十洲》、《洞冥》诸记出焉。余向有《遁窟谰言》，则以穷而遁于天南而作也。今也倦游知返，小住春申浦上，小筑三椽，聊庋图籍，燕巢鹪寄，藉蔽雨风，穷而将死，岂复有心于游戏之言哉？尊闻阁主人屡请示所作，将以付之剞劂氏，于是酒阑茗罢，炉畔灯唇，辄复伸纸命笔，追忆三十年来所见所闻，可惊可愕之事，聊记十一，或触前尘，或发旧恨，墨沈淋漓，时与泪痕狼藉相间。每脱稿即今小胥缮写别纸，尊闻阁主见之辄拍案叫绝，延善于丹青者，即书中意绘成图幅，出以问世，将陆续成书十有二卷，而名之曰《淞隐漫录》。呜呼！余自此去天南之遁窟，住淞北之寄庐，将或访冈西之故园，而寻墙东之旧隐，伏而不出，肆志林泉，请以斯书之命名为息壤矣。世之见余此书者，即作信陵君醇酒妇人观可也。
　　《陆操新义》序
　　迩来西国战争多用火器。或谓自火器行而兵法坏，则殊不然。观于《陆操新义》一书，何尝不讲兵法哉！是书著于德国提督康贝固，其国所称名将才也。年七十余，精神矍铄，谈兵之口若悬河，酒酣耳熟，犹顾盼自雄，有马伏波之遗风。德国前后用兵，康军门俱在军中，身历行陈，指挥卒伍。是书所言皆得之于实见，凡一切操演规制具有精义。书出，泰西军营奉为金科玉律，五经排印，迭有增加。吴门友人得此书，将付剞劂氏，举以示余。余读之而知，昔年德之所以胜法也，盖德、法之战皆以陆兵从事，法恃枪队，德恃炮队，卒之枪不及炮之远，法兵屡败，锐气尽挫，是则法之陆军不如德也明矣。德为新兴强国，近始以陆军雄欧洲。法之始意本欲以水师袭德，而不虞未及交锋，德兵已压境上，轮船煤缺不能行，于是不得已专以陆军相角，此法之失计，而德已未战而操胜券矣。康军门著书之时，德势方张，伐嗹、伐澳，所向克捷，法以骄慢乘之，蹶也必矣。夫德国陆军所以强者，勇捷、精整故也。勇捷由于选择，精整由于训练，习之于平日，用之于临时，斯能杀敌克果，称为纪律之师。一军中有枪兵、炮兵、骑兵、步兵，各有所司者也。统兵之员，有队官、行官，主乎调度者也。其临敌也，攻守冲御，变化无方。其接战也，分合聚散，疏密互异，因时、因地、因人，三者无不各制其宜，此所谓“运用之妙，在乎一心”也。西兵合围有圆阵、方阵，列队有横行、直行，总不外乎步伐正齐，志气专壹，技艺娴熟，容象猛毅。两军相见，尤能好整以暇，神静而态定，枪炮必近敌而后发，则药弹不至于虚糜，始以一队战，终以一军战，而胜负分焉矣，从未有兵刃未接，而纷然骇走者也。德、法蔑士外之战，一日而殒者十万人，实宇宙间未有之血战也。惟是泰西操演之法，各国不同，名弁宿将，各以其心得之韬钤以训其下，有时军中主者易人，则操法亦变。况各国军士所用枪炮亦各不同，其所以施放利器者，俱有专门名家。战具既异，战法岂能一致哉？西国操兵，皆作两军相敌之状，用谋出奇，变幻百出，虽曰操演，无异乎身亲行阵，此训练之所以易精也。大抵西国军纪肃，军律严，虽败不挠。甚有队官歼而队兵不乱者，由志定也。康军门此书言要而不烦，法简而易习，甚见赏于李丹崖星使，盖星使出驻德都，已历年所，凡遇国中阅兵大典，无不往观，亲交康军门而深知其人，故康军门特以是书献也。今法人毁约败盟，无端要挟，恃其船坚炮利，将猛兵精，意将冲突我沿海疆圉，一战于基隆，再战于马江，薄海人民，无不发指眦裂，疾首痛心，皆愿执戈擐甲，用备前驱，与法人决一战。窃以为战胜之道，在一鼓作气而已。击之于大洋，不如守之于内河；拒之于水，不如持之于陆，可空其地为瓯脱而诱之深入。彼欲攻城掠地，势必登岸，然后预谋以待之，设计以制之，地雷埋器，坑阱网罗，层层设伏，四面兜擒，主客异形，众寡异势，劳逸异情，动静异志，虽聚而歼旃，亦易事也。虽然，兵凶器也，战危事也，不恃我有以胜之，而恃我先有以待之，不恃我有以敌之，而恃我隐有以制之。我之陆军虽多，非稔于两国操演之法，则无以制其死命。《陆操新义》一书，德之所以胜法者也，虽不可泥于一定，而参伍错综，神明而变化之，求胜之道在是矣，岂仅御法而已哉。
　　《珊瑚舌雕谈初集》序
　　余甫里人也。今年犬马之齿五十有八，大抵生平自幼至老得居甫里者，不过十五六年耳。十二岁，从先君子读书吴村，一住五载，一切学问悉基于此。十七岁，先君子授徒于家，乃返。于时及门颇盛，许君壬瓠亦负笈来游。余与壬瓠为同岁生，商榷文字，交尤莫逆，顾未一年，以母病去。十九岁，余馆锦溪。二十岁，先君子客海上，余旋里门。二十二岁，先君子见背，遂往沪渎，明岁移家焉，自此为东西南北之人矣。饥驱罕暇，终岁不得一归，归必过从挥麈谭，往往月斜不去。三十岁，以足疾息影蘧庐，记相倡和，得以排闷遣愁。庚辛之间，沧澥横流，江、浙沦陷，壬瓠以避寇来此，谋卜一廛，惟是全家势不能俱徙，既恋田园，复警风鹤，不得已仓皇重入虎口。壬瓠一病几殆，余亦以道梗兵阻，留滞里中三阅月。同治纪元夏四月，还沪，闰八月中旬，航海至粤东，遂寄迹焉。去家弥远，益与故人隔绝，与壬瓠不通音问者殆十余年。丁卯冬，余年四十，乃作泰西汗漫之游，羁栖英土，载历寒暑，庚午还粤。己卯，以至扶桑，取道歇浦，遂抵金阊。壬午，自粤归吴，倚棹阖闾城旁，系缆天随祠畔，重登椒华堂与壬瓠相见。呜呼！此别盖苒苒二十有一年矣。壬瓠须发已苍白，喆嗣莲士、芍士皆读书有成，蜚声庠序间。酒酣耳热，辄谈昔日沧桑事，不禁唾壶击碎，泪为之涔涔下。壬瓠出示其所作诗文杂说，等身著述，皆得自离乱之余，远别以后，壬瓠于是乎传矣。杂说中有《珊瑚舌雕谈初集》八卷，皆纪平日之见闻，述迩年之阅历，足以佐谈屑，涤襟尘，藉下浊酒数斗，《淞南闲录》、《砚北丛钞》，当无多让。卷中有及鄙人者，奖誉溢分，殊不敢当。拟事刀削，屡请不获，然亦足以见我两人心隔万里而相思，面睽廿年而不改，情深谊重，希古铄今，为可感已。今年先立夏一日，余至甫里，重上先人丘垄，下榻于看山读画楼中，剪灯话旧，瀹茗论文，重续三十年前景况，致足乐也。因命钞胥者写副本，五日而毕，携之申浦，以活字版排印，既蒇事，书其缘起如此。非以序是书也。盖以序我两人交契之深，志其实也。乙酉夏五月，王韬识于淞隐庐。
　　杞忧生《易言》跋
　　杞忧生初不知其何许人也，继乃知其居铁城，氏荥阳，足迹遍南北，而旅处沪渎最久。其地为冠盖之往来，商贾所辐辏，杞忧生居其间，不仕不隐，亦吏亦儒，日交其贤豪长者而与之纵谈天下事，时或慷慨泣下，击碎唾壶。今湘乡郭筠仙侍郎、吴川陈荔秋司宪皆赏识之，屡欲加以拂拭，拟招佐星轺以备谘访，而杞忧生悉坚辞弗往，日惟寄情缃素，肆志林泉，慨慕黄、虞，读书自娱而已。沪虽弹丸一隅，而金气熏灼，诡幻百出，花月之光迷十里，笙歌之声沸四时，而杞忧生萧然一无所好，以圣贤宅衷，以豪杰立命，眷怀大局，蒿目时艰，每欲以一得之效献之当事，久之成《易言》一书，然未敢出以示人也。去年春杪，余将有东瀛之游，杞忧生之友忽以书抵余，谓当今有杞忧生者，天下奇士也。胸怀磊落，身历艰辛，上下三千年，纵横九万里，每当酒酣耳热之际，往往举杯问天，拔剑斫地，心有所得，笔之于篇，此《易言》上下二卷，固其箧里秘书，枕中鸿宝也，非先生则不敢就正焉。余乃受而读之，于当今积弊所在，抉其症结，实为痛彻无遗，而一切所以拯其弊者，悉行之以西法，若舍西法一途，天下无足与图治者。呜呼！此我中国五帝三王之道将坠于地，而不可收拾矣。古来圣贤所以垂法立制者将废而不复用，用夏变夷则有之矣，未闻变于夷者也。诚如杞忧生说，是将率天下而西国之也。此书出，天下必将以杞忧生为口实。呜呼！是不知古圣贤之在当时，天下事犹未极其变也，而今则创三千年来未有之局，一切西法、西学皆为吾人目之所未睹，耳之所未闻。夫形而上者道也，形而下者器也，杞忧生之所欲变者器也，而非道也。同一航海也，昔以风帆，今以火轮，舟楫之制不同矣。同一行地也，昔以骡马驾车，今则火琯风轮，顷刻千里，是车制不同矣。同一行军也，昔以刀矛，今以枪炮，而枪炮之制又复日新月异而岁不同。同一邮递也，昔以传驿，今以电气通标，瞬息往还，恍如觌面。车以达同洲诸国，舟以通异洲诸国，电标以联五大洲而为一。此外如舆图、象纬、医学、算学、重学、化学、光学、格致、机器，皆昔之所无而今之所有，彼之所有而我之所无。试问此数者使彼与我较，其为迟速利钝固不可同日而语矣。顾使彼仍居西海，我独据东土，如风马牛之不相及，又复何害？无奈其日逼处此，日出其技而时与我；长较短也，且恃其所能，从而凌侮我，挟持我，求无不应，索无不予，我于此时而尚不变法以自强，岂尚有人心血气者哉？故杞忧生之书，大抵发愤之所为作也。杞忧生参内外之消息，了中西之形势，深悉天时人事，倚伏相乘，道不极则不变，物不极则不反，否极则泰至，思极则悱生。诚能如杞忧生之言，自强之道在是矣，而独奈何杞忧生言之谆谆，而听之藐藐也。况乎前事之不忘，后事之师也，前车之既覆，后车之鉴也。彼之厄我者非一次矣，在当时非不人人能烛外情，人人能明西务，未尝不思奋发有为，讲求孔亟，以图攘剔，以奋武卫，及一旦事平则悉忘之矣。此杞忧生所以发上指而笔有泪也。诚使竭我之心思材力，尽我之智慧经营，以仿效其所长，安知不能出乎其上也？毋袭皮毛，毋甘苟且，毋域小就，毋惮艰难，内以治民，外以治兵，将相极天下之望，督抚极天下之选，储贤材，举牧令，裕财用，凡筑路、开矿、铸币、讲艺、制器、行军、防边、备海，一切悉加整顿，自然事变之来，从容应之而有余，安见天下事无所措其手也？当今之世，非行西法则无以强兵富国，故西人在今日所挟以轻藐我中国者，即他日有圣王起，所藉以混同万国之法物也。孔子圣之时者也，于四代之制，斟酌损益，各得其宜，曰：“行夏之时，乘殷之辂，服周之冕，乐则韶舞。”诚使孔子生于今日，其于西国舟车、枪炮、机器之制，亦必有所取焉。器则取诸西国，道则备自当躬，盖万世而不变者，孔子之道也，儒道也，亦人道也。道不自孔子始，而道赖孔子以明。昔者孟子距杨、墨，功不在禹下；昌黎辟释氏，功不在孟子下。今杞忧生《论教》一篇，功不在孟子、昌黎下。呜呼！窥杞忧生之意，尤在睦邻御侮。夫树国威，尊国体，必先由自强始。自强非可徒托之空言也，诚能采杞忧生所言而行之，则得其半矣。我国家幅员之广，财用之富，人民之众，泰西诸国皆所不逮，苟能自强，何向而不济。若平时未能整作，斯临事不免张皇，议战议和，莫衷一是，盈廷聚讼，筑室道谋。或虞邻国之难以侥幸于万一。夫邻国之难不可虞也，或以多难兴，或以无难亡。今者强邻悍敌日从而环伺我，非我国之祸，正我国之福。我于此正可励精壹志，以自振兴，及时而黾勉焉，而淬厉焉，耻不若西国尚可有为也。夫诚耻不若西国，则自能及西国而有余矣。否则，夸张纷饰，玩愒因循，蒙蔽模棱，拘墟胶固，于西国之情昏然如隔十重帘幕，又安望其言之入哉？杞忧生此书盖救时之药石也。上之人苟欲恢张四境，绥辑四邻，就我范围，破其狡诡，师所长，夺所恃，消桀骜于无形，著振兴之有象，则当必采而行之焉。惟是言之匪艰，行之维艰，尤赖上有人焉以实行其言也。其行之要，则在乎实事程实功，实功程实事，去伪，去饰，去矜，去蒙，去苟安，去畏难，去养痈，去营窟，则天下事犹可挽回也。时天南遁叟久病垂死，长夜无聊，于药炉火边，倾汁磨墨，伸笔作此，以抒愤懑，俾我杞忧生知天下尚有伤心人也。呜呼！一息犹存，尚思报国，十年徒长，深幸同时。苟此书出而世，尚不知杞忧生其人而行其所言者，则请杞忧生以后缄口卷舌，勿复谈天下事矣，且并以此书拉杂摧烧之可也。
　　《浮生六记》跋
　　余妇兄杨醒逋明经，曾于冷摊上购得《浮生六记》残本，为吴门处士沈三白所作，而轶其名。其所谓六记者，《闺房记乐》、《闲情记趣》、《坎坷记愁》、《浪游记快》、《中山记历》、《养生记道》。今仅存四卷，而阙末后两卷。然则处士游屐所至，远至琉球，可谓豪矣。笔墨之间，缠绵哀感，一往情深，于伉俪尤敦笃。卜宅沧浪亭畔，颇擅山水林树之胜。每当茶熟香温，花开月上，夫妇开尊对饮，觅句联吟，其乐神仙中人不啻也。曾几何时，一切皆幻，此记之所由作也。余少时读书里中曹氏畏人小筑，屡阅此书，辄生艳羡，尝跋其后云“从来理有不能知，事有不必然，情有不容已，夫妇准以一生而或至或不至者，何哉？盖得美妇非数生修不能，而妇之有才、有色者，辄为造物所忌，非寡即夭。然才人与才妇旷古不一合，苟合矣，即寡夭焉何憾！正惟其寡夭焉，而情益深，不然即百年相守，亦奚裨乎？呜呼！人生有不遇之感，兰杜有零落之悲，历来才色之妇，湮没终身，抑郁无聊，甚且失足堕行者不少矣，而得如所遇以夭者，抑亦难之。乃后之人凭吊或嗟其命之不辰，或悼其寿之弗永，是不知造物者所以善全之意也。美妇得才人虽死，贤于不死，彼庸庸者即使百年相守，而不必百年已泯然尽矣。造物所以忌之，正造物所以成之哉。”顾跋后未越一载，遽赋悼亡，若此语为之谶也。是书余惜未钞副本，旅粤以来，时忆及之。今闻醒逋已出付尊闻阁主人，以活字版排印，特邮寄此跋，附于卷末，志所始也。
　　跋《湫村诗集》后
　　余友栗本锄云以其戚湫村之诗示余，乞余一言，且曰：“湫村以职事羁滞远方，不得亲见先生，执贽门下。闻先生以诗教提倡东邦，都人士凫趋凤集，争相就质，某也独不得预其列，良用歉然，故敢求先生一言以坚其信。”余维东国之诗至今日诚称极盛矣，清俊秀逸，纤秾雅丽，无所不有，若其恢张格律，斩新词句，戛然异人，以自成一家，而以奇鸣于世者实罕。湫村居尾张之市川，固今之诗人也。枕山序其诗独以奇称之，磐溪、湖山二老，东国骚坛之执牛耳者，亦并服膺其诗，谓不可及。余谓诗之奇者不在格奇、句奇，而在意奇。此亦专从性情中出，必先见我之所独见，而后乃能言人之所未言。夫尊韩推杜，则不离于摹拟；模山范水，则不脱于蹊径；俪青配白，则不出乎词藻，皆未足以奇也。盖以山川、风月、花木、虫鱼，尽人所同见，君臣、父子、夫妇、朋友，尽人所同具，而能以一已之神明入乎其中，则历千古而常新，而后始得称之为奇。湫村之诗余虽未得尽读，而枕山既称之于前，磐溪、湖山复言之于后，则其诗必有异乎寻常者。湫村以其诗之奇鸣于当世，当必于杜之广，李之俊，韩之兀奡，郊之寒，岛之瘦，温、李之秾艳，苏之纵横豪放，黄之生涩槎桠，陆之温润，杨之疏逸之外，别树一帜，而自辟畦町，独立门户，所谓诗之初祖也。余于诗亦欲以奇鸣，而构思似创，著纸即陈，数十年来浮湛于忧患羁旅中，有志而示逮焉，故序湫村诗而言之特详实，于湫村有厚望焉。
　　弢园老民自传
　　老民姓王氏，素居苏州城外长洲之甫里村，即唐陆天随所隐处也。老民以道光八年十月四日生，初名利宾。十八岁，以第一入县学，督学使者为秦中张筱坡侍郎，称老民文有奇气。旋易名瀚，字懒今。遭难后避粤，乃更名韬，字仲弢，一字子潜，自号天南遁叟，五十后又曰弢园老民。老民世系本出昆山王氏，有明时巨族也，族中多有位于朝，明末兵事起，吾家阖门殉国难，始祖必宪甫在垂髫，逸出存一线，自此至晋侯、诒孙、载扬，居昆凡四世，并读书习儒业，有声庠序间。载扬讳鹏翀，品端学博，尤为士林所推重，以早世，子尚幼，戚串中有觊觎者，乃迁甫里。大父讳科进，字敬斋，习端木术，笃厚慎默，见义勇赴，乡里称善人。父讳昌桂，字肯堂，一字云亭，著籍学官，邃于经学，九岁尽十三经，背诵如流，有神童之誉，家贫，刻苦自励，教授生徒，足迹不入城市。老民上有三兄，十日间俱以痘殇，祷于武林，遂生老民。老民幼时屡梦浮屠佛像，魂自能从泥丸宫出入，十余岁后始止。自少性情旷逸，不乐仕进，尤不喜帖括，虽勉为之，亦豪放不中绳墨。既孤，家益落，以衣食计，不得已橐笔沪上。时西人久通市我国，文士渐与往还，老民欲窥其象纬、舆图诸学，遂往适馆授书焉，顾荏苒至一十有三年，则非其志也。沪上虽为全吴尽境，而当南北要冲，四方冠盖往来无虚日，名流硕彦接迹来游，老民俱与之修士相见礼，投缟赠纻，无不以国士目之，中如姚梅伯、张啸山、周弢甫、龚孝拱，其交尤密。西馆中，时则有海宁李壬叔、宝山蒋剑人、江宁管小异、华亭郭友松并负才名，皆与老民为莫逆交。惟是时事日艰，寇氛益迫，老民蒿目伤心，无可下手，每酒酣耳热，抵掌雄谈，往往声震四壁，或慷慨激昂，泣数行下，不知者笑为狂，生弗顾也。金陵既陷为贼窟，而沪上亦以闽、粤会匪起，戕官据城，老民思出奇计以复之，卒不能，发愤抑郁，患咯血疾几殆。咸丰八年，徐君青中丞开府吴中，与老民固有文字之契，老民以和戎、防海、弭盗三大端进言，前后上书十数通，皆蒙优答。十年，金陵大营溃，贼窜吾吴，常、镇、苏、太同时俱陷，东南半壁至此糜烂，四郡村乡亦蹂躏无完土，老民于是志愈孤，心弥苦。方捧上官檄督办诸乡团练，老民知其贪诈畏怯，万不可恃，屡上书当事，代画方略，言过切直，当事外优异而内忌嫉之，顾所言颇见施行，能多见效，其最要者，以西人为领队官教授火器，名曰洋枪队，后行之益广，卒以此收复江南。然用其言而仍弃其人，并欲从而中伤之，此老民之所以扼腕太息痛哭流涕长往而不顾者也。惟时贼于苏乡遍设伪官，立董事，皆土著人，暴敛横征，伪卡林立。老民固素识诸董事，密相结纳，说以反正，言曾帅善用兵，只以方剿上游，未遑兼顾，今安庆已复，援军旦夕必至，不可不自为计。因激以忠义，勉以功名，令诸董事入贼中说头目结内应，皆有成说，其黠者亦从而徘徊观望。老民密纵反间，使贼党互相猜贰，自剪羽翼，诸内应者多急欲见功，势颇可乘。而当事者遽以通贼疑老民，祸且不测，闻者气沮。老民急还沪上，犹思面为折辨，顾久之，事卒不解，不得已航海至粤，旅居香海。自此杜门削迹，壹意治经，著有《毛诗集释》，专主毛氏，后见陈硕甫《毛氏传》、胡墨庄《毛诗后笺》，遂废不作。同治二三年间，李宫保方次第克复吴中郡县，老民代粤人某上书宫保，陈善后事宜，并言诹远情，师长技，自致富强之术，颇蒙采纳。六年冬，西儒理君雅各招往泰西佐译经籍，遂得遍游域外诸国，览其山川之诡异，察其民俗之醇漓，识其国势之盛衰，稔其兵力之强弱。道经法都，得瞻其宫室之壮丽，士女之便娟，廛市之骈阗，财物之殷阜，与英之伦敦并峙称雄，同为欧洲巨擘焉。既至英土，居苏格兰之西境，其地近北极，少燠而多寒，春夏之交，彻夜有光，而山水清淑，岩壑秃美，游屐所至，殊足娱情适志。九年二月还粤。此三年中，老民以孤身往还数万里，尝登舵楼以眺望，决目极天，荡胸无际，波涛消其壮志，风雨破其奇怀，未尝不感怆身世，悲悯天人，击碎唾壶，泪涔涔堕也。老民既还自泰西，当事颇有知其冤者，或贻书劝其出山，或欲托人招致幕下，老民俱谢不往。丰顺丁公，一代伟人也，尤赏识老民，谓当今通达时务，熟稔外情，莫若老民，为之揄扬于南北诸大僚，于是诸大僚始稍稍知有老民者。呜呼！此老民生平第一知己也。老民固极思感激驰驱以报知己，而忧患以来，精气消亡，才华零腐，既不能上马杀贼，下马草檄，又不能雕琢文字，刻画金石，以称颂功德，徒为圣朝之弃物，盛世之废民而已。辛未秋，普、法战事起，七阅月而后定，老民综其前后事实，作《普法战纪》。是书虽仅载二国之事，而他国之合纵缔交，情伪变幻，无不毕具，于是谈泰西掌故者，可以此为鉴。惟仓卒秉笔，或患冗芜，尚有待于异日之重辑，而老民自知其必传于后无疑已。癸酉，香海诸同人醵赀设印局，创行日报，延老民总司厥事，老民著述乃得次第排印。光绪五年己卯，老民作东瀛之游，藉以养宿疴，涤烦虑。取道沪渎，放棹金阊，得重见故乡风景。阔别二十年矣，真觉城郭则是，人民则非，有丁令威化鹤归来情况。及身而重阅沧桑，生还枌梓，固老民初念所未及料者也。既至日东，遍历崎阳、神户、浪华、西京诸名胜，居江户者十旬，遍交其贤士大夫，一时执贽请受业者户外履满，壶触之会、坛坫之开，无日无之，唱和诸作，颇有豪气。中又为日光山之游，遍览诸瀑布，穷其幽邃。老民将归，日之贤士大夫饯别于中村酒楼，星使、参赞以下至者百有余人，日人谓自开国数千年来所未有也。老民久居粤东，意郁郁不欢，恒思归耕故乡，卜居于莫厘、邓尉之间，筑三椽之屋，拓五亩之园，藏书数万卷，买田一二顷，徜徉诵读其中，优游卒岁，以没吾齿。顾是愿卒未能遂，岂非天耶？呜呼！老民虽流徙遐裔，僻处菰芦，而眷怀家国，未尝一日忘。尝言此十数年中，时局一变，发、捻、回、苗悉数荡平，左帅用兵新疆，扩地数万里，功震寰中，威行徼外，赫然见中兴盛烈。然而泰西大小诸邦，叩关互市，辄以兵力佐其商力，所至各埠，设官置戍，艨艟相望，每挟其所长，从而凌侮我，来必应请必遂，一旦龃龉，环而伺我者数十国，腹心肘腋间遍布森列，几于国不可为国矣。嗟乎！此盖误于羁縻之说，而驾驭未得其宜也。近者日并琉球，俄据伊犁，我国家并持节往问，而时虞失和，势且岌岌。老民外感于时势之艰难，内愤于措施之颠倒，旧疾陡发，诚使祈死得死，亦复何憾。老民有弟曰利贞，字叔亨，一字谘卿，读书未成名而卒，年仅二十有七。有姊曰媖，字伯芬，嫁吴村周氏，癸酉六月先老民而逝。老民妻杨氏梦蘅，名保艾，字台芳，娶仅四年没于沪。续娶林氏名琳，字怀蘅，一字泠泠。经历患难中与老民同甘苦。老民无子，有女二，长曰婉，字苕仙，归吴兴茂才钱征，早殒；次曰娴，字樨仙，生不能言，呜呼！老民既无子矣，而复夺其女，不解造物者所以待之抑何刻酷至斯哉！自始祖必宪至今二百四十余年，七叶相承，五代单传，仅得男子十有五人，老民以下有从侄三人，相继夭没，于是自明以来，巍然硕果，仅存老民一人而已。天之所废，谁能兴之？天不独厄老民，而或将并以毒王氏也。恐王氏一线之延，至老民而斩矣。噫嘻！不大可痛欤？尤可异者，曾王父娶于沙氏，大父娶于李氏，父娶于朱氏，其家并无后。老民弟娶于夏氏，髫龀俱亡。老民先娶于杨氏，危乎不绝如缕，继娶于林氏，亦已不祀，祖姑嫁于汪，伯姑嫁于曹，宗祧并绝。老民族党无存，密亲盖寡，侧身天地，形影相吊，岂天之生是使独欤？老民每一念及，未尝不拔剑斫地，呵壁问天也。老民少承庭训，自九岁迄成童，毕读群经，旁涉诸史，维说无不该贯，一生学业悉基于此，自后奔走四方，无暇潜心默识矣。父在未尝尽一日养。奉母居沪上，扁舟道路，甘旨缺如，而母氏绝无不豫色，但勖以忠义节廉而已。老民母固知书识大体，四五岁时，字义都由母氏口授，夏夜纳凉，率为述古人节烈事，老民听至艰苦处，辄哭失声，因是八九岁即通说部。吴门既乱，母氏忧形梦寐，逮老民遘罹奇祸，母氏竟以忧殒其生，老民以此积惨终身，痛欲剜心，赎难糜体，虽仍偷息人世，不可复为人矣。老民于诗文无所师承，喜即为之下笔，辄不能自休，生平未尝属稿，恒挥毫对客，滂沛千言，忌者或訾其出之太易。至于身遭谗谤，目击乱离，怀古伤今，忧离吊逝，往往歌哭无端，悲愉易状，天下伤心人别有怀抱也。老民迩来潦倒颓唐，百事俱废，去冬咯血，至今未愈，日在药炉火边作生活，深惧一旦溘然，平生著述必为人拉杂摧烧，因先将诗录八卷检付手民，其余藏于行箧者尚多，不足供糊窗覆瓿。因病得闲，聊自料理，所著有《春秋左氏传集释》六十卷、《春秋朔闰考》三卷、《春秋日食辨正》一卷、《皇清经解札记》二十四卷、《瀛壖杂志》六卷、《台事窃愤录》三卷、《普法战纪》十四卷、《四溟补乘》三十六卷、《法志》八卷、《俄志》八卷、《美志》八卷、《西事凡》十六卷、《瓮牖余谈》十二卷、《火器说略》三卷、《乘桴漫记》一卷、《扶桑游记》三卷、《海陬冶游录》七卷、《花国剧谈》二卷、《老饕赘语》十六卷、《遁窟谰言》十二卷、《淞隐漫录》十六卷、《弢园文录》八卷、《弢园文录外编》十二卷、《蘅华馆诗录》八卷、《弢园尺牍》十二卷、《弢园尺牍续钞》四卷，都二十有六种。生而作传，非古也。老民盖惧没世无闻，特自叙梗概如此。
　　先室杨硕人小传
　　硕人杨氏，名保艾，字台芳，后余为更其字曰梦蘅，茝汀先生讳隽第三女，醒逋茂才名引传之胞妹也。早失怙恃，育于叔氏，少即敏慧，代婶持家事，操井臼，饬簠簋，靡不具有条理。虽不知书，而于儿童塾中课本琅琅成诵。娴静寡语，能识大体，诸姑伯姊间和气相尚，务得其欢。丁未正月，硕人年二十有一归余，时余假舍锦溪，结缡旬日，惘然就道，初不知儿女子别离之苦。寒宵酒醒，长夜雨阑，时时念及。既而先君子橐笔沪城，余遂授徒于家。硕人性嗜酒，自至余舍，口不近杯杓。每值花香入牖，月影侵帘，间与小饮，顾而乐之。是冬育一女，字曰苕仙。明年夏，先君子见背，家日益落，余遂佣书来斯，久相隔绝，明明圆月，耿耿良宵，寤寐怀人，辗转反侧。腊底旋里，聚不过十日，冒雪解维，匆匆遽去，黯然魂销，惟别而已。春间卜宅城L，衡门三板，得奉高堂，教弱弟，时与硕人筹米盐琐屑焉。讵料巢幕之燕甫得枝栖，而讹言蜂起，又复分飞邪？迨至中秋，重聚兹土，时硕人已久劳患病，携药饵数十裹来，掷诸箧底，不肯遽服，未十日遽遭惨变。嗟乎！苟逆知其如此，何忍一日离之而他适哉？犹忆戊申七夕，中庭乞巧，硕人小病初起，凭阑望河汉，忽谓余曰：“星士推余命，谓寿弗永，若得在君家生一子而死，虽九京亦所瞑目。”不意昔之谰言，竟作今之谶语，言犹在耳，思之刺心。余虽处城市，弥思山泽。李衡伉俪，高柔倡随，亩川作室，而今已矣，尚何言哉！硕人体魄尚厝于龙潭，佣书事毕，思附先垄以葬焉。追念畴曩，宛如梦幻，宵阑月黑，溽暑逼人，和泪研墨，略志梗概，以备他日乞言于文学之君子。
　　潘孺人传略
　　呜呼！我友管君秋初，盖世之深于情者也。秋初之室潘孺人，贤而慧，娶仅四年而逝，没逾五六年而哀不能忘，此寻常人之所难能也。秋初遍征海内诸名士赋诗悼亡，积数百首，将付剞劂氏，冀有以不朽之，乞传于余，三年未有以应。时余往还于吴山粤水间，秋初觌面，必申前请。余知孺人平日之德容才艺，必有大过乎人而足以传者，不然何以系于秋初之心若是其专且久也。余与孺人同里闬，潘氏又属世交，忝附戚谊末，知孺人莫余若。特余久旅天南，与故乡闻问隔绝，间有书来述琐屑事，谓闺阁中女子，既慧且贤，既贤且孝，莫如潘氏姝。旋闻适我友管君秋初，窃幸其得所归也。方谓瑶质琼姿，互相辉映，乃不意玉折兰摧，不转瞬间，已作轻尘坠雨耶！宜乎秋初之叹息弗置也。孺人姓潘氏，名珠，一名媚兰，字素五，甫里人，为焕卿先生第五女，恕斋解元从妹。少出诗礼之家，一门群从，俱娴翰墨。孺人尤静好幽闲，慧中秀外，灵警异常。六七岁即不肯与诸女伴嬉戏，弄笔砚，亲文字，见碑帖辄欲摹仿，必求其肖而后已。尝执卷问字于兄，一二遍后即已琅琅上口，于唐、宋诗词尤若素所诵习，时参异解，别有会心，诸兄咸叹其敏慧。使充其学力，何难继响蕙、芬，而追踪谢、鲍也哉？于是里中有女博士名，咸称为慧女子。庚申赭寇之乱，随父母避居乡落，孺人年甫九岁，已如成人，茅檐蔀屋，安之若素，泊如也。闲则习女红，刺绣织组无不工，佐母持家政，井然有条理，臧获辈不知其出自孺人也。避寇同居者咸羡之，谓生妇如潘家娃，可无憾矣。事亲能先意承志，以是尤得母氏怜。无何，发逆搜及村僻，长兄葵生少尉以拒贼死，昆弟姊妹相继夭亡。父母以乡落不可居，仍还里中，然积蓄以是一空。辛酉初夏，母氏患疡，势频于危，昼夜呼号，孺人侍汤药，问医卜，焚香祷天，愿减己算以益母寿，支持内外，足无停趾，身无宁息，如是者两阅月，而母竟没。既伤兄难，复痛母丧，哀毁逾常，骨立形消，里中咸称之为孝女。孺人生平无疾言遽色，忧喜不见于面，端婉谨慎，能识大体。家中人有涉于争者，必曲意排解之曰：“门庭有福，惟和气乃能致之也。”嫂氏不能善事翁，携子隔户别炊。焕卿先生衰年多病，服食起居悉孺人为之调护。外综家政，内侍严亲，更周旋于姑嫂之间，其事弥劳，其心独苦，里中人咸喷啧称孺人为贤。顾家益贫，赖孺人十指以供菽水，世家名族知孺人者争求婚焉，孺人愿效婴儿子故事，撤环M以养父，以是至年二十有五犹待字也。我友管君秋初，方求嘉耦，素闻孺人贤，曰得妇如此足矣。遂以玉镜台行聘。光绪二年九月，篱菊花开，嘉礼乃成。孺人奉姑以敬，相夫以顺，处妯娌以和，一家中上下无间言。秋初家贫，幕游以糊其口，春秋佳日，始得一归，孺人时援大义以相箴勉，每曰：“人子远游，使老母倚闾，非所以为孝也。若得布衣蔬菜食，乐道安贫，卜居于近城佳山水处，半村半郭，宜读宜耕，洁甘旨以奉高堂，课诗书以教门下士，斯亦可尽天伦之乐事矣，何必疏定省，旷晨昏，而仆仆为饥驱哉！”管君虽韪其言，而终不能共挽鹿车归隐于衡门、泌水，则境为之也。孺人不慕富贵而淡于荣利，不已高于人一等哉！孺人故知书识字，自归管君，中馈操劳，未暇时亲笔墨。然当月夕花晨，尚与管君阄题角胜，或作一二绝句以写当前清景，亦复斐然可诵，惜随手弃置，绣箧中未尝存稿也。丁丑季秋，忽患目疾，右目视物不甚了，每延医，辄不许曰：“久必自痊，何烦乞灵于药石哉？”是冬，举一子，仅两月，得惊疾殇。己卯春，又举一子，逾月又殇。兰梦两征，方共欢庆，乃不意玉碎珠沉，不得一全，以此郁荃怀，伤蕙抱，卒至于不起哉。孺人既以殇子得疾，数谒名医，终罔见效。病未剧，犹明妆净服，强自起坐。卒之前一日，泫然执秋初手而告之曰：“余病殆不能生矣。堂上年高，幸勿远离，缺于侍奉。君尚无嗣，望孙綦切，我死，其早续琴弦，毋拘小节，虽在九原，亦所瞑目。”秋初涕不能抑，越夕竟逝，得年仅二十有八，时光绪己卯六月三日也。以上皆秋初过余淞北寄庐，酒阑茗罢为余缕述如此。适当暮春三月，花落鸟啼，宵深风雨，檐溜滴沥，与秋初伤离叹逝之声相应答。呜呼！我固知秋初深于情者也。虽然，奉倩神伤，黄门肠断，自古闺闱笃志，伉俪同心者无不如是。以潘孺人之清丽能文，婉娴可念，固世所难得者，乃竟使之憔悴抑郁，致不永年，亦足悲已。余窃叹天何厄之甚也。余亦二十三岁早赋悼亡，杨硕人梦蘅年盖亦仅二十有四，与秋初有同悲焉。今为潘孺人作传，追念前事，重触老怀，哽咽摧藏，不能自已。急道写录，以付秋初，毋再使余泪涔涔堕也。光绪十年岁次甲申季夏三月下瀚，余方还自粤东，小住春申浦上，养疴杜门，颇有余闲，因秋初力索，援笔而为此传。
　　袁观察保庆传
　　袁君保庆，河南陈州府人，以孝廉从军，积功至盐运使衔。幼时伉爽有大志，读先儒书，能融贯大义，身体力行。咸丰年间，发捻交讧，陈州为四战之区，袁君练集民团，讲习拳勇技击之法，捍卫里闾，众咸信服。袁君甲三，其叔父也，统兵临淮，自成一军，因随之至营。其时正值饷竭兵疲，危殆万状，能以忠信固结饥军，远近震慑，声名遂骎骎起矣。旋调办理团练，专在颍、陈一带统领各军，往来南阳、汝、光各州县，亲冒锋镝，战功著焉，迭由郎中洊擢道员。袁君胆识俱优，临阵辄身先士卒，能与士卒同甘苦，故士卒乐为之用。前后两江督臣倚之如左右手，盖其性情恳挚，器识沉毅，不随流俗为转移，故见许于上官如出一口。卒以积劳病没，远近无不惜之。时袁甲三母尚在堂，年九十有七而神明不衰，袁君弥留之际，以不及终事为憾。从戎十有余年，清芬亮节，炳耀人耳目间，亦非常人哉。
　　法国儒莲传
　　儒莲先生通中西之学，今之硕儒名彦也。生于一千七百九十九年，卒于一千八百七十三年，寿七十有五。欧洲之人，无论识与不识，无不同声悼惜，以为山斗之望自此而倾矣，欧洲学人又弱一个，承学之士将何所问津耶？按先生世系本出自犹太，而隶法国籍，世居京师巴黎。父某精制造机器，有名于艺苑间。先生少即嗜学，于各国语言文字，深所笃好，天资警敏，学无不通，希利尼古文语不由授受而能，人皆惊为圣童复出。及长，文名噪于国中，当轴者以重币征聘，延为法京藏书楼副监督，继又为法国翰林院掌院学士。翰林院者，群儒荟萃之所在，其中讲德修业者也，凡闻望之士始得预焉，欧洲惟法国有此名。院中藏书三万卷，皆中国典籍也，别国之书，几于连楹充栋。先生于华文有癖嗜，既入院，穷昼夜之力，研摩考索，不一年遂造其奥，于是手握铅椠，日事翻译。先著腊顶字《孟子》，继译《灰阑记》、《赵氏孤儿记》、《白蛇精记》，虽皆曲院小说，而抉剔入微，明畅通达，人见之一览即解。旋译《太上感应篇》、《蚕桑辑要》、老子《道德经》、《景德镇陶录》，钩疑抉要，擘绩条分，骎骎乎登大雅之堂、述作之林矣。咸丰癸甲以来，潜心内典，考证禅宗，所译则有《大慈恩寺三藏大法师传》、《大唐西域记》，精深详博，殆罕比伦，于书中所载诸地，咸能细参梵语，证以近今地名，明其沿革，非今之缁流衲子所能道其万一也。他若《汉学指南》等书，乃撰以训导后学者，具有精意。以是四方负笈从游者自远毕集，户外屦满，皆以得出先生门下为荣。先生诱掖奖劝，亹亹不倦，其训诲有序，指授有方，因材授学，各有专科，从不躐等而进，凡经先生诲示者，率成名而去。先生既造就人材，乐育后进，为国家储才待用，而又谦德自持，虚怀能受，人有一材一技之长者，必为揄扬恐后，誉之弗容口，爱贤下士，有可知已。先生躯干肥硕，精力充裕，自少迄老，无一日释书不观。虽年逾古稀，而丰神矍铄，步履如恒人。无子，止一女，知书媚学，以不栉才人称于时，先生爱之不啻掌上珍。同治七年以微疾遽殒，年仅十有六龄，先生哭之，逾年而哀。妻年亦相若，白首齐眉，有倡随之乐，家虽中资，而服御饮食务以俭啬。普围城时，先生幸得无恙，至是以寿终里舍。余耳先生名久矣，至英土后，乃以书札通问讯，承先生奖誉过甚，时以文字相折衷。言旋时，道出巴黎，始得一挹丰采。方谓重晤有期，不谓先生遽归道山。呜呼！先生足迹虽未至中国，而在其国中译习我邦之语言文字将四十年，于经史子集靡不穷搜遍览，讨流溯源，岂近今所可得哉？特拾摭其生平行谊，略述梗概如此。如先生者，谓非穷经嗜古之儒哉。
　　英医合信氏传
　　西医合信氏，英之伦敦人。明于医理，于十三科咸所精究，而尤能以新意变通。在英伦医院考列超等，后欲行其道于中土，遂至粤东，设院于羊城西关外金利埠，曰惠爱医馆，舍药施医，至者甚众，无不应手奏效，而去求医者几于其门如市，户限为穿，于是合信氏之名遂遍粤东人士之口。在粤时著有《博物新编》，词简意尽，明白晓畅，讲格致之学者，必当由此入门，奉为圭臬。以中国向有铜人明堂图，辨窍穴之方位，证脉络之流通，华医家皆以此为金科玉律。合信嫌其语焉不详，挂漏殊多，未足为法，乃别撰《全体新论》一书，外而筋骸节干，内而腑脏络包，无不精详赅备，洞见要处。潘君仕成特为之刊入《海山仙馆丛书》中，一时脍炙人口。咸丰六年，中外交涉事起，西关之人喜于生衅，选事者集众举火遽焚其馆，医书图画绘于石版者悉成灰烬。合信避兵至上海，公馀之暇，著书自娱。时金陵管君小异方旅寄邓尉，西士艾约瑟偶游其地，一见悦之，载之至沪，偕合信翻译各书，两年间著有《西医略论》，专讲疮疡，外科之正宗也，其次有《妇婴新说》、《内科新说》，于后附以西国药石，亦泰西本草之别行本也。合信自至中国二十余年，活人无算，艺术之精，近日罕埒。其为人谦逊和蔼，谨默肫笃，有古君子风。以咸丰九年春，言旋梓里，游橐中所蓄无赢赀，家居况味萧然，门可罗雀。旋患牙风，几毁其半面，而自以药石治之始愈。顾其脑受病已深，每遇事若有所忘，或无端独自笑语。同治十二年正月二十一日，以疾终于家，寿六十有四。噫！合信氏虽寂寞于当时，必显扬于身后，其所著五书，今已风行海内，不胫而走，没世之称可为操券也已。
　　英人栗味敦传
　　栗味敦，英之苏格兰人。祖读书好学，有名学校中，所与交游皆一时俊彦，性耿介，事上接下，谄渎弗形，时人多仰慕之。父亦置身庠序，朴愿自守，悃幅无华，中岁弃儒习贾，设肆于哈美顿城，以权子母，不善居积，时有折阅，因此家业渐落。娶名家女，婚礼一从节俭。一千八百十七年生味敦，汤饼筵开，几无以酬酢宾客。君生而敏慧，至性过人。知父习贸迁术不足供事畜，幼学之年，即为佣力作助薪水赀，弗辞劳瘁，罔有怨。父以其聪颖异常儿，使入塾，读诵不辍，一见于目，便了于心，人咸器重，誉之为神童，虽前人之断鼠狱，识鸡碑，无以逾焉。英国书塾例，夏苦热，给假避暑，秋凉乃复受读。君于炎夏从事工作，焚膏继晷，致力于章句，以是学骤进。幼有大志，恒以启觉颛蒙，振发聋聩为己任，务欲使物皆康阜，人尽贤良，而后夙志偿焉。弱冠代教学师宣传道德，登堂说法，口讲手画，闻者多有感泣受教者。逮壮，思传道于阿非利加洲，然自念大丈夫生而屈身草野，处莫尊而出莫贵，终不能秉钧赞理枢机，然亦当活国活人，庶不负此赋畀耳。遂请受业于名医屈罗列，于门墙为高足弟子，久之，心领神会，不特察脉辨证能得其真，而亦已深入阃奥矣。一千八百三十八年试列前茅，将应选出游，既而不果。请命国君，传道阿洲南境，悯其诚，许焉。君于是跋履道路，冲涉波涛，阅时始抵其地。时当夏初，天气清朗，初至之邑曰拿单，四周皆巉岩也。与土人交，言词和蔼，土人见其道范可亲悦之，争欲识面为快。近地有宿儒毛佛者，名噪一时，见君如旧相识，遂订莫逆交，旋以女妻之。居处十稔，凡阿洲山川之名胜，江海之源流，测览殆遍，又能熟操土音，环历内地，故于风会转移，人情向背，习俗好尚，咸洞识于胸中。一千八百五十五年，英王特赐金牌以奖之，牌中详志所由之地，以示弗谖。明年归故国，父以不禄终牖下，君哭泣尽哀，临葬之日，宾客不期而赴吊者千余人。服阕，应察阅舆图会人之聘，延为上客，无贵贱老幼敬若神明。君游阿洲已十六稔，所历数万里而遥，不特英人足迹所未经，即欧洲阖境之人，亦屐齿所不到焉。精历算，所至凡山河险阻，土产宜忌，地脉腴瘠，人情良楛，一见即辨识。何埠通商贾，何地宜种植，言之悉验，稔悉情形，可作乡导，曲径歧途，备知其详。曾致书英京日报缕析述之。一千八百五十七年，复手撰成书，追录见闻，伟论宏议，洋洋万言，游历阿洲者争奉为秘笈焉。一千八百五十八年，复游阿洲，欲穷考尼禄河源，事闻，英王简数员往从之，功垂成而君没，惜哉！使此举果成，实开后人不世之利，乃天不假年，遽尔长逝，天实为之，谓之何哉！
　　冯母王太安人寿文
　　古来之以贤母称者，类皆能训其子底于有成，克垂令名，德若子舆氏，文章如欧阳子，为举世所宗仰，而其初则皆秉于母教者也。史称崔实善绩，母有其助，虞谭在官，其母训之以节义，朝廷嘉焉。由是观之，士君子当少时，所以立身持己，砥行修名者，不独外藉于友，亦复内资于母。某忝与冯州守交有年矣，观其儒雅谨饬，跬步不苟，竞竞然惟恐一节之未至以忝所生，知其秉承于庭帏间者盖有自矣。某虽未获升堂拜母，钦挹芳徽，然侧闻母仪淑德，啧啧于闾里，乡党中交口称之如一词。盖太安人幼出名门，长归望族，端操幽闲，通达事理，持家教子，光大门闾，一乡之人，无不敬之慕之，母戒其女，姑勉其妇，无不一以太安人为法，故某闻之备得其详也。太安人父固名诸生，少即习闻诗礼，懿哲温慎，不妄言笑。继失怙恃，依于从兄。年十七，归于赠公，事舅姑笃孝尽礼。旋赠公随父习奇赢术，贸迁于外，一切家政悉太安人主之，咸秩然有条理，赠公经岁勿问也。继而赠公折阅归家，弃贾习儒，设帐授经，族中子弟咸来问字，太安人谓赠公曰：“请壹志教授，无忧家计。”无何，赠公捐馆，家道益艰，太安人力为门户计，茹荼含蘖，夙兴夜眠，弗惮劳瘁。时州守尚未成童，督教綦严，日就外传，夜篝灯课，俨若父师。性俭，耐勤苦，纺织之声彻宵旦，日用之资、束脩之馈，咸仰给十指。有时饔飧屡空，几至日中犹未举火，而太安人晏如也，故邻人无有知其困乏者。太安人苦节如此，弥足光已。其持家也，日用物必裁节之，藏有余以待乏，尝曰：“贪生于不足，防贪莫如俭。一日之用，必计次日，一岁之用，必计来岁。”常以是为法，因此家以稍裕。平居常勖州守以廉介，而每举孝弟忠信之事，娓娓言之无倦容。朔望必持斋，遇神佛必膜拜致敬，而深恶世俗女子之奉事巫觋者，曰此以邪说诬民也，每戒臧获辈无令入门。待人慈而有礼，御仆婢以恩。生平无疾言遽色，宗族亲戚中有涉争者，必为排解，人亦雅重太安人，得其一言无不立释。此皆某所闻于人者也。观太安人前后所行，虽古之贤母何以加之。今年春，太安人年七十有六，正月二十七日为设帨之辰。某辱州守附缟纻末，介寿称觞，安敢以不文辞。州守开敏有干才，能通晓古今之故，而明于当世之务，非得之于母氏所教，安能若是哉？异日求忠于孝，宣猷于国家，则所以养其亲者大而溥，永锡难老，无疆惟休，朋酒斯陈，吹笙鼓瑟，请为之歌《鲁颂》。
　　公祭布宜人文
　　呜呼！宝婺渝辉，璇源告竭，穗石帆开，甫迎芳驭，香江云黯，遽返灵軿，士女衔哀，公私交痛。夫以曹大家之淑媛，未享高年；杜京兆之贞妻，难登上寿。岂独人生之隐憾，亦几天道之难知。况我布宜人，母范彰闻，阃仪宣著。五福备美，四德咸宜，殚妇道之幽贞，相夫子以祗惕。瑟琴静好，井臼操持，深爱梁鸿栖逸，恒相敬以如宾。虽非山傅食贫，亦忍劳而无怨，悉数芬芳，或多黾勉。独至三星横照，五日分恩，屡让专房之爱，两忘并席之嫌。苟非醇酪为心，鸤鸠养质，又能明珠碧玉，别院闲房，骥子龙驹，旁生侧挺也哉！妇德之良夐乎尚已。惟宜人秉体素弱，生性爱闲，凌晨几畔，每讽金经，长夜灯前，恒听玉漏。惧华年之非永，惊宵兆之不祯，故周身之具，一切自为经营焉。盖不以预死为嫌，亦不以有生为恋，百年旦暮，达者之识，而宜人亦庶几似之。十日以前，乃至此间，方谓水绕山环之地，足畅幽怀，药炉茶鼎之旁，闲消永日，岂意缘多变幻，事起须臾。捧樽侍饮，方深儿女之欢；抚镜悲啼，忍下琼瑰之泪。即于是夕骖鸾驾鹤，遽返玉京，而择于二十五日移柩旋省。某等遽接讣音，实深悲惋！攀女宗而莫及，式闺训以何由？惟念宜人并世有贤夫，传家有令子，渥洼堕地，便具龙文，丹穴生雏，无非凤采。既雍容而克让，又美秀而能文，造就将来，岂犹可量。然则宜人在天之灵，亦可稍慰也已。敬陈椒浆，吉蠲桂籍，搜扬阀阅，抒写悃忱。呜呼！懿行犹存，恍伤怀乎如昨；灵踪未邈，庶欣鉴乎斯文。尚飨。
　　言志
　　岁序将阑，酒边无事，戏与二三良友，各言己志。淞北玉魫生曰：“余于帖括一道素非所嗜，功名之念久如槁木死灰矣。思欲学道，窃未能焉。生平有愿颇奢，欲偿未得，然所愿与人不同，请为略陈之：娶一旧家女郎，容不必艳，而自有一种妩媚，不胜顾影自怜之态，性情尤须和婉，明慧柔顺而不妒，居家无疾言遽色。女红细巧，烹饪精洁，倘能作诗作字更佳。薄能饮酒，粗解音律，每值花晨月夕，啜茗相对，茶香入牖，炉篆萦帘，时与鬓影萧疏相间，是亦闺中之乐事，而人生之一快也。若夫涂脂抹粉者流，非余所好。穷措大拥一黄脸婆子，自称好色，亦堪笑死；余虽在城市而性好山居。尝有结庐西湖，卜宅邓尉之想。构清凉瓦屋十余椽，中叠太湖石，随室为高下，旁俱围以阑干，曲折通幽，恍若层楼复阁，其境无穷。庭中杂植花卉竹木，花时香雪霏几榻。以三椽作书舍，楼上藏书数万卷，足供流览。三椽作精室，为讽经啜茗下棋饮酒之所。两椽作卧室，窗明几净，绝无纤尘。两椽为闺人小坐、清谈、闲憩、刺绣之所。一椽为茗寮，旁设药灶、茶炉、酒具，无不精妙，以一婢、一童专掌是役。其余庖厨湢溷，率尚雅洁，令入之者疑非凡境。屋后隙地数百弓，专命园丁饲鱼、种竹、艺菊、灌蔬，令有篱落间意，就下凿池，引注活水，夏间尽栽莲花，清香远彻，优游此中，亦足云乐已；煎熬燔炙浓重之味，足以伤生，麟脯凤髓乃天上珍品，非人间所有也。至若啖牛炙，噉猪肝，虽属佳话，窃所不取。入韦厨而朵颐，过屠门而大嚼，是老饕之所为耳。撷园蔬可以供客，剥山果可以自娱，采秋莼可以调羹，钓河鱼可以作脍。酿白术酒，煮青精饭，果腹嬉游，不啻羲皇上人，食肉者讵有此乐哉！荷裳芰衣，隐者之服，黄冠草履，田夫之服，余虽好之而未能爱古以悖今。敝裘贳酒，绨袍典钱，虽清节可风而章身无具，其何以为卒岁计乎？春服既成，短长适体，以遨以游，岂不乐哉！夏则著葛衣以逭暑，冬则披短褐以御寒。至若奇温之服，价值千金，贫士所不能购，抑亦不欲购，不衷之诮知免矣。夫此四者，皆人生所不可无，如此清福，几生修到，然而热中人断不能解也，则坐有俗骨耳。嗟乎！世人堕于名利障中，如茧自缚，如膏自煎，胶胶扰扰，忙迫一场便休，宁不可悲哉！”言既竟，座客侧听，欷歔若有所感。起视中庭，冷月当空，霜华遍地，归而援笔记之，聊明吾意。

　　卷十二
　　言和
　　自法人败盟以来，多所需索，志在要求，意存凌侮，其势固宜战而不宜和，能进而不能退，可拒而不可许也。盖以我所据依者，理而已矣，情而已矣。理直者气自壮，情正者言自顺。以中国甲兵之众，材力之裕，储蓄之饶，守备之密，堂堂之阵，正正之旗，固何难与之相见于疆场，誓师于边境哉？我于此但当计曲直，而不必计胜负，但当计顺逆，而不必计强弱。此一役也，列祖列宗实式凭之，普天率土罔弗共之，况乎天下之怀义愤也久矣，以法人之屡次无礼于我，群且眦裂发指，无不延颈企踵，擐甲枕戈以待，事机一旦决裂，然后奋臂以兴，投袂以起，而与法人为难。此诚事之不可缓，机之不可失，而民众之大有可用也。以是议者皆谓，此时非一战无以作士气，无以振人心，无以兴人材，无以宣皇威，无以张国体。不知此固然矣。惟是和战之权应操之自上，能发者必先计其能收。设使人人皆以义愤为辞，乡自为团，人自为练，衽金革，习器械，跳荡拍张，悍不可制，好事喜乱之徒，乘机而入其中，谁能辨之者？蠢然思动，至于溃烂不可收拾，而于是乎天下多事矣。此固不可不虑也。又况今日者，泰西各国通商中土，其与中土商民，平日非有势分之相临也，非有恩信之相结也，非有意气之联络也，非有情谊之浃洽也。其待中国之人以礼貌，以情意，以相周旋交际者，固不乏人，而其间或有恃势妄作，逞臆横行，待之不以其道者，亦未尝无之。众固无如之何，而其心之衔忿蓄怨，固已久矣。徒以一人镇之自上，百执事奉承奔走于上下，以相左右而保持之，故皆俯首听命。若一旦法事猝兴，人思报复，保毋有别国受其害者乎？至此将谁执其咎哉？故民气可静而不可动，民心可聚而不可涣。和则可暂安于目前，而战则兵连祸结，一时不能窥其究竟也。以管见言之，莫若暂与之和，而亟图自强。当今要务，在与法重订详细条约，其中自有主者，非外人所能越俎，亦非一介小民得以妄参末议，自取罪戾。惟彼则索赔偿，索抚恤，百端以要我，而我则置之不复理，似乎相去悬殊，虽欲议和，无从说合。窃以为礼之用，和为贵，驭远睦邻之道，斯为美。山薮藏疾，瑾瑜匿瑕，天之道也。苟其所求甚奢，势固不能强从，若不过区区百数十万金，似尚可行。独是所争者在乎正名而已，初不在乎索之巨细多寡也。赔偿即为酬饷，固万不能出之于我，即抚恤亦非我之所当行也。谅山一役，其发难始自法人，我国兵弁多所死亡，岂法宜抚恤，而我国之若军若官，乃任其暴骨于郊原，流血于沟浍哉？我有抚恤之赀，彼亦当有补苴之费，则所持乃得为平，所请乃称为允。今者不必议抚恤，不必议赔偿，大皇帝大度含宏，恢乎罔外，筐篚玉帛，古者行成修好之所不废，盟聘会同之所常有，以黄金若干镒、白金若干斤，遣一介之使，驰尺一之书，馈于法之总统，曰此言和之礼也。惟兹不腆藉以结两国之欢，而永万年之约。若法廷报币之来，即一二金之物，亦足以将意。我则惟重其和礼而已，厚往而薄来，所以示怀柔远人之道也，此亦九经之一也。我则曲尽斯意，为天下苍生而屈，亦为泰西列国通商而屈，非畏法人也。若犹不许，是法人不顾生灵之涂炭也，不顾万国通商之大局也。谁为戎首，谁为祸始，天下当共知之。然后我传檄通国，布告邻封，惟有左执鞭弭，右属橐鞬，以与法人从事。呜呼！法人于我中朝，岂真欲出于一战哉？彼有挟而求，至再至三，声言南趋台峤，北驶析津，无非肆其恫喝之故智耳。我前言法人于中朝有五不可战，乱党盘踞于内；强邻眈视于外；守国之防卒不能尽撤；驻越之戍兵未可遽离；劳师袭远，越境图人，万里馈粮，兵不宿饱，重瀛调舶，士非夙习。此五难也。马达加斯，蕞尔小岛也，以兵临之，屡闻败耗。与英议埃及新辟之河，啧有烦言，或不免于争，瞻顾张皇，动掣其肘，外强中槁，情形立见，是彼为己谋之不暇，何暇谋人？乃更欲树一敌于中朝，其计亦左矣，其志亦》矣。我中朝始终持前说，坚忍不拔，一听客之所为，则其气沮矣，其术穷矣。沐猴得冠，黔驴无技，正今日法人之谓也。虽然，伸于目前者，我喜彼怒，仍必泄愤于将来；屈于暂时者，彼怠我奋，自可相安于日后。草莽下士，罔识忌讳，平生忠愤无所发抒，辄欲执戟荷戈，为众先驱。特以灼知远情，熟揆大势，和则可冀苟安，战则难筹全策。盖天下事，不徒恃战，不徒恃和，恃我有以当战则战，当和则和而已；不患在战，不患在和，在我有以备于战之先，善于和之后而已。法事既平，正我国家励精图治发奋自雄之日。诚哉！张幼樵侍御所云“法事之终，正兵事之始也。”请得而纵言之，曰无因循也，无苟且也，无蒙蔽也，无粉饰也，无虚骄也，无具文也，无植党也，无营私也，无偏徇也，无拘泥也，无欺诈也，无始勤而终怠也，无玩时而愒日也，无有名而鲜实也，仿效西法毋徒袭皮毛也。养民练兵，训士惠商，举贤任能，简吏择官，去虚仪，尚实意，敦品诣，重艺术，除律例之繁苛，文试勿行时文，武试勿以弓刀石，别开文武两科，务期实效。与民相见以天，与泰西列国开诚布公，通彼此之情无以远近隔，达上下之志无以贵贱殊，则所以治中而驭外者胥在乎此矣。如是乃可以言和。
　　言战
　　今日法国之事，我不知何以为战，何以为和。何则？法人设计以图用兵以攻者，越南而已。其命将出师遣兵调舶之初意，不过四端，曰酬饷、割地、辟路、通商而已。苟我中朝以越南为藩属，二百余年来，久形恭顺，登于王会，受其共球，则不必待其作申包胥秦廷之哭，而后援之也，当遣一介之使，以告于法曰：“越南为敝国藩封，天下所共知，贵国当亦知之。幸以敝国之故，勿加兵焉，不然贵国有进征之师，敝邦亦有往援之旅。”法幸而听，固两国如天之福。倘法人诘戎兵，备艨艟，以从事于越，豕突狼奔，鲸吞蚕食，欲得而甘心焉，则我朝廷亦当先之以文告，继之以武功，命上将整六师，云集关外，以保兹小邦越，而与法人诘朝相见于疆场，如是乃得谓之战。去岁李傅相与法使会于上海，雍容辞命，往复周旋，未有成说。法人逞其跋扈，恃厥恣睢，一举而入东京，再进而踞顺化，与越结约，垂为定章，是其投鞭断流之势，目中早已无建业矣。我中国虽朝发军舰，夕遣营官，羽檄交驰，仓皇境上，而出关之师，究未与法人一矢相加遗，并未交绥，即行退守，如是何得谓之战？和者对战而言者也，既未与战，又何得言和？此我之所以不解也。曩者俄人之伐土耳其也，英人声言救援，今日发劲旅，明日调坚舶，帆樯驰驶，旌斾飞扬，一若大举搏战即在顷刻间。逮俄入土都，大局已定，而英终袖手作壁上观。迄乎欧洲列国集议之时，未闻俄与英人再订和约也，以英虽有救土之名，而未尝与俄有交战之实也，兵衅未开也，邦交如故也。今日法、越之事，何以异是？且法人于越南，固已大逞其所欲矣。其循北圻而往，如朗松、如洪化，悉已入而踞其城垣，占其营垒，戍以重兵，不复还越，则地已割矣。循红河而往，欲溯之而通道于滇、蜀，舟楫可行驶，商贾可往来，则路已辟矣。法人于此，尚复何求？不过通商蒙自，撤兵越境，则须请命于中朝耳。是亦不过另订商约，而不得谓之和也。酬饷一节，明言不欲过索，业已昭然白之于天下。前盟具在，口血未干，何得再有后言？此不过以越南贫蹙，犹获石田，历来兵费必不能偿，故思及我中朝耳。彼来议和之时，早有深意，不然越南之事，中朝已概置不理，本不必无端牵入，自多枝节。其来只请通商一款，或再请撤兵之期耳。我朝与彼立约，亦当削除越南诸说，不必与之争藩属之空名，争之弥复损失国体耳。法在越南早已定有约章，又何必我朝再预其间哉？法人如以越南为中朝藩属，则揆之万国公法，必不能兴兵致讨，取其土地，戮其官民，作封豕长蛇之荐食。苟以为无预于中国，则又何必订入中朝约内，申说再三？此进退无据，两者皆无以自解也。乃今者无端索赔，其情其理更不可问，又多肆其恫喝，则惟有与之一战而已。夫战非我之所欲出也，设使天牖其衷，法人悔祸，两国讲信修睦，以玉帛而不以兵戎，岂非社稷民人之福？无如彼以战来，我不能不以战往，是战者乃我之所以应敌也，非我为戎首也，非我为祸始也，天下列国之所当共谅者也。战之之道有二，曰暂战、曰常战。法人自恃其船坚炮利，将猛兵精，以为无敌于天下，非先一战以挫其锋，必不肯俯首以就我范围。彼不过欲酬款若干万而已，若先与议定，以一战之胜负为取与，约于何地开仗，然后两国以兵戎相见。若中朝获胜，则作罢论，法人不得再启衅端；法胜，则所议若干万，敬拱手而奉之于法，无有异说，此所谓暂战也。未战之先，当属三军而告之曰：“我朝国势之盛衰，兵力之强弱，万民之所仰望，列国之所注观，胥系于此一战。”鼓其勇，作其气，重其犒赏，激发其忠义，悉精锐，厚势力，驱敢死之士，材官技击，不专一长，而统之以百战之能将，安见其不可出于一战哉？既战而后畀之，则我可自愧于天下。我朝自二十余年来，讲求武备，整顿边防，仿效西法，制造舟舰枪炮，练兵士，砺器械，淮勇、湘勇各自成军，号称劲旅，设非出之于一战，则可用与否末由知之。若遇事变之来，畏首畏尾，虚与委蛇，动以贿赂行成，徒张敌国之气焰，而堕我军之志气，所谓胆智者何在？所谓勇略者何在？敌不可纵，祸不可延，隳军实而长寇仇，正今日不战之谓也。顾战必有以制其死命而后可，曰出奇，曰用间，曰以静制动，曰以逸待劳，曰以主御客，曰固扼险阻，曰严绝接济，曰但守之于内河而不必击之于外洋。法人狡谲特甚，其用兵于中国，必先以轮舰十余艘游驶洋面，亟肄以疲我，多方以误我，使我眩其虚声而多为之备，备多则势分，备多则力涣，彼乃得舍坚而攻瑕，避实以击虚，而于是乎得逞其志矣。我当何以驭之？曰静则可以制动，逸则可以待劳，彼客我主，守有当所，无事疲于奔命。法之大舰巨炮，但能纵击于大洋，彼欲攻城略地，势不得不登岸。我但扼要以守之，地雷坑穴无所不备，在临机以应变而已。俟其进而击之，彼岂能飞越雷池一步哉！彼之所至，大抵多以失业之流氓为耳目，近乡之渔艘为接济，此在地方官严申禁令而已，行保甲之法，厉连环之罚，有犯必惩，戮之毋赦，杀一二则千百知警矣，是在上之雷厉风行而已。制敌船莫如用火攻，行之于大洋则难，而行之于内河则易。粤、闽、浙三省，多出海之渔船，其操舟之舵工水手，类能狎风飓，涉波涛，如履平地，毫无所畏。我悬重赏以购之，高爵厚禄以饵之，听其所为，毋击其肘，如能成功，则以全舟所有畀之，彼自致死效命而不辞。火攻之术既行，天下豪杰之士，必有闻风而兴起者，即远而行之于西贡、海防，亦无不可，更何论乎中国哉！此所谓常战也。我中朝既出于战，必当持之以恒久，举之以全力，勿以小胜喜，勿以小挫惊。中国海疆，南北逶迤万有余里，备不胜备，防不胜防，宜区为四军，而统之以四重臣，以节制而总辖之，寄以专阃之任，重其责成。辽东三省为一军，直隶、山东为一军，江、浙为一军，闽、粤为一军。敌至则应，敌去勿追，守有一定之地，敌人入尺寸即治以重罪。颁诏天下，举贤才，尚艺术，召奇材异能、勇力折冲之士以实行伍，如有成效，不次拔擢。此一战也，薄海臣民罔弗共之，一战不胜则再战，再战不胜则三战，务有坚忍不拔之志。时际艰难，人才自生，以中国之大，岂无非常之人以御侮而定难者？安见法之必操胜券，而我民之不可用也哉？无畏敌，无贪功，无退缩，无凌竞，无骄悍，无委靡，有赴敌进死，无怯敌退生，上下之间，一心一志，一力一体，即横行于天下且不难，更何论乎法人！必如是，乃可以言战。
　　拟上当事书
</div>
    <div class="pagination">
<a href="弢园文录外编_page3.html">上一页</a><a href="弢园文录外编.html">1</a><a href="弢园文录外编_page2.html">2</a><a href="弢园文录外编_page3.html">3</a><span class="current-page">4</span><a href="弢园文录外编_page5.html">5</a><a href="弢园文录外编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
