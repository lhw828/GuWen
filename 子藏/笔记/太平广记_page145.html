<!DOCTYPE html>
<html>
<head>
    <meta charset="UTF-8">
    <title>太平广记 - 第 145 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 145 页/共 228 页</h1>
    <div class="content">　　董士元云义兴尉裴盛昼寝忽爲引形神随去云奉一儿至儿家父母夹儿卧前有佛事云以其佛生人既至手一挥父母皆寐令盛抱儿出牀扼儿喉有声父母惊起乃引盛出盛苦邀其至舍推入形中乃悟【出广异记】
　　杨
　　豫章诸县尽出良材求利者采之将至广陵利则数倍天寳五载有杨者与数人入林求木冬夕雪飞山深寄宿无处有大木横卧其中空焉可容数人乃入中同宿而导者未眠时向山林再拜呪曰土田公今夜寄眠愿见护助如是三请而后寝夜深雪甚近南树下忽有人呼曰张礼树头有人应曰诺今夜北村嫁女大有酒食相与去来树头人曰有客在此须守至明若去黒狗子无知恐伤不宥树下又曰雪寒若是且求饮食理须同去树上又曰雪寒虽甚已受其请理不可行须防黒狗子呼者乃去及明装毕撤所卧氊有黒虺在下其大若瓶长三尺而蛰不动方惊骇焉【出纪闻】
　　薛直
　　胜州都督薛直丞相纳之子也好杀伐不知神直在州行县还归去州二驿逢友人自京来谒直延入驿防命食友人未食先祭直曰出此食谓何友人曰佛经云有旷野食人血肉佛往化之令其不杀故制此戒又俗所传每食先施得寿长命直曰公大妄诞何处有佛何者是俗人相诳愚者雷同智者不惑公盖俗人耳言未久空中有声云薛直汝大狂愚宁知无佛宁知无来祸于君命终必不见妻子当死于此何言妄耶直闻之大惊趋下再拜谢曰鄙人蒙固不知有神神其诲之空中又言曰汝命尽午时当急返得与妻孥相见不尔殡越于此矣直大恐与友人驰赴郡行一驿直入防休偃从者皆休忽见直去从者百余人皆左右从人驿吏入戸已死矣于是驿报其家直已先至家呼妻与别曰吾已死北驿身在今是恐不得面诀故此暂来执妻子之手但言努力复乗马出门奄然而殁【出记闻】
　　刘洪
　　沛国刘洪性刚直父爲折冲都尉薛楚玉之在范阳召爲行军洪随之蓟因得给事楚玉楚玉悦之楚玉补屯官洪请行檀州有屯曰太和任者辄死屯遂荒废洪乃请爲之楚玉以凶难之洪曰妖由人兴妖不自作洪且不惧公何惜焉楚玉遂以爲太和屯官洪将人吏到屯屯有故墟落洪依之架屋匠人方运斧而度木自折举击匠人立死洪怒叱吏卒扶匠人起而笞之询曰汝是何吾方治屯汝则干之罪死不赦笞数发匠人言说愿见寛恕吾非前后杀屯官者也杀屯官者自是辅国将军所居去此不逺吾乃守佛殿基耳此故墟者旧佛殿也以其浄所故守之吾因爲人有罪配守此基基与地平吾方得去今者来故诉于公公爲平之吾乃去爲人矣洪曰汝言辅国不逺可即擒来曰诺须臾匠人言曰刘洪吾辅国将军也汝爲人强直兼有才干吾甚重之将任汝以职今当辟汝即大富贵矣勉之因索纸作诗二章其匠人兵卒也素不知诗及其下笔书迹特妙可方王右军薛楚玉取而珍之其诗曰乌鸟在虚飞驹遂野依名今编户籍翠过叶生稀其二章曰个树枝条朽三花五面啼移家朝度日谁觉夕阳低诗成而去匠人乃屯属役数日疾甚舁至范阳其父谒名医薛亦防疾洪言语如常而二人密冷气侵未几乃卒方洪初得诗思不可解及卒皆黒遂以载棺名今编户籍盖洪名生希者言洪死像也其二章个树枝条朽故条枝朽也三花五面啼者洪家有八口洪又二人亡所谓三花也五人哭之所谓五面啼洪死后二十日故吏野外见洪紫衣从二百骑神色甚壮告吏曰吾已爲辅国将军所用大富贵矣今将从骑向都迎母母先在都初洪舅有女养于刘氏年与洪齿尝与洪言曰吾闻死者有知吾二人先死必扰乱存者使知之是日女在洪母前行忽有引其衣者令不得前女怪之须臾得前又引其巾取其梳如相狎者洪母惊曰汝存日尝有言须来在军久絶书问今见死乎何与平生言协也母言未毕洪即形见庭中衣紫金章仆从多至母问曰汝何縁来洪已富贵身亦非人福乐难言故迎母供养于是车舆皆进母则升舆洪乃侍从遂去去后而母殂其见故吏时亦母殂之日也【出纪闻】




　　太平广记卷三百三十一
　　钦定四库全书
　　太平广记卷三百三十二　宋　李昉等　编十七
　　唐晅　　　　萧正人　　　韦镒
　　赵夏日　　　茹子顔　　　刘子贡
　　刘平　　　　萧颖士
　　唐晅
　　唐晅者晋昌人也其姑适张恭即安定张軏之后居滑州衞南人多重之有子三人进士擢第女三人长适辛氏次适梁氏小女姑钟念习以诗礼颇有令德开元中父亡哀毁过礼晅常慕之及终制乃娶焉而留之衞南庄开元十八年晅以故入洛累月不得归夜宿主人梦其妻隔花泣俄而窥井笑及觉心恶之明日就占者问之曰隔花泣者顔随风谢窥井笑者喜于泉路也居数日果有凶信晅悲恸倍常后数岁方得归衞南追其陈迹感而赋诗曰寝室悲长簟糚楼泣镜台独悲桃李节不共夜泉开魂兮若有感髣髴梦中来又曰常时华堂静笑语度更筹恍惚人事改防寞委荒邱阳原歌薤露隂壑悼藏舟清夜糚台月空想画眉愁是夕风露清虚晅耿耿不寐更深悲吟前悼亡诗忽闻暗中若泣声初逺渐近晅惊恻觉有异乃祝之曰倘是十娘子之灵何惜一相见叙也勿以幽防隔碍宿昔之爱须臾闻言曰儿即张氏也闻君悲吟相念虽处隂防实所恻怆媿君诚心不以沉魂可弃每所记念是以此夕与君相闻晅惊叹流涕呜咽曰在心之事卒难申叙然须得一见顔色死不恨矣答曰显道隔相见殊难亦虑君或起疑心妾非不欲尽也晅词益恳誓无疑贰俄而闻唤罗敷先出前拜言娘子欲叙夙昔正期与七郎相见晅问罗敷曰我开元八年典汝与仙州康家闻汝已于康家死矣今何得在此答曰被娘子赎来今看阿美阿美即晅之亡女也晅又恻然须臾命灯烛立于阼阶之北晅趋前泣而拜妻答拜晅乃执手叙以平生妻亦流涕谓晅曰隂阳道隔与君久别虽防寞无据至于相思尝不去心今六合之日防官感君诚恳放儿蹔来千年一遇悲喜兼集又美娘幼小嘱付无人今夕何夕再遂申欵晅乃命家人列拜起居徙灯入室施布帷帐不肯先坐乃曰隂阳尊卑以生人爲贵君可先坐晅即如言笑谓晅曰君情既不易平生然闻已再婚君新人在淮南吾亦知甚平善因语人生修短固有定乎答曰必定矣又问佛与道孰是非答曰同源异派耳别有太极仙品总灵之司出有入无之化其道大哉其余悉如人间所说今不合具言彼此爲累晅惧不敢复问因问欲何膳答曰防中珍羞亦备唯无浆水粥不可致耳晅即令备之既至索别器摊之而食向口如尽及彻之粥宛然晅悉饭其从者有老姥不肯同坐妻曰倚是旧人不同羣小谓晅曰此是紫菊妳岂不识耶晅方记念具别席饭其余侍者晅多不识闻呼名字乃是晅从京回日多剪纸人奴婢所题之名问妻妻曰皆君所与者乃知钱财奴婢无不得也妻曰往日常弄一金镂合子藏于堂屋西北斗栱中无有人知处晅取果得又曰岂不欲见美娘乎今已长成晅曰美娘亡时襁褓地下岂受岁乎答曰无异也须臾美娘至可五六岁晅抚之而泣妻曰莫抱惊儿罗敷却抱忽不见晅令下帘帷申缱绻宛如平生状惟手足呼吸冷耳又问防中居何处答曰在舅姑左右晅曰娘子神灵如此何不还返生答曰人死之后魂魄异处皆有所録杳不闗形骸也君何不验梦中安能记其身也儿亡之后都不记死时亦不知殡葬之处钱财奴婢君与则知至如形骸实总不管既而绸缪夜深晅曰同穴不逺矣妻曰曽闻合之礼盖同形骸至精神实都不见何烦此言也晅曰妇人没地不亦有再适乎答曰死生同流贞邪各异且儿亡堂上欲夺儿志嫁与北庭都护郑干观侄明逺儿誓志确然上下矜闵得免晅闻抚然感怀而赠诗曰峄阳桐半死延津劒一沈如何宿昔内空百年心妻曰方见君情辄欲留答可乎晅曰曩日不属文何以爲词妻曰文词素慕虑君嫌猜而不爲言志之事今夕何妨遂裂带题诗曰不分殊幽显那堪异古今隂阳途自隔聚散两难心又曰兰阶兔月斜银烛半含花自怜长夜客泉路以爲家晅含涕言叙悲喜之间不觉天明须臾闻扣门声翁婆使丹参传语令催新妇恐天明防司夺责妻泣而起与晅诀别晅修启状以附之整衣闻香郁然不与世同此香何方得答言韩寿余香儿来堂上见赐晅执手曰何时再一见答曰四十年耳留一罗帛子与晅爲念晅答一金钿合子即曰前途日限不可久留自非四十年内若于墓祭祀都无益必有相飨但于月尽日黄昏时于野田中或于河畔呼名字儿尽得也怱怱不果久语愿自爱讫登车而去被久之方灭举家皆见事见唐晅手记【出通幽记】
　　萧正人
　　琅邪太守许诫言尝言幼时与中外兄弟夜中言及神其中雄猛者或言吾不信邪何处有言未终前檐头忽垂下二胫胫甚壮大黒毛且长足履于地言者走匿内弟萧正人沈静少言独不惧直抱胫解衣带束之甚急举胫至檐正人束之不得升复下如此数四既无救者正人放之遂灭而正人无他【出记闻】
　　韦镒
　　监察御史韦镒自贬降量移虢州司户参军镒与守有故请开虢州西郭道镒主之凡开数里平夷丘墓数百既而守念镒至湖按覆有人至湖告镒妻死镒妻亡七日召寺僧斋镒神伤丧志诸僧慰勉斋罢镒送僧出门言未毕若有所见则揖僧退且言曰弟子亡妻形见则若揖让酬答至堂仆地遂卒人以爲平夷邱墓之祸焉【出记闻】
　　赵夏日
　　宁王文学赵夏日文章知名以文学卒官终后每处理家事如平生家内大小不敢爲非常于灵帐中言其声甚厉第二子常见之率常在宅及三岁令其子传语遍别人因絶去【出记闻】
　　茹子顔
　　吴人茹子顔以明经爲双流尉颇有才识善医方由是朝贤多识之子顔好京兆府博士及选请爲之既拜常在朝贵家及归学车马不絶子顔之娅张虚仪选授梓州通泉尉家贫不能与其妻行仍有债数万请子顔保虚仪去后两月余子顔夜坐忽檐间语曰吾通泉尉张虚仪也到县数日亡今吾柩还已发县矣吾平生与君特善赴任日又债累君吾今亡家又贫匮进退相扰深觉厚顔子顔问曰君何日当至京吾使人迎侯乃具言发时日且求食子顔命食于坐谈笑如故至期丧果至子顔爲之召债家而归其又旦夕来谢恩其言甚恳月余而絶子顔亦不以介意数旬子顔亦死【出纪闻】
　　刘子贡
　　京兆人刘子贡五月二十二日因病卒明日乃苏自言被録至防司同过者十九人官召二人出木括其头加钉鐷焉命系之曰此二人罪重留余者且释去又引子贡问曰此爲何处人曰此皆地狱也縁同光王生故休罪人七日此中受罪者暂停若遇其鼓作罪人受苦可惊骇耳目子贡娶于难江县令苏元宗见元宗于途问之曰丈人在生好善何得在此元宗曰吾前生有过故留然事已办今将生天不久矣又问二子先死者何在长者愿而信死便生天少儿贼而杀见在地狱又遇邻人季暐暐曰君爲传语吾儿吾生前坐罪大被拘留爲吾造观世音菩萨像一写妙法莲华经一部则生天矣又遇其父慎慎曰吾以同光王生故得假在外不然每日受罪苦不可言坐吾弹杀鸟兽故每日被牛头狱卒烧铁弹数千其色如火破吾身皮数百道纳弹其中痛苦不可忍又见身存者多爲子贡以二十三日生生七日至二十九日又殂遂不活矣【出记闻】
　　刘平
　　唐咸通中有五经博士卢斚得神仙补养之道自言生于隋代宿旧朝士皆云童幼时见奕世奉之不穷其寿安史之乱于终南山中其后或出或处令狐绹喻以柱下漆园之事稍从宦于京师常言与处士刘平善天寳中居于齐鲁尤善吐纳之术能夜中视物不假灯烛安禄山在范阳厚币致于门下平见禄山左右常有物数十殊形诡状持炉执盖以爲导从平心异之谓禄山必爲人杰及禄山朝觐与平俱至华隂县值叶法善投龙西岳平旋见二青衣童子乗虚而至所谓禄山物皆弃炉投盖狼狈而走平因知禄山爲邪物所辅必不以正道克终及禄山归范阳遂逃入华山而【出剧谈録】
　　萧颖士
　　兰陵萧颖士爲杨州功曹秩满南游济洲渡船中有二少年熟视颖相顾曰此人甚似鄱阳忠烈王也颖士即鄱阳曽孙乃自陈二子曰吾识尔祖久矣颖士以广众中未敢询访俟及岸方将问之二子忽遽担而去颖士必谓非神即仙防心向瞩而已明年颖士北归至于盱眙方与邑长下帘昼坐吏白云擒获发冢盗六人登令召入束缚甚固旅之于庭颖士惊目二人云非仙即神因具述曩事邑长即令先穷二子须臾伏左验明着皆云发墓有年尝开鄱阳公冢大获金玉当门有贵人顔色如生年方五十许须斑白僵卧于石榻姿状正与颖士相类无少差异昔舟中相遇又知萧氏固是鄱阳裔也岂有他术哉【出集异记】







　　太平广记卷三百三十二
　　钦定四库全书
　　太平广记卷三百三十三　宋　李昉等　编鬼十八
　　阳客　　　李防秀　　　琅邪人
　　崔咸　　　　季攸　　　　武徳县田叟
　　裴徽　　　　李陶　　　　长洲陆氏女
　　刁缅　　　　王无有　　　王升
　　髙生
　　阳客
　　开元中有士人家贫投丐河朔所抵无应者转至阳日已暮而前程尚遥忽见路傍一门宅宇甚壮夜将投宿乃前扣门良久奴方出客曰日暮前路不可及輙寄外舍可乎奴曰请白郎君乃入须臾闻曵履声及出乃衣冠美丈夫姿度闲逺昻然秀异命延客与相拜谒曰行李得无苦辛有弊庐不足辱长者客窃怪其异且欲审察之乃俱就馆颇能清论説齐周已来了了皆如目见客问名曰我颍川荀季和先人因官遂居此焉命设酒殽皆精洁而不甚有味有顷命具榻舍中邀客入仍敇一婢侍宿客婢欵狎乃问曰郎君今为何官曰见为河公主簿慎勿説也俄闻外有呌呼受痛之声乃窃于中窥之见主人据胡牀列灯烛前有一人被髪裸形左右呼羣鸟喙其目流血至地主人色甚怒曰更敢我乎客谓曰何人也曰何须强知他事固问之曰阳令也好射猎数逐兽犯吾垣墙以此受治也客窃记之明旦顾视乃大冢也前问人云是荀使君墓至阳令果辞以目疾客曰能疗之令喜乃召入具为説之令曰信有之乃暗令乡正具薪数万束积于垣侧一日令率羣吏纵火焚之遂易其墓目即愈厚以谢客而不告也后客还至其处见一人头面燋烂身衣败絮蹲于榛中直前诣客不识也曰君颇忆前寄宿否客乃惊曰何至此耶曰前为令所苦然亦知非君本意吾自运穷耳客甚愧悔之为设薄酹焚其故衣以赠之忻受遂去【出广异记】
　　李防秀
　　尚书李防秀素与清禅寺僧灵贞厚善防秀卒数年灵贞忽见两吏赍符追之遂逼促就路奄然而卒前至一处若官曹中须臾延谒一人朱衣银章灵贞自疑命当未死朱衣曰弟子误相追阇棃当还命敕前吏送去欲取旧路吏曰此乃不可徃当别取北路耳乃别北行路甚荒塞灵颇不怿可行数十里又至一府城府甚丽门吏前呵云可方便见将军即引入见一人紫衣据防事年貌与李公相谓曰贞公那得逺来灵贞乃知正是因延升阶叙及平旧临别握手曰欲与阇棃论及家事所不忍言遂忽见泪下灵贞固请之乃曰弟子血祀将絶无复奈何可报季友等四时享奠勤致丰洁兼为写法华经一部是所望也即挥涕诀灵贞遂苏具以所见告诸子及季友素有至性乃为设斋及写经唯斋损独怒曰妖僧妄诞欲诬玷先灵耳其后竟与权梁山等谋反伏诛兄弟流竟无种嗣矣【岀广异记】
　　琅邪人
　　琅邪有人行过任城暮宿郭外主人相见甚欢为设杂菓客探取懐中犀靶小刀子将以割梨主人色变遂奄然而逝所见乃中物也客甚惧然亦以此刀自防且视傍有一穴日照其中颇明见棺榇已腐败菓盘乃树叶贮焉客匍匐得岀问左右人无识此者【出广异记】
　　崔咸
　　博陵崔咸少习静家于相州居常葺理园林独在斋中夜雷雨后忽有一女子年十六七逾垣而入拥之入室问其所从来而终无言咸疑其遁者乃深蔵之将旦而毙咸惊惧未敢发乃出于里内占其失女家须臾有奴婢六七人防服行语若有寻求者相与语曰死尚逸况生乎咸从而问之对曰郎君何用问固问之乃曰吾舍小娘子亡来三日昨夜方敛被雷震尸起岀忽不知所向咸问其形容衣服皆是宵遁者乃具昨夜之状引至家验之果是其尸衣裳足履皆泥汚其家大异之归将葬其尸重不可致咸乃奠酒祝语之乃去时天宝元年六月【岀通幽记】
　　季攸
　　天宝初防稽主簿季攸有女二人及防外甥孤女之官有求之者则嫁己女己女尽而不及甥甥恨之因含怨而死殡之东郊经数月所给主簿市胥吏姓杨大族子也家甚富貌且美其家忽有失胥推寻不得意其为魅所惑也则于墟墓访之时大雪而女殡室有衣裾岀胥家人引之则闻屋内胥呌声而殡宫中甚完不知从何入遽告主簿主簿使发其棺女在棺中与胥同寝女貌如生其家乃岀胥复修殡屋胥既岀如愚数日方愈女则不直于主簿曰吾恨舅不嫁惟怜己女不知有吾故气结死今神道使吾嫁与市吏故辄引与之同衾既此邑已知理须见嫁后月一日可合婚姻惟舅不以胥吏见期而违神道请即知闻受其所聘仍待以女壻礼至月一日当其饮食吾迎杨郎望伏所请焉主簿惊叹乃召胥一问为杨胥于是纳钱数万其父母皆防焉攸乃为外甥女造作衣裳帷帐至月一日又造馔大防杨氏又言曰防恩许嫁不胜其喜今日故此亲迎杨郎言毕胥暴卒乃设冥婚礼厚加棺敛合葬于东郊【岀纪闻】
　　武徳县田叟
　　武徳县酒封村田叟日晚将徃河内府南视女家礼事出村有二人随之与叟言谓叟曰吾徃河南府北喜翁相随及至路而二人不肯去叟视之非凡乃下驴谓之曰吾与汝非旧相识在途相逢吾观汝指顾非吉人也汝姑行吾从此南出汝若随吾吾有返而已不能偕矣二人曰慕老父徳故此陪随如不愿俱请从此逝翁何怒也方酬答适防田叟隣舍子自东来问叟何为叟具以告隣舍子告二人老父不愿与君俱可东去从老父南行君何须相绊也二人曰诺因东去叟遂南隣舍子亦西还到家未几闻老父家惊呌隣舍子问之叟男曰父徃女家计今适到而所乗驴乃却来何谓也隣舍子乃告以田叟逢二人状因与叟男寻之至与二人言处叟死沟中而衣服甚完无损伤乃知二人取叟之也【出记闻】
　　裴徽
　　河东裴徽河南令回之兄子也天宝中曾独歩行庄侧途中见一妇人容色殊丽瞻靓艳佚久之徽问何以独行答云适婢等有少交易迟迟不来故岀伺之徽有才思以艶词相调妇人初不易色亦献酬数四前至其家邀徽相过室宇宏丽入门后闻老婢怒云女子何故令他人来名敎中宁有此事女辞门有贤客家人问者甚众有顷老婢岀门徽辞谢举动深有士风须臾张灯施幕邀徽入坐侍数人各美色香气芬馥进止甚闲寻令小娘子岀云裴郎何须相避妇人岀不复入徽窃见室中甚嚣设绮帐锦茵如欲嫁者独心喜欲留防腹胀起凑厠所持古劒可以避恶厠毕取裹劒纸忽见劒光粲然执之欲回不复见室宇人物顾视在孤墓上丛棘中因大号呌家人识徽持烛寻之去庄百余歩瞪视不能言久之方悟尔【出广异记】
　　李陶
　　天寳中陇西李陶寓居新郑常寝其室睡中有人摇之陶惊起见一婢袍袴容色甚美陶问那忽得至此婢云郑女郎欲相诣顷之异香芬馥有美女从西北陬壁中岀至牀所再拜陶知是初不交语妇人慙怍却退婢慢骂数四云田舍郎待人故如是耶令我女郎愧耻无量陶悦其美色亦心讶之因绐云女郎何在吾本未见可更呼之婢云来又云女郎重君旧縁且将复至忽复如初可以慇懃也及至陶下牀致敬延止偶坐须臾相近女郎貌既絶代陶深悦之留连十余日陶母躬自窥觇累使左右呼陶陶恐阻已志亦终不出妇云大家召君何以不徃得无坐罪于我陶乃诣母母流涕谓陶曰汝承人昭穆乃有妇乎陶云改之自尔留连半歳不去其后陶参选之上都留妇在房陶后遇疾笃妇在房谓其婢云李郎今疾亟为之奈何当相与徃省问至潼关为关司所遏不得过者数日防陶堂兄亦赴选入关得随过其夕至陶所相见忻悦陶问何得至此云见卿疾甚故此相视素所持药因和以饮陶陶疾寻愈其年选得临津尉与妇同众至舍数日当之官辞不行问其故云相与縁尽不得复去言别凄怆自此遂絶【出广异记】
　　长洲陆氏女
　　长洲县丞陆某家素贫三月三日家人悉游虎丘寺女年十五六以无衣不得徃独与一婢守舍父母既行慨叹投井而死父母以是为憾悲泣数日乃权殡长洲县后一歳许有陆某者曾省其姑姑家与女殡同路经殡宫过有小婢随后云女郎欲暂相见某不得已随至其家家门卑小女郎靓妆容色婉丽问云君得非长洲百姓耶我是陆丞女非人耳欲请君语与赞府今临顿李十八求婚吾是室女义难自嫁可与白大人若许为婚当语至此其人尚留殡宫中少时当州坊正从殡宫边过见有衣带岀外视之见妇人以白丞丞自徃使开壁取某置之防上数日能言问焉得至彼某以女言对丞叹息寻令人问临顿李十八果有之而无恙自若初不为信后数日乃病病数日卒举家叹恨竟将女与李子为防婚【出广异记】
　　刁缅
　　宣城太守刁缅本以武进初为玉门军使有厠神形见外厩形如大猪遍体皆有眼岀入溷中游行院内缅时不在官吏兵卒见者千余人如是数日缅归祭以祈福厠神乃灭缅旬日迁伊州刺史又改左衞率右骁衞将军右羽林将军遂贵矣【出纪闻】
　　王无有
　　楚邱主簿王无有新娶妻美而妬无有疾将如厠而难独行欲与侍婢俱妻不可无有至厠于垣穴中见人背坐色黑且壮无有以为役夫不之怪也顷之此人回顾深目巨鼻虎口乌爪谓无有曰盍与子鞋无有惊未及应怪自穴引手直取其鞋口咀之鞋中血见如食肉状遂尽之无有恐先告其妻且尤之曰仆有疾如厠虽一婢相送君适固拒果遇妖怪奈何妇犹不信乃同观之无有坐厠怪又见夺余一鞋咀之妻恐扶无有还他日无有至后院怪又见语无有曰吾归汝鞋因投其傍鞋并无伤无有请巫解奏复谓巫王主簿禄尽余百日寿不速归死于此无有遂归乡如期而卒【出纪闻】
　　王升
　　吴郡陆望寄居河内表弟王升与望居相近晨谒望行至庄南故村人杨侃宅篱间忽见两手据厠大耳深目虎鼻猪牙面色紫而斒斓直视于升惧而走见望言之望曰吾闻见厠神无不立死汝其勉之升意大恶及还即死【岀纪闻】
　　髙生
　　天宝中有渤海髙生者亡其名病而瘠其臆痛不可忍召医视之医曰有在臆中药可以及于是煑药而饮之忽觉臆中动摇有顷吐涎斗余其中凝固不可解以刀剖之有一人涎中起初甚么麽俄长数尺髙生欲苦之其人趋出降阶遽不见自是疾间【出宣室志】











　　太平广记卷三百三十三
　　钦定四库全书
　　太平广记卷三百三十四　宋　李昉等　编十九
　　杨凖　　　　王乙　　　　韦栗
　　河间刘别驾　王之　　　郑徳楙
　　朱敖　　　　裴虬　　　　赵佐
　　岐州佐史
　　杨凖
　　唐杨凖者宋城人士流名族因出郊野见一妇人容色殊丽凖见挑之与野合经月余日每来斋中复求引凖去凖不肯从忽尔心痛不可忍乃云必不得已当随君去何至苦相料理其疾遂愈更随妇人行十余里至舍院宇分明而门户卑小妇人为准设食每一举尽椀心怪之然亦未知是鬼其后方知每凖去之时闭房门尸卧牀上积六七日方活如是经二三年凖兄谓凖曰汝为人子当应绍续奈何忽与为匹乎凖惭惧出家缁服遂不至其后凖反初服选为县尉别婚家人子一年后在防事理文案忽见妇人从门而入容色甚怒凖惶惧下阶乞命妇人云是度无放君理极辞搏之凖遇疾而卒【出广异记】
　　王乙
　　临汝郡有官渠店店北半里许李氏庄王乙者因赴集从庄门过遥见一女年可十五六相待忻悦使侍婢语乙徘徊槐隂便至日暮因诣庄求宿主人相见甚欢供设亦厚二更后侍婢来云夜尚未深宜留烛相待女不久至便叙绸缪事毕女悄然忽病乙云本不相识幸相见招今叙平生义即至重有何不畅耶女云非不尽心但适出门闭垣而墙角下有铁爬爬齿刺脚贯彻心痛痛不可忍便出足视之言讫辞还去已应必死君若有情回日过访以慰幽魂耳后乙得官东归途次李氏庄所闻其女已亡私与侍婢持酒馔至殡宫外祭之因而痛哭须臾见女从殡宫中出乙乃伏地而卒侍婢见乙魂魄与女同入殡宫二家为防婚焉【出广异记】
　　韦栗
　　韦栗者天宝时为新淦丞有少女十余歳将之官行至州女向栗欲市一漆背金花镜栗曰我上官艰辛焉得此物待至官与汝求之歳余女死栗亦不记宿事秩满载防北归至州泊河次女将一婢持钱市镜行人见其色甚艶状如贵人家子争欲求卖有一少年年二十余白晳可喜女以黄钱五千畀之少年与漆背金花镜径尺余别一人云有镜胜此只取三千少年复减两千女留连色授神许须臾辞去少年有意淫之令人随去至其所居须臾至铺但得黄三贯少年持至栗船所云适有女郎持钱市镜入此船中今成纸钱栗云唯有一女死数年矣君所见者其状如何少年具言服色容貌栗夫妻哭之女正复如此因领少年入船搜检初无所得其母剪黄纸九贯置在榇边案上检少三贯众颇异之乃复开棺见镜在焉莫不悲叹少年云钱已不论具言本意复赠十千为女设斋【出广异记】
　　河间刘别驾
　　河间刘别驾者常云世间无妇人何以适意后至西京通化门见车中妇人有美色心喜爱悦因随至其舍在资圣寺后曲妇人留连数宵彼此兼畅刘侯不觉有异但中宵寒甚茵衾累重然犹肉不暖心窃怪之后一日将曙忽失妇人并屋宇所在其身卧荒园中数重乱叶下因此遇痼病【出广异记】
</div>
    <div class="pagination">
<a href="太平广记_page144.html">上一页</a><span>...</span><a href="太平广记_page140.html">140</a><a href="太平广记_page141.html">141</a><a href="太平广记_page142.html">142</a><a href="太平广记_page143.html">143</a><a href="太平广记_page144.html">144</a><span class="current-page">145</span><a href="太平广记_page146.html">146</a><a href="太平广记_page147.html">147</a><a href="太平广记_page148.html">148</a><a href="太平广记_page149.html">149</a><a href="太平广记_page150.html">150</a><span>...</span><a href="太平广记_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
