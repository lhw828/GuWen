<!DOCTYPE html>
<html>
<head>
    <meta charset="UTF-8">
    <title>续古今攷 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 3 页/共 21 页</h1>
    <div class="content">　　羽兵四十万号百万汉兵十万号二十万
　　周制天子之国提封百万井出车万乗可以具六军者十为七十五万人其行军止称六师止用军七万五千人其制出于六乡一乡而出一军也每长毂一乗甲士三人步卒七十二人其六军之出也为车千乗军七万五千人六遂亦然未闻周天王尽出六乡六遂之兵用至十五万人者也武王伐纣起于诸侯已制六军则视纣为独夫而自为王矣诸侯之国不期而会者八百盖天子六军诸侯大国三军次国二军小国一军夏商以来莫不皆然内以犬牙相制维持中国而外以御夷狄戎蛮不使侵陵有方伯连帅以司其征伐诸侯有不庭者方伯纠率旁近之国以问其罪天子之军不轻出也桀为无道汤放之则天子之军而或无道虽十其六军之数不足以御有道之诸侯乃天之理也纣为无道烹伯邑考而赐西伯以羮又囚西伯欲杀之置炮烙之刑剖比干之心天下诸侯不保首领起而诛纣武王虽起六军八百国虽各以兵防然战于牧野不过用革车三百两虎贲三千人纣率其众若林前徒倒戈血流标杵纣非无提封百万井非无军七十五万人无道之极则兵虽多而不为用有道之至则兵不在多而足以王此亦天之理也齐桓之霸往往将卑师少晋文以后六卿专国则已僭为天子之六军而卿将一军矣春秋之所以作伤王制之不复恶夫霸之僭王而欲黜乎秦楚吴越之强也降为战国动辄兴兵数十万人乡遂之军井牧之民荡然扫地孙吴骋其诈辨曰兴师十万日费千金而匈奴盛于北方入塞率用十万骑秦之白起王翦为甚起攻破长平至坑堑四十五万人翦攻楚必欲用六十万人割生灵如草芥积骸骨如丘山北筑长城南戍五岭加以骊山阿房之役无度近二百万人民生斯时何其不幸混一未防国随以亡沛公之起沛中三千人项羽之起呉中八千人今入闗沛公兵十万号二十万项羽兵四十万号百万为百姓者茍恋城市村落之居而不从军必遭劫掳焚掠之苦与其老弱无力衔寃待尽曽不如强而壮者听吏调发或父老发其子弟尽以为军则可万一临陈不死大则享封侯割地之利小则掳掠金帛抄劫妇女以茍且存全其性命丰肥其口体呜呼其破壊先王之法制而求以灭人之国家其亦不仁甚矣自春秋战国秦汉至今二千年动兴兵七八十万至百万以败者不可胜数养兵七八十万以过百万而国力不支随以沦亡者亦班班可攷人主不能御其将将不能御其兵皆兵多之为害也惟唐太宗府兵得其法加以听谏知人卒致贞观之治其余率非良法侥幸一时以强胜弱则有之而非久长有国之道也盖始于汉有天下不能复周旧制而兵其一端云【自春秋己未至今戊子三千七十年寳祐六年己未第三十五次己未也春秋战国秦乱之极汉兴不能复至今一千四百九十四年自乙未至戊子】
　　项伯夜驰见沛公
　　沛公还军霸上告谕秦民谓吾当王闗中待诸侯而定约束耳不曰待懐王之命而曰待诸侯其舛逆可见也沛公初起为陈涉之县令改事懐王为懐王之砀郡长武安侯攻城掠地有军十万以至入闗止称沛公未尽用砀郡武安之号下南阳入武闗破峣闗降子婴入咸阳还霸上未闻遣一介之使以尅捷之事告诸懐王而请命焉或者君臣之间情不相通沛公既无使以白事于其君懐王亦不常遣使以劳其军而赐之封否则沛公颛制自为如封拜等事军中以便宜行其意已不奉懐王之命久矣此其失策一也沛公闭闗谓备他盗实欲塞絶章邯之来不意项羽自将率四十万人而军戏水亦宜遣一介之使告之项羽谓幸先入闗已降子婴既不敢遽自王亦不敢掩有秦之重寳府库一毫髪无所取以待懐王之命也今将军存赵破秦威震天下其亦当有分地以王秦地当属之谁子婴其何以处沛公胷中固已有一定之计要合以审之项羽以观其所答而缺然不讲此其失策二也军事贵乎间探明测度逺项羽之来一切不复间探测度其所为曹无伤也间言既入范増之大怒相激项羽已飨士欲旦日合战而沛公不知非项伯尝杀人张良尝藏匿之有此旧好夜驰见良良具以白则以沛公不备之师而当项羽卒然一击之势存亡未可知也此其失策三也良引项伯同见沛公托以婚姻卑辞逊谢俾伯以达之项羽当以髙纪与张良传参看则沛公一时之惧可知矣鸿门之防羽固无杀沛公意范增目羽不应项庄入以劔舞卒赖樊哙幸免当以项籍樊哙传参看则沛公一时之窘亦可知矣幸而沛公得多失少其最得策者在于不杀子婴珍寳无所取妇女无所幸还军灞上秦吏民安堵如故虽牛羊酒食无所受不惟秦民心服之虽顽戾如项羽亦心暗服之矣范增不能劝项羽以行仁不能谏项羽残虐卤掠之失亟亟然惟以杀沛公为事沛公何罪纵项羽能杀沛公天下亦非项羽之有从入闗之诸侯其心可顷刻变也然则使当时沛公无张良以为之谋遽然入秦宫阙南面而王有其珍寳妻其妇女如此则不必项羽可疾杀之不出于懐王之命夫人而能见攻矣更始之立析人邓晔起兵破王莽九虎开武闗迎丞相司直李松攻京师仓未下以农掾王宪为校尉将数百人北度渭入右扶风界攻畧及公宾就杀莽持莽首诣王宪宪自称汉大将军城中兵数十万皆属舍东宫妻莽后宫乗其车服后六日李松邓晔入长安将军赵萌申屠建亦至以王宪得玺绶不辄上多挟宫女建天子鼔旗收斩之是则王宪之所为沛公之所不为王宪之死宜也沛公之不死乃人心之所归即天命之所祐四百年之天下在于入闗而不自王耳在于矫揉其贪财好色之素习一时能自忍耳
　　沛公约项伯谢项羽
　　孔门有言语之科春秋列国相往来必脩其辞令所以宰我子贡见取于仲尼而禆谌草创世叔讨论又加以子羽修饰子产润色而后郑虽弱国亦足以自立也战国辨士务为纵横口舌游説惑是非以败人之国者不一然两敌相当措辞发言一有不善立致颠陨诚不可不谨哉项羽破函谷闗欲击沛公项伯夜驰见张良欲与俱去沛公与伯约为婚姻曰吾入闗秋毫无所敢取籍吏民封府库待将军所以守闗者备他盗也日夜望将军到岂敢反耶愿伯明言不敢背德旦日见羽鸿门谢曰臣与将军戮力攻秦将军战河北臣战河南不自意先入闗能破秦与将军复相见今者有小人言令将军与臣有隙羽曰此沛公左司马曹无伤言之不然籍何以至此详味沛公所以语项羽项伯者于仓卒患难之际为从容卑逊之辞何其委曲而谦下也是必张良弥缝其间不至轻鋭然亦髙祖性资过人明见事防不如是何以柔项羽之气而平项羽之心俗所谓伸拳不打笑面而言语辞令温厚坦夷岂小补哉髙祖异时临广武数羽十罪辞严义正羽之肺肠幽洞见无余可谓知彼知己及洛阳置酒论楚所以失天下谓汉能用三杰羽不能用一范増名言确论出人意表又可谓知人知成败然则谓之天授非人力非欤惜乎其有帝王之资而无帝王之学又无帝王之臣故不能革秦法复周制而令后世犹有遗论也
　　项伯曹无伤
　　家贼难防所至有之曹无伤真沛公之家贼也欲王闗中尽有珍寳沛公初意或然以樊哙张良谏还军霸上则不然矣曹无伤以此谮沛公悦项羽意以求封是所谓叛臣也鸿门幸免沛公至军立诛曹无伤殆天理所不容若项伯殆可谓项羽之家贼乎曰此则尚可议也人臣无外交曹无伤外交项羽不可贷原项伯之心初不外交沛公故尝杀人亡命张良匿而藏之夜见良欲与俱去耳良强之见沛公因遂结好为之觧纷当项庄舞劔之时又起翼蔽沛公亦皆天祐沛公以致于此非人力也使项羽得肆其忿屠沛公于杯酒之间诸侯四十万军非皆项羽之腹心众怒难犯直刘曲项亦起而屠项氏之族其亦顷刻而无噍类矣不欲遽杀沛公非项伯之私也沛公之不当杀盖一时之公论然耳其欲杀之者独范增之偏见也古未有两军相防两将见而即座杀之者商鞅虏魏公子卬秦诱执楚懐王天下丑之唐吐蕃平凉劫盟夷狄变诈见同禽兽故曰项伯尚可议也沛公为汉王以金百镒【二千两】珠二斗赐张良良具以献项伯伯又受汉王厚遗为尽请汉中地此则贪顾财物其人茍贱污下大不足道非吾徒也项羽既灭赐姓而曰刘纒封侯射阳功臣表叙次在张良之下萧何之上则可谓顽钝无耻矣谓其卖项自全为羽家贼则不至是以髙帝之憾于项羽悉诛项氏无不可者赖项伯故其宗族皆释弗诛智果别族为辅氏惜项伯不早出此然处夫势之所难有不可者世议讥髙祖能诛丁公不能诛项伯是又不原项伯之初心而易于立论予惧今之人不善读史评品不当故详着之
　　使张良献璧献玉斗附见俘厥寳玉及璇玑玉衡
　　书汤伐騣献俘厥寳玉传谓玉以礼神使无水旱之灾故取而寳之注义甚狭古帝王之用玉也尚矣岂止如孔传所云征火炎昆冈玉石俱焚此言昆山出玉之地也舜典在璇玑玉衡以齐七政传云璿美玉玑衡王者正天文之器可运动者正义以璿为玑以玉为衡玑为运转衡以为萧浑天仪此观天文之玉也周礼大司徒土圭测影玉人土圭尺有五寸以至日以测地中此察地理之玉也周礼司服掌王大裘而冕衮冕鷩冕毳冕希冕冕弁师掌王之五冕缫十有二就皆五采玉十有二玉弁玉瑱冕皆十二旒旒十有二玉前后各用玉百四十有四缫玉五采然则其实六冕也公侯以下有等杀追师掌王后之首服为副编次追衡笄曰衡曰笄与王之冕弁之瑱皆玉为之弁师掌王之皮弁防五采玉璂象邸玉笄郑谓防缝中也璂读如綦结也皮弁之缝中每贯结五采玉十二以为之饰诗曰防弁如星又曰其弁伊骐是也韦弁以韎韦为弁异乎白鹿皮之皮弁彼不去毛此去毛而染色玉饰璂笄亦同皮弁公侯以下亦有等杀此首服之玉也舜典辑五瑞班瑞于羣后传云舜敛公侯伯子男之圭璧还与之正始下文云修五玉又云如五器卒乃复是也谓礼终以五玉还诸侯聘义所谓轻财而重礼者其一説也周礼大宗伯以玉作六瑞而舜典止言五瑞谓公执桓圭侯执信圭伯执躬圭子执谷璧男执蒲璧此谓五器五瑞通王搢大圭执镇圭而数之则六也诸侯朝天子执瑞而纳其玉王执冒圭四寸以受其朝诸侯所赐命圭其首邪鋭冒圭当斜刻其广狭如圭者以冒之以知诸侯之信伪孔颖达之説冒亦作瑁然公侯伯恐无四寸之圭首此以一王圭如合符然未知子男之璧又何以冒之尚书大传有留圭之説无过行者复其圭能改过者复其圭有三年黜爵六年黜地九年地尽之説古事难攷五瑞执于手既已纳瑞则取腰间所搢之笏而执焉此天子诸侯相见圭璧之玉也是周礼所用玉甚多天官太宰六曰货贡大享祀大朝觐大防同大防之所赞小宰玉府内府内宰追师之所职与夫春官大宗伯小宗伯肆师天府典瑞夏官小行人冬官考工记玉人之事官凡十有三又诸经用玉者不可胜书今条列于别幅盖贿赂盛行自春秋战国始加璧寘璧返璧懐璧以璧假道以璧易城臣以玉献君君以玉赐臣皆违于礼而非古先帝王用玉之意沛公亦匹夫耳其家本无一物兵至霸上所得滋多防项羽于鸿门亦以双璧为贿且贿范增以玉斗于是乎知风俗之衰好货寳而通贿赂以至于今未已悲夫
　　范増玉玦　就攷玉佩
　　荀子曰絶人以玦反絶以环范释谷梁亦曰君赐之环则还赐之玦则往环与玦皆以玉为之岂古之制特为是玉环玉玦以为还人絶人之所用欤盖尝攷之□环内之空处名之曰好玉之圆者为肉其大者璧也肉倍于好孔小而身大璧之用亦甚大□此环也肉好若一谓之环肉内之孔与玉之肉等也□此瑗也好倍肉谓之瑗玉之肉身濶一分之数説文曰瑗大孔璧人君上除陛以相引则有人臣手握此物于先人君以手攀此物引而上阶级也荀子曰召人以瑗亦环之亚也□□此玦也古不谓之玦而谓之璜故曰半璧谓之璜亦玉环之半者也古男子妇人冕弁之服王后之服皆有玉佩佩之上曰珩晋语夷吾白珩六双亦曰珩形似磬有孔贯小帯曰褑以系绶绶贯玉珠而绶三焉其中名曰琚瑀者玉环也绶中直下贯玉环而左右参差不齐有绶以维之左右又各有直下之绶前有一璜后有一璜相向是为玦中悬绶以贯之方玉谓之冲牙腰左右各有此佩以步以行即玉冲牙与两玦锵然而鸣中乎宫商角征羽之音天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶意者还人以环即佩之琚瑀絶人以玦则佩之璜天子诸侯后夫人之佩必有副以备用者卿大夫亦然欲还其人即以环召欲絶其人即以玦絶晋语夷吾在梁骊姬使奄楚以环释言欲其还也左传晋献公佩申生以金玦此则又以金为玦示将絶之也环玦在佩则为琚瑀璜以赐此物示意还人絶人即为环玦不然则造环所用尤多岂有专造玉玦而为絶人之物者哉以佩具就用之耳范增鸿门之防拔劔撞玉斗即所佩劔耳其又佩玉玦必不全有古之玉佩珩璜琚瑀也以此玦为寳而腰之故三举以示项羽欲其决也欲其杀沛公嗔其不勇也
　　鸿门献玉称谓史汉不同
　　汉纪书鸿门事沛公称项羽为将军时则羽自为诸将上将军也沛公虽以砀郡长武安侯入闗止称沛公故张良项羽皆称为沛公史记项籍纪皆书为项王项伯范增称曰君王书张良语沛公不胜桮杓使臣奉白璧一双再拜献项王足下玉斗一只再拜献大将军足下又书张良称公为大王此时刘项亦皆未封王司马迁追书从口便耳
　　附攷舟玉及瑶
　　笃公刘诗陟则在巘复降在原何以舟之维玉及瑶鞞琫容刀舟带也下曰鞞上曰琫鞞者刀鞘之名琫者鞘之上饰孔氏曰瑶是玉之别名公刘帯美玉及瑶鞞琫容饰之刀东莱吕氏曰跻攀跋涉贱者之事非贵者所能堪也公刘陟巘降原其劳如此视其何所佩服乎则维玉及瑶鞞琫容刀也以如是之佩服亲如是之劳苦斯所以为厚于民乎东莱説极有味周世世修德公刘其一也佩玉而忘其身之劳则民德之非不佩玉也而无德于民则怨积而祸来不可不察也
　　附左传佩玉橤攷
　　左传哀公十三年黄池之防吴申叔仪乞粮于公孙有山氏曰佩玉橤兮余无所系之防酒一盛兮余与褐之父睨之杜注橤然服饰备也已独无以繋佩言吴王不恤下一盛一器也睨视也褐寒贱之人言但视不饮下文又注庚癸之呼曰吴子不能亲与士共饥渴所由以亡【橤而棰而水二切】公刘之佩玉也民见之而思之呉夫差之佩亦玉也申叔仪与褐之父视之而憾之一以兴国一以亡国爱民者如此而不恤下者如彼朝廷非无法度不德者败山河非无险要不德者亡予于是有感古者创制兴业不系于物而系于德也
　　附朱文公説佩攷
　　诗杂佩以赠之东莱小字书朱氏玉佩制度与予所书微不同亦可攷旋检看不妨
　　古今攷卷六
<子部,杂家类,杂考之属,续古今攷>
　　钦定四库全书
　　古今攷卷七
　　元　方回　续
　　附广玉攷上　玉字　玉篇　大裘冕玉
　　衮冕玉　鷩冕玉　毳冕玉　希冕玉
　　冕玉　上公冕玉　侯鷩冕玉　伯鷩冕玉子男毳冕玉　王三公冕玉　王大夫布冕玉诸侯孤希冕玉　诸侯再命大夫玉　玉笄玉衡　玉瑱　玉佩　珩璜瑀冲牙琚　理度冕服玉　玉路　玉弁　王后首玉服　玉币玉帛　玉几　玉献　玉食　玉鬯玉齍　玉敦　赠玉含玉　玉爵
　　玉字玉篇鱼录切广韵在三烛鱼欲切白虎通玉者象君子之德説文本王字加防以别王字今文一防在王字下者玉璧之玉也烈火烧不热者真玉也一防当中间者音齅在一屋注云松玊又玊工又韵畧注后汉司徒玊音宿一屋内不敢收音宿之玊又玉篇古文如此写又玉字有欣救思六二切凡玉部二百六十七字两玉为珏与班字同部班瑞班列是也顾野王玉篇二字不言上篇之义珏亦作防凡玉皆实字民劳诗王欲玉汝是用大谏用作虚字妙甚召穆公称王而曰吾欲令汝如玉横渠西铭贫贱忧戚庸玉汝于成也用此大裘冕玉冕十有二旒旒十二玉前后各用玉百四十四缫玉五采司裘掌为大裘以共王祀天之服祀五帝亦如之予谓古王者冬至祭天其时大寒可服衮大裘之上加以衮衣大裘者黑羔裘也郑谓大裘之冕无旒非也祭宗庙亦服衮冕则季秋明堂及他时祭天及地皆不可服裘故裘不裘异而冕十有二旒未始有异也弁师掌王之五冕注冕服有六而云五冕大裘而冕其冕一也　祀五帝之説郑云以为五方帝先儒或不之信予亦不敢信春夏秋祭东南西三方之帝难服裘也
　　衮冕之玉谓衮衣而冕也以享先王舜衮衣十二章周九章冕十有二旒冕之版饰以三十升之麻布至精上为延下朱为里前十二旒旒玉百四十有四后十二旒其玉百四十有四共为玉二百八十有八缫玉五采者缫藻璪字义同杂文之名合五采丝为绳垂于延之前后所谓邃延五采朱白苍黄也董仲舒着春秋繁露亦取缫十二旒之状以为名玉十有二每玉间以寸从上而下初朱次白次苍次黄次五采玉贯徧周而复始诸侯以下有差又王诸侯朝觐于庙则衮冕鷩冕之玉九旒以祀先公飨射先公周太王以下不追封王如公刘者古之祭祀于先王则尸服王服于先公则尸服公服今王祀先公则不敢以衮服临之恐非所以为敬也前后皆九旒比衮服减其三其制亦五采缫十有二就五采玉十有二共为玉二百一十六其衣七章去山龙而以华虫为始华虫雉也即所谓鷩也燕射不冕以皮弁
　　毳冕之玉七旒王祀四望山川之服旒十二玉共玉百六十八缫玉五采衣七章以宗彝藻粉米绘于衣黼黻绣于裳宗彝绘雉与虎其兽细毛故曰毳冕
　　絺冕之玉五旒王祭社稷五祀之服旒之玉十二缫采同前谓之絺冕者衣惟绘粉米一章并裳之黼黻为三章章数少故曰絺先儒或谓社即是祭地与郊祀天皇天后土对文无所谓方泽北郊之祭岂祭社与稷对举自是一祭告成功告大事单祭于社者为地为后土乎当存疑
　　冕三旒王祭羣小祀之服其衣而无文裳惟绣黼而已故曰三旒旒十二玉共为玉七十二缫玉五采王之斋服亦然上公龙衮九章冕九旒旒九玉共为玉百六十二缫玉三采朱白苍九以下至七五为阳数侯鷩冕七章七旒旒七玉缫玉亦三采
　　伯鷩冕同上
　　子男毳冕五章五旒旒五玉缫玉皆三采诸侯以下其玉皆瑉玉瑉亦作璑説文璑三采玉
　　王之三公鷩冕八旒旒八玉王之孤毳冕六旒旒六玉王之卿毳冕六旒与上同
　　王之大夫絺冕四旒旒四玉缫玉皆以朱绿八以下至六四皆隂数
　　诸侯之孤希冕如王之大夫诸侯之卿冕三旒旒三玉此乃三旒降而至一旒诸侯再命之大夫冕二旒旒二玉其玉前后八而已一命之大夫一旒旒前后二玉而已
　　冕皆有玉笄古亦谓之簪后世谓之玉簪笄弁师所掌王诸侯皆有
　　冕玉王与后有玉衡左传曰衡紞纮綖郑司农曰衡维持冠者郑曰玉为之祭服有衡垂于副之两旁当耳其下以紞悬瑱周礼追师掌王后之首服为副编次追衡笄盖王后之祭服也衡笄皆以玉为之诸侯已下未闻衡制云何
　　冕皆有玉瑱音镇又他甸切诗玉之瑱也王及诸侯瑱以玉见弁师冕若弁皆有之诗之充耳传之黈纩塞耳是也瑱以充耳紞以垂瑱天子诸侯紞黄纩卿大夫紞青纩士素紞素纩其差等则有象瑱角瑱或以采珠为之
　　冕服皆有玉佩珩璜琚瑀冲牙已见前玉玦攷　右此皆古之祭服有之臣则为助祭之服天子飨礼射礼降服九旒之鷩冕则诸侯卿大夫与于是礼者又降服一等天子别有皮弁之朝服诸侯以下各有等差秦不用周礼自霸西戎以来虽奄有周之岐雍丰镐之地而未尝用周之制度也故冕服之废自秦始而西汉不能复郊祀之服袭秦之旧皆以袀蔡氏独断曰袀绀缯也吴都赋袀是宅服也舜之作冕服也十有二章孔氏传与郑之徒説多异同至周升日月星辰三辰于旗而服九章以祀昊天上帝则大裘而冕祀五帝亦如之予窃疑周官之书恐是刘歆妄有损益而传注诸儒附防纬书为五帝六天之説正义谓大裘非谓裘礼侈大义同于大射也以其祭天地之服故以大言之又谓四时祀天皆典之大者直言祀天祭地之礼与天同则昆仑神州用大裘可知予僭评之郑谓上帝为北极耀魄寳冬至而祀则可服大裘春祀东方帝亦可裘夏祭神州地祗于北郊果可服大裘乎秋尚热祭西方帝又可裘乎然上帝之外五帝六天之説亦可与通此祭服者诸侯在其国以祀先公用之入助天子祭天地宗庙用之卿大夫助诸侯之祭亦然故杂记曰大夫冕而祭于公冠而祭于己大夫家庙不可用冕也士弁而祭于公冠而祭于已士之家庙不可用弁也此等差也然天子诸侯之冕他亦有用祭义曰易抱南面天子卷冕北面重卜筮也天子为籍千亩冕而朱纮诸侯百亩冕而青纮重农事也哀公问冕而亲迎重继世也乐记曰食三老五更冕而总干重教化也又明堂位谓君衮冕立于阼夫人副袆立于东房冕而总干率其羣臣以乐皇尸此宗庙之重祭也西汉羣臣大率萧曹刀笔吏不能辨此贾董亦不言及东汉显宗始服旒冕衣裳上纁下乗舆备日月星辰以下十二章三公诸侯山龙以下九章九卿以下华虫七章以承大祭冕旒邃延五藻明帝永平二年初访有司采周官礼记尚书臯陶篇乗舆服从欧阳氏説公侯以下从大小夏侯氏説而与古制不同未见古文尚书孔氏传以白玉珠为天子十二旒前垂四寸后垂三寸三公诸侯七旒青玉卿大夫五旒黑玉有前无后郊天地祀明堂则用之魏明帝复损畧之宋齐后周隋唐之制各见史册亦一时之权宜也予咸淳己巳为学官季秋大飨明堂予为大庙配享功臣分献官见度庙衮冕行事手执冕之前借以行江丞相万里马丞相逢鸾冕服二中贵人甲胄前导平章贾似道侍立不前导又寳祐丁巳从魏静齐先生克愚为司农寺丞兼驾部郎官理庙自太庙乗玉辂还大内齐宿衮冕坐辂中执圭俨如也林存为执绥官今思往事如梦偶得中贵家冕服之图及其度数书于下方　冕中贵人呼为平天冠俗语无义共用北珠一百四十五颗麻珠四千五百九十颗调珠八千六十四颗不用玉而用殻之珠北珠南珠俗曰真珠非古也不见冕之所谓衡用玉者冕之版曰延亦作綖冕之覆在上者古用三十升之细布故曰麻冕礼也上为表下朱为里今饰以深青之罗而四旁饰以金为表其里饰以红罗前圆后方各绘五采云十有九而二鹤翔焉中绘一圆之物似花非花非古也古纽以贯笄今有玉笄而冕之圏围皆以青罗冕之口饰以大北珠三十颗非古也古冕与冠皆有武所以约冠谓之冠卷今无之古冕屈组为纮纮一条而属其两端于武今绘图乃为大组一谓之天河帯自冕项两垂左右若大青绿绦然有绦穗曰翠柳用北珠五十七颗翠柳调珠二百八十四颗非古也古冕二组属于笄顺頥而下谓之缨缨之垂者谓之緌今绘图乃于冕口之左右为朱丝绳有穗头以繋乎大组之青者于頥下名曰组带翠柳用调珠二百四十颗恐亦非古也前后十有二旒用北珠二十四颗麻珠二千一百六十三颗既不用玉又不见缫玉五采之制非古也冕左右网子等如缨络然用调珠七千四百四十颗非古也黈纩左右各用麻珠七十三颗悬一黄物而圆不明言用玉亦非古也头围一尺七寸重二斤十二两上衮下裳之制用青罗红罗上衣当以今青非古也衣之前左绘日右绘月胸前绘山二左右袖各绘山七山皆九峯上七峯又上五峯今升龙二左右袖偃龙二左右领左右裾华虫共十六火共十二虎八雉八领袖皆红罗衣之后近领绘一大星山十八龙如前华虫二十四火二十四虎十二雉十二下裳除四缘其内十二幅每一幅绘藻二粉米二【粉米各一】斧二两已相背曰黻二如此则连日月星为十二章而记者去日月星谓九章又曰虎曰雉合绘为宗彝之形有绘虎绘雉焉大槩以华丽为主皆非古也大圭镇圭玉色不白古朱绂亦作芾今图曰红罗绣龙蔽膝绣二龙焉王革帯有玉七刳红鞬有玉笏头在尾有环与钩在首非古也绶以五色若织成者穿二大玉环若古之璧青罗带穿绯白罗大帯用北珠二十四颗麻珠一千八颗当左右各一也玉佩用玉七事而无玉环冲牙之左右无玉玦珩之次有二玉似玦形与古不同左佩用麻珠六百三十七颗右佩用六百三十六颗履用北珠十颗而履虚设不供其所绘之大裘又曰中单勒帛红罗绣裾袜履皆不供而曰供红罗靴犹可也十二章上衣下裳其曰红罗绣裙者下裳四章而不供何也徒供红罗绣龙股膝之芾可乎其上衣目曰衮龙服皆五色销金前长四尺六寸五分后长四尺六寸总星一月一升龙四【今以虫龙之向下者为改横盘之龙非也】山三十八火五十六华虫五十六不绘宗彝而虎雉各二十四下裳曰红罗绣裙一十六行每行藻二粉一米一斧二黻二谓之虚设不供恐是误书云耳然则古之皮弁曰朝服饰以玉今曰通天冠饰以北珠与冕旒之制皆不合于古其来久矣
　　玉路周礼春官巾车掌王之五路一曰玉路锡樊缨十有再就建大常十有二斿以祀锡音阳樊读为鞶步干切斿音留往来不穷曰路玉路以玉饰诸末锡马面当卢刻金为之所谓镂锡也樊今马大帯也缨谓当胸今马鞅玉路之樊及缨皆以五采罽饰之十二就就成也太常九旗之画日月者正幅为斿则属焉金路象路以金象饰也革路鞔以革而漆之木路不鞔以革但漆之所建所用不同周官驭玉路谓之大驭则玉为之大路惟周为然殷之大路则木路而已故孔子欲乗殷之路贵质也书大辂孔氏传大辂玉缀路金先路象次路革木王行则乗玉路而先以象路金路缀于玉路之后革路木路又次之所以有先缀次路之名而大路独尊焉春秋时有以大路赐诸侯者乃金路非玉路也有以赐卿大夫者又恐是革路木路赐先路则象也次路则革木也王后亦有五路而无玉路有坐乗之安车此玉路建大常以祀则必服衮冕玉旒故书以次五冕之后玉弁周礼春官司服所谓王眡朝则皮弁服是也【后之内司服在天官王之司服在春官不可晓】弁师王之皮弁防五采玉璂象邸玉笄皮弁者以白鹿为之不去毛防缝中也缝中每贯结五采玉十有二以为之饰谓之綦玉璂读曰綦诗曰防弁如星又曰其弁伊骐皆谓弁之有玉饰也其衣用十五升白布为之裳则素积王眡内外朝以宴以吊以听以郊以礼大夏以朔月月半巡牲以公桑谓之皮弁素积陈祥道礼书辨玉璂之綦据孔安国书传綦弁执戈綦文也鹿子皮説文綦苍艾色不当训为结玉之结亦通诸侯卿大夫亦各有皮弁即夏之毋追商之章甫云耳自王以降又有韦弁熟皮而染靺以临兵事郑谓韦弁侯伯饰七子男饰五玉亦三采孤饰四三命之卿饰三再命大夫饰二玉亦二采推此则公之玉九天子之玉十有二惟士冠礼皮弁弁而亲迎则无玉饰书仪礼礼记又有爵弁周礼无之意者爵弁即韦弁与孔氏传雀韦弁也刘熙释名亦曰以爵韦为之谓之韦弁然则天子诸侯卿大夫皆有皮弁为弁皆饰以玉耳靺音妺韵书注茅搜染韦也又十六怪韎莫拜切注赤韦古雀爵二字通用雀头色赤即韦弁之赤云又攷王之皮弁象邸玉笄以象骨为弁之下抵以玉为簪诸侯而下亦尝有玉笄而玉佩视冕服等差之数所谓君子无故玉不去身者谓佩也士无玉笄而佩瓀珉有事男女异见内则在内有德佩谓玉也在外【左传僖公十八年楚子玉自为琼弁玉缨非周礼也】
　　王后玉衡笄瑱纚笄周礼王后有六服身之服也而首服有三曰副曰编曰次身之服曰袆衣袆音辉画衣也祭统曰君衮冕立于阼夫人副祎立于东房此兼身服首服言之也曰瑜狄揄音揺狄当作翟雉名也伊雒而南素质五色皆备成章曰翚即揄也江淮而南青质五色成章皆备曰揺揺即揄也亦作鹞曰阙狄阙礼记作屈亦音阙王后之服刻缯为雉形而彩画之缀于衣以为文章袆衣画翚者揄翟画揺者阙狄刻而不画此三者皆祭服从王祭先王服袆衣祭先公服揄翟祭羣小祀服阙狄郑谓今世有圭衣者盖三翟之遗俗首服之一曰副者言覆也所以覆首为之饰若今之步王后惟祭服有衡垂于副之两旁当耳其下以紞悬瑱孔颖达曰王后衡笄皆玉为之惟祭服有衡垂于副之两旁副者以配袆衣礼所谓副袆是也诗所谓副笄六珈后夫人皆以配揄狄珈谓以玉饰之副笄六珈谓夫人也王后未之知也首服二曰编者列髪为之其遗象若今假紒矣服之以桑首服之三曰次者次髢髪长短为之所谓髪髢今之头髢乃其类服之以见王陈祥道之説如此编为鞠衣襢衣之配其色黄蚕则服之襢衣以礼见王及宾客服之其下有缘衣【或作褖吐乱反】其色黑燕居及御至王则服之然则编次二物无玉衡玉瑱惟玉笄则恐有之仪礼纚笄宵衣纚者以帛韬髪宵衣者以绡为衣染以黑王后燕居亦有此服士昏礼姆特牲礼主妇皆然笄有玉不玉士礼恐异也后夫人首服有玉又以殿乎玉路之后夫人以下六服降而五而四而三而二而一凡六等
　　玉币太宰祀五帝赞玉币爵之事玉币所以礼神各如其方之色祀大神示享先王亦如之大朝觐防同赞玉币玉献玉爵小宰凡祭祀赞玉币玉献玉几玉爵之事然则祭祀天神地祗人鬼有牲有币有玉大宗伯以禋祀祀昊天上帝以实柴祀日月星辰以槱燎祀司中司命风师雨师皆升烟也以血祭祭社稷五祀五岳以貍沈祭山林川泽山林貍之山泽沈之也诗曰圭璧既卒上下奠瘗瘗埋也书曰至于岱宗柴礼记曰燔柴于泰坛祭天也瘗埋于泰折祭地也韩诗外传曰天子奉玉升柴加于牲上而燔之升烟之玉有牲币焉尔雅曰祭天曰燔柴祭地曰瘗埋此以玉币牲瘗于土也祭山曰庪县山海经曰悬以吉玉此玉币牲又有悬庪之礼不止于瘗也祭川曰浮沈春秋时晋公子投璧于河郑驷带与子上盟用两圭质于河王子朝沈成周之寳圭于河蔡侯及汉执玉而沈此所谓浮沈之玉币也曽子问曰天子将出必以币帛皮圭告于祖祢遂奉以出反以告设奠卒敛币帛藏诸两阶之间此谓师行无迁主则以玉币告庙而贵命也他如四圭有邸以祀天旅上帝两圭有邸以祀地旅四望祼圭有瓒以肆先王以祼宾客圭璧以祀日月星辰璋邸则以祀山川以造赠宾客则不特天神地祗人鬼有玉有币朝觐防同燕享皆有之圭璧之用详见于后又如大宗伯以苍璧礼天以黄琮礼地青圭礼东方赤璋礼南方白琥礼西方璜礼北方此礼天地四方用六玉不同者也皆有牲币各仿其器之色币以酬爵若饮酒有酬币后俱列之至如朝聘享食则璧琮五等诸侯以享王与后圭璋二王之后以享王与后琥璜子男所以享诸侯圭璋特不加于束帛有马有虎皮在庭下故曰特达琥璜将送酬爵六玉轻重与礼神之玉又不同如此周公植璧秉圭告大王王季文王曰尔之许我我其以璧与圭归俟尔命尔不许我我乃屏璧与圭此武王病而周公祷于先王璧以礼神圭周公执桓圭也亦享先王之玉必有币也又小行人合六币圭以马璋以皮璧以帛琮以锦琥以绣璜以黼此六物者以和诸侯之好此诸侯朝觐之玉币也仪礼聘礼公食大夫礼觐礼或束帛加琮或贾人拭圭拭璧展币奠币此不具书史记书秦祠祀谓巫祀损益珪币杂异文帝十三年诏有圭币俎豆之语班史武帝奉瑄玉沈玉璧亦未尽废也至后世尽废民间至于烧纸钱以祀神以纸为金银以赠亡者
　　玉帛则玉币之异称禹防涂山执玉帛者万国舜典曰修五礼五玉三帛二生一死贽如五器卒乃复肆师佐大宗伯立大祀用玉帛牲牷小宗伯若国大贞则奉玉帛以诏号楚语先王之祀也一纯二精一纯心纯一也二精玉帛也庄二十四年御孙曰男贽大者玉帛小者禽鸟哀十三年子服景伯曰王合诸侯朝觐玉帛不同玉几太宰赞玉几玉爵小宰凡祭祀赞玉币玉献玉几玉爵往玉几所以依神天子王后玉几又注玉几王所依也司几筵掌五几大朝觐大飨射王设左右玉几左右有几侯至尊朝觐王立实不凭也周礼五几一玉书四几二玉不同顾命相被冕服凭玉几牖间南向篾席华玉仍几注华彩色华玉以饰凭几仍因也因往时几不改作此见羣臣觐诸侯之坐此篾席之上设往时所凭华玉之几也南向至尊之位也西序东向底席文贝仍几注东西厢谓之序有文之具饰几此旦夕听事之坐东序西向丰席雕玉仍几注雕刻镂此养国老飨羣臣之坐西夹南向笋席漆仍几注西厢夹室此亲属私宴之坐故席【阙】质饰以此见王者用玉几有三坐南向东向西向三坐易知西夹室西向未易説也又曰皇后凭玉几导扬末命以立康王即位古之谨重于大事如此
　　玉献见上太宰注玉献国珍异亦执玉以致之此谓有珍异之献则先执玉如曲礼献车马粟米田宅之所操也禹贡定贡赋之常法如扬州贡瑶琨豫州贡璆雍州贡球琳琅玕石而似珠余皆玉名此乃常贡之物曰献则特有所献于王即周西旅献獒特献也召公训王有曰毕献方物惟服食器用不寳逺物又岂轻有所受耶玉食书曰惟辟玉食注美食非真玉也周礼玉府王斋则共食玉注玉是阳气之纯者食之以御水气郑司农云王斋则食玉屑本草服饵有玉屑玉泉此攷经之学于彼无取焉
　　玉鬯玉齍大宗伯莅玉鬯省牲镬奉玉齍注王礼神之玉也玉鬯其郁鬯之祼用圭瓒者币曲礼下凡挚天子鬯天子无客礼惟告神则鬯亦圭瓒也玉齍下文有云齍盛黍稷稻之物之玉器
　　玉敦合诸侯共珠槃玉敦音对敦盘类珠玉以为饰赠玉含玉大宰大丧赞赠玉含玉注助王为之也赠玉既窆所以送先者含玉死者口实天子以玉杂记曰含者执璧将命曰寡君使某含则诸侯含以璧郑司农曰含玉璧琮宣十七年声伯梦涉洹或与已琼瑰食之此声伯死征也故梦含玉玉贝曰含玩好曰赠士含琪天子诸侯含玉亦必有卿大夫不当含玉而僭者
　　玉爵太宰少宰赞王爵享先王宗庙献用玉爵赞助王也大朝觐防同玉爵王以礼诸侯之酢爵古之饮器曰琖曰斚曰爵曰觚曰觯曰角曰散梓人为饮器爵一升觚三升韩诗説一升曰爵二升曰觚三升曰觯四升曰角五升曰散郑谓梓人之觚三升当曰觯字皆从角而误也仪礼少宰有司彻皆献以爵酬以觯乡饮乡射亦然是谓一献而一酬周礼玉爵明堂位玉琖春秋传瓘斚夏琖殷斚周爵形不同用玉天子之制也散觚觯角四形相似而渐大宗庙之器以小为贵琖斚爵皆一升贵者献以爵贱者献以散尊者举觯卑者举角祭统尸饮五君洗玉爵献卿尸饮九以散爵献士此尊卑之辨也明堂位有璧散璧角则四升五升之器有饰以璧者天子之饮器或用金玉或饰以玉与璧不可详攷也总名皆祼之爵亦谓之觞爵雀也或绘其形有木刻雀居足之上琖之下今人得古人铜爵又不然后世有玉巵玉杯玉斗皆饮器不用于宗庙朝觐防同但以为寿曰奉觞或防宴示华侈耳然则是饮器也废之者战国以来而秦其尤也书又有奉同受同之説则亦饮器又曰异同与玉之饮器不共此一同也又有兕觥亦作璜受七升罚爵也以兕角为之无兕则刻木为之诗卷耳七月桑扈丝衣言兕觥飨燕射乡饮宾尸盖有觥盖飨燕乡饮旅制与算爵皆有觥秦不用周礼凡饮宴之具皆废至于焚书以絶灭先王之典章悲夫
　　瑶爵内宰大祭祀后祼献则赞瑶爵注祭统君执圭瓒祼尸太宗执璋瓒亚祼谓夫人不与而摄耳瑶爵谓尸卒食王既酳尸后亚献之爵以瑶为饰又凡宾客之祼献瑶爵皆赞注瑶爵所以亚王酬宾也坊记曰阳侯杀穆侯而窃其夫人故大飨废夫人之礼如此则王祼之后后合亚祼有故以太宗摄诸侯相飨夫人亚献阳侯杀其君妻其夫人故诸侯废夫人之礼也礼记饮玉爵者弗挥郑注为其寳而脆则全玉也注初无定见望文生义注周礼谓瑶爵以瑶为饰焉知非瑶玉全为之礼记祭统尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也注尸饮五谓酳尸五献也大夫士祭三献而献宾散悉但切酳仕觐切文公中庸引吕与叔一段此三节甚佳诸书类此书皆无之知宗庙有九献之礼又知有玉爵瑶爵之异也





　　古今攷卷七
　　钦定四库全书
　　古今攷卷八
　　元　方回　续
　　附广玉攷下玉笏王大圭躬圭桓圭信圭冒圭谷璧蒲璧陈玉圭中必玉全龙瓒将两圭有邸瑑琮璋圭璧四圭有邸大璋中璋边璋祼圭瓒璋瓒珍圭圭璧璋邸射琰圭介圭琬圭王镇圭谷圭土圭璧羡璧琮瑑琮大琮王驵琮后驵琮牙璋中圭玉案玉作六器苍璧黄琮青圭赤璋白琥璜玉方明玉谷玉磬玉缨玉椟玉环玉瑗玉戚玉豆玉瑚玉琏璧翣圭翣玉节玉玺玉印玉符玉版玉琯玉巵曲礼执圭月令服玉聘礼受玉还玉觐礼受玉还玉聘义贵玉禹贡贡玉顾命陈玉木着诗之琼总论诗书所引玉
　　玉笏玉藻曰笏天子以球玉注球美玉也又曰天子搢珽四十一迥他鼎切注玉名礼记他顶切注笏也天子方正于天下无所屈岂即所谓王搢大圭者欤玉人曰大圭长三尺杼上终葵首天子服之郑注玉藻珽亦笏也或谓之大圭注玉人大圭或谓之珽然玉藻注笏度二尺有六寸与玉人所云不同诸侯有桓圭信圭躬圭谷璧蒲璧又有象笏大夫有鱼须文竹之类岂所执者玉以进于天子合冒圭以验羣瑞即去手所执然后取笏而执之欤陈祥道礼书绘大圭而不绘玉笏以为一物故也
　　王大圭尺寸见前典瑞王搢大圭执镇圭五采五就以朝日又玉人大圭长三尺杼上终葵首天子服之注终葵椎也礼器曰大圭不琢与玉笏一物耳注或谓之珽王镇圭大宗伯以玉作六瑞王执镇圭注镇安也所以镇安四方镇圭者盖以四镇之山为缘饰长尺有二寸郊天祭后土宗庙大朝觐用之防同用之
　　公执桓圭公二王之后及王之上公双植谓之桓桓宫室之象桓圭岂亦以桓为瑑饰圭长九寸缫三采三就朱白苍
　　侯执信圭郑注信读为身字之误也身圭与下文躬圭盖皆以人形为瑑饰文有麄缛欲其行以保身皆长七寸
　　伯执躬圭见上皆三采三就尔雅曰身我也躬身也屈身为躬信躬为身郑改信圭为身似赘读作平声可耳魏鹤山要义亦不然之破此字
　　子执谷璧谷所以养人以谷瑑饰
　　男执蒲璧蒲为席所以安人以蒲为瑑饰璧皆径五寸不执圭者未成国也公侯地方百里伯七十里子男五十里地方五十里而曰未成国则附庸之君何如尝攷皆二采再就朱绿　此谓六瑞以朝觐宗庙遇防同于王诸侯相见亦如之玉人之事言镇圭以下尺寸曰天子守之公守之桓圭信圭躬圭变文曰命圭侯守之伯守之命圭者王所命也朝觐执焉居则曰守子男璧不言者阙文也书曰辑五瑞谓此三圭二璧也修五礼如五器卒乃复皆谓此三圭二璧也合瑞以验其信伪故辑者集也五玉五器异其名也复还之也周官言六瑞并王之镇圭言之也又总谓之五瑞五器经不同而文相合有如此
　　冒圭玉人曰天子执冒圭四寸以朝诸侯书曰上宗奉同瑁则冒亦作瑁孔氏传曰冒以齐瑞信方四寸斜刻之正义曰诸侯即位天子赐之命圭首斜鋭则冒当斜刻其广狭如圭首然冒之以知诸侯之信伪如今之合符前已详书之诸侯之三圭无四寸之首四寸之冒不已大广乎二璧又如之何而可冒姑存疑可也礼书陈祥道曰上覆下谓之冒下冒上亦谓之冒易曰冒天下之道诗曰下土是冒上覆下也説文曰冒地而生农书曰土长冒橛下冒上也瑁圭谓之瑁则覆下而已四寸所以冒四方斜刻之所以验羣瑞天子执之以朝诸侯则子男之璧亦在欤其详不可攷也诸侯之朝天子执瑞圭搢象笏及辑瑞圭而以冒验焉则各执其所搢者天子圭中必谓镇圭也郑谓必读如鹿车縪之縪谓以组约其中央执之以备失坠正义曰聘礼记五等诸侯及聘使所执圭璋皆有缫借及绚组以约圭中央恐失坠即中必之类若然中必尊卑皆有不言诸侯圭举上以明下可知读如鹿车縪之縪者俗读之此縪绚组一也陈祥道曰镇圭尺有二寸则天数也缫籍五采五就备文德也其玉用全无厐杂也其中有必防失坠也古之饰刀室者谓之珌正固弓者谓之防则约圭之中因以为室而命之曰必亦若是耳予谓必之为物绳组之类镇圭王执之以朝日又用之于祀天地宗庙朝觐防同有以系于其中间如缫采然谓之必恐大圭亦有之诸侯圭璧亦有之在人臣为五瑞并人主而言为六瑞古之所执如此秦废先王之典礼未知秦汉君臣祭祀朝防手之所执何物汉叔孙通制礼仪史记有百官执职四字吕东莱谓百官各执其物然亦不可知何物也班固书改为百官执防而入殿下乎荀卿曰天子御珽大圭也诸侯御荼音舒象笏之屈而舒者也大夫服笏则所谓鱼须读曰斑文竹者也荀卿战国孟子后人弟子李斯相秦荀卿之时犹未废天子之圭诸侯卿大夫之笏而秦尽废之至东汉朝正始见三公上殿奉璧称贺之文徐广车服仪制方有笏即手板也蜀志方见秦密先太守以薄擎类之又笏书君命以备忽忘故曰笏又曰持簿以簿疏物也近世三年一大礼人主有大圭镇圭予尝见二主两明堂所搢所执矣又尝见冕服画图有红罗袋而无缫采亦无所谓必祭服朝服有冕有冠有佩三年一用之人臣侍祠所执者随其官髙下不过象简槐简二物而已君臣常服幞头而已人主红袍玉帯宰相亲王紫袍金帯或赐玉带执政从官金帯亚从犀帯武官皆紫袍大带武官金帯余有借紫赐紫则金鱼袋借绯赐绯则银鱼袋未改官人及朝士皆绿袍槐简古之圭民间未尝见之璧以为绦环而已玉全龙瓒将之异玉人天子用全上公用龙侯用瓒伯用将郑司农云全纯色也龙当为厐谓杂色郑谓全纯正也瓒读为之龙瓒将皆为杂色也卑者下尊以轻重为差玉多则重石多则轻公侯四玉一石伯子男三玉二石正义曰知者见盈不足术曰玉方寸重七两石方寸重六两谓四玉一石三玉二石之言出于礼纬而与经文不同云此经文镇圭至躬圭冒之下不言子男璧恐专为圭玉而言耳予近押将字韵用汉书冠军鸣将稍竒又有此玉将之将字亦竒
　　陈玉天府季冬陈玉以贞来嵗之媺恶注问事之正曰贞陈玉陈礼神之玉有天地四方则玉有六器者欤正义曰夏之季冬【今十二月】将卜筮之时先陈玉以礼神予谓论语玉毁于椟中孔子以玉并言无乃天府之所藏者欤
　　瑑圭璋璧琮以頫聘典瑞皆二采一就又玉人瑑圭璋八寸璧琮八寸以頫聘他吊切时聘曰问殷頫曰视韵书相聘曰頫视也通作眺礼圭璋以聘后夫人以琮享之也玉人云瑑琮八寸诸侯以享夫人郑司农云瑑有圻鄂瑑起又玉人注众来曰頫特来曰聘聘礼曰凡四器者惟其所寳以聘可也又玉人大璋如边璋七寸射四寸厚寸诸侯以聘女注以纳征加于束帛天子之大璋中璋九寸诸侯之大璋则七寸也然天子以谷圭七寸聘女凡两出郑此聘女之注无据
　　四圭有邸以祀天旅上帝郑司农云于中央为璧圭着其四面一玊俱成尔雅曰邸本也圭本着于璧故四圭有邸圭末四出郑谓夏正郊天又附以五帝所郊出于礼纬玉人又云四圭尺有二寸以祀天不言璧两圭有邸以祀地以旅四望注两圭者以象地数二也僢而同邸祀地谓祀北郊神州之神正义曰河图括地象昆仑东南万五千里神州是也或解郊用三阳之月神州宜在三隂之月七月祭也予谓郑信纬书予不敢信神州谓赤县神州今中国之地在昆仑山东南万五千里汉世西域之使求昆仑山意无所谓河出昆仑犹言海上蓬莱也玉人两圭五寸有邸
　　祼圭有瓒以肆先王以祼宾客又玉人祼圭尺有二寸有瓒以祀庙郑司农云于圭头为器可以挹鬯祼祭谓之瓒郑谓肆解牲体以祭因以为名爵行曰祼汉礼瓒盘大五升口径八寸下有盘口径一尺【此汉制郑引以仿周制其实不然】云又玉人注祼谓始献酌奠也瓒其柄用圭有流前注旱麓诗曰瑟彼玉瓒黄流在中是也郑笺黄流秬鬯也圭瓒之状以玉为柄黄金为勺青金为外朱金中央黄金以饰流鬯易不丧匕鬯王弼注所以载鼎实鬯香酒奉宗庙之盛也曰秬鬯者以一黍二米之禾酿为酒也曰郁鬯者用郁金草酿于秬酒中故曰黄流也【郁金草别见】郊特牲周人尚臭灌用鬯臭郁合鬯臭隂达于渊泉灌以圭璋用玉器也既灌然后迎牲致隂气也此云灌以圭璋即祭统所谓君执圭瓒祼尸太宗执璋瓒亚祼也宗庙之祭古夫人亚祼也宗庙之祭古夫人亚祼所以注谓大宗亚祼君夫人有故摄焉江汉曰厘尔圭瓒秬鬯一卣告于文人书文侯之命平王锡晋文侯秬鬯圭瓒一卣即王制所谓赐圭瓒然后为鬯未赐圭瓒则资鬯于天子者也予谓郁金草名郁中有鬯字遂取此鬯字以名酒欤取芬香条畅之意郁人赞祼事大丧葬共祼器貍之此奠死者之祼器也周礼衰废臧文仲以鬯圭如齐告籴伯禽所受天子之祼器防矣璋瓒出祭统见前周礼无之岂即大璋小璋边璋之类欤大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马射琰出者也郑司农云鼻谓勺龙头鼻也衡谓勺柄龙头也郑谓鼻勺流也凡流皆为龙口也衡谓勺径也三璋之勺形如圭瓒天子巡守有事山川则用灌焉于大山川则用大璋于中山川用中璋于小山川用边璋宗祝前马者山川所用之牲或沈马以祈校人饰黄驹是也予谓圭璋以玉圭为柄璋瓒以玉璋为柄大璋中璋边璋亦以玉璋为柄皆以为勺而口在其中所以盛酒也二瓒用为口四玉一石之类以注灌其酒予所谓以茅缩酒宗庙之祭酌酒之器也祼灌盥之义通皆注酒之义灌曰溉曰浇盥曰澡则微不同祭山川则不灌地欤龙口之説陈祥道不然之二瓒三璋俱有口以流注鬯酒则必然棫朴诗曰济济辟王左右奉璋助祭之臣执此器以供人主也此酒器耳此用二瓒于宗庙又别有所谓礼神之玉曰玉币曰圭币经不详着当别攷圭璧以祀日月星辰【此一句出典瑞之下】玉人圭璧五寸以祀日月星辰注圭其邸为璧取杀于上帝予谓圭璧分言则玉有圭璧此合言之乃玉为璧而其一方连圭头也有四圭之璧有两圭之璧有一圭之璧祭天地日月星辰降杀三分也至秦而用筮祝币古礼尽废汉间见之而不纯
　　璋邸射以祀山川以造赠宾客玉人璋邸射素功以祀山川以致稍饩一璋以祀巡狩时之山川此恐非人主之亲祭山川也邸射琰出者王人主工故言素功刮磨之功畧也方玉而有圭者也岳渎视公侯余山川视伯小者视子男诸侯为宾诸臣为客以此玉用之山川宾客山川则瘗之沈之欤宾客则致餐致饔致赠致饩致馆君夫人以此玉将厚意也不言寸数当攷
　　珍圭以征守以恤凶荒典瑞有此玉人无之杜子春谓珍当作镇征守若今时召郡守以竹使符诸侯亦一国之镇故以镇圭征之凶荒民不安土故以镇圭安之予谓杜説非是焉有天子所执之镇圭而以付之使者之手当从郑説珍圭王使者之瑞节制大小当与琬相依王使人征诸侯忧凶荒之国则授使者往致王命【陈祥道书此一条于镇圭之下亦非是】
　　介圭书曰太保承介圭上宗奉同瑁诗崧髙曰锡尔介圭以作尔寳韩奕曰以其介圭入觐于王孔氏毛氏郑氏三説不同尔雅曰介大也以此释王之介圭即其长三尺王搢大圭之圭欤又曰大圭尺有二寸谓之玠以此释诗之介圭即王所锡诸侯尺有二寸之圭欤王执瑁圭以朝诸侯即上宗奉瑁以进于王王朝日执镇圭搢大圭见诸侯则镇玉不执大圭不搢也故太保承王之大圭以相礼欤谓侯公爵执桓圭九寸王锡以尺有二寸之介圭则寳之而已不敢执而用之也入觐亦执桓圭侯伯执信圭躬圭虽锡介圭亦不敢执也【孔注太保承介圭曰大圭长尺二寸天子守之如此乃是镇圭非三尺上杼终葵首之大圭也】
　　琬圭以治德以结好又玉人琬圭九寸而缫以象德琬圜也王使之瑞节诸侯有德王命锡之使者执琬圭以致命琰圭以易行以除慝又玉人琰圭九寸判规以除慝以易行琰圭亦王使之瑞节郑司农云琰圭有锋芒伤害征伐诛讨之象故以易行除慝郑谓除慝诛恶逆也易行去烦苛也予谓琬圭圜而宛之其首圜仁之象剡圭剡而有锋判规者圭头本圜去其半而方之义之象昌黎文携持琬琰易羊皮琬与琰二玉圭也合为一用之言寳耳诸侯之大夫来聘有德者赐之则为坛防之事使大夫执琬圭之节以将事如不义之诸侯其大夫来则亦为坛使大夫持琰圭之节以执之予早年为四六不曽见前辈用此二事
　　此文仿赵春秋传东莱读诗记或即古语或添己语足意取易晓而省烦
　　谷圭以和难以聘女玉人谷圭七寸天子以聘女其饰若粟文纳征加于束帛
　　土圭尺有五寸以致日以土地玉人有之典瑞无此致日度景至不至夏日至之景尺有五寸冬日至之景丈有三尺土犹度也建封度地制域
　　璧羡以起度玉人璧羡度尺好三寸以为度郑司农曰好璧孔也羡径也郑谓羡不圆之貎延其袤一尺而广狭焉璧圜九寸好三寸延其袤为一尺旁各损半寸则八寸周制十寸为尺八寸为咫皆尺也璧羡袤十寸上下一尺则十寸为尺十尺为丈十丈为引璧羡广八寸为度量十寸八寸之尺皆在其中币长一丈八尺为制币则一丈之尺八尺之丈亦在其中璧之孔三寸则外九寸而围三径一之制亦在其中
　　璧琮九寸诸侯以享天子享献也聘礼享君以璧享夫人以琮此谓璧之九寸与琮之九寸者此君谓天子此夫人谓后瑑琮八寸诸侯以享夫人献于所朝聘君之夫人也此列国相朝聘之礼
　　大琮十有二寸射四寸厚寸是谓内镇宗后守之琮体八方射其外鉏牙鉏当音徐如切如槎牙之类贾公彦谓八角锋各出二寸两相并四寸也陈祥道谓宗后内镇其用无所经见近世方大琮命名取此
　　王驵琮七寸鼻寸有半寸天子以为权驵音祖郑读为组谓以组系之郑司农云以为权故有鼻今之称锤【亦作锤】谓之权书同律度量衡即权之衡也此谓璧羡起度之意同度知长短权知轻重古皆以玉为之则焉后驵琮五寸宗后以为权郑司农云以为穪锤【古穪秤字同】以起量璧羡起度驵琮为权又以起量丈尺斤两斗斛皆起于此玉坚而不可轻磨也王后司立市之事故亦有驵琮之权
　　牙璋以起军旅以治兵守玉人牙璋中璋七寸以起军旅以治兵守典瑞言其一玉人言其二以起军旅发兵也以治兵守治已出军之戍者也牙者为驵牙之形即搓牙汉以铜虎符各五代古圭璋从简也正义曰军多用牙璋军少用中璋牙璋皆有鉏牙此又非灌酒之半璋形如半珪而有牙齿兵象也
　　玉案十有二寸枣防十有二列诸侯纯九大夫纯五夫人以劳诸侯郑司农谓玉案也郑谓玉饰案也玉人治玉恐不止以玉饰案也然以纯玉为之则十有二寸之玉似乎难得枣防妇人所用故夫人以劳诸侯郑谓夫人王后也记时诸侯僭称王而夫人之号如此不别则周礼非周公所作乃六国僭王时书故多称王后为夫人而周之天子之王始称为王后其亦有可疑乎然战国僭王亦或称妻为王后此周礼所以为可疑也枣防盛以器加于案十二列以劳上公及二王之后诸侯礼大夫七
　　玉作六器礼天地四方苍璧黄琮青珪赤璋白琥璜玉之六器也大宗伯之职也上文玉作六瑞等邦国君臣手执之玉谓之瑞礼神之玉谓之器盖祭天地四方及山川有燔瘗貍沈之玉币又有礼神之玉币故先儒或以为二玉二币之牲而宗庙亦有礼神之玉设于神位之前周礼之文不备见耳
　　苍璧礼天璧形圜天则郊祀之天也郑以为天皇大帝在北极者纬书不可信此礼天之器也四圭有邸以祀天旅上帝则焚之欤
　　黄琮礼地琮形方郑以为昆仑之神其説不经两圭有邸之玉其瘗之欤
　　青圭礼东方圭首尖典瑞玉人并无此郑谓礼东方以立春苍精之帝而大昊勾芒食焉陈祥道谓东方有礼玉无祀玉姑存疑可也
　　赤璋礼南方半圭为璋首方而邪谓立夏赤精之帝前有瑑璧琮圭璋以頫聘则不止于礼神惟琥璜不以頫聘诸侯以用之酬爵酬币
　　白琥礼西方郑谓以玉长九寸广五寸髙三寸刻虎形此立秋白精之帝陈祥道引符瑞图白虎西方义兽引陆机谓驺虞白虎黑文尾长于躯者引尚书大传散宜生等取怪兽尾倍于身名曰虞周书曰英林酋耳璜礼北方形如玦此立冬黑精之帝郑谓半璧为璜象冬闭藏地上无物唯天半见此语甚竒六器皆有币圭以马璋以皮以享王与后又二王之后皮马不上堂故曰圭璋特达又曰以少为贵璧琮五等诸侯以享王与后璧加于纁曰束帛琮加于束锦琥加于绣璜加于黼子男以享诸侯礼器琥璜爵谓天子酬诸侯诸侯相酬用爵时又以此将币以少为贵也
　　玉方明觐礼方明者木也方四尺设六色东青南赤西白北黑上下黄设六玉上圭下璧南璋西琥东圭北璜诸侯觐于天子为宫方三百步四门坛十有二寻深四尺加方明于其上方明者上下四方神明之象凡朝觐宗遇皆于庙北谓防同之礼在国门之外为坛壝宫春东夏南秋西冬北天子出拜日于东门之外反祀方明夏秋冬礼日礼月礼四渎礼山川不同而皆祀方明既而退方明以朝诸侯上介皆奉其君之旂公侯伯子男皆就其旂而立郑氏谓方明犹宗庙之有主防同而盟明神监之也天子巡狩朝诸侯于方岳之下亦然汉律歴志引书伊训大甲元年伊尹祀于先王诞资有牧冬至越弗【与佛同】祀先王于方明以配上帝班固所见非古文尚书止于伏生所传或张霸伪书也此方明之六玉故以次书于合六币之六玉
　　玉防双玉为珏亦作谷左庄十八年虢公晋侯朝王王皆赐玉五防非礼也僖三十年卫侯纳玉于王与晋侯皆十防襄十八年晋侯伐齐将济河献子以木系玉二防而祷
　　玉磬成二年齐赂晋以纪甗玉磬商颂那依我磬声郑曰玉磬也横渠曰玉磬声之最和平者养心明堂位曰搏拊玉磬谐击四代之乐器则舜之韶乐其曰石者乃玉磬也
　　玉缨僖二年十八年楚子玉自为琼弁玉缨
　　玉椟昭公七年燕人归燕姬赂以瑶瓮玉椟斚耳玉环已见玉玦玉佩攷肉好若一谓之环春秋传子见南子环佩璆然鲁公赐仲环赐子家一环一璧宣子有环其一在郑商玉瑗好倍肉谓之瑗説文曰大孔璧曰璧即圆玉而孔小者也瑗伯玉之名
　　玉戚明堂位朱干玉戚冕而舞大武周舞也戚斧也以玉饰其柄
　　玉豆明堂位荐用玉豆雕篹此字悉缓祖管二切笾属也以竹为之此一章所云玉瓒大圭玉瑗璧散璧角前已备书惟玉豆未书此礼鲁人夸美鲁得用四代之服器官又曰殷玉豆又曰虞两敦夏四琏郑谓黍稷器制之异同未闻朱文公注子贡瑚琏夏曰瑚商曰琏周曰簠簋皆宗庙盛黍稷之器而饰以玉器之贵重而华美者盖本古注又有曰璧翣注丧葬之饰天子八翣皆戴圭垂羽诸侯六翣皆戴圭鲁用八翣可乎末章君臣未尝相弑注亦非之可尽信乎
　　玉瑚玉琏璧翣圭翣见前
</div>
    <div class="pagination">
<a href="续古今攷_page2.html">上一页</a><a href="续古今攷.html">1</a><a href="续古今攷_page2.html">2</a><span class="current-page">3</span><a href="续古今攷_page4.html">4</a><a href="续古今攷_page5.html">5</a><a href="续古今攷_page6.html">6</a><a href="续古今攷_page7.html">7</a><a href="续古今攷_page8.html">8</a><span>...</span><a href="续古今攷_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
