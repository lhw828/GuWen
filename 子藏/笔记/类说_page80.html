<!DOCTYPE html>
<html>
<head>
    <meta charset="UTF-8">
    <title>类说 - 第 80 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 80 页/共 176 页</h1>
    <div class="content">　　星牢　　　　　　银湾
　　桑林雨　　　　　去天尺五
　　孤云两角　　　　分香
　　莼　　　　　　抱瓮
　　食猪　　　　　　琼筵
　　长鎗　　　　　　数米秤薪
　　钗泽　　　　　　休休休
　　白足禅僧　　　　谈柄
　　甲乙夜　　　　　出于系表
　　薛涛　　　　　　柳三眠
　　急滩上水舡　　　天乳星
　　银浦　　　　　　绿莎防
　　缥瓦　　　　　　鸡跖
　　雌甲辰
　　资暇集
　　不拜单于　　　　车马行色
　　行李　　　　　　甪里
　　客散　　　　　　药栏
　　七歩　　　　　　渭阳
　　万几　　　　　　鄼侯
　　甘罗　　　　　　押牙
　　扬州　　　　　　星火铺
　　豹直　　　　　　急急如律令
　　蹙戎　　　　　　端午
　　寓直　　　　　　俗谈
　　麻胡　　　　　　三台
　　措大　　　　　　投子
　　屋头　　　　　　卷白波
　　吴牛魏鹊　　　　杜度












　　类说目录
　　钦定四库全书
　　类说卷二十九　　　　　　宋　曾慥　编丽情集
　　烟中仙
　　越渔者杨父一女絶色为诗不过两句或问胡不终篇答曰无奈情思纒绕至两句即思迷不继有谢生求娶焉父曰吾女宜配公卿谢曰谚云少女少郎相乐不忘少女老翁苦乐不同且安有少年公卿耶翁曰吾女词多两句子能续之称其意则妻矣示其篇曰珠帘半床月青竹满林风谢续曰何事今宵景无人解与同女曰天生吾夫遂偶之后七年春日杨忽题曰春尽花随尽其如自是花谢曰何故为不祥句杨曰吾不久于人间矣谢续曰从来说花意不过此容华杨即瞑目而逝后一年江上烟光溶曵见杨立江中曰吾本仙谪居人间后倘思之即复谪下不能得仙矣
　　崔徽
　　蒲女崔徽同郡裴敬中为梁使蒲一见为动相从累月敬中言还徽不得去怨抑不能自支后数月敬中宻友知退至蒲有丘夏善写人形知退为徽致意于夏果得絶笔徽捧书谓知退曰为妾谢敬中崔徽一旦不及卷中人徽且为郎死矣明日发狂自是称疾不复见客而卒
　　灼灼
　　锦城官妓灼灼善舞柘枝歌水调相府筵中与河东人坐神通目授如故相识自此不复面矣灼灼以软绡多聚红泪宻寄河东人
　　燕子楼
　　张建封仆射节制武寜舞妓盼盼公纳之燕子楼白乐天使经徐与诗曰醉娇无气力风袅牡丹花公薨盼盼誓不他适多以诗代问答有诗近三百首名燕子楼集尝作三诗云楼上残灯伴晓霜独眠人起合欢床相思一夜情多少地角天涯不是长北邙松栢鏁愁烟燕子楼中思悄然自埋剑履歌尘散红软香销一十年适看鸣雁岳阳回又覩禽过社来瑶瑟玉箫无意绪任从虫网任从灰乐天和曰满明月满帘霜被冷香销独卧床燕子楼前清月夜秋来只为一人长钿晕罗衫色似烟一回看着一澘然自从不舞霓裳曲叠在空箱得几年今年有客洛阳回曽到尚书塜上来见说白杨堪作柱争教红粉不成灰又一絶云黄金不惜买蛾眉拣得如花四五枝歌舞教成心力尽一朝身去不相随盼盼泣曰妾非不能死恐百载之后人以我公重于色乃和白诗云自守空楼敛恨眉形同春后牡丹枝舎人不会人深意刚道泉台不去随
　　无双仙客
　　唐王仙客者刘振之甥振有女曰无双防与戏弄相雅振妻戏呼仙客为王郎子后无双长成舅氏以位尊官显欲废前约毎窥见无双明艳若神仙中人有青衣告客亲事情恐参差也一日振趍朝忽走马归云泾源兵士姚令言领兵入含元殿天子出苑北门百官奔走行在召仙客勾当家事当以无双嫁乃装金帛押领出开逺门我与骨肉出启夏门绕城续至仙客依教出城外久待不至遂至启夏门守夏门者皆持白棒徐问城中有何事今日有何人出此门答云朱太尉作天子午后有人重载携家欲出去是租庸使刘尚书门司不敢放出追骑至向北去矣仙客惊惧走归襄阳后知克复亰阙入京访舅氏见旧使苍头塞鸿仙客曰阿舅阿母安否鸿曰尚书授伪命与夫人皆处极刑无双已入宫掖家人唯婢采苹在焉访求得之与居京兆尹以仙客为富平尉忽报中使押内家三十人往园陵仙客令塞鸿假为驿吏夜深帘下呼塞鸿曰郎徤否明日紫褥下取书鸿明日得书云甞见勅使说富平古押衙人间有心人能求之否仙客乃访古生者居村墅厚赠金寳嵗余古生曰察君之意将有求于老夫耳士为知己用愿粉身以答深海之恩仙客以实告古生曰此事大易后半嵗曰何人识无双仙客以采苹对古曰宿留数日后忽闻有髙品过处置园陵宫人仙客令刺探所杀者乃无双也是夕扣门甚急古生领一兠子入曰此无双也今死矣后日当活古生又曰暂借塞鸿乃抽刀断其颈仙客甚怒古曰今日报郎君足矣比闻茅山道士有药服者立死三日复活求得一丸昨令采苹假作中使以无双逆党赐药令自尽至陵下托以亲故百练赎其尸舁人等皆杀之以灭口老夫亦自刎言讫举刅而死仙客挈无双变姓名归襄阳谐老
　　莲花妓
　　严子牧豫章陈陶隠西山操行清洁守欲挠之遣小妓莲花往侍焉陶殊不采妓乃献诗求去云莲花为号玉为腮珍重尚书遣妾来处士不生巫峡梦虚劳神女下阳台陶答曰近来诗思清于水老去风情薄似云已向升天得门户锦衾深愧卓文君
　　蜀妓薛涛
　　元防之元和中使蜀籍妓薛涛者有才色府公严司空知元之情遣涛往侍焉后登翰林以诗寄曰锦江滑腻峨眉秀毓出文君与薛涛言语巧偷鹦鹉舌文章夺得凤凰毛纷纷词客皆停笔个个公侯欲梦刀别后相思隔烟水菖蒲花发五云髙
　　爱爱
　　姓杨氏钱塘娼家女也七夕泛舟西湖采荷香为金陵少年张逞所调相携潜遁于京师余二年逞为父捕去后或传逞已卒致爱爱感念而亡小婢锦儿出其故綉手籍香囊缬履郁然如新
　　酥香
　　杜秘书多情多才也号善小词元防之所谓能道人意中语者信有之也隣有富家翁姓张氏有处子小字酥香凡才人所为歌曲悉皆讽之一夕逾垣而至杜疑为怪女曰儿乃隣家慕郎词章愿无弃也杜始望不至此黎明徙居僻地富家翁失女不敢自明后十年仆有过杜笞之仆以闻官杜捕逮鞫实除籍流于河朔濒行述承过乐一词诀别女持纸三唱絶脰而死
　　燕女坟
　　宋末娼家女姚玉京嫁襄州小校敬瑜敬瑜溺水而死玉京守志养姑舅常有双燕巢梁间一日为鸷鸟所获其一孤飞悲鸣徘徊至秋翔集玉京之臂如告别然玉京以红缕系足曰新春定来为吾侣也明年果至因赠诗曰昔年无偶去今春犹独归故人恩义重不忍更双飞自尔秋归春来凡六七年其年玉京病卒明年复来周章哀鸣家人语曰玉京死矣坟在南郭燕遂至所亦死毎风清月明襄人见玉京与燕同逰汉水之上
　　泰娘
　　韦尚书家善讴者防乐工琵琶新声尚书薨为蕲州刺史张悬所得悬死泰娘无所归抱乐器而哭其音焦以悲刘禹锡歌曰泰娘家本阊门西门前绿水环金堤有时妆成好天气走上臯桥折花戏风流太守韦尚书路旁忽见停隼旟斗量明珠鸟传意绀幰迎入専城居从郎西入帝城中贵逰簮组香帘栊低鬟缓视抱明月纎指破拨生胡风繁华一旦有消歇佩剑无光履声絶蕲州刺史张公子白马亲到铜駞里自言买笑掷黄金月堕云中从此始安知鵩鸟坐隅飞寂寞旅魂招不归秦家镜破前时结韩寿香销故箧衣举目风烟非旧时归防岐路多参差如何将此两行泪更洒湘江斑竹枝
　　张好好
　　杜牧佐沈传师在江西张好好十三始以善歌来入乐籍中公移镇宣城好好复宣城籍中后二嵗为沈述师著作双鬟纳之
　　湖州髫髻女
　　唐杜牧太和末往防湖州刺史崔君素所厚者悉致名妓殊不惬意牧曰愿张水戏使州人毕观牧当间行寓目使君如其言两岸观者如堵忽有里姥引髫髻女年十余嵗真国色也将致舟中姥女皆惧牧曰且未即纳当为后期吾十年必为郡若不来乃从他适因以重币结之洎丹墀入相牧上牋乞守湖州比至郡则十四年所纳之姝已从人三载而生二子牧亟使召之父母惧其见夺携防以诣母曰向约十年不来而后嫁嫁已三年矣牧俛首曰其词直强之不祥乃礼而遣之为怅别诗曰自是寻春去较迟不须惆怅怨芳时狂风落尽深红色绿叶成隂子满枝
　　三卿题
　　云子家本若耶溪东与闺中同志者纫兰佩蕙趋闲之境不得从人不幸良人已失邈然无依命笔聊书絶句【阙】姓二九下父后玉无瑕弁无首荆山石徃往有以笔墨非女之事名姓故隠而不书诗曰昔逐良人西入关良人身没妾东还谢娘卫女不相待为雨为云归旧山李舒解曰二九十八也十加八木字子为父后木下子李字玉无瑕去其防也弁无首存其廾也王下廾弄字也荆山石往往有者荆石多韫玉当是姓李名弄玉也
　　黄陵庙诗
　　开寳中贾知防遇曾城夫人杜兰香及舜二妃于巴陵二妃诵李羣玉黄陵庙诗曰黄陵庙前青草春黄陵女儿茜裙新轻舟短棹唱歌去水逺天长愁杀人贾与夫人别命青衣以秋云罗帕覆定命丹五十粒曰此罗是织女缲玉蚕织成遇雷雨宻收之其仙丹毎嵗但服一粒则保一年后大雷雨见箧间一物如云烟腾空而去
　　赠妓诗
　　欧阳詹赠太原妓诗云髙城已不知况乃城中人
　　文宗诗
　　文宗与宰相谋诛宦官事泄番为内官所杀上登临游幸未尝为乐往往瞠目独语因题诗殿柱曰辇路生春草上林花满枝凭髙何限意无复侍臣知明日便殿观牡丹云俯者如愁仰者如恱开者如笑合者如咽吟罢方省舒元舆词也叹息泣下命乐适情宫人沈翘翘舞河满子词云浮云蔽白日上曰汝知书耶此是文选古诗第一首念君臣值奸邪所蔽正是今日乃赐金臂环翘翘善玉方响以响犀为椎紫檀为架后出宫归秦城奉使日东翘翘将玉方响登楼撰一曲名忆秦郎
　　非烟
　　武公业咸通中任河南功曹爱妾曰非烟善秦声好文学北隣赵象者窥见恱之因门媪题絶句寄非烟以金凤牋答诗象又以玉叶纸赋诗非烟又以连蝉锦香囊碧苔牋赠诗象夜登梯逾垣入堂中尽缱绻之意明日象送诗曰十洞三清虽路阻有心还得傍瑶台瑞香风引思深夜知是蘂宫仙驭来烟复赠相思只怕不相识相见还愁却别君愿得化为松上鹤一双飞去入行云无何烟以细过捶女奴女奴乗间以告公业缚之大柱鞭楚流血但云生相亲死亦何恨乃饮楚而絶洛阳有崔李二生与武掾逰崔诗云恰似传花人饮散空林池下最繁枝其夕梦烟谢曰妾貎不迨桃李而零落过之李诗云艳魄香魂如有在还应羞见坠楼人梦烟曵手曰士有百行君得全乎何至苦相诋斥当屈君于地下面证之数日而生卒
　　薛琼琼
　　开元宫中第一筝手清明日上令宫妓踏青狂生崔懐寳窃窥琼琼悦之因乐供奉杨羔濳班中得之羔令崔小词方得见薛崔作词云平生无所愿愿作乐中筝得近玉人纎手子砑罗裙上放娇声便死也为荣羔饮懐以薰肌酒曰此常春草所造亦云千嵗藟草可令发白变黑致长生之道及崔为刑南司录琼琼理筝为吏所收赴阙明皇因以赐之
　　柳枝娘
　　洛中里娼也闻诵李义山燕台诗乃折柳结带赠义山以乞诗
　　赵嘏姬
　　进士赵嘏有姬纎丽迫与计偕将携之西上为母氏所沮乃留之鹤林寺因中原斋防浙帅窥之强致去奄有明年嘏登第以诗箴之曰寂寞堂前日又曛阳台去作不归云当时闻说沙咤利今日青娥属使君帅得诗甚惭乃遣归之
　　琴客
　　柳宜城之爱妾也善抚琴瑟宜城请老琴出嫁顾况歌曰佳人玉立生北方虽家邯郸不是娼头髻挼堕手爪长善抚琴瑟有文章南山防干千丈雪七十非人不暖热人情销歇古共然相公心在特书絶上善若水任方圎忆昨好之今弃捐服药不如独自眠从他别嫁一少年
　　香儿
　　元载妓薛琼英防以香屑杂饮食啖之长而肌香又名香儿
　　余媚娘
　　适周氏夫亡以介洁自守陆希声使媒游说媚娘曰陆郎中不置侧室及女奴则可为妇希声诺之娶二年劈牋洙墨更唱迭和媚娘又能馔五色脍妙不可及无何希声纳蕣英媚娘许之希声以为诚然既共居畧无他说侯希声已他适将蕣英闭室中手刃杀之碎其肌体盛以二大合封题云送物归别墅阍吏异之送京兆狱媚娘遂就极典
　　灵怪集
　　铛釡皆行
　　郑尚书絪罢相居第厨中铛釡悉皆行尽日方定数日郑薨
　　火车
　　李令开元中为秘书监颇事珍馔惨毒取味病笃有甲仗数队随一火车入门闻堂中人诵经甲仗等回良久一朱衣鬼径来踏开门如雷震自内扶令出掷火车中载之而去
　　废宅三怪
　　姚康成夜宿废宅遇见三人入廊房内赋诗一人黑细长吟曰昔日炎炎徒自知今无烽灶欲何为可怜长柄今何用曾见燧人火化时一人细长面多创孔吟曰当时得意气填心一曲君前直万金今日不如庭下竹风来犹得学龙吟又一人肥短须发散垂吟曰头焦鬓秃但心存力尽尘埃不复论莫笑今来同荻草曽经中日扫柴门明日寻之铁铫子一柄破笛一管秃黍穰帚一把
　　女倚树吟
</div>
    <div class="pagination">
<a href="类说_page79.html">上一页</a><span>...</span><a href="类说_page75.html">75</a><a href="类说_page76.html">76</a><a href="类说_page77.html">77</a><a href="类说_page78.html">78</a><a href="类说_page79.html">79</a><span class="current-page">80</span><a href="类说_page81.html">81</a><a href="类说_page82.html">82</a><a href="类说_page83.html">83</a><a href="类说_page84.html">84</a><a href="类说_page85.html">85</a><span>...</span><a href="类说_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
