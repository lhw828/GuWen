<!DOCTYPE html>
<html>
<head>
    <meta charset="UTF-8">
    <title>水东日记 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 3 页/共 17 页</h1>
    <div class="content">　　太宗皇帝初营天寿山命皇太子偕汉赵二王暨皇太孙往视之过沙河冻王请却步辇就行仁庙素苦足疾中官翼之犹或时失足汉顾赵曰前人失脚后人把滑宣庙即应声曰更有后人把滑哩汉回顾怒目者久之此则虽由一时而后来武定州事已兆于此已矣太监沐敬建文中人貌魁伟敢慷慨直言永乐中从征漠北逾月不与敌遇人马困顿上意犹未已谏者皆被谴敬谏再四上詈之曰反蛮敬曰固不知孰敢反也上怒命曳出斩之敬辞色不为动上徐曰我家养人皆若人岂不诚有益释之此与冻滑事皆今日得之钱学士原溥盖其同使交南奉御张荣云
　　近内阁翰苑诸公有赏芍药黄字韵诗号玉堂赏花集盛行于时永新刘学士之弟行人寅之一日笑谓其兄曰我亦有和篇因即诵之颇寓讥切意卒章至有从戎谪宦有倪黄之句闻者不觉失笑盖赏花未几而倪学士戍开平黄学士降授广州通判也
　　钱学士原溥言交阯伪学士承防某颇有文学其言曰国人多往来中国诗文仅见国子监一碑计亦非一人之长也其夸诞如此
　　宋薛简肃公五女长适张竒次乔易从次王拱辰次欧阳公次又适拱辰载于公墓文甚明而诗话等书皆称欧阳公两为简肃公壻公因自为旧女壻为新女壻大姨夫作小姨夫之句譌谬甚矣近山阳瞿佑因有诗曰醉翁意在山和水却向妻家问小姨盖亦不考之过耳北海陈佥事先生璲云昔翰林陈登善谑一日见坊印章中舎炳如所作诗登戯之曰昔西江士有偕其友宿舟中者中夜起开锁风板友人惊且问曰夜甚寒何得开板答曰偶气泄恐薰及吾友耳友人曰不开板薰止于我开板则薰及多人矣气泄自气泄奚以开板为炳如颇衔之
　　欧阳文忠公与十二侄帖苏长公题其后曰凡人勉强于外何所不至惟考诸其私乃见真伪此欧阳公与其弟侄家书也叶石林乃以公书帖中语误矣
　　吾平日行李出入未尝有意择日每为同事将官中贵所恳留闻士夫中喜谈星命者亦颇厌之近见富郑公以禄命不利称病欧阳文忠公避五月不上官知古人乃尔岂亦未能免俗耶
　　陈僖敏公治陜西王文少保为按察使金荣襄为副使两人皆僖敏先后保荐入台然皆互有疑隙僖敏金则稍舒景泰中金为十三道所劾及其恶盖文实主之闻金乃以袁旭事复之奏虽留中时事则可叹已僖敏屡为文所侮一不校金至部正位在台官上以僖敏举将防聚每辞就次席士论亦以僖敏为寛而以金为近厚也
　　司马温公尝手书其所荐朝士为一册其卷端曰举贤才此纸百年前尚在人间夷考其人失之者十不一二吕惠卿未达时欧阳公以学者罕能及告之于朋友以端雅之士荐之于朝廷且云后有不如甘与同罪欧公好贤为国之心未必有愧于温公特所值有不同耳然则知人岂不诚难矣哉予尝忝窃近臣边吏滥与荐士颇多不副所期而南来尤甚每以温公事自愧亦未尝不以欧公事自寛而今而后要必以温公之鉴识自勉庶几可无愧耳
　　欧阳公撰范文正神道碑富韩公以差叙官次为言公以为此碑直叙事系天下国家之大者耳后人固不于此求范公官次也尝闻沈简庵先生为人作草书于古诗文或悮漏字间请先生足之先生曰若须全文则书坊固有印本矣亦得此意
　　吴下举子有作诗自掲防壁间者乃兄誉之座客曰舍弟此诗云有唐气一客忽起索梯甚急众莫晓其故既得梯以舌防其诗曰有糖气何为不甜一座为之絶倒少保户部尚书东莱黄公在南京才识通敏亦为襄城伯诸公所歆服一日得旨欲生虎进京襄城密召杀虎手计擒取方畧既定始以咨于公公所对与其所预计畧同以是尤敬服之少师庐陵杨公归省过南京公适然病在告庐陵公就卧内候之公不及他惟以手作丈尺状曰主上尚尔老相公远出于心安乎庐陵公改容谢焉后来为公作神道碑畧述其事盖纪实也公在南京帅府叅賛机务襄城伯中坐公旁坐旦视事皆襄城处分公不出一语盖隂相之则多矣或以为言公曰体当如是且汝见守备何尝错发落一事也后来叅賛则皆有不然矣【近见南归纪行知杨公归省事与此小异要之所闻亦有之可互见也】正綂中内阁三杨先生恩宠多出常例惟皆得奉勑归荣中官护行文敏因卒于武林又尝见马侍郎愉因父病得赐归省盖皆希阔之赐也景泰诸公宠赉视昔已加近年徐武功及今李宫保荣宠之推颁锡之盛蔑以加矣部院正官亦然是宜跄跄济济感恩图报之多其人理固然耳
　　今人书简后具礼或误作礼如初或具礼如初或礼如左右前等虽名公卿亦有之盖误传于啓劄等杂书不知其云如初盖如初云顿首后亦顿首初云再拜后亦再拜也学之不讲亦至于此哉
　　图书印信之说具印史等书盖自汉以来固有之而元为特盛但多官封爵邑姓名道号书堂斋舎而已虽亦有尊德乐道笔精墨妙等印终非雅制尝见八十年前两伍张氏所刻家乗一时诸公图记尚有典刑后来竒巧溢出渐不足观近又有摘古人语以寓己意或自造语以为谦己自励之辞皆非也其书不尽言仁知所好等作固已可笑而所谓保傅尚书大学士章则又可厌矣
　　馆阁诸公无不喜用名印虽草庐吴公所尚质朴亦所不免惟掲文安公絶不用其制吾竹房论著甚详然其所用却又多不合作赵文敏有一印文曰水晶宫道人在京与李息斋袁子方同坐适用此印袁曰水晶宫道人政可对玛瑙寺行者阖坐絶倒盖息斋元居庆寿寺也鲜于郎中一印曰鲜于伯几印吾子行曰可对尉迟敬德鞭滑稽大畧相同子行尝作一小印曰好嬉子盖吴中方言一日魏国夫人作马图传至子行处子行为题诗后倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子耳太平盛时文人滑稽如此情怀可见今不可得矣余座主张先生仲举在杭一印曰平皋叟盖用杭州三山名临平皋亭黄也古人亦有如此者如云烟过眼録载姜白石印文鹰扬周郊凤仪虞廷盖以其姓字作语辛稼轩印曰六十一上人又以破其姓文米元章书史言刘巨济符符字亦好竒耳云门山樵张绅书于朱伯盛印谱后云门此跋真迹予得之萧墅张世昌家因徐尚宾借録失去矣云门水晶宫道人一说与陶南村所记不同盖小说记事出于传闻固多如此诚实不妄如司马温公犹或失之不足怪也朱伯盛名珪昆山人工刻画通六书之学性高洁不娶无子今孙绍先者其女兄之孙云
　　尝见勑内阁杨学士盖勤民之玺皇太后遗诰盖德昭顺之寳皇后制书盖厚载之记诏书制谕羣臣诰命皆制诰之寳近年诏书盖皇帝之寳云始于李学士贤勑命勑谕皆勑命之寳又尝见正綂中手折印本勑谕盖广运之寳朝觐勑谕亦手折印本盖敬天勤民之寳勑则盖广运之寳勑今皆谓勑书盖手勑耳惟景泰初勑谕亦盖广运之寳或曰以失守重造未得成故尔遣勑于外皆黄纸外封用三图书疑是牙刻其文曰丹符出验四方初不识出字尝以问曾任翰林中书者皆莫能对前年议事朝下因有问诸公如赵尚书荣杨侍郎鼎皆前中书翰林皆不知少顷阁下办事一小中官过赵走扣之乃云然毎事问之必不可忽也有是夫刘廷美主事求作乃翁合塟挽辞以玉带生轴为贽谨録如左紫之衣兮緜緜玉之带兮卷卷中之藏兮渊渊外之泽兮日宣乌乎防尔心之坚兮寿吾文之传兮庐陵文天祥造此小书砚隂拓本居首下有朱孟辩楷书释文次则铁崖真迹其文曰杨子七客者有一客曰玉带生玉带生者庐陵宋丞相文天祥砚也砚得于文丞相客冬青谢先生翺黄太史溍尝为余记之李著作孝光又为予歌之兵变中余腰砚走富春山而诗卷则失之矣玉笥生张宪为砚补歌沧洲生朱芾打砚北籀文并释音一通冩宪诗于左与好事者传之至正二十一年春三月初吉杨子维祯防夫在芾村居试奎章赐墨谨识又其次则孟辩所自玉带生歌并引后有至正辛丑云间朱芾书一通十一字歌与玉笥集所载数字不同文丞相铭亦有一二字与他本不同此皆不重録也
　　天不生仲尼万世如长夜两语其来已久而优人尝以为言闻有举子卷中曾具此考官遂以俳优语黜之误矣又尝见陈通政琏作畊陈处士墓文述其常题竹有常在眼前人不识化龙飞去见应难之句然予在岭北时见优人道此两句不知为何人语也
　　丰布政文庆世居鄞宋清敏公稷之后也高祖庚六徙居奉化曾祖茂四徙定海考寅初洪武中授训导陞九江德化教谕正统间卒庆扶柩还鄞将合塟祖茔访遗墓故址无知者侨寓无聊有语庆者曰大卿桥南废紫清观地实城西之胜盍图之道遇卜者得丰之革庆喜曰卦符吾姓意者地必吾所有乎继而得元袁学士桷所修郡志云紫清观去县西三里丰清敏故园也庆益喜倾意请复又有得观之砧基旧簿于乡人备载圃地三十余亩为其隣所侵寻皆倍直赎之既而先墓前石翁仲等皆以渐而复今家焉庆念自清敏公薨迄今三百余年其故园沦于他姓而庆始克复之作园居十咏以志喜贻后往年在科中语予极详云
　　沈孟端先生方学虽本世医而通知古今有儒者风寓南京最久卿大夫若南郡杨公东莱黄公祭酒陈公太常魏公皆极爱重其人初节之见先生于旅邸以士为问先生曰杨鼎黄琛其人也二公时在太学与文敏游今杨右侍郎黄左布政使云先生以愚鲁质讷名其四子其志可知也羣行见文敏所着行实
　　陈检讨嗣初以文章擅名翰林一日见同官于碑志中叙还金事太繁者曰使继为之则十二字尔扣之则曰尝得白金于道伺其主而还之又尝以文示后进诧之曰吾此文何出后生应声曰气脉颇下武诗嗣次黙然
　　己巳敌骑之薄都城朝野汹汹廷议有以南迁为言者盖亦冦准所非王钦若之议耳太监金英一日宣言于众死则君臣当一处死尔有以迁都为言者上命必诛之众心稍定明日监察御史于谦上疏及论兹事因又谕防禁饬焉
　　壬申易立之诏就下何文渊尝告人曰诏语天佑下民作之君父有天下传之子既归里又屡以告郡邑亲识人皆知之天顺改元乡人固虞文渊必及祸谓在旦夕一日迎报陈都御史将至邑人益惊信文渊将就逮矣未几至者盖广东陈副使泰取便道过家耳陈以都宪改职因误传云
　　苏武传名匈奴功显汉室即昌黎春猿秋鹤之李陵欲効曹柯之盟是虽追咎无补之言然近年论者谓喜宁之叛亦由早籍其家故尔
　　钱选舜举有蔡琰南归图今在前临海丞夏佑存贤家元人多有题咏偶记其一絶云二雏回首泪千行肠断胡笳十八章三嫁流离身未老至今人惜蔡中郎




　　水东日记卷七
　　钦定四库全书
　　水东日记卷八
　　明　叶盛　撰
　　詹事刘先生简静端确士也久在翰林初为祭酒人或以不更事为先生疑久之始大服祭酒所苦诸生出身资格为权要所挠一事先生曰此易耳立诸生而与之约曰有不守规格图出身者必同馆诸生合辞共推即遣行不然不可得也他日有图之者动为诸生所哗詈至不能容由是此风遂絶尝见吕洪御史言闻之乃祖先生一日家中作祀事忽外间有云高先生使人来言有保荐矣先生不怡者终日曰尔自保荐何与我事高世用亦为是盖先生与高最厚高初以有旨即欲入谢欲先生知之耳盖出无心而先生之言如此则其为人可知己
　　张翼字文翔太仓人性嫉恶至不容人小过御史按吴中不律翼忿忿不能平因建白数事指斥颇多竟为众所倾谪开平数年以宥还予亦以其或惩于是矣一日来偶及后御史之不律者其事尤详或从旁窃笑之翼犹瞠目骂曰使得一碗凉水已吞之矣盖方言云翼善书学欧顔二大家得意处谓能逼真岭北察院公馆及温泉等处题壁极多大者至如方斗终日挥洒不倦盖其书于题壁尤长予谓龙门谏院题名记尤超伟非流辈所可及
　　衣和庵主苏州昆山人也居雪窦之栖云畜二虎恒跨之以游后徙二灵终焉初雪窦妙高峯左千丈岩巅有藤一枝蜿蜒其上下临不测乃蟠结成龛为藏修之所故号栖云大德丁未燬于盗更二十年不克复虎乳其墟为民害咸谓庵复而和祠则虎祸其息至元丙子复其庵肖其像于是二虎前伏餐兹饮和屈猛从仁不为害和师在日有四偈咏藤龛偈云竹笕两三升野水窻前五七片闲云老僧活计只如此留与人间作见闻十方世界目前寛抛却云庵过别山三事衲衣穿处补一枝藜杖伴身闲黄皮裹骨一常僧坏衲防头万虑澄年老懒能频对客披萝又上一崚嶒自从南岳来雪窦二十余年不下山两处住庵身已老更寻幽谷养衰残此出奉化志节之自浙録寄于广中云
　　山东叅政海宁孙子良与同年进士西昌杨相交游极厚相为主事坐谷府累卒子良惧不敢往吊由是为东里杨公所薄子良累膺荐举辄不果虽未必由杨公而士论固云然矣正统中都察院因陈智李庸事奏去御史五人三人出苏州而成规敢言之士章珪亦无大过颇为公论所少杨仲举先生时为王府长史以去国一身轻似叶高名千古重如山分韵要诸公赋诗送之或以忤当道为言先生毅然曰彼固得罪于朝廷不得罪于乡里交际之礼何可废然苏人轻薄之谤始于此矣又尝见好问言右都御史耿公初以石氏事补外继而及好问门外逻者犹纷纷未已好问治装间谢絶亲友非至亲亦无敢入门者而惟孙状元贤日一至焉好问以彼此无益谢之则答曰谁无朋友噫此为状元也欤
　　郑太师府佥判位本贯开封府开封县今寓平江府昆山县三代曾祖南皇任国信所亲属祖端皇任修职郎池州司法叅军祖母赵氏前知兴国军与燔姊父元德见拟将士郎母王氏前军器监薄中实系沂国文正公后亲祖姑长适前湖南运使陈贵谨次适见任淮西运司帐管卢复孙从伯元方见任从政郎前严州桐庐县丞元哲见任将仕郎待铨从叔元寿见任儒林郎新宜差信州军事判官主婚从叔祖竦见任朝奉大夫前知寳庆军府事主管建康府崇禧观防见任朝奉郎前监尚书六部门本位长女庆一娘年一十四岁十二月十一日巳时生今与潘少卿宅知县万八新恩为亲奁租五百亩奁具一十万贯【十七界】缔姻五千贯【十七界】景定元年二月初三日元德具状忝眷朝散大夫新知韶州军州事兼管内劝农事提防银铜坑冶事郑竦谨专送上少充侄孙女庆一娘回定之仪伏惟亲慈俯赐容纳本宅礼书三缄【双金鱼袋】开合销金红缬一疋开书利市防一疋【借用玉红文虎纱】官緑公服罗一疋画眉天孙锦一疋【借用玉红条纱】转官毬掠一副叠金箧帕女红五事【借用官緑纱条】叠叠喜掠一副盛线箧帕女红十事【借用金褐条丝】劝酒孩儿一合【借用紫纱】茶花三十枝【借用红缬】果四色酒二壶媒氏生金条纱四疋官楮二百千省景定三年四月二十日谨状大明天顺六年太嵗壬午春正月六世裔孙进士文康録此卷时又寄至梧州予为跋焉
　　苏长公雪中饮王定国清虚堂诗真迹自注云旧说佛经所言如人入檐卜林中只嗅檐卜不嗅余香盖中华栀子花也百花皆五出惟栀子雪花独六出也
　　都察院右都御史太康顾公佐洪武庚辰进士永乐初自庄浪令为监察御史陞江西按察司副使入为应天府尹转通政司宣德初进掌台事疾上遣医往视再阅嵗降勑慰问俾致仕赐楮币永复其家刑部尚书南昌魏公源永乐丙戌进士监察御史浙江副使入署刑部右侍郎事陞河南左布政使赈饥三年为刑部左侍郎进尚书常奉勑整饬北边武备简禁兵晚以足疾辞诏免常朝再辞赐勑褒美给舟车以还复其家二公尝同道为御史同大拜执法俱尝典留守声名相上下归荣令终亦同而廉介公正人于太康无间言云
　　尝闻宋景濂先生过佛寺方孝儒实从先生见佛叅拜孝儒不为礼或以为请先生曰后来未到老夫田地故耳先生岂亦主尹和静拜观音之说者耶
　　吾家唐相履水之后旧有家谱咸通十一年一枝度江为处州丽水县丞讳隋中元乱离不克归子孙为中吴人皇宋太平兴国三年曾孙讳坚垌墉埙埴昌言六人钱氏归朝仕官四方终于他子孙流离遗失前谱仲淹防窃国恩皇祐中来守钱塘遂过姑苏与亲族防追祖宗既前谱未获复惧后来昭穆不明乃于族中索所藏诰书家集考之自丽水府君而下四代祖考及今子孙支尽在乃创义田计族人口数而月给之又修理祖第使复其居以求衣庇故作续家谱而次序之皇祐三年正月八日资政殿大学士金紫光禄大夫行尚书户部侍郎知青州军州事兼管内劝农事使充青州淄潍登莱沂密齐州淮阳军安抚使范仲淹谨述此谱见于今广西叅将都指挥使范信所谱叙文正公子纯仁生正思第三子正思生直方直方生公兴第二子公兴生良史良史生士选长子士选生光祖第三子光祖生文炳长子文炳生伯莱伯莱生叔胄叔胄生子圉第二子子圉生仁杰第三子仁杰四子其第三名檀州盖信父也信之言曰吾祖国初辰州教授谪为吏密云家焉教授之子习武事矣谱近年所修録询其元本曰同楮钱焚之矣信有将畧而素以墨闻其言虽未可凭而予甚爱公文之简而质也故録之
　　翰林编修梁禋先生既病语家人曰朋游中惟隣居同年陈汝同心地好且有家法孤子女可托也汝同盖国子祭酒致仕陈古庵先生云梁病笃先生往视之已不能言惟指以手左右具述其言先生垂涕诺焉后梁氏凡居第嫁娶等事皆先生为经纪之至冒谤毁而为之终始如一嫁女得今肇庆知府黄瑜瑜今日偶及此噫友道雕防久矣如陈先生何可多得也哉
　　杨文贞公传王抑庵尚书作公尝三致书适确书削再致润笔且求其亲书俾子孙寳藏王忠毅公行状亦公无恙时口授指画为之假王盐山名至如其临终于神道碑墓铭书旐题主之某出何人某出何人皆公所自定岂豪杰之士固亦不忘身后之名欤然亦可见前辈于死生之际其不茍如此文贞公遗嘱数条如不用孝帛等事真足以警流俗悉附于此吾在世已久逾越分愿无所遗憾但官品崇重国恩未报此虽死不能瞑目身后数事务示子孙此吾之治命其遵行之不可违也一只用幅巾深衣殓须用绞衾庶几柩归经过闸埧可得穏当一吾平生不曾用僧道死后亦勿用只依家礼祭祀祭物随时所有不必丰但设我平日所用冠带袍服于中行礼祭吿之文亦用家礼不必新作也凡今丧家遇亲朋来吊者皆散孝此是北方风俗南方素无此礼古礼亦无盖吊是常礼孝是凶物岂可进凶物请他人为己持孝大非礼非礼吾死后切不可行或有缙绅大夫来吊待宾者明谢以非礼不敢防渎实非慢也一吾久病数数累公卿大夫垂问感愧甚矣今不能报烦院中一僚友干凂少保先生宗伯先生冡宰先生三大人遍叩列位公卿大人一切遣祭遣并止不行至叩至叩同院僚友乡里亲交及归途有相知者欲行祭赙皆谢郤之此吾之中恳非矫情也力辞力辞一作急冩书托徐尚书大人傥有驰驿上广东者寄去报导令急急作坟楮原龙州随择一处干燥平穏无凶祸者便选日兴工切不可求子孙利达如此然后易成盖要利达须力学修德不在风水也砖石石灰务要坚固于外只作一大土馒头必须自费不可吝悭庶得早完若延缓稍迟必累烦乡里重吾过矣一柩到家可且安置于学后正防却择日塟亦不可久停盖死者复土则安矣一啓行囘去凡书籍文字并须逐一收拾包裹爱防舟中尤须谨备雨水漏湿片楮只字不可损坏遗落图画皆然
　　黄霸只是州郡之才为宰相而事钩距固无如许精神天下亦将无所容而弊将不胜其多矣若丙吉则又伤于太鹘突易曰易简得天下之理孟子曰智者行其所无事宰相之道其在平乎
　　元人为宰相须福德才量四者兼备之说诚亦前人所未道也然君子所务亦惟曰德才量而已
　　东坡赤壁赋真迹寄傅尧俞者尝于俞尚书家见之洗盏更酌更字下自注一小平字
　　元诗人果啰罗纳延字易之金台集前后序题跋出虞伯生欧阳元功黄晋卿张起岩余廷心曾子固危大朴等篆隶真行小楷皆出诸公亲笔入刻极其精妙尝从钱元溥检讨借观留余所者数月后再从借观则托辞却去矣
　　张文忠公养浩全集有欧阳圭斋序今在故副都御史云中孙廷瑞家盖齐府旧物廷瑞得之青州库中韩令公真赞在欧阳外集末句作丞相卫公而题云魏国黄文献公乃云末句作魏公且云在居士集当别考也
　　诧异差【去】异阘靸衰飒録续等字非必古有所出亦迁就仿佛耳
　　天地间事凡有人用如此工夫则必有如此効验有是工夫无是効验虽间有之然亦鲜矣姑以予幼学时所闻所见事明之庐陵彭祖期先生以监察御史提督南畿学校化诱型范皆有法礼部防试三甲之魁与高等多出苏松应天如状元施槃探花倪谦二甲一二名张和钱漙三甲之莫霞是也吴县旧学卑隘科目屡阙巡抚侍郎周公忱始一新之未几邑生施槃状元及第庐陵孙鼎宜教授松江一时东南称善教者无逾焉正綂辛酉京闱乡士百人松举十五人五经魁占二人昆山教谕嘉兴朱士章先生季考月试勤而且严其考二场文字厌人作诏诰以字数少不能衬贴论文必欲其习四六作表且授以作表之法曰起语须切题不尔则号大家幞头矣昆山科举虽不乏而未有刋文字者正綂三年南京所刻进新唐书表为昆山郑文康六年敬天图表则予所为后科则太仓军生陈铨皆刋表皆先生门人盖先生自昆陞镇海太仓卫学教授也凡是皆不可谓之偶然有志者其亦可以监之哉




　　水东日记卷八
　　钦定四库全书
　　水东日记卷九
　　明　叶盛　撰
　　予性颇不喜场屋程文异时所作四书经义亦不多惟书经大小题俱有破题又有删节王滹南书义一帙此外惟论十数通表二十余道耳乙丑叨第后即为人持去无一存者迄今亦不留意偶见欧阳圭斋所题彭氏一经乃知前辈之于程文其不轻乃尔徐图访得以示儿辈圭斋文今附録焉先叅政冀公曩善庐陵彭君士楚先公宋上庠高选虽治春秋能通诸经忍见前代时文散逸每属士楚收拾士楚至则梱载充牣先君暇日乱防而泛阅之择其尤者别彚为帙士楚亦能诵读先世诗义宾主迭论兄弟漫不及省先公罪之曰黄册子防有行世时儿曹毋忽也先公薨之七年科举兴首擢第追忆先训泰定甲子庐陵彭公冲所以诗经擢进士为士楚从弟于是其家学益振他日冲所子功远来京师袖其曾祖坦轩祖碧野二先生及一门诸父旧业程文兼冲所题识手泽谒予求一言是盖吾先公平日之所购求而士楚之所恪诵者彭氏世科之左劵不在兹乎俯仰四十余科目废而猬兴兴而歘发今明诏复饬中书举行叨尘从臣初议阙下力賛其成又适秉笔代言播告海内矣防将见程文复盛当世喜而志于斯后至元六年庚辰夏五中澣翰林侍讲学士通奉大夫知制诰同修国史欧阳书
　　文章不许他人轻改一字盖昔大贤君子如欧阳文忠公已然若王半山以下则又可知矣观晦庵之于东莱白鹿书院记两先生往返之间殆心服而醉也欲为后学之法必若两先生而后可谨具録如左【书背节语】人还领所书得闻尊体日益轻安而来书字画又足为验幸不可言记文之赐尤荷垂念思致笔力盖不减未病时也此又慰幸之甚者既以为贺又以为谢也但鄙意有少未安别纸上呈幸为详酌示报此已砻石只俟定本即托人冩刻也并山而东地势畧是如此但此处已是山麓自郡城望之北多而东少不知别当如何下语或云东北入庐山下不知可否又率损其旧十三四今亦不见旧来规模广狭但据地基则亦畧是如此恐此说说得亦太牢固不若为疑词以记之如云度损其旧七八如何又此役乃星子令王仲杰董之亦欲特附名其间以传久远并望因笔及之也其人老成忠厚民甚爱之此不必言但欲知之耳洞主命官事记亦见之决非僻书但此无书可检耳此传疑正不必深说也
　　今日得蕲州寄来王信伯集并语録读之骇人此洞记所为作也然以一噎而废食又以过当故愚意欲明者更加意也恐后人观之复如今之视昔也当是时士皆上质实实则入于申商释老而不自知祖宗盛事风俗之美固如所论然当时士之所以为学者不过章句文义之间亦有浅陋驳杂之弊故当时先觉之士往往疾其未足以明先王之大道而议所以新之者至于程张诸先生论其所以教养作成之具则见于明道学制之书详矣非独王氏指以为学而欲改之也【王氏更变之议荣公初亦与闻】王氏之学正以其学不足以知道而以老释之所谓道者为道是以改之而其弊反甚于前日耳今病于末俗之好竒而力主文义章句之学意已稍偏惩于熙丰崇宣之祸而以当时旧俗为极盛至当而不可易又似太过然且所以论王氏者亦恐未为切中其病也
　　明道程先生【止】卑忠信而小之也
　　世固有忠信而不知道者如孔子所称忠信而不好学者伊川所讥笃学力行而不知道者是也然则王氏此言亦未为失但不自知其不知道而反以知道者为不知道此则为大惑耳其以忠信目明道以为卑明道而小之则可以为卑忠信而小之则不可盖以忠信对知道固当自有高卑大小之辨也
　　关洛绪言【止】盍思所以反之也
　　程氏之言学之本末始终无所不具非专立为成德者言也今此语意似亦少偏兼于上文无所系属
　　政使止于章句文义之间【止】三代之始终也
　　三代之教自离经辨志以后节次有进步处是以始乎为士而终乎为圣人也今但如此言之则终于此而已恐非三代学之本意者也
　　自有此山以来【止】亦君子之意也
　　所谓与日月叅光者不知何所指更望批喻其曰区区濬之者又恐卑之已甚有伤上文浑厚之气如马伏波之论杜季良也兼此役本为发明先朝劝学之意初不专为濬之今但得多说此边意思出来而畧带续其风声之意则事理自明不必为骂破也
　　鄙意欲如第一段所论引明道劄子后即云不幸其说不试而王氏得政知俗学不知道之弊而不知其学未足以知道于是以老释之似乱周孔之实虽新学制颁经义黜诗赋而学者之弊反有甚于前日建炎中兴程氏之言复出学者又不考其始终本末之序而争为妄意躐等之说以相高是以学者虽多而风俗之美终亦不追于嘉祐治平之前而况欲其有以发明于先王之道乎今书院之立盖所以究宣祖宗兴化劝学之遗泽其意亦深远矣学于是者诚能考于当时之学以立其基而用力于程张之所议者以防其极则齐变而鲁鲁变而道矣此语草畧不文而其大体规模似稍平正久远无弊欲乞颇采此意文以伟辞不审尊意以为可否若只如所示却恐不免有抑扬之过将来别生弊病且将尽变秀才而为学究矣盖此刻之金石传之无穷不比一时之间为一两人东说西话随宜说法应病与药也
　　淳熙六年南康军秋雨不时高仰之田告病郡守新安朱侯熹行眂陂塘竝庐山而东得白鹿书院废址慨然顾其僚曰是盖唐李渤之居而太宗皇帝驿送九经俾生徒肄业之地也书院创于南唐其事至鲜我太宗于泛埽区宇日不暇给之际奬劝封殖如恐弗及规摹远矣中兴五十年释老之宫圮于冦戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑室数楹上以宣布本朝崇建人文之大指下以续先贤之风声于方来乎廼属军学教授杨君大灋星子县令王君仲杰董其事又以书命祖谦记其成祖谦窃尝闻之诸公长者国初斯民新脱五季锋镝之阨学者尚寡海内向平文风日起儒先往往依山林即闲旷以讲授大率多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩赐之扁榜所以宠绥之者甚备当是时士皆上质实下新奇敦行义而不偷守训诂而不凿虽学问之渊源綂纪或未深究然甘受和白受采既有进德之地矣庆厯嘉祐之间豪杰并出讲求益精至于河南程氏横渠张氏相与倡明正学然后三代孔孟之敎始终条理于是乎可考熙宁初明道先生在朝建白学制教养考察宾兴之法纲条甚悉不幸王氏之学方兴其议遂格有志之士未尝不叹息于斯焉建炎再造典刑文宪寖还旧观关洛绪言稍出于毁弃剪灭之余晚进小生骤闻其语不知亲师取友以讲求用力之实躐等陵节忽近慕远未能窥程张之门庭而先有王氏高自圣贤之病如是洞之所传道之者或鲜矣然则书院之复岂茍云哉此之士盍相与揖先儒淳固慤实之余风服大学离经辨志之始教由博而约自下而高以答杨熙陵开迪乐育之大德则于贤侯之劝学斯无负矣至于考方志纪人物亦有土者所当谨若李濬之之遗迹固不得而畧也侯于是役重民之劳赋功已狭率损其旧十七八力不足而意有余也兴废始末见于当涂郭祥正所记者皆不书
　　人至辱手书得闻春来尊体益轻徤放杖徐行又有问花随栁之乐甚慰记文定本辞约义正三复叹仰已送山间属黄子厚隶书到即入石矣又一书云此记非惟使事之本末后有考焉所以发明学问始终深浅之序尤为至切此之士防益既多四方私淑之士又不少矣
　　尤首祸自创干戈之制轩辕因戮之处则象吻于宫行则悬旄于纛以示戒万世又闻鸱吻者一母生九子如好声者曰蒲牢钟纽之是也好饮者曰石桥两旁俯水兽是也此好望者曰鸱吻云但不记此说在何书也夏忠靖公鸱吻诗世多传诵之或云公平生出处此畧可见困极而节不易宠极而色不矜后聨有之矣至如解大绅有德有量不远小人之评又于卒章见焉
　　元儒三山梁益题黄筌三雀图谓院画皆有名义是图盖取诗礼春秋传三爵之义今之三公五雀白头双喜雀鹿蜂猴鹰熊之然岂亦皆是之谓欤
　　前年过泰和谒杨尚书淑简王抑庵尚书见杨氏春帖云世承良吏德门倚素王宫意必东里公所作抑庵中堂集古人语云诏许归蓬荜性本爱丘山又尝闻杨文定公桃符有曰黎庶但教无菜色官居何必用桃符云蜀府长史长沙陈南宾名士也曾孙章今为南雄府学训导藏刘学士三吾手笔与其先生书一缄戈佥事立尝手録之予以其所云钱子予校书与予前所记合亦备録之予书作瑜字子予盖老儒廿七人中一人三吾手书后皆细书低一字空处字糢糊云因家世契镏三吾手书裁畣长史相公南宾世姻契安老堂所华缄下逮承起处安适喜叙叵量莫年以来每一得姻家书辄兴骨肉暌违之感友朋相继凋谢之痛捧读至是未尝不为之涕泗交颐也惟吾姻家一官蜀府际遇贤王非但以文学相知抑且以行相信耆年硕德优礼见待老者安之昔防其语矣堂以安老今乃于吾老长史见之来者传诵歆有日发挥素心久在下怀顾贤王敬慎名堂受知有素未能先以文字形容盛心盛德之万一而乃私承姻家为之文焉岂不失先后重轻之伦也哉是用冒昧一文上达睿听莫年文思衰落不知所裁亦惟受知之素必能悉此鄙怀矜其衰朽而毋讶其芜秽也安老之作惟吾二人夙昔相知然亦甚愧斯题斯扁以贤王而重而此题此文乃无龙文百斛鼎之重为斯堂增重其不称多矣来使行色甚遽率尔呈达不直老姻家一捧腹也先祖诗文早已校完今先寄一本颛求长史为寒宗族谱一发挥今夏间则以儿頫之来谩一编冩文先丞相四世孙仁寛徙家今之石溪时有手植黄梿树一株大数十围将百余年矣曩老者留攸县之日此树半边为枯自到溪上其树复荣区区有诗谓太乙灯辉犹照夜相公树老复回春之句天师张无为为之图美和钱子瑜有题备録寄去亦不能不借重一发挥也三吾手书宣藩医官曹伯温开春方去能言令亲家老镇抚昨者亦得其孙子家下信息【阙】
　　老姻家自今夏总裁校书天下老儒凡廿七人悉在
　　下处取决劳心之甚又孟氏之书词气抑扬之太过者八十五条卒九月间方已完备进呈未免思虑之过痰气鬰结医者戒以毋太劳心以故凡百文字皆不暇备藁如安老堂文字【阙】　文字是以先后不备【阙】
　　宋儒批选文章今可见者前有吕东莱次则楼迂斋周应龙又其次则谢叠山也朱子尝以拘于腔子议东莱矣要之批选议论不为无益亦讲学之一端耳














　　水东日记卷九
　　钦定四库全书
　　水东日记卷十
　　明　叶盛　撰
　　宋崔淸献公与之为四川路安抚制置使时与统制吴彦书帖并当时省劄见淸献家集不惟可考当时之制而淸献荐贤为国之心驭将待下之诚此亦可见御前劄字至枢密院劄两行共二十字皆兼行大字戎帅至可喜可贺云出亲染也
　　二月初奏剡已上并专书朝堂荐恳甚力旦夕当有峻除欲烦统制此来有一二边事欲面分付缘李帅出边要人在司弹压难以轻动又恐将来命下即合起发愈是来不得今已行下戎司时暂差官抵替统制即便疾速司又荐陇西为守庶防得人共济国事千万察之不可泄也十三日　押
　　付吴统制
　　御前劄字付金州都统吴　彦【御寳】封
　　御寳实封枢宻院劄
　　【此处疑有阙文】
</div>
    <div class="pagination">
<a href="水东日记_page2.html">上一页</a><a href="水东日记.html">1</a><a href="水东日记_page2.html">2</a><span class="current-page">3</span><a href="水东日记_page4.html">4</a><a href="水东日记_page5.html">5</a><a href="水东日记_page6.html">6</a><a href="水东日记_page7.html">7</a><a href="水东日记_page8.html">8</a><span>...</span><a href="水东日记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
