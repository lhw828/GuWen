<!DOCTYPE html>
<html>
<head>
    <meta charset="UTF-8">
    <title>智囊全集 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>智囊全集 - 第 6 页/共 10 页</h1>
    <div class="content">　　向无王，则失定州矣！”

　　吕公孺
　　吕公孺知永兴军，徙河阳。洛口兵千人，以久役思归，奋斧锸排关，不得入，西走河桥，观听汹汹。诸将请出兵掩击，公孺曰：“此皆亡命，急之变且生。”即乘马东去，遣牙兵数人迎谕之，曰：“妆辈诚劳苦，然岂得擅还之？渡桥，则罪不赦矣！太守在此，愿自首者止道左。”皆伫立以俟。公孺索倡首者，黥一人，余复送役所，语其校曰：“若复偃蹇者，斩而后报。”
　　众帖息。

　　廉希宪
　　廉希宪为京兆四川宣抚使。浑都海反，西川将纽邻奥鲁官将举兵应之，蒙古八春获之，系其党五十余人于乾州狱，送二人至京兆，请并杀之。希宪谓僚佐曰：“浑都海不能乘势东来，保无他虑。今众志未一，犹怀反侧，彼若见其将校执囚，或别生心，为害不细。可因其惧死，并皆宽释，就发此军余丁往隶八春，上策也。”初八春既执诸校，其军疑惧，骇乱四出，及知诸校获全，纽邻奥鲁官得释，大喜过望，人人感悦。八春果得精骑数千，将与俱西。
　　

　　林兴祖
　　林兴祖初同知黄岩州事，三迁而知铅山州，铅山素多造伪钞者，豪民吴友文为之魁，远至江、淮、蓟，莫不行使。友人虾黠悍蛰，因伪造致富，乃分遣恶少四五十人为吏于有司，伺有欲告之者，辄先事戕之。前后杀人甚众，夺人妻女十一人为妾，民罹其害，衔冤不敢诉者十余年。兴祖至官，曰：“此害不除，何以救民！”即张榜禁伪造者，且立赏募民首告。俄有告者至，佯以不实斥去；又以告，获伪造二人并赃者，乃鞫之。款成，友文自至官为之营救，兴祖并命执之。须臾来诉友文者百余人，择其重罪一二鞫之，狱立具。逮捕其党，悉置之法，民赖以安。
　　

　　李封
　　唐李封为延陵令，吏人有罪，不加杖罚，但令裹碧头巾以辱之，随所犯轻重以日数为等级，日满乃释。著此服出入者以为大耻，皆相劝励，无敢犯。赋税常先诸县。竟去官，不捶一人。

　　耿楚侗
　　耿楚侗官南都。有士人为恶僧侮辱，以告，公白所司治之，其僧逋。公意第迸遂，下令复系籍本寺。士人心不释然，必欲捕而枷之。公晓之曰：“良知何广大，奈何着一破赖和尚往来其中哉！”士人退语人曰：“惩治恶僧，非良知耶？”或以告公，公曰：“此言固是，乃余其难其慎若此，胸中盖三转矣。其一谓志学者，即应犯不较、逆不难，不然落乡人臼矣，此名谊心也。
　　又谓法司用刑，自有条格，如此类法不应枷，此则格式心也。又闻此僧凶恶，虑有意外心虞，故不肯为已甚，此又利害心也。余之良知乃转折如此。”嗣姜宗伯庇所厚善者，处之少平，大腾物议。又承恩寺有僧为礼部枷之致毙，竟构大讼。公闻之，谓李士龙曰：
　　“余前三转折良心不更妙耶？”
　　

　　向敏中　　王旦
　　真宗幸澶渊，赐向敏中密诏，尽付西鄙，许便宜行事。敏中得诏藏之，视政如常。
　　会大傩，有告禁卒欲依傩为乱者，敏中密麾兵被甲伏底下幕中。明日尽召宾僚兵官，置酒纵阅，命傩入，先驰骋于中门外。后召至阶，敏中振袂一挥，伏出，尽擒之，果怀短刃，即席斩焉。既屏其尸，以灰沙扫庭，照旧张乐宴饮。
　　旦从幸澶渊。帝闻雍王遇暴疾，命旦驰还东京，权留守事。旦驰至禁城，直入禁中，令人不得传播。及大驾还，旦家子弟皆出郊迎，忽闻后面有驺呵声，回视，乃旦也，皆大惊。
　　
　　乔白岩
　　家宰乔公字，正德已卯参理留都兵务。时逆濠声言南下，兵已至安庆。而公日领一老儒与一医士，所至游宴，实以观形势之险要，而外若不以为意者。人以为矫情镇物，有费祎、谢安之风。
　　
　　韩愈
　　韩愈为吏部侍郎。有令吏权势最重，旧常关锁，选人不能见。愈纵之，听其出入，曰：“人所以畏鬼者，以其不能见也；如可见，则人不畏之矣。”
　　
　　裴晋公
　　公在中书，左右忽白以失印。公怡然，戒勿言，方张宴举乐，人不晓其故。夜半宴酣，左右复白印存，公亦不答，极欢而罢。人问其故，公曰：“胥吏辈盗印书券，缓之则复还故处，急之则投水火，不可复得矣！”
　　
　　郭子仪
　　二条
　　汾阳王宅在亲仁里，大启其第，任人出入不问。麾下将吏出镇来辞，王夫人及爱女方临妆，令持帨汲水，役之不异仆隶。他日子弟列谏，不听，继之以泣，曰：“大人功业隆赫，而不自崇重，贵贱皆游卧内，某等以为虽伊、霍不当如此。”公笑谓曰：“尔曹固非所料。且吾马食官粟者五百匹，官饩者一千人，进无所往，退无所据。向使崇垣扃户，不通内外，一怨将起，构以不臣，其有贪功害能之徒成就其事，则九族齑粉，噬脐莫追。今荡荡无间，四门洞开，虽谗毁欲兴，无所加也！”诸子拜服。
　　）
　　鱼朝恩阴使人发郭氏墓，盗未得。子仪自泾阳来朝，帝唁之，即号泣曰：“臣久主兵，不能禁士残人之墓，人今亦发先臣墓，此天谴，非人患也。”朝恩又尝修具邀公，或言将不利公，其下愿裹甲以从。子仪不许，但以家僮数人往。朝恩曰：“何车骑之寡？”
　　子仪告以所闻，朝恩惶恐曰：“非公长者，得无致疑！”
　　
　　王阳明
　　宁藩既获，圣驾忽复巡游，群奸意叵测，阳明甚忧之。适二中贵至浙省，阳明张宴于镇海楼。酒半，屏人去梯，出书简二箧示之，皆此辈交通逆藩之迹也，尽数与之。二中贵感谢不已。阳明之终免于祸，多得二中贵从中维护之力。脱此时阳明挟以相制，则仇隙深而祸未已矣。

　　王璋　罗通
　　璋，河南人，永乐中为右都御史。时有告周府将为不轨者，上欲及其未发讨之，以问璋。璋曰：“事未有迹，讨之无名。”上曰：“兵贵神速，彼出城，则不可为矣。”
　　璋曰：“以臣之愚，可不烦兵，臣请往任之。”曰：“若用众几何？”曰：“但得御史三四人随行足矣。然须奉敕以臣巡抚其地乃可。”遂命学士草敕，即日起行。黎明，直造王府。周王惊愕，莫知所为，延之别室，问所以来者，曰：“人有告王谋叛，臣是以来！”王惊跪。璋曰：“朝廷已命丘大帅将兵十万将至，臣以王事未有迹，故来先谕。
　　事将若何？”王举家环哭不已。璋曰：“哭亦何益？愿求所以释上疑者。”曰：“愚不知所出，唯公教之。”璋曰：“能以王护卫为献，无事矣。”王从之，乃驰驿以闻。上喜，璋乃出示曰：“护卫军三日不徙者处斩！”不数日而散。
　　罗通以御史按蜀，蜀王富甲诸国，出入僭用乘舆仪从。通心欲检制之。一日，王过御史台，公突使入收王所僭卤簿，蜀王气沮。藩、臬俱来见问状，且曰：“闻报王罪且不测，今且奈何？”通曰：“诚然，公等试思之。”诘旦复来，通曰：“易耳，宜密语王，但谓黄屋、左纛故玄元皇帝庙中器，今复还之耳。”玄元皇帝，玄宗幸蜀建祀老子者也。从之，事乃得解，王亦自敛。

　　吴履　叶南岩
　　国初，吴履(字德基，兰溪人。)为南康丞。民王琼辉仇里豪罗玉成，执其家人笞辱之。玉成兄子玉汝不胜恚，集少年千余人，围琼辉家，夺之归，缚琼辉，道笞之，濒死，乃释去。琼辉兄弟五人庭诉，断指出血，誓与罗俱死。履念狱成当连千余人，势不便，乃召琼辉，语之曰：“独罗氏围尔家那？”对曰：“千余人。”曰：“千余人皆辱尔耶？”
　　曰：“数人耳。”曰：“汝憾数人，而累千余人，可乎？且众怒难犯，倘不顾死，尽杀尔家，虽尽捕伏法，亦何益于尔？”琼辉悟，顿首唯命。履乃捕笞者四人，于琼辉前杖数十，流血至踵；命罗氏对琼辉引罪拜之，事遂解。
　　
　　叶公南岩刺蒲时，有群斗者诉于州，一人流血被面，经重创，脑几裂，命且尽。公见之恻然，时家有刀疮药，公即起入内，自捣药，令舁至幕廨，委一谨厚廨子及幕官，曰：“宜善视之，勿令伤风。此人死，汝辈责也。”其家人不令前。乃略加审核，收仇家于狱而释其余。一友人问其故，公曰：“凡人争斗无好气，此人不即救，死矣。此人死，即偿命一人，寡人之妻，孤人之子，又干证连系，不止一人破家；此人愈，特一斗殴罪耳。且人情欲讼胜，虽于骨肉，亦甘心焉，吾所以不令其家人相近也。”未几，伤者平而讼遂息。
　　
　　鞠真卿
　　鞠真卿守润州。民有牛殴者，本罪之外，别令先殴者出钱以与后应者。小人靳财，兼以下愤输钱于敌人。其后终日纷争，相视无敢先下手者。
　　
　　赵豫
　　赵豫为松江府太守，每见讼者非急事，则谕之曰：“明日来！”始皆笑之，故有“松江太守明日来”之谣。不知讼者来，一时之忿，经宿气平，或众为譬解，因而息者多矣。此之钩钜致人而自为名者，其所存何啻霄壤？
　　
　　褚国祥
　　武进进士褚国祥，为湖州添设贰守，宽平简易，清守不淄。北栅姚姓者，妻以久病亡，其父告婿殴死。公准其词，不发行。下午，命驾北栅，众役不知所之，突入姚姓家，妻尚未殓也，验无殴死状，呼告者薄责而释之。不费一钱而讼已了矣。
　　
　　程卓
　　休宁程从元卓守嘉兴时，或伪为(亻卒)厅印缗与奸民为市，以充契券之用。流布即广，吏因事觉，视为奇货，谓无真伪，当历加追验，(边批:其言易入。)则所得可裨郡计不少。公曰：“此不过伪造者罪耳，若一一验之，编民并扰。(边批：透顶光明。)吾以安民为先，(边批：要着。)利非所急也。”乃谕民有误买者，许自陈，立与换印。陈者毕至，一郡晏然。
　　张文懿公
　　宋初，令诸路州军创“天庆观”，别号“圣祖殿”。张文懿公时为广东路都漕，请曰：“臣所部皆穷困，乞以最上律院改充。”诏许之。仍照诸路委监司守臣，亲择堪为天庆寺院，改额为之，不得因而生事。
　　
　　张永
　　张永授芜湖令，芜当孔道，使客厨传日不暇给，民坐困惫。章圣梓宫南(礻府)，所过都邑设绮纨帐殿，供器冶金为之。又阉宦厚索赂遗，一不当意，辄辱官司，官司莫敢谁何。永于濒江佛寺，垩其栋宇代帐殿，饰供器箔金以代冶，省费不赀，而调度有方，卒无欢呶于境上者。

　　范希阳
　　范希阳为南昌太守。先是府官自王都院作势以来，跪拜俱在级下蓬外，风雨不问。
　　希阳欲复旧制，乃于陈都院初上任时，各官俱聚门将见，希阳且进且顾曰：“诸君今日随我行礼。”进至堂下，竞入蓬内行礼，各官俱随而前，旧制遂复。希阳退至门外，与众宫作礼为别，更不言及前事而散。
　　
　　牛弘
　　奇章公牛弘有弟弼，好酒而酗，尝醉，射杀弘驾车牛。弘还宅，事迎谓曰：“叔射杀牛！”弘直答曰：“可作脯。”
　　
　　明镐
　　明镐为龙图阁直学士，知并州时，边任多纨绔子弟。镐乃取尤不识者杖之，疲软者皆自解去，遂奏择习事者守堡砦。军行，娼妇多从者，镐欲驱逐，恶伤士卒心。会有忿争杀娼妇者，吏执以白，镐曰：“彼来军中何邪？”纵去不治。娼闻皆走散。
　　
　　

迎刃卷四
　　危峦前厄，洪波后沸，人皆棘手，我独掉臂。动于万全，出于不意，游刃有余，庖丁之技。集《迎刃》。
　　子产
　　郑良霄既诛，国人相惊，或梦伯有(良霄字。)介而行，曰：“壬子余将杀带，明年壬寅余又将杀段！”驷带及公孙段果如期卒，国人益大惧。子产立公孙泄(泄，子孔子，孔前见诛)及辰止(良霄子)以抚之，乃止。子太叔问其故，子产曰：“鬼有所归，乃不为厉。吾为之归也。”太叔曰：“公孙何为？”子产曰：“说也。”(以厉故立后，非正，故并立泄，比于继绝之义，以解说于民。)
　　
　　田叔
　　(二条)
　　梁孝王使人刺杀故相袁盎。景帝召田叔案梁。具得其事，乃悉烧狱词，空手还报。
　　上曰：“梁有之乎？”对曰：“有之。”“事安在？”叔曰：“焚之矣。”上怒，叔从容进曰：“上无以梁事为也。”上曰：“何也？”曰：“今梁王不伏诛，是汉法不行也，如其伏法，而太后食不甘味，卧不安席，此忧在陛下也。”于是上大贤之，以为鲁相。
　　叔为鲁相，民讼王取其财物者百余人。叔取其渠率二十人，各笞二十，余各搏二十，怒之曰：“王非汝主耶？何敢言！”鲁王闻之，大惭，发中府钱，使相偿之。相复曰：
　　“王使人自偿之；不尔，是王为恶而相为善也。”又王好猎，相常从。王辄休相出就馆舍，相出，常暴坐待王苑外。王数使人请相休，终不休，曰：“我王暴露，我独何为就舍？”王以故不大出游。
　　
</div>
    <div class="pagination">
<a href="智囊全集_page5.html">上一页</a><a href="智囊全集.html">1</a><a href="智囊全集_page2.html">2</a><a href="智囊全集_page3.html">3</a><a href="智囊全集_page4.html">4</a><a href="智囊全集_page5.html">5</a><span class="current-page">6</span><a href="智囊全集_page7.html">7</a><a href="智囊全集_page8.html">8</a><a href="智囊全集_page9.html">9</a><a href="智囊全集_page10.html">10</a><a href="智囊全集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
