<!DOCTYPE html>
<html>
<head>
    <meta charset="UTF-8">
    <title>经史百家杂钞 - 第 44 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经史百家杂钞 - 第 44 页/共 71 页</h1>
    <div class="content">　　元康八年，机始以台郎，出补著作。游乎秘阁，而见魏武帝遗令，忾然叹息，伤怀者久之。客曰：“夫始终者，万物之大归；生死者，性命之区域。是以临丧殡而后悲，睹陈根而绝哭。今乃伤心百年之际，兴哀无情之地，意者无乃知哀之可有，而未识情之可无乎？”
　　机答之曰：“夫日食由乎交分，山崩起于朽壤，亦云数而已矣。然百姓怪焉者，岂不以资高明之质，而不免卑浊之累；居长安之势，而终婴倾离之患故乎？夫以回天倒日之力，而不能振形骸之内；济世夷难之智，而受困魏阙之下。已而格乎上下者，藏于区区之木；光乎四表者，翳乎蕞尔之士。雄心摧乎弱情，壮图终于哀志。长算屈于短日，远迹顿于促路。呜呼！岂特瞽史之异阙景，黔黎之怪颓岸乎？观其所以顾命家嗣，贻谋四子，经国之略既远，隆家之训亦宏。又云：‘吾在军中，持法是也，至于小忿怒，大过失，不当效也。’善乎达人之谠言矣。持姬女而指季豹以示四子曰：‘以累汝。’因泣下。伤哉！曩以天下自任，今以爱子托人。同乎尽者无余，而得乎亡者无存。然而婉娈房闼之内，绸缪家人之务，则几乎密与？又曰：‘吾捷好伎人，皆著铜雀台。于台堂上施八尺床繐帐，朝晡上脯糒之属，月朝十五，辄向帐作伎。汝等时时登铜雀台，望吾西陵墓田。’又云：‘馀香可分与诸夫人。诸舍中无所为，学作履组卖也。吾历官所得绶，皆著藏中。吾余衣裘，可别为一藏。不能者，兄弟可共分之。’既而竟分焉。亡者可以勿求，存者可以勿违。求与违不其两伤乎？悲夫！爱有大而必失，恶有甚而必得。智慧不能去其恶，威力不能全其爱。故前识所不用心，而圣人罕言焉。若乃系情絫于外物，留曲念于闺房，亦贤俊之所直废乎？”于是遂愤懑而献吊云尔。
　　接皇汉之末绪，值王途之多违。伫重渊以育鳞，抚庆云而遐飞。运神道以载德，乘露风而扇威。摧群雄而电击，举劲敌其如遗。指八极以远略，必翦焉而后绥。厘三才之阙典，启天地之禁闱。举修纲之绝纪，纽大音之解徽。扫云物以贞观，要万途而来归。丕大德以宏覆，援日月而齐辉。济元功于九有，固举世之所推。
　　彼人事之大造，夫何往而不臻？将覆篑干浚谷，挤为山乎九天。苟理穷而性尽，岂长算之所研？悟临川之有悲，固梁木其必颠。当建安之三八，实大命之所艰。虽光昭于曩载，将税驾于此年。
　　惟降神之绵邈，眇千载而远期。信斯武之未丧，膺灵符而在兹。虽龙飞于文昌，非王心之所怡。愤西夏以鞠旅，溯秦川而举旗。逾镐京而不豫，临渭滨而有疑。冀翌日之云廖，弥四旬而成灾。咏归途以反旆，登崤渑而朅来。次洛汭而大渐，指六军曰念哉。
　　伊君王之赫奕，实终古之所难。威先天而盖世，力荡海而拔山。厄奚险而弗济？敌何强而不残？每因祸以禔福，亦践危而必安。迄在兹而蒙昧，虑噤闭而无端。委躯命以待难，痛没世而永言。抚四子以深念，循肤体而颓叹。迨营魄之未离，假馀息乎音翰。执姬女以嚬瘁，指季豹而漼焉。气冲襟以呜咽，涕垂睫而汍澜。
　　违率土以靖寐，戢弥天乎一棺。咨宏度之峻邈，壮大业之允昌。思居终而恤始，命临没而肇扬。援贞吝以惎悔，虽在我而不臧。惜内顾之缠绵，恨末命之微详。纡广念于履组，尘清虑于馀香。结遗情之婉娈，何命促而意长？陈法服于帷座，陪窈窕于玉房。宣备物于虚器，发哀音于旧倡。矫戚容以赴节，掩零泪而荐觞。物无微而不存，体无惠而不亡。庶圣灵之响像，想幽神之复光。苟形声之翳没，虽音景其必藏。徽清弦而独奏，进脯糒而谁尝？悼繐帐之冥漠，怨西陵之茫茫。登爵台而群悲，贮美目其何望。既晞古以遗累，信简礼而薄葬。彼裘绂于何有，贻尘谤于后王。嗟大恋之所存，故虽哲而不忘。览遗籍以慷慨，献兹文而凄伤。

○陶潜-自祭文
　　岁惟丁卯，律中无射，天寒夜长，风气萧索，鸿雁于征，草木黄落。陶子将辞逆旅之馆，永归于本宅。故人凄其相悲，同祖行于今夕。羞以嘉蔬，荐以清酌。候颜已冥，聆音愈漠。呜呼哀哉！
　　茫茫大块，悠悠高旻。是生万物，余得为人。自余为人，逢运之贫。箪瓢屡罄，絺绤冬陈。含欢谷汲，行歌负薪。翳翳柴门，事我宵晨。春秋代谢，有务中园。载耘载耔，乃育乃繁。欣以素牍，和以七弦。冬曝其日，夏濯其泉。勤靡余劳，心有常闲。乐天委分，以至百年。
　　惟此百年，夫人爱之。惧彼无成，愒日惜时。存为世珍，没亦见思。嗟我独迈，曾是异兹。宠非已荣，涅岂吾缁？捽兀穷庐，酣饮赋诗。
　　识运知命，畴能罔眷？余今斯化，可以无恨。寿涉百龄，身慕肥遁。从老得终，奚所复恋？寒暑逾迈，亡既异存。外姻晨来，良友宵奔。葬之中野，以安其魂。窅窅我行，萧萧墓门。奢耻宋臣，俭笑王孙。
　　廓兮已灭，慨焉已遐。不封不树，日月遂过。匪贵前誉，孰重后歌。人生实难，死如之何。呜呼哀哉！

○陶潜-祭从弟敬远文
　　岁在辛亥，月惟仲秋，旬有九日，从弟敬远，卜辰云窆，永宁后土。感平生之游处，悲一往之不返。情恻恻以摧心，泪愍愍而盈眼。乃以园果时醪，祖其将行。呜呼哀哉！
　　于铄吾弟，有操有概。孝发幼龄，友自天爱。少思寡欲，靡执靡介。后己先人，临财思惠。心遗得失，情不依世。其色能温，其言则厉。乐胜朋高，好是文艺。
　　遥遥帝乡，爰感奇心。绝粒委务，考槃山阴。淙淙悬溜，暧暧荒林。晨采上药，夕闲素琴。曰仁者寿，窃独信之；如何斯言，徒能见欺！年甫过立，奄与世辞。长归蒿里，邈无还期。
　　惟我与尔，匪但亲友，父则同生，母则从母。相及龆齿，并罹偏咎，斯情实深，斯爱实厚。念畴昔日，同房之欢。冬无缊褐，夏渴瓢箪；相将以道，相开以颜。岂不多乏，忽忘饥寒
　　余尝学仕，缠绵人事。流浪无成，惧负素志。敛策归来，尔知我意。尝愿携手，寘彼众议。每忆有秋，我将其刈。与汝偕行，舫舟同济。三宿水滨，乐饮川界。静月澄高，温风始逝。抚杯而言，物久人脆。奈何吾弟，先我离世！
　　事不可寻，思亦何极。日徂月流，寒暑代息。死生异方，存亡有域。候晨永归，指涂载陟。呱呱遗稚，未能正言；哀哀嫠人，礼仪孔闲。庭树如故，斋宇廓然。孰云敬远，何时复还。
　　余惟人斯，昧兹近情。蓍龟有吉，制我祖行。望旐翩翩，执笔涕盈。神其有知，昭余中诚。呜呼哀哉！

○颜延之-陶徵士诔
　　夫璿玉致美，不为池隍之宝；桂椒信芳，而非园林之实，岂期深而好远哉？盖云殊性而已。故无足而至者，物之藉也；随踵而立者，人之薄也。若乃巢、高之抗行，夷、皓之峻节，故已父老尧、禹，辎铢周、汉。而绵世浸远，光灵不属，至使菁华隐没，芳流歇绝，不其惜乎。虽今之作者，人自为量；而首路同尘，辍涂殊轨者多矣。岂所以昭末景，泛余波。
　　有晋征士寻阳陶渊明，南岳之幽居者也。弱不好弄，长实素心，学非称师，文取指达，在众不失其寡，处言愈见其默。少而贫病，居无仆妾，井臼弗任，藜菽不给，母老子幼，就养勤匮。远惟田生致亲之议，追悟毛子捧檄之怀，初辞州府三命，后为彭泽今，道不偶物，弃官从好。遂乃解体世纷，结志区外，定迹深栖，于是乎远。灌畦鬻蔬，为供鱼寂之祭；织绚纬萧，以充粮粒之费。心好异书，性乐酒德，简弃烦促，就成省旷。殆所谓国爵屏贵，家人忘贫者与？有诏征为著作郎，称疾不到。春秋若干，元嘉四年月日，卒于寻阳县之某里。近识悲悼，远上伤情，冥默福应，呜呼淑贞。
　　夫实以诔华，名由谥高，苟允德义，贵贱何算焉。若其宽乐令终之美，好廉克己之操，有合谥典，无愆前志。故询诸友好，宜谥曰靖节征土。其辞曰：
　　物尚孤生，人固介立，岂伊时遘？曷云世及？嗟乎若士，望古遥集，韬此洪族，蔑彼名级。睦亲之行，至自非敦，然诺之信，重于布言，廉深简洁，贞夷粹温，和而能峻，博而不繁。依世尚同，诡时则异，有一于此，两非默置。岂若夫子，因心违事，畏荣好古，薄身厚志。世霸虚礼，州壤推风。孝惟义养，道必怀邦。人之秉彝，不隘不恭。爵同下士，禄等上农。度量难钧，进退可限，长卿弃官，稚宾自免。子之悟之，何悟之辩？赋诗归来，高蹈独善。亦既超旷，无适非心，汲流旧巘，葺宇家林，晨烟暮蔼，春煦秋阴，陈书缀卷，置酒弦琴。居备勤俭，躬兼贫病，人否其忧，子然其命。隐约就闲，迁延辞聘，非直也明，是惟道性。纠缠斡流，冥漠报施，孰云与仁，实疑明智。谓天盖高，胡諐斯义？履信曷凭？思顺何寘？年在中身，疢维痁疾，视死如归，临凶若吉，药剂弗尝，祷祀非恤，傃幽告终，怀和长毕。呜呼哀哉！
　　敬述靖节，式尊遗占，存不愿丰，没无求赡，省讣却赙，轻哀薄敛，遭壤以穿，旋葬而窆。呜呼哀哉！
　　深心追往，远情逐化，自尔介居，及我多暇，伊好之洽，接阎邻舍，宵盘昼憩，舟车非驾。念昔宴私，举觞相诲：独正者危，至方则阂，哲人卷舒，布在前载，取鉴不远，吾规子佩。尔实愀然，中言而发：违众速尤，迕风先蹶，身才非实，荣声有歇。睿音永矣，谁箴余阙？呜呼哀哉！仁焉而终，智焉而毙，黔娄既没，展禽亦逝。其在先生，同尘往世。旌此靖节，加彼康惠。呜呼哀哉！

○颜延之-阳给事祭
　　惟永初三年十一月十一日，宋故宁远司马、濮阳太守、彭城阳君卒。呜呼哀哉！瓒少禀志节，资性忠果，奉上以诚，率下有方。朝嘉其能，故授以边事。永初之末，佐守滑台。值国祸荐臻，王略中否，獯虏间衅，劘剥司兖，幽、并骑弩，屯逼巩洛。列营缘戍，相望屠溃。瓒奋其猛锐，志不违难，立乎将卒之间，以缉华裔之众。罢困相保，坚守四旬，上下力屈，受陷勍寇，士师奔扰，弃军争免。而瓒誓命沈城，佻身飞镞，兵尽器竭，毙于旗下。非夫贞壮之气，勇烈之志，岂能临敌引义，以死徇节者哉！景平之元，朝廷闻而伤之。有诏曰：“故宁远司马濮阳太守阳瓒，滑台之逼，厉城固守，投命徇节，在危无挠。古之烈士，无以加之。可赠给事中。振恤遗孤，以慰存亡。”追宠既彰，人知慕节，河汴之间，有义风矣。逮元嘉廊祚，圣神纪物，光昭茂绪，旌录旧勋，苟有概于贞孝者，实事感于仁明。末臣蒙固，侧闻至训，敢询诸前典而为之诔。其辞曰：
　　贞不常祐，义有必甄。处父勤君，怨在登贤。苫夷致果，题子行间。忠壮之烈，宜自尔先，旧勋虽发，邑氏遂传。惟邑及氏，自温祖阳，狐续既降，晋族弗昌。之子之生，立绩宋皇，拳猛沉毅，温敏肃良。如彼竹柏，负雪怀霜；如彼騑驷，配服骖衡。
　　边兵丧律，王略未恢，函陕堙阻，瀍洛蒿莱，朔马东骛，胡风南埃，路无归轊，野有委骸。帝图斯艰，简兵授才，实命阳子，佐师危台。憬彼危台，在滑之坰，周、卫是交，郑、翟是争。昔惟华国，今实边亭，凭巘结关，负河索城，金柝夜击，和门昼扃。料敌厌难，时维阳生。
　　凉冬气劲，塞外草衰，逷矣獯虏，乘障犯威，鸣骥横厉，霜镝高翚，轶我河县，俘我洛畿，攒锋成林，投鞍为围，翳翳穷垒，嗷嗷群悲。师老变形，地孤援阔，卒无半菽，马实拑秣，守未焚冲，攻已濡褐。烈烈阳子，在困弥达，勉慰痍伤，拊巡饥渴，力虽可穷，气不可夺，义立边疆，身终锋栝。呜呼哀哉！
　　贲父陨节，鲁人是志；汧督效贞，晋策攸纪。皇上嘉悼，思存宠异，于以赠之，言登给事，疏爵纪庸，恤孤表嗣。嗟尔义士，没有馀喜。呜呼哀哉！

○颜延之-祭屈原文
　　惟有宋五年月日，湘州刺史吴郡张邵，恭承帝命，建旟旧楚。访怀沙之渊，得捐珮之浦。弭节罗潭，舣舟汨渚。乃遣户曹掾某，敬祭故楚三闾大夫屈君之灵。
　　兰薰而摧，玉缜则折。物忌坚芳，人讳明洁。曰若先生，逢辰之缺。温风怠时，飞霜急节。嬴、羋遘纷，昭、怀不端。谋折仪、尚，贞蔑椒、兰。身绝郢阙，迹篇湘干。比物荃荪，连类龙鸾。声溢金石，志华日月。如彼树芳，实颖实发。望汨心欷，瞻罗思越。藉用可尘，昭忠难阙。

○谢惠连-祭古冢文
　　东府掘城北堑入丈余，得古冢。上无封域，不用砖甓。以木为椁，中有二棺，正方，两头无和。明器之属，材瓦桐漆，有数十种，多异形，不可尽识。刻木为人，长三尺，可有二十余头。初开见，悉是人形，以物枨拨之，应手灰灭。棺上有五铢钱百余枚。水中有甘蔗节，及梅李核瓜瓣，皆浮出，不甚烂坏。铭志不存，世代不可得而知也。公命城者改埋于东冈，祭之以豚酒。既不知其名字远近，故假为之号日溟漠君云尔。
　　元嘉七年，九月十四日，司徒御属领直兵今史统作城录事临漳令亭侯朱林，具豚醪之祭，敬荐溟漠君之灵：
　　参总徒旅，版筑是司。穷泉为堑，聚壤成基。一椁既启，双棺在兹。舍畚凄怆，纵钟涟洏。刍灵已毁，涂车既摧，几筵糜腐，俎豆倾低。盘或梅李，盎或醢醯，蔗传余节，瓜表遗犀。追惟夫子，生自何代？曜质几年？潜灵几载？为寿为夭？宁显宁晦？铭志堙灭，姓字不传，今谁子后？曩谁子先？功名美恶，如何蔑然？
　　百堵皆作，十仞斯齐，墉不可转，堑不可回。黄肠既毁，便房已颓，循题兴念，抚俑增哀。射声垂仁，广汉流渥，祠骸府阿，掩骼城曲。仰羡古风，为君改卜，轮移北隍，窀穸东麓。圹即新营，棺仍旧木。合葬非古，周公所存，敬遵昔义，还祔双魂。酒以两壶，牲以特豚，幽灵仿佛，歆我牺樽。呜呼哀哉！

○王僧达-祭颜光䘵文
　　维宋孝建三年九月癸丑朔，十九日辛未，王君以山羞野酌，敬祭颜君之灵：
　　呜呼哀哉！夫德以道树，礼以仁清。惟君之懿，早岁飞声。义穷几彖，文蔽班杨。性婞刚洁，志度渊英。登朝光国，实宋之华。才通汉魏，誉浃龟沙，服爵帝典，栖志云阿。清交素友，比景共波。气高叔夜，严方仲举。逸翮独翔，孤风绝侣。流连酒德，啸歌琴绪。游顾移年，契阔宴处。春风首时，爰谈爰赋；秋露未凝，归神太素。明发晨驾，瞻庐望路，心凄目泫，情条云互。凉阴掩轩，娥月寝耀。微灯动光，几牍谁照？衾衽长尘，丝竹罢调。揽悲兰宇，屑涕松峤。古来共尽，牛山有泪。非独昊天，歼我明懿。以此忍哀，敬陈奠馈。申酌长怀，顾望歔欷。呜呼哀哉！

○齐高祖-即位告天文
　　皇帝臣某敢用玄牡，昭告皇皇后帝。宋帝陟鉴乾序，钦若明命，以命于道成。夫肇自生民，树以司牧，所以阐极则天，开元创物，肆兹大道。天下惟公，命不于常。昔在虞、夏，受终上代，粤自汉、魏，揖让中叶，咸炳诸典谟，载在方册。水德既微，仍世多故，实赖道成匡拯之功，以弘济于厥艰。大造颠坠，再构区宇，宣礼明刑，缔仁缉义。晷纬凝象，川岳表灵，诞惟天人，罔弗和会。乃仰协归运，景属与能，用集大命于兹。辞德匪嗣，至于累仍，而群公卿士，庶尹御事，爰及黎献，至于百戎，佥曰“皇天眷命，不可以固违，人神无托，不可以旷主”。畏天之威，敢不祗顺鸿历？敬简元辰，虔奉皇符，升坛受禅，告类上帝，以永答民衷，式敷万国。惟明灵是飨！

○陆贽-拟告谢昊天上帝册文
　　维贞元元年岁次乙丑十一月癸已朔十一日癸卯，嗣天子臣某，敢昭告于昊天上帝：顾惟寡昧，不克明道，丕膺眷命，俾作神主。常恐获戾上下，而播灾於人，兢兢业业，夙夜祗畏。居位五祀，德馨蔑闻，皇灵不歆，是用大儆。殷忧播荡，逾历三时，诚惧烈祖之耿光，坠而不耀，侧身思咎，庶补将来。上帝顾怀，诱衷悔祸，剿凶慝之凌暴，雪人神之愤耻，旧物不改，神（一作臣）心载新。兹乃九庙遗休，兆人介福，以臣之责，其何解焉？间属寇虞，久稽告谢，今近郊甫定，长至在辰，谨以玉帛牺牲，粢盛庶品，冀凭燎，式荐至诚。太祖景皇帝配神作主，尚飨！

○陆贽-拟告谢代宗庙文
　　维贞元元年，岁次乙丑，十一月癸巳朔，十一日癸卯，孝子嗣皇帝臣某，敢昭告于皇考代宗睿文孝皇帝：伏惟元德广运，重光盛业，武平多难，仁育群生，谓臣克堪，付以大宝。臣自底不类，再罹播迁，宗祧乏享，亿兆靡依。下辜人心，上负先顾，敢爱陨越，苟全眇身？大惧社稷阽危，以增九庙之愧，由是忍耻誓志，庶补前羞。列圣在天，鉴臣精恳，敷锡丕，俾之缵承，凶渠殄夷，都邑如旧。
　　兹臣获执牺牲币，载见于庙廷，感慕惭惶，若罔攸厝，谨以云云。陈诚待罪，式奉严。尚飨！

○韩愈-祭田横文
　　贞元十一年九月，愈如东京，道出田横墓下，感横义高能得士，因取酒以祭，为文而吊之。其辞曰：
　　事有旷百世而相感者，余不自知其何心。非今世之所稀，孰为使余欷而不可禁。余既博现乎天下，曷有庶几乎夫子之所为。死者不复生，嗟余去此其从谁。
　　当秦氏之败乱，得一士而可王。何五百人之扰扰，而不能脱夫子于剑。抑所宝之非贤，亦天命之有常。昔阙里之多士，孔圣亦云其遑遑。苟余行之不迷，虽颠沛其何伤。自古死者非一，夫子至今有耿光。跪陈辞而荐酒，魂仿佛而来享。

○韩愈-祭张员外文
　　维年月日，彰义军行军司马守太子右庶子兼御史中丞韩愈，谨遣某乙以庶羞清酌之奠，祭于亡友故河南县令张十二员外之灵。
　　贞元十九，君为御史；余以无能，同诏并跱。君德浑刚，标高揭己；有不吾如，唾犹泥滓。余戆而狂，年未三纪；乘气加人，无挟自恃。彼婉娈者，实惮吾曹；侧肩帖耳，有舌如刀。我落阳山，以尹鼯猱；君飘临武，山林之牢。岁弊寒凶，雪虐风饕；颠于马下，我泗君咷。夜息南山，同卧一席；守隶防夫，抵顶交跖。洞庭漫汗，粘天无壁；风涛相豗，中作霹雳；追程盲进，颿船箭激。南上湘水，屈氏所沈；二妃行迷，泪踪染林。山哀浦思，鸟兽叫音；余唱君和，百篇在吟。
　　君止于县，我又南逾；把盏相饮，后期有无。期宿界上，一夕相语；自别几时，遽变寒暑。枕臂欹眠，加余以股；仆来告言，虎入厩处，无敢惊逐，以我<马蒙>去。君云是物，不骏于乘；虎取而往，来寅其征。我预在此，与君俱膺；猛兽果信，恶祷而凭。
　　余出岭中，君俟州下；偕掾江陵，非余望者。郴山奇变，其水清写；泊砂倚石，有遌无舍。衡阳放酒，熊咆虎嗥；不存令章，罚筹蝟毛。委舟湘流，往观南岳；云壁潭潭，穹林攸擢。避风太湖，七日鹿角；钩登大鲇，怒颊豕豞；脔盘炙酒，群奴余啄。走官阶下，首下尻高。下马伏涂，从事是遭。
　　予征博士，君以使己；相见京师，过愿之始。分教东生，君掾雍首；两都相望，于别何有。解手背面，遂十一年；君出我入，如相避然；生阔死休，吞不复宣。
　　刑官属郎，引章讦夺；权臣不爱，南昌是斡。明条谨狱，氓獠户歌；用迁沣浦，为人受瘥。还家东都，起令河南；屈拜后生，愤所不堪。屡以正免，身伸事蹇；竟死不升，孰劝为善！
　　丞相南讨，余辱司马；议兵大梁，走出洛下。哭不凭棺，奠不亲斝；不抚其子，葬不送野。望君伤怀，有陨如泻。铭君之绩，纳石壤中；爰及祖考，纪德事功。外著后世，鬼神与通；君其奚憾，不余鉴衷。呜呼哀哉，尚飨。

○韩愈-祭柳子厚文
　　维年月日，韩愈谨以清酌庶羞之奠，祭于亡友柳子厚之灵。
　　嗟嗟子厚，而至然邪？自古莫不然，我又何嗟。人之生世，如梦一觉；其间利害，竟亦何校？当其梦时，有乐有悲；及其既觉；岂足追惟！
　　凡物之生，不愿为材；牺尊青黄，乃木之灾。子之中叶，天脱馽羁；玉佩琼琚，大放厥辞。富贵无能，磨灭谁纪；子之自著，表表愈伟。不善为斫，血指汗颜；巧匠旁观，缩手袖间。子之文章，而不用世；乃令吾徒，掌帝之制。子之视人，自以无前；一斥不复，群飞刺天。
　　嗟嗟子厚，今也则亡；临绝之音，一何琅琅。遍告诸友，以寄厥子；不鄙谓余，亦托以死。凡今之交，观势厚薄；余岂可保，能承子托。非我知子，子实命我；犹有鬼神，宁敢遗堕。念子永归，无复来期；设祭棺前，矢心以辞。呜呼哀哉。尚飨。

○韩愈-独孤申叔哀辞
　　众万之生，谁非天邪？明昭昏蒙，谁使然邪？行何为而怒，居何故而怜邪？胡喜厚其所可薄，而恒不足于贤邪？将下民之好恶，与彼苍悬邪？抑苍茫无端，而暂寓其间邪？死者无知，吾为子恸而已矣！如有知也，子其自知之矣。
　　濯濯其英，晔晔其光。如闻其声，如见其容。乌乎远矣，何日而忘！

○韩愈-欧阳生哀辞
　　欧阳詹，世居闽越。自詹以上，皆为闽越官，至州佐、县令者，累累有焉。闽越地肥衍，有山泉禽鱼之乐，虽有长材秀民，通文书吏事与上国齿者，未尝肯出仕。
　　今上初，故宰相常衮为福建诸州观察使，治其地。衮以文辞进，有名于时，又作大官，临莅其民，乡县小民有能诵书作文辞者，衮亲与之为客主之礼，观游宴飨，必召与之。时未几，皆化翕然。詹于时独秀出，衮加敬爱，诸生皆推服。闽越之人举进士，由詹始。
　　建中、贞元间，余就食江南，未接人事，往往闻詹名闾巷间，詹之称于江南也久。贞元三年，余始至京师举进士，闻詹名尤甚。八年春，遂与詹文辞同考试登第，始相识。自后詹归闽中，余或在京师他处，不见詹久者惟詹归闽中时为然，其他时与詹离率不历岁，移时则必合，合必两忘其所趋，久然后去。故余与詹相知为深。
　　詹事父母尽孝道，仁于妻子，于朋友义以诚。气醇以方，容貌嶷嶷然。其燕私善谑以和，其文章切深喜往复，善自道。读其书，知其于慈孝最隆也。十五年冬，余以徐州从事朝正于京师，詹为国子监四门助教，将率其徒伏阙下举余为博士，会监有狱，不果上。观其心有益于余，将忘其身之贱而为之也。呜呼！詹今其死矣！
　　詹闽越人也。父母老矣，舍朝夕之养以来京师，其心将以有得于是而归为父母荣也；虽其父母之心亦皆然。詹在侧，虽无离忧，其志不乐也；詹在京师，虽有离忧，其志乐也。若詹者，所谓以志养志者与！詹虽未得位，其名声流于人人，其德行信于朋友，虽詹与其父母，皆可无憾也。詹之事业文章，李翱既为之传，故作哀辞以舒余哀，以传于后，以遗其父母而解
　　其悲哀，以卒詹志云。
　　求仕与友兮，远违其乡；父母之命兮，子奉以行。友则既获兮，禄实不丰；以志为养兮，何有牛羊？事实既修兮，名誉又光；父母忻忻兮，常若在旁。命虽云短兮，其存者长；终要必死兮，愿不永伤。友朋亲视兮，药物甚良；饮食孔时兮，所欲无妨。寿命不齐兮，人道之常；在侧与远兮，非有不同。山川阻深兮，魂魄流行；祀祭则及兮，勿谓不通。哭泣无益兮，抑哀自强；推生知死兮，以慰孝诚。呜呼哀哉兮，是亦难忘！

○韩愈-祭十二郎文
　　年月日，季父愈闻汝丧之七日，乃能衔哀致诚，使建中远具时羞之奠，告汝十二郎之灵。
　　呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳。既又与汝就食江南，零丁孤苦，未尝一日相离也。吾上有三兄，皆不幸早世，承先人后者，在孙惟汝，在子惟吾；两世一身，形单影只。嫂常抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也。
　　吾年十九，始来京城，其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾，止一岁，请归取其孥。明年，丞相薨，吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久。图久远者，莫如西归，将成家而致汝。呜呼，孰谓汝遽去吾而殁乎！吾与汝俱少年，以为虽暂相别，终当久与相处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也！
</div>
    <div class="pagination">
<a href="经史百家杂钞_page43.html">上一页</a><span>...</span><a href="经史百家杂钞_page39.html">39</a><a href="经史百家杂钞_page40.html">40</a><a href="经史百家杂钞_page41.html">41</a><a href="经史百家杂钞_page42.html">42</a><a href="经史百家杂钞_page43.html">43</a><span class="current-page">44</span><a href="经史百家杂钞_page45.html">45</a><a href="经史百家杂钞_page46.html">46</a><a href="经史百家杂钞_page47.html">47</a><a href="经史百家杂钞_page48.html">48</a><a href="经史百家杂钞_page49.html">49</a><span>...</span><a href="经史百家杂钞_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
