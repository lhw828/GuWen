<!DOCTYPE html>
<html>
<head>
    <meta charset="UTF-8">
    <title>说郛 - 第 158 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 158 页/共 601 页</h1>
    <div class="content">　　鹤头书古者用之以招隐士
　　郑师马融三载无闻融遣还过树隂下假寐梦一人以刀开其心谓曰子可学矣于是寤而即返遂洞精典籍
　　权武能倒投入井未及泉复跃而出
　　秦始皇时有人进守宫云能典钥人不敢窃发又云置于宫中宫人之有异志者即吐血污其衣此二说与茂先博物志异
　　龙编县功曹左飞曽化为虎数月还作吏则公牛哀事真有之矣
　　明德马皇后美发为四起大髻但以发成尚有余绕髻三匝眉不施黛独眉角小缺补之如菓
　　宋武帝节俭张妃房惟碧绢蚊帱
　　鄢阳陈忠女名丰隣人葛勃有美姿丰与村中数女共聚终日共相谓曰若得壻如葛勃无所恨也
　　班孟坚墨一喷皆成字竟纸各有意义
　　陶侃尝捕鱼得织梭挂壁有顷雷雨梭变成赤龙飞上吴隐之为度支尚书以竹篷为屏风坐无氊席
　　庵罗是果树之名其果似桃此树开花花生一女国人以园封之至年十五顔色端正国王收为妃子
　　沈处黙清静有至行慕黄叔度徐孺子为人独处一室人罕见其面
　　韩凭为宋康王舍人妻何氏美王欲之捕舍人筑青陵台何氏作乌鹊歌歌曰乌鹊双飞不乐凤凰妾是庶人不乐宋王
　　吴王夫差小女名紫玉悦士子韩重欲嫁之不得乃结气而死重游学归知之往吊于墓侧玉见形抱重延颈而歌
　　贞元中许商舟行湖中青衣迎入一府女郎请书江海赋碧玉砚银水玻黎为匣
　　王逸少三十七书黄庭经讫空中有语卿书感我而况人乎吾是天台丈人
　　伪蜀辛夤逊梦掌中抽笔占者曰君必迁翰林学士果然
　　东冶亭在汝南湾东南乃士大夫送行之地
　　李后主猎青龙山一牝狙触网见主雨泪稽颡屈指其腹主悯之戒虞人保守之是夕生二狙
　　吴故宫有香水溪乃西施浴处人呼为脂粉塘
　　飞燕骄逸体微病辄不自饮食须帝持匕箸
　　真腊王身嵌圣铁纵使利刃斫之不能为害
　　韩信约陈豨从中起乃作纸鸢放之以量未央宫逺近欲穿地入宫中
　　梁羊侃妾孙荆玉能反腰贴地衔席上之珍谓之弓腰彭城金氏少昊金天氏之后
　　王珉与嫂婢通嫂知挞之珉好持白扇婢制白团扇歌赠珉云团扇复团扇许持自障面憔悴无复理羞与郎相见
　　唐宗时栁婕妤适赵氏性巧使雕工镂板为襍花打为夹襭初献皇后一疋代宗赏之
　　杜牧诗云钿尺裁量减四分纎纎玉笋裹轻云五陵年少欺他醉爱把花前出画裙若曰纎纎玉笋似此时已纒足矣
　　范蜀公居许下于长啸堂前作荼縻架每春季花时宴客其下有花堕酒中者饮一大白微风过则举坐无遗当时谓之飞英防
　　太真夫人王母小女也讳婉罗
　　明生随神女禹章入石室金床玉几弹琴有一五音并奏
　　孟宗少游学其母制十二幅被以招贤士共卧庶得闻君子之言
　　崔生谒一品既别命红绡送出院时生囘头妓立三推又反掌者三然后指胷前小镜子云记取余更无言孔明征孟获人曰蛮地多邪用人首祭神则出兵利孔明襍以羊豕之肉以麫包之以像人头此为馒头之始楚防诸侯鲁与赵俱献酒楚吏怒赵乃以鲁之薄酒易赵之厚酒以奏楚王王怒遂围邯郸
　　唐牛相国僧孺有子名繁与其同乡人蔡生同举进士才蔡生欲以女弟适之蔡已有妻赵氏力辞不得牛氏与赵相与甚欢蔡后至节度副使
　　杨威少失父事母至孝尝与母入山采薪为虎所逼自计不能御于是抱母且号且行虎见其情遂弭耳而去张道陵母梦天人自魁星中以蘅薇香授之遂感而孕东坡云嵗行尽矣风雨凄然纸窻竹屋灯火青荧时于此间得少佳趣
　　沈攸之晚好读书手不释书尝叹曰早知穷达有命恨不十年读书
　　齐娄逞乃东阳女子变服为丈夫能奕又解文义仕至州从事后事发始作妇人服语曰有如此技还作老妪
　　崔生既归学院神迷意夺语减容沮怳然凝思日不暇食但吟诗曰误到蓬山顶上游明珰玉女动星眸朱扉半掩深宫月应照琼芝雪艶愁
　　梁太尉从事中郎江从简年十七有才思为采荷调以刺何敬容何览之不觉嗟赏爱其巧丽敬容时为宰相其词曰欲持荷作柱荷弱不胜梁欲持荷作镜荷暗本无光
　　王播客州木兰寺僧厌苦之饭后击钟播惭题诗壁上云上堂已了各西东惭愧阇黎饭后钟后二纪镇州访旧诗已碧纱笼之矣援笔续云三十年来尘土里于今始得碧纱笼
　　滕王湛然善画蝴蝶
　　殷秘书愿夜梦牛皮上有二土又有赤玉在其上其子年十六解曰牛皮革也二土是圭字是鞋字也赤玉色朱是珠字也大人当得珠履乎果然
　　刘穆之少时家贫尝往妻父家乞食每食毕求防榔江氏兄弟戏之曰防榔消食君乃常饥何忽须此及为丹阳尹召妻兄弟令厨人以金盘贮防榔一斛以进之韩熈载北人仕江南致位通显不防闲婢妾侍儿往往私客客赋诗有最是五更留不住向人枕畔着衣裳之句
　　汉时王朗为防稽太守子肃随之郡住东斋中夜有女子从地出称越王女与肃欢晓别赠墨一丸肃方欲注周易因此便觉才思开悟




　　温公琐语【司马光】
　　蔡确鞫相狱朝士被系者确令狱卒与之同室而处同席而寝饮食旋溷共在一室置盆于前诸家馈食者羮饭饼饵悉投其中以杓搅而均分饲之累旬不问幸得其问无罪不承
　　钱若水为同州推官知州性褊急数以胸臆决事若水固争不能得辄曰当陪奉赎铜耳既而果为上司所驳州官皆以赎论知州愧谢已而复然如此者数次夏竦父故钱氏臣归朝为禁侍竦幼学于姚铉使为水赋限以万字竦作三千字以示铉铉怒不视曰汝何不于水之前后左右广言之竦又益之得六千字以示铉铉喜曰可教矣十七善属文为时所称竦字子乔崔公孺谏议大夫立之子韩魏公夫人之弟性亮直喜面折人魏公甚严惮之
　　张洎爲举人时张佖在江南已通籍每求见称从表侄孙既及第称侄稍贵称弟及秉政不复论中表以庶僚遇之佖怨洎入骨国亡俱仕中国洎作钱俶諡议云亢而无悔佖奏驳之洎广引经自解














　　蒋氏日録【蒋颖叔】
　　太祖常与赵中令普议事有所不合太祖曰安得宰相如桑维翰者与之谋乎普对曰使维翰在陛下亦不用盖维翰爱钱太祖曰茍用其长亦当防其短措大眼孔小赐与十万贯则塞破屋子矣
　　宝圣石佛院在嘉兴县东南唐至德二年于寺基掘石佛四躯至今见存天圣中赐名宝圣人但呼石佛寺陶隐居不详北药时有诋谬多为唐人所质人固有不知无足怪
　　宗道为执政营一小室画山水朝退独坐谓之退思岩虽妻亦不许入
　　苏有姑苏台故苏州谓之苏台相有铜雀台故相州谓之相台滑有测景台故滑州谓之滑台
　　乐天作牛竒章石记曰公嗜石以甲乙丙丁为品太湖为上罗浮次之天竺又次之余为下
　　庐州慎县黄山连于无为军寿州六安界盖贼巢也山下居民千余户而藏贼以活者八百余家贼间发官兵追纵逐捕有数年不获者
　　范丞相在永州闭门独处人稀识面客苦欲见者或出则问寒暄而已家僮扫榻具枕揖客解带对卧良久鼻息如雷霆客自度未起亦熟睡睡觉常及暮乃去范忠宣谪居永州以书寄人云此中羊麫无异北方每日闭门飱馎饦不知身之在逺
　　北碑刻深谓之沟道
　　范德孺喜琵琶暮年苦夜不得睡家有琵琶筝二婢每就枕即便杂奏于前至熟寝乃去
　　左魏大名也故名魏曰大名府
　　元载不饮酒人强之辞以鼻闻酒气即醉人谓可治取针挑载鼻尖出一小青虫曰此酒魔也闻酒即畏之去此无患
　　笙中有簧以火炙之乐家谓之暖笙
　　唐王涯蓄名书画以金玉为奁轴凿垣贮之重复固秘及被诛为人破垣剔取金玉而弃书画于道
　　顾渚涌金泉每嵗造茶时太守先祭拜然后水渐出造贡茶毕水稍减至供堂茶毕已减半矣太守茶毕遂涸













　　剡溪野语【程正敏】
　　石曼卿于廨后自作一庵常醉卧其间名其轩曰扪虱王荆公草制词极丑诋范蜀公公笑诵其辞曰材无任职之能某披襟当之内有谋利之实则夫子自道也东坡谓晨饮为浇书李黄门谓午睡为摊饭
　　张乖崖尝称使冦公治蜀未必如咏至于澶渊一掷咏不敢为
　　温公尝云登山有道徐行则不困措足于实地则不危温公在洛与诸故老时游集相约酒行果实食品皆不得过五谓真率防
　　王嘉叟与王龄别语龄曰吾辈防合不可常但令常留面目异日可以相见龄每叹曰此言不能置范文正尝问琴理于崔遵度崔曰清丽而婉和润而逺琴书是也
　　宋景文言为文是静中一业
　　朱考亭答杨元范书云字书音韵是经中一事先儒多不留意然不知如此等处不理防郤枉费了无限乱说牵补而卒不得其本意亦甚害事也但恨蚤衰无精力整顿得耳
</div>
    <div class="pagination">
<a href="说郛_page157.html">上一页</a><span>...</span><a href="说郛_page153.html">153</a><a href="说郛_page154.html">154</a><a href="说郛_page155.html">155</a><a href="说郛_page156.html">156</a><a href="说郛_page157.html">157</a><span class="current-page">158</span><a href="说郛_page159.html">159</a><a href="说郛_page160.html">160</a><a href="说郛_page161.html">161</a><a href="说郛_page162.html">162</a><a href="说郛_page163.html">163</a><span>...</span><a href="说郛_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
