<!DOCTYPE html>
<html>
 <head>
  <meta charset="utf-8"/>
  <title>
   续古今攷 - 第 4 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续古今攷 - 第 4 页/共 21 页
  </h1>
  <div class="content">
   玉节周礼掌节掌守邦节注邦节者珍圭牙璋谷圭琬圭琰圭也王者有命则别其节之用以授使者执以行为信又守邦国者用玉节注玉节之制以玉为之以命数为大小下文角节注以犀角为之其制未闻虎节人节龙节皆金又玺节今之印章符节旌节及小行人有管节皆竹为之凡八节
　　玉玺玉印掌节货贿用玺节职金掌凡金玉锡石丹青之戒令受其入辨其物与其数量揭而玺之左氏季武子取卞使公冶问襄公玺书追而与之郑杜皆曰玺印也汉旧仪曰玺皆白玉螭虎纽文曰皇帝之玺皇帝信玺天子行玺天子之玺天子信玺凡六玺诸侯玉印黄金槖佗纽文曰玺列侯黄金印纽文曰印丞相将军黄金印纽文曰章中二千石银印千石六伯石四伯石铜印唐符寳即掌天子八寳孙坚得传国玺甄宫井中方围四寸上有立文盘五龙汉纪元年十月子婴系颈以组封皇帝玺符节降注不分明史记髙纪注引汉官仪曰子婴上始皇玺因服御之代代传受号云汉传国玺者也
　　玉符史记韦昭注玺符节云天子印称玺又独以玉符发兵符也岂即周之玉节乎韦昭注节汉制以竹长六寸而相合节毛上下相重汉无玉节
　　玉板大戴礼保傅篇四十八胎教之道书之玉板藏之金匮以为后世戒陈祥道礼书不甚裒大戴礼而表出玉板于此素问中亦有金匮玉板
　　玉琯出大戴少间篇昔虞舜以天德嗣尧西王母来献其白琯粒食之民昭然明视注西王母神也其状如人琯所以候气汉明帝时于舜庙下得玉琯一枚也大戴礼今存者四十篇四篇与小戴记同又有与荀子劝学同者以事多杂战国时事不全古也
　　玉巵髙纪为太上皇寿亦古事当别攷
　　曲礼执玉其有借者则裼无借者则袭借藻也藻缫同王缫借五采五就谓画五色而五匝天子五采朝日即此物也郑谓以韦衣木而画之殆未必然少采夕月韦昭谓三采公侯伯三采三就子男二采再就聘玉之缫三采三就闻诸侯之缫二采再就瑑圭璋璧琮頫聘之缫皆二采一就今世君礼丧亾已无其制左氏藻率鞸鞛或谓织丝为之予谓束帛加璧宜皆有缫又有组以系之圭璋特达犬马不升堂无帛币则必有物以袭其玉谓包裹藏袭之而后发露裼也者有藻则已露于外者也曰垂缫曰屈缫恐非韦木之所为焉
　　月令服玉春服苍玉夏服赤玉中央服黄玉秋服白玉冬服玉谓冠饰及所佩之冲璜非食玉屑之谓此书或云吕不韦所作秦人废佩而帯钮似不可信
　　聘礼受玉还玉贾人取圭垂缫授宰宰执圭屈缫以授使者使者受圭同面垂缫受命既述命同面授上介凡授受者授由右受由左同面二人同北面也　享束帛加璧此已聘而享也于夫人则聘用璋半圭也享用纁束帛加琮公初受玉路使卿皮弁还玉于馆璋琮亦如之
　　觐礼受玉还玉诸侯见天子至于郊王使人皮弁用璧劳侯氏侯氏升受玉使者左还而立侯氏还璧
　　朝以瑞玉有缫侯氏入门右坐奠圭拜坐取圭升王受之侯氏降拜升此所谓瑞即桓圭信圭躬圭蒲谷璧合而已还之　三享皆束帛加璧侯氏升致命王抚玉此已觐而三享王所加璧也王不受玉故抚之而已轻财而尚礼也古天子诸侯相见无不用玉然未始受其玉而终于还其玉以成礼意耳后世一切废此尊君卑臣自秦始上下等威混然无辨情不相接而诸侯朝聘之礼皆未之闻
　　聘义贵玉子贡问孔子对详见礼记
　　禹贡贡玉扬州瑶琨注瑶琨皆美玉梁州贡璆注玉名雍州贡球琳琅玕球琳皆美玉琅玕石而似珠
　　顾命陈玉又与周礼天府季冬陈玉不同凭几等事已见前越玉五重陈寳赤刀大训璧琬琰在西序大玉夷玉天球河图在东序孔传于东西坐北列玉五重大璧琬琰二玉为二重大玉夷玉天球三玉为三重夷常也球雍州所贡商颂长发受小球大球为下国缀旒毛氏曰球玉也子书球玉磬也郑笺谓汤受小玉谓尺二寸圭也受大玉谓珽也长三尺执圭搢珽以与诸侯防同东莱不从郑从王氏小球大球小国大国所贽之瑞也与下文小共大共音恭同意受小国大国所共之贡也若介圭同瑁已见前
　　木着诗之琼説文赤玉也毛氏曰琼玉之美者琚佩玉名琼瑶美石琼玖玉名孔氏曰琼是玉之美名非玉石琚瑶玖三者互也三者皆玉石杂也字书玖玉黑色着三章上文皆言充耳以素以青以黄而继以琼华琼莹【音荣】琼英皆美石似玉者也素青黄所以县瑱【玉遍切】或名为紞近世扬州琼花乃玉瑚蝶花又曰聚八僊非赤玉而曰琼似误也相与神其説以为独扬州一株非也君子偕老诗副笄六珈玼兮玼兮瑳兮瑳兮六珈衡笄后夫人之首饰编髪为副先儒不能知六珈之状此刺卫宣公夫人而指其首饰也淇澳诗充耳琇莹防弁如星如圭如璧此美卫武公而指其首饰又以圭璧美之也然卫武公早年簒国晚得美誉犹有憾焉女曰鸡鸣诗赠问报以杂佩毛氏朱氏言佩甚详此言古之妇人好德者也有女同车诗佩玉琼琚佩玉锵锵此言齐女之美而郑忽之不察也大扺以寳玉喻德性威仪诗之防也圭璧既卒云汉叹之来献其琛泮水颂之非爱玉也有得有失因事以见也然唯圭璧之用最多重耳沈璧郑伯以璧假许田晋以垂棘之璧假道于虞许男面防衔璧楚文王与申侯璧秦伯以璧祈战于河僖负羁馈重耳盘飡寘璧韩厥奉觞加璧贿荀偃束锦加璧杀吕姜髢取其璧臧文仲以鬯圭告籴王子朝成周之寳珪沈于河津人得之化为石一举一动必有一得一失则夫与之攷是玉者不惟知典故而已所以观义理也瑾瑜匿瑕以璵璠敛梦食琼瑰窃寳玉大弓武王赐鲁以夏后氏之璜公文氏攻向魋求夏后氏之璜执玉或髙或卑受玉或惰襄仲之辞玉子罕之不受玉聘遭丧不贿不礼执玉不趋操圭璧器币则尚左手车轮曵踵典故无穷维此之勤收苦索亦岂不胜于无所用心哉后此皆诸经之法言先王之法服二帝三王以来之器用于小説僻书不甚采取孔子有韫匵之説孟子有雕璞之喻诗有白圭之玷尚可磨之讥犹不一而足蔺相如争一璧于秦庭卞和献玉而至于三刖足后世才士诗文诸类书之及玉者无穷游戏翰墨不妨随时引用此可得而畧焉　玉者犹王出大戴礼少闲第七十六设为公曰之问其鲁哀公乎设为子曰之答谓君不可以言情于臣臣请言情于君君则不可回谓此岂尧舜禹汤文武之道哉臣可言情于君而君不可以言情于臣虽刘先主之于孔明不如是也最后有失政之语公曰所谓失政者夏商之谓乎子曰所谓失政者疆窭未亏人民未变鬼神未亡【注民神犹依附之】水土未絪【注絪犹乱韩诗外传曰隂阳相胜气祲絪氲】糟者犹糟实者犹实玉者犹玉血者犹血酒者犹酒注糟以喻恶实以喻善玉以喻贤人言尚贤其贤血忧色也酒以喻乐忧其可忧而乐其所乐此五语甚怪意者谓虽已失未至大乱总九句观之天地人三才未全乖乱人主好恶是非未全颠倒尚可为也末句结曰君无言情于臣君无假人器君无假人名名器不可以假人是也为人君而无腹心之臣不以情言于其臣而独运可乎以玉者犹玉四字竒怪附于广玉攷之后

　　古今攷卷八
&lt;子部,杂家类,杂考之属,续古今攷&gt;
　　钦定四库全书
　　古今攷卷九
　　元　方回　续
　　西屠咸阳杀秦降王子婴烧秦宫室
　　此汉纪语也项籍传下文云火三月不灭收其寳货畧妇女而东秦民失望秦惠王诱楚懐王防武闗而执之秦始皇以翦武虏楚王负刍而灭之诸侯兵起秦章邯又击杀项梁春秋复九世之讐项羽以复讐为事乎则秦亦灭矣子婴已降楚矣以子婴归之令楚懐王待其自毙可也杀之亦何益于威武屠咸阳则秦之百姓何罪焉秦之宫室奢侈已甚存其可存者而毁其材以赐贫民可也焚之则亦暴殄天物而已至如收货寳略妇女而东则无异盗贼之所为也意者迁沛公于汉中封章邯董翳司马欣之谋已定不欲留此以遗他人也残忍贪婪褊隘缪戾而无逺图不待垓下之围而败证已见矣孟子所谓诛其君吊其民若时雨降民大悦者固如是乎此项之所以失而刘之所以得也当此之时而有贤圣之君之相推一人为天王谓周武王伐纣有天下齐太公望鲁公旦召公奭各有大功不过各为列侯令诸已王者皆损王号为公为侯如周之旧制求二帝三王之后各封之为公皆无过百里而伯七十里子男五十里之制差次大小功臣为之天子之地方千里三公三孤六卿六乡六遂比闾族党虽不能尽如古初亦稍稍裁制各宜隆杀等级一以周典从事城壁为固以限四夷沟洫为田以养万姓庶乎其可也陈涉之起首先自王非楚之后人心不服燕赵齐继皆自王欲复六国之旧谓天下之国必六与七而无天王则天下之战无有可已之时矣况今项羽强狠自用如此欲为西楚霸王以驭十八王而阳尊义帝为弑逆谋不仁不义一秦亾一秦生此天下所以卒为汉也汉亦不思复周之制而因秦之法此善于彼仅足立国遗患千五百年吁可叹哉
　　懐王曰如约
　　羽既烧秦宫室使人还报懐王懐王曰如约羽怨懐王不肯令与沛公俱西入闗而北救赵后天下约乃曰懐王者吾家所立耳何以得专主约春正月阳尊懐王为义帝吕东莱曰义帝初为项梁所立特从民望耳梁名为臣实则君也章邯既击杀梁遂以楚为不足虑虽楚国之众亦皆惴恐不知死所矣帝乃并吕臣项羽军以收主权自盱台进都彭城以张国势置宋义诸将之上而不敢不服拒项羽入闗之请而不敢不从至于独遣沛公仗义而西则所见又有大者焉可谓天下之英主矣不幸宋义得志而骄为羽所乗羽既得志存钜鹿降章邯拥诸侯四十万之众入咸阳威震天下帝块然寄坐虽庸人亦数日而知亾矣及羽使人致命使汉献唐昭处之必低首下心惟羽是听帝不慑不屈报之曰如约帝岂不知羽之不从哉执其义而已矣此真主天下之约者也死生祸福帝如彼何哉按楚懐王以二世二年六月立九月项梁死项羽吕臣徙懐王都彭城其在盱台也以陈婴为上柱国出于项梁之命其至彭城也并吕臣项羽军始出于懐王之独断以羽为长安侯以沛公为砀郡长武安侯以吕臣为司徒其父吕青为令尹又以宋义为上将项羽为次将范增为末将北救赵遣沛公西入闗此皆懐王号令也羽杀宋义而后大权旁落因立羽为上将军此一着亦如汉王因立韩信为齐王中心实亦不平至羽破降章邯入闗至戏则不可复制矣沛公入闗在汉元年十月懐王当于此时遣人立沛公为秦王王闗中召还项羽论救赵破秦功亦有以封之可也然羽擅已封章邯为雍王不禀君命则无忌惮甚矣懐王于是受制强臣徙国二年正月遇弑为王一年半为帝一年无后其人品才地恐亦不为十分英迈如秦王子婴岂不能诛赵髙亦非大段不才天之废秦废楚久矣虽有髙才亦不足以胜恶运也
　　项羽分天下一帝十九王【汉书髙纪项羽传不书韩王成别见下文故但见十八王月表又不书义帝而尊髙祖故混韩王成为十八王】
　　阳尊懐王为义帝徙之长沙都郴长沙今潭州郴州今郴州项羽自立为西楚霸王王梁楚地九郡都彭城彭城今徐州孟康曰旧名江陵为南楚吴为东楚彭城为西楚按秦三十六郡羽擅有四分之一泗水郡砀郡【汉梁国】薛郡【汉鲁郡】东郡【故卫地】琅琊郡【故齐地恐必有此】防稽郡【郡治吴后汉始分为吴郡秦并越为一】鄣郡【汉改为丹阳郡】此七郡晓然为羽地矣未知他二郡谓何出处不一别有东阳郡剡县今淮南西路地属九江王淮南东路地当属泗水郡越之后亦共灭秦羽不封之则恐奄有闽中郡稍稍犬牙南阳县【今邓州蔡州唐州皆是旧地当攷】是为九也始越灭吴而楚灭越故呼吴地为东楚又灭泗上诸侯而灭鲁故称彭城为西楚以大江分言东西对也楚之鄢郢为秦所侵故以今江陵为南楚羽暂借长沙及郴与义帝而又弑之则今之荆湖南北路亦皆为羽所有吴芮号为畨君不令就国于衡山则今之淮南自六安以南江西江东羽又兼有之也
　　沛公为汉王王巴蜀汉中四十一县都南郑今兴元府秦置汉中郡治南郑后为梁州唐德宗奉天之难自骆谷南入梁州改为兴元府以至于今秦有巴郡蜀郡如益州犍为牂牁沈黎等郡汉武帝通西南夷始有之则沛公所封汉中巴蜀仅四十一县亦甚狭矣而遂有天下然则地大其可恃乎
　　章邯为雍王王咸阳以西取雍州之名以号其国都废丘周懿王所都之大丘也秦欲废之更名废丘汉之槐里县汉元年八月汉王从故道袭雍大破章邯于陈仓今凤翔府寳鸡县邯走守废丘不下围之二年及十一月汉拔雍陇西六月引水灌废丘邯自杀置中地北地陇西郡王一年半
　　章邯长史司马欣故栎阳狱吏为塞王王咸阳以东至河塞为国号者取河华阨塞之义都栎阳【栎音乐】秦献公所都后孝公徙都咸阳汉左冯翊栎阳郡髙祖初尝都之汉元年秋八月欣降汉二年四月从汉王入彭城汉王败欣降楚四年冬十月汉王破楚成臯欣自颈十一月枭其头于栎阳市王仅五月地为河上渭南郡秦都尉董翳劝章邯降项羽为翟王翟本秦上郡都髙奴在今之鄜州界汉元年八月翳降汉二年四月同司马欣降楚王仅五月地为上郡司马迁月表汉表并不书其后所以死楚将瑕丘申阳为河南王都洛阳汉二年冬十月降汉地为河南郡王仅七月史不书所终赵将司马卬为殷王都朝歌商帝盘庚国殷中之地改商为殷在相州安阳县即比干塜殷墟南去朝歌北三十六里羽号卬为殷王而都朝歌汉河内郡今河阳懐州相州之地汉二年三月汉纪书虏殷王卬置河内郡史记月表书降汉司马迁叙传卬其族人也赵刺客司马蒯瞆之孙为武信君将拔朝歌诸侯之相王王卬于殷汉之伐楚卬归汉地为河内郡汉纪睢水之败塞王欣翟王翳降楚殷王卬死为王一年
　　当阳君英布为九江王都六今之江州误称九江误称寻阳误作虎渡亭于江滨皆非也汉九江郡在今淮西蕲州之北治寻阳故晋宋以后江州刺史所统有寻阳郡尝移治寻阳皆在江北又其后迁刺史治于今之湓城而九江寻阳皆因误呼盖英布所王之九江在江北淮西所都之六在今安丰军南所谓六安军是也六安国名偃姓臯陶之后而英布亦臯陶之后而家于六故项羽封之于其家也其起灭有本传
　　懐王柱国共敖为临江王都江陵柱国楚上卿名相国本秦南郡项羽改为临江国江陵今荆湖北路江陵府其地去江十余里有沙市迫江汉三年秋十月敖卒子尉嗣五年十二月诛项羽羽所立临江王共敖子尉不降遣卢绾刘贾击虏尉地为南郡十九王除汉髙外惟吴芮张耳共敖三人善终芮称忠于汉者耳之子为汉壻而敖之子亦为虏也余皆败亾不善终
　　畨君呉芮为衡山王都邾项羽分楚为四史记月表所书也西楚衡山临江九江是也然当书曰分楚为五盖义帝之长沙郴亦楚地也汉书月表削义帝不书则亦不书分楚为四以汉书五年二月改封长沙治攷之则知呉芮为项羽夺其地不得就国故诸侯尊汉王为皇帝上疏芮但称故衡山王想芮数年尝以兵佐汉王者故与以长沙之封也括地志称邾城在黄州黄冈县东南春秋时邾国所谓衡山者非今之衡州之衡山也汉以今舒州之灊山为南岳故以今舒蕲黄为衡山国而今之卢州寿州安丰军光州濠州六安军镇巢军等处皆九江国也后九江又改曰淮南又改曰卢江王也芮为黥布妇翁有本传改封长沙都临湘今之临湘县传国为异姓王者五世最绵逺
　　徙齐王田市为胶东王都即墨田荣大怒不肯遣市之胶东市亾之国荣追杀之汉元年六月也通王二年胶东今莱州东莱郡即墨县在州东南二百四十里有胶水县
　　齐将田都为齐王都临菑田荣追击都都走降楚不克就国临菑今青州临菑县州西北四十里青州金人改为益都府
　　故齐王建孙田安为济北王都博阳田荣令彭赵击杀安遂有三齐之地先儒或未审济北所在济水旧自河北跨河而南入于钜野由郓之东阿城下入棣州滨州沧州入海所为齐州改为济南府则济北皆当在济南之北济南府西至今博州二百四十里则博阳其或不出乎此汉济北王两反两诛当别攷
　　徙魏王豹为西魏王都平阳项羽欲有梁地故徙豹河东太原府路有晋州曰平阳郡在路隰汾绛州之中尧所都平水之阳也古太原城曰晋阳汉二年三月汉王自临晋渡河豹降汉将兵从下河内伐楚入彭城汉王败五月豹谒归视亲疾畔汉为楚九月韩信虏豹诣荥阳三年五月周苛杀之
　　徙燕王韩广为辽东王都无终广不肯徙国汉元年八月臧荼杀广并其地汉北平郡有无终县故无终子国上谷渔阳北平辽西辽东郡皆秦灭燕所置今分为二而王韩广于辽东僻逺之地宜其不服也岂止田荣陈余独不平哉
　　燕将臧荼王燕都蓟今燕京大兴府东北有蓟县即渔阳郡也陶渊明咏荆轲曰提劔出燕京即燕之名京久矣汉五年七月荼反九月虏荼汉书纪同史记月表而班之月表悮书为四年九月司马迁表书冬十月为嵗首春正月或书端月或书正月或书一月又间书冬十月为一月九月为十二月又有通书其为王之月如田市云二十四月者如此则秦汉歴并用又随事无定法也
　　徙赵王歇为代王都代秦所置代郡也
　　赵相张耳为常山王都襄国项羽更名赵为常山不使都邯郸钜鹿使都襄国今河北邢州城是也汉二年十月陈余籍田荣兵击耳常山耳败降汉复迎代王歇为赵王而歇立余为代王号成安君三年冬十月韩信张耳下井陉击杀赵王歇襄国斩陈余地为常山郡代郡四年夏立耳为赵王【史记表书在四年十月】汉书表亦是四年十一月而耳传不同汉表书五年十二月乙丑耳薨而传书五年秋耳薨汉书往往龃龉如此
　　韩王成不徙封都阳翟按张良传项梁既立成为韩王良为韩司徒按韩王信传项梁死定陶成奔懐王又按张良传汉王之出轘辕令成留守阳翟又按韩王信传项籍之封诸王皆就国韩王成以不从无功不遣之国更封为穰侯后又杀之汉书月表书汉元年六月项籍诛成史记表书在七月以此攷之韩王成不从项羽入闗而为沛公守阳翟汉王四月就国汉中五月即从故道出袭三秦先是项羽尝令成随至彭城已有废成之意及闻汉王东伐故杀成而立郑昌为韩王以距汉也吕东莱曰项羽自逐其君而据其地亦令诸侯之臣逐其君而据其地主约如此虽微田荣陈余亦岂得奠居乎彼章邯司马欣董翳卖秦子孙三十万以求利父老方欲倳【侧吏切置也】刃其腹羽乃使之王闗中以距塞得人心之汉王何其愚哉
　　夏四月诸侯罢戏下各就国
　　附攷冬夏春秋月
　　汉元年冬十月沛公至霸上十一月约法三章十二月防项羽鸿门春正月项羽阳尊义帝二月项羽立诸侯王夏四月罢戏下各就国顔师古以戏下为指挥之麾汉字戏麾通用吕东莱以为戏水之下恐师古之説为长如韩信传不至十日两将之头可至戏下是也【戏许宜反】汉王在霸上半年于兹矣凡冬十月春正月秋七月夏四月师古谓皆大初正歴之后记事者追改之以十月为嵗首即谓之正月今此真正月当时谓之四月耳然予以司马迁史记月攷之恐亦不然其书正月为端月乃是依秦人避讳之旧汉纪书秦二世元年秋七月陈涉起蕲岂应班固以汉歴改秦歴乎秦二年三年十月皆不书冬字此为异耳
　　汉王从杜南入蚀中
　　李竒曰蚀【音力】在杜南如淳曰蚀入汉中道川谷名程泰之雍录谓蚀中之名地书皆不载以地望求之闗中南面皆碍南山不可直达其有微径可达汉中者惟子午闗子午闗在长安正南其次向西则有骆谷闗闗之又西则褒斜也此之蚀中若非骆谷即是子午　回谓汉纪下文张良辞归韩汉王送至褒中张良传初汉王之国良送至褒中汉王送良良送汉王两説不同然必是斜谷度终南入褒谷以至汉中无疑也斜水出武功县衙岭山北至湄入渭褒水亦出衙岭至南郑入沔【自有沔水入于江而后世总称汉沔一也】终南山横亘长安南郑之间而东西数千里亦曰太白山亦曰惇物若衙岭者又褒谷斜谷南北分水之岭也汉王之往复必由此矣其曰杜南者周之岐山在今之凤翔府亦曰周原亦曰杜阳山在岐山之阳九域志谓地属杜阳地形险阻原田肥美有杜水南入渭大雅绵诗自土漆沮【土作杜】自汉右扶风有杜阳县秦内史地今凤翔府东至京兆府二百八十三里蚀中之名虽不可攷汉王往复必由骆谷子午可攷也子午道王莽传可攷褒斜漕东南粟帛张汤主议河渠沟洫志可详攷今偶读兴元志褒谷在褒城县北北口曰斜南口曰褒同为一谷自褒谷至凤州一百三十里始通斜谷两山髙峻中间谷道穴山架木以行张良送髙祖至褒中曹操出斜谷军遮要诸葛亮由斜谷取郿皆此道入谷五里许阻山凿之六丈路乃通号石门又云兴元为巴蜀衿防今之金州洋州均州房州皆汉中地文州凤州又其籓篱曹操争南郡诸葛亮侵魏钟防伐蜀蔺钦破魏师元英攻萧懿浑瑊讨朱泚髙崇文征刘辟王建伐岐孟昶冦周女直遁归陜服杨政出师武林皆于褒斜绍兴以来自褒口而北设武休闗东撁子闗西石顶原闗而褒口有四路一由太白峡出谷口路差狭而颇平一过隔芽合水潭出斜谷路比太白峡稍濶一自长柳径白云松岭出谷口唐孙樵所记新开文川古道悉以榛芜一出凤州超散闗师行多出于此取武休闗褒城县去府一百三十五里闗外为凤州自凤翔府由大散闗或隔芽闗或太白峡皆可至县故立武休闗以为险阻若大散闗者在凤州至府二百四十里即汉王及韩信出兵袭雍之地曹操击张鲁出此诸葛亮围陈仓出此宇文泰伐梁武陵王纪出此唐明皇避禄山在此郭崇韬王全斌出此又有隂平桥头属今文州邓艾自此凿山通道行无人之境七百余里超涪出劔阁西百里遂至绵竹此路今属西畨化外若子午谷者在长安鄠县由洋州至兴化七百六十里蜀魏延请于诸葛亮尝欲假精兵五千从褒中循秦岭而东当子午而北不过十日可至长安而公从斜谷来一举而咸阳以西可定亮以为此计危不如安从坦道平取陇右后乃有祁山箕谷之败唐明皇驿致生荔枝自涪陵入达州由子午谷凡三百里绍兴以来南北兵出入竝不由此路若骆谷者在长安盩厔县由洋州至兴元五百二十里钟防伐蜀分兵出斜谷亦出骆谷髙崇文伐蜀出斜谷以李元奕出骆谷唐德宗自盩厔入骆谷僖宗避冦由凤翔趍骆谷又有汉中之西城县为今金州魏晋间之魏兴郡至兴元府五百里萧何为汉漕蜀汉粟下汉水自今之金州至襄阳绍兴初女真自商州入金州犯兴元呉玠守饶风闗力战失利刘子羽弃汉中玠由兴州河池绕出敌后清汉中之野敌遂由斜谷以遁又米仓山在南郑县南一百九里南连大巴山有路通蜀或云萧何追韩信于此亦未可晓秦之都曰咸阳汉唐之都曰长安皆南向终南山其至汉中也有路不一具书于此以见汉王出入乃褒谷斜谷今凤州凤翔府陈仓路也
　　栈道
　　师古曰栈即阁也今谓之阁道刘禹锡有山南西道新修驿路记有云我之提封踞右扶风触劔阁千一百里自散闗抵褒城次舍十有五自褒而南逾利州至于劔阁十有七道涂次舍可见于此又云栈阁临虚下临呀层崖峭絶枘木亘鉄因而广之限以钩栏狭径深陉衔尾相接从而拓之方驾从容栈阁之制亦可想也欧阳詹栈道铭有云秦之坤蜀之艮连髙夹深九州之险也则蜀在秦之西南秦在蜀之东北尤更晓然孙樵新路记自扶风东臯门十步折而南平行二十里下念济坂下折而西行十里渡渭又十里至郿自此阁路不一上下岭阁中有临洮闗南为河地汾阳王私田百亩余里以息马至万蹄所谓文川古道晋武平吴时所开出长柳店至褒城县与斜谷旧路合大抵汉中虽是平川东北入长安西南出劔门皆有栈阁之险惟今洋州子午谷南而北正对长安王莽所开唐明皇荔枝路老杜云百马死山谷至今耆旧悲信为险絶虽金人绍兴后窥蜀亦不出乎子午谷也
　　汉王欲攻羽丞相萧何谏乃止
　　汉王怨羽背约欲谋攻羽周勃绛灌樊哙皆劝之惟萧何谏愿大王王汉中养其民以致贤人收用巴蜀还定三秦天下可图也汉王曰善乃就国髙纪书丞相萧何谏是时汉王未就国在霸上萧何未为丞相盖史追书也或问戏西鸿门范增劝项羽击杀沛公项伯止之当是时沛公可杀乎曰不可也沛公入闗有大功府库珍寳妇女牛酒一无所取无罪有大功无罪而又有功当王闗中之约羽于此时杀之天下诸侯亦得而屠羽之族矣范增之计未为得项伯之见未为失也或又问项羽背约绛灌樊哙劝汉王攻之萧何止之当是时项王可攻乎曰未可也羽阳尊义帝未有弑逆之罪封九江王英布未有隙封衡山王呉芮未夺其地未有怨田荣陈余虽大怨羽逺在齐赵羽之罪在于杀宋义然义亦骄矜送子相齐置酒髙防秦而胜赵何敝之承义固有以取羽之侮羽之罪又在于坑秦卒二十余万然当时闻见习以为常羽未出闗东归三秦及羽之党合从以距汉则以新造未就绪之汉攻罪名未着党羽未离之强楚其不胜必矣绛灌樊哙或未之思而萧何之所筹为得策也汉之入闗张良谋居多然颇以诈萧何先收图籍劝且就国此二事皆非余人所及养其民以致贤人天下事孰有先于此二者乎此一语又兴汉之根本也
　　羽使卒三万人从汉王
　　项羽此策恐汉王不就国或有他谋以此防之也必有某将以统此众而受之策然天下成败之势方如反掌将吏士大夫之心视其主之可否而为去就也此暴彼寛则羽之兵实所以为汉王之资耳甚哉项羽之愚而无识也烧秦宫室掠秦府库掳秦妇女杀秦降王子婴懐衣锦故乡之陋见行讥以沐猴之滥诛谓徙义帝于上游迁汉王于巴蜀四分天下以取其一余十七王可以力控田荣与已有隙而不与之释憾陈余与张耳有隙而亦不与之解讐彭越故剧盗在梁而无以处其众涣其羣方且欲弑所尊之帝而夺所封诸侯之地如是而欲久长未之有也且羽既封诸侯之地罢戏下各就国不闻有一训诰誓命之言周之建封皆有策书齐桓公葵丘之防盟以五禁而不歃血而羽咸无之谓宜建坛刑牲盟所封诸侯王为要约以楚实首事灭秦报天下讐尊楚懐王为帝天下诸侯戮力一心共奬王室平心和气以沛公王闗西而以已王闗东地亦不必大广当是时沛公鲁公功最大为天下二伯以征伐诸侯之不臣服者亦不必自为西楚霸王古所无有名不雅驯诸四方彪勇暴悍崛起乗时之徒处置弥缝亦宜缜密以仁恩宥之以威武恐之以义理督教之则焉有不服者范增为羽腹心之臣岂全不致思入虑而以一切茍且行之尊一帝封诸侯以三万人防汉王就国谓姑如此而可以无后患呜呼亦愚而已矣
　　楚子诸侯人之募从者数万人【广德军史记板楚与诸侯之募从数万人常德府汉书亦作募从予有古建夲汉书作慕字】
　　古兵出于农士出于乡举里选治天下不易之道也战国诸侯破壊井田絶灭学校强暴之民武断乡闾游荡之士丛漫天下然犹以民为兵秦至于无复可调兴师至二三百万而起闾左之戍国遂以亾沛公初起沛子弟三千人从之为兵豪吏豪民有才能战者从之为将非复井田学校所养所教之旧矣转战入闗民之从为兵士之从为王侯君公及有官爵职守者举天下皆可以招致然未有募从之説也文颖曰楚子犹言楚人也诸侯人犹言诸侯国人也汉王本楚人今将入汉中下募从之令不拘楚人如诸侯他国之人愿从入巴蜀汉中者听则汉王之志大矣下而士卒上而官吏皆许应募以从行也然则后世募兵之制始此而秀民异才择主而从之不复修乡里之行以俟上之选举则自战国始矣募兵而养弱不可用老不可贷坐屯百余万以防国者有之诵诗读书无复常产侥幸于一第而得入仕否则老死穷阎而其放辟邪侈号为游士与夫流为释老伎艺算术占相之等者上之人一切不问其所从来逺矣
　　张良辞归韩
　　张良有灭秦之心博浪沙之锤击是也有兴韩之心请项梁立韩王成是也而未尝有仕汉之心度非沛公不足以灭秦而非尽用己之谋亦未足以必灭秦故屈己而从沛公其所谓太公兵法者疑不过老子之书之学入闗之策皆出于诈惟劝沛公还霸上为得计然亦理之当然者也因项伯解鸿门之急为有恩于沛公然亦事之偶然者也沛公既王汉中送至褒谷辞归相韩劝王烧絶栈道示项羽无东意当是时亦未尝劝汉王以取天下俾之匿形藏影为还定三秦之计则有之矣逮夫项羽杀韩王成良既已无可事之主然后间行归汉求所以帝刘灭项者终始为韩报讐而假手于汉耳于声利之间泊若无情而其思虑之所发从容定计亦倐忽变化而不可测以至柔伏至刚以至不忍伏大忍在秦汉之间过诸人逺甚律以顔曾思孟未也至近世乃有学顔曾思孟之学防及之者而不用于世岂后人才果不及于古哉
　　设坛塲拜韩信为大将军
　　作史分纪传自司马迁始班固因之故一事而既书于纪又书于传又书于某人别传下如春秋为纲左传为目之可观也故司马温公用荀恱袁宏汉纪列为通鉴而朱文公又为通鉴纲目近世有谓温公不当删旧史文而文公又多有增损为非是曾不思史汉之体太涉重复鸿门事汉纪书之史记项籍纪书之而张良传又书之樊哙传又书之盖不得已也如萧何追韩信汉王齐戒设坛塲拜信为大将军史记髙纪不书齐戒设坛塲五字淮隂传书之汉纪书此五字矣韩信传又书之则为赘也予谓古之遣将也舜咨禹征苖文王为西伯以天子之命命将帅采薇以遣戍出车以劳还杕杜以劳归士仪礼军礼亡未知设坛塲拜大将始于何时师古注筑土而髙曰坛除地曰塲当是升韩信于坛拜以受大将军之命史记止书曰拜将无军字既拜命然后受将士部曲之贺礼于坛下除地为塲所以容众也其书曰已拜上坐者谓以拜命而谢汉王汉王赐之坐也信谓项王匹夫之勇妇人之仁固有以识其人品之不髙王诸侯不平逐义帝江南所过无不残灭诈坑秦降卒三十余万强以威王邯欣翳秦父兄怨三人入骨髓又有以知项羽罪状之无道东向争权天下大髙祖之心三秦可传檄定壮髙祖之气然其断项羽成败未敢谓其必亾惟曰其强易弱此信之所以为人杰也欤





　　古今攷卷九
　　钦定四库全书
　　古今攷卷十
　　元　方回　续
　　留丞相萧何收巴蜀租给军食
　　初汉王欲谋攻项羽周勃灌婴樊哙皆劝之独萧何谏有曰养其民以致贤人收用巴蜀还定三秦天下可图也此数语包括宇宙岂勃哙等所能到哉汉王就国以何为丞相何引韩信为大将军汉王将相得人如此天下定矣今攷丞相大将军及秦汉九卿以下官制于此
　　附商周相三公六卿攷
　　商髙宗梦得傅说曰爰立作相孔传于是立以为相未以为官名也惟说命总百官孔谓在冢宰之任此乃官名即成周六卿之长冢宰天官曰天官则地官春夏秋冬皆总之其名曰太宰则大司徒大宗伯大司马大司冦大司空皆总之其上有三孤三公周制三公无人则缺之召公为保周公为师相成王为左右周公为公即太师以太师行冢宰之事召公为保即太保以太保行大司徒之事无疑也左右非官名也成王顾命召公以太保为冡宰芮伯为司徒彤伯为宗伯毕公为司马卫侯为司冦毛公为司空所谓毕公毛公必三公之师傅也周以冢宰为相首六卿三公三孤公侯伯兼五卿六卿出则为将其制如此此商周制也秦汉制取史记汉书东莱大事记后汉百官志通典列于后
　　附秦汉丞相太尉大将军御史大夫攷
　　变古自秦始相国之贵莫重焉自秦始不常制如穰侯吕不韦为之其权固非他相比至于昌国君昌平君亦称相君则独重其名耳　左右丞相金印紫绶始于甘茂樗里疾终于冯去疾李斯秦大率常命两相秦武王二年初置也左疾右茂而先书左至二世时先书右丞相去疾次书左丞相斯则尚右汉表书秦有左右而不分其班书髙帝置一丞相即何也十一年更名相国亦秦制也亦萧何为之孝恵髙后置左右丞相文帝二年复置一丞相哀帝更名大司徒王莽之谬也彭城之败以韩信为左丞相信班何下知古尚右后曹参亦拜假左丞相于军与信俱不柄国参恵帝时入为丞相表书相国传亦称为相国有两长史秩二千石武帝初置司直　侍中者本丞相史也使五人往来殿内更相奏事故谓之侍中其后为加官则其职浸重　太尉秦官金章紫绶掌武事月令命太尉賛杰俊吕不韦时秦已有此官髙帝时卢绾周勃为之后省武帝置大司马大将军有车骑大将军骠骑大将军而其先窦婴常为大将军后霍光亦为之　御史大夫秦官位上卿金印青绶御史之名见于周官以中士下士为之传命令者耳至于战国其职益亲故献书多云献书于大夫御史渑池之防各命御史书事而淳于髠亦曰御史在前执法在后是又掌记事纠察之任也至秦人主自亲事以操制臣下侍御仆从其势益重而御史大夫遂与丞相分权矣掌副丞相则是为丞相之贰以分其权矣有两丞一曰中丞在殿中掌图籍秘书外督部刺史内领侍御史十五人员受公卿奏事举劾按章成帝更名大司空紫绶禄比丞相置长史如中丞官职如故哀帝复为御史大夫又复为大司空更御史中丞为御史长史此汉之三公官也东汉归台阁大事司徒等三公官无权而废大司马御史大夫之名唐御史台有御史大夫中丞侍御史监察御史或员为之或带衔非三公矣乃一风宪之司也宋御史台不除御史大夫中丞不常除有侍御史殿中侍御史仅除一员监察御史仅除二员掌弹劾百僚位卑而责重苏轼谓言及乘舆天子改容事关廊庙宰相待罪而秦桧韩侂胄史弥逺郑清之丁大全贾似道柄国隂奉风防纠治所恶而国亡焉丁大全之先有田嗣荥王与芮宦臣董宋臣保用者　髙后初置太傅者再后省平帝初置太师太傅太保位三公上与古官名同非古意也前后左右将军皆周末官秦因之位上卿金印紫绶战国所谓大将军上将军本此武帝所谓大将军大司马与丞相班又多置骠骑车骑楼船戈船下濑伏波因扞贰师游击横海游沮等号以宠征伐之将不与焉
　　右秦三公官汉损益之侍中本丞相之属将军本太尉之属班史百官公表无侍中一列以列将军为一列下则九卿与内史为一列今书九卿于后
　　附秦汉九卿攷
　　九卿并二千石一曰奉常掌宗庙有丞景帝更名太常王莽更名秩宗太常掌王者旌旗王者建以行礼官奉持之故曰奉常太乐太祝太宰太史太卜太医六令丞均官都水两长丞五畤各一尉博士及诸陵县皆属焉博士秦官秦时多至七十人武帝初置五经博士宣帝増至十二人秦太史令胡母敬作博学七篇髙帝七年叔孙通初为之　二曰郎中令秦官掌宫殿掖门户臣瓉曰掌郎中诸官故曰郎中令括苍鲍氏曰郎与廊同按战国策梧下先生见魏王趍出至郎中而反所谓郎门即郎之门也又按战国策段产谓秦新城君曰今臣处郎中无能议君于王而不能使人无议臣于君然则秦昭王之时已有郎中之名其职已亲近矣属官有大夫郎谒者大夫掌议论有大中大夫中大夫皆无员多至数十人武帝初置谏大夫更名中大夫为光禄大夫郎掌守门户出充车骑有议郎中郎侍郎郎中皆无员多至千人后汉志凡郎官皆主更直执防宿卫诸殿门出充车骑惟议郎不在直中按战国策荆轲逐秦王秦法诸郎执兵皆陈殿下非有诏不得上又按滑稽传优旃呼陛楯郎然执防宿卫皆秦制也韩信传亦云事项王官不过郎中位不过执防盖光禄大夫即大中秩比二千石中大夫秩比千石谏大夫秩比八百石议郎中郎秩比六百石侍郎比四百石郎中执防位卑禄微韩信所以耻之也中郎有五官左右三将曹丕为五官中郎将苏武为中郎将使匈奴三将秩皆二千石所谓三署五官署左右署也所谓三郎中郎侍郎郎中也索隐有中郎外郎散郎之分苏林谓中郎省中郎也外郎散郎也近世官制戾古损益不明大中大夫光禄大夫以为宰执阶官侍郎至微而中书侍郎门下侍郎六部侍郎用此名为执政官侍从官六部二十四司初除皆曰某部郎官诰词下始分郎中员外郎之异以资深浅又分权行试守朝请朝散朝奉三大夫乃元丰之前行郎中朝请郎朝散郎朝奉郎乃元丰官制之后行郎中未作郡人惟许除已丞少监之类权某部郎官已作除郎为真而防子则朝奉大夫以上许防一子将仕郎员外郎死然后得防又有所谓左右司郎中员外郎为宰士在二十四司之上左司二员右司一员世之晩进小生自入仕迪功郎以至朝郎初未知今之郎乃古之廊也又有小吏而妄呼为外郎者南渡前开封富人皆称员外古之员外直犹近人之添差其称谓之紊乆矣谒者掌宾读受事员七十人有仆射期门掌执兵送从武帝初置无员多至千人有仆射平帝更名虎贲郎置虎贲中郎将羽林掌送从武帝初置次期门又曰建章营骑后更名羽林骑养从军死事之子孙教五兵曰羽林孤儿有令丞宣帝令中郎将骑都尉监之皆属郎中令武帝太初元年改为光禄勲是年更名中大夫为光禄大夫以贰之云　仆射秦官自侍中尚书博士郎皆有古者重武官有主射督课之军屯吏驺宰永巷宫人皆有取其领事之号此乃班固书仆射之官不止郎中令之属有之　三曰卫尉秦官掌宫门卫屯兵有丞景帝更名中大夫令后复为卫尉属官有公车司卫士旅贲三令丞长乐建章甘泉卫尉不常置　四曰太仆秦官掌舆马有两丞属官有大廏未央家马三令各五丞一尉又车軡骑马骏马四令丞赵髙为中车府令是其属也宦者为之加中字赵髙初为中车府令二世立为郎中令杀二相一御史大夫代为丞相三除甚美三族二人亦不贷也宦者亡人之国先亡其族莫此为甚太仆属官他不书　五曰廷尉秦官掌刑辟九卿之班其列在五而李斯为此官专议帝号乃斯为首何也东莱谓秦以狱为重李斯又方任事所以九卿为议者之首也景帝更名大理武帝封尉为廷尉有正左右监宣帝初置左右平哀帝复为大理王莽改曰作士书伯禹作司空皋陶作士契作司徒王莽乃以作士名理官其蠢如此六曰典客秦官掌诸侯归义蛮夷景帝更名大行令
　　武帝更名大鸿胪有丞有行人译宰别火三令丞如淳注别火治改火之事武帝初置别火又史大行令王莽改曰典乐　七曰宗正秦官掌亲属东莱大事记髙帝七年书置宗正官以序九族髙帝表无其人帝纪七年二月书自栎阳徙都长安置宗正官以序九族表髙后二年始见除刘郢客为之当是史失初姓名　八曰治粟内史秦官治谷帛景帝更名大农令武帝更名大司农有两丞有大仓平准均输都内籍田五令丞斡官铁市两长丞如淳注斡所谓斡盐铁而榷酒酤也又郡国诸仓农监都水六十五官长丞皆属武帝尝置搜粟都尉韩信以治粟都尉亡表无此官后又见桑羊为治粟都尉王莽改为羲和又纳言　九曰少府掌山海地泽之税以给共养东莱为治粟内史所掌谷货供军国之用少府名曰禁钱以给天子私自别为藏少者小也属官最多有六丞当皆称少府丞而尚书侍郎以下十二官令丞属焉而尚书之名后世以为王之一省六部从官之长东莱又为少府吏四人在殿中主发书谓之尚书其后遂以为官置令丞属焉然汉之尚书令尚书丞微官耳少府之属吏也后世尚书令尚书左右丞六部尚书乃宰相侍从也又胞人三长丞又上林中十池监又中书谒者黄门钩盾而下内省官者七官令丞诸仆射署长中黄门皆属焉而中书令中书丞亦少府之微官而后世中书令为一品之极郭子仪书二十四考至有夺我凤凰池之恨前代小官后世用以为大官世故之变岂有极哉表书小官吏因革不一不足书王莽改曰共工
　　附少府禁钱及近世铸钱说
　　少府禁钱者举天下山泽之利以为人主私藏而私用之也前朝置内藏库始于神庙欲积以为取燕之用遂有北狩南渡之祸杭都亦制内藏库他且勿论以楮币与铜钱并行自孝庙某年始【朝野杂记可攷】饶州置江淮都大杭冶司铸钱嵗额十五万贯每一钱以年号铸四字旧制也乾道钱淳熈钱行用民间有之宁庙即位在宥三十年理庙四十一年度庙十年徳祐一年勿问总计八十一年新铜钱并入内藏库未尝行用庆元至咸淳几易年号民间无此新铜钱一文尽在内帑计铜钱一千二百万贯并纳入内藏库不用而造防子一贯为七百七十是有楮无铜钱则铜贵而楮贱且不揣其本但责有司称提防价防价愈落钱价愈昻每一损防以一新楮易两旧楮后以十八界新楮一贯易七十界五贯前后配责鞭笞不知防矣而防价终不可登无铜钱也贾似道创行关子以一准十八界之三废七十界一旦国亡一千二百万贯有竒铜钱及祖宗之藏与夫建康行宫之藏何啻千万并为弃物此皆前当国者之不明造楮币者无穷内藏铜钱则不出而责民间以所无之物岂惟民之不幸乃国脉之不幸也今日尽废铜钱单行楮币谁实为之作俑欤
　　汉王还定三秦　围废丘　塞王欣翟王翳降
　　汉元年夏四月就国五月引兵从故道袭雍雍王邯迎击汉陈仓雍兵败还走战好畤又大败走废丘汉王遂定雍地东如咸阳引兵围雍雍王降而遣诸将略地秋八月塞王欣翟王翳皆降汉章邯善用兵然不能当汉王与项羽始则为沛公项羽大破于东阿一败也次则秦三年十二月项羽大破邯于钜鹿下二败也邯军棘原羽军漳南又进军两破之四败也邯降羽以黥布蒲将军夜击坑秦降军二十余万人计邯之四败失十余万人并此计失三十余万人邯杀之也杀秦子弟三十余万家之父兄怨邯入骨髓而欲享雍王之封可乎愚亦甚矣项羽不禀请楚懐王擅封邯雍王羽自王之渐也就国未及一月邯迎击汉王又两大败计邯六败矣当是之时秦子弟岂肯为邯致死以失人心之雍王敌得人心之汉王而汉又有大将军韩信任兵事宜邯之狼狈而被围于废丘也孤城将终拔于汉是以塞翟皆降
　　田荣杀胶东王田市　彭越杀济北王田安　臧荼杀辽东王韩广　齐王田都为田荣所击走降汉
　　四月诸侯各就国五月汉王还定三秦六月此四王不能有国田荣自立为齐王臧荼并辽为燕王彭越附田荣田都走降汉三秦为汉有十八王而两月之间失其七项羽之势孤矣韩信谓羽其强易弱能备言其罪状人心畔之则天命去之汤武之事以徳行仁汉王之事以力假仁项羽之事一切不仁得失可以观矣
　　项羽杀韩王成
　　韩王成之立也张良说项梁立之韩以良为韩司徒此周制天子之三卿也战国时犹有此制故梁就用良相韩除此官韩王成不能全有韩国与梁略地得数城秦复取之为汉留守阳翟项羽以良为汉王谋臣而成又无功故不遣成就国与俱至彭城杀之良之辞汉归韩也未知羽之诛韩王也羽此一举心量不憾一张良而杀无罪之韩王成章邯击杀羽之季父项梁且羽君也此不共戴天之讐而忘讐不报王章邯以雍王义理不明私欲是恣岂帝王之所为乎寻以故呉令郑昌为韩王距汉徒以报区区之私恩不察郑昌之小才岂足以当得人得天之汉皆失之矣
　　张良遗项羽书汉欲得关中不敢复东
　　张良初劝汉王烧絶栈道示项羽无东意此伏匿其形为汉王还定三秦之计也良至韩以韩相司徒徇地虽忠于汉王而未尝受汉官爵其志欲复韩社稷无忝为三世相韩之子孙耳项羽以张良从汉之故杀韩王成良于是无主不容不归汉其遗项羽书曰汉王失职欲得关中如约即止不敢复东语大同小异此又伏匿其形为汉王取天下计也还定三秦取天下萧何韩信之谋直欲承当以为一事张良始者姑为还定三秦之谋韩亡无所归而归汉然后为汉王定取天下之谋萧何见事老成老吏也张良素富贵者也轻视富贵无利心佳子弟也故皆卒以全韩信亦竒士也起于贫贱贪富贵是利心重故卒以危要之汉取天下三人杰之力居多汉二年十月张良间行归汉始受汉爵封成信侯从击楚彭城
　　项羽弑义帝
　　汉二年冬十月项羽使九江王布杀义帝于郴史记项羽纪隂令衡山临江王杀之江中有此不同顔师古引史记黥布传四年隂令九江王子行击义帝其八月布使将追杀之郴与汉书项羽英布传合是则衡山临江与布同受羽命而杀之者布也史文小异师古辨而通之是也然则北面为臣仗义以起乃曰懐王者吾家所立耳阳尊所立从而徙之僻逺从而弑之可乎韩信初拜大将数项羽罪状谓其逐义帝江南而已未知其弑也羽至此于是天絶之人怒之其罪不可赦矣杀降弑君可容足于天下乎三老董公老穷寒士傍观窃笑举此罪以告汉祖三军缟素羽犹少延数年幸哉
　　张耳走降汉　陈余王　张耳代王歇王赵
　　耳余初号为刎颈交而其交不终大率可发一笑两人为陈渉说河北而劝武臣背陈自王有道之士所不为也项羽之自王法此者也又余怨陈渉不以为将军以为校尉其嗜权贪贵不已浅乎武臣之王也用耳为丞相余为大将军在刘项未王之先汉王之王用萧何为丞相韩信为大将军项王则必范増龙且也布衣之士骤得将相所谓将相和调则士豫服章邯之围钜鹿耳不在城余拥数万众不以全军往救而以五千人当秦军畏懦无谋为自全计余之罪幸而围解鬬争不已余弃印绶如厠耳即取之自此交絶耳之罪余不从入关项羽封之侯耳从入关项羽分赵王歇之地王耳当此亦何足以深较如夷齐者肯如此否余何必大怒余之罪余假兵甲袭耳耳败降汉怨自此不可解矣赵王歇得赵故全壤以代王余余当相歇不当分王余之罪以善用兵之韩信来伐佐以絶交积怨之耳乃不用广武君李左车之计尝试一战余斩首泜水上非不幸也耳故得以王善终幸哉战国以来士不知学遂不知道纵横驰说豪侠武断变诈反覆茍且富贵无一人循天理知天命退缩逊让以终天年伤哉耳余之为交也四皓两生岂非天地之间气欤
　　河南王申阳降置河南郡
　　二年十月河南王申阳降置河南郡此汉王出关所拔第一国也先是去年九月遣薛欧王吸出武关因王陵兵迎太公吕后于沛项羽发兵阳夏距之不得前纪书申阳降但云汉王如陜镇抚关中父老不言用兵殆亦如塞王翟王降之望风畏服也关中发兵未下虽得雍地都栎阳未皆郡之惟有故巴蜀汉中三郡耳至此置河南郡为郡者四
　　韩王郑昌降
　　二年十月以韩太尉韩信击韩攷史记恐是韩信韩王郑昌降汉史书昌降史记书韩王昌不聴韩信击破之此一月而降两王寻又虏魏王豹殷王卬凡四王并三秦计之拔七王国皆韩信之功神兵也不私其地就以王韩太尉信此淮隂侯所谓以天下城邑封功臣何所不服也
　　归都栎阳
　　一年十一月归都栎阳按秦孝公元年城栎阳注徙都之今之万年县是也十二年作咸阳冀阙徙都之项羽封司马欣为塞王都栎阳以欣降故栎阳城完咸阳则项羽焚之矣此其所以都栎欤出关一月之间拔两国即归栎阳为章邯未下也
　　诸将略地陇西以万人若一郡降者封万户
　　二年十一月也使诸将略地陇西为一句以万人若一郡降者封万户为一句盖二事也史记帝纪无上一句不独关中陇西关外河南亦然也春正月【阙】　略北地虏雍王弟章平此章邯以弟守北地郡而平已防邯犹未也三月汉王自临晋渡河临晋今同州朝邑关中之西魏王豹降从下河内虏殷王卬置河内郡与旧有郡五而河东未置郡东莱大事记书此郡时本有六月废丘降章邯自杀置陇西河上渭南北地上郡班史书此五郡史记多北地与旧有郡凡十一彭城败之后秋八月韩信虏魏王豹置河东太原上党郡与旧有郡凡十四此汉王拔国置郡次第也
  </div>
  <div class="pagination">
   <a href="续古今攷_page3.html">
    上一页
   </a>
   <a href="续古今攷.html">
    1
   </a>
   <a href="续古今攷_page2.html">
    2
   </a>
   <a href="续古今攷_page3.html">
    3
   </a>
   <span class="current-page">
    4
   </span>
   <a href="续古今攷_page5.html">
    5
   </a>
   <a href="续古今攷_page6.html">
    6
   </a>
   <a href="续古今攷_page7.html">
    7
   </a>
   <a href="续古今攷_page8.html">
    8
   </a>
   <a href="续古今攷_page9.html">
    9
   </a>
   <span>
    ...
   </span>
   <a href="续古今攷_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
