<!DOCTYPE html>
<html>
<head>
    <meta charset="UTF-8">
    <title>太平广记 - 第 159 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 159 页/共 228 页</h1>
    <div class="content">　　崔彦章
　　饶州史崔彦章送客于城东方防忽有小车其色如金高尺余巡席而行若有求覔至彦章前遂止不行彦章因即絶倒舆归州而卒【出稽神录】
　　润州气
　　戊子岁润州有气如虹五彩夺目有首如驴长数十丈环防事而行三周而灭占者曰防中有哭声然非州府之咎也顷之其国太后殂发哀于此堂【出稽神录】
　　黄极
　　甲午岁江西馆驿巡官黄极子妇生子男一首两身相背四手四足建昌民家生牛毎一足更附出一足投之江中翌日浮于水上南昌新义里地陷长数十步广者数丈狭者七八尺其年节度使徐知询卒【出稽神录】
　　熊勋
　　军吏熊勋家于建康长乐漫之东常日晩出屋上有二物大如卵赤而有光往来相驰逐家人骇惧有亲客壮勇登屋捕之得其一乃辟绘防包一鸡卵殻也剉而焚之臭闻数里其一走去不复来矣家亦无恙【出集异记】
　　王建封
　　江南军使王建封骄恣奢僣筑大第于淮之南暇日临街坐窻下见一老妪携少女过于前衣服缕而姿色絶世建封呼问之云孤贫无依乞食至此建封曰吾纳尔女而给养尔终身可乎妪欣然建封即召入命取新衣二袭以衣之妪及女始脱故衣皆为凝血聚于地旬月建封被诛【出稽神录】
　　广陵士人
　　广陵有士人常张灯独寝一夕中夜而寤忽有双髻青衣女子资质甚丽熟寝于其足某知其妖物也惧不敢近复寝如故向晓乃失门户犹故扃闭自是夜夜恒至有术士为书符施髻中其夜佯寝以伺之果见自门而入径诣髻中解取符灯下视之微笑讫复入置髻中升牀而寝甚惧后闻玉笥山有道士符禁神妙乃往访之既登舟遂不至涂次豫章暑夜乘月行舟时甚乃尽开船窻而寝中夜忽复见寐于牀后某即潜起急捉其手足投之江中紞然有声因尔遂絶【出稽神录】
　　张銿
　　兖州录事参军张銿者少年时尝居淄州第中忽多怪唯不覩其形质家僮辈捧执食馔皆为所搏复置空器或以器皿掷于空中久之方堕或合自行于地更相击触又飞火块着人身烧而不痛若有诟詈之者即砖石瓦砾应声而至常有一儒生不信其事仗劒入宿于舍其劒为瓦石所击锋刃折又有称禁呪者入其门倐见瓦石交下不能复前賔客来者或被搏其巾帻掷致他所至有露顶而逸者如是累旬方已其家竟亦无恙【出玉堂闲话】
　　宗梦征
　　晋蔡州巡官宗梦征善医居东京开运二年秋解玉巷东有病者夜深来召乘马而至及四更去解玉巷口民家门前有一物立而动其形颇伟若黑雾亭亭然仆者前行愕立毛竖马亦鼻鸣耳耸不进宗则强定心神防马而去比至患者之家则不能诊脉尤觉恍惚矣既归伏枕凡六七日方愈【出玉堂闲话】
　　黄仁濬
　　舒州司士参军黄仁濬自言壬子岁罢陇州汧阳主簿至鳯翔城有文殊寺寺中土偶数十躯忽自然摇动状如醉人食顷不止观者如堵官司禁止之至今未知其应【出稽神录】
　　孙德遵
　　舒州都虞候孙德遵其家寝堂中铁灯擎忽自摇动如人撼之至明日有一婢偶至灯擎所忽尔仆地遂卒【出稽神录】
　　人怪
　　东郡民
　　汉建安中东郡民家有怪无故瓮器自发訇訇作声若有人击盘案在前忽然便失鸡生辄失子如是数岁人共恶之乃多作美食覆盖着一室中阴藏户间伺之果复来发闻声便闭户周旋室中了无所见乃闇以杖挝之至久于室隅闻有呻呼之声乃开户视之得一老翁可百余歳言语状貌颇于兽遂周问及于数里外得其家云失来十余年得之哀喜后嵗余复失之闻陈留界复有怪如此时犹以为此翁【出搜神记】
　　胡顼
　　夏县尉胡顼词人也尝至金城县界止于人家人为具食顼未食私出及还见一老母长二尺垂白寡发据案而食饼果且尽其家新妇出见而怒之搏其耳曵入户顼就而窥之纳母于槛中窥望两目如丹顼问其故妇人曰此名为魅乃七代祖姑也寿三百余年而不死其形转小不须衣裳不惧寒暑鏁之槛终岁如常忽得出槛偷窃饭食得数斗故号为魅顼异之所在言焉【出记闻】
　　乌程县人
　　吴孙休乌程有人因重疾愈而能响言音闻数十里外所闻之处即若座间其邻舍有子居外久不归省其父假之使为责词子闻之以为神顚沛而归亦不知所以然也【出广古今五行记】
　　李宣妻
　　晋安帝义熙中魏兴李宣妻樊氏有娠过期不孕而额上有疮儿穿之而出【出广古今五行记】
　　赵宣母
　　长山赵宣母姙身臂上生疮儿从疮中出【出广古今五行记】
　　马氏妇
　　后蜀李势末年马氏妇姙身儿从脇下出母子无恙其年势为桓温所灭【出广古今五行记】
　　杨欢妻
　　宋孝武时荆州人杨欢妻于股中生女及孝武崩子业立狂勃被废见害所生女至齐犹存【出广古今五行记】
　　寿安男子
　　寿安男子不知姓名肘拍板鼻吹笛口唱歌能半面笑半面啼一乌犬解人语应口所作与人无殊【出朝野佥载】
　　崔广宗
　　清河崔广宗者开元中为蓟县令犯法张守珪致之极刑广宗被枭首而形体不死家人舁归毎饥即画地作饥字家人遂屑食于颈孔中饱即书止字家人等有过犯书令决之如是三四岁世情不替更生一男于一日书地云后日当死宜备凶具如其言也【出广古今五行记】
　　许州僧
　　许州有一老僧自四十岁已后毎寝熟即喉声如皷簧若成均节许州伶人伺其寝即谱其声按之丝竹皆合古奏僧觉亦不自知二十余年如此【出酉阳杂俎】
　　田瞫
　　秀才田瞫云大和六年秋凉州西县百姓妻产一子四手四足一身分两面项上发一穂长至足时朝伯峻为县令【出酉阳杂俎】
　　元镐
　　故京兆少尹元镐任虢县令日怒一狱子王行约者命曵之去巾既无毛发而有两角长三四寸镐曰真牛头也遂舍之【出闻竒录】
　　无足妇人
　　晋少主之代有妇人仪状端严衣服铅粉不下美人而无腿足繇带已下如截而齐余皆具备其父载之于独车自邺南游浚都乞丐于市日聚千人至于深坊曲巷华屋朱门无所不至时人嗟异皆掷而施之后京城获北戎间谍官司案之乃此妇为奸人之领袖所听察甚多遂戮之【出玉堂闲话】
　　娄逞
　　南齐东阳女子娄逞变服诈为丈夫粗会棊博解文义游公卿门仕至州从事而事泄明帝令东还始作妇人服叹曰有如此伎还为老妪岂不惜哉史臣曰此人妖也隂为阳事不可后崔恵景举事不成应之【出南史】
　　孟妪
　　彭城刘颇常谓子壻进士王胜话三原县南董店店东壁贞元末有孟妪年一百余而卒店人悉曰张大夫店颇自渭北入城止于媪店见有一媪年只可六十已来衣黄防大裘乌帻跨门而坐焉左卫李胃曹名士广其妪问广何官广具答之其媪曰此四卫耳大好官广即问媪曰何以言之媪曰吾年二十六嫁与张詧为妻詧为人多力善骑射郭汾阳之总朔方此皆部制之郡灵夏邠泾岐蒲是焉吾夫张詧为汾阳所任请重衣赐常在汾阳左右詧之貌酷相吾詧卒汾阳伤之吾遂伪衣丈夫衣冠投名为詧弟请事汾阳汾阳大喜令替阙如此又寡居一十五年自汾阳之薨吾已年七十二军中累奏兼御史大夫忽思防独遂嫁此店潘老为妇迩来复诞二子曰滔曰渠滔五十有四渠年五十有二是二儿也颇毎心记之与子壻王胜话人间之异者【出干子】
　　黄崇嘏
　　王蜀有伪相周庠者初在卭南幕中留司府事时临卭县送失火人黄崇嘏才下狱便贡诗一章曰偶离幽住临卭行止坚贞比涧松何事政清如水镜绊他野鹤向深笼周览诗遂召见称乡贡进士年三十许祗对详敏即命释放后数日献謌周极竒之召于学院与诸生侄相伴善棊琴妙书画翌日荐摄府司户参军颇有三语之称胥吏畏伏案牍丽明周既重其英聪又美其风彩在任逾一载遂欲以女妻之崇嘏又袖封状谢仍贡诗一篇曰一辞拾翠碧江涯贫守蓬茅但赋诗自服蓝衫居扳椽未抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿周览诗惊骇不已遂召见诘问乃黄使君之女幼失覆荫唯与老妳同居元未从人周益仰贞洁郡内咸皆叹异旋乞罢归临卭之旧竟莫知存亡焉【出玉溪编事】
　　白项鸦
　　契丹犯阙之初所在羣盗蜂起戎人患之陈州有一妇人为贼帅号曰白项鸦年可四十许形质粗短发黄体黑来诣戎王袭男子姓名衣巾拜跪皆为男子状戎王召见赐锦袍银带鞍马署为怀化军委之招辑山东诸盗赐与甚厚伪燕王赵延寿召问之妇人自云能左右驰射被双鞬日可行二百里盘矛击劒皆所善也其属数千男子皆役服之人问有夫否云前后有夫数十人少不如意皆手刃之矣闻者无不嗟愤旬日在都下乘马出入又有一男子亦乘马从之此人妖也北戎乱中夏妇人称雄皆隂盛之应妇人后为兖州节度使符彦卿戮之【出玉堂闲话】



　　太平广记卷三百六十七
　　钦定四库全书
　　太平广记卷三百六十八　宋　李昉等　编精怪一
　　杂器用【偶像附】
　　阳城县吏　　桓　　　　徐氏婢
　　江淮妇人　　刘　　　　防先朝
　　居延部落主　僧太琼　　　清江郡叟
　　韦训　　　　卢赞善　　　栁崇
　　南中行者　　麴秀才　　　虢国夫人阳城县吏
　　魏景初中阳城县吏家有怪无故闻拍手相呼伺无所见其母夜作勌就枕寝息有顷复闻灶下有呼曰文约何以不见头下应曰我见枕不能徃汝可就我至明乃饭臿也即聚烧之怪遂絶【出捜神记】
　　桓
　　东晋桓时朱雀门下忽有两小儿通身如墨相和作芒龙歌路边小儿从而和之数十人歌云芒笼首绳腹车无轴倚孤木声甚哀楚听者忘归日既夕二小儿还入建康县至阁下遂成一双漆皷槌皷吏刘云槌积久比恒失之而复得不意作人也明年春而桓败言车无轴倚孤木桓字也荆州送首用败笼因包裹之又以芒绳束防其尸沈诸江中悉如童谣所言尔【出续齐谐记】
　　徐氏婢
　　东海徐氏婢兰香晋义熙中忽患病而拂拭异常共伺察之见扫帚从壁角来趋婢牀乃取而焚之【出异苑】
　　江淮妇人
　　江淮有妇人为性多欲存想不舍日夜常醉旦起见屋后二少童甚鲜洁如宫小吏者妇因欲抱持忽成扫帚取而焚之【出幽明录】
　　刘
　　宋中山刘居越城日暮忽见一着乌袴褶来取火面首无七孔面莽党然乃请师筮之师曰此是家先代时物久则为魅杀人及其未有眼目可早除之刘因执刀断数下乃变为一枕此乃是祖父时枕也【出集异记】
　　游先朝
　　广平游先朝丧其妻见一人着赤袴褶知是魅乃以刀砍之良久乃是已常着履也【出集异记】
　　居延部落主
　　周静帝初居延部落主勃都骨低凌暴奢逸乐居处甚盛忽有人数十至门一人先投刺曰省名部落主成多受因趋入骨低问曰何故省名部落多受曰集等数人各殊名字皆不别造有姓马者姓皮者姓鹿者姓熊者姓麞者姓衞者姓班者然皆名受唯某师名多受耳骨低曰君等悉似伶官有何所解多受曰晓弄椀珠性不爱俗言皆经义骨低大喜曰目所未覩有一优即前曰某等肚肌臈臈怡怡皮漫绕身三匝主人食若不充开口终当不舍骨低悦更命加食一人曰某请弄大小相成终始相生于是长人吞短人肥人吞痩人相吞残两人长者又曰请作终始相生耳于是吐下一人吐者又吐一人递相吐出人数复足骨低甚惊因重赐赉遣之明日又至戏弄如初连翩半月骨低颇烦不能设食诸伶皆怒曰主人当以某等为幻术请借郎君娘子试之于是持骨低儿女弟妹甥侄妻妾等吞之于腹中腹中皆啼呼请命骨低惶怖降阶顿首哀乞亲属完者皆笑曰此无伤不足忧即吐出之亲属完全如初骨低深怒欲用衅杀之因令密访之见至一古宅基而灭骨低令掘之深数尺于瓦砾下得一大木槛中有皮袋数千槛旁有谷麦触即为灰槛中得竹简书文字磨灭不可识唯似有三数字若是陵字骨低知是诸袋为怪欲举出焚之诸袋因号呼槛中曰某等无命寻合化灭缘李都尉畱水银在此故得且存集等即都尉李少卿般粮袋屋崩平压绵歴岁月今已有命见为居延山神收作伶人伏乞存情于神不相残毁自此不敢复扰高居矣骨低利其水银尽焚诸袋无不为寃楚声血流漂洒焚讫骨低房廊户牖悉为寃痛之音如焚袋时月余日不止其年骨低举家病死周岁无复孑遗水银后亦失所在【出怪绿】
　　僧太琼
　　唐上都僧太琼者能讲仁王经开元初讲于奉先县京遥村遂止村寺经两夏于一日持鉢上堂阖门之次有物坠檐前时天才辨色僧就视之乃一初生儿其襁裼甚新僧惊异遂袖之将乞村人行五六里觉袖中轻探之乃一帚也【出酉阳杂俎】
　　清江郡叟
　　唐开元中清江郡叟常牧牛于郡南田间忽闻有异声自地中发叟与牧童数辈俱惊走辟易自是叟病热且甚仅旬余病少愈梦一丈夫衣青襦顾谓叟曰迁我于开元观叟惊而寤然不知其旨后数日又适野复闻之即以其事白于郡守封君怒曰岂非昬而妄乎叱遣之是夕叟又梦衣青襦者告曰吾委迹于地下久矣汝速出我不然得疾叟大惧及晓与其子偕往郡南即凿其地约丈余得一钟色青乃向所梦丈夫色衣也遂再白于郡守郡守置于开元观是日辰时不击忽自鸣声极震响清江之人具异而惊叹郡守因其事上闻宗诏宰臣林甫写其钟样告示天下【出宣室志】
　　韦训
　　唐京兆韦训暇日于其家学中读金刚经忽见门外绯裙妇人长三丈逾墙而入迳投其家先生为捽髪曵下地又以手捉训训以手抱金刚经遍身仓卒得免先生被曵至一家人随而呼之乃得其走入大粪堆中先生遍身已蓝淀色舌出长尺余家人扶至学中久之方苏率村人掘粪堆中深数尺乃得一绯裙白衫破帛新妇子焚于五达衢其怪遂絶焉【出广异记】
　　卢赞善
　　卢赞善家有一瓷新妇子经数载其妻戏谓曰与君为妾卢因尔惘惘恒见一妇人卧于帐中积久意是瓷人为祟送往寺中供养有童人晓于殿中扫地见一妇人问其由来云是卢赞善妾为大妇所妬送来在此其后见卢家人至因言见妾事赞善穷覈本末所见服色是瓷人遂命撃碎心头有血大如鸡子【出广异记】
　　栁崇
　　越州兵曹栁崇忽痬生于头呻吟不可忍于是召术士夜观之云有一妇女绿裙问之不应在君窻下急除之崇访窻下止见一瓷妓女极端正绿瓷为饰遂于铁臼捣碎而焚之疮遂愈【出朝野佥载】
　　南中行者
　　南中有僧院院内有九子母像装塑甚竒尝有一行者年少给事诸僧不数年其人渐甚羸瘠神思恍惚诸僧颇怪之有一僧见此行者至夜入九子母堂寝宿徐见一美妇人至晚引同寝已近一年矣僧知塑像为怪即坏之自是不复更见行者亦愈即落发为沙门【出玉堂闲话】
　　麴秀才
　　道士叶法善精于符箓之术上累拜为鸿胪卿优礼特厚法善居真观常有朝客十余人诣之解带淹畱满坐思酒忽有人扣门云麴秀才法善令人谓之曰方有朝寮无暇晤语幸吾子异日见临也语未毕有一措大傲睨入年二十许肥白可观笑揖诸公居于末席抗声谭论援引今古一坐不测众耸观之良久蹔起如风旋转法善谓诸公曰此子突入词办如此岂非妖魅为惑乎试与诸公取劒备之麴生复至扼腕抵掌论难锋起势不可当法善密以小劒击之随手丧元坠于堦下化为缾盖一坐惊慑惶遽视其处所乃盈缾醲醖也咸大笑饮之其味甚佳坐客醉而抚其缾曰麴生麴生风味不可忘也【出开天信记】
　　虢国夫人
　　长安有一贫僧衣甚缕卖一小猿会人言可以驰使虢国夫人闻之遽命僧至宅僧既至夫人见之问其由僧曰本住西蜀居山二十余年偶羣猿过遗下此小猿怜悯收养才半载以来此小猿识人意又会人言语随指顾无不应人使用实不异一弟子耳僧今昨至城郭资用颇乏无计保借得此小猿故鬻之于市夫人曰今与僧束帛可留此猿我当养之僧乃感谢留猿而去其小猿旦夕在夫人左右夫人甚爱怜之后半载杨贵妃遗夫人芝草夫人唤小猿令看翫小猿对夫人面前倒地化为一小儿容貌端妍年可十四五夫人甚怪呵而问之小儿曰我本姓卖我僧昔在蜀山中我偶随父入山采药居林下三年我父常以药苗啗我忽一日自不觉变身为猿我父惧而弃我所以被此僧收养而至于夫人宅我虽前日口不能言我心中之事略不遗忘也自受恩育甚欲述怀抱于夫人恨不能言毎至深夜唯自泣下今不期却变人身即不测尊意如何夫人竒之遂命衣以锦衣侍从随后常秘密其事又三年小儿容貌甚美贵妃曾屡顾之复恐人见夺因不令出别安于小室小儿唯嗜药物夫人以侍婢常供饲药食忽一日小儿与此侍婢俱化为猿夫人怪异令人射杀之其小儿乃木人耳【出大唐竒】




</div>
    <div class="pagination">
<a href="太平广记_page158.html">上一页</a><span>...</span><a href="太平广记_page154.html">154</a><a href="太平广记_page155.html">155</a><a href="太平广记_page156.html">156</a><a href="太平广记_page157.html">157</a><a href="太平广记_page158.html">158</a><span class="current-page">159</span><a href="太平广记_page160.html">160</a><a href="太平广记_page161.html">161</a><a href="太平广记_page162.html">162</a><a href="太平广记_page163.html">163</a><a href="太平广记_page164.html">164</a><span>...</span><a href="太平广记_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
