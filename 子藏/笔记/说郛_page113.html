<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 113 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 113 页/共 601 页
  </h1>
  <div class="content">
   舒王女吴安持之妻蓬莱县君工诗多佳句有诗寄舒王曰西风不入小窓纱秋气应怜我忆家极目江山千里恨依然和泪看黄花舒王以楞严经新释付之有和诗曰青灯一映窓纱好读楞严莫忆家能了诸縁如幻梦世间惟有妙莲花
　　舒王晚年诗曰红梨无叶庇华身黄菊分香委路尘嵗晚苍官才自保日髙青女尚横陈又曰木落冈峦因自献水归洲渚得横陈山谷谓予曰自献横陈事见相如赋荆公不应用耳予曰看楞严经亦曰于看横陈事味如嚼蜡
　　唐诗有曰长因送人处忆得别家时又曰旧国别多日故人无少年荆公用其意作古今不经人道语荆公诗曰木末北山烟冉冉草根南涧水泠泠缲成白雪桑重緑割尽黄云稻正青东坡曰桑畴雨过罗纨腻麦陇风来饼饵香如华严经举因知果譬如莲花方其吐华而果具蘂中
　　韩子苍曰丁晋公海外诗曰草解忘忧忧底亊花能含笑笑何人世以为工读东坡诗曰花非识靣尝含笑鸟不知名时自呼便觉才力相去如天渊
　　谢逸字无逸临川人胜士也工诗能文黄鲁直读其诗曰晁张流也恨未识之耳无逸诗曰老凤垂头噤不语枯木槎牙噪春鸟又曰贪夫蚁旋磨冷官鱼上竹又曰山寒石髪痩水落溪毛凋为鲁直所称赏
　　仲殊初游吴中自负一盖见卖饧者从乞一钱饧与之即就买饧食之而去尝客馆古寺中道俗造之輙就覔钱皆相顾羞缩曰初不多办来奈何殊曰钱如蜜一滴也甜
　　石曼卿隠于酒谪仙之流也善戏谑尝出报慈寺驭者失控马惊曼卿堕地从吏惊遽扶掖据鞍市人聚观意其必大诟怒曼卿徐着一鞭谓驭者曰赖我石学士也若瓦学士顾不破碎乎
　　张丞相好草书而不工当时流辈皆讥笑之丞相自若也一日得句索笔疾书满纸龙蛇飞动使侄録之当波险处侄罔然而止执所书问曰此何字也丞相熟视久之亦自不识诟其侄曰胡不早问致予忘之耶
　　盛学士次仲孔舎人平仲同在馆中雪夜论诗平仲曰当作不经人道语曰斜拖阙角龙千丈澹抹墙腰月半棱坐客皆称絶次仲曰句甚佳惜其未大乃曰看来天地不知夜飞入园林总是春平仲乃服其工



　　癸辛杂识【周宻】
　　王黼盛时库中黄雀鲊自地积至栋凡满三楹蔡京对客令检蜂儿见在数目得三十七秤童贯既败籍其家得剂成理中丸防千斤记载之以为谈柄近者官籍贾师宪第果子库糖霜凡数百瓮官吏以为不可久留难载帐册遂辇弃湖中军卒辇或乘时窃出则他物称是可想矣胡椒八百斛领军鞵一屋不足多也人各有好恶于书亦然前辈如杜子美不喜陶诗欧阳公不喜杜诗苏明允不喜扬子坡翁不喜史记王充作刺孟冯休着删孟司马公作疑孟李泰伯作非孟晁以道作诋孟黄次伋作评孟若酸咸嗜好亦各自有所喜非若今人胸中无真识随时好恶逐人歩趋而然者且以孟马迁陶杜异世遇诸名公尚有所不合今乃欲以区区之文以求识赏于当世不具耳目之人难矣哉后世子云之论真名言也
　　刘胡靣黝黑似漆蛮人畏之小儿啼语云刘胡来便止杨大眼威声甚振淮泗荆沔之间童儿啼者呼云杨大眼至即止将军麻秋有威名儿啼輙呼麻秋来即止檀道济雄名大振魏甚惮之圗以禳鬼江南人畏桓康以其名怖小儿且圗其形于寺中病疟者写其形贴床壁无不立愈
　　杨昊字明之娶江氏少艾连嵗得子明之客死之明日有蝴蝶大如掌徘徊翔于江氏之傍竟日乃去及闻讣聚族而哭其蝶复来绕江氏饮食起居不置也盖明之不能割恋于少艾稚子故化蝶以归尔李商尝作诗记之曰碧桐翠竹名家儿今作翩翩蝴蝶飞山川阻深罗网宻君从何处化飞归李铎諌议知凤翔既卒有蝴蝶万数自殡所以至府宇蔽映无下足处府官吊祭奠接武不相辨挥之不开践踏成泥其大者如扇逾月方散杨大芳娶谢氏谢亡未殓有蝶大如扇其色紫褐翩翩自帐中徘徊飞集窓户终日乃去始信明之之事不诬余尝作诗悼之云帐中蝶化真成梦镜里鸾孤枉断肠吹散玉箫人不见世间难觅返魂香
　　杨太真小字玉环故古今诗人多以阿环称之按李义山云十八年来堕世间瑶池归梦碧桃闲如何汉殿穿针夜又向窓中觑阿环荆公诗云瑶池森漫阿环家又云且当呼阿环乗舆弄溟渤则是以西王母为阿环也按西王母降汉庭遣侍女与上元夫人答云阿环再拜上问起居然则上元夫人亦名阿环
　　明皇逰月宫一事所出亦数处异开元中明皇与申天师洪都客夜逰月中见所谓广寒清虚之府下视玉城嵳峩若万顷琉璃田翠色冷光相射目素娥十余舞于广庭音乐清丽遂归制霓裳羽衣之曲唐逸史则以为罗公逺而有掷杖化银桥之事集异记则以为叶法善而有过潞州城奏玉笛投金钱之事幽怪録则以为游广陵非潞州要之皆荒唐之说不足问也
　　瑞州髙安县旌义乡郑千里者有女定二娘己酉秋千里抱疾危甚女刲股和药疾遂瘥至次年眷汲井之次忽云涌于地不觉乘空而去人有见若紫云接引而升者于是乡保转闻之县县闻之州乞奏于朝立庙旌表以劝孝焉久之未报然千里为立仙姑祠祷祈輙应逺近翕然趋之作会防数千人明年苦旱里士复申前请时洪起畏以立为宰颇疑有他因阅故牒宻遣县胥防其事适新建县有阙氏者雇一婢来厯不明且又旌义人因呼牙侩讯即所谓郑仙姑也盖此女初已定姻而与人有奸而孕其父丑之遂宛转售之傍邑乃设为仙事以掩之利其施享之入以为此耳昌黎谢自然华山女诗盖亦可见然则世俗所谓仙姑者岂此类也耶三建汤所用附子川乌天雄而莫晓其命名之义比见建上一老医云川乌建上头目之虚风者主之附子建中脾胃寒者主之天雄建下腰肾虚惫者主之此说亦似有理后因观谢灵运山居赋曰三建异形而同出盖三物皆一种类一嵗为侧子二嵗为乌喙三嵗为附子四嵗为乌头五嵗为天雄是知古药命名皆有所本祖也杨凝式居洛日将出逰仆请所之杨曰宜东逰广爱寺仆曰不若西逰石壁寺凝式举指曰姑逰广爱寺仆又以石壁为请凝式乃曰姑逰石壁闻者为之抚掌吴山僧浄端道解深妙所谓端狮子者章申公极爱之乞食四方登舟旋问何风风所向即从之所至人皆乐施盖杨出无心端出委顺迹不同而意则同也
　　李方叔师友谈记及延漏録铁围山载仁宗晚年不豫渐复康平忽一日命宫嫔妃主逰后苑乗小辇东向欲登城堞遥见小亭榜曰迎曙帝不恱即时回辇翌日上仙而英宗登极盖曙宇乃英宗御名也又冦忠愍杂说载哲宗朝尝创一堂退绎万机学士进名皆不可意乃自制曰迎端意谓迎事端而治之未防徽宗由端邸即大位又晁无咎杂说言仁宗时作亭名曰迎曙已乃悟为英宗名改之曰迎旭又以为未安复改之曰迎恩皆符英宗御名也已上数说未知孰是
　　简椠古无有也陆务观谓始于王荆公其后盛行淳熈末始用竹纸髙数寸濶尺余者简板防废自丞相史弥逺当国台谏皆其私人每有所劾荐必先呈副封以越薄纸书用简板缴达合则缄还否则别以纸言某人有雅故朝廷正赖其用于是旋易之以应课习以为常端平之初犹循故态陈和中因对首言之有文藁会稽之竹囊括苍之简正谓此也又其后括苍为轩様纸小而多其层数至十余叠者凡所言要切则用之贵其卷还以泯其迹然既入贵人达官家则竟留不还或别以他椠答之往者御批至政府从官则皆用蠲纸自理宗朝亦用黄封简板或以象牙为之而近臣宻奏亦或用之谓之御椠盖自古所无也
　　或云韩信为吕后所杀韩通为杜后所杀韩胄为杨后所杀韩震为谢后所杀四人皆将相皆死于妇人之手亦异矣
　　凡松叶皆双股故世以为松钗独栝松毎穂三须而髙丽所产毎穂乃五鬛焉今所谓华山松是也李贺有五粒小松歌陆诗云松斋一夜懐贞白霜外空闻五粒风李义山诗松暄翠粒新刘梦得诗翠粒照晴露皆以粒言松也酉阳杂俎云五粒者当言鬛自有一种名五鬛皮无鳞甲而结实多新罗所种云然则所谓粒者鬛也
　　唐世士大夫重浮屠见之碑名多自称弟子此已可笑栁子厚道州文宣庙记云春秋师晋陵蒋坚易师沙门凝安有先圣之宫而可使桑门横经于讲筵哉此尤可笑者然樊川集亦有炖煌郡僧正除州学博士僧慧苑除临坛大徳制则知当时此事不以为异也
　　韩熈载相江南后主即位颇疑北人有鸩死者熈载惧祸因肆情坦率不遵礼法破其家财售妓乐数百人荒为乐无所不至所受月俸至不能给遂衣破履作瞽者持弦琴俾门生舒雅执板挽之随房乞丐以足日膳后人因画夜宴圗以讥之然其情亦可哀矣唐裴休晚年亦披毳衲于歌姬院捧鉢乞食曰不为俗情所染可以说法为人乃知熈载之前已有此例虽裴公逃禅熈载避祸余谓熈载是世法裴公是心法心迹不同也袁彦纯同知始以史同叔同里之雅荐以登朝尹京既以才猷自结上知遂繇文昌跻政府寖寖乎大用矣适诞辰客有献诗为夀云见说黄麻姓字香且将公论是平章十年旧学资犹浅二纪中书老欲强刑鼎岂堪金锁印仙翁已在白云乡太平宰相今谁是惟有当年召伯棠刑鼎指薛盖以金科赐第仙翁指葛时已七十旧学则郑安晚也此诗既史闻恶之旋即斥出
　　今人呼平章为辨章见尚书大第一曰辨章百姓百姓昭明史记则又以为辨章百姓韩文公袁氏先庙碑亦用辨章二字
　　今人呼麦面为来牟或曰牟粉皆非也广雅云麰为小麦然则来牟自是两物说文云大麦牟也牟一作麰又作周之所以受瑞麦来牟即今之大麦按小麦生于秋后二百四十日秀之后六十日成秋种冬长春秀夏实具四时之气兼有寒温热冷故小麦性防寒以为麯则温麫则热麸则冷
　　世称父之友为执则父之宾客宜何称按史记张耳外黄女亡其夫去抵父客汉吴王濞周亚夫父绛侯客东坡赠王定国诗云西来故父客正用此耳父客二字甚新
　　余为国局尝祠腊充奉礼郎兼太祝同行事官有老谬者乃加中单于祭服之上而以蔽膝系于肩背间一时见者掩鼻忍笑不禁防致失礼竟为监察御史所劾王明清玉炤志载元符间有大学博士论奏云自来冠冕前仰后俯此必是本官行礼之时倒戴差误哲宗顾宰臣笑曰如此等岂可作学官可与闲慢差遣遂改端王府记室未防感会龙飞遂揆序云
　　吴兴向氏钦圣后族也家富而俭不中节至于屋漏亦不整治列盆盎以承之有三子常访名于客长曰涣次曰汗曰水父不以为疑也他日有连呼其名曰涣汗水方悟为戏已又胡卫道三子孟曰寛仲曰定季曰宕盖悉从宀其后道亡妻俾友人作志书曰夫人生三子寛定宕读者为之掩鼻盖当时不悟为语病也寛后为京佥宕则多收古物其子公明悉献之贾师宪得一官以赃败
　　范文正公岳阳楼记有云先天下之忧而忧后天下之乐而乐其后东坡行忠宣公辞免批答径用此语云吾闻之乃烈考曰君子先天下之忧而忧后天下之乐而乐虽圣人复起不易斯言卿将书之绅铭之盘盂以为一言而可以终身行之者欤则今兹爰立之命乃所以委重投艰而已又何辞乎其后忠宣上遗表亦用之云盖尝先天下之忧期不负圣人之学此先臣所以教子而微臣所以事君此又述批答之意亦前所未见也宻章二字见晋书山涛等然其义殊不能深晓自唐以来文士多用之近世若洪舜俞行乔行简赠祖母制亦云欲报食饴之徳可稽制蜜之章蜜字皆从虫相谓赠典既不刻印而以蜡为之蜜即蜡所以重之蜜章然刘禹锡为杜司徒谢追赠表云紫书忽降于九重宻印加荣于蜜夜李国长神道碑云煌煌宻章肃肃终言王崇术神道碑云没代流庆宻章下贲宋祁作孙奭谥议云宻章加等昭饰下泉又祭文云恤恩告弟子书蜜章宻字乃并从山莫知其义为孰是岂古字可通用或他别有所出也
　　建康溧阳市民同日杀人皆系狱具以囚上府亦同日就道二囚时相与言监者不虞也夕宿邸舎甲谓乙曰吾二人事已至此死固其分顾事适同日计亦有可为者我有老母贫不能自活君到府第称寃悉以诿我我当兼任之等死耳幸而脱君家素温为我养母终其身则吾死为不徒死矣乙欣然许之时张定叟以尚书知府事号称严明囚既至皆呼使前问之及乙则曰某实不杀人杀人某者亦甲也张骇异使竟其说曰甲巳杀某人即逸去其家不知为甲所杀也平日与某有隙遂以闻于官已而甲又杀某人乃就捕某非不自眀官闇而吏赇故寃不得直也张以问甲甲对如乙言立破械纵之一县大惊甲既论死官吏皆坐失入抵罪而张终不悟甚哉狱之难明也
　　癸酉嵗庆元秋试两浙运司干官临川龚孟鍨为考官龚道出慈溪忽梦有人以杯酒饮之且作四字于掌中晓起便觉目视及入院发策第一道中误以一祖十三宗为十四宗于是士子大閧径排试官房舎悉遭棰辱至有负笈而逃者龚偶得一兵负去而免刘制使良贵亲至院外抚谕遂权宜以策题第二道为首篇续撰其三久之始定于是好事者作隔聮云龚运干出题踈脱以十三宗作十四宗刘制使下院调停用第二道为第一道龚后为许使所劾明年秋度宗宾天于是十四宗之语遂验


　　墨庄漫録【张邦基】
　　仆以闻见虑其忘也书藏其箧归耕山间遇力罢释耒之垄上与老农憇谈非敢示诸好事也其间是非毁誉均无容心焉仆性喜藏书随所寓榜曰墨庄故题其首曰墨庄漫録
　　范蜀公乞致仕章四上未允第五章言臣所懐有可去者二谓言青苗不见听一可去荐苏轼孔文仲不见用二可去章既上遂得请
　　毘陵一士人姓常为蟹诗云水清讵免双螯黑秋老难逃一背红盖讥朱勔父子
　　王荆公书清劲峭防飘飘不凡世谓之横风疾雨黄鲁直谓学王蒙米元章谓学杨凝式以余观之乃天然如此
　　崇宁初既立党籍臣僚论元祐史官云初大臣挟其私忿济以邪说力引儇浮与其厚善布列史职或毁诋先烈或凿空造语以厚诬若范祖禹黄庭坚张耒秦观是也或隠没盛徳而不録若曾肇是也或含糊取容而不敢言若陆佃是也皆再谪降时旧史已尽改矣
　　王巩定国为太常博士常从术士作轨革画一堂庑庭中有明珠一枚旁置棊局未防为御史朱光庭所抨得补外
　　李商隠锦瑟诗云庄周晓梦迷蝴蝶望帝春心托杜鹃沧海月明珠有泪蓝田日暖玉生烟人多不晓刘贡父诗话云锦瑟令狐绹家青衣亦莫能考瑟谱有适怨清和这四曲名四句盖形容四曲耳
　　崇宁三年邦基伯父文简公宾老自翰苑拜右丞而伯父倪老后除内相宣和八年文粹中自翰苑拜右丞而其季虚中除内相皆兄弟相代于北扉亦盛事也孔雀毛着龙脑则相缀禁中以翠尾作帚毎幸诸阁掷龙脑以辟秽过则以翠尾扫之皆聚无有遗者亦若磁石引针琥珀拾芥物类相感也
　　世宗室中昔有昬谬【俗呼为泼撒太尉】一日坐宫门见钉校者亟呼之命仆取履令工以革防其首工笑曰非我技也公乃悮曰我谬也误呼汝矣适欲唤一锢漏【俗呼骨路】者耳闻者大笑之
　　东坡赠黄照道人诗云面脸照人元自赤眉毛覆眼见来乌王立之诗话云元自见来皆俚语也杜子羙诗云鏁石藤稍元自落倚天松骨见来枯坡句法此而谓之俚语立之未之思耳
　　杜子羙秦州诗云马骄珠汗落胡舞白题斜题或作蹄莫晓白题之语南史宋武帝时有西北逺邉有滑国遣使入贡莫知所之裴子野云汉頴隂侯胡白题将一人服防注曰白题胡名也又汉定逺侯击虏入滑此其后乎人服其博识予尝疑之盖白题其胡下马舍之始悟白题乃胡人为氊笠也子羙所谓胡舞白题斜胡人多为旋舞笠之斜似乎谓此也
　　王定国寄诗于东坡答书云新诗篇篇皆竒老拙此回真不及矣穷人之具輙欲交割与公魏道辅见而笑曰定国亦难作交代秪是且权摄耳
　　江南李后主常于黄罗扇上书以赐宫人庆奴云风情惭老见春羞到处消魂感旧游多谢长条似相识强垂烟态拂人头想见其风流也扇至今在贵人家洛中花工宣和中以药壅培于白牡丹如玉于叶一百五玉楼春等根下次年花作浅碧色号欧家碧嵗贡禁府价在姚黄上尝赐近臣外廷所未识也
　　田衍魏泰居襄阳郡人畏其吻謡曰襄阳二害田衍魏泰未防李豸方叔亦来郡居襄人憎之曰近日多磨又添一豸
　　魏泰道辅自号临汉隠君着东轩杂録续録订误诗话等书又有一书讥评巨公伟人阙失目曰碧云騢取庄献明肃太后垂帘时西域贡名马颈有旋毛文如碧云以是不得入御闲之意嫁其名曰都官贠外郎梅尧臣撰实非圣俞所着乃泰作也
　　近时一书曰龙城録云栁子厚所作非也乃王铚性之伪为之其梅花鬼事盖迁就东坡诗月黑林间逢缟袂及月落参横之句耳又作云仙散録尤为怪诞殊悮后之学者
　　杨州蜀冈上大明寺平山堂前欧阳文忠公手植栁一株谓之欧公栁公词所谓手种堂前杨栁别来防度春风者薛嗣昌作守相对亦种一株自榜曰薛公栁人莫不嗤之嗣昌既去为人伐之不度徳有如此者
　　刘贡父诗话云文士用事误错虽为缺失然不害其羙杜甫诗云功曹无复汉萧何按光武纪帝谓邓禹曰何以不掾功曹又曹参尝为功曹云鄼侯非也贡父之意直以少陵误耳然前汉髙纪云单父人吕父善沛令辟仇从之客因家焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下云云注孟康曰主吏功曹也然则少陵用此非误也第贡父偶思之未至耳
　　元祐六年七夕日东坡时知州与发运使晁端彦吴倅晁无咎大明寺汲塔院西廊井与下院蜀井二水校其髙下以塔院水为胜
　　顷有一士人每于班列中好与秘阁诸公交语好事者戏目之为馆职里行
　　王禹玉丞相寄程公辟诗云舞急锦腰迎十八酒酣玉照东西乐府六么曲有花十八古有玉东西杯其对甚新也
　　许洛两都轩裳之盛士大夫之渊薮也党论之兴指为许洛两党崔鷃徳符陈恬叔易皆戊戌生田昼承君李豸方叔皆己亥生竝居頴昌阳翟时号戊巳四先生以为许党之魁也故诸公皆坐废之久
　　东坡自儋耳北归临行以诗留别黎子云秀才云我本儋州人寄生西蜀州忽然跨海上譬如事逺逰平生生死梦三者无劣优知见不再见欲去且少留后批云新酿甚佳求一具理临行写此以折菜钱宣和中予在京相蓝见南州一士人携此帖来粗厚楮纸行书涂抹一二字类顔鲁公祭侄文甚竒伟也具理南荒人瓶甖济南为郡在厯山之隂水泉清冷凡三十余所如舜泉瀑流金线真珠洗鉢孝感玉环之类皆竒李格非文叔皆为厯下水记叙述甚详文体有法曾子固作诗以瀑流为趵突未知孰是
　　西京进花自李廸相国始
　　杜子美祭房相国九月用茶藕莼鲫之奠莼生于春至秋则不可食不知何谓而晋张翰亦以秋风动而思菰菜莼羮鲈鲙鲈固秋物而莼不可晓也
　　张芸叟作凤翔吴生画记秦少游作五百罗汉圗记皆法韩退之画记俱无愧也
　　吴中鱼市以防计【一斗为二觔半】松陵唱和皮日休钓侣诗云一斗霜鳞换浊醪云云吴中买鱼论斗酒即称觔其来逺矣然酒今已用升至市交及蔬反论觔土风不可革也
　　世谓子瞻诗多用小说中事而介甫诗则无有也予谓介甫诗时为之用比子瞻差少耳
　　世俗以阿阿则则为叹息之声李端叔云楚令尹子西将死家老则立子玉为之后子玉直则则于是遂定昭奚恤过宋人有馈彘肩者昭奚恤阿阿以谢尔后阿阿则则更为叹息声常疑其自得于此
　　韩退之诗云前计顿乖张居然见真广韵及字书云五宴切注伪物也东坡岭外诗云茯苓无人采千嵗化虎魄我岂无长镵真苦难识韩非子曰齐伐鲁索镵鼎鲁以其往齐曰雁也鲁曰真也古乃以雁为赝亦借用也今人若作真雁人必笑也
　　予少年在湘阳会弦伯容云唐人能造竒语者无若刘梦得作连州防壁记云环峯宻林激清储隂海风殴温交战不胜触石转柯化为深凉飔城压冈踞髙负阳土伯嘘湿抵坚而散袭山逼谷化为鲜云盖前人未道者不独此尔其他刻峭清丽者不可槩举学为文者不可不成诵也
　　龙川别志【苏辙】
　　周髙祖柴后魏成安人父曰柴三礼本后唐庄宗之嫔御也庄宗没明宗遣归其家行至河上父母迓之会大风雨止于逆旅数日有一丈夫冒雨走过其门衣破裂不能自庇后见之惊曰此何人耶逆旅主人曰此马铺卒吏郭雀儿者也后召与语异之谓父母曰此贵人我当嫁之父母恚曰汝帝左右人归当嫁节度使奈何嫁此乞人后曰我久在宫中颇识贵人此人贵不可言不可失也槖中装分半与父母我取其半父母知不可夺遂成婚于逆旅中所谓郭雀儿则周祖也后每资以金帛使事汉祖卒为汉佐命后父柴三礼既老夜寐輙不觉昼起常寡言笑其家问之不答其妻醉之以酒乃曰昨见郭雀儿已作天子初周祖兵征淮南过宋州宋州使人劳之于葛驿先有一男子一女子不知所从来转客于市佣力以食父老怜其愿也醵酒食衣服使相配为夫妇及周祖至市人聚观女子于众中呼曰此吾父也市人驱之去周祖闻之使前问之信其女也相持而泣将擕之以行女曰我已嫁人矣复呼其夫视之曰此亦贵人也乃俱挈之军中奏补供奉官即张永徳也及周祖入汴汉末帝以兵围其第今皇建院是也尽诛其家惟永徳与其妻在河阳为监押末帝亦命河阳诛之河阳守呼永徳以勑视之永徳曰丈人为徳不成死未晚也河阳守以为然虽执之于狱所以餽之甚厚亲问之曰君视丈人事得成否永徳曰殆必然以柴三礼梦所见为验未防而防报至周祖亲戚尽诛惟永徳夫媍遂极富贵
　　景徳中契丹南牧真宗用冦莱公计亲御六军渡河兵始交而毙其贵将契丹有求和意朝廷知之使供奉官曹利用使于兵间利用见其母于军中与蕃将韩得让偶在駞车上坐利用下车馈之食共议和事利用许之嵗遗银绢三十万疋两利用之行也靣请所遗王者上曰必不得已虽百万亦可及还上在帷宫方进食未之见使内侍问所遗利用曰此机事当靣奏上复使问之曰姑言其畧利用终不肯言而以三指加颊内侍入白三指加颊岂非三百万乎上失声曰太多既而曰姑了事亦可耳帷宫浅泊利用具闻其语既对上亟问之利用再三称罪曰臣许之银绢过多上曰防何曰三十万上不觉喜甚由此利用被赏尤厚然当时朝论皆以三十万为过厚惟宰相毕士安曰不如此其所愿不满和事恐不能久众未以为然也然自景徳至今将百年自古汉蕃和好所未常有毕公之言得之矣
　　真宗初即位李沆为相帝雅敬沆尝问治道所宜先沆曰不用浮薄新进喜事之人此最为先帝问其人曰如梅询曾致尧等是矣帝深以为然故终帝之世数人者皆不进用是时梅曾皆以才名自负尝遣致尧副温仲舒安抚陜西致尧于閤门疏论仲舒言不足与共事轻锐之党无不称快然沆在中书不喜也因用它人副仲舒而罢致尧故自真宗之世至仁宗初年多得重厚之士由沆力也
　　真宗临御嵗久中外无虞与羣臣燕语或劝以声妓自娱王文正公性俭约初无姬侍其家以二直省官治钱上使内东门司呼二人者责限为相公买妾仍赐银三千两二人归以告公不乐然难逆上防遂听之盖公自是始衰数嵗而捐馆初沈伦家破其子孙鬻银器皆钱塘钱氏昔以遗中朝将相皆花篮大筩之类非家人所有直省官与沈氏议止以银易之具言于公公颦蹙曰吾家安用此其后姬妾既具乃呼二人问昔沈氏什器尚在可求否二人谢曰向私以银易之今见在也公喜用之如素有声色之移人如此张公安道守金陵二直省官有一人自南方替还具为公道此
　　张公安道尝为予言治道之要罕有能知之者老子曰道非明民将以愚之国朝自真宗以前朝廷尊严天下私说不行好竒喜事之人不敢以事揺撼朝廷故天下之士知为诗赋以取科第不知其它矣言曰水到鱼行既已官之不患其不知政也昔之名宰相皆以此术驭下王文正公为相南省试当仁不让于师赋时贾邉李廸皆有名塲屋及奏名而邉廸不与试官取其文观之廸以落韵邉以师为众与注疏异特奏令就御试王文正议落韵失于不详审耳若含注疏而立异论不可輙许恐从今士子放荡无所凖的遂取廸而黜邉当时朝论大率如此仁宗初年王沂公吕许公犹持此论自设六科以来士之翘侈者皆争论国政之长短二公既罢则轻锐之士稍稍得进渐为竒论以撼朝廷朝廷往往为之动揺庙堂之浅深既可得而知而好名喜士之人盛矣许公虽复作相然不能守其旧格意虽不喜而亦从风靡矣其始也范讽孔道辅范仲淹三人以才能为之称首其后许公免相晏元献为政富郑公自西都留守入叅知政事深疾许公乞多置諌官以广主听上方向之而晏公深为之助乃用欧阳修余靖蔡襄孙沔等竝为谏官谏官之势自此日横郑公犹倾身下士以求誉相帅成风上以谦虚为贤下以傲诞为髙于是私说遂胜而朝廷轻矣然予以张公之论得其一不得其二徒见今世朝廷轻甚故思曩日之重然不知其敝也大臣恣为非横而下无由能动其害亦不细也使丁晋公之时台谏言事必听已如仁宗中年其败已久矣至于许公非诸公并攻其短其害亦必有甚者盖朝廷之轻重则不在此诚使正人在上与物无私而举动适当下无以议之而朝廷重矣安在使下不得议哉下情不上通此亦人主之深患也可则从之否则违之岂害于重哉西汉之初専任功臣侯者如绛灌之流不可谓不贤至使贾谊董仲舒皆老死不得用事偏则害生故曰张公得其一不得其二由此言之也
　　治平中韩魏公建议于陜西刺义勇凡三丁刺一人毎人支买弓箭钱二贯文省共得二十余万人深山穷谷无得脱者人情惊挠而兵纪律疎畧终不可用徒费官钱不赀无人敢言其非者司马君实时为谏官极言不便持劄子至中书堂魏公曰兵贵先声后实今谅祚方桀骜使闻陜西骤益二十万兵岂不振慴君实曰兵之用先声为无其实也独可以欺之于一日之间耳少缓则敌知其情不可复用矣今吾虽益二十万兵然实不可用不过十日西人知其详不复惧矣魏公不能答复曰君但见庆厯间陜西乡兵初刺手背后皆刺靣充正兵忧今复尔耳今已降刺牓与民约永不充军戍邉矣君实曰朝廷屡失信民间皆忧此事未敢以刺牓为信虽光亦未免疑也魏公曰吾在此君无忧此言之不信君实曰光终不敢奉信但恐相公亦不能自信耳魏公怒曰君何相轻甚也君实曰相公长在此坐可也万一均逸偃藩它人在此因相公见成之兵遣之运粮戍邉反掌间事耳魏公黙然竟不为止其后不十年义勇运粮戍邉率以为常一如君实之言及君实作相议改役法事多不便予兄子瞻与其事持论甚劲君实不能堪子瞻徐曰昔亲见相公言尝与韩魏公言义勇无一言假借之者今日作相而不容某一言岂防昔日事耶君实虽止实不喜也末防子瞻竟罢役局事
　　富公知青州嵗穰而河朔大饥民东流公以为从来拯饥多聚之州县人既猥多仓廪不能供散以粥饭欺百端由此人多饥死死气熏蒸疫疾随起居人亦致病毙是时方春野有青菜公出牓要路令饥民散入村落使富民不得固陂泽之利而等级出米以待之民重公令谷米大积分遣寄居闲官往主其事问有健吏募民中有曾为吏胥走者皆倍给其食令供簿书给出纳守御之役借民仓以贮择地为塲掘沟为限与流民约三日一支出纳之详一如官府公推其法于境内吏胥所在手书酒炙之餽日至人人忻戴为之尽力比麦熟人给路粮遣归饿死者无防作丛冢之其间强壮堪为禁卒者募得数千人刺指挥二字奏乞拨充诸军时中有与公不相能者持之不报人为公忧之公连上章恳请且待罪乃得报自是天下流民处多以青州为法张安道知成都日以医官自随重九请出观药市五更市方合而雨作入五局观避之至殿上见一道人临堦而坐往就之相问劳已道人曰张端明入蜀今已再矣医曰始一至蜀耳曰子不知也凡人元气重十六两渐老而耗张公所耗过半矣吾与之夙相好今见子非偶然也解衣裾出药两圎曰一圎可补一两气医曰张公虽好道然性重慎恐未信也道人曰所以二圎正为尔也取一圎并水银一两纳铫中以盏盖之烧之良久札札有声掲盏以松脂木投之当有异三投而药成当知此非凡药也医径归白公试之如其言毎投松脂焰起先所坐小亭至三段焰如金色倾出则紫金也乃服其一圎而使医遍逰成都冀复遇焉后见之孔明庙前复得一圎药然服之亦无他异


　　説郛卷二十一上
　　钦定四库全书
　　说郛卷二十一下　　　　元　陶宗仪　撰罗湖野録【释晓莹】
　　愚以倦游归憩罗湖之上杜门郤扫不与世接因追绎畴昔出处丛林其所闻见前言往行不为不多或得于尊宿提唱朋友谈说或得于断碑残碣蠧简陈编嵗月浸久虑其湮堕故不复料拣铨次但以所得先后会稡成编命曰罗湖野録然世殊事异正恐闻谬舛适足滓秽先徳贻诮后来姑私藏诸以俟审订脱有博达之士操董狐笔着僧寳史取而补苴罅漏不为无益尔
　　赵清献公平居以北京天鉢元禅师为方外友而咨决心法暨牧青州日闻雷有省即説偈曰退食公堂自凭几不动不揺心似水霹雳一声透顶门惊起从前自家底举头苍苍喜复喜刹刹尘尘无不是中下之人不得闻妙用神通而已矣元丰间以太子少保归三衢与里民不间位貌名所居为髙斋有诗见意曰腰佩黄金已退藏个中消息也寻常时人要识髙斋老只是阿村赵四郎又志其夀茔曰吾政已致夀七十二百嵗之后归此山地彼真法身不即不离充满大千普现悲智不可得藏不可得置夀茔之说如是如是观其漏泄家风了无剩语岂容裴厐擅美于前耶若夫身退名遂善始令终不出户庭心契佛祖贤于知几逺祸驾言赤松子游者逺矣
　　空室道人者直龙圗阁梅公珣之女幼聪慧乐于禅寂因从夫守官豫章之分宁遂参死心禅师于云岩既于言下领防自尔丛林知名政和间居金陵圜悟禅师往蒋山佛眼禅师亦在焉因机语相契二师称赏然道韵闲淡似不能言者至于开廓正见雅为精峭后于姑苏西竺院薙髪为尼名惟久宣和六年趺坐而终道人生于华胄不为富贵笼络杰然追踪月上女直趣无上菩提又变形服与鉄磨为伍至于生死之际効騐异常非志烈秋霜畴克尔耶
　　太史黄公鲁直元祐间丁家艰馆黄龙山从晦堂和尚游而与死心新老灵源清老尤笃方外契晦堂因语次举孔子谓弟子以我为隠乎吾无隠乎尔吾无行而不与二三子者是丘也于是请公诠释而至于再晦堂不然其说公怒形于色沈黙久之时当暑退凉生秋香满院晦堂乃曰闻木犀香乎公曰闻晦堂曰吾无隠乎尔公欣然领解及在黔南致书死心曰往日尝苦口提撕常如醉梦依稀在光景中盖疑情不尽命根不断故望崖而退耳谪官在黔州道中昼卧觉来忽然廓尔寻思平生被天下老和尚谩了多少唯有死心道人不肯乃是第一相为也噫世之所甚重者道而已公既究明则杜子羙谓文章一小技岂虚也哉
　　黄龙忠道者初至舒州龙门纵步水磨所见碑云法轮常转豁然有省抚掌说偈曰转大法轮目前包裹更问如何水推石磨遂写圏作圎相于后诣方丈呈佛眼禅师已而礼辞渡九江登庐阜露眠草宿蛇虎为邻于山舒水缓处会意则居或数日不食或连宵不卧髪长不剪衣弊不易方是时死心禅师住黄龙道重一时学者至无所容忠直前抗论又廹暮持白水剑造其室而问曰闻老和尚不惧生死是否死心拟对忠即挥剑死心引颈而笑忠掷剑于地作舞而出冯给事济川尝有请忠住胜业疏畧曰佛眼磨头悟法轮之常转死心室内容慧剑以相挥世以为实録云
　　庐山罗汉小南禅师汀州张氏子州南金泉院乃其故居参祐禅师于潭之道林获印可随迁罗汉而掌堂司即分座接纳及祐移云居以其继席名重诸方学者翕然归之时有居士张戒者雅意参道一日南问曰如何张曰不会南复诘之不已张忽领防遽以颂对曰天不戴兮地不知谁言南北与东西身眠大海须弥枕石笋抽条也大竒张寻取辞南以二偈示之曰汝到庐山山到汝更谁别我庐山去出门问取岭头风大道腾腾无本据又曰头戴乌巾着白襴山房借汝一年闲出闲为说来时路家在黄陂翠霭间罗汉准世系以黄龙是大父名既同而道望逼亚故丛林目为小南尊黄龙为老南然罗汉以道为志阅七寒暑住世四十有三载虽所蕴未伸暐然未见当时而垂称于后世云居可为有子矣
　　富郑公镇亳州时迎华严颙公馆于州治咨以心法既有证入而别后答颙书曰示谕此事问佛必有夙因非今生能办诚是如此然弼遭遇和尚即无始以来忘失事一旦认得此后须定防出生死海不是寻常恩知虽尽力道断道不出也和尚得弼百千其数何益于事不过得人道华严会下出得个老病俗汉济得和尚甚事所云淘汰甚多此事诚然毎念古尊宿始初在本师处动是三二十年少者亦是十数年侍奉日日闻道闻法方得透顶透底却思弼两次和尚垂顾共得两个月请益更鲜聪明过人能下得多少工夫若非和尚巧设方便着力擿发何由见个涯岸虽粉骨碎身无以报答未知何日再得瞻拜但日夕依依也噫先佛特称富贵学道难况贵极人臣据功名之防而成办焉此尤为难耳形以汗简尊奉颙公而自谓不是寻常恩知岂欺人哉
　　圎照禅师本公天资纯诚而少縁饰初游云居同数友观石鼔相率赋颂或议本素不从事笔砚乃戏强之本即赋曰造化功成难可测不论刧数莫穷年如今横在孤峯上解听希声徧大千侪辈为之愕然寻谒懐禅师于池阳景徳既领防而与众作息莫有知者一日懐设问曰泥犁长夜苦闻者痛伤心调达在地狱中为甚麽却得三禅天乐所对未有契者懐曰此须本道者下语始得遂亟呼而至理前语问之本曰业在其中自是一众改观其后被诏住慧林道契神庙而名满天下其希声徧大千之语岂茍然哉
　　蜀僧普首座自号性空庵主参见死心禅师居华亭最久雅好吹铁笛放旷自乐凡圣莫测亦善为偈句开人既而欲追船子和尚故事乃曰坐脱立亡不若水塟一省烧柴二免开圹撒手便行不妨快畅谁是知音船子和尚髙风难继百千年一曲渔歌少人唱仍别众曰船子当年返故乡没踪迹处妙难量真风偏继知音者铁笛横吹作散塲即语缁素曰吾去矣遂于青龙江上乗木盆张布帆吹铁笛泛逺而没持既闻其水化以偈悼之曰僧不僧俗不俗曾得死心亲付嘱平生知命只逍遥行道苦无清浄福东西南北放痴憨七十七年揑怪足黍桶里着到波涛里洗浴个中谁会无生曲随潮流去又流归莫是庵前恋笻竹阿呵呵老大哥快活谁人奈汝何噫生死之故亦大矣普以为游戏非事虚言观其所存岂得而议哉
　　灵源禅师蚤参承晦堂于黄龙而清侍者之名著闻丛林元祐七年无尽居士张公漕江西故钦慕之是时灵源寓兴化公檄分宁邑官同诸山劝请出世于豫章观音其命严甚不得已遂亲出投偈辞免曰无地无锥彻骨贫利生深媿乏余珍鄽中大施门难启乞与青山养病身黄太史鲁直忧居里闬有手帖与兴化海老曰承观音虚席上司甚有意于清兄清兄确欲不行亦甚好蟠桃三千年一熟莫做退花杏子摘却此事黄龙兴化亦当作助道之縁共出一臂莫送人上树防却梯也噫江西法道盛于元祐间盖弹压丛林者眼髙耳况遴选之礼优异如此灵源以偈力辞而太史以简羙之得非有所激而云
　　南岳芭蕉庵主泉禅师生于泉南祝髪于崇福院既出岭造汾阳参礼昭禅师受其印可隠于衡岳佯狂垢污世莫能测以楮为帔所至聚观遂自歌曰狂僧一条纸帔不使毳针求细意披来只麽且延时忍观蚕苦劳檀施纵饶罗绮百千般济要无过是御寒僧来翫俗来翫黑地平空山水现五岳凝是翠缣四时浪白为银线佗人云甚模様刚把渔牋作髙尚虽多素质混然成免效田畦凭巧匠逞金襴与紫袍狂僧直是心无向迦叶头陀遥见时定将白来相让向伊言我不换老和尚泉平时慈明厚之以友于老南敬之以叔父至于放旷自任简脱无检岂非所谓百不为多一不为少耶其制楮为帔无乃矫于侈饰肆意成歌有以讽于浮竞由是而观未容无取也
　　无尽居士张公天觉蚤负禅学尤欲寻访宗师与之决择因朱给事世英语及江西兠率悦禅师禅学髙妙聪敏出于流类元祐六年公漕江西按部分宁五禅逆于旅亭顾问至兠率公曰闻师聪敏之名久矣恱遽对曰从恱临济儿孙若以聪敏说文章定似都运谈禅公虽壮其言而意不平遂作偈命五禅举扬曰五老机縁共一方神锋各向袖中藏明朝老将登坛看便请横矛战一塲恱当其末提纲之语尽贯前者公隂喜之乃留兠率相与夜谈及宗门事公曰比看灯録一千七百尊宿机縁唯疑徳山托鉢话悦曰若疑托鉢话其余则是心思意解何曾至大安乐境界公愤然就榻屡寝屡起夜将五鼔不觉趯翻溺器忽大省发喜甚即扣悦丈室门谓悦曰已捉得贼了也悦曰赃物在甚麽处公拟议悦曰都运且寝翌旦公有颂云鼓寂钟沈托鉢回岩头一桚语如雷果然只得三年活莫是遭他受记来别去未防悦遂归寂公登右揆之明年当宣和辛卯嵗二月奏请悦谥号遣使持文祭于塔祠夫蔚为儒宗而崇佛道未有如公者然非敏手安能激发茍非上根未易承当至于岳立廊庙展大法施既不防悦之道义而特与追荣矢心以词勤勤若此盖所以昭示尊师重法欤五祖演和尚在白云掌磨所一日端和尚至语之曰有数禅客自庐山来诘之皆有悟入处教伊说亦说得有来由举因縁向伊亦明得教下语亦下得只是未在你道如何演于是大疑即私自计曰既悟了说亦说得明亦明得如何却未在遂参究累日忽然省悟从前寳惜一时放下阙后尝曰吾因兹出一身白汗便明得千载清风雪堂行公有颂发挥之曰脑后一椎防却全机浄倮倮兮絶承当赤洒洒兮离钩锥千载清风付与谁呜呼中兴临济法道盖五祖矣而于白云日董厮役办众资给其服勤可谓至矣然亦未闻馆以明窓宠以清职何哉
　　潼川府天宁则禅师蚤业儒词章婉缛既从释得法于俨首座而为黄檗胜之孙有牧牛词寄以满庭芳调曰咄这牛儿身强力健防人能解牵骑为贪原上緑草嫰离离只管寻芳逐翠奔驰后不顾倾危争知道山遥水逺回首到家迟牧童今有智长绳牢把短杖髙提入泥入水终是不生疲直待心调步穏青松下孤笛横吹当归去人牛不见正是月明时世以禅语为词意句圎美无出此右或讥其徒以不正之声混伤宗教然有乐于讴吟则因而见道亦不失为善巧方便随机设化之一端耳
　　龙牙才禅师受潭帅曾公孝序之请既开堂于天宁有僧致问徳山棒临济喝今日请师为拈掇答云苏嚧苏嚧进云苏嚧苏嚧还有西来意也无答云苏嚧苏嚧由是丛林呼为才苏嚧一日曾延见诸禅因问曰龙牙答话只苏嚧如何道林月庵乃应声而顾诸禅曰借问诸方会也无曾笑曰可聨成一颂以为禅悦之乐时座无续者及至云盖有慈观长老曰昨夜虚空开口笑祝融吞却洞庭湖世称月庵续后二句岂不孤慈观耶今径山法音首座是时与云盖法席目击其事然月庵道满天下亦何借此
　　成都府世竒首座初于舒州龙门燕坐瞌睡间羣蛙忽鸣误听为浄髪版响亟趋往有晓之者曰蛙鸣非版也竒恍然诣方丈剖露佛眼禅师曰岂不见罗防罗竒遽止曰和尚不必举待去自看未防有省乃占偈曰梦中闻版响觉后虾防啼虾防与版响山岳一时齐由是益加参究洞臻奥佛眼屡举分座且力辞曰世竒浅陋岂敢妄作模范况为人解粘去如金箆刮膜脱有差则破睛矣佛眼羙以偈曰有道只因频退步谦和元自惯回光不知己在青云上尤更将身入众藏其谦抑自守见于佛眼之偈而浮躁衒露好为人师者闻竒之髙风得不羞哉
　　潭州东明迂禅师乃真如喆公之嗣天资雅淡知见甚髙晚年逸居沩山真如庵有志于道者多往亲炙之一日阅楞严经至如我按指海印发光有僧侍傍指以问曰此处佛意如何迂曰释迦老子好与三十棒僧曰何故迂曰用按指作甚麽僧又曰汝暂举心尘劳先起又作麽生迂曰亦是海印发光僧当下欣然曰许多时蹉过今日方得受用也忠道者住山时迂尚无恙相得欢甚然距今未久丛林防不闻名矣观其言论若此则意气髙闲之韵可想见也
　　饶州荐福本禅师自江西云门参侍妙喜和尚至泉南小谿于时英俊毕集受印可者多矣本私谓其弃已旦欲发去妙喜知而语之曰汝但専意参究如有所得不待开口吾已识也既而有闻本入室故谓之曰本侍者参禅许多年逐日只道得个不会本诟之曰这小鬼你未生时我已三度霍山庙里退牙了好教你知由兹益锐志以狗子无佛性话举无字而提撕一夕将三鼔倚殿柱昏寐间不觉无字出口吻间忽尔顿悟后三日妙喜归自郡城本趋丈室足才越阃末及吐词妙喜曰本胡子这回方是彻头寻于径山首众逮散席访友谦公于建阳庵中谦适举保宁颂五通仙人因縁曰无量劫来曾未悟如何不动到其中莫言佛法无多子最苦瞿昙那一通谦复曰我爱他道如何不动到其中既是不动如何到看他古人得了等门拈出来自然抓着人痒处本曰因甚麽却道最苦瞿昙那一通谦曰你未生时吾已三度霍山庙里退牙了也于是相顾大笑其朋友琢磨之益盖如印圏契约之无差至于会心冁然可使后世想望其风采
　　黄龙震禅师初从丹霞淳公游阅再夏而得曹洞宗防作颂曰白云深覆古寒岩异草灵花彩凤衔夜半天明日当午骑牛背靣着靴衫淳见异之及抵沩山作插锹井颂曰尽道沩山父子和插锹尤自带干戈至今一井明如镜时有无风帀帀波已而参草堂清公获印可寻出世三迁而至百丈道大显著绍兴已有律师妄踞黄龙禅衲散去主事者走钱塘求王承宣继先之书达洪帅张公如莹坚命震以从众望既而主事请致书谢王公震让曰若王公为佛法故何谢之有况吾与之素昧平生主事恧缩而退彼交结权贵倚为藩垣者闻其言亦足顔汗绍兴以来宗师言行相应与秋霜争严舍震其谁哉
　　湖州上方岳禅师少与雪窦显公结伴游淮山闻五祖戒公喜勘验显未欲前岳乃先往径造丈室戒曰上人名甚麽对曰齐岳戒曰何似泰山岳无语戒即打趂岳不甘翌日复谒戒曰汝作甚麽岳回首以手画圎相呈之戒曰是甚麽岳曰老老大大胡饼也不识戒曰趂炉灶热更搭一个岳拟议戒拽拄杖趂出门及数日后岳再诣乃提起坐具曰展则大千沙界不展则毫髪不存为复展即是不展即是戒遽下绳把住戒云既是熟人何须如此岳又无语戒又打出以是观五祖真一代龙门矣岳三进而二遭防额张无尽谓雪窦虽机锋頴脱亦望崖而退得非自全也耶
　　徐龙圗禧元丰五年自右正言出知渭州既归分宁请黄龙晦堂和尚就云岩为众说法有疏曰三十年前说法不消一个莫字如今荆棘塞路皆据见向开门只道平地上休起骨堆不知那个是佗平地只道吃粥了洗鉢盂去不知鉢盂落在那邉不学溷絶学语言在根作归根证据木刻鹞子岂解从禽羊虎皮其奈吃草故识病之宗匠务随时而叮咛须令向千嵗松下讨茯苓逼将上百尺竿头试脚步直待骸骨廻廻方与眼上安眉圗佗放匙把筯自由识个啜羮吃饭底滋味不是镂明脊骨曷胜末后拳推法门中如此差殊正见师岂易遭遇昔人所以涉川游海今者乃在我里吾乡得非千载一时事当为众竭力袒肩屈膝愿唱诚于此会人天挑屑防钉咸归命于晦堂和尚狮子广座无畏吼声时至义同大众防仰噫今之疏带俳优而为得体以字相比丽而为见工岂有胸襟流出直截根源若此黄太史为擘窠大书镵于翠琰髙照千古为丛林盛事之云寂音尊者洪公初于归宗参侍真浄和尚而至寳峯一日有客问真浄曰洪上人参禅如何真浄曰也有到处也有不到处客既退洪殊自不安即诣真浄求决所疑真浄举风穴颂曰五白猫儿距狞养来堂上絶防行分明上树安身法切忌遗言许外甥且作麽生自安身法洪便喝真浄曰这一喝也有到处也有不到处洪忽于言下有省翌日因违禅规遭删去时年二十有九及游东吴寓杭之浄慈以颂发明风穴意寄呈真浄曰五白猫儿无缝罅等闲抛出令人怕翻身逃掷百千般冷地看他成话覇如今也解弄些些从渠欢喜从渠骂却笑树头老舅翁只能上树不能下自后复阅汾阳语録至三颂荐有所证妙喜老师盖尝语此而丛林鲜有知者夫以文华才辩而掩其道防妙喜亦何由取信于后耶
  </div>
  <div class="pagination">
   <a href="说郛_page112.html">
    上一页
   </a>
   <span>
    ...
   </span>
   <a href="说郛_page108.html">
    108
   </a>
   <a href="说郛_page109.html">
    109
   </a>
   <a href="说郛_page110.html">
    110
   </a>
   <a href="说郛_page111.html">
    111
   </a>
   <a href="说郛_page112.html">
    112
   </a>
   <span class="current-page">
    113
   </span>
   <a href="说郛_page114.html">
    114
   </a>
   <a href="说郛_page115.html">
    115
   </a>
   <a href="说郛_page116.html">
    116
   </a>
   <a href="说郛_page117.html">
    117
   </a>
   <a href="说郛_page118.html">
    118
   </a>
   <span>
    ...
   </span>
   <a href="说郛_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
