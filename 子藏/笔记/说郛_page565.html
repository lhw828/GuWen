<!DOCTYPE html>
<html>
<head>
    <meta charset="UTF-8">
    <title>说郛 - 第 565 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 565 页/共 601 页</h1>
    <div class="content">　　唐开元中吴郡士人入京应明经至京闲步曲坊逢二少年着大麻布衫揖士人而过色甚恭然非旧识士人谓误识也后数日又逢二人谓曰公道此境未得主矣今日方欲奉迓邂逅相遇实获我心揖请便行士人虽甚疑怪然强随之扺数坊于东市一小曲内有临路店数间相与直入舍宇极整二人引士升堂列筵甚盛二人与客防绳牀对坐更有数少年礼亦谨数数出门若伺贵客及午后方云至矣闻一车直门来数少年拥后直至当筵乃一钿车卷帘见一女子从车中出年可十七八容色甚佳梳满髻衣纨素二人罗拜女不荅士人拜之女乃拜遂揖客入宴升牀当席而坐诸少年皆列坐两旁陈以品味馔至精洁酒数巡女子捧杯问曰久闻君有妙技今烦二君奉屈喜得展见可肯赐观乎士人逊谢曰自幼唯习儒经弦管歌声实未曾学女曰所习非是也君熟思之先所能者何事客又况思良久曰某为学堂中着靴于壁上行得数步女曰然矣请君试之士乃起行于壁上不数步而下女曰亦大难事乃回顾坐中诸少年各令呈技俱起设拜然后有行于壁上者有手撮椽子行者轻防之戏各呈数般状如飞鸟此人拱手惊惧不知所措少顷女子起辞士人出惊恍不安又数日途中复见二人曰欲假骏骑可乎士人许之至明日闻宫苑中失物掩捕其贼唯收得马是将防物者验问马主遂收士人入内勘问驱入小门吏自后推之倒落深坑仰望屋顶唯见一孔自旦至食时见绳垂一器食下因馁甚急取食之食毕绳乃引去深夜悲惋之极忽见一物如鸟飞下觉至身乃人也以手抚士曰计甚惊怕然某在无虑也听其声则向女子也云若君出矣以绢重缚士人胸膊讫以绢头系女身耸然飞出宫城去门数十里乃下云君且归江淮求仕之计望伺他日士人幸脱大狱乞食而归后竟不敢求名西土矣
　　僧侠
　　唐建中初士人韦氏移家汝州中路逢一僧因与连镳言论颇洽日将夕僧指路谓曰此数里是贫道兰若郎君能顾乎士人许之因令家口先行僧即处分从者供帐具食行十余里不至韦生问之即指一处林烟曰此是矣及至又前进时已昏夜韦生疑之素善弹乃宻于靴中取弓御弹怀铜丸十余方责僧曰弟子有程期适偶贪上人清论勉副相邀今已行二十里不至何也乃弹之僧正中其脑僧初若不觉凡五发必中僧始扪中处徐曰郎君莫恶作剧韦骇之无可奈何亦不复弹良久至一庄墅数十人列火炬出迎僧延韦生一防中笑曰郎君勿忧因问左右夫人下处如法无复曰郎君且自慰安之即就此也韦生见妻女别在一处供帐甚盛相顾涕泣即就僧僧前掣韦生手曰贫道盗也本无好意不知郎君艺若此非贫道亦不支也今日固已无他幸不疑耳适来贫道所中郎君弹悉在乃举手搦脑后五丸坠焉有顷布筵具蒸犊犊上劄刀子十余以韲饼环之揖韦生就坐复曰贫道有义弟数人欲令谒见言已朱衣巨带者五六辈列于阶下僧叱曰拜郎君汝等向遇郎君则成韲粉也食毕僧曰贫道为此等向今迟暮欲改前非不幸有一子技过老僧幸为我断之乃呼飞飞出参郎君飞飞年才十六七碧衣长袖皮肉如腊僧曰向后堂待郎君僧仍授韦一剑及五丸且曰乞郎君尽艺杀之无为老僧累也引韦入一堂中乃反鎻之堂中四隅明灯而俟飞飞当堂执一短鞭韦引弹意必中丸已敲落不觉跃在梁上循壁虚蹑防若猱玃弹丸尽不复中韦乃运剑逐之飞飞倏忽逗闪去韦身不尺韦断鞭数节竟不能伤僧久乃开门问韦与老僧除得害乎韦具言之僧怅然顾飞飞曰郎君证成汝为贼也知复如何僧终夜与韦论剑及弧矢之事天将晓僧送韦路口赠绢百疋垂泣而别
　　京西店老人
　　唐韦行规自言少时游京西暮止店中更欲前进店有老人方工作谓曰客勿夜行此中多盗韦曰某留心弧矢无所患也因行数十里天黑有人起草中尾之韦叱不应连发矢中之复不退矢尽韦惧奔马有顷风雷总至韦下马负一大树见空中有电光相逐如鞠杖势渐逼树杪规乃投弓矢仰空乞命拜数十电光渐高而灭风雷亦息韦顾大树枝榦尽矣鞭防已失遂返前店见老人方篐桶韦意其异人也拜而且谢老人笑曰客勿恃弓矢须知剑术引韦入后院指鞭防言却领取聊相试耳又出桶板一片昨夜之箭悉中其上韦请役力承事不许防露击剑事韦亦得一二焉
　　兰陵老人
　　唐黎干为京兆尹时曲江涂龙祈雨观者数千黎至独有老人植杖不避干怒杖之如击鞔革掉臂而去黎疑其非常人命坊老卒寻之至兰陵里之南入一门大言曰我困辱甚可具汤也坊卒遽返白黎黎大惧因衣坏服与坊卒至其处时已昏黑坊卒直入通黎之官阀黎唯而趋入拜伏曰向迷丈人物色罪当十死老人惊曰谁引尹来此即牵上阶黎知可以理夺徐曰某为京尹尹威稍损则失官政丈人埋形杂迹非证慧眼不能知也若以此罪人是钓人以名则非义士之心也老人笑曰老夫过也乃具酒设席于地招坊卒令坐夜深语及养生言约理辨黎转敬惧因曰老夫有一技请为尹设遂入良久紫衣朱嚢盛长剑七口舞于中庭迭曜挥霍掍光电激或横若掣帛旋若歘火有短剑二尺余时时及黎之须黎叩头不已食顷掷劎于地如北斗状顾黎曰向试尹胆气黎拜曰今日已后性命丈人所赐乞供役左右老人曰尹骨相无道气非可遽授别日更相顾也揖黎而入黎归气色如病临镜方觉须剃落寸余翌日复往室已空矣
　　卢生
　　唐元和中江淮有唐山人者涉猎史传好道居名山自言善缩锡颇有师之者后于楚州逆旅遇一卢生气相合卢亦善炉火称唐外氏遂呼唐为舅因与同之南岳中途止一兰若夜半矣语方酣卢曰知舅善缩锡幸论梗槩唐笑曰某数十年重迹从师只得此术岂可轻道耶卢恳祈不已唐辞以师授有期日秘不肯言卢因作色曰舅今须传勿等闲也唐责之曰某与公风马牛耳邂逅相怜实慕君子何至驺卒不若也卢攘臂瞠目盼之盻之良久曰我侠客也如不得术舅死于此因探怀出匕首形如偃月执火前熨斗削之如泥唐惧死乃言其术卢笑曰防误杀舅此术十得六七方谢曰某师仙也令某等十人索天下妄传黄白者殃之至添金缩锡传者亦死某久得乗蹻之道者因拱揖唐自后遇道流常陈此事以戒之
　　聂隐娘
　　聂隐娘者唐贞元中魏博大将聂锋之女也年十岁有尼乞食于锋舍见隐娘悦之乃云问押衙乞取此女锋大怒叱尼尼曰任押衙铁柜中盛亦须偷去矣及夜果失隐娘所在锋大惊骇令人捜寻曾无影响父母每思之相对涕泣而已后五年尼送隐娘归告锋曰教已成矣可自领取尼歘亦不见一家悲喜问其所习曰初但读经念咒余无他也锋不信恳诘隐娘曰真説又恐不信如何锋曰但真説之乃曰隐娘初被尼挈去不知行防里及明至大石穴中嵌空数十步寂无居人猿猱极多尼先已有二女亦各十岁皆聪明婉丽不食能于峭壁上飞走若防猱登木无有蹶失尼与我药一粒兼令执宝劎一口长一二尺许锋利吹毛可断遂令二女教其攀縁渐觉身轻如风一年后刺猿猱百无一失后刺虎豹皆决其首而归三年后能使刺鹰隼无不中劎之刃渐减五寸飞走遇之不知其来也至四年留二女守穴挈我于都市不知何处也指其人者一一数其过曰为我刺其首来无使知觉定其胆若飞鸟之容易也受以羊角首刃广三寸遂白日刺其人于都市中人莫能见以首入嚢返命则以药化之为水五年又曰某大僚有罪无故害人若干夜可入其室决其首来又携首入室度其门隙无有障碍伏之梁上至瞑时得其首而归尼大怒曰何太晩如是某云见前人戏防一儿可爱未忍便下手尼叱曰已后遇此辈必先断其所爱然后决之某拜谢尼曰吾为汝开脑后藏首而无所伤用即抽之曰汝术已成可归家遂送还云后二十年方可一见锋闻语甚惧后遇夜即失踪及明而返锋已不敢诘之因兹亦不甚怜爱忽值磨镜少年及门女曰此人可与我为夫白父又不敢不从遂嫁之其夫但能淬镜余无他能父乃给衣食甚丰具数年后父卒魏帅知其异遂以金帛召署为左右吏如此又数年至元和间魏帅与陈许节度使刘昌裔参商不协使隐娘贼其首隐娘辞帅之许许帅能神筭已知其来召牙将令曰早至城北一丈夫一女子各跨白黑卫至门遇有鹊来噪丈夫以弓弹之不中妻夺夫弹一丸而毙鹊者揖之云吾欲相见故逺相祗迎也衙将受约束遇之隐娘夫妻曰刘仆射真神人不然者何以动吾也乃见刘公刘劳之隐娘夫妻拜曰得罪仆射合万死刘曰不然各亲其主人之常事魏今与许何异请当畱此勿相疑也隐娘谢曰仆射左右无人愿舍彼而就此服公神明也盖知魏帅之不及刘也刘问其所须曰每日只要钱一百文足矣乃依所请忽不见二卫所在刘使人寻之不知所向后濳于布嚢中见二纸卫一黑一白后月余白刘曰彼未知信必使人继至今宵请剪髪系之以红绡送于魏帅枕前以表不回刘听之至四更却返曰送其信矣是夜必使精精儿来杀某及贼仆射之首此时亦万计杀之乞不忧耳刘豁达大度亦无畏色是夜明烛半宵之后果有二幡子一红一白飘飘然如相击于牀四隅良久见一人自空而踣身首异处隐娘亦出曰精精儿已毙拽出于堂之下以药化为水毛髪不存矣隐娘曰后夜当使妙手空空儿继至空空儿之神术人莫能窥其用鬼莫得蹑其踪能从空虚入防善无形而灭影隐娘之艺故不能造其境此即系仆射之福耳但以于阗玉周其颈拥以衾隐娘当化为蠛蠓濳入仆射肠中听伺其余无逃避处刘如言至三更瞑目未熟果闻项上铿然声甚厉隐娘自刘口中跃出贺曰仆射无患矣此人如俊鹘一搏不中即翩然逺逝耻其不中耳才未逾一更已千里矣后视其玉果有首划处防逾数分自此刘转厚礼之自元和八年刘自许入觐隐娘不愿从焉云自此寻山水访至人但一一请给与其夫刘如约后渐不知所之及刘薨于军隐娘亦鞭驴而一至京师柩前恸哭而去开成中昌裔子纵除陵州刺史至蜀栈道遇隐娘貌若当时甚喜相见依前跨白卫如故谓纵曰郎君大灾不合适此出药一粒令纵吞之云来年火急抛官归洛方脱此祸吾药力只保一年患耳纵亦不甚信遗其缯防隐娘一无所受但沉醉而去后一年纵不休官果卒于陵州自此无复有人见隐娘矣
　　荆十三娘
　　唐进士赵中立家于温州以豪侠为事至苏州旅舍支山禅院僧房有一女曰荆十三娘为夫亡设大祥斋因慕赵同载归扬州赵以气义耗荆娘之财殊不介意其友人李正郎第三十九有爱妓妓之父母夺以与诸葛殷李怅恨不已时诸葛与吕用之幻惑太尉高骈恣行威福李惧祸饮泣而已偶语于荆娘荆娘亦为之愤惋谓李郎曰此小事我能为郎取之但请过江于润州北固山六月六日正午时待我李并依之至期荆娘以嚢盛妓与妓之父母首级授李复与赵同入浙中不知所终
　　红线
　　唐潞州节度使薛嵩家青衣红线者善弹阮咸又通经史嵩召俾掌牋表号曰白记室时军中大宴红线谓嵩曰羯鼓之声甚悲切其击者必有事也嵩素晓音律曰如汝所言乃召而问焉云某妻昨夜身亡不敢求假嵩即遣归是时至德之后两河未宁以涂阳为镇命嵩固守控压山东杀伤之余军府草创朝廷命嵩女嫁魏博节度使田承嗣男又遣嵩男娶滑台节度使胡章女三镇交缔为婣娅使盖相接田承嗣常患肺气遇暑益增每曰我若移镇山东纳其凉冷可以延数年之命乃募军中勇武十倍者得三千人号外宅男而厚其廪给常令三百人夜直宅中卜是日欲并潞州嵩闻之日夕忧闷咄咄自语计无所出时夜漏方深辕门已闭防杖庭除唯红线从焉红线曰主公一月不遑寝食意有所属岂非邻境乎嵩曰事系安危非汝能料红线曰某诚贱品亦能解主公之忧嵩以其言异乃曰我不知汝是异人诚暗昧也遂告其事曰我承祖父遗业受国厚恩一旦失其疆土则数百年功勲尽矣红线曰此易与耳不足劳主公忧某暂到魏境观其形势觇其有无今一更首途二更可复命请先定一走马使具寒暄书其他则待某却囘也嵩曰倘事或不济反祸之速又如之何红线曰某之此行无不济也乃入闱房饰其行具梳乌蛮髻挿金凤钗衣紫绣短袍着青丝轻履胸前挂龙纹首额上书太乙神名再拜而行倐忽不见嵩乃返身闭戸背烛危坐时常饮酒不过数合是夕举觞十余不醉忽闻晓角吟风一叶坠露惊而起问红线回矣嵩喜而慰劳询事谐否红线对曰幸不辱命又问曰无杀伤否曰不至是但取床头金合为信耳又曰某子夜前三刻即达魏城凡厯数门遂及寝所闻外宅儿正于房廊睡声雷动见中军士卒步于庭下传呌风生乃发其左扉抵其寝帐田亲家翁止于帐内鼔趺酣眠头枕文犀枕前露七星剑剑前仰开一金合内书生身甲子与北斗神名复以名香美珠压鎭其上然则扬威玉帐坦其心豁于生前熟寝兰堂不觉命悬于手下宁劳擒纵只益伤嗟时则蜡炬烟防炉香烬委侍人四布兵仗森罗或头触屏风鼾而軃者或手持巾拂寝而伸者某乃拔其簮珥褰其裳衣如病如酲皆不能寤遂持金合以归出魏城西门将行二百里见铜台高揭漳水东流晨钟动野斜月在林忿往喜还顿忘于行役感知酬徳聊副于咨谋夜漏三时往返七百里入危邦一道经五六城冀减主忧敢言劳苦嵩乃发使入魏遗承嗣书曰昨来暮夜有客自魏中来云从元帅床头获一金合不敢留驻谨郤封纳专使星驰夜半方达正见捜捕金合一军忧疑使者以马捶挝门非时请见承嗣遽出使者以金合授之捧承之时惊怛絶倒遂留使者止于宅中狎以私宴多其赐赉明日遣使赍帛三万疋名马二百疋及珍异等以献于嵩曰某之首领系在恩私便宜知过自新不复更贻伊戚专膺指使敢议亲姻往当捧鼓后车来在麾鞭前马所置纪纲外宅儿者本防他盗亦非异图今并脱其甲裳放归田畆矣由是两月之内河北河南信使交至忽一日红线辞去嵩曰汝生我家今将焉往又方赖汝力岂可议行红线曰某生前本男子游学江湖间读神农药书而救世人灾患时里有孕妇忽患蛊证某误以芫花酒下之妇与腹中二子俱毙是某一举而杀三人阴力见诛罚为女子使身居贱气禀凡俚幸生于公家今十九年矣身厌绮罗口穷甘软宠待有加荣亦甚矣况国家达治庆且无疆此即违天理当尽弭昨至魏邦以是报恩今两地保其城池万人保其性命使乱臣知惧烈士谋安在某一妇人功亦不小固可赎其前罪遂其本形便当遁迹尘中栖心物外澄清一气生死长存嵩曰不然以千金为居山之所红线曰事闗来世安可预谋嵩知不可留乃广为饯别悉集賔僚夜宴中堂嵩以謌送红线酒请座客冷朝阳为词词曰采菱歌怨木兰舟送客魂消百尺楼还是洛妃乗雾去碧天无际水空流謌竟嵩不胜其悲红线拜且泣因伪醉离席遂亡所在
　　田膨郎
　　唐文宗皇帝尝寳白玉枕德宗朝于阗国所贡雕琢竒巧盖希代之寳置寝殿帐中一旦忽失所在禁卫清宻然非恩渥嫔御莫有至者珍玩罗列他无所失上惊骇移时下诏于都城索贼上宻谓枢近及左右广中尉曰此非外冦所入盗当在禁掖茍求之不获且虞他变一枕固不足惜卿等卫我皇宫必期罪人斯得不然天子环卫自兹无用矣内官惶栗伏罪请以浃旬求捕大悬金帛贮之略无寻究之迹圣旨严切校系者渐多坊曲闾里靡不捜捕有龙武军蕃将王敬常蓄小仆年甫十八九神彩俊利使之无往不届敬与流辈于威远军会宴有侍妓善鼓胡琴四座酒醉因请度曲辞以乐器非妙须常御者弹之中漏已传求之不及因起解小仆曰若要琵琶顷刻可至敬曰禁鼔才动军门已鎻寻常汝岂不见何言之谬也既而就饮数巡小仆以绣囊将琵琶而至坐客欢笑南军去左广往复三十余里入夜且无行旅既而倐忽往来敬宏惊异于时失枕捜捕严急意以盗窃疑之宴罢及时遽归其第引而问之曰使汝累年不知蹻捷如此我闻世有侠士汝莫是否小仆谢曰非有此但能行耳因言父母皆在蜀川顷偶至京国今欲却归乡里有一事欲报恩偷枕者早知姓名三数日当令伏罪敬曰如此事即非等闲遂令全活者不少未知贼在何许可报司存掩捕否小仆曰偷枕者田膨郎也市防军伍行止不怕勇力过人且喜超越苟非便折其足虽千兵万骑亦将奔走自兹再宿之于望仙门伺便擒之必矣将军随某观之此事仍须秘密是时涉旬无雨向晩埃尘颇甚还北车马腾践跬步间人不相覩膨郎与少年数辈连臂将入军门小仆执毬杖击之歘然已折左足仰而窥曰我偷枕来不怕他人唯惧于尔既此相值岂复多言于是舁至左右军一欵而伏上喜得贼又知获在禁旅引膨郎临轩诘问具陈常在宫内往来上曰此乃任侠之流盖非常之窃盗内外囚系数百人于是悉令原之小仆初得膨郎已告敬归蜀寻之不可但赏敬而已
　　昆仑奴
　　唐大厯中有崔生者其父为显僚与盖天之勲臣一品者熟生是时为千牛其父使往省一品疾生少年容貌如玉性禀孤介举止安详发言清雅一品命妓轴帘召生入室生拜传父命一品忻然慕爱命坐与馔时三妓人艶皆絶代居前以金瓯贮绯桃而擘之沃以甘酪而进一品遂命衣红绡妓者擎一瓯与生食生少年赧妓辈终不食一品命红绡妓以匙而进之生不得已而食妓哂之遂告辞而去一品曰郎君闲暇必须一相访无间老夫也命红绡送出院时生回顾妓立三指又反掌者三然后指胸前小镜子云记取余更无言生归达一品意返学院神迷意夺语减容沮怳然凝思日不暇食但吟诗曰悮到蓬山顶上游明珰玉女动星眸朱扉半掩深宫月应照琼芝雪艶愁左右莫能究其意时家中有昆仑磨勒顾瞻郎君曰心中有何事如此抱恨不已何不报老奴生曰汝辈何知而问我襟怀间事磨勒曰但言当为郎君释解逺近必能成之生骇其言异遂具告知磨勒曰此小事耳何不早言之而自苦耶生又白其隐语勒曰有何难会立三指者一品宅中有十院歌姬此乃第三院耳反掌三者数十五指以应十五日之数胸前小镜子十五夜月圆如镜令郎君来耳生大喜不自胜谓勒曰何计而能达我欝结耶磨勒笑曰后夜乃十五夜请染青绢两疋为郎君制束身之衣一品宅有猛犬守歌妓院门外常人不得輙入入必噬杀之其警如神其猛如虎即曹孟海州之犬也世间非老奴不能毙此犬耳今夕当为郎君挝杀之遂宴犒以酒肉至三更携链锥而往食顷而回曰犬已毙讫固无障塞耳是夜三更与生衣青衣遂负而逾十重垣乃入歌妓院内止第三门绣户不扄金缸防明惟闻妓长叹而坐若有所伺翠环初坠红脸才舒幽恨方深殊愁转结但吟诗曰深谷鸎啼恨院香偷来花下解珠珰碧云飘断音书絶空倚玉箫愁凤凰侍卫皆寝隣近閴然生遂掀帘而入姬黙然良乆跃下榻执生手曰知郎君頴悟必能黙识所以手语耳又不知郎君有何神术而至此生具告磨勒之谋负荷而至姬曰磨勒何在曰帘外耳遂召入以金瓯酌酒而饮之姬白生曰某家本居朔方主人拥旄逼为姬仆不能自死尚且偷生脸虽铅华心颇欝结纵玉筯举馔金鑪泛浆云屏而每近绮罗绣被而常眠珠翠皆非所愿如在桎梏贤爪牙既有神术何妨为脱狴牢所愿既伸虽死不悔请为仆愿侍光容又不知郎君高意如何生愀然不语磨勒曰娘子既坚确如是此亦小事耳姬甚喜磨勒请先为姬负其囊槖妆奁如此三复焉然后曰恐迟明遂负生与姬而飞出峻垣十余重一品家之守御无有警者遂归学院而匿之及旦一品家方觉又见犬已毙一品大骇曰我家门垣从来邃密扄鐍甚严势似飞蹻寂无形迹此必是一大侠矣无更声闻徒为患祸耳姬隐崔生家二岁因花时驾小车而游曲江为一品家人濳志认遂白一品一品异之召崔生而诘之事惧而不敢隐遂细言端由皆因奴磨勒负荷而去一品曰【缺】　　罪过但郎君驱使逾年即不能问是非某须为天下人除害命甲士五十人严肃兵仗围崔生院使擒磨勒磨勒遂持首飞出高垣瞥若翅翎疾同鹰隼攅矢如雨莫能中之顷刻之间不知所向然崔家大惊愕后一品悔惧每夕多以家童持剑防自卫如此周岁方止后十余年崔家有人见磨勒卖药于洛阳市容髪如旧耳

　　説郛卷一百十二下
<子部,杂家类,杂纂之属,说郛>
　　钦定四库全书
　　说郛卷一百十三上　　　元　陶宗仪　撰穆天子传【古本】
　　饮天子蠲山之上戊寅天子北征乃絶漳水庚辰至于【缺】觞天子于盘石之上天子乃奏广乐载立不舎至于钘山之下癸未雨雪天子猎于钘山之西阿于是得絶钘山之队北循虖沱之阳乙酉天子北升于【缺】天子北征于犬戎犬戎【缺】　觞天子于当水之阳天子乃乐【缺】赐七萃之士战庚寅北风雨雪天子以寒之故命王属休甲午天子西征乃絶隃之关隥己亥至于焉居禺知之平辛丑天子西征至于防人河宗之子孙防柏絮且逆天子于智之【缺】先豹皮十良马二六天子使井利受之癸酉天子舎于漆□乃西钓于河以观【缺】智之【缺】甲辰天子猎于渗泽于是得白狐狢焉以祭于河宗丙午天子饮于河水之阿天子属六师之人于防邦之南渗泽之上戊寅天子西征鹜行至于阳纡之山河伯无夷之所都居是惟河宗氏河宗伯夭逆天子燕然之上劳取束帛加璧先白【缺】天子使父受之癸丑天子大朝于燕【缺】之山河水之阿乃命井利梁固聿将六师天子命吉日戊午天子大服冕祎帗带搢曶夹佩奉璧南面立于寒下曾祝佐之官人陈牲全五【缺】具天子授河宗璧河宗伯夭受璧西向沈璧于河再拜稽首祝沈牛马豕羊河宗【缺】命于皇天子河伯号之帝曰穆满女当永致用旹事南向再拜河宗又号之帝曰穆满示女春山之珤诏女昆仑【缺】舎四平泉七十乃至于昆仑之丘以观春山之珤赐语晦天子受命南向再拜己未天子大朝于黄之山乃披图视典用观天子之珤器曰天子之珤玉果璿珠烛银黄金之膏天子之珤万金【缺】珤百金士之珤五十金鹿人之珤十金天子之弓射人步劒牛马犀【缺】器千金天子之马走千里胜人猛兽天子之狗走百里执虎豹伯夭曰征鸟使翼曰【缺】乌鸢鹳鸡飞八百里名兽使足【缺】走千里狻猊【缺】野马走五百里卭卭距虚走百里糜【缺】二十里曰伯夭皆致河典乃乘渠黄之乘为天子先以极西土乙丑天子西济于河【缺】爰有温谷乐都河宗氏之所游居丙寅天子属官效器乃命正公郊父受敕宪用伸【缺】八骏之乘以饮于枝洔之中积石之南河天子之骏赤骥盗骊白义逾轮山子渠黄华骝狗重工彻止雚猳【缺】黄南【缺】来白天子之御造父三百耿翛芍及曰天子是与出日入薮田猎钓弋天子曰于乎予一人不盈于德而辨于乐后世亦追数吾过乎七萃之士【缺】天子曰后世所望无失天常农工既得男女衣食百姓珤富官人执事故天有旹民【缺】氏响【缺】何谋于乐何意之忘与民共利世以为常也天子嘉之赐以左佩华也乃再拜稽首




　　邺侯外传【唐李蘩】
　　李泌字长源赵郡中山人也六代祖弼唐太师父承休唐吴房令休娶汝南周氏初周氏尚幼有异僧僧伽从泗上来见而奇之且曰此女后当归李氏而生三子其最小者愼勿以紫衣衣之当起家金紫为帝王师及周氏既娠凡二年方寝而生泌生而发至于眉先是周每产必累日困惫惟娩泌独无恙由是小字为顺泌幼而聪敏书一览能诵六七岁学属文开元十六年宗御楼大酺夜于楼下置高座召三敎讲论泌姑子员俶年九岁潜求姑备儒服夜升高座词辩锋起谭者皆屈宗奇之召入楼中问姓名乃曰半千之孙宜其若是因问外更有奇童如儿者乎对曰舅子顺年七岁能赋敏捷问其宅居所在命中人潜伺于门抱之以入戒勿令其家知宗方与张说观棊中人抱泌至俶与刘晏皆在帝侧及宗见泌谓说曰后来者与前儿逈殊仪状眞国器耳说曰诚然遂命说试为诗即令咏方圆动静曰愿闻其状泌应曰方如棊盘圆如棊子动如棊生静如棊死说以其幼仍敎之曰但可以意虚作不得更实道棊子泌曰随意即甚易耳宗笑曰精神全大于身泌乃言曰方如行义圆如用智动如逞才静如遂意说因贺曰圣代嘉瑞也宗大悦抱于怀抚其头命果饵啗之遂送申王院两月方归仍赐衣物及防数十且谕其家曰年少恐于儿有损未能与官当善视之乃国器也由是张説邀至宅令其子均垍相若师友情义甚狎张九龄贺知章张廷珪韦虚心见皆倾心爱重贺知章尝曰此穉子目如秋水必一拜卿相张说曰昨者上欲官之某言未可葢惜之待其成器耳当其为儿童时身轻能于屏风上立薫笼上行道者云十五岁必白日升天父母保惜亲族怜爱闻之皆若有甚厄也一旦空中有异香之气及音乐之声李氏之血属必迎骂之至其年八月十五日笙歌在室时有彩云挂于庭树李氏之亲爱乃多贮蒜虀至数斛俟其异音竒香之至潜令人登屋以巨杓飏浓蒜泼之香乐遂散自此更不复至后二年赋长歌行曰天覆吾地载吾天地生吾有意无不然絶粒升天衢不然鸣珂游帝都焉能不贵复不去空作昻藏一丈夫一丈夫兮一丈夫平生志气遂良图请君看取百年事业就扁舟泛五湖诗成传写之者莫不称赏张九龄见独诫之曰早得美名必有所折宜自韬晦斯尽善矣藏器于身古人所重况童子耶但当为诗以赏风景咏古贤勿自扬已为妙泌泣谢之尔后为文不复自言九龄尤喜其有心言前途不可量也又尝以直言规讽九龄感之遂呼为小友九龄出荆州邀至郡经年与游东都别业遂游衡山嵩山因遇神仙童相真人羡门子安期先生降之羽车幢节流云神光照灼山谷将曙乃厺仍授以长生羽化服饵之道且戒之曰太上有命以国祚中危朝廷多难宜以文武之道佐佑人主功及生灵然可登眞脱屣耳自是多絶粒咽气修黄光谷神之要及归京师宁王延于第玉眞公主以弟呼之特加优异常赋诗必播于王公乐章及丁父忧絶食哀毁服阕复游嵩华终南不顾名禄天宝十载宗访召入内献明堂九鼎议应制作皇唐圣祚文多讲道德经肃宗为太子勑与太子诸王为布衣之交寻为杨国忠所患以其所作感遇诗讽及时政搆而陷之诏于蕲春安置天宝十二载母周亡归家太子诸王皆使吊祭寻禄山陷潼关宗肃宗分道巡狩泌常窃赋诗有兴复志虢王巨为河洛节度使使人求泌于嵩山间会肃宗手札至虢王备车马送至灵武肃宗延于卧内动静顾问规画大计遂复两都泌与上寝则对榻出则联镳代宗时为广平王领天下兵马元帅诏授侍谋军国天下兵马元帅府行军长史判行军事仍于禁中安置崔圆房琯自蜀至册肃宗为皇帝并赐泌手诏衣马枕被等既立大功而幸臣李辅国害其能将不利之因表乞游衡岳优诏许之给以三品禄俸山居累年夜为防所害投之深谷中及明亦攀缘他径而出为稿叶所籍畧无所损初肃宗之在灵武也常忧诸将李郭等皆已为三公宰相崇重既极虑收复后无以复为赏也泌对曰前代爵以报功官以任能自尧舜以至三代皆所不易今收复后若赏功茅土不过二三百户一小州岂难制乎肃宗曰甚善因曰若臣之所愿则特与他人异肃宗曰何也泌曰臣絶粒无家禄位与茅土皆非所要为陛下帷幄运筹收京师后但枕天子膝睡一觉使有司奏客星犯帝座一动天文足矣肃宗大笑及南幸扶风每顿必令泌领元帅兵先发淸行官收管钥奏报然后肃宗至至保定郡泌稍懈先于本院寐肃宗来入院不令人惊之登床捧泌首置于膝良乆方觉上曰天子膝已枕矣克复之功当在何时可促偿之泌遽起谢恩肃宗持之不许因对曰是行也以臣观之假九庙之灵乗一人之感当如郡名必保定矣既达扶风旬日而西域河陇之师皆会江淮庸调亦相继而至肃宗大悦又肃宗尝夜坐召颍王等三弟同于地炉罽毯上以泌多絶粒肃宗每为自烧二梨以赐泌时颍王恃恩固求肃宗不与曰汝饱食肉先生絶粒何乃尔耶颍王曰臣等试大家心何乃偏耶不然三弟共乞一颗肃宗亦不许别命他果以赐之王等又曰臣等以大家自烧故乞他果何用因曰先生恩渥如此臣等请联句以为他年故事颍王曰先生年几许顔色似童儿其次信王曰夜抱九仙骨朝披一品衣其次汴王曰不食千钟粟惟餐两颗梨既而三王请成之肃宗因曰天生此间气助我化无为泌起谢肃宗又不许曰汝之居山也栖神幽林不交人事居内也密谋筹运动合机社稷之镇也泌恩渥隆异故元载辅国之辈嫉之若仇代宗即位累有颁赐中使旁午于道号天柱峯中岳先生赐朝天玉简无已征入翰林元载奏以朝散大夫检挍秘书少监为江西观察判官元载伏诛追入京师又为常衮所嫉除楚州刺史未行改丰朗二州团练使兼御史中丞又改授杭州所至称理兴元初征赴行在迁左散骑常侍寻除陜府长史先陜虢防御使陈许戍卒三千自京师逃归至陜州界泌潜师险隘尽破之又开三门陆运一十八里漕米无砥柱之患大济京师二年六月就拜中书侍郎平章待制崇文舘大学士修国史封邺侯时顺宗在春宫妃萧氏母郜国长公主交通于外上疑其有他志连坐贬黜春宫数人皇储危惧泌周旋陈奏德宗意乃解颇有谠正之风五年春德宗以二月一日为中和节泌奏令有司上农书献穜稑之种王公戚里上春服士庶往来相问村落作中和酒祭勾芒神以祈年谷至今行之泌旷达敏辩好大言自出入中禁累为权臣所挤恒由召对以言论纵横上悟圣主以跻相位是歳三月薨赠太子太傅是月中使林远于蓝关逆旅遇泌单骑常服言暂往衡山话三朝之旧惨然久之而别远到长安方闻其薨德宗闻之尤加怆异曰先生自言当歴佐四圣而复脱屣也斯言验矣泌自丁家艰无复名宦之意服气修道周游名山诣南岳张先生受箓德宗追諡张为和先生又与明瓒禅师游着明心论尝于衡岳寺读书余嬾残所惊曰非凡人也听其中宵梵唱响彻山林泌颇知音能辩休戚谓嬾残经音先凄怆而后喜悦必谪堕之人时将厺矣候中夜潜往诣焉嬾残命坐发火出芋以啗之谓泌曰愼勿多言领取十年宰相泌拜而退天宝八载在表兄郑叔则家已絶粒多岁身轻能行屏风上引指使气吹烛可灭每导引骨节皆珊然有声时人谓之鏁子骨在郑家时忽两日防然不知人既寤见身自顶踊出三二寸傍有灵仙挥手动目如相勉助者如是足将及顶乃念烟火事未毕复有庭闱之恋愿申家事于是在傍者皆散走一人仪状甚巨衣冠如帝王者前有妇人礼服而跪如帝王者责曰情之未得因欲令来使劳灵仙之重跪者对曰不然且教伊迎天子于是遂寤后二岁为宗所召后常有隐者八人容服甚异来过郑家数日言仙防严备事无不至临厺叹曰俗缘意未尽可惜心与骨耳泌求随厺曰不可姑与他为却宰相耳出门不复见因作八公诗叙之复有隐者携一男六七岁来过云有故须南行旬月当囘缘此男有痢疾既同是道者愿且寄之又留一函曰若疾不起望乞以瘗之既许乃问男曰不骄留此得乎曰可遂厺泌求药疗之终不愈八九日而殂即以函盛瘗庭中蔷薇架下累月其人竟不囘试发函视之有一黑石天然中方上有字如锥画云神真链形年未足化为吾子功相续丞相瘗之刻玉仙路何长死何促泌每访隐选异采怪木蟠枝持以隐居号曰养和人至今效而为之乃作养和篇以献肃宗泌到三四载二圣登遐代宗践祚乃诏追至阙舍于蓬莱延喜阁由给事以上及方镇除降代宗必令商量军国大事亦皆泌参决因语及建宁王灵武之功请加赠太子代宗感悼久之云吾弟之功非先生则世人不知岂止赠太子也即勅于彭原迎丧赠承天皇帝齐陵引至城门奏以龙輀不动代宗自蓬莱院谓曰吾弟是欲见先生宜速往酹祝兼宣朕意且吾弟定策大功追此大号时人未知可作一文以传不朽用慰元防泌曰已发引矣他文不及作挽歌词可乎代宗曰可即于御前制之词甚凄怆代宗览之而泣命中人驰授挽者泌至宣代宗命祝酹歌此二章于是龙輴行疾如飞都人覩之莫不感涕先是建宁王倓有艰难定策之功于代宗为弟人或譛于肃宗云有图嗣害兄之心遂遇害及肃宗追思倓无罪泌虑复及诸王因事言曰昔高宗有子八人皇祖睿宗最幼武后生者自为行第故皇祖第四长曰孝敬皇帝监国而仁明为武后所忌而鸩之次曰雍王贤为太子中宗睿宗常所不安朝夕忧惧虽父母之前无由敢言乃作黄台词令乐人歌之欲微悟父母之意冀天皇天后闻歌之曰种黄台下熟子离离一摘使好再摘令稀三摘犹尚可四摘抱蔓归然太子竟亦流废终于黔州建宁之事已一摘矣愼无再摘肃宗曰先生忠于社稷忧朕家事言皆为国鉴岂可暂离朕耶时宗有诰只要劒南一道自奉未议北回泌请肃宗奉表请归东宫次作功臣表述马嵬灵武之事请上皇还京初肃宗表至宗徘徊未决及功臣表至乃大喜曰吾方得为天子父下诰定行日且曰必李泌也肃宗召泌且泣且喜曰上皇自下诰还京皆卿力也又天宝末员外郎窦庭芝分司洛邑常敬事道者葫芦生每言吉凶无不中者一旦侵晨生至窦门颇甚嗟叹庭芝请问良久乃言君家大祸将成举家啼泣请问求生之路生曰若非遇黄中君但见鬼谷子亦可无患矣生乃具述形貌服饰仍戒以浃旬求之于是与昆弟羣从奴仆羣行求访遍于洛下时泌有居于河淸因省亲友策蹇入洛至中桥遇京尹避所乘骡忽惊轶而走径入尹之所居与仆者共造其门车马罗列将出忽见泌皆惊而退俄有人云分司窦员外宅所失骡收在马廏请客入座主人当愿修谒泌不得已就其防庭芝既出降阶再拜延接慇懃遂至信宿至于妻子咸备家人之礼数日吿去赠遗殊厚但云遭遇之辰愿以一家奉托时泌居于河淸信使旁午于道庭芝初与泌相値葫芦生适在其家云既遇斯人无复忧矣及朱泚搆逆庭芝方廉察陜西车驾出幸奉天遂于贼庭归欵銮舆反正德宗首令诛之时泌自南岳征还行在便为宰相因第臣僚罪状遂请庭芝减死德宗意不解云卿以为宁王姻懿邪以此论之尤为不可然莫有他事俾其全否卿但言之于是具以前事闻由是特原其罪泌始奏上密遣中使乘传于陜问之窦录奏其事德宗曰言黄中君盖指于朕邪未知呼卿为鬼谷子何也泌曰先茔在河淸谷前鬼谷恐以此言之也兴元四年二月德宗谓泌曰朕即位以来宰相皆须姑息不得与其较量道理自用卿以来方豁朕意是乃天授卿于朕耳虽夷吾仲父傅说霖雨何以及兹其军谋相业载于国史事迹终始具邺侯传泌有集二十卷行于世

　　同昌公主传【唐苏鹗】
　　咸通九年同昌公主出降宅于广化里锡钱五百万贯仍罄内库宝货以实其宅而房栊户牖无不以众宝饰之更以金银为井阑药臼食柜水槽铛釡盆瓮之属仍缕金为笊篱箕筐制水精火齐琉璃玳瑁等牀悉支以金银堑更琢五色玉为器什合百宝为圆案更赐金麦银粟共数斛此皆太宗朝条支国所献也堂中设连珠之帐续眞珠以成也却寒帘类玳瑁斑有紫色云却寒之鸟骨所为也则未知出在何国更有鹧鸪枕翡翠匣神丝绣被其枕以七宝合为鹧鸪匣为翡翠毛羽神丝綉被三千鸳鸯仍间以奇花异叶则精巧瑰丽可得而知矣其上缀以灵粟之珠如粟粒五色辉焕更带蠲忿犀如意玉其犀圆如弹丸入土不朽烂带之令人蠲忿怒如意玉类桃实上有七孔云通明之象更有琴瑟幕纹布巾火蚕绵九玉钗其幕色如琴瑟阔三丈长一百尺轻明虚薄无以为比向空张之则疎朗之纹如碧丝之贯其珠虽大雨暴降不能湿漏云以鲛人瑞香膏所傅故也纹布即手巾也洁白如雪光软拭水不濡用之弥年亦未尝生垢腻二物称得鬼谷国火蚕绵云出火洲絮衣一袭用之一两稍过度则熇蒸之气不可近云九玉钗上刻九鸾皆九色其上有字曰玉儿工巧妙丽殆非人制有得于金陵者因以献公主酬之甚厚一日昼寝梦绛衣奴致语云南齐潘淑妃取九鸾钗及觉具以梦中之言言于左右公主薨其钗亦亡其处韦氏异其事遂以实话于门人或曰玉儿即潘妃小字逮诸珍异不可具载汉至唐公主出降之盛未之有也公主乘七宝步辇四面缀五色玉香囊囊中贮辟邪香瑞麐香金凤香此皆异国献也仍杂以龙脑金屑则镂水晶马脑辟尘犀为龙凤花其上仍络眞珠玳瑁更以金丝为流苏雕轻玉为浮动每一出游则所过芬香街巷晶照看者惑其目是时某中贵人买酒于广化旗亭忽相谓曰坐来香气何太异也同席曰岂非龙脑耶曰非也余幼给事于嫔妃宫殿常闻此未知今日自何而致因顾问当垆者云公主步辇夫以锦衣换酒于此中贵人共请视之益叹其异上每赐御馔汤药则道路之使相属其馔有消灵炙红虬脯其酒则有凝露浆桂花醖其茶则绿花紫英之号消灵炙一羊之肉取之四两虽经暑毒终不臭败红虬脯非虬也但呼于盘中虬健如红丝高一丈以筯抑之无三数分撒即复其故迨诸品味人莫能识而公主家人餍饫如里中糠粃一日大会韦氏之族于广化里玉馔俱陈暑气将甚公主命取澄水帛以蘸之挂于南轩满座则皆思挟纩澄水帛长八九尺似布轻细明薄可鉴云其中有龙涎故能消暑也韦氏诸宗好为叶子戏夜则公主以红瑠璃盘盛夜光珠令僧祁捧立堂中而光明如昼焉公主始有疾召术士来賨为灯法乃以香蜡烛遗之来氏之邻人觉香气异常或诣门诘其故賨则具以事对其烛方二寸其上被五彩文卷而爇之竟夕不尽郁烈之气可闻于百步余烟出其上即成楼阁台殿之状或云烛中有蜃脂也公主疾既甚医者欲难药饵奏云得红蜜白猿膏食之可愈上令访内库得红蜜数石本兠离国所贡白猿膏数瓮本南海所献也虽日加饵终无其验公主薨上哀痛甚遂自制挽歌词令百官继和及庭祭日百司与内官皆用金玉饰车舆服玩以焚于韦氏庭韦家争取灰以择金珤及于东郊上与淑妃御延兴门出内库金玉驼马凤凰麒麟各高数尺以为仪其衣服玩具与人无异一物以上皆至一百二十舁刻木为楼殿龙凤花木人畜之象者不可胜计以绛罗裙綉络金银瑟瑟为帐幕者千队结为幢节伞葢弥街翳日旌旗舁佩卤簿率多加等以赐紫尼及女道士为侍从引翼则焚升霄灵芝香而击归天紫金之碧磬繁华辉焕殆余二十里上赐酒一斗斛饼啗三十骆驼各径濶二尺饲役夫也京城士庶罢业来观者流汗相属惟恐居后及灵卤过延兴门上与淑妃恸哭中外闻者无不伤痛同日乳母上更作祭乳母文词质而意切人多传写是后上日夕惴心挂意李可及叹追百年曲声辞怨切听之莫不泪下更敎数千人作叹百年队取内库珍宝雕成手饰画八百匹宫绫作鱼龙波浪纹以为地衣而舞一舞珠翠满地可及官歴大将军赏赐盈万盛无状左军容使西门季素梗直乃谓可及曰尔恣巧媚以惑天子族无日矣可及恃宠未尝改作可及善啭防舌于天子前弄眼作头脑连声着词唱杂声曲须臾则百数不休是时京城不调少年相效谓之拍弹一日可及乞假为子娶妇上曰即令送酒面以助汝嘉礼可及归至舍见一中贵人监二银榼各高二尺余宣赐可及始谓之酒及封啓皆实中也上赐可及银麒麟高数尺可及取官库车载归私第西门季曰今日受赐吏用官车它日破家亦须辇还内府不道受赏徒劳牛足后果流可及于岭表旧赐珍玩悉皆进纳君子谓季有先见

　　梁四公记【唐张説】
　　梁天监中有闯防防防仉防四公谒武帝帝见之甚悦因命沈隐侯约作覆将与百僚共射之时太史适获一鼠约匣而缄之以献帝筮之遇蹇之噬嗑帝占成羣臣受命献卦者八人有命待成俱出帝占寘诸靑蒲申命闯公揲蓍对曰圣人布卦依象辨物何取异之请从帝命卦时八月庚子日巳时闯公举帝卦撰占置于靑蒲而退读帝占曰先蹇后噬嗑是其时内艮外坎是其象坎为盗其鼠也居蹇之时动而见嗑其拘系矣噬嗑六爻四无咎一利艰贞非盗之事上九荷校灭耳凶是因盗获戾必死鼠也羣臣蹈舞呼万岁帝自矜其中颇有喜色次读八臣占词皆无中者末启闯公占曰时日王相必生鼠矣且阴阳晦而入文明从静止而之震动失其性必就擒矣金盛之月制之必金子为鼠辰与艮合体坎为盗又为隐伏隐伏为盗是必生鼠也金数于四其鼠必四离为文明南方之卦日中则昃况阴类乎晋之繇曰死如弃如实其事也日敛必死既见生鼠百僚失色而尤闯公曰占辞有四今者唯一何也公曰请剖之帝性不好杀自恨不中至日昃鼠且死矣因令剖之果姙三子公尝与诸儒语及方域云东至扶桑扶桑之蚕长七尺围七寸色如金四时不死五月八日呕黄丝布于条枝而不为茧脆如綖烧扶桑木灰汁煮之其丝坚韧四丝为系足胜一钧蚕卵大如鷰雀卵产于扶桑下赍卵至句丽国蚕变小如中国蚕耳其王宫内有水精城可方一里天未晓而明如昼城忽不见其月便蚀西至西海海中有岛方二百里岛上有大林林皆宝树中有万余家其人皆巧能造宝器所谓拂林国也岛西北有坑盘防深千余尺以肉投之鸟衔宝出大者重五斤彼云是色界天王之宝藏西北无虑万里有女国以蛇为夫男则为蛇不噬人而穴处女为臣妾官长而居宫室俗无书契而信呪咀直者无他曲者立死神道设敎人莫敢犯南至火洲之南炎昆山之上其土人食蝑蠏髯蛇以辟热毒洲中有火木其皮可以为布炎丘有火鼠其毛可以为褐皆焚之不灼汚以火浣北至黑谷之北有山极峻造天四时积雪意烛龙所居昼无日西有酒泉其水味如酒饮之醉人北有漆海毛羽染之皆黑西有乳海其水白滑如乳三海间方七百里水土肥沃犬鸭生骏马大鸟生人男死女活鸟自衘其女飞行哺之衔不胜则负之女能跬步则为酋豪所养女皆殊丽美而少寿为人姬媵未三十而死有兔大如马毛洁白长尺余有貂大如狼毛纯黑亦长尺余服之御寒朝廷闻其言拊掌笑谑以为诳妄曰邹衍九州王嘉拾遗之谈耳司徒左长史王筠难之曰书传所载女国之东蚕崕之西狗国之南羗胡之别种一女为君无夫蛇之理与公说不同何也公曰以今所知女国有六何者北海之东有女国天女下降为其君国中有男女如他恒俗西南夷板楯之西有女国其女悍而男恭女为人君以贵男为夫置男为妾媵多者百人少者匹夫昆明东南絶徼之外有女国以猿为夫生男类父而入山谷昼伏夜游生女则巢居穴处南海东南有女国举国惟以鬼为夫夫致饮食禽兽以养之勃律山之西有女国方百里山出台虺之水女子浴之而有孕其女举国无夫并蛇六矣俄而扶桑国使使贡方物有黄丝三百斤即扶桑蚕所吐扶桑灰汁所煮之丝也帝有金炉重五十斤系六丝以悬炉丝有余力又贡观日玉大如镜方圆尺余明彻如琉璃映日以观见日中宫殿皎然分明帝令公与使者论其风俗土地物产城邑山川并访徃昔存亡又识使者祖父伯叔兄弟使者流涕拜伏间岁南海商人赍火浣布三端帝以杂布积之令公以他事召至于布所公遥识曰此火浣布也二是缉木皮所作一是续鼠毛所作以诘商人具如所说



　　林灵素传【宋赵与时】
　　林灵素初名灵噩字岁昌家世寒微慕远游至蜀从赵升道人数载赵卒得其书秘藏之由是善妖术辅以五雷法往来宿亳淮泗间乞食诸寺僧多厌之政和三年至京师寓东太乙宫徽宗梦赴东华帝君召游神霄宫觉而异之勑道录徐知常访神霄事迹知常素不晓吿假或吿曰道堂有温州林道士累言神霄亦作神霄诗题壁间知常得之大惊以闻召见上问有何术对曰臣上知天宫中识人间下知地府上视灵噩风貌如旧识赐名灵素号金门羽客通眞达灵妙先生赐金牌无时入内五年筑通眞宫以居之时宫禁多恠命灵素治之埋铁简长九尺于地是恠遂絶因建宝箓宫太乙西宫建仁济亭施符水开神霄宝箓坛诏天下宫观改为神霄玉淸万寿宫无观者以寺充仍设长生大帝君靑华大帝君像上自称敎主道君皇帝皆灵素所建也灵素被防修道书改正诸经醮仪校丹经灵篇删修注解每遇初七升座讲听讲皆宰执百官三衙亲王中贵士庶观者如堵讲说三洞道经京师士民始化奉道矣灵素为閟不一上毎以聪明神仙呼之御笔赐玉眞敎主神霄凝神殿侍宸立两府班上上思明达后欲见之灵素复为叶静张致太香之术上尤异之谓灵素曰朕昔到靑华帝君处获言改除魔髠何谓也灵素遂纵言释敎害道今虽不可灭合与改正将佛刹改为宫观释伽改为天尊菩萨改为大士罗汉改尊者和尚改德士皆留发顶冠执简有防依奏皇太子上殿争之令胡僧立藏十二人并五台僧二人道坚等与灵素闘法僧不胜情愿戴冠执简太子乞赎僧罪有防胡僧放道坚系中国人送开封府刺面决配于开宝寺前令众明年京师大旱命灵素祈雨未应蔡京奏其妄上密召灵素曰朕诸事一听卿且与祈三日大雨以塞大臣之谤灵素请急召建昌军南丰道士王文卿乃神霄甲子之臣兼雨部与之同告上帝文卿既至执简勑水果得雨三日上大喜赐文卿神霄凝神殿侍宸灵素眷倚益隆忽京城传吕洞宾访灵素遂捻土烧香香气直至禁中上遣人探问香气自通真宫来上亟乘小车到宫见壁间有诗云捻土焚香事有因世间宜假不宜真太平无事张天觉四海闲游吕洞宾京城印行绕街呌卖太子亦买数本进上上大震怒捐赏钱千缗开封府捕之有太学斋仆王靑吿首是福州士人黄待聘令靑卖送大理勘招待聘兄弟及外族为僧行不喜改道故云有防斩马行街灵素知蔡京乡人所为上表乞归本贯诏不允通真有一室灵素入静之所常封鎻虽驾来亦不入京遣人廉得有黄罗大帐金龙朱红椅桌金龙香炉京具奏请上亲往臣当从驾上幸通真宫引京至开鎻同入无一物粉壁明窻而已京皇恐待罪宣和元年三月京师大水临城上令中贵同灵素登城治水敕之水势不退囘奏臣非不能治水一者是乃天道二者水自太子而得但令太子拜之可信也遂遣太子登城赐御香设四拜水退四丈是夜水退尽京城之民皆仰太子圣德灵素遂上表乞骸骨不允秋九月全台上言灵素妄议迁都妖惑圣听改除释敎毁谤大臣灵素即时擕衣被行出宫十一月与宫祠温州居住二年灵素一日擕所上表见太守闾丘颚乞与缴进及与州官亲党诀别而卒生前自下坟于城南山命其随行弟子皇城使张如晦可掘穴深五丈见蛇便下棺既掘不见蛇而深不可视乃焉靖康初遣使监温州伐墓不知所迹但见乱石纵横强进多死遂已此耿防禧所作灵素传也灵素本末世不知其全故着之今温州天喜宫有御题云大中大夫冲和殿侍宸金门羽客通真达灵元妙先生在京神霄玉淸万寿宫管辖提举通真宫林灵素




　　希夷先生传【南燕厐觉】
　　先生姓陈名抟字图南西洛人生于唐德宗时自束发不为儿戏年十五诗礼书数及方药之书莫不通究及亲丧先生曰吾向所学足以记姓名耳吾将弃此游太山之颠长松之下与安期黄石论出世法合不死药安能与世俗辈汩没出入生死轮回间乎乃尽以家资遗人惟携一古铛而去唐士大夫揖其淸风欲识先生面如景星庆云之出争先覩之为快先生皆不与之友由是谢絶人事野冠草服行歌无止日游市肆若入无人之境或上酒楼或宿野店多游京索间僖宗待之愈谨封先生为淸虚处士仍以宫女三人赐先生先生为奏谢书云赵国名姬后庭淑女行尤妙美身本良家一入深宫各安富贵昔居天上今落人间臣不敢纳于私家谨用贮之别舘臣性如麋鹿迹若萍蓬飘然从风之云泛若无防之舸臣遣女复归淸禁及有诗上凂听览诗云雪为肌体玉为腮深谢君王送到来处士不生巫峡梦虚劳云雨下阳台以奏付宫使即时遁去五代时先生游华山多不出或游民家或游寺观睡动经岁月本朝真宗皇帝闻之特遣使就山中宣召先生先生曰极荷圣恩臣且乞居华山先生意甚坚使囘具奏其事真宗再遣使赍手诏茶药等仍仰所属太守县令礼以遣之安车蒲轮之异宠迎先生先生乃囘奏上曰丁寕温诏尽一札之细书曲轸天资赐万金之良药仰佩圣慈俯躬增感谢云臣明时闲客唐室书生尭道昌而优容许由汉世盛而任从四皓嘉遯之士何代无之再念臣性同猿鹤心若土灰不晓仁义之浅深安识礼仪之去就败荷作服脱箨为冠体有靑毛足无草履茍临轩陛贻笑圣明愿违天听得隐此山圣世优贤不让前古数行紫诏徒烦彩凤衔来一片闲心却被白云留住浊饮溪头之水饱吟松下之风咏嘲风月之淸笑傲云霞之表遂性所乐得意何言精神高于物外肌体浮乎云烟虽潜至道之根第尽陶成之域臣敢仰期睿睠俯顺愚衷谨此以闻当时有一学士以先生累诏不起因为诗讥先生云抵是先生诏不出若还出也没般人先生复答云万顷白云独自有一枝仙桂阿谁无后先生亦稀到人间先生或游华阴华阴尉王睦知先生来倒履迎之既坐先生曰久不饮酒思得少酒睦曰适有美酒已知先生之来命涤器具馔既饮睦谓先生曰先生居处岩穴寝止何室出使何人守之先生微笑乃索笔为诗曰华阴高处是吾宫出即凌空跨晓风台殿不将金锁闭来时自有白云封睦得诗愧谢先生曰子更一年有大灾吾之来有意救子守官当如是虽有神理亦助焉睦为官廉洁淸愼视民如子不忍鞭朴心性又明莹故也先生乃出药一粒曰服之可以御来岁之祸睦起再拜受药服之饮至中夜先生入厠久不囘遂不见睦归汴忽马惊堕汴水善没者急救之得不死先生亦时来山下民家至今尚有见者今西岳华山有先生宫观至今存焉
　　梁淸传【宋刘敬叔】
　　安定梁淸字道脩居扬州右尚方间桓徐州故宅元嘉十四年二月数有异光仍闻擘萝声令婢子松罗往看见一人问云姓华名芙蓉为六甲至尊所使从太微紫宫下来过旧居乃留不去或鸟头人身举面是毛掷洒粪秽引弓射之应而灭并有绛汁染箭又覩一物形如猴悬在树标令人刺中其髀堕地淹没经日反从屋上跛行就婢乞食团飰授之顿造二升经日众鬼羣至丑恶不可称论松罗牀帐尘石飞扬累晨不息婢采菊路逢一鬼着衣帻乗马卫从数十谓采菊曰我是天上仙人勿名作鬼问何以恒掷秽汚荅曰粪汚者钱财之象也投掷者速迁之征也顷之淸果为扬武将军北虏郡太守淸厌毒既久乃呼外国道人波罗防诵咒文见诸鬼怖惧逾垣穴壁而走皆作鸟声于此都絶在郡少时夜中松罗复见威仪器械人众数十一人戴帻送书粗纸有七十许字笔迹婉媚远拟羲献又歌云生侬孔雀楼遥闻凤凰鼓下我邹山头彷佛见梁鲁鬼有叔操丧哭泣荅吊不异世人鬼　敎曾乞松罗一函书题云故孔脩之死罪白笺以吊其叔丧叙致哀情甚有铨次复云近往西方见一沙门自名大摩刹问君消息寄五丸香以相与之淸先奉使炖煌忆见此僧淸有婢产于此遂絶










　　西王母传【汉桓驎】
　　西王母者九灵太妙山金母也一号太虚九光台金母元君乃西华之至妙洞阴之极尊在昔道气凝寂湛体无为将欲启迪功化生万物先以东华至真之气化而生木公木公生于碧海之上芬灵之墟以主阳和之气理于东方亦号曰东王公焉又以西华至妙之气化而生金母金母生于神州伊川厥姓侯氏生而飞翔以主元毓神奥于眇莽之中分大道醇精之气结气成形与东王公共理二气而育养天地陶钧万物矣柔顺之本为极阴之元位配西方母养羣品天上天下三界十方女子之登仙者得道者咸所焉所居宫阙在山春山西那之都昆仑之圃阆风之苑有城千里玉楼十二琼华之阙光碧之堂九层室紫翠丹房左带瑶池右环翠水其山之下弱水九重洪涛万丈非飊车羽轮不可到也所谓玉阙暨天绿台承霄靑琳之宇朱紫之房连琳防帐明月四朗戴华胜佩虎章左侍仙女右侍羽童宝葢沓映羽掺廕庭轩砌之下植以白环之树丹阙之林空靑万条瑶干千寻无风而神籁自韵琅琅然皆九奏八会之音也神州在昆仑之东南故尔雅云西王母日下是矣又云王母蓬发戴华胜虎齿善啸者此乃王母之使金方白虎之神非王母之真形也元始天王授以方天元统山九光之箓使制召万灵统括真圣监盟证信总诸天之羽仪天尊上圣朝宴之会考校之所王母皆临诀焉上淸宝经三洞玉书凡有授度咸所关预也黄帝讨蚩尤之暴威所未禁而蚩尤幻变多方征风召雨吹烟喷雾师众大迷帝归息太山之阿昏然忧寝王母遣使者被狐之裘以符授帝曰太一在前天一在后得之者胜战则克矣符广三寸长一尺靑莹如玉丹血为文佩符既毕王母乃命一妇人人首鸟身谓帝曰我九天女也授帝以三宫五意阴阳之畧太一遁甲六壬步斗之术阴符之机灵宝五符五胜之文遂克蚩尤于中冀剪神农之后诛榆罔于阪泉天下大定都于上谷之涿鹿又数年王母遣使白虎之神乗白鹿集于帝庭授以地图其后虞舜摄位王母遣使授舜白玉环舜即位又授地图遂广黄帝之九州为十有二州王母又遣使献舜白玉琯吹之以和八风尚书帝验期曰王母之国在西荒也昔茅盈字叔申王褒字子登张道陵字辅汉泊九圣七真凡得道授书者皆朝王母于昆陵之阙焉时叔申道陵侍太上道君乗九葢之车控飞虬之轨越积石之峰济弱流之津浮白水凌黑波顾盼倐忽诣王母于阙下子登淸斋三月王母授以琼华宝矅七晨素经茅君从西城王君诣白玉台朝谒王母求长生之道曰盈以不肖之躯慕龙凤之年欲以朝菌之脆求积朔之期王母愍其勤志吿之曰吾昔师元始天王及皇天扶桑帝君授我以玉佩金珰二景纒炼之道上行太极下造十方溉月咀日入天门名曰真之经今以授尔宜勤修焉因敕西城王君一一解释以授焉又周穆王时命八骏与七萃之士使造父为御西登昆仑而宾于王母穆王持白珪重锦以为王母寿事具周穆王传至汉武帝元封元年七月七日夜降于汉宫语在汉武帝传内此不复载焉












　　説郛卷一百十三上
　　钦定四库全书
　　说郛卷一百十三下　　　元　陶宗仪　撰魏夫人传【唐蔡伟】
　　魏夫人者任城人也晋司徒剧阳文康公舒之女名华存字贤安幼而好道静黙恭谨读庄老三传五经百氏无不该览志慕神仙味眞耽欲求冲举常服胡麻散茯苓丸吐纳气液摄生夷静亲戚往来一无关见常欲别居闲处父母不许年二十四彊适太保掾南阳刘文字幼彦生二子长曰璞次曰瑕幼彦后为修武令夫人心期幽灵精诚弥笃二子粗立乃离隔宇室斋于别寝将逾三月忽有太极眞人安度明东华天神方诸靑童扶桑碧阿旸谷神王景林眞人小有仙女淸虚眞人王裒来降裒谓夫人曰闻子密纬眞气注心三淸勤苦至矣扶桑大帝君敕我授子神眞之道青童君曰淸虚天王即汝之师也度明曰子苦心求道道今来矣景林眞人曰虚皇鉴尔勤感太极已注子之仙名于玉札矣子其朂哉靑童君又曰子不更闻上道内晨景玉经者仙道无缘得成后日常会阳涤山中尔谨密之王君乃命侍女华散条李明兑等便披云蕴开玉笈出太上宝文八素隐书大洞眞经灵书八道紫度炎光石精金马神眞虎文高仙羽等经凡三十一卷即手授夫人焉王君因吿曰我昔于此学道遇南极夫人西城王君授我宝经三十一卷行之以成眞人位为小有洞天仙王今所授者即南极元君西城王君之本文也此山洞台乃淸虚之别宫耳于是王君起立北向执书而祝曰太上三元九星高眞虚微入道上淸玉晨褒为大帝所敕使敎于魏华存是月丹良吉日戊申谨按宝书神金虎文大洞眞经八素玉篇合三十一卷是褒昔精思于阳明西山受眞人太师紫元夫人书也华存当谨按明法以成至眞诵修虚道长为飞仙有泄我书族及一门身为下鬼塞诸河源九天有命敢吿华存祝毕王君又曰我受秘诀于紫元君言听敎于师云此篇当传诸真人不但我得而已子今获之大帝命焉此书自我当七人得之以白玉为简靑玉为字至华存则为四矣于是景林又授夫人黄庭内景经令昼夜存念读之万遍后乃能洞观鬼神安适六府调和三防五脏生华色反婴孩乃不死之道也于是四眞吟唱各命玉女弹琴击钟吹箫合节而发歌歌毕王君乃解摘经中所修之节度及宝经之指归行事之口诀诸要备讫徐乃别去是时太极眞人命北寒玉女宋联娟弹九气之璈靑童命东华玉女烟景珠击西盈之钟旸谷神王命神林玉女贾屈廷吹凤唳之箫靑虚眞人命飞玉女鲜于虚拊九合玉节太极眞人发排空之歌靑童吟太霞之曲神王讽晨啓之章淸虚咏驾飊之词既散后诸眞元君日夕来降虽幼彦隔壁寂然莫知其后幼彦物故値天下荒乱夫人抚养内外旁救穷乏亦为眞仙黙示其兆知中原将乱携二子渡江璞为庾亮司马又为温太真司马后至安成太守瑕为陶太尉侃从事中郎将夫人自洛邑达江南盗寇之中凡所过处神明保佑常果元吉二子位既成立夫人因得防心斋静累感眞灵修眞之益与日俱进凡住世八十三年以晋成帝咸和九年岁在甲午王君复与靑童东华君来降授夫人成药二剂一曰迁神白骑神散一曰石精金光化形灵丸使顿服之称疾不行凡七日太一仙遣飊车来迎夫人乃托剑化形而去径入阳洛山中明日靑童君太极四眞人淸虚王君令夫人淸斋五百日读大洞眞经并分别眞经要秘道陵天师又授明威章奏存祝史兵符箓之诀众眞各标至训三日而去道陵所以徧敎委曲者以夫人在世当为女官祭酒领职理民故也夫人诵经万遍积十六年顔如少女于是山九虚太眞金母金阙圣君南极元君共迎夫人白日升天北诣上淸宫玉阙之下太微帝君中央黄老君三素高元君太上玉晨太道君太素三元君扶桑太帝君金阙后圣君各令使者致命授夫人玉札金文位为紫虚元君领上眞司命南岳夫人比秩仙公使治天台大霍山洞台中主下训奉道敎授当为仙者男曰眞人女曰元君夫人受锡事毕王母及金阙圣君南极元君各去使夫人于王屋小有天中更斋戒二月毕九微元君山王母三元夫人众诸眞仙并降于小有淸虚上四奏各命侍女陈钧成之曲九灵合节八音灵际王母击节而歌三元夫人弹云璈而答歌余眞各歌须臾司命神仙诸属及南岳迎官并至虎旂龙辇激耀百里中王母诸眞乃共与夫人东南而行俱诣天台霍山台又便道过句曲金坛茅叔申宴会二日二夕共适于霍山夫人安驾玉宇然后各别初王君吿夫人曰学者当去疾除病因授甘草谷仙方夫人服之夫人能隶书小有王君并传事甚详悉又述黄庭内景注叙靑精防饭方后屡降茅山子璞后至侍中夫人令璞传法于司徒琅琊王舍人杨羲防军长史许穆穆子玉斧并皆升仙陶贞白眞诰所呼南眞即夫人也以晋兴宁三年乙丑降杨家谓杨君曰修道之士不欲见血肉见虽避之不如不见又云向过东海中波声如雷又云裴淸灵眞人锦囊中有宝神经昔从紫微夫人所受吾亦有是西宫定本即是圃北坛西瑶之上台天眞珍文尽藏其中也因授书云得道去世或显或隐托体遗迹者道之隐也昔有再酣琼液而叩棺一服刀圭而尸烂鹿皮公吞玉华而流虫出户贾季子咽金液而臭闻百里黄帝火九鼎于荆山尚有乔岭之墓李玉服云散以潜升犹头足异处墨狄饮虹丹以没水甯生服石脑而赴火务光剪薤以入淸泠之泉柏成纳气而肠胃三腐如此之比不可胜纪微乎得道趣舍之迹固无常矣保命君曰所谓尸解者假形而示死非眞死也南眞曰人死必视其形如生人者尸解也足不靑皮不皱者亦尸解也目不落光无异生人者尸解也发尽落而失形骨者尸解也白日尸解自是仙矣若非尸解之例死经太阴暂过三官者肉脱脉散血沈灰烂而五脏自主骨如玉七魄营侍三防守宅者或三十年二十年十年三年当血肉再生复质成形必胜于昔日未死之容者此名链形太阴易貌三官之仙也天帝云太阴链身形胜服九转丹形容端且严面色似灵云上登太极阙受书为眞人是也若暂游太阴者太一守尸三防营骨七魄侍肉胎灵录气皆数满再生而飞天其用他药尸解非是灵丸者即不得返故鄕三官执之也其死而更生者未殓而失其尸有形皮存而无者有衣结不解衣存而形去者有髪脱而形飞者有头断已死乃从一旁出者皆尸解也白日解者为上夜半解者为下向晩向暮去者为地下主者此得道之差降也夫人之修道或灾逼祸生形坏气亡者似由多言而守一多端而期茍免也是以层巢頽枝而坠落百胜失于一败惜乎通仙之才安可为二竖子而致毙耶智以无涯伤性心以欲恶荡眞岂若守根静中栖研三神弥贯万物而洞镜寂混然与泥丸为一而内外均福也眞人归心于一任于永信心归则正神和信顺利贞之兆自然之感无假两际也若外见察观之气内有愠结之哂有如此者我见其败未见其立地下主者乃下道之文官地下鬼师乃下道之武官文解一百四年一进武解倍之世人勤心于嗜欲兼味于淸正华目以随世畏死而希仙者皆多武解尸之最下也夫人与众眞吟诗曰感妙象外和声自相招灵霞郁紫晨兰风扇绿轺上眞宴琼台邈为地仙标所期贵远迈故能秀頴翘翫彼八素翰道成初不辽人事胡可预使形气消夫人既游江南遂于抚州并山立静室又于临汝水西置坛宇岁久芜梗踪迹殆平有女道士黄灵徽年迈八十貌若婴孺号为花姑特加修饰累有灵应夫人亦寓梦以示之后亦升天宗敕道士蔡伟编入后仙传大歴三年戊申鲁国公顔眞卿重加修葺立碑以纪其事焉



　　杜兰香传【曹毗】
　　杜兰香自称南阳人以建兴四年春数诣张传传年十七望见车在门外婢通言阿母所生遣授配君君不可不敬从传先改名硕硕呼女前视可十七八说事邈然久远有好女子二人大者萱枝小者松枝钿车淸牛上饮食皆备作诗曰阿母处灵岳时游云霄际众女侍羽仪不出宫墉外飚轮送我来且复耻尘秽从我与福俱嫌我与祸会至其年八月旦来复作诗曰逍遥云雾间吁嗟发九嶷游女不稽路弱水何不之出薯蓣子三枚大如鸡子云食此令君不畏风波辟寒温硕食二欲留一不肯令硕尽食言为君作妻情无旷远以君命未合太岁东方卯去当还求君兰香降张硕硕问祷祀何如香曰消摩自可愈疾淫祀何益兰香以药为消摩



　　麻姑传【晋葛洪】
　　汉孝桓帝时神仙王远字方平降于蔡经家将至一时顷闻金皷箫管人马之声及举家皆见王方平戴远游冠着朱衣虎头鞶囊五色之绶带剑少须黄色中形人也乘羽车驾五龙龙各异色麾节幡旗前后导从威仪奕奕如大将军皷吹皆乗麟从天而下悬集于庭从官皆长丈余不从道行既至从官皆隐不知所在唯见方平与经父母兄弟相见独坐久之即令人相访经家亦不知麻姑何人也言曰王方平敬报姑余久不在人间今集在此想姑能暂来语乎有顷使者还不见其使但闻其语云麻姑再拜不见忽已五百余年尊卑有叙修敬无阶烦信来承在彼登山顚倒而先受命当按行蓬莱今便暂往如是当还还便亲觐愿来即去如此两时间麻姑至矣来时亦先闻人马箫皷声既至从官半于方平麻姑至蔡经亦举家见之是好女子年十八九许于顶中作髻余发垂至腰其衣有文章而非锦绮光防耀目不可名状入拜方平方平为之起立坐定召进行厨皆金盘玉杯肴膳多是诸花果而香气达于内外擘脯行之如栢灵云是麟脯也麻姑自说云接侍以来已见东海三为桑田向到蓬莱水又浅于往者会时畧半也岂将复还为陵陆乎方平笑曰圣人皆言海中复扬尘也姑欲见蔡经母及妇侄时弟妇新产数十日麻姑望见乃知之曰噫且止勿前即求少许米得米便撒之掷地视其米皆成眞珠矣方平笑曰姑故年少吾老矣了不喜复作此狡狯变化也方平语经家人曰吾欲赐汝辈酒此酒乃出天厨其味醇醲非世人所宜饮饮之或能烂肠今当以水和之汝辈勿恠也乃以一升酒合水一斗搅之赐经家饮一升许良久酒尽方平语左右曰不足远取也以千钱与余杭姥相闻求其沽酒须臾信还得一油囊酒五斗许信传余杭姥答言恐地上酒不中尊饮耳又麻姑鸟爪蔡经见之心中念言背大痒时得此爪以爬背当佳方平已知经心中所念即使人牵经鞭之谓曰麻姑神人也汝何思谓爪可以爬背耶但见鞭着经背亦不见有人持鞭者方平吿经曰吾鞭不可妄得也是日又以一符传授蔡经邻人陈尉能檄召鬼魔救人治疾蔡经亦得解蜕之道如蜕蝉耳经常从王君游山海或暂归家王君亦有书与陈尉多是篆文或眞书字廓落而大陈尉世世宝之宴毕方平麻姑命驾升天而去箫皷道从如初焉









　　白猿传【唐阙名】
　　梁大同末遣平南将军蔺钦南征至桂林破李师古陈彻别将欧阳纥略地至长乐悉平诸洞深入险阻纥妻纎白甚美其部人曰将军何为挈丽人经此地有神善窃少女而美者尤所难免宜谨防之纥甚疑惧夜勒兵环其庐匿妇密室中谨闭甚固而以女奴十余伺守之再夕阴风晦黒至五更寂然无闻守者怠而假寐忽若有物惊悟者即已失妻矣关扄如故莫知所出出门山崄咫尺迷闷不可寻逐迨明絶无其迹纥大愤痛誓不徒还因辞疾驻其军日往四遐即深凌崄以索之既逾月忽于百里之外丛篠上得其妻绣履一只虽侵雨濡犹可辨识纥尤凄悼求之益坚选壮士三十人持兵负粮岩栖野食又旬余远所舍约二百里南望一山葱秀逈出至其下有深溪环之乃编木以度絶岩翠竹之间时见红防闻笑语音扪萝引絙而陟其上则嘉树列植间以名花其下绿芜丰干如毯淸逈岑寂杳然殊境东向石门有妇人数十帔服鲜泽嬉游歌笑出入其中见人皆慢视迟立至则问曰何因来此纥具以对相视叹曰贤妻至此月余矣今病在牀宜遣视之入其门以木为扉中寛辟若堂者三四壁设牀悉施锦荐其妻卧石榻上重茵累席珍食盈前纥就视之回眸一睇即疾挥手令去诸妇人曰我等与公之妻比来久者十年此神物所居力能杀人虽百夫操兵不能制也幸其未返宜速避之但求美酒两斛食犬十头麻数十斤当相与谋杀之其来必以正午后愼勿太早以十日为期因促之去纥亦遽退遂求醇醪与麻犬如期而往妇人曰彼好酒往往致醉醉必骋力俾吾等以防练防手足于牀一踊皆断常纫三幅则力尽不解今麻隐帛中束之度不能矣遍体皆如铁唯脐下数寸常护蔽之此必不能御兵刃指其傍一岩曰此其食廪当隐于是静而伺之酒置花下犬散林中待吾计成招之即出如其言屏气以俟日晡有物如匹练自他山下遽至若飞径入洞中少选有美髯丈夫长六尺余白衣曳杖拥诸妇人而出见犬惊视腾身执之披裂吮咀食之致饱妇人竞以玉杯进酒谐笑甚欢旣饮数斗则扶之而去又闻嬉笑之音良久妇人出招之乃持兵而入见大白猿防四足于牀头顾人蹙缩求脱不得目光如电竞兵之如中铁石刺其脐下即饮刃血射如注乃大叹咤曰此天杀我岂尔之能然尔妇已孕勿杀其子将逢圣帝必大其宗言絶乃死搜其藏宝器丰积珍羞盈品罗列杯案凡人世所珍靡不充备名香数斛宝劒一双妇人三十辈皆絶色其久者至十年云色衰必披提去莫知所置又捕探唯止其身更无党类且盥洗着帽加白祫被素罗衣不知寒暑遍身白毛长数寸所居常读木简字若符篆了不可识已则置石磴下晴昼或舞双劒环身电飞光圆若月其饮食无常喜防果栗尤嗜犬咀而饮其血日始逾午即欻然而逝半昼往返数千里及晩必归此其常也所须无不立得夜就诸牀嬲戏一夕皆周未尝寝寐言语淹详华防会利然其状即猳玃类也今岁木叶之初忽怆然曰吾为山神所诉将得死罪亦求护之于众灵庶几可免前月哉生魄石磴生火焚其简书怅然若失曰吾已千岁而无子今有子死期至矣因顾诸女汍澜者久之且曰此山复絶未常有人至上高而望絶不见樵者下多虎狼怪兽今能至者非天假之何耶纥即取宝玉珍丽及诸妇人以归犹有知其妻者纥妻周岁生一子厥状肖焉后纥为陈武帝所诛素与江总善爱其子聪悟絶人常留养之故免于难及长果文学善书知名于时

</div>
    <div class="pagination">
<a href="说郛_page564.html">上一页</a><span>...</span><a href="说郛_page560.html">560</a><a href="说郛_page561.html">561</a><a href="说郛_page562.html">562</a><a href="说郛_page563.html">563</a><a href="说郛_page564.html">564</a><span class="current-page">565</span><a href="说郛_page566.html">566</a><a href="说郛_page567.html">567</a><a href="说郛_page568.html">568</a><a href="说郛_page569.html">569</a><a href="说郛_page570.html">570</a><span>...</span><a href="说郛_page566.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
