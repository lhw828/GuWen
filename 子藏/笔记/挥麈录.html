<!DOCTYPE html>
<html>
<head>
    <meta charset="UTF-8">
    <title>挥麈录 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>挥麈录 - 第 1 页/共 8 页</h1>
    <div class="content">　　钦定四库全书　　　　　子部十二
　　挥麈録总目　　　　　　小说家一【杂事之属】前録四卷
　　后録十一卷
　　三録三卷
　　余话二卷
　　【臣】等谨案挥麈前録四卷后録十一卷三录三卷余话二卷并宋王明清撰明清字仲言汝阴人庆元中寓居嘉兴书录觧题称其官曰朝请大夫宋诗纪事则曰泰州倅未详孰是也是编皆其劄记之文前录为乾道丙戍奉亲会稽时所纪多国史中未见事后录为绍熈甲寅武林官舍中所纪三录为庆元初年请外时所纪于髙宗东狩事独详余话兼及诗文碑铭前三录所未备晁公武读书志云总三十三卷今止二十卷文献通考云前録三卷今四卷后録自防云厘为六卷今多五卷盖久经后人分并故卷帙不齐如此明清为王铚之子曽纡之外孙纡为曽布第十子故是録于布多溢美其记王安石殁有神人幢盖来迎而于米芾极其丑诋尤不免轩轾之词赵彦卫云麓漫抄尝议其载张耆宴侍从诸臣事为不近事理王士祯古夫于亭杂録亦议其载嵗祀黄巢墓事为不经之谈然明清为中原旧族多识旧闻要其所载较委巷流之小説终有依据也乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　挥麈前録卷一
　　宋　王明清　撰
　　唐明皇实録云开元十七年秋八月上降诞之日大置酒合乐燕百僚于华萼楼下尚书左丞相源乾曜右丞相张説率百官上表愿以八月五日为千秋节着之甲令布于天下咸使燕乐休假三日诏从之诞日建节盖肇于此天宝七载八月己亥诏改为天长节其后肃宗以九月三日生为地平天成节史不书日文宗以十月十日生为庆成节武宗六月十二日生为庆阳节僖宗八月五日生为应天节昭宗二月二十二日生为嘉会节哀帝十月三日生为延和节梁太祖十月二十一日生为大明节末帝九月十二日生为明圣节唐明宗九月九日生为应圣节晋高祖二月二十八日生为天和节出帝六月二十七日生为启圣节后汉高祖二月四日生为圣寿节帝三月七日生为嘉庆节周太祖七月二十八日生为永寿节世宗九月二十四日生为天清节恭帝八月四日生为天寿节本朝太祖二月十六日生为长春节太宗十月七日生为干明节后改为寿宁节真宗十二月二日生为承天节仁宗四月十四日生为乾元节英宗正月三日生为寿圣节神宗四月十日生为同天节哲宗十二月七日生避僖祖忌辰以次日为兴龙节徽宗十月十日生为天宁节钦宗四月十三日生为干龙节太上皇五月二十一日生为天申节今上皇帝十月二十二日生为会庆节而章献明肃皇后正月八日生为长宁节宣仁圣烈皇后七月十六日生为坤成节以尝临朝故耳五代诸君节名不见于正史以郑向开皇记考得之唐代宗十月十三日天兴节见令狐绹文集中唐顺宗圣寿节见于齐抗会稽舍宅为寺碑后唐清泰帝正月二十三日千春节见于五代史晋家人传近董令升作诞圣録惜乎未尽也
　　祖宗神御像设在南京则鸿庆宫西京则奉先寺之兴先会圣宫之降真殿州曰彰武滁州曰端命河东曰统平凤翔曰上清太平宫及真宗亲征北郊封泰山祀汾隂则有澶渊之信武嵩山崇福之保祥华隂云台之集真干徳六年即都城之南安陵之旧域建奉先资福院为庆基节宣祖艺祖则太平兴国之开先太宗则启圣之永隆至大中祥符中建景灵宫天兴殿以奉圣祖其后真宗之奉真仁宗之孝严英宗之英德皆在其侧也又有慈孝之崇真万寿之延圣崇先之永崇以奉真宗母后章献明肃在崇真之旁曰章德章懿在奉先之后曰广孝章惠在延圣之后曰广爱在普安者二元徳曰隆福明徳章穆曰重徽元丰中神宗以献飨先后失序地偏且逺有旷世不及亲祠者廼诏有司神御之在京者寓于佛祠皆废彻而迁之禁中繇英徳而上五世合为一宫凡十一殿以世次别东西序帝殿一门列防七十二殿之西庑绘画容卫公王名罗立左右内有燕寝温凊之实玩好毕陈而母后居其北改庆基曰天元后曰太始开先曰皇武后曰俪极永极曰定大后曰辉德奉真曰熈文后曰衍庆孝严曰美成后曰继仁英德曰治隆其便殿十一曰来宁曰燕娭曰灵游曰凝神曰天游曰泠风曰太灵曰丹台曰灵昆曰昭清以五年十一月奉安帝后塑像于新宫大赦天下绘像侍臣于后元祐初即治隆之后宣光殿以奉神宗绍圣初辟宫之东隅为显承殿以宣光殿故址为徽音殿以奉宣仁圣烈建中靖国元年诏以显承介于一偏庙号未称于是度驰道之西东直大定南北广袤地势并撤省寺创为西宫建大明宫以奉神宗为馆御之首防日迁奉亲祠永为不祧之庙以示推崇之意曲赦四畿録功臣后如元丰故事云
　　西京应天寺本后唐夹马营大中祥符二年以太祖诞圣之地建寺锡名东京启圣院本晋防圣营以太宗诞圣之地太平兴国六年建寺雍熈二年寺成赐名二寺皆奉祖宗神御英宗以齐州防御使入继大统治平二年建齐州为兴徳军熈宁八月八月诏潜邸为佛寺以本镇封赐名兴徳禅院仍给淤田三十顷
　　开基节建名世多无知者建炎初尝诏如后来所立元圣真元节名之除开基节外悉皆罢去始知为未久因考建中以后诏防政和二年南京鸿庆宫道士孟若进状言本宫每遇正月初四日为创业之日修设斋醮乞置节名以永崇奉诏从其请近见曾仲躬云若亦能诗文清作南京少尹日尝与之游乱后复会于三衢绍兴间若又以前绩自陈时秦会之当轴令勅住临安府天庆观非其所欲拂衣而归老于衢云仰惟太上皇帝中兴再造复在南都符命岂偶然哉
　　太祖皇帝朝尝诏修先代帝王祠庙每庙须及一百五十间以上委逐州长吏躬亲防检索图赴阙遣使覆检令太常礼院重定配享功臣检讨仪相画様给付女娲祠在晋州书传无功臣可配太昊以金提勾芒配祠在陈州炎帝以祝融配祠在衡州黄帝以后土风后力牧配祠在坊州高阳以防配祠在潭州高辛以稷配在宋州唐尧以司徒卨配祠在郓州虞舜以咎繇配祠在道州夏禹以伯益配祠在越州商帝成汤以伊尹配祠在河中府中宗太戊以伊陟臣扈配祠在大名府高宗帝武丁以甘盘傅説配祠在陈州周文王以师鬻熊配武王以召公配成王以周公旦唐叔虞叔配康王以太公毕公配秦始皇帝以李斯恬王翦配汉高帝以萧何配文帝以周勃陈平刘章宋昌配景帝以周亚夫窦婴申屠嘉晁错配武帝以公孙卫青霍去病金日防霍光配宣帝以丙吉魏相霍光张安世配以上十帝并祠在长安后汉世祖以邓禹呉汉耿弇贾复配明帝以东平王苍桓荣配章帝以牟融赵意宋安配以上三庙并在河南府魏武帝以钟繇荀攸程昱配庙在相州文帝以贾诩王朗曹真辛毗配晋武帝以羊祜张华王濬杜预配二庙在河南府后魏孝文帝以王祥王肃长孙晟配后周文帝以宇文宪苏绰燕公于谨卢辩配二庙在耀州隋高祖以牛高预贺若弼配庙在鳯翔府唐高祖以河间王孝恭殷开山刘政会淮南王神通配庙在耀州太宗以长孙无忌房龄杜如晦魏征李靖配庙在京兆府明皇以张説郭元振王琚配庙在河中府肃宗以苗晋卿裴冕配庙在京兆府宪宗以裴度杜佑李愬配庙在同州宣宗以夏侯孜白敏中马植配庙在耀州朱梁太祖以刘鄩敬翔葛从周袁象先配后唐庄宗以郭崇韬李嗣昭符存审配明宗以霍彦威安重进任圜配石晋高祖以桑维翰赵莹配以上并在河南府皆着之仪制是时呉蜀未平六朝帝庙阙而不载本朝曹武惠配享太祖武穆配享仁宗韩忠献配享英宗文定配享徽宗父子配享自昔所无也
　　明清侧闻绍兴初刘大中以监察御史宣谕诸路囘宰臣以其称职拟除殿中侍御史太上皇帝云且令除秘书少监宰臣启其所以太上曰大中所至多兴狱尚有未决者一除言路外方观望恐累及无辜德夀之号称哉后因阅会要恭覩宏休恐中秘之书臣下莫得而悉窥今载其略绍兴三年四月十六日知藤州侯彭老言本州卖盐寛剰钱壹万贯文省买到金一百六十余两银一千八百两投进诏纵有寛剩自合归之有司非守臣所当进纳或恐乱有刻剥取媚朝廷侯彭老可特降一官放罢以惩妄作所进物退还绍兴十三年四月一日宰执进呈前广南东路转运判官范正国言本路上供及州郡经费全仰盐息应办比因全行客钞遂或阙乏欲自今本路州郡凡属屯驻兵马去处许依客人买钞请盐各就本州出卖所得息钱专充军费上曰法必有然后改未见其遽先改非徒无益必致为害凡法皆然不独盐也又建炎元年十月十二日宰执诣御舟御榻前奏事讫上曰昨日有内侍自京师赍到内府真珠等物一二囊朕投之汴水矣黄潜善曰可惜有之不必弃无之不必求上曰太古之世防玉毁珠小盗不起朕甚慕之庶几求所以息盗尔四年三月七日宰执进呈宣抚处置使奏大食国进奉珠玉宝贝等物已至熈州上曰大观宣和间茶马司川茶不以博马唯市珠玉故马政废阙武备不修遂致外敌内侵危弱之甚今若复捐数十万缗贸易无用珠玉曷若爱惜其财以养战士不若以礼赠而谢遣之乃降防宣司并不得受令量度支赐以答逺人之意绍兴元年三月二十二日荆湖南路马步军副总管孔彦舟言于潭州州城莲池内得玉一片堪篆刻御宝乞差人宣取诏御宝已足备兼自艰难以来华靡之物一无所用令彦舟不须投进此与夫却千里马还于阗玉适相符合诚帝王之盛徳也
　　李和文遗事云仁宗尝服美玉带侍臣皆注目上还宫谓内侍曰侍臣目带不已何耶对曰未尝见此竒异者上曰当以遗敌主左右皆曰此天下至宝赐外裔可惜上曰中国以人安为宝此何足惜臣下皆呼万歳
　　和文遗事又云其家书画最富有呉道子天王胡瓌下程图唐净心须菩提黄居宷竹孙知微虎韩干早行图梅古龙江南画佛唐希雅竹李成山水唐画公子出猎图黄居宷雕狐图黄筌雨中牡丹李思训设色山水周昉按舞折枝杏花徐崇嗣没骨芍药江南艸虫独幅山水黄筌金盆鹁鸽大窠山茶书有怀仁真迹集右军圣教序贞观兰亭诗序右军山隂帖乐毅论顔鲁公书刘太冲序皆冠世之宝
　　熈宁八年四月岐王颢嘉王頵言遣中使赐臣方团玉带各一条准閤门告报着为朝仪臣等乞宝藏于家不敢服用上命工琢玉带以赐二王二王固辞不听请加佩金鱼以别嫌诏并以玉鱼赐之玉带为朝仪始于此
　　北齐显祖高祥晋阳公李元忠南齐竟陵王萧子良隋长孙览俱諡文宣孔子盖出四諡之后大中祥符元年始加圣二字后避圣祖讳易为至圣熈宁中欲加諡至神元圣帝礼官李直以谓夫子周臣也周室诸君止称王执以为不可卒从其议
　　元魏献文欲置学官于郡国高允表请制大郡立博士二人助教四人学生一百人次郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人其博士取博闗经典履行忠清堪为人师者年限四十以上助教亦与博士同年限四十以上若道业夙成才任教授不拘年齿学生取郡中清望人行修谨堪束循名教者先尽次及中等帝从之郡国立学自此始事载允传本朝高承纂事物纪原自谓博极而不取此何耶
　　唐高宗改门下省为东台中书省为西台尚书省为文昌台故御史台呼为南台赵璘因话録云璘又云武后朝御史有左右肃政之号当时亦谓之左台右台则宪台未曾有东台西台之称明清尝记张鷟朝野佥载对天后为戏语云左台胡御史右台御史胡是也本朝李建中为分司西京留司御史世以西台目之李栖筠为御史大夫不乐者呼为栖台盖斥其名也
　　明清五世祖拾遗开宝八年以近臣荐自布衣召对讲易于崇政殿然后命官崇政殿説书之名肇建于此行事具载三朝国史
　　太祖皇帝以归徳军节度使创业升宋州为归德府后为应天府太宗以晋王即位升并州为太原府真宗以寿王建储升寿州为寿春府仁宗以升王建储升建业为江宁府英宗以齐州防御使入继以齐州为兴徳军神宗自颖王升储以汝隂为顺昌府哲宗自延安郡王升储升延州为延安府徽宗以端王即位升端州为肇庆府钦宗自定王建储前已升中山府太上以康王中兴升康州为德庆府今上以建王建储升建安为建宁府宣和元年六月邢州民董世多进状以英宗尝为钜鹿郡公又知岳州孙勰进言英宗尝为岳州防御使诏加讨论时邢州已升安国军遂以邢州为信徳府岳州为岳阳军是歳十月又诏以列圣潜邸所领地再加讨论以真宗尝为襄王升襄州为襄阳府仁宗尝为庆国公以庆州为庆阳府英宗尝为宜州刺史以宜州为庆逺军神宗尝为安州观察使以安州为徳安府又尝为光国公以光州为光山军哲宗尝为东平军节度使以郓州为东平府尝为均国公以均州为武当军徽宗尝为宁国公以宁州为兴宁军其后又以徽宗尝为平江镇江军节度使并陞为府又以太宗昔尝为睦州防御使升睦州为遂昌军今上皇帝即位之初陞隆兴宁国常德崇庆诸府皆以潜藩拥戏之地也
　　英宗在濮邸与燕王宫族人世雄厚善两家各生子同年月日时是生神宗而世雄之子令铄也神宗后即帝位令铄进士及第为本朝宗室登科第一
　　国朝承五代抢攘之后三馆有书仅万二千卷干徳以后平诸国所得浸广太宗乡儒学下诏搜访民间以开元四部为目馆中所阙及三百已上卷者与一子出身端拱元年分三馆之书别为书库目曰秘阁真宗咸平三年诏中外臣庶家有收得三馆所少书籍每纳一卷给千钱送判馆看详委是所少书数及卷帙别无差误方许收纳其所进书及三百卷以上量才试用与出身又令三馆写四部书二本一置禁中龙图阁一置后苑之太清楼以便观览八年荥王宫火延燔三馆焚殆遍于是出禁中本就馆阁传写且命儒臣编雠校校勘校理之官始于此也嘉祐五年又诏中外士庶许上所阙书每卷支绢一疋及五百卷特与文资元丰中秘书省三馆并归省中书亦随徙元祐中重写御前书籍又置校对黄本以馆职资浅者为之又置重修晋书局不乆皆罢去宣和初蔡攸提举秘书省建言置补御前书籍所再访天下异书以资校对以侍臣十人为参详官余为校勘又以进士白衣充检阅者数人及年皆命以官未毕而国家多故靖康之变诸书悉不存太上警跸南渡屡下搜访之诏献书补官者凡数人秦熺提举秘书省奏请命天下专委守臣又有防録会稽陆氏所藏书上之今中秘所藏之书亦良备矣
　　承平时士大夫家如南都戚氏歴阳沈氏庐山李氏九江陈氏番昜呉氏俱有藏书之名今皆散逸近年所至郡府多刋文籍且易得本録仕宦稍显者家必有书数千卷然多失于雠校也呉明可帅会稽百废具举独不传书明清尝启其故云此事当官极易办但仆既簿书期会宾客应接无暇自校子弟又方令为程文不欲以此散其功委之他人孰肯尽心漫盈箱箧以误后人不若已也
　　绍兴初昭慈圣献皇后升遐外祖曾公公卷以江东漕兼摄二浙应办用元符京西漕陈向故事也朝论欲建山陵外祖议以谓帝后陵寝今存伊洛不日复中原即归附矣宜以宫为名佥以为当遂用之陈向权漕事见汪彦章所撰徐丞相夫人陈氏墓志夫人向之女也
　　绍兴戊午徽宗梓宫南归有日秦丞相当国请以永固为陵名先人建言北齐叱奴皇后实名矣不可犯且叱奴外裔也尤当避秦大怒几蹈不测后数年卒易曰永祐
　　挥麈前録卷一
　　钦定四库全书
　　挥麈前録卷二
　　宋　王明清　撰
　　祖宗朝重先代陵寝毎下诏申樵采之禁至于再三置守塜户委逐处长吏及本县令佐常切检校罢任有无废阙书于厯子太昊葬宛丘在陈州炎帝葬长沙在潭州黄帝葬槁山在上郡今坊州界高阳葬临河县故城东高辛葬濮阳顿丘城南台隂城唐尧葬城阳谷林今郓州界舜葬零陵郡九疑山今永州界女娲葬华州界夏禹葬会稽山今越州会稽县商汤葬宝鼎县周文王武王并葬京兆府咸阳县界汉高祖葬长陵在耀州安北后汉世祖葬原陵在洛阳县界唐高祖葬献陵在耀州三原县东太宗葬昭陵在醴泉县北九堫山以上十六帝各置守陵五户每歳春秋祠御书名祝板祭以太牢诸处旧有祠庙者亦别祭飨商中宗帝大戊葬内黄县东南阳武丁葬西华县北周成王康王皆葬毕在咸阳县界汉文帝葬霸陵在长安东南宣帝葬杜陵在长安南魏武帝葬高陵在邺县西晋武帝葬峻阳陵在洛阳后周太祖文帝葬成陵在耀州富平县隋高祖文帝葬太陵在武功县以上十帝置三户歳一飨以太牢秦始皇帝葬昭应县汉惠帝葬安陵景帝葬阳陵在长安东北武帝葬茂陵在长安西后汉明帝葬显节陵章帝葬敬陵并在洛阳东南魏文帝葬首阳陵在偃师县后魏孝文帝葬永宁陵在富平县唐明皇泰陵宪宗景陵俱在奉天县肃宗建陵葬醴泉县宣宗正陵在云泉县朱梁太祖葬兴极陵在伊阙县后唐庄宗葬伊陵在新安县明宗葬徽陵在洛阳东北石晋高祖葬显陵在寿安县以上十五帝各置守陵两户三年一祭以太牢凡祭祀皆令长吏行礼所用太牢以羊代之陵户并以陵近小户充除二税外免诸杂差傜周桓王葬渑池县东北灵王葬河南县桓亭西周山上景王葬洛阳城中西北隅前汉元帝葬渭陵在长安县成帝葬延陵在咸阳县哀帝葬义陵在扶风平帝葬康陵在长安县北后汉和帝葬慎陵茔中庚地安帝葬恭陵在长安西北顺帝葬顺陵冲帝葬怀陵并在洛阳西质帝葬静陵桓帝葬宣陵并在洛阳东灵帝葬文陵在洛阳西北献帝葬禅陵在渭城北魏明帝葬高平陵在河清县高贵乡公葬洛阳瀍涧之滨陈留王葬王原陵在邺西晋惠帝葬太阳陵在洛阳魏文帝葬富平县东南东魏孝静帝葬邺唐高宗干陵睿宗槁陵穆宗光陵僖宗靖陵并葬奉天县中宗定陵代宗元陵顺宗丰陵文宗章陵懿宗简陵并葬富平县德宗崇陵敬宗庄陵武宗端陵并葬三原县昭宗和陵葬河南缑氏县梁末帝葬伊阙县后唐【阙】
　　末帝【阙】
　　葬明宗陵内以上三十八帝常禁樵采此
　　干德四年十月诏也着于甲令其后又诏曾经开发者重制礼衣常服棺椁重葬焉东晋以降六朝陵寝多在金陵丹阳之间皆可考识而制书不载者当时江左未平故耳先子尝纂歴代陵名自汉高帝建名以来虽后妃追崇僭霸无有遗者今行于世
　　国朝百官致仕庶僚守本官以合迁一官囘授任子侍从仍转一官宰执换东宫官熈宁初欧阳文忠公始以太子少师带观文殿学士致仕示特恩也故谢表云道愧师儒乃忝春宫之峻秩身居畎畆犹兼书殿之隆名自是以为例
　　国朝侍从以上自有寄禄官如左右正言二史给谏吏礼部郎中之是也若庶僚曾经饰擢至于杂流甄叙悉皆有别一见刺字便知泾渭元丰官制既行混而为一故王荆公有流品不分之语
　　旧制如侍从致仕转官遗表赠四官皆自其合迁官上加之今则寄禄官至陞朝转赠仅止员郎而已
　　蒲正在翰林因入对神宗曰学士职清地近非他官比而官仪未宠自今宜加佩鱼遂着为令见于神宗实録东坡先生谢入翰林表曰玉堂赐仰淳化之弥文宝带重金佩元丰之新渥中书舍人系红鞓犀带自叶少蕴始见姚令威丛语而石林自记却不及旧假服色不佩鱼崇宁末王照尚书详定勅令启请许之自是为例仍许入衔具载诏书其后以除勅中不载多不署鱼袋二字
　　国朝凡登从班无在外闲居者有罪则落职归班亦奉朝请或黜守偏州甚者乃分司安置不然则告老挂冠熈宁间始置在外宫观本王荆公意以处异论者而荆公首以观使闲居钟山者八年
　　官制后惟光禄大夫及中散朝议二大夫分左右增磨勘而已初非以科第也元祐间范忠宣当国始带左右绍圣初罢去事见常希古奏疏大观二年又置中奉奉直二大夫彻中散朝议左右字绍兴初枢密院编修官杨愿启请再分左右自是以出身为重
　　前宰相为枢密使者宋元宪富郑公文潞公陈秀公宣和二年郑华原以故相领院事绍兴七年秦师垣亦以前揆拜枢密使未几复登庸近歳张魏公亦然李邦直许冲元曾令绰韩师朴为二府后皆再入为尚书然不乆复柄用惟令绰竟止八座
　　旧制枢密使知枢密院奏荐子弟皆补班行故富郑公之子绍京文潞公之子贻庆皆为閤门只候元丰后方授文资
　　神宗朝诏枢密院编修经武要略以都承防张诚一提举诚一武臣也乞差编修官二员时王正仲胡完夫为馆职诏令兼之是夕忽御批提举改作管勾诘朝执政启上所以上云已差馆职编修岂可令武臣提举而枢密院编修自此始也
　　枢密院旧皆武臣如都承防亦然国初二曹俱尝为之熈宁中王荆公怒李评罢去命曾令绰为都承防自是方文武互用矣
　　仁宗以大中祥符七年由庆国公出閤隆兴初汤特进封庆国公明清尝以故事启之遂上章辞不敢受改封荥国公王明白亨宣和间皆封庆公而不辞岂一时忘之耶
　　政和中诏天下州县官皆带提举管勾学事时姚麟以节度使守蔡州建言乞免系阶朝廷许之靖康初除去绍兴中复增但改庶官为主管时孟信安仁仲来帅会稽先人寓居孟氏与家间契分甚厚仁仲以兄事先人入境语先人云忠厚与秦防之虽为僚壻而每怀疑心今省谒欑宫先入朝然后开府从兄求一不伤时忌对劄先人举此仁仲大喜为援麟旧请草牍以上奏入即可寻又降防自此武臣帅守并免入衔行之至今
　　国朝范鲁公质王文献溥魏宣懿仁浦秉钧史馆昭文集贤三相俱全太宗初即位薛文惠居正沈恭惠伦卢大戎多逊真宗咸平二年李文靖沆向文简敏中吕文穆正仁宗至和二年刘文忠沆文潞公彦博富韩公弼元祐初司马温公为左仆射文潞公平章军国重事吕正献平章军国事皆三相也至三年温公薨文吕二公在位而吕汲公大防范忠宣纯仁为左右仆射殆四相然不乆也
　　本朝宰相兼公师者范鲁公王文献赵韩王薛文惠王文贞丁晋公冯文懿王文公吕文靖韩忠献曾宣靖富韩公文潞公吕正献蔡师垣秦师垣陈鲁公而已余皆罢政后方拜近日惟张魏公自外以少傅再拜右揆
　　本朝三入相者赵韩王吕文穆文靖张邓公文潞公蔡元长虽四入而不克有终
　　国朝自外拜相者文潞公韩康公章子厚近年陈原公亦旷典也
　　元符末曾文肃自知枢拜相公弟文昭为翰林鏁宿禁中面对喻防草麻文昭力辞上云弟草兄麻太平美事禁中已检见韩绛故事矣不须辞文昭始拜命盖熈宁初韩康公入相实持国当制国朝以来两家而已金坡遗事载钱希白为文僖草麻虽云仪同钧衡实未尝秉政也是时母氏年九歳偶至东府门外观阅归告文肃云翁翁明日相矣适见快行家宣叔翁入内甚急以是逆料已而果然
　　国朝宰相享耆寿者宋惠安八十张邓公八十六陈文惠八十二富文公八十一杜祁公八十宋元献七十九李文定七十七曾宣靖八十厐颍公七十六苏丞相八十二文潞公虽至九十四而薨贬秩中蔡师垣亦八十晚节拘籍南迁殂于中路不得全有富贵考终
　　本朝名公多厄于六十六韩忠献欧阳文忠王荆公苏翰林而秦师垣复获预其数吕正惠吕文穆亦然
　　本朝宰相登庸年少者常山春明退朝録备见之然无逾近歳范觉民丞相廷告日方三十一但寿止三十七其后张魏公入相亦未四十且太夫人康健罢相之后迁谪居外几二十年后虽入竟不拜元宰
　　国朝身为宰相寿考康宁再见其子入政府者惟曾宣靖一人而已
　　吕文穆相太宗犹子文靖参真宗政事相仁宗文靖子惠穆为英宗副枢为神宗枢使次子正献为神宗知枢相哲宗正献孙舜徒为太上皇右丞相继执七朝政真盛事也
　　本朝一家为宰执者吕氏最盛既列于前矣父子兄弟者韩忠宪亿子康公绛黄门维庄敏缜范文正仲淹子忠宣纯仁左辖纯礼石元懿熈载子文定中立吕参政余庆弟正惠端陈参政恕子恭公执中曹武惠彬子武穆玮任安惠中师弟康懿中正张参政洎孙左辖璪王惠献化基子安简举正陈文忠尧叟弟文惠尧佐王文献溥孙康靖贻永章文献得象从孙壮恪楶丞相惇王枢密博文子忠简畴呉正肃育弟正惠充曾宣靖公亮子枢密孝寛韩魏公琦子文定忠彦曾孙枢密肖胄胡文恭宿妷左丞宗愈张荣僖耆曾孙忠文叔夜梁懿肃适孙中书子美蔡忠怀确子枢密懋林文节希从子中书摅蔡太师京子枢密攸邓枢密洵武弟左辖洵仁近日如钱参政端礼之于文僖史签书才从子丞相浩亦一家而洪右相适枢密遵为伯仲数十年未尝见也王文公安石弟左辖安礼富韩公弼孙知枢直柔
　　韩循之奉常治之妻鲁国太夫人文氏潞公之孙魏公之孙妇仪公之冡妇吕惠穆之外孙鲁简肃之外曾孙吕文靖之曾外孙身见其子肖胄为枢密壻郑亿年为资政殿大学士仪同执政他子与孙俱被饰擢寿隃八秩妇人中罕有唐张延赏苗夫人可俪之也
　　钱武肃镠自唐干宁中尽有二浙之地享国五世至忠懿王俶以版图来归改封邓国王子弟皆换节旄其后第十四子文僖惟演以文章进仕昭陵为枢密使文僖子次对暄次对子景臻尚秦鲁公主位至少保生子伯诚忱亦至少师它子悉建节伯诚子处和端礼今参知政事忠懿兄废王悰之子希白易希白子修懿明逸子飞彦逺兄弟对掌内外制父子又中大科子飞子穆勰元祐中入禁林穆子逊叔伯言至枢密直学士他位显庸尚多虽间有以肺腑进然富贵文物三百年相续前代所未见也
　　晏元献夫人王氏国初勲臣超之女枢密使德用之妹也元献壻富郑公也郑公壻冯文简文简孙壻蔡彦清朱圣予圣予女适滕子济俱为执政元献有古砚一竒甚王氏旧物也诸女相授号传壻砚今藏滕氏朱之孙女适洪景严近又登二府亦盛事也又有古犀带一亦元献旧物今亦藏滕氏明清尝于子济子珙处见之
　　本朝居政府在具庆下者王文献卢大戎包孝肃张文孝呉长文呉正肃吕吉父章子后安厚卿冯彦为曾令绰王彦霖李士美王明蔡居安林彦振王元忠
　　本朝状元登庸者吕文穆李文定王文正宋元宪故诗人有云皇朝四十三龙首身到黄扉止四人王文安览之不悦后数十年李士美何文缜亦以廷魁至鼎席
　　唐朝世掌丝纶以为美谈而本朝以来兄弟居禁林者窦可象仪弟望之俨宋元宪景文王荆公和父韩康公持国苏翰林子由曾文肃文昭蔡元长元度邓子裳子文张康伯宾老宇文仲达叔通父子则李文正昌武晁文元文庄梁翰林固懿肃适蔡文忠仲逺延庆钱希白子飞苏仪甫子容一家则张尚书洎唐公瓌邃明璪范蜀公子功淳父元长而淳父元长又父子也钱氏又有纯老穆父焉叶道卿少蕴而蔡君谟之于元长兄弟亦一族也外制则前人俱尝掌之惟曾南丰与文昭文肃兄弟三人焉孔经父常父刘邍父赣父与从子少冯又对掌内外制也近日于洪忠宣父子再见之
　　雍孝闻蜀士之秀也元符末有声太学学者推重之崇宁初省试奏名第一前此屡上封事剀切九重固已黙识其名至是殿策中力诋二蔡及时政未便者徽宗大怒减死窜海外宣和末上思其忠亲批云雍孝闻昨上书致罹刑辟忠诚可嘉特开落过犯授修武郎閤门宣赞舍人命攽而孝闻死矣于是録其子子纯为右选绍兴初从张魏公入蜀魏公令属赵喆军中喆诛子纯坐编管既死魏公怜之复致其子安行一官绍兴间以告讦流岭外不知所终三世俱以罪废与前所纪诸家不侔然亦不幸也
　　唐朝崔卢李郑及城南韦杜二家蝉联珪组世为显著至本朝絶无闻人自祖宗以来故家以真定韩氏为首忠宪公家也忠宪诸子名连系字康公兄弟也生宗字宗生子名从玉字玉生子从日字日生元字元生子从水字居京师廷有桐木都人以桐树目之以别相韩焉相韩则魏公家也魏公生仪公兄弟名连彦字彦生子名从口字口生子从胄字胄之子名连三画或谓魏公之命以其名琦字析焉东莱吕氏文穆家也文穆诸子文靖兄弟也名连简字简字生公字公字生希字希字生问字问字生中字中字生大字大字生祖字河内向氏文简公家也文简诸子名连字字生子从系字系字生从宗字钦圣宪肃兄弟也宗字生子字子字生水字水字生土字土字生公字两浙钱氏文僖兄弟名连惟字惟字生日字日字生景字景字生心字心字生之字在长主孙则连端字赐名也曹武惠诸子名连玉字玉字生人字慈圣光献昆季也人字生言字言字生日字日字生水字水字生丝字高武烈诸子连遵字遵字生士字宣仁圣烈兄弟也士字生公字公字生世字世字生之字晁文元诸子名连宗字文庄兄弟也宗字生仲字仲字生端字端字生之字之字生公字公字生子字李文定本甄城人既徙京师都人呼为濮州李家李文和居永宁坊有园亭之胜筑高楼临道边呼为看楼李家李邯郸宅并念佛桥以桥名目之陈文惠居近金水门以门名目之王文贞手植三槐于廷都人以三槐表之王文正本北海人以青州王氏别之王景彞居太子巷以巷名目之王审琦太师九子以九院呼之张荣僖以位显名以侍中家目之贾文元居厢后宋宣献居宣明坊亦以巷名目之宋元献兄弟安陆人以安州表以上数家派源既繁名不尽连矣在江南则两曾氏宣靖与南丰是也曾文清兄弟亦以儒学显又三族矣三苏氏太简仪父明允两范氏蜀公与文正是也若莆田之蔡白沙之萧毗陵之胡防稽之石番阳之陈新安之汪呉兴之沈龙泉州之鲍皆为今之望族而都城专以戚里名家又数家不能悉数也
　　建州浦城最为僻邑而四甲族皆本县人杨氏则起于文庄章氏则肇自郇公盖练夫人孙夫人隂徳世多焉黄氏本于子思陈氏本于秀公轩裳极盛今仕途所至有之
　　浦城章氏尽有诸元子平为廷试魁而表民望之制科第一子厚惇开封府元正夫楶锁防元正夫子綡为国学元子厚子援为省元次子持为别试元其后自闽徙居呉中族属既殷簪裳益茂至今放牓必有居上列者章氏自有登科题名石刻在建阳







　　挥麈前録卷二
<子部,小说家类,杂事之属,挥麈录>
　　钦定四库全书
　　挥麈前録卷三
　　宋　王明清　撰
　　太上皇帝中兴之初蜀中有大族犯御名之嫌者而游宦参差不齐仓卒之间各易其姓仍其字而更其音者勾涛是也加金字者钩光祖是也加丝字者□纺是也加草头者茍谌是也改为句者句思是也增而为句龙者如渊是也繇是析为数家累世之后昬婣不复别文潞公自云敬晖之后以国初翼祖讳而改今有茍氏子孙与文氏所云相同葢本一族亦是仕于南北失于相照与此相
　　李昌武宗谔之子昭遘十八歳锁防及第昭遘子杲卿杲卿子士亷皆不逾是歳登甲科凡三世俱曾为探花郎亦衣冠之盛事也
　　呉越国忠献王钱佐薨其弟倧袭位未几为其大胡进思所废时忠懿王俶为台州刺史进思迎立之元丰中王之孙暄知台州其子景臻自郡入都尚仁宗女是为秦鲁长主靖康末敌骑犯阙主避敌南来因遂卜居后数年诏即州赐第主享之二十年寿八十六薨于天台其子伯诚居之又二十年官至少师年亦八十余少师子即处和也处和之女又自台州被选为王妃去歳处和既为执政别营甲第南北相望甚伙一家盛事常占此境
　　官制行置左右丞二府中班最下无有爰立者元祐中苏子容丞相自左辖登庸时以为异恩崇宁初徽宗亟欲相蔡元长遂用此故事时有献诗者曰磊落仪形真汉相阔疎恩礼旧苏公绍兴初吕元直自签书枢密院入相前此所无也
　　张垍乃张説之子敬翔为敬晖之孙本朝刘温叟以父名岳终身不听乐至其孙几乃自度曲预修乐书可笑近有呉铸者乃国初功臣吴廷祚之后祖元扆复尚主而失节于刘豫仕僞庭至枢密使为其用事此一律吁可叹哉【李叔佐云】
　　本朝以来以遗逸起达者惟种明逸常夷甫二人而已徽宗朝王易简蔡崈吕注自布衣拜崇政殿説书然荐绅间多不与之也王君仪尹彦明后亦登禁从距今亦三十年矣虽屡下求贤之诏州郡间有不应聘者而羔雁不至于岩穴也易简即寓之父九江人大观中家祖守郡首荐之其后改节以媚权臣官至资政殿大学士寓仕靖康骤拜二府被命使敌托梦寐以辞行钦宗震怒窜岭外父子南下中途为盗所害【寓字元忠】
　　国初每歳放牓取士极少如安徳作魁日九人而已葢天下未混一也至太宗朝浸多所得率江南之秀其后又别立分数考校五路举子以北人拙于词令故优取熈宁三年廷试罢三题专以策取士非杂犯不复黜然五路举人尤为疎略黄道夫牓传胪至第四甲党鏄卷子神宗大笑曰此人何由过省知举舒信道对以五路人用分数取末名过省上命降作第五甲末自后人益以广宣和七年沈元用牓正奏名殿试至八百五人葢燕云免省者既众天下赴南宫试者万人前后无逾此歳之盛
　　崇宁中以王荆公配宣圣亚兖公而居邹公之上故迁邹于兖之次靖康初诏黜荆公但舁槊像不复移邹公于旧位至今天下庠序悉兖邹并列而虚右虽后来重建者举皆防袭而竟不能革也【沈文伯云】
　　刘器之晩居南京马巨济涓作少尹巨济廷试日器之作详定官所取也而巨济每见器之未尝修门生之敬器之不平因以语客客以讽巨济巨济曰不然凡省闱解送则有主文故所取士得以称门生殿试葢天子自为座主岂可复称门生于他人幸此以谢刘公也客以告器之器之叹服其説自是甚懽【陆务观云】
　　亡友薛叔器家有闗外侯印甚竒古后考之魏建安二十三年尝置此名也又友人家有荡敌军章又明清有横武军印皆不可考伯氏有新迁长印后考前汉书乃新室尝以上蔡为新迁也及友人家多睦子家丞印多睦郡名既亡子之家丞秩甚卑然文印样皆出诸印右尝抚得之或云亦王莽时印毕少董家有雍未央姓名见于急就章
　　明清少游外家年十八九时从舅氏曾宏父守台州有笔吏杨涤者能诗亦可观言其外氏唐元相国之裔一日持告身来乃徴之拜相纶轴也销金云鳯绫新若手未触白乐天行并书后有毕文简夏文庄元章简诸公跋识甚多寻闻为秦熺所取恨当时不能入石至今往来于中也又丹阳吕城闸北委巷竹林中有李格秀才者自云唐宗室系本大郑王房出其逺祖武徳贞观以来告命敕书凡百余亦有薛少保顔鲁公书者奇甚明清每语亲旧经繇不惜一访而阅之李生亦不靳人之观也
　　文中子王通隋末大儒欧阳文忠公宋景文修唐书房杜传中略不及其姓名或云其书阮逸所撰未必有其人然唐李习之尝有读文中子而刘禹锡作王华卿墓铭序载其家世行事甚详云门多伟人则与书所言合矣何疑之有又皮日休有文中子碑见于文粹
　　欧阳文忠公父名观文多避之如碧落碑在绛州龙兴宫之苏东坡祖名序文多云引或作叙近为文者或仿此不知两先生之意也
　　赐生辰器币起于唐以宠藩镇五代至遣使命周世宗眷遇魏宣懿始以赐之自是执政为例
</div>
    <div class="pagination">
<span class="current-page">1</span><a href="挥麈录_page2.html">2</a><a href="挥麈录_page3.html">3</a><a href="挥麈录_page4.html">4</a><a href="挥麈录_page5.html">5</a><a href="挥麈录_page6.html">6</a><a href="挥麈录_page7.html">7</a><a href="挥麈录_page8.html">8</a><a href="挥麈录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
