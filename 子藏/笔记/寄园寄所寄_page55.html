<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 55 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 55 页/共 62 页</h1>
    <div class="content">
　　藏书之家，书册或为雨漏，及途路水潦所渍者，皆可大甑中蒸而暴之，至一二番；乃以物填压平处，逮干，色虽微渍，而略无损坏。（《王氏谈录》）

　　以铁浸水加矾，以白笔书之，拖墨砚上，则矾不受墨，成白字。又以此书纸上，不见字，浮水即见。旧传乌腹水立券，久则不见；今试之，先书时不似墨，但变色耳。中履曰：“以稗汁磨墨，拖矾书之纸。”（《物理小识》）

　　见吞铁针，以乳香荔枝朴硝为末，以犬豕脂入盐和之，吞下自愈。若碎铁，则用皂荚硇砂。雷曰：“铁遇神砂，如泥似粉。”神砂应即硇砂也。王少夫言外域收貘舌驼鸡涎，便能吞铁。一方以硇盐渍针，而以负革脂凤仙子吞之，因笑：“罗什无乃出此？”何子元曰：“铁□煅金银多年，以捶皂角，则一夕破。铁中坚块曰核，入香油则核散。福铁皆块也，笔醮白水周画，击之随画处断，此理亦奇。”（同上）

　　年疫，穿一井饮之，可得无恙，此仙人苏耽之言。案《汉。礼仪志》云：“夏至日浚井改水，冬至日钻燧改火，可去疡病。”则耽言非无征。（《说储》）

　　治寒气腹痛，紧阴危笃者，急饮热酒，外用葱熨法。葱白碗粗一束，麻绳缠住，切去头尾，留中一寸厚，放在脐中。上盖片布，以熨斗贮火熨之，令热气入腹。葱坏再换，以汗出痛止为度。（《苏谭》）

　　病鼻赤者，乃阳明经胃火上炎。一方只食盐一味，研细，每晨起，撮少许擦齿，噙水荡漱，旋吐掌中，掬以洗面。行之月余，而鼻色复旧，且有益于齿。（同上）

　　口疮无问新旧，遇夜卧，将自己两睾丸，以手扌历紧，左右交手揉三五十遍。每夜睡觉，辄行之，愈于服药。（同上）

　　凡产后，不问有病无病，即用童便好酒煮热服之，百病不作。（同上）

　　小儿急慢惊风，痰涎壅盛，塞于咽喉，其响如潮，名曰潮涎。但用金星礞石，火煅过，研细末，入生薄荷汁内，少加蜂蜜调和，温水服之；良久，其药自裹痰从大便出，屡试得效。如慢惊症，少加青州白丸数粒，更妙。（同上）

　　万安张振山开河，梦神与之方曰：“以桐油石灰，与黑豆末烧石，则凿之甚易。”因用之验。智按以硫烧之，其石亦易碎。（《物理小识》）

　　画上粉被黑，或硫烟熏，以石灰汤蘸洗二三次，则色复旧。中通曰：“周江左言用枇杷核洗画上霉，锤浸滚水，冷定洗之，则霉气垢污尽去。皂角亦可，又须急以清水淋去枇杷核皂角之余气。”（同上）

　　焦弱侯《笔乘》言夏至石灰收百草方甚验。愚者曰：“百草霜止血，但嫌其黑耳。惟以生半夏末，与制过松香最妙，敷上即合口；以半夏力，得不知痛。”（同上）

　　《近峰闻略》曰：“稚子误吞线锤，胡僧教啖饧糖半斤，果从后出。僧曰：”凡误吞五金者，皆可出也。‘“（同上）

　　误吞钓鱼钩者，以其钩丝穿蚕口向外，更以光滑念珠穿其丝，如然，逼入喉中，其钩□肉为茧所蒙，因念珠之路，相承拔之，即出。（《莫氏入林》）

　　青栀子实晒黄，能消白蚁为水。湿活树去皮，顶凿窍注桐油，竖置一二日，水尽去，以为梁柱，蚁不生。或用青矾煮柱本，惟中柱不可煮，煮即井水黑。马教思曰：“血忌日五更斫松柱，无白蚁，或斧敲云。”今日血忌，蚁自去。中德曰：“养竹鸡柱下，白蚁畏其声。”中通曰：“白蚁必衔水上柱，乃能食木，松易受水，引泥作路，杉木受水易干，故蚁不上也。一种蜂钻杉木，须以烟熏之。”（《物理小识》）

　　凡入山牵白犬白鸡与盐，则药宝并出百步外；口呼灵岳，或呼林林央央则无恙，一作林兵。又曰：“入山默念仪方，即不见狼虺，默念仪黍，即不见虎。折后裙三折，摄腰间，则蛇不近，得虎光入土之白石佩之。凡渡江河，朱书禹字及手书士字，除惊恐。行山虑迷，掘虫一枚，于手无恙，即土踊。及神龟前左肩骨，人穿以行，则不迷山。此出道家言，成式载婆珊婆演底，则《华严咒》也。人心有所依归，不动他虑，则邪气退避，此内定之法也。有以乾元亨利贞入咒者，推此可知。北齐权会乘骡夜行，忽二人引之失路，会怪之，诵《易经》上篇未尽，二人忽散。陈徐陵病笃，子榜烧香跪诵《孝经》三日，陵疾豁然愈。（同上）

　　凡人溺死者，以鸭血灌之可活。（《升庵外集》）

　　张甲侨居司徒蔡谟家，远出数宿，谟昼眠，梦甲云：“暴病心腹疼，腹满不得吐而死，所病乾霍乱，可治，而人莫知其药，故死耳。但以蜘蛛生断去脚吞之，则愈耳。”谟觉，探之果死，其后有乾霍乱者，试用辄瘥。（《客中闲集》）

　　栗惟兖州、宣州者最胜，一球数颗，其中扁者谓之栗楔，能治肾虚，腰脚无力。以袋盛之风处俟干，每旦吃十余颗，次吃猪肾粥助之，久必强健。盖风干者，胜于日曝，而火煨油炒，胜于煮蒸。仍须细嚼，连液吞咽，则有益。若顿食至饱，反致伤脾。苏子由诗云：“老去自添腰脚病，山翁服栗旧传方；客来为说晨兴晚，三咽徐收白玉浆。”此得食栗之诀也。（同上）

　　王肃、张衡、马均三人雾行，一人无恙，一人病，一人死，问其故。无恙者饮酒，病者饱，死者空腹。（同上）

　　崇祯庚辰，黄公石斋，解公石帆，叶公润山被杖，士夫皆谋蚺蛇胆。愚谓此大寒，令人绝嗣，不如三七无名异地龙蜡丸酒服，则杖不知痛；如不即得，则白蜡一两，虫一枚，酒服亦妙。壬午则熊公鱼山，姜公卿墅复以直言拜杖矣。智急白如须用之。《中州集》曰：“贞中高琪柄国，士夫被笞辱，医家以酒下地龙散，投以蜡丸，则受杖失痛。”《范中歌》曰：“嚼蜡谁知味最长？一否卯酒地龙香；年来纸价长安贵，不重新诗重药方。”偶书及此，为之一叹！<疒只>青肿，用莱菔烂罨之即消，或用录豆粉调附。（同上）

　　蜣螂巴豆同涂，痒不可当，以雄磁石挟之即出。象牙牡鼠肝脑，栗屑乌鸡尾灰，白梅人爪人齿和黑虱，皆能出箭头铁针在肉者。张子和《儒门事亲方》端午取莨菪作丸，黄丹衣之置脐，而箭头自出。刘荐叔曰：“近日行伍中，惟以干苋菜与沙糖涂之，能出箭头，与铅炮子，此常验者，则古方所未载也。”（同上）

　　房室之戒多矣，而天变为尤。《月令》先雷三日，奋木铎以令兆民曰：“雷将发声，有不戒其容止者，生子不备，必有凶灾，谓其渎天威也。”今人生子而形残体缺者，得无犯斯禁耶？迅雷风烈必变，其可忽哉？（《霏雪录》）

　　病不服药为中治，盖谓服药误其死速，不药死犹缓，万一得明者治之，或可为耳。昆山周知县景星家，一妇病腹中块痛，有产科专门者诊之为气积，投以流气破积之剂，又命人以汤饼轴戛之，不效。闻有巫降神颇灵，往问之，云：“此胎气也，勿用药。”信之，后果生一男。南京户部主事韩文亮妻病，腹中作痛，按之若有物在脐左右者。适浙中一名医至京，请诊视之，云是症瘕，服三棱蓬术之剂。旬余觉愈长，亦以其不效乃止。后数月生二男。此皆有命而然，可不慎哉？（《客中闲集》）

　　蚯蚓粪能治蜂螫，余少时摘黄柑，为游蜂所毒，急以井泉调蚯蚓粪涂之，其痛立止。闻之昔人，纳凉檐际，见石蜂为蜘蛛所罩，蛛出取蜂，受螫而堕。少苏，爬沙墙角，以后足抵蚯蚓粪掩其伤，须臾健行，卒啖其蜂于网。信乎物亦有知也。沈存中《笔谈》亦记一事，与此相类，但谓以芋梗耳，姑试之。（同上）

　　夏秋月杂菰蕈，皆是恶虫蛇气结成，前后坏人甚多，断不可吃。尔农民何不勤力种菜，四时无缺，何用将性命试此毒物？特此劝谕，莫招后悔。（《萤雪丛说》）

　　凡鸭卵过清明，则中不满壳，宜于春初腌之。赵仁斋腌牛皮鸭子方，先以菜煎汤，内投松竹叶几片，待温，将蛋浸洗毕，每百用盐十两，栗柴灰或青柴灰五升，石灰一升，如常调腌之。入坛三日，取出盘调上下，复装入。过三日又如之，封藏月余，即成皮蛋。祈门方法用荞麦灰，及稻草灰石灰。（《客中闲集》）

　　儿生堕地不啼，击水瓢，迫猫令叫，即啼。儿语迟，取贝所踢枝，鞭儿即语。中通曰：“俗称不啼儿为闷寂生，旁人呼其父名，父应儿即啼。”（《物理小识》）

　　◎仙仙术，世往往有之，而吾党每不之信，非执也。亲疏骨肉，一切无存，虽化鹤归来何益哉？然必尽斥之曰无，则吾不敢。

　　明太祖兵行，带周颠至皖城，无风，舟师难行，遣人问之，颠者乃曰：“只管行，只管有风，无胆不行，便无风。”于是诸军以舟薄岸，溯流而上，不二三里，微风渐起。又不十里，大风猛作，扬帆长驱，遂达小孤。（《庐山通志》）

　　张中字景华，临川人也。少习儒，以《春秋》应进士举不中，遂历游江右，得太极数学，谈祸福多验。时天下大乱，归隐幕府山，与人言避兵之方，从之者吉，违则凶。岁壬寅正月，师下豫章，御史大夫邓愈荐中，遣使者召至，赐之坐，问曰：“予定豫章，兵不血刃，生民自此苏息否？”对曰：“未也，旦夕此地当流血，庐舍焚毁，铁柱观灾，只一殿当存耳。”四月，指挥康泰反，一如中言，自是宠愈有加。且言国中大臣将有变，七月，平章邵荣参赵继祖，伏甲北门，欲为乱，事觉伏诛。岁癸卯五月，上祭山川百神于覆舟山下，问此行如何，中曰：“吉，天马两重，似拜似舞。”祀毕，上欲远，马忽人立，作舞状，已而俯若拜。是日中原贽名马，两重之语皆符。中又言：“省署内当有震，城中亦扰扰，但于上无伤耳。”六月丁未，忠勤楼灾，药炮藏楼中，遇火怒激如雷，省署与楼连，内外咸恐。伪汉陈友谅围豫章，三月不解。七月癸酉，上举兵伐之，召问中，对曰：“五十日当大胜，亥子之日获其首领，其战必在南康。”因命中舟行，舟次孤山，无风勿能进。中曰：“臣颇习洞玄法，当为祭之。”祭已风大作，遂达彭蠡湖。己丑转湖中之康郎山，常忠武王遇春深入敌舟，数四围之，佥以为不可救。中曰：“勿忧也，亥时当自出。”如期果出，连战辄大胜，伪吴王陈友仁及将士溺死无算。八月壬戌，复大战，流尸蔽江，陈友谅中飞矢卒。癸亥降其众，自癸酉至癸亥，仅五旬，惟康郎山与南康小异耳。初豫章受围，上问何日围解，中对曰：“当在七月丙戌。”暨报至，乃乙酉，盖日官算历，是月常差一日，实在丙戌解去。其他奇中，往往类此。中为人狷介，寡与人言，尝戴铁冠，因号曰铁冠子云。（《景濂文集》）

　　永乐间广信永丰有丐子，寒暑惟著破衲，臭味不可闻。悬一烧瓶，行歌于市，自称吕贫子。洞玄宫前，有米贾常施以钱。一日来乞，而贾冗且厌频来，掷一钱与之，误堕街心石上。贫子不拾，但以足趾踏钱入石没轮。贫子故宿东岳山顶，早出晚归，风雨不间。贾骇踏钱事，往寻之，已死矣。为藁葬。后十余年，贾为县所役，解银藩司，居半月不得报牒，食尽大窘。忽遇贫子于章江门，曰：“汝死矣，尚在乎？”曰：“未也，公今日得牒矣。”贾言食尽矣。贫子曰：“得牒时来就我。”往果得牒，就贫子，贫子着以双草履，使闭目行，戒闻水碓声，始可开目，必永丰始有水碓也。行数刻，闻水碓声，果抵县。投牒，令大诧曰：“藩司令晨所发牒，何以遽至？”贾言其故，方知是仙，为建吕仙祠。守金公铣令人发葬地，内惟石刻贫子像，上有歌词，即往行歌于市者也。此石尚置祠中，街心石为金公携归，钱尚在石内。（《耳谈》）

　　龙虎山二十七代天师某，进香武当元帝殿前，预戒道士曰：“必我先香，始令客进。”门未启，然三晨皆有香先之；天师怒，系道士将治之。忽神座下一秽人出曰：“香自我焚，道士何罪？”天师视其神采异常，下拜之，即命释道士。秽人不顾而去曰：“我姑苏裴庆也，当与君会姑苏。”天师视其足不在地上，益异之，遍追求之，不可得。抵姑苏求裴仙，皆曰：“此癫人，常寄宿狗窦猪圈中，臭不可闻，且出乞食久矣。”其邑令逮其家室，一妇一男子，曰：“裴庆久不归。”问：“男子为谁？”“此妾相倚以衣食者。”令大怒，男子曰：“他人妇可有乎？”大噱之。天师已去姑苏，前途缆夫中，庆在焉。天师长跪延之，益畏匿，浴于泥淖。天师跪不已，庆忽跃起，踞上席，大噱曰：“子何以有知耶？”故挠以臭秽，天师直舐之，相与谈终夜。天师长跪涕泣，愿以瓢笠相从。庆曰：“未也，三年后俟我于庐峰顶上。”遂别去。越三年，庆果归，担弃履，数石垒一洞，自入塞其门，火自内发，焚讫，裂焰中，人犹见庆骑白鹤升天。天师迟于庐峰需庆，果至，携手并去，莫知所之。（《耳谈》）

　　黔宁王沐英征八百息妇，经露顶山，山顶有石坛。父老相传云：“古有赤羽仙成道于此，道成之日，太华少室夫人帅仙官降坛，设金腊果木陵子食之，余藏于柜，今坛东石柜是也。”英极力举之，柜忽开，内有朱字四行云：“翁台方龛，神惊鬼惊，启食其力，海东沐英。”益异之。遍视柜中，有木陵子三枚，似枣核而青色；英吞之，自觉身轻力盛。及平八百息妇，就于山上石刻纪功而还。（《逐鹿记》）

　　具区东山有井，渊深叵测，世呼柳毅井。嘉靖辛丑，中书舍人王某，与友人同游，酒酣，因吟曰：“橘花垂荫碧栏干，此地曾经柳毅传；卿若有书吾肯寄，汲深千尺辘轳悬。”时林月渐明，隐隐见橘柚影中一美人掩映，若隔烟雾，却前遥吟曰：“橘花如雪晚风清，迢递关山春梦惊。明月一天凉似水，不堪重省旧时情。”即追讨其迹，杳不可得。质明欲辟地祠之，锄下铿然有声，得一石碑，龙井神女祠，因建宇于其上。（《留青日记》）

　　王秃子不知其名，亦不知为何许人。嘉靖时寓于县之玄元观，人见其鬓发脱落，皆以秃子称之。行止惟持一茅篮，中置垢垢补缀布数片，及一酒葫芦，终日酣醉。邑中长者多与游，时拉饮酒，皆取办于篮中，人咸异之。忽别去，寓县北山村，诸恶少索其术而不得，遂捶杀之，倒瘗荒原中。数年后，县人解马赴京，于菜市街遇见，时隆冬严寒，止着一破葛衫。众方惊愕，王笑迎之，邀众入酒馆，痛饮尽欢，于邑中人无不注问。且曰：“有寄钱，取以偿酒直。”东走不百步，入北小巷口，即出，负钱二缗余，付酒家，忽不见，人始知前乃尸解也。又十余年，有人于易水山中草庵内相见，道寒喧，自后不复知其所在。（《涿州志》）

　　王水部伯安正德间言事，谪闽中，过溪，舟覆几危。时有渔人泛溪中，拯之上岸。方徘徊间，适遇一道者，称旧识，邀至中和堂主人处，盘桓数日，主人乃仙翁也。临行作诗送之云：“十五年前始识荆，此来消息最先闻；君将性命轻毫发，谁把纲常重一分？寰宇已知夸令德，皇天终不丧斯文；武夷山下经行处，好对青樽醉夕曛。”（《存余堂诗话》）

　　太和山有仙人三四，大瓢李其一焉。郢中守闽人李某，其曾孙按家谱，知其年百三十余矣。屡欲谒祖，未能，后以檄往，而黄冈叶掾从入洞中，称孙，拜床下不休。仙人不令止，亦不言世系，曰：“非是。”已令李公坐下，食仅饭一盂，豆一器。李公请饭其胥，曰：“饭不可得，但食以豆，然可免疾矣。”李公欲屣弃袍笏挂搭相从。仙人曰：“不可，公贵人也，自此皆荣擢，第记吾言，大司马命不可拜。”后果累擢，及拜大司马，公弃其章归，代为丁公汝夔，庚戌之变，丧元东市。（《耳谈》）

　　山左利津县有李神仙者，刑部尚书李化熙，初登进士，谒选问之，写一湖字，后掣签得湖州府推官。及晋阶太保归曰：“神仙来见，求山资。”太保曰：“吾清风两袖，何以为赠？”神仙曰：“前月某日，公命小鬟携白镪若干置厨中，以手戏其双足，曷言无也？”公笑曰：“吾欲观神术，聊相戏耳。”遂厚赠之。（《梅窗小史》）

　　永丰玉滩，有村民费姓，业板筑，暇则捕鱼。一日携鱼归，道逢三艳妇，盘姗行，以为大家妇，避道左。妇顾谓将鱼来取钱，逾大松岭，至其家，两日留款，遂成居室。忽思家，归尚为人板筑。自是往来妇家七八年，颜色丰腴，绝食不饥。亦常持其家华衣美食，归则乌有，人与偕往，至半道失民所在。其家缀长线于其身，以观其所往；线自门隙中出无碍，至旷野绕树而止。万历丙戌往，始不复归。（《耳谈》）

　　张皮雀者，名道修，少从其父参议江西时，每闻道院钟鼓笙罄音，辄往观焉，父不能禁。后还吴中为道士，师事胡风子，胡风子师事莫月鼎，授五雷法，居玄妙观，弟子甚众。欲密授道修，以书置屋上，覆瓦中，呼道修曰：“天将雨，亟升屋，败隙补之。”道修如其言往，胡公曰：“得乎？”道修应曰：“得之矣。”于是始得秘决，驱风雷如神，常怀一皮雀，好饮酒食狗肉。常有病疟者，求治，会方啖狗肉，遂以汁濡作符，以授之曰：“仅握之，及家而后启。”其人易之曰：“何物能治疾耶？”中途窃视之，忽有神人怒挞之，几绝。一日行道中，见一人责之曰：“汝妇将死，盍返视耶？”入寝中，妇果自缢，忽绝而苏。天亢旱，太守朱胜求祷，道修曰：“儒辈每毁我，欲雨，设坛于学宫。”太守不可，然不得已，遂强设于里塾。又令黄冠举之以行，命置水于两庑间，呼群儿侍，谐笑满前。每作符，遣一儿投水中，则云气生其上氵翁合，雷电轰烈，大雨如注。道修大呼曰：“请诛贪吏。”诸吏跪伏，莫敢仰视，良久曰：“沾足乎？”众曰：“然。”雨乃止。江阴旱，富民周氏请祷，道修往视囤廪甚侈，怒曰：“彼为求福己耳。”且为之祷，雷雨大作。道修曰：“彼为富不仁，请焚其廪。”火绕其庐，焚之几尽。吴江旱，王道会者祷之，雨已作，道修曰：“王道会亦祷雨乎？今日邂逅诚幸，相角法术如何？”众欢然，建两坛。道修谓道会曰：“左右何居？”道会观东郊已云，遂即左，道修在右。少顷云归于西，东望皎然，雨忽大注，道会大惭。神验甚众，不可测也。居常忤兄意，比受不走，但呼大宿世，大宿世，以寿终。翌日人于松陵长桥上，见之。（《异林》）

　　邵道人，蜀人也，年七十，善治病，令病者张目嘘气，即可活。目诸弟子置饭病者前，出袖中铁尺，横饭上，诵《大悲咒》已，起尺，摩病者曰：“瘥矣！”脱不可活，道人即趋出。病家以死日请，出指示日，如其数。道人不取钱，每岁自正月始活一人，取布尺裹衲，裹完勿取也。饭道人，无问多少美恶。道人喜饮水。冬月冰，道人齿间氵氵声，顷之肩踊面红，汗簌簌下。余世父患胫病，久不愈，以问道人，道人曰：“此祟也。若往聘某氏，谓其女陋，将更聘之，女惭缢死，此其祟也。”世父大惊，伏地顿首曰：“奈何？”道人曰：“今遇我，三日解矣。”三日疡果瘥。居十余年，忽谓诸弟子将归。一日令设几三层，坐其上，诸弟子始悟，环守之。夜有登几伺其息者。夜半霹雳隐隐起屋脊，若戈士甲马战斗之声，弟子震慑伏地，天明起时，则道人死矣。（《李梦阳集》）

　　顺城门外彭二胡同岳妪，以子死，将弃之于桥下，而哭其哀。忽一道士至，视之曰：“儿未死，何为弃之？”妪曰：“何以得生？”曰：“汝抱归时生矣。”妪不信。道士因书字授之，而封甚固，曰：“汝子寿在其中，但不可开视；不然，不祥，若此时不足忧也。”妪授讫，抱死子归，果即活，大以为异。偶向日微照其封，内书隐隐得十四字，以为寿十四也；又照之，十四字上若有二字，以为寿二十四也。至寿三十余，始病卒，发封乃万历二十四年也。（《耳谈》）

　　余座师金坛蒋虎臣夫子，以词林督学顺天。康熙辛亥告假归，将抵家，登岸闲步，忽同一遁去；从者遍访无踪，举家惊叹，莫知所向。癸丑，予宰交城，忽传有自蜀中峨嵋来者，以夫子手书遗嘱见赐，印前岁从游之也。因悉知夫子出家峨嵋，以是年癸丑春易箦，临终辞世有偈：“然猿鹤自相亲，老衲无端溷孽尘，早向镬汤来避浴，还从大海去翻身；功名鬼场中事，妻子骷髅队里人，只有君亲难报答，生生常自祝能仁。”罗公约斋抚蜀，上其事于朝，予寄罗公还榇反葬启，摘其中数联：顷阅邸报，惊敝座主新亡，更奉纶音，感大中丞厚谊。空抱筑场私愿，幸闻易箦遗言。二十三年，绛帐虚设，八千里外，白马难前。可怜云水游踪，常傍玉垒；何忍关山梦路，远逝金沙（夫子金沙人，殁于蜀地金沙寺）。伏乞详记月日，兼书偈词，山回素，敕护丧车。水道舟旒，旋瘗祖垅，颓山坏木，环泣及门，宿草陈根，奔号故友。罗公归吾夫子柩，复予有启。甲寅秋，予赴金坛哭奠夫子于西郭上庄，以夫子遗嘱，面缴世兄，赋诗四律。

　　平望里有杨硕甫者，父远客遇盗，被刀者三，幸不死。杨闻之，亦引剑自斫其臂者三，筋骨俱断。家酷贫，或以岁八金，延课子。未一月，其寡姨病死，无子。杨丐主人贷四金，为买棺，主不可。杨怒，拂衣去，正惘惘间，忽道旁遇一叟，野服古貌，谓之曰：“二十五里一株松，烂却芒鞋此是踪。”一言毕竟去。杨颇怪之，姑如言往，果见乔松下盘石上，有烂芒鞋，发视得四金焉，即取以殓。然杨竟失馆无聊，志在访前叟于山林幽邃处，妄求之。不数日果见之，语杨曰：“吾姓松，名年，与若曾大父同游于庠，当时姓名，不足为若告也。”遂挈之入山，行约百里，见长松数百株，茅屋三间，四面无壁，而风雨不入。中设石几石凳各一，有小童侍侧，默不发一语，并无謦声。每日午，童淘米一盂进，松以指划之，中分为二，饭熟终不相杂。松与童食其牛，杨食其半，饭极香，不满半瓯，然食之竟日夜不饥，亦不知米之所自来也。饭讫各趺坐，寂然不动。杨夜欲睡，命藉松叶而寝，虽隆冬亦不寒。松衣青苎袍，左袂恒下垂不露左手。杨窃窥之，见左手掩脐下，无名指甲长绕其腹者七匝。留旬日，语杨曰：“若可去矣。若贫，但可卖笔为活，与若十金，往湖州以二钱买笔十枝，至常熟卖之可得三钱，一往返得利五金，足以赡若。无利不可浮，笔亦不可过佳，必于常熟，勿他往。若自后可易名曰贺公远，慎守吾言，可常至山中。稍不如戒，不得见矣。”杨嗜酒谑浪，人皆目为痴，伺其入山，争书事讯吉凶，松不视而尽焚之。留旬日，或一月，将出，松以指蘸水于石几上作字，小童以楮墨誊写，封固而杂投之。比至，随探箧而应之，无不奇中，不可殚书。乙酉丙戌间，忽语杨曰：“吾将往粤西，若勿更至。”杨是后违□教，从事于贾，家以大殖，多置妾婢，修容成御女术，不敢复入山。有达者强之行，则迷不识道矣。时临桂伯瞿公抚粤，靖江王作难，囚临桂于舟中，欲饿死之。每日午于サ板下出香饭半瓯食之，竟日夜不饥。如杨所说山中事，凡三十五日。靖江败，乃得解。邑人讯其貌于杨，肖像祀之，称曰松祖。（《烂柯集》）

　　闽生员许某，中年瞽，不见天日五载矣。庚寅元日，室中忽作旃檀香气，自辰达戌，家人相讶，不知何祥。是夏有客宿于逆旅，癯而长，乌巾布袍，挟一囊，囊中双敝履，问渡将走海上。逆旅人颇疑其状，诘所由来，客自言吴人，善为方，治诸病，至眼方虽瞽可明。生有亲在侧，闻言驰报，因迎至，视之曰：“是当痊。”客为方不执古书，间用诸奇贵药，家人出簪环购买，日夜捣治。药成，味极苦恶，许勉服之，久而觉上睫渐轻，眶中若空无物者。积二十七日，左目划然开，右亦渐豁，睹物如薄雾中，望见妻子，走视惊喜。客已至门曰：“吾固知若今日瘥也。”许率妻子罗拜，客曰：“若今当为具劳我矣，然无更设，有豚鱼面可供也。”实无此物，俄而馈者至，皆如言。客是日饮食殆兼五人馔，尽酒数斗，亦不见醉饱之色。席间取铜铅各一片，出袖中药，碧色，揉之如脂，几上微叩，烂然白金矣。因谓：“若取铜铅锡器来，尽可金也，吾当以此术授若，若能离家，予偕若游。”许谢不愿，客笑颔之，乃授一册书，皆眼方，其用药神奇，与古方书不类，并杂方十余种。许拜受，客因曰：“予将海上游还，更过若。”于是遂去，不复见。许以其方试之，积千百人，随病轻重，无不立效。且老犹能篝灯作绳头书，自谓目力比年少时更健，意客乃真仙，为主祀于室，动止必祝，颇著验。（《涌幢小品》）

　　东阿侯钺少年游古庙，见一髯翁入，称九华山人，执手曰：“子必贵，再益一骨必有通仙殊巧。”揭胁衣，若有所内，微痛，久之乃平。遂能写人形神，尝一识面者，去之数十年，能默肖。举进士时，榜下三百人，钺皆识貌，为一小箧，画而志之，比再见，无不识者。钺尝请告里居，一日行山间，群盗劫以为质。钺使从者还入城，贷金帛自赎；而身与盗坐石上笑语，盗服其言论，叹息罗拜去。钺跨马吟啸返，乃图盗衣冠状貌送吏，尽获诸境。钺后官至都御史。（同上）

　　芜关主事刘元微时，雇驴于叉路，袱被行装，尽为驴夫窃去。元不能知其姓名，窘甚，乃画驴夫并驴像，粘雇驴棚下。群赶驴者曰：“此某人也，家在某处。”遂踪迹之，行装尽获。

　　新淦隐士聂棠建庵北关外，静修学道，思遇吕真仙。一日有樵翁负薪求售，棠买之，随寄破笠及担而去，笠上遗金钗一股。棠适他出，翁来取笠，问棠何在，应以他往。翁遂题诗外壁云：“金钗付汝供香火，从今始见吕真仙。”棠骇异，出庵追之，止见一黄衣仙人，在天半云端，因名望仙桥。

　　尹蓬头者，北地产也，至元时为天庆观道士，其道牒以羊皮缀而尚存。成化间，游南都，发累岁不梳，南都人呼为尹蓬头云。尹得邸寓，辄闭户卧，多者逾月，少亦五六日。后起居常不饭，人馈之食，亦不辞。尝诣人，会漉面饷客，约碗四十余。客戏尹曰：“公能尽之乎？”曰：“能。”须臾啖之尽。孙栗秀才曰：“某伯父接尹于市，市有担瓜卖者，某伯父戏曰：”公能尽之乎？‘曰：“能。’即买馈，啖瓜立尽无余也。”南户曹李员外乞予告，一日辰刻，尹见李仆于都门外，仆曰：“命已下，主人幸得告矣。”是日方午，尹报李曰：“蚤见使者，言已得告，盍趣装？”暨仆还，质问果然，则道里三千，往来特一饭顷耳。某御史当仲秋耗磨日，命其隶召尹来，隶曰：“昨昔之暮，尹登大中桥观月，两鼻孔垂涕尺许，尹殆死矣。”御史笑曰：“此为鼻柱，非老病也。”隶甫行而尹已扣门入，盖知其召己也。魏国馆尹斋舍，昼尝隐几卧，寤而语魏国曰：“适游姑苏洞庭山甚适。”魏国愕不信，即出袖中两红橘畀之，时洞庭橘尚未至南也。南都一贵人母，敬事尹，数数供衣馔甚虔。其所爱孙，少未冠，而病瘵。诸擅医名者，悉告技穷，母乃乞命于尹。尹曰：“此非药物所能为，顾太夫人遇我厚，不敢爱我十年功，更肉此白骨也。”令直置两榻，夜与少年四足相抵，缠缚仰卧。尹鼓气运转，喉有声，气达涌泉，贯少年足，若大火燃藏府支节间者，举体汗如雨注，耗秽毕泄。诘朝解其缚，而少年苏苏有生色，别授圭匕药，徐服而起。王文成公守仁礼闱落第，卒业南雍，从尹游，共寝处百余日。尹喜曰：“汝大聪明，虽无长生分，其以勋业显哉？”文成怅然。洛阳有野毛头张姓者，售伪诳愚，自矜饰，而以闻见该洽，谕说雄俊，引重荐绅间。客抵南都，士人慕而争趋，轩车满户外。尹识其伪也，敝衣跣足往谒，随与隶尊称之。张方危弁高坐，侧侍者肩摩，傲岸不为礼，顾骂曰：“乞儿辱吾教！”尹乃据东面坐而谓曰：“尔欲谭耶？”张曰：“夫道难言，顷谭道者，何如左慈之羊鸣，安期羡门之解形销化，且尔乞儿，又奚知焉？”尹因刺之曰：“尔无我骂，尔注《悟真篇》，恐天下骂尔者无穷也。”张曰：“然则尔晓《参同》《悟真》耶？”尹张目朗音，为抽广成壶邱延历度纪枢奥，稍论叙柱下五千文，暨内典华严伽楞姬易艮卦彖爻三教浑合之旨，翩翻千百言。众惊异悚听，得耳所未闻，于是始知尹之辩慧不群，邃于玄学也。尹归，倚墙立，自掌其颊数十，因键扉寝伏。久之，终南黄山人过访，直尹睡正熟，谓弟子曰：“谨以一芒鞋贻尔师，我不能待，别矣。”又数日，尹起问曰：“有友人黄来，渠何言？”弟子白所赠，尹曰：“是期我远去矣。”无何，逆阉刘瑾潜图不轨，恶尹私有诋斥，罗而戍之关右。尹至戍所，偶过铁鹤观，骑一鹤凌空飞去。（《彭比部集》）
</div>
    <div class="pagination">
<a href="寄园寄所寄_page54.html">上一页</a><span>...</span><a href="寄园寄所寄_page50.html">50</a><a href="寄园寄所寄_page51.html">51</a><a href="寄园寄所寄_page52.html">52</a><a href="寄园寄所寄_page53.html">53</a><a href="寄园寄所寄_page54.html">54</a><span class="current-page">55</span><a href="寄园寄所寄_page56.html">56</a><a href="寄园寄所寄_page57.html">57</a><a href="寄园寄所寄_page58.html">58</a><a href="寄园寄所寄_page59.html">59</a><a href="寄园寄所寄_page60.html">60</a><span>...</span><a href="寄园寄所寄_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
