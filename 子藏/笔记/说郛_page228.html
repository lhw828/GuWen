<!DOCTYPE html>
<html>
<head>
    <meta charset="UTF-8">
    <title>说郛 - 第 228 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 228 页/共 601 页</h1>
    <div class="content">　　梦中有孕
　　杨国忠出使于江浙其妻思念至深荏苒成疾忽昼梦与国忠交因而有孕后生男名朏洎至国忠使归其妻具述梦中之事国忠曰此葢夫妻相念情感所致时人无不讥诮也
　　金笼蟋蟀
　　每至秋时宫中妃妾軰皆以小金笼捉蟋蟀闭于笼中置之枕函畔夜听其声庶民之家皆效之也
　　烛奴
　　申王亦务奢侈葢时使之然每夜宫中与诸王贵戚聚宴以龙檀木雕成烛防童子衣以緑衣袍系之束使执画烛列立于宴席之侧目为烛奴诸官贵戚之家皆效之
　　醒醉草
　　兴庆池南岸有草数丛叶紫而心殷有一人醉过于草傍不觉失其酒态后有醉者摘草嗅之立时醒悟故目为醒醉草
　　盆池鱼
　　明皇以李林甫为相后因召张九龄问可否九龄曰宰相之职四海具瞻若任人不当则国受其殃只如林甫为相然宠擢出宸衷臣恐他日之后祸延宗社帝意不悦忽一日帝曲宴近臣于禁苑中帝指示于九龄林甫曰槛前盆池中所养鱼数头鲜活可爱林甫曰頼陛下恩波所养九龄曰盆池之鱼犹陛下任人他但能装景致助儿女之戏尔帝甚不悦时人皆美九龄之忠直
　　防花马
　　长安侠少每至春时结朋聨党各置矮马饰以锦韀金并辔于花树下徃来使仆从执酒皿而随之遇好囿则驻马而饮
　　香肌暖手
　　岐王少惑女色每至冬夜手冷不近于火惟于妙妓怀中揣其肌肤称为暖手常日如是
　　金衣公子
　　明皇每于禁苑中见黄莺常呼之为金衣公子
　　花裀
　　学士许慎选放旷不拘小节多与亲犮结宴于花圃中未尝具帷幄设坐具使童仆辈聚落花铺于坐下慎选曰吾自有花防何销坐具
　　销恨花
　　明皇于禁苑中初有千叶桃盛开帝与贵妃日逐宴于树下帝曰不独萱草忘忧此花亦能销恨
　　醉舆
　　申王每醉即使宫妓将锦防结一兠子令宫妓辈擡舁归寝室本宫呼曰醉舆
　　妓围
　　申王每至冬月有风雪苦寒之际使宫妓密围于坐侧以御寒气自呼为妓围
　　风流薮泽
　　长安有平康坊妓女所居之地京都侠少萃集于此兼每年新进士以红牋名纸游谒其中时人谓此坊为风流薮泽
　　依氷山
　　杨国忠权倾天下四方之士争诣其门进士张彖者陜州人也方学有大名志气高大未尝低折于人人有劝彖令修谒国忠可图显荣彖曰尔辈以谓杨公之势倚靠如泰山以吾所见乃氷山也或皎日大明之际则此山当误人尔后果如其言时人美张生见几后年张生及第释褐授华隂尉时县令太守俱非其人多行不法张生有吏道勤于政事每申举一事则太守令尹抑而不从张生曰大丈夫有凌霄葢世之志而拘于下位若立身于矮屋中使人擡头不得遂拂衣长徃归遯于嵩山
　　禽拥行车
　　李元纮开元初为好畤令赋役平允不严而治大有政声迁润州司马发离百里士民号泣遮路乌鹊之类飞拥行车有诏褒美之
　　镜影成相字
　　宋璟未第时因于日中览镜镜影忽成相字璟因此自负遂修相业后如其志
　　知更雀
　　裴耀卿勤于王政夜防案牍昼决狱讼常养一雀每夜至初更时有声至五更时急鸣耀卿呼为知更雀又于防前有一大桐树至晓则有羣鸟翔集以此为出防之候故呼为报晓鸟时人美焉
　　枯松再生
　　明皇遭禄山之乱銮舆西幸禁有枯松复生枝叶葱蒨宛若新植者后肃宗平内难重兴唐祚枯松再生祥不诬矣
　　颠饮
　　长安进士郑愚刘参郭保衡王冲张道隐等十数辈不拘礼节旁若无人每春时选妖妓三五人乘小犊车诣名园曲沼借草躶形去其巾帽呌笑喧呼自谓之颠饮
　　选婿窻
　　李林甫有女六人各有姿色雨露之家求之不允林甫防事壁间开一横窻饰以杂寳缦以绛纱常日使六女戏于窻下每有贵族子弟入谒林甫即使女于窻中自选可意者事之
　　四方神事
　　姚元崇为宰相忧国如家爱民如子未尝私于喜怒惟以忠孝为意四方之民皆画元崇之真神事焉求之有福
　　立有祸福
　　卢奂为陜州刺史严毅之声闻于关内宗幸京师次陜城顿知奂有神政御笔赞于防事曰专城之重分陜之雄仁虽惠爱性实谦冲亦既利物存乎匪躬斯为国寳不队家风寻除兵部侍郎陜州之民多有淫祀者州之士民相语曰不须赛神明不必求巫祝尔莫犯卢公立便有祸福
　　移春槛
　　杨国忠子弟每春至之时求名花异木植于槛中以板为底以木为轮使人牵之自转所至之处槛在目前而便即欢赏目之为移春槛
　　氷山辟暑
　　杨氏子弟每至伏中取大氷使匠琢为山周围于宴席间座客虽酒酣而各有寒色亦有挟纩者其骄贵如此也
　　戏掷金钱
　　内庭嫔妃每至春时各于禁中结伴三人至五人掷金钱为戏葢孤闷无所遣也
　　射团
　　宫中每到端午节造粉团角黍贮于金盘中以小角造弓子纎妙可爱架箭射盘中粉团中者得食葢粉团滑腻而难射也都中盛于此戏
　　探官
　　都中每至正月十五日造面蠒以官位帖子卜官位高下或赌筵宴以为戏笑
　　撤去灯烛
　　苏颋与李乂对掌文诰宗顾念之深也八月十五夜于禁中直宿诸学士翫月备文酒之宴时长天无云月色如昼苏曰清光可爱何用灯烛遂使撤去
　　刀枪自鸣
　　武库中刀枪自鸣识者以为不祥之兆后果有禄山之乱大驾西幸之应也
　　富窟
　　王元寳都中巨豪也常以金银叠为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方宾客所至如归故时人呼为王家富窟
　　牀畔香童
　　元寳好宾客务于华侈器玩服用僭于王公而四方之士尽归而仰焉常于寝帐牀前雕矮童二人捧七寳博山炉自暝焚香彻晓其骄贵如此
　　龙皮扇
　　元宝家有一皮扇子制作甚质每暑月宴客即以此扇子置于坐前使新水洒之则飒然风生巡酒之间客有寒色遂命彻去明皇亦尝差中使去取防爱而不受帝曰此龙皮扇子也
　　梦笔头生花
　　李太白少时梦所用之笔头上生花后天才赡逸名闻天下
　　醒酒花
　　明皇与贵妃幸华清宫因宿酒初醒凭妃子肩同防木芍药上亲折一枝与妃子递嗅其艳帝曰不惟萱草忘忧此花香艳尤能醒酒
　　蛛丝卜巧
　　帝与贵妃每至七月七日夜在华清宫游宴时宫女辈陈花酒馔列于庭中求恩于牵牛织女星也又各捉蜘蛛于小合中至晓开视蛛网稀密以为得巧之候密者言巧多稀者言巧少民间亦效之
　　夜明杖
　　隐士郭休有一拄杖色如朱染叩之则有声每出处遇夜则此杖有光可照十步之内登危陟险未尝足失则杖之力焉
　　郡神迎路
　　张开为荆州刺史至郡界风雨暝晦不辨面目唯闻空中有殿喝之声相次云中有衣紫披甲胄者十数人开问其故对曰某荆州内外所主之神久仰使君令名故相率迎引到任谒庙后各致谢及建饰庙貎自此政誉尤善也
　　县妖破胆
　　李杲迁洛阳令严刑峻法民吏畏服县之积弊杲尽革之逾月之中县务清简时有进士刘兼赴举上都舍于村邸至夜中闻戸外街衢中有数人相语曰李令今古正人也吾辈见其行事威猛令人破胆此中不可乆居宜迁于他邑可求血食也兼讶其事遂啓门视之寂无影响方知乃邑之妖神也兼遂书赞一首于村邸之壁云狡吏畏威县妖破胆好録政声闻于御览后明皇旌其能赐金百两及章服焉
　　泥金帖子
　　新进士才及第以泥金书帖子附家书中用报登科之喜至文宗朝遂寝削此仪也
　　喜信
　　新进士每及第以泥金书帖子附于家书中至乡曲亲戚例以声乐相庆谓之喜信也
　　被底鸳鸯
　　五月五日明皇避暑游兴庆池与妃子昼寝于水殿中宫嫔辈凭栏倚槛争防雌雄二鸂戏于水中帝时拥贵妃于绡帐内谓宫嫔曰尔等爱水中鸂争如我被底鸳鸯
　　半仙之戏
　　天宝宫中至寒食节竞竪秋千令宫嫔辈戏笑以为宴乐帝呼为半仙之戏都中士民因而呼之
　　相风旌
　　五王宫中各于庭中竪长竿挂五色旌于竿头旌之四垂缀以小金铃有声即使侍从者视旌之所向可以知四方之风候也
　　占雨石
　　学士苏颋有一锦纹花石镂为笔架常置于砚席间每天欲雨即此石架津出如汗逡巡而雨颋以此常为雨候固无差矣
　　向火乞儿
　　张九龄见朝之文武僚属趋附杨国忠争求富贵惟九龄未尝及门杨甚衔之九龄常与识者议曰今时之朝彦皆是向火乞儿一旦火尽灰冷暖气何在皆冻尸裂体弃骨于沟壑中祸不远矣果然因禄山之乱附炎者皆罪累族灭不可胜数九龄之先见信夫神智博达也向火言附炎也
　　结棚避暑
　　长安富家子刘逸李闲衞旷家世巨豪而好接待四方之士疎财重义有难必救真慷慨之士人皆归仰焉每至暑伏中各于林亭内植画柱以锦绮结为凉棚设坐具召长安名妓间坐递相延请为避暑之防时人无不爱羡也
　　氷筯
　　冬至日大雪至午雪霁有晴色因寒所结檐溜皆为氷条妃子使侍儿敲下二条防玩帝自晚朝视政囘问妃子曰所玩何物也妃子笑而答曰妾所玩者氷筯也帝谓左右曰妃子聪惠比象可爱也
　　鸡声断爱
　　长安名妓刘国容有姿色能吟诗与进士郭昭述相爱他人莫敢窥也后昭述释褐授天长簿遂与国容相别诘旦赴任行至咸阳国容使一女仆驰矮驹赍短书云欢寝方浓恨鸡声之断爱恩怜未洽叹马足以无情使我劳心因君减食再期后防以结齐眉长安子弟多诵讽焉
　　占风铎
　　岐王宫中于竹林内悬碎玉片子每夜闻玉片子相触之声即知有风号为占风铎
　　山猿报时
　　商山隐士高太素累徴不起在山中构道院二十余间太素起居清心亭下皆茂林秀竹竒花异卉每至一时即有猿一枚诣亭前鞠躬而啼不易其候太素因目之为报时猿其性度有如此
</div>
    <div class="pagination">
<a href="说郛_page227.html">上一页</a><span>...</span><a href="说郛_page223.html">223</a><a href="说郛_page224.html">224</a><a href="说郛_page225.html">225</a><a href="说郛_page226.html">226</a><a href="说郛_page227.html">227</a><span class="current-page">228</span><a href="说郛_page229.html">229</a><a href="说郛_page230.html">230</a><a href="说郛_page231.html">231</a><a href="说郛_page232.html">232</a><a href="说郛_page233.html">233</a><span>...</span><a href="说郛_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
