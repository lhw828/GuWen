<!DOCTYPE html>
<html>
<head>
    <meta charset="UTF-8">
    <title>古今说海 - 第 55 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 55 页/共 59 页</h1>
    <div class="content">
　　春秋纪事非以用字为褒贬但据事正名则褒贬自见如下杀上为弑此杀上之定名而不可易者犹酒之不可以言食肉之不可以言饮茍舍之而不曰弑则非下之杀矣故凡杀上者必以弑书非恶其杀上而故书弑字以示贬也故曰春秋正名盖谓正其本然之定名耳圣人岂假智力于其间哉

　　地有四游窃谓不然地之凝结由制于天气之急劲旋遶而不可婴也地而可游是天气尚可婴也此非惟不知地亦不知天也

　　或谓雷形似斧此倒言也先王制器尚象正斧取象于雷耳

　　古今说海卷一百三十六

　　●钦定四库全书

　　古今说海卷一百三十七

　　（明）陆楫 编

　　说纂二十一【杂纂九】

　　○复辟録【阙名】

　　景泰八年春正月上染疾免百官朝数日内外羣臣患之十有一日左都御史萧维祯左副都御史徐有贞率十三道同百官问安于左顺门外太监兴安自内出问曰若皆何官维祯答曰乃都御史六科十三道给事中御史五府六部堂上官圣体不宁谨来问安兴安以指作十字谓病之笃不过是日耳又曰若皆朝廷大臣耳目不能为社稷计日日徒问安耳众乃惶惶而退即日维祯同有贞集十三道御史议曰今日兴安之言若皆达其意否众曰皇储一立无他患矣请早立之二公喜曰斯议得矣众还道中作封事草其略曰圣躬不宁五日未朝内外忧惧京民震恐盖为皇储未立以致如此伏望皇土早建元良正位东宫以镇人心草具呈堂二公是之会藁于朝集文武羣臣石亨张輗张軏于谦王文胡濙杨善等于左掖门议允佥题维祯举笔曰我更一字乃更建字为择字笑曰吾带亦欲更也是日进奏十有三日本出奉圣旨朕这几日偶染寒疾是以不曽视朝待正月十七日早朝请择元良一节难准部院科道皆勃勃忧虑瑄与同官监察御史钱琎樊英同曰斯当复请未几礼部尚书胡濙令一办事官赴道报曰请立东宫事今本部会阁下及文武大小羣臣于十七日待上视朝合辞恳请令来报知佥名瑄与琎英不胜忻忭约曰上再不可吾等皆免冠叩头辞职乞还田里满朝若是上亦心动事无不可皆会议于礼部学士商辂主笔草奏其略曰天下者太祖太宗之天下传之于宣宗陛下宣宗之子见深宣宗之孙以祖父之天下传之于孙此万古不易之常法稿成登正本会佥因姓氏众字画多讹至十六日晡时方完是日先进题知明日对仗陈进亦无害也徐有贞时常往返石亨家人莫知其故是日未末有贞自造亨家燃烛时方出十七日四鼓时众集于朝人人谨待上出以期事济顷之南城呼噪震地羣臣失色须臾鸣钟鼓上皇御极矣于是朝野欢腾以为复见太平本遂不进旨下擒于谦王文等以其迎立外藩故也有贞亨等皆进爵有差究迎立之迹无实可验乃曰谋而未成于谦王文论死弃市商辂免还为民余从编戎伍有贞以己乃谋首功冠文武论于上前乃锡以奉天翊运推诚宣力守正文臣特进光禄大夫武功伯兼东阁大学士亨一日自引千户卢旺颜敬二人侍于文华殿前上问日二人何人也亨对曰臣之心腹何谓心腹对曰臣每有机事与二人谋他人不知也如迎请上时亦与斯二人谋乃特拜二人为指挥使自是求请无虚日冒报功次升六千余人上甚厌之事定日久上察迎立事愈无状心颇见疑每讦亨及张軏曹吉祥等迎立外藩之故对曰臣亦不知乃有贞向臣言耳石曹二家専权恣肆无复畏忌死生予夺皆在其手士皆重足而立莫敢仰视君子患焉有贞亦欲遏其势每沮其谋互相排抑于是文武二途矣成化改元修国史瑄询史馆未载是事瑄乃身为目见故谨録于斯以彰国史之公以备修史者采焉浙江按察司副使丰城杨瑄识

　　初景泰不豫图富贵者因起异谋大学士王文与太监王诚谋欲取襄王世子立为东宫其事渐泄既而景泰疾亟太监兴安讽羣臣请复立东宫佥谓上皇子固宜复之惟王文之意不在此阁下陈循辈亦知之贤因会议问学士萧铉乃曰既退不可再贤始觉其有异谋也文入对众曰今只请立东宫安知朝廷之意在谁贤益知其必然明日早观奏词曰早选元良人皆曰此非复立之意遂驾其说于石亨辈曰王文于谦已遣人赍金牌勑符取襄王世子去矣即于十七日早带兵入南城请上皇复位是时景泰不朝已四日矣先一二日又驾其说于石亨辈云景泰命太监张永等拏亨数人掌兵者其谋立上皇中官吉祥蒋冕辈白于太后写勑旨与亨辈成此事遂以王文辈为大逆奸恶然王文初谋于谦辈未必知亨辈不过因于谦平日总督军务一切兵政専而行之亨不得遂其所私乃乗此机而除之其余皆因平日不足者而中伤之未必皆知王文之初谋也况王文之谋其实未发所以诛戮者多非其罪乃曰臣等舍命举此大事以为有社稷之功上亦信之极其报典之隆而亨等遂招权纳贿擅作威福冒滥官爵恣情妄为势焰赫然天下寒心初徐有贞亦与迎驾之谋特命入阁有贞以陈循辈在前不得自専乃助亨除去循辈未几有贞亦为亨所嫉而出之人以为天道好还不意亨复遭烈祸益见天道之好还也【李贤天顺日録】

　　景泰有疾都督张軏武清侯石亨太监曹吉祥以南城之谋叩太常卿许彬彬曰此社稷功也虽然彬老矣无能为也盍圗之徐元玉軏亨等从其言是月十四日夜会有贞有贞曰太上皇帝昔者出狩非以游畋为赤子故耳今天下无离心谋必在此特不知南城知此意否軏等曰两日前有阴达者有贞曰必伺获审报乃可议軏等去两日夜再会有贞言报得矣计将安施有贞乃升屋览步干象亟下附軏等耳言时在今夕不可失遂相与密语人不得闻已而軏云今敌骑薄都城奈何有贞言正宜乗此以备非常为名阴纳兵入内谁不可者軏等首肯之复密语既仓皇以出有贞焚香祝天与家人诀曰事成社稷之福不成家族之祸矣归人不归鬼遂往会軏亨吉祥王骥杨善陈汝言等收诸门钥夜四鼓开长安门纳兵近千人宿卫官军惊愕不知所为有出入者兵辄叱止之有贞命仍鎻诸门曰万一内外夹攻事去矣鎻讫有贞取钥投水窦并軏等莫之知时天色晦冥軏等惶惑有贞趣行軏顾谓曰事当济否有贞大言时至矣勿退薄南宫城门铁锢牢密叩不应俄闻城中隐隐然有开门声有贞等命取巨木架悬之数十人举撞城门又令勇士踰垣入与外兵合毁垣垣壊门启城中黯无灯火軏等入见太上皇烛下独出问曰尔等何为众俯伏合声请陛下登位乃呼兵士举轝来兵士惊惧不能举有贞等助挽以前掖上皇登轝有贞等又自挽以行忽天色昭朗星月辉光上皇顾问有贞等卿为谁各对某官某有贞等前导密迩属车既升奉天殿诸臣犹有在轝前者武士以椎击有贞上叱止之时斧座尚在殿隅诸臣往推之至中上升座鼓钟鸣羣臣百官入贺景皇帝闻钟鼓声问左右云于谦耶左右对曰太上皇帝景皇帝曰哥哥做好上既复辟即日命有贞依旧左副都御史兼翰林学士明日升兵部尚书命掌内阁事三月封武功伯仍命兼华盖殿大学士掌文渊阁事【苏材小纂】

　　景泰八年正月十二日礼部会内阁及文武羣臣议立东宫事具奏不允十四日内阁大臣陈循等招石亨至东阁会本请复立茂陵为皇太子亨对曰上面有病休要激恼他又言少停慢慢说话因见人多不曽说得初景皇帝有病羣臣不知其危剧本月十三日夜石亨独蒙宣到郊坛斋宫榻前面受命代行礼亲见知必难起于是时有南城之谋十七日早四更时有郎中龙文至循家盖文素善张軏得之軏谓前日石总兵要与循计较说道西边病重难起若请复立东宫不如就请太上皇复位可以得功赏要与循说辏循不着却与徐有贞计较言先要与陈学士说不曽说得本官回言陈学士往日在人前说你无功封侯此事如何与他说他见为首请立东宫若他得知西边难起是的又会集百官恳请太上皇复位大众所为必无功赏切不可令之知只约内外典兵柄者三五人密为之庶几功勲有归权宠在己又与亨计必须揑个异故方显得吾辈功髙此事在今日早发【见陈循辨寃疏】

　　天顺元年正月十七日圣上复位当日拿于谦王文第二拿项文曜闻父丧未起身送锦衣卫皆打一百第二日拿陈循萧镃商辂俞士悦江渊王伟顾镛丁澄沈敬等多官问皆打二十拟谋逆重罪题奉圣旨且监着内臣王诚舒良弄权者十四五人皆拟重罪升副都御史徐有贞为兵部尚书太常卿许彬大理卿薛瑄加礼部侍郎勑朕居南城今既七年心已忘天下不幸奸臣谋逆武清侯石亨等能察机谋共申忠义奉迎朕复正大位功在宗社可特进封为忠国公食禄一千五百石右都督张軏为太平侯食禄一千三百石张輗为文安侯都御史杨善为兴济伯食禄一千二百石俱子孙世袭如勑奉行正月二十二日圣旨于谦王文舒良王诚张永王勤论法本当凌迟从轻决了罢家下人口免死充军家小免为奴着随住家财入官陈循江渊俞士悦项文曜免死发口外永逺充军家小随住萧镃商辂王伟顾镛丁澄原籍为民

　　天顺元年正月二十六日都察院左都御史萧维祯等于奉天门钦奉圣旨于谦王文结同内贼王诚舒良张永王勤等构成邪谋逢迎景泰簒位易储依阿从谀废黜正后内外朋奸紊乱朝政擅夺兵权将军国大事都弄壊了近因祁钰有疾不能临朝视政这厮每自知罪恶深重恐朕不容因共谋为不轨纠合心腹都督范广等要将总兵官等擒杀迎立外藩以树私恩动揺宗社其一班奸党陈循萧镃项文曜俞士悦王伟顾镛丁澄商辂亦各密知前谋不行发举及朕复位这厮每奸谋节次败露已将于谦王文王诚舒良张永王勤处以极刑籍没家产成丁男子俱发充军仍将其余奸党陈循等发口外永逺充军及原籍为民了论这厮每圗危宗社的情理穷凶极恶本当族灭如今体上天好生之徳都从轻处治了今后内外的官务要竭力尽忠奉公守法以保身家不许似这厮每朋奸乱政违了必诛不饶恁都察院便出榜晓谕多人每知道钦此

　　天顺元年二月初六日奉圣旨张輗升刑部尚书刘广衡刑部左侍郎李宾调大理寺卿李秉调南直隶管粮储张鳯调南京户部薛希琏调南京刑部萧维祯调南京都察院姚夔调南京礼部宋琰调兵部郑泰李敏孟鉴张睿沈翼张恵孙元贞张纯杨宁张敏王騋年富马瑾马昂韩福栾惮程南云蔡翼严増姜胜都着他致仕刘本道替张睿管京仓粮储翰林院便写勑书着人铺马里去钦此

　　上复寳位二三日间诸文臣首功之人列侍文华殿上喜见眉宇呼诸臣曰弟弟好矣吃粥矣事固无预弟弟小人壊之耳诸臣黙然时都督刘深亦带刀在侍亦以复位功进左都督后充总兵官挂征蛮将军印来广西为盛偶及此其语尤详【水东日记】

　　壬申易储之诏既下何文渊尝告人曰诏文天佑下民作之君父有天下传之子此文渊语陈阁老思不及也既归田里又屡以告郡邑亲识人皆知之天顺改元乡人固虞文渊必及祸谓在旦夕一日递报陈都御史将至邑人并惊信文渊因自经死未几至者乃广东陈副使泰便道过家耳陈以都宪改职因误传云【同上】

　　天顺初上以郕王薨欲令汪妃殉葬贤因奏曰汪妃虽立为后即遭废弃幽闭幸与两女度日若令随去情所不堪况幼女无依尤可矜闵上恻然曰卿言是朕以弟妇少年不宜存内初不计其母子之命一日上曰汪妃既存不宜在内欲移居旧府何如贤曰如此诚便但衣食用度不可阙减上曰朕更欲加厚岂可减乎其原侍宫人悉随之复遣老成中官数人以备使令由是母子保全甚得其所

　　上之复位天下人心无不欢戴若无亨辈搅扰左右前后得正人辅导行事三代可复不幸而遇亨辈谗言一入未能遽解数年之久言路犹塞所谓开国承家小人勿用可不戒哉

　　初朝廷旨意多出内阁臣条进藁留阁中号丝纶簿其后宦寺専恣时奏收簿秘内徐有贞既得权宠乃告上如故事还簿阁中

　　景泰不豫文武羣臣不过候其不起请上皇复位时武清侯石亨都督张軏掌大兵小人欲图富贵者以为少保王文于谦与中官王诚等欲取宗室立之之说以激亨等借其势而成功亨等遂以迎驾为功杀王文于谦等并贬谪陈循等数十人亨封忠国公軏封太平侯乃固宠揽权冒滥官爵黩货无厌方复位之初人心大悦及见亨等所行人皆失望干动天象彗出星变日晕数重数月不息乃羣邪固蔽太阳之象而亨恬不知戒贿赂公行强预朝政掠美市恩易置文武大臣边将以彰其威有不出于门下者便欲中伤中外见其势焰莫不寒心敢怨而不敢言亨侄彪颇骁勇骤升都督性尤贪暴初立边功大肆凶恶谋镇大同邀人保奏朝廷觉其不实使人廉察果皆虚诈置彪于法人心皆快已而罪连亨朝廷初念其功累宥之未几家人传说怨谤有不轨之谋于是置亨于法籍其家受祸甚烈议者以为天道好还如此人见其爵位势力重如泰山一旦除之曽不少阻盖幽明寃抑从此伸气虽朝廷大法有所不免亦其罪恶贯盈人神共怒助力于其间当时若以彪镇大同诚为可忧且在京武官多出亨门下而亨又握兵权天下精兵无如大同稍有变动内外相应其祸可胜言哉此时虽欲扑灭力不能及今辨之于早除此大害非上之刚明果断不能如此而亦祖宗在天之灵黙相之社稷绵逺兆端于此【天顺日録】

　　法司奏石亨等报升官员俱合查究上召贤问曰此事可否恐惊动人心贤对曰若查究则不可但此等冒升职者自不能安欲自首犹豫不决若朝廷许令自首免罪事方妥帖上曰然遂行之于是冒升职者四千人尽自首改正人心皆快或有拟欲追其支过俸米者贤曰不可户部奏请得旨乃免人心皆安亨既置于法平日出入门下者无不惊惧一日贤言于上曰元恶既除宜戒谕羣臣慰安人心不究其余上允之中外释然无不感戴朝廷之恩者【天顺日録】

　　石亨下狱死法司请瘗其尸上召贤曰如何贤对曰如此行之未为尽善法司宜执法论罪欲枭首示众朝廷不从特全其首领尤见恩义上曰然即从之【天顺日録】

　　石亨尝往来大同顾紫荆闗谓左右曰塞守斯闗京城何由能至识者知其心矣忌惮于谦兼惧正人之多不敢决为天顺初自南城迎复之功封忠国公益恃宠招权纳赂天下都司及边将多出门下是年二月初三日朝退归私第所亲卢旺颜敬杜清等二十余人各叩头起侍亨曰我这职事皆尔之所欲为者众不知所谓咸曰我等赖公抬举各卫都指挥及指挥之职至是足矣三公之位何敢望也亨曰当时赵太祖陈桥之变史不称其谋反尔等若助我至此我职非尔为之而何众皆股战南城有功瞽目指挥童先乃手出妖书曰惟有石人不动盖天意有在尔等勉力为之乃谋曰大同人马甲天下我抚之素厚今石彪在彼充游击将军异日以彪代李文挂镇朔将军印北塞紫荆闗东出山东拒临清决髙邮之堤以絶饷道则京城可不战而疲遂议以卢旺守里河一道各有分地三月敌入延绥命亨征之童先力劝亨成前谋亨曰为此事不难但天下各处都司除代未周待周为之不晩也童先曰时者难得而易失也恐时一失不可复得亨不听童先私骂曰这厮不是干此事底亨师还无功见上于文华殿上命环卫露刃以待

　　天顺五年七月初二日太监吉祥侄昭武伯曹钦作乱放火烧东西长安门杀害左都御史寇深恭顺侯吴瑾锦衣指挥同知逯杲等前夕指挥丕勒玛哈穆特在钦家饮酒谋叛既而悔之乃以闻内官吉祥居禁庭最久为人惟喜私恩小恵招权纳赂擅作威福尝往云南福建杀贼带去达官军能骑射取功因而收于部下加以恩泽为心腹天顺初呼召此辈迎驾俱升大职此辈亦感吉祥之恩后石亨事发冒官者俱革去此辈又为吉祥所庇不动吉祥初以迎驾为功贪圗富贵一家弟侄俱得大官又卖官鬻狱黩货无厌上初不得已而从之后不能堪稍疎抑焉吉祥辄懐异志令其侄昭武伯钦纠集所恩之人谋为不轨会兵部尚书马昂懐宁伯孙镗统官军往陜西杀贼于五年七月初二日早辞朝钦等乗机欲杀昂等就拥兵入内为变幸而镗等先觉二鼓时即报于内禁门不开钦兄弟与同恶者诣锦衣卫指挥逯杲宅前遇杲方出斩其首碎其尸盖杲亦吉祥所恩之人后朝廷委任行事且发钦非理之事所最恨者先害之然后分布于各禁门待其开拥入三鼓至门钦兄弟四五人俱在长安门予四鼓到朝房闻鎗马惊乱以为出征之军及入房闻呼锦衣指挥焦寿郭英等拿住予亦不知何如俄又呼予官名曰寻李学士予方恐即出房至门前见披甲持刀者数人一人砍予一刀又打一刀背曹钦适至见予不忍杀连呼尊长执予手曰毋恐叱退持刀者且告曰我父子兄弟尽忠迎驾复位逯杲谮毁反欲相害提杲头示予曰诚为此人激变不得已也予曰此人生事害人谁不怨恨既除此害即可请命钦曰就与我写本进入即令防予至吏部朝房尚书王翱处借纸笔写成予拉翱同行门缝投进钦见门不开乃举火焚烧复欲害予令持刀者同予寻尚书马昂得翱等解之及天明上马呼众驰往东安门又令披甲持刀者一人驰马寻予翱等复解之忽孙镗领官军袭而围之予乃得脱时恭顺侯吴瑾左都御史寇深俱被杀死予被伤在吏部至晚大雨不止闻官军围钦等于其宅尽诛之予虑其胁从者不宁即进本请急宣圣旨胁从者罔治以安反侧之心然后诏示天下布寛恤之恩一切不急之务悉皆停罢与民休息吉祥已正典刑盖此乱臣贼子肆行反逆天地鬼神所不容当时若不早觉各门既开此贼拥入纵横一时不能御之其祸不可胜言幸而早扑灭之此实宗社之福也【天顺日録】

　　吉祥初传太后勑旨令石亨等迎驾有功与政然不通文墨恐事归司礼监以此极力赞说凡事与二学士商议而行时徐有贞李贤己为吉祥所引入阁办事故除于谦等皆用徐有贞策而贤阴助之先吏部侍郎阙调兵部侍郎项文曜于吏部李贤以吏部郎中升兵部侍郎代文曜盖嫌于升本部与尚书王翱并之意谦尝荐文曜贤以为今调出谦意深衔之嗾给事中王镇等劾文曜为谦奸党都御史萧维祯亦吉祥所引用文致谦罪以为欲迎立外藩依谋反者律凌迟处死以文曜为知于谦谋反故纵者律斩事载李贤天顺日録及萧维祯所构狱案日録内贤自言助有贞展尽底藴又言有贞素行持公者少及予持公助之遂改前辙观此则有贞害谦之事谓贤不与谋可乎况日録屡言文曜党谦士林非笑夫谦本非邪人文曜所党何事唐李训郑注为宦官所引用既而欲除宦官以自解训又恐注専其功遂致甘露之祸贤与有贞既为吉祥亨所引用而虑为所累欲以至公除之几致祸变初亨每来阁议事则欲以己意令内阁行之有贞等得无厌乎又亨欲荐吴与弼贤乃代草附亨奏之则吉祥亨初与有贞贤相亲厚可见矣【双溪杂记】

　　古今说海卷一百三十七

　　●钦定四库全书

　　古今说海卷一百三十八

　　（明）陆楫 编

　　说纂二十二【杂纂十】

　　○靖难功臣録【阙名】

　　太宗文皇帝于洪武三十二年七月初五日为奸臣齐泰等变乱祖宗成法调兵杀害亲王车驾奉天征讨克懐来八月克雄县鄚州攻围真定九月接应永平十月攻克大同十一月郑村坝大战大捷十二月取广昌三十三年正月取蔚州攻围大同四月白沟河大捷五月围济南十月克沧州十二月东昌大战三十四年三月夹河大捷闰月藁城大捷十月克保定西水寨三十五年正月克东阿东平汶上沛县四月小河齐眉山灵璧县大捷攻破营寨五月至泗州降之过滩河六月渡江十七日平定京师太宗兴靖难之师仁宗以燕世子居守曹国公李景隆引兵数十万围北平城时城中兵不及万人昼夜拒敌数夜使人开门斫敌营敌惊乱自杀或至明乃定遂退营数十里【实録今编入厯代君鉴】

　　姚广孝苏州妙智庵僧也本名道衍读书能诗天文地理阴阳术数兵家之学皆造其妙洪武中诏选十髙僧分侍诸王广孝与焉因私谒文庙曰若蒙殿下不弃当奉上白帽子戴盖谓皇字也革除初文庙有意靖难偶出对联云天寒地冻水无一点不成氷广孝对云国乱时危王不出头谁作主既而相与密谋忽承运殿■〈氏鸟〉吻坠地上心恶之广孝云他要换颜色矣谓以黄易緑也及出师广孝常居守运筹帷幄盖义师之起实广孝首赞助之后官授太子少师封荣国公

　　李友直北平布政司吏初建文中廷臣有因齐藩不法遂建议藩国所在更置守臣于是擢张昺为北平布政使昺至日求王府细事将为不利友直密闻于上义旅既举遂擢用之后官至工部尚书

　　洪武三十二年七月初六日北平布政司吏李友直【清苑县人】首告布政使张昺谋反奉太宗圣旨昨日送张昺反词的吏除他本司官钦此除右叅议前去杨栁青等处拘收粮米及提调宛平大兴两县人夫挑齐化等门城壕十月南军围城同叅政郭资守各门既而闻白沟河声息又同内使赛音特穆尔等守平则西直等门又差长芦截南军运来米及平都司来攻又守御各门往来通州永平保定等处守御及探听声息后辽东军攻通州又同承奉李谦守门【见杨士竒撰友直墓志】

　　谭渊燕山右护卫副千户是年七月初六日于端礼门擒都指挥谢贵布政使张昺等官及攻夺九门随征真定及郑村坝等处杀败曹国公等军马攻破九门营寨三十四年至夹河搏战所乗马蹶被杀

　　朱能洪武甲戌袭父职为燕山中护卫副千户靖难师初兴帷幄密议惟河间忠武王【张玉】与王与焉时北平三司之交构造祸者王与忠武建议率麾下首擒之遂夺九门抚绥城内外三日人心大定引兵攻蓟州擒其将都指挥马宣等遂取遵化永平密云从上攻滦河既还从克雄县首破其东门敌众败走追及于月漾桥执其总帅都督杨松潘忠等复追其余众于鄚州斩获不可数计乗胜长驱入真定大败长兴侯耿炳文兵时王独与敢死士三十余骑追奔至滹沱河炳文众尚数万复列阵向王王奋勇大呼冲入敌阵敌众披靡自相蹂躏死者无算弃甲来降者三千余人上大悦赐书褒谕永平驰报江阴侯吴髙以辽东兵攻城急王从上赴援髙遁走王追及之多所杀获遂从定大宁戮其拒命抚辑其众而还时曹国公李景隆率兵攻北平城王从上至郑村坝与景隆兵遇大战败之城中亦出兵夹击景隆狼狈走王从攻广昌蔚州大同次第悉下景隆复收散卒号百万来攻上亲拒之王为前锋至白沟河败其都指挥平安军及申又与敌兵战大败之明日王领左哨当前锋又大败敌兵尽克其寨栅敌走保济南王率众追之至铧山敌严兵列阵以待王连破之敌众释兵降者万余人王以闻上悉抚而纵之盖自是敌兵戴徳皆愿来归无复斗志然上得之即遣还不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进战夹河王为奇兵先锋大败敌将盛庸兵又败平安兵于藁城追奔至真定战其东门斩首万余级进畧彰徳州遂克东阿东平破汶上诸寨设伏淝河败平安兵十万余进战小河为敌所乗稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉髙屡败而终兴自殿下举兵来克捷多矣此小挫何足致意但当以宗社为重整兵前进耳上抚掌叹曰尔言深合吾心遂行至灵璧敌盛兵迎战王先登陷阵大败之生擒其副总兵陈晖平安参将马溥徐真等三千余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克盱眙下扬州从上渡江入京师后封成国公追封东平武烈王【见杨士奇撰神道碑】

　　张玉洪武末调燕山右护卫指挥佥事癸酉追敌至黒松林甲戌征野人等处升北平都指挥同知戊寅朝廷用谗加兵亲藩事急太宗皇帝举靖难之师帷幄谋画悉以任王王推诚致虑夙夜不懈事可否进止众论纷纭未定者王正色数语决之咸中机宜故凡举措必咨于王首用王策夺北平九门抚顺讨逆三日城内外悉定师将南出王曰不先定蓟州将为后患蓟平余不足平时蓟州守马宣谋起兵迎拒上命王讨之王至谕之不下环城攻之宣率众出战遂执宣杀之并执指挥毛某王知其可用释不杀送诣北平遂抚军民是夜急摧遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率众拒战执而斩之余不杀一人将吏悉随王上谒遂移师永平密云皆望风输欵从至滦河王进曰都督潘忠杨松在鄚州扼吾南路宜先擒之上悦随发兵命王为先锋用其计取涿州雄县生擒潘杨时长兴侯耿炳文率兵二十万屯真定王自请往觇之还言军无纪律且其上有败气无能为也上以敌众我寡欲试诸将勇怯召问今举兵所向具度可必胜否众未有适说王曰今当径趋真定彼虽众然新集未齐我军乗胜可一鼓破之上曰玉言合吾意吾倚玉一人足办明日抵真定接战炳文大败几被擒获其左副将军驸马都尉李坚右副将军都督寗忠及都督顾成等斩首三万余级获马三万复败安陆侯吴杰军上召王谕曰汝之功也非汝与吾意合不及此永平驰报江阴侯吴髙等以辽东兵攻围城急又谍报曹国公李景隆引兵数十万将攻北平城上与王谋先援永平既至髙等望风弃辎重遁王从上追之斩获甚众王言大宁去此不逺请移军袭之可免后顾从之后从攻大宁自辰至午城破斩其都指挥朱鉴执都指挥房寛下令安抚城中顷刻而定北平报李景隆兵围城遂旋师王请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃卒号百万且复至王言兵贵神速先事者胜请往驻白沟河以逸待劳可必胜也上命王率众驰往驻三日景隆兵至王以精骑驰击之斩馘无算景隆复大败收余卒退保济南乗胜追击围其城既而解围还攻沧州获其大将徐凯进攻东昌敌列阵决战上以数千骑遶出阵后敌围上数匝上已冲击而出王不知上所在突入敌阵大战连杀百数十人王亦被创而殁时十二月二十六日云后以都督同知再追封为河间忠武王【见杨士竒撰神道碑】

　　武胜燕山卫千户以骁勇著称坝上白沟河藁城沧州夹河东昌之战奋勇当先及大军至淮先遣公衔命渡江遂为敌兵所害时洪武三十五年五月十六日也赠北平都指挥佥事

　　顾成洪武二十九年升右军都督府都督佥事充征南总兵官既归靖难师起北方公受命往御至真定兵败被执以献文皇识公先朝旧人解其絷与语曰岂非皇考之灵以汝授我乎因语以不得已兴师之故言已泣下公亦泣遂遣人护送北京令辅仁宗居守时姚广孝奉命辅居守有腹心之寄姚素不习兵事与公议多不合会南兵围城仁皇于军旅调度恒从公言城中文武之臣竞进曰顾成南将其中叵测不可専任然公所言皆合机会用皆有效数命公出将兵固辞曰使臣侍左右日陪论议得効尺寸足矣赐公甲胄刀剑弓矢皆不受南兵数围城卒以败去者多用公谋也后封镇逺侯【见杨士竒撰墓碑】

　　李彬济川卫指挥佥事洪武辛未从颍国公征北方累有擒获太宗皇帝居潜闻其骁雄召见与语竒之遂隆眷注后领兵驻札广昌靖难兵举公为前锋首率兵攻克蓟州进指挥同知攻克雄县鄚州进都指挥佥事已而战真定拔永平下大宁刬坝上取广昌明年鏖白沟攻济南进都指挥同知其冬破沧州明年折敌单桥击众藁城追夺顺徳畧地定州进都督佥事冬战杨村中伤俾还北平辅世子居守上既正位宸极命护中宫至京封丰城侯【见倪谦所撰传】

　　孙岩既引年致政而以子亨代己卯太宗举义靖难以公宿将知兵特起守通州是岁南兵大至城围数周起土山临城攻西门毁楼堞公率众极力捍御城赖以完未几两军合战公操戈身先士卒大呼陷阵士气争奋追奔逐北斩馘不可胜纪得馈运船三百余艘资粮无算以功升指挥佥事保镇通州辛巳兵复至攻城益急公励将士登城力战矢石雨下敌乃退走升都指挥佥事壬午春南将平安督辽东兵十余万逼城公语将佐曰彼众我寡若城守不出是示弱也不若及其始至而击之彼必败亡乃率敢死士数百犯其锋而城上亦合势大呼安众大溃自是无复来攻者后封应城伯【杨荣撰神道碑】

　　陈珪燕山中护卫副千户洪武三十二年七月内攻夺九门九月从征雄县取鄚州击真定援永平升本卫指挥已而攻大宁战坝上升都指挥佥事三十三年攻海洋克兔耳山三十四年破杨村大战通州升中府督佥三十五年拔蓟州追败东军于别山遂留守北平

　　刘中孚大兴县生员洪武三十二年被选守安定门中心敌台当年入王府办事庚辰三月差往保定招抚人民督运粮储辛巳差同内官石童守通州八月东军临城中孚与陈珪等出东门外截杀全胜而还

　　徐忠以济阳卫指挥佥事镇北平日从义旗克密云雄县真定永平大宁还战郑村坝取广昌蓟州战白沟河进攻济南克沧州大战东昌及夹河攻彰徳及攻西水寨克东阿东平汶上大战灵璧遂从渡淮及江至京师以功封永康侯

　　薛禄以戎伍从攻蓟州遵化援密云攻雄县追敌鄚州战真定生擒敌左副将军驸马都尉李坚升燕山右护卫指挥佥事从援永平下大宁富峪会州寛河时南兵已围北平城禄还先遇其哨骑薄战败之车驾继至从战郑村坝敌大败升指挥同知从克广昌蔚州攻大同率兵前哨获敌人马遂从南征大战白沟河追奔至济南升指挥使从克沧州大战东昌禄以五十骑前哨遇敌兵数百与战败之获马三十余匹敌悉众来追复奋战大败之敌伏兵以邀旋师皆击走之从战夹河大捷战滹沱河右军力屈禄率众驰赴之出入敌阵数十合战敌败走追至夹河斩馘无算明日战单家桥禄马蹶为敌兵所得拔刀斩敌兵复上马督战遂败敌将平安军以次攻下顺徳大名彰徳及攻西水寨生擒敌都指挥一人斩获尤多从攻东阿东平汶上皆下之继战淝河大店小河汴堤灵璧遂渡淮渡江入京师后封阳武侯【杨士竒撰墓碑】

　　陈贤以护卫指挥佥事攻夺九门从克雄县鄚州其年冬升北平都司佥事已而援永平败敌于海滩退敌于塔河解通州之围三十四年十月升右府督佥三十五年仍居守于北

　　陈瑄字彦纯合肥人以都督率兵具舟迎济上正大统録功封平江伯【见杨士竒撰神道碑】
</div>
    <div class="pagination">
<a href="古今说海_page54.html">上一页</a><span>...</span><a href="古今说海_page50.html">50</a><a href="古今说海_page51.html">51</a><a href="古今说海_page52.html">52</a><a href="古今说海_page53.html">53</a><a href="古今说海_page54.html">54</a><span class="current-page">55</span><a href="古今说海_page56.html">56</a><a href="古今说海_page57.html">57</a><a href="古今说海_page58.html">58</a><a href="古今说海_page59.html">59</a><a href="古今说海_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
