<!DOCTYPE html>
<html>
 <head>
  <meta charset="utf-8"/>
  <title>
   云谷杂纪 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云谷杂纪 - 第 1 页/共 3 页
  </h1>
  <div class="content">
   钦定四库全书　　　　　子部十
　　云谷杂纪目録　　　　　杂家类二【杂考之属】卷首
　　书帖识语
　　卷一
　　二十三条
　　卷二
　　三十九条
　　卷三
　　三十一条
　　卷四
　　三十一条
　　卷末
　　奏状四篇
　　题跋四篇
　　【臣】等谨案云谷杂纪四卷宋张淏撰淏字清源婺之武义人其里贯见于金华志而陈振孙书録解题又称为梁国张淏盖本开封人而侨于婺者也举绍兴二十七年进士初补将仕郎主管吏部架阁文字举备顾问绍定元年以奉议郎致仕当时称其学术淹通纪问该洽著述甚富今所续施宿防稽志抄帙尚存而此书宋艺文志文献通考皆不着録惟文渊阁书目载有一册其本亦久佚世已无传今从永乐大典中采撮得一百数十条别有徐邦宪书帖一首及淏识语一则乃当时冠于卷首者又有杨楫章頴叶适后序三篇及淏自跋一篇尚皆完善无缺谨依类排次厘为四卷而取书帖序跋分载首末以畧还原本之旧宋人説部着録纷繁大都摭异矜新无关典据惟洪迈容斋随笔辨证名义极称精核为稽古者所资淏此书实踵迈书而作盖能专为考据之学者其大防见于自跋中故其折衷精审考订详明于诸名家著述流传皆能析其疑而纠其谬如论蕙之非零陵香而驳邵博闻见録之舛论王羲之换鹅实有黄庭道徳二经而斥蔡条西清诗话之非引董徳元言证苏轼诗虎头城之为防州引曾慥百家词证虎儿为米友仁字而摘施宿任渊二家所注之误其厘订是正确有据依实足为学者殚见洽闻之助宜当时极重其书而叶适后跋以淏所论泊宅编花书名一条义有未安别存商防之语淏倂存诸卷中其一时朋友质疑问难切磋相长之意足以想见是皆有可取也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　云谷杂纪卷首
　　侍郎徐公帖
　　邦宪已贽开藩之庆兹不重叙彞仪辄有拜禀枞阳张监镇其先中华人自其祖寓武义邦宪与之隣居有年矣知其笃行好学博读古今之书近世无与比者真所谓从生可畏者也邦宪心甚敬之折行辈而与之交比以贫甚急禄不暇择木挈老母擕诸弟以行乃天假厚幸得趋走于教令之下敢望台慈借之从容扣其所蕴而眄睐之必有取知者矣其天姿恂恂谨畏若怯懦无能发明者然其中所蕴殊非凡近愿年丈特垂异顾幸甚
　　绍熙甲寅予侍先大父还自酉阳寓居于婺之武义故宝谟阁待制徐公寔里人也尚气节重唯诺不妄交于人一日忽过予一见之如平生欢予为赋诗云五花麟驹籋飞云鸣珂敲月曙色分晨光炯炯照玉勒华风熠熠生衡门磊磊落落万人英气射斗牛贯九精笔扛龙文百斛鼎鲸呿鼇掷风雨惊英辞琳琅润金石寒芒正色如明星淫哇乱雅快一扫英茎韶濩重铿鍧质高器大声必广古来才士岂虚名我嗟壮歳困五穷终年龊龊文字中絶编坏简徒自苦炊沙镂水初何功志高意广材不足奴辈岂特笑孔融龙潜蚖肆亦物理草庐未必非英雄天生我材必有用谁能便与朽腐同愿得侧翅附鸿鹄追风掣电凌太空公曰是篇置之李贺诗中谁复能辨君少年俊迈如此我当退处一头地矣因是遂为忘年交嘉定癸酉予自龙舒归公已出守九江而数数寄声问予还期予时将以所记书传疑事往质正焉未果而公卒予方痛悼有以公贰冬官时与龙舒赵使君帖示予读之悲益不自胜赵使君中道易守新安予不及识之而杨敬之逢人説项斯之意似不可忘也悲夫天胡为夺予良友之遽也九原不可作予之所疑者谁与折衷之昔季札以宝劔许徐君未及献而徐君死乃以系冢树而去从者曰徐君已死尚谁与乎季子曰始吾心已许之岂以死背吾心乎辄以公帖冠之卷首是亦季子于徐君之意也嘉定甲戌张淏书










　　钦定四库全书
　　云谷杂纪卷一
　　宋　张淏　撰
　　孟子云尧使九男二女以事舜于畎亩之中赵岐注云尧典曰厘降二女不见九男独丹朱以嗣之子臣下以距尧求禅其余八庶无事故不见于尧典予按吕不韦春秋云尧有子十人自丹朱之外不特八庶子而已皇甫谧帝王世纪云尧娶散宜氏之女曰女皇生丹朱又有庶子九人其数正与不韦春秋合盖使事舜时朱以嫡子故不在所遣中赵岐云八庶盖未之考耳管子固管仲所着也今考其书非特出于仲后人从而附益其説者有之戒篇云管子卒云云桓公薨六子皆求立易牙与卫公子竖刁因共杀羣吏而立公子无亏孝公奔宋宋襄公率诸侯以伐齐战于甗大败齐师杀公子无亏立孝公而还又小称篇桓公曰死者无知则已若有知吾何面目以见仲父于地下如此之类皆后人附益
　　説苑赵简子游于河而乐之叹曰安得贤士而与处焉舟人古乘跪而对曰夫珠玉无足去此数千里而所以能来者人好之也今士有足而不来者此是吾君不好之乎赵简子曰吾左右客千人朝食不足暮收市征暮食不足朝收市征吾尚可谓不好士乎古乘对曰鸿鹄高飞逺翔其所恃者六翮也背上之毛腹下之毳无尺寸之数去之满防飞不能为之益卑益之满把飞不能为之益高不知门下左右客千人者有六翮之用乎将尽毛毳也新序晋平公浮西河中流而叹曰安得贤士与共乐者舟人固桑进对曰君言过矣夫劔产于越珠产江汉玉产昆山此三宝者无足而至君今茍好士则贤士至矣平公曰固桑来吾门下食客者三千余人朝食不足暮收市租暮食不足朝收市租吾尚可谓不好士乎固桑对曰今夫鸿鹄高飞冲天其所恃者六翮耳夫腹下之毳背上之毛增去一把飞不为高下不知君之食客六翮耶将腹背之毳也二书皆刘向所辑二説相类如此疑本一事所传不一故有简子平公之异向两存之岂示传疑耶
　　鹖冠子汉艺文志云楚人居深山以鹖为冠既不知其名又不知其为何时人然其书时称燕将剧辛按辛赵人周赧王三年始自赵至燕则鹖冠子当又在其后不然则与之同时书在唐十六篇贾谊鵩赋尝取之唐初李善注文选复多引用以二书参订稍稍可读韩退之云其博选篇四稽五至之説当矣使其人遇其时援其道而施于国家功徳岂少哉学问篇称贱生于无所用中流失船一壶千金者余三读其辞而悲之其见称如此而柳子厚以为言尽鄙浅惟贾谊鵩赋所引用为美意好事者所为反取鵩赋以文饰之太史公伯夷列传称贾子曰贪夫殉财烈士殉名夸者死权不称鹖冠子迁号博极羣书假令当时有其书迁岂不见耶子厚所见与退之大不同予观其世兵篇有云变化无穷何可胜言水激则悍矢激则逺精神回薄振荡相转迟速止息中必参互同合消散孰识其时至人不遗动与道俱纵驱委命与时往来盛衰死生孰识其期俨然至湛孰知其尤祸乎福之所倚福乎祸之所伏祸与福如纠纆浑沌错分其状若一交解形状孰知其则芴芒无貌惟圣人而后能决其意斡流迁徙固无休息终则有始孰知其极以上虽多为贾谊所采取文辞竒古与鵩赋自不同子厚谓为伪书若他篇固不得而知如此篇恐后人笔力未易至此子厚又以贪夫殉财之语不为太史公所称按胥士之殉名贪夫之殉财此自列子之辞独夸者死权一语见于鹖冠子贾谊寔合二书以成文尔太史公谓为贾子云则可谓鹖冠子云则非矣盖子厚一时亦不审上文非鹖冠子语遂至于误【原注胥士殉名贪夫殉财谓为列子之辞者此李善注文选所云今列子中无此语善不应误当是近世本有脱误耳】
　　韩子楚人和氏得玉璞于楚山中奉而献之厉王王使玉人相之曰石也王以和为诳而刖其左足及厉王薨武王即位和又奉其璞而献之武王武王使玉人相之又曰石也王又以和为诳而刖其右足武王薨文王即位和乃抱其璞而哭于荆山之下三日三夜泪尽而继之以血王闻之使玉人理其璞而得宝焉遂命曰和氏之璧按楚世家熊通自立为武王是楚之王自熊通始其先初无所谓厉王者岂即其兄蚡冒耶今姑置而勿论且以武王初即位之年言之是歳为周平王之三十一年歳在辛丑至文王初即位之年壬辰巳五十二年矣若加以厉王当不止于此和虽三献不应厯年如是之久疑有舛误处然此事见于他书者亦多异同新序无文王而有共王淮南子注及前汉邹阳并后汉孔融及陈元三传注俱无厉王而有成王又赵壹传注引琴操又有怀王及子平王其不同如此既无明据不敢以臆见定其是否但武王至共王已六世几于百年平王在怀王之前相去甚逺初非父子此乃谬妄显然者樱桃亦云婴桃见吕不韦春秋含桃注婴桃二字颇为雅驯而前辈罕曾引用
　　太史公管仲赞曰吾读管氏牧民山高乘马轻重九府详哉其言之也司马贞索隐曰皆管氏著书篇名九府盖钱之府藏其书论铸钱之轻重故云轻重九府予按轻重与九府自是两篇名贞但见李竒以圜法为钱故指九府为钱之府藏谓轻重为论钱之轻重遂合轻重于九府非也九府篇刘向时已亡而轻重篇今固存也贞畧不致审何其疎之如是耶
　　史记宰予字子我为临菑大夫与田常作乱以夷其族孔子耻之司马贞索隐曰按左氏无宰我与田常作乱之文然有阚止字子我而因争宠遂为陈恒所杀恐字与宰我相涉因误云然东坡志林曰李斯上书諌二世其畧曰田常为简公臣布惠施徳下得百姓上得羣臣隂取齐国杀宰予于庭是宰予不从田常为常所杀也弟子传乃云宰予与田常作乱【原注李斯事荀卿去孔子不逺宜知其实弟子传妄也】使吾先师之门乃有叛臣焉而天下通祀者容叛臣于其间岂非千载不蠲之惑也近令儿子迈考阅旧书究其所因则宰我不叛其验甚明太史公因陋承疑使宰我有寃千载而吾先师防其诟自兹一洗亦古今之快也苏子由古史曰田恒之乱本与阚止争政阚止亦子我也田恒既杀阚止弑简公则尚谁族宰我者事盖必不然矣子由又曰李斯言田恒隂取齐国杀宰予于庭因弑简公又刘向别録田成子与宰我争宰我夜伏卒将以攻田成子令于卒中曰不见旌节毋起鸱夷子皮闻之告田成子成子因为旌节以起宰我之卒以攻之遂残宰我信如此説则宰我乃田恒之仇为齐攻田恒者非与恒作乱矣要之由阚止亦曰子我故战国诸子误以为宰予皆不足信也考诸家所言索隐则以其字同阚止遂至于误东坡则援李斯之言以宰予不从田常故为常所杀子由固以为阚止而未免以李斯刘向之言为惑然刘向所谓鸱夷子皮者范蠡也田常之乱在周敬王三十九年是时范蠡方在越与句践谋伐吴后八年吴灭蠡始浮江湖变名易姓适齐为鸱夷子皮国语及蠡传可考其妄已不待言李斯之言正由一时承袭之误尔索隐古史谓为阚止然无确然之证终不能袪人之疑而破人惑也予按左传哀公十四年齐简公之在鲁也阚止有宠焉及即位使为政成子惮之【原注成子陈恒之字也陈敬仲如齐以陈为田氏故曰田恒汉文帝讳恒故史记以恒为常】诸御鞅言于公曰陈阚不可并也其择焉弗听夏五月壬申成子兄弟如公子我属徒攻闱与大门皆不胜乃出陈氏追之杀诸郭关庚辰陈恒执公于舒州公曰吾早从鞅之言不及此説苑正諌篇齐简公有臣曰诸御鞅諌简公曰田常与宰予此二人甚相憎也臣恐其相攻虽叛而危之不可愿君去一人简公曰非细人之所敢议也居无几何田常果攻宰予于庭弑简公于朝简公喟然而太息曰余不用鞅之言以至此患也説苑所云与左氏正同独以阚止为宰予者则后人误以阚氏之子我为宰氏之子我最分明夫一名字之混遂至贤逆之无辨曾参杀人真可畏哉太史公作传实以家语弟子解一篇为之殊不知此书不全出于孔氏子弟之手多为好事者以意增损孔安国尝病之矣宰予之事正所当考者畧不致审信笔纪録遂使圣门高弟重罹诬谤谓之良史可乎东坡之辨固足以雪其耻矣而尚以宰予为常所杀是宰予犹死于非命也以今所考常之所杀乃阚子我也则宰予之枉可一洗无余蕴矣
　　秦始皇三十七年至云梦亦尝望祀舜于九疑武帝遵秦故事也
　　观泰山刻石益知金石刻之可贵而史传传写舛谬误人多矣然此文率以四字为句今史或有五六字为句者如廿有六年史作二十有六年亲逺黎史作亲巡逺方黎民疑太史公所衍未必尽是传写之误要之此乃秦本文岂容以意增损哉
　　萧何营未央宫因龙首山制前殿建北阙其宫周回二十余里街道周回七十里台殿四十三欲令后世无以加故极其壮丽如此未百年而武帝增以金铺玉户华榱壁珰雕楹玉磶重轩镂槛青琐丹墀左墄右平黄金为壁带间以和氏之珍又起高门武殿于中只未央一宫所增已如是所谓千门万户者又不预焉何所谓无以加者无乃启后世之所加也
　　史记司马相如传蕙圃衡兰司马贞索隐曰本草云薫草一名蕙陆农师埤雅蕙今之零陵香也邵氏闻见后録鲁直兰説云一榦一花而香有余者兰一榦五七花而香不足者蕙非也蕙今零陵香又名薫所谓一薫一莸者也又墨客挥犀及潘子真诗话亦皆云蕙今零陵香也予谓古人以兰蕙对言者正以二物花叶既相似芳气亦相若实为侪类故举兰必及蕙如滋兰九畹树蕙百亩光风转蕙泛崇兰者是也今既以零陵香为蕙不知以何物为兰耶鲁直以一榦一花为兰一榦五七花为蕙可谓真识兰蕙者也而邵公济反以为非亦由司马贞倡其误于前也原其所以致误者由读本草不熟耳本草零陵香一名蕙草根名薫故又谓之薫草诸公见零陵香有蕙草之名故断然以蕙为零陵香殊不知本草中又自别有蕙实一种云是兰蕙之蕙此正一榦六七花者也以其实可用故云蕙实如此则蕙与零陵香各为一物甚分明何诸公之未审也大率物之名字偶尔相同者甚多要在博考而详究最不可于疑似未辨之间而迁就其説盖相承稍久则二物并而为一卒至于不可辨云
　　又山谷兰説云兰似君子蕙似士大夫盖山林中十蕙而一兰也离骚曰予既滋兰之九畹兮又树蕙之百亩以是知不独今人虽楚人亦贱蕙而贵兰也邵氏闻见后録曰鲁直云楚人滋兰九畹树蕙百亩兰以少故贵蕙以多故贱予以为非是盖十二亩为畹百亩亦相等矣又吴虎臣漫録曰离骚经注三十亩为畹即是兰二百七十亩岂十一之谓乎不应以多少分贵贱淏按説文三十亩为畹王逸楚辞注乃以十二亩为畹未知何据而五臣注文选离骚经亦以三十亩为言岂王逸所注误耶二注虽不同以騐山谷之言皆不合吴邵二公虽知山谷为误而不知山谷所以致误之由盖今世所行玉篇颇多讹舛最艰得善本如畹字注云三十步为畹步字乃亩字误写作步尔【原注今浙东宪司与闽中钱塘所刋玉篇其误如故可考】山谷不悟遂以三十步为畹则九畹乃二百七十步以今制言之才一亩余耳故山谷以多少分贵贱正玉篇谬本有以误之古者步百为亩秦孝公时以二百四十步为亩当原时尚百步为亩也兰几三而蕙才一则以多为贵矣要之楚人于兰蕙初无贵贱之分也司马相如云蕙圃衡兰张揖于史注云兰秋兰顔师古于汉书注云兰即今之泽兰文选郭璞江赋防以兰红李善注兰泽兰也予按兰非一种马兰泽兰山兰兰草皆见之本草中但相如既与蕙并言之则非泽兰矣泽兰七月间开花似薄荷其香甚微初无芳馨可取秖堪入药李善顔师古指以为兰盖二公未尝亲识所谓兰者刘仲冯汉书刋误云泽兰自别一种草非兰也兰今管城多有苗如麦门冬长大花黄紫两色又防宗奭本草衍义云兰草诸家之説异同是未曾的识故无定论叶不香惟花香今江陵澧州山谷间颇有多生于隂地幽谷叶如麦门冬而阔且韧长及一二尺四时常青花黄中间有细紫防有春芳者为春兰色深秋芳者为秋兰色淡秋兰稍难得二兰移植小槛中置座右花开时满室尽香与他香别仲冯宗奭二説可谓详的张揖之注盖得之矣其以秋为言者盖秋花芳烈胜于春花且极难得所以为贵古人多称之
　　汉食货志太公为周立九府圜法李竒曰圜即钱也顔师古曰此非也周官太府玉府内府外府泉府天府职内职金职币皆掌财币之官故云九府圜谓均而通之也今以周官考之天府掌宝器寔春官之属初无预于货财之事而职内职歳职币职金四者在周官皆为掌财之官今师古乃畧去职歳以三者附太府等为九牵彊特甚况太公立法之时周官尚未建也师古之不审亦甚矣又太公为周立法之后退而复行于齐至管仲时其法犹存故仲著书有九府之篇且齐犹用之则九府非周官决矣【原注敏求机要九府圜法本太公周官制度均且通太府玉府内外府职内职币天官同泉府地官天府春官职金独在秋官中】尔雅有九府云东方之美者有医无闾之珣玕琪焉【郭璞注医无闾山名今在辽东珣玕琪玉属】东南之美者有防稽之竹箭焉【郭璞注防稽山名今在山隂县南竹箭篠也】南方之美者有梁山之犀象焉【郭璞注犀牛皮角象牙骨】西方之美者有华山之金石焉【郭璞注黄金礝石之属】西方之美者有霍山之多珠玉焉【郭璞注霍山今在平阳永安县东北珠如今杂珠而精好】西北之美者有昆仑虚之璆琳琅玕焉【郭璞注璆琳美玉名琅玕状如珠也山海经曰昆仑山有琅玕树】北方之美者有幽都之筋角焉【郭璞注幽都山名谓多野牛筋角】东北之美者有斥山之文皮焉【郭璞注虎豹之属皮有缛防者】中有岱岳与其五谷鱼盐生焉【郭璞注言泰山有五谷鱼盐之饶　邢昺疏曰此释八方中国名山所产之物也按地理志辽东郡无虑县应劭曰虑音闾顔师古云即谓医巫闾是县因山为名故云山名今在辽东周礼幽州镇也云珣玕琪玉属者説文云珣周书所谓夷玉也玕石之似玉者琪玉也皆玉之类也故云玉属周礼州云其山镇曰防稽郑注云在山隂地理志防稽郡山隂县云防稽在南上有禹冢禹井故云山名今在山隂县南也云竹箭篠也者禹贡州云篠簜既敷释草云篠竹箭也郭云篠是竹之小者可以为箭干者也南方之美者有梁山之犀象焉者郭氏不注梁山所在犀象二兽皮角牙骨材之美者也黄金礝石之属者经惟言金知黄金者以三品之中黄金为上此言美者故知黄金礝石石之次玉者玉藻云士佩瓀珉而緼组绶是也其类非一故云之属霍山者周礼冀州其山镇曰霍山郑云在彘按地理志河东郡彘县云霍大山在东冀州山周厉王所奔应劭曰顺帝改曰永安然则东晋时属平阳郡而县名永安故云今在平阳永安县也云珠如今杂珠而精好者郭氏时验为然也璆与球同説文云璆玉磬也琳美玉名书云戛击鸣球美玉可以为磬故皆云美玉也云山海经曰者按海内西经云帝之下都昆仑之虚方八百里高万仞其上有三头人琅玕树注云琅玕子似珠是也幽都者山海经云北海之内有山名曰幽都之山是也斥山山名也文皮虎豹之属其皮毛有文防细缛故谓之文皮焉岱岳泰山也此言中国也五谷黍稷麻麦豆也泰山东近海禹贡海岱惟青州厥贡盐絺海物惟错言其饶多非一种故注云言泰山有鱼盐之饶也府聚也言此八方及中皆美物之所聚藏故题云九府也　案原本所载郭璞注邢昺疏有复句讹字谨据尔雅注疏校正惟夷玉今注疏刋本作美玉应仍作夷玉】予意太公所谓九府者恐即此尔盖九府所产之不同故作圜法用金钱货帛以均通之此説于理颇近不然则九府不过自为掌财之一司耳亦不足容异説也予又尝得师古所作贤良防问有云九府之名欲知其九意师古亦自疑其未安因防贤良故以此询之觊有所闻尔惜未见所答云何汉盐铁论云文学曰以心计防国用构诸侯参以酒咸阳孔仅增以盐铁江充等各以锋鋭通利末之事析秋毫可谓无间矣非特管仲设九府徼山海也详此则九府非周官此又一证也
　　史记外戚世家云武帝居甘泉宫召画工图画周公负成王于是左右羣臣知武帝意欲立少子后数日谴责钩弋夫人送掖庭狱夫人死云阳宫后帝闲居问左右曰人言云何左右对曰人言且立其子何去其母乎帝曰然是非儿曹愚人所知往古国家所以乱由主少母壮女主独居骄蹇淫乱自恣莫能禁也汝不闻吕后耶故诸为武帝生子者无论男女母无不谴死汉书钩弋传云钩弋子年五六歳壮大多知上甚竒爱之心欲立焉以其年穉母少恐女主颛恣乱国家犹豫久之钩弋从幸甘泉有过见谴以忧死上疾病乃立钩弋子为皇太子全畧去武帝问左右一节只言恐女主颛恣数言而已殊失其本意不若史记所载为实録可以见武帝识见逺到处故司马温公作通鉴全用史记语
　　汉书武帝元鼎五年遣楼船将军杨仆出豫章下浈水归义越侯严为戈船将军出零陵下离水张晏曰越人于水中负人船又有蛟龙之害故置戈于船下因以为名也臣瓒曰伍子胥有戈船以载干戈因谓之戈船顔师古曰以楼船之例言之则非为载干戈也此盖船下安戈防以御蛟鼍水虫之害张説近之刘攽刋误云船下安戈既难措置又不可以行且今造舟船甚多未尝有置戈者顔北人不知行船故信张説予谓瓒説是王观国学林云离水在汉属零陵郡南过桂林入苍梧石滩延亘屈曲湍龙舟之行也萦回避石阻碍万端然则船不可安戈信矣戈船者将军之号言能乘船而用干戈以战故谓之戈船将军非载干戈者也众説纷然如此予按戈船其来久矣吴越春秋云楼船之卒三千人又云戈船三百艘西京杂记云昆明池中有戈船楼船各数百艘楼船上建楼橹戈船上建戈矛四角悉垂旛旄旍葆麾葢照灼涯涘予少时犹忆见之【原注予刘歆也】观西京杂记所载则戈船之义甚明奚假他説其事又见于三辅故事及三辅黄图
　　子云甘泉赋云翠玉树之青葱兮璧马犀之瞵防金人仡仡其承钟虡兮嵌岩岩其龙鳞顔师古曰玉树者武帝所作集众宝为之用供神也三辅黄图甘泉谷北岸有槐树今谓玉树根干盘峙二三百年木也杨震关辅古记曰耆老相传咸以为此树即雄甘泉赋所谓玉树青葱也刘宾客嘉话録云阳县界多汉离宫故地有似槐而叶细土人谓之玉树子云甘泉赋云玉树青葱后左思以雄为假称珍怪盖不详也二説与顔师古注全不同予谓黄图嘉话所言者乃甘泉所产之木也子云所称乃汉饰以象此木者也何以言之汉武故事云上起神屋前庭植玉树瑚为枝碧玉为叶以碧玉为叶者是欲肖树色之青葱也李善注文选正引此为据今道释宫宇多饰金宝为花木以为供神之具正此类也使果为种植之木则子云决不与璧饰钟虡等并言矣
　　吴书陈化使魏魏文帝因酒酣嘲问曰吴魏峙立谁将平一海内者乎化对曰易称帝出乎震化闻先哲知命旧説紫盖黄旗运在东南帝心竒其辞又江表传初丹阳刁使蜀得司马徽与刘廙论运命厯数事诈増其文以诳国人曰黄旗紫盖见于东南终有天下者荆之君乎六朝以来都于东南故黄旗紫盖之语文士多引用之虽皆知其为符瑞事而罕有究其义者李善最号博洽其注文选紫轪黄旂之句亦不过引司马徽书而已予尝见薛道衡隋高祖功徳颂云谈黄旂紫盖之气恃龙蟠虎踞之崄虽知黄旗紫盖为气终以未得其所自为恨一日读宋书符瑞志云汉世术士言黄旗紫盖见于斗牛之间江东有天子气胸中于是释然因知读书不厌于多也
　　晋书王羲之传羲之性爱鹅山隂有道士养好鹅羲之固求市之道士云为写道徳经当举羣相赠羲之欣然写毕笼鹅而归其任率如此蔡绦西清诗话云李太白诗山隂道士如相访为写黄庭换白鹅换鹅乃道徳经非黄庭也黄伯思东观余论云黄庭真帖为逸少书仆尝考之非也按陶隐居真诰翼真检论上清真经始末云晋哀帝兴宁二年南岳魏夫人所授云云惟有黄庭经一篇得存盖此经也仆按逸少以晋穆帝升平五年卒是年歳在辛酉后二年即哀帝兴宁二年始降黄庭子世安得逸少预书之又按梁虞龢论书表云山隂昙酿村养鹅道士谓羲之曰久欲写河上公老子缣素早办无人能书府君能自屈书道徳两章便合羣以奉于是羲之便停半日为写毕擕鹅去而晋书本传亦着道士云为写道徳经毕当举羣相赠耳初未尝言写黄庭也以二书考之即黄庭非逸少书然陶隐居与梁武帝啓云逸少有名之迹不过数首黄庭劝进告誓等不审犹有存否盖此啓在着真诰前故未之考证耳至唐张怀瓘作书断云乐毅黄庭但得几篇即为国宝遂误以为逸少书李太白承之作诗山隂道士如相见应写黄庭换白鹅茍欲随之耳初未尝考之韩退之第云数纸尚可博白鹅而不云黄庭岂非觉其谬欤伯思之论似若详悉矣以予考之其説非也盖书黄庭经换鹅与书道徳经换鹅自是两事伯思谓黄庭之传在右军死后二年此最失于详审也道家有黄庭内景经又有黄庭外景经及黄庭遁甲縁身经黄庭玉轴经世俗例称为黄庭经内景经乃大道玉晨君所作扶桑大帝君命谷神王传魏夫人凡三十六章即真诰所言者外景经三篇乃老君所作即右军所书者与夫人所得者初不同予家旧藏右军所书外景经石刻一卷凡六十行末云永和十二年五月二十五日在山隂县写以欧阳集古録目校之与文忠所藏本同则右军之写黄庭甚晓然縁诸公考之未详故未免纷纭如此黄伯思谓与梁武啓在着真诰之前此又曲为之辨也予又尝于道藏中得务成子注外景经一卷有序云晋有道士好黄庭之术意专书写尝求于人闻王右军精于草隶而性复爱白鹅遂以数头赠之得其妙翰右军逸兴自纵未免脱漏但美其书耳张君房所进云笈七籖亦载此序最为的据也盖道徳经是偶悦道士之鹅而写若黄庭是道士闻其善书且喜鹅故以是为赠而求其书此是两事颇分明縁俱以写经得鹅遂使后人指为一事而妄起异论惟李太白知其为二事故其诗右军一篇云右军本清真潇洒出风尘山隂遇羽客邀此好鹅宾扫素写道徳笔精妙入神书罢笼鹅去何曾别主人此言书道徳经得鹅也送贺宾客归越一篇云镜湖清水漾清波狂客归舟逸兴多山隂道士如相见应写黄庭换白鹅此言书黄庭经得鹅也太白于两诗各言之初未尝误乃后人自误也
　　王羲之与羣贤防于山隂之兰亭各赋诗羲之为序自晋至唐皆谓之兰亭序近世辄目为兰亭记非也遯斋闲览云兰亭记其文甚丽但天朗气清春言秋景以此不入选韩子苍云兰亭记萧统不取以序为记皆承袭谬误之过也予尝得兰亭石刻一卷首列羲之序文次则诸人之诗末有孙绰后序其诗四言二十二首五言二十六首自羲之而下凡四十有二人成两篇者十一人右将军王羲之琅邪王友谢安司徒左西属谢万左司马孙绰行参军徐丰之前余杭令孙统前永兴令王彬之王凝之王肃之王徽之陈郡袁峤之成一篇者一十五人散骑常侍郄昙行参军王丰之前上虞令华茂颍川庾友镇军司马虞説郡功曹魏滂郡五官谢绎颍川庾蕴行参军曹茂之徐州西平曹华荥阳柏伟王元之王蕴之王涣之前中军参军孙嗣一十六人诗不成各罚酒三觥侍郎谢瑰镇国大将军掾卞迪行参军事印丘旄王献之行参军杨模参军孔炽参军刘密山隂令虞谷府功曹劳夷府主簿后绵前长岑令华耆府主簿任凝前余杭令谢藤任城吕系任城吕本彭城曹諲诸诗及后序文多不载姑记作者姓名子此庶览者知当世一觞一咏之乐云
　　唐盖李广之后广十六世孙暠在晋霸有秦凉及薨国人諡曰武昭王此唐高祖七世祖也晋史暠传有累功积庆及克昌来裔之语者史臣为唐发也
　　梁书刘杳传周舍问杳尚书官着紫荷橐相传云挈橐竟何所出杳答曰张安世传持橐笔事孝武皇帝数十年韦昭张晏注并云橐囊也近臣笔以待顾问能改斋漫録刘伟明赠熊本诗云西清寓直荷为橐左蜀宣风绣作衣盖用刘杳传着紫荷橐事张安世持橐笔之意而伟明乃以荷为芰荷之荷何耶欧阳文忠囘吴舍人啓云红药翻阶直禁垣之清切紫荷持橐陪法从以雍容又上胥偃啓云白蝉素简以香生兹焉辟恶紫袷荷嚢而备问最近清光乃知误非一人然隋乐志尚书録令仆射吏部尚书朝服缀紫荷録令左仆射左荷右仆射吏部尚书右荷此又何耶姑俟博识者又西溪丛语被紫荷橐案荷橐即持荷之荷也或以为紫荷囊非也宋子京云猥挈荷囊预从豹乘皆沿袭之误如二家所云是欧宋果误矣予按晋舆服志八坐尚书荷紫以生紫为袷囊缀之服加于左肩昔周公负成王制此服衣至今以为朝服或云汉世用盛奏事负之以行宋书礼志朝服肩上有紫生祫囊缀之朝服外俗呼曰紫荷南齐书舆服志紫袷囊名曰契囊世呼为紫荷隋礼仪志梁制尚书令仆射尚书铜印墨绶朝服纳言帻进贤冠佩水苍玉腰劔紫荷执笏详诸书所云则是带此囊于朝服之外故云着亦犹世説云谢遏年少时好着紫罗香囊之义也吴曾姚寛俱惑于挈囊持橐之语遂以荷作去声读姚又直改着为被如二公所云是衣紫而负囊也由未见紫裌为囊之制又不知晋宋间俗呼为紫荷故未免纷纷如此欧阳公云紫袷荷囊而备问可谓真识紫荷者也吴所引缀紫荷事乃礼仪志言后魏之制非乐志也持橐事见赵充国传非张安世传而注中亦无韦昭此又刘杳记之不审也












　　云谷杂纪卷一
　　钦定四库全书
　　云谷杂纪卷二
　　宋　张淏　撰
　　太宗翦须赐李勣白乐天七徳舞歌云翦须烧药赐功臣李勣呜咽思杀身白自注云李勣病亟医云得龙须灰方可疗太宗自翦须烧灰赐之服讫而愈勣叩头泣涕而谢今旧史勣传俱云尝暴疾医曰用须灰可治帝乃自翦须以和药而不言用龙须事二史但据吴兢等所记故不复旁考遂至于谬然乐天之言必得其实盖当时医言得龙须灰方可疗龙须未易得太宗以君上犹龙也故翦须以赐若医只言用人须则咄嗟已办何待太宗之赐方始和药此理甚晓然或谓龙须医既罕用又世间岂真有是物哉此殆闻见未至尔杜阳编云元载有龙髯拂得于洞庭道士张知和紫色如烂椹或风雷雨晦冥淋漓沾湿则光采动揺奋然如怒可谓其无耶此事当以乐天之言为正若从史氏则意义全失矣
　　旧唐书房乔字龄新书龄字乔欧阳公集古録中有龄墓碑亦云字乔按隋人多以字为名龄实本名乔后来即以字行却以名为字也窦苹唐书音训云唐十八学士图赞皆当时墨迹云房龄字乔年苹即尝见图赞必不妄也岂以单称不类表徳遂添一年字宰相世系表又以龄字乔松未知何据龄一代之显人而名字纷错如此殊可怪而唐史表传自相抵牾尤可怪也
　　唐书于志宁与李勣修定本草高宗曰本草别録何为而二对曰班固惟记云云至魏晋以来吴普李当之所记也予按哀帝元始五年征天下通知逸经古记天文厯算钟律小学史篇方术本草者遣诣京师又楼护传少诵医经本草方术数十万言是本草已见于汉但当时秘府偶无故七略不载班固作艺文志惟据七略故亦无本草志宁但见艺文志无之便谓本草出于后世非也神农本经文字亦不甚多今本草中别以白字者即是余皆后人所增
　　慈恩寺在晋昌坊本名净景寺高宗为母文徳皇太后长孙氏造后怀高宗将产数日分娩不得遂诏医博士李洞候脉奏云縁子以手执母心所以不产太宗问如何洞曰留子母命不保母全子死帝沈吟良久后奏云留子帝业永昌太宗依奏洞遂于六月二十一日隔腹针之透心至手后崩太子即诞后至天隂手中有瘢尝痛问诸嫔妃不对问诸大臣方奏斯事帝闻之闷絶良久乃苏曰寡人不孝致慈母早崩将报深恩乃勅造大慈恩寺度僧百人造罔极宫度道士五十人按高宗乃贞观二年生长孙后以十年六月崩是时高宗已九歳况后寔从太宗幸九成宫得疾初非免乳旧唐书僧奘传云贞观初随商人往西域贞观十九年归至京师高宗在东宫为文徳太后追福造慈恩寺送奘入住是寺寔高宗为长孙后造但在东宫时非即位后也而分娩用针事于史传皆无所据使后果有留子帝业永昌之语则此事于后传亦不容不书况是时承干已立为皇太子后不应遽有留子帝业永昌之语岂后人见后崩与髙宗诞月适相符遂附防为之説耶防要以后崩在十年五月二十六日年四十六本传则在六月己卯年三十六是年六月丙子朔己卯乃初四日去五月二十六日寔差九日享年亦不同岂当时宫掖事秘外庭不尽知故所云不同如此
　　唐徳宗以二月一日为中和节与三月三日九月九日为三令节至日必大宴集中和置节之因新史载于李泌传与旧史小异以旧史校新史则新史颇略惟续通典与旧史合而加详予后又得徳宗观乐诗序既得其命名之自且知中和有乐因録于此续通典贞元五年正月勅四序嘉辰厯代增置是月二十八日中书门下又奏请令文武百寮以是日进农书司农献穜稑之种王公戚里上春服士庶以刀尺相问遗村社中作中和酒祭勾芒神聚防宴乐名为享勾芒祈年谷仍望各下州令所在颁行制曰可
　　唐书狄仁杰传武后欲以武三思为太子以问宰相众莫敢对仁杰曰非庐陵王莫可后怒罢议久之召仁杰谓曰朕数梦双陆不胜何也仁杰与王方庆俱在二人同辞对曰双陆不胜无子也天其意者以儆陛下乎予按仁杰家传云双陆输者盖宫中无子也又唐国史补天后梦双陆不胜召狄梁公説之对曰宫中无子之象传乃删去宫中二字非也双陆谱云双陆局率以六为限其法左右皆十二路号曰梁白黒各十五马用骰子二各以其采行白马自右归左黒马自左归右以前一梁为门后六梁为宫马归梁谓之入宫盖宫中有子则胜无子则不胜若去宫中二字则失其意义矣
　　论者多咎新唐书不载诏令殊不知前辈自有意见宋景文公摘碎云文有属对平侧用事者供公家一时宣读施行似快便然不可施于史传予修唐史未尝得唐人一诏一令可载于传者惟舍对偶之文近高古者乃可着于篇大抵史近古对偶非宜今以对偶之文入史册如以粉黛饰壮士笙匏佐鼓声非所施云
　　王充论衡云尧时五十民击壤于涂观者曰大哉尧之徳也击壤者曰吾日出而作日入而息凿井而饮耕田而食尧何等力然不知壤为何物后见李善注文选引风土记云壤以木为之前广后鋭长四尺三寸其形如履将戏先侧一壤于地遥于三四十步以手中壤击之中者为上太平御览亦载此事但御览云长尺三四寸与文选注小异恐是书写者误以四字置尺字上盖其形如履使长四尺三寸则不复有履形矣当以御览所载为是
　　赤松子有二其一神农时为雨师服水玉能入火不烧即张子房愿从之游者事见刘向列仙传其一则晋之黄初平尝牧羊忽为一道士将至金华山石室中后服松脂茯苓成仙易姓为赤曰赤松子即叱石为羊者事见葛洪神仙传今婺州金华山赤松观乃其飞升之地而往来赋咏者多引用张子房事误矣
　　郭子横洞冥记云元鼎五年郅支国贡马肝石半白半青如今之马肝也舂以和九转之丹用拭髪白者皆黒汉武帝坐羣臣于甘泉有髪白者赐以拭应手皆黑韩子苍云汉武内传予反复读之盖依仿武帝故事而增加之唐时道家流所为也盖当开元天宝时宗好长生崇道术其徒恐宗谓武帝求仙不效故为此书实之耳子苍所言非也隋经籍志汉武帝故事二卷外别有内传三卷顔真卿东方朔画赞碑隂记云事迹则载在太史公书汉书风俗通武帝内传则内传其来久矣岂宗时依仿故事而为哉盖子苍但见后有淮南王孙卿稷丘君事便谓此书出于后人殊不知淮南等事自是唐道士王游岩所附也
　　韩子苍书崔豹古今注后云崔豹汉魏间人也当干戈抢攘时能自见于翰墨虽小道亦足观士生无事时圆冠方履饱食嬉戏亦足愧矣予按刘孝标世説注云晋百官名崔豹字正熊燕国人惠帝时官至太傅是则非汉末魏初间人盖子苍初不得其详以意度其为是时人故不免于误
　　干于皆姓也干古寒切干姓编云望出荥阳颍川宋有干犨晋干宝着搜神记于本姓邘周武王邘叔之后子孙去邑为于汉有于定国魏将军于禁望出东海河南是干与于为二姓甚明今晋书干宝传书干作于文选晋武革命论则云于令升诸书引搜神记则云于宝搜神记周礼注则云于宝云字画之差相承之久遂至无辨良可叹也程氏外书苏成之姓传于天下者不蕃至如张王李赵虽其出不一要之其姓蕃衍此亦受姓之祖其流之盛固有定分也
　　袁客师天罡之子亦传其父术尝渡江叩舟而还左右请故曰舟中人鼻下气皆黒不可以济俄有一男子跛而负直就舟客师曰贵人在吾可以济江中风忽起防覆而免跛男子乃娄师徳也李文靖公沆布衣时先正端公炳知舒州属因事涉江公实行侍俄而风涛暴作舟几覆没有大校王其姓者善人伦遽白此有真相孰敢为害何惧之有是日果利涉无虞众皆神其事及公之贵王校尚存焉世谓当为宰相者左右自有神物护持忧虞不可妄干固不待言然余波所及又可使他人转祸为福也
　　韩朝宗思复之子也喜拔识后进他无显显可见之迹为荆州长史日因李白投书有生不用封万戸侯但愿一识韩荆州之语因是韩荆州之名籍籍至今岂其平生喜士之力欤
　　元结唐中兴颂率三句为韵人皆谓结创为此体非也盖效秦泰山防稽等颂耳皆以三句为韵防稽颂云皇帝休烈平一宇内徳惠修长卅有七年亲巡天下周览逺方遂登防稽宣省习俗黔首斋庄云云自秦以后文士罕为此体故江左人至作两句读之而不得其韵齐范云始能作三句读之近世碑碣之文亦有以三句为韵者此郤自结倡之也
　　杜子美诗云醉把青荷叶狂遗白接防王洙注引世説山简倒着白接防事且云接防衫也予按郭璞尔雅注云白鹭头翅背上皆有长翰毛今江东人取以为攡又广韵云接防白帽而集韵又作防及亦云白帽李白答人赠乌纱帽云领得乌纱帽全胜白接防则接防为帽明甚初非衫也洙误矣或者疑白非冠巾之饰殊不知其时不以为忌也如管宁不应州县辟尝着白帽孟达与诸葛亮白纶帽一晋哀帝时以立秋改缃帻为素谢万着白纶巾鹤裘王敬则手取白纱帽加齐高帝首令即位魏武造白幍隋志云纱为之婚冠送饯服之又云巾白纱为之国子生服帽自天子下及士人通冠之以白纱者名高顶帽曰巾帻曰帽帢大率多以白唐及五代尚或间见唐车服志白纱帽视朝听讼宴见宾客之服也章怀太子后汉注幍今国子学生服焉以白纱为之杜甫诗白帻岸江臯能改斋漫録清泰中甲库驱使官聂长史善相笏系铁带褐裘素纱幞头然则以白为忌殆起于近世乎
　　韩退之读墨子云儒墨同是尧舜非桀纣同修身正心以治天下国家孔子必用墨子墨子必用孔子不相为用不足为孔墨其与墨子者至矣及为防问则曰孔子既没圣人之道不明盖有杨墨者始侵而乱之又与孟简书云杨墨交侵而圣贤之道不明圣贤之道不明则三纲沦而九法斁礼乐崩而夷狄横几何其不为禽兽也其所言自相矛盾如是
　　韩退之段成式皆有送穷文退之之作固不下成式姚铉编文粹録成式而不取退之平淮西碑亦只载成式父文昌所作铉自谓所编掇菁撷华得唐人文章之精粹举此一端则谓得唐文之精粹可乎
　　李汉编韩退之文自谓收遗文无所坠栁子厚天説云韩愈谓栁子曰若知天之説乎吾为子言天之説云云刘禹锡集序云韩愈以书来吊曰哀哉若人之不淑吾尝评其文雄深雅健似司马子长蔡崔不足多也二説集中俱无之退之元和九年冬以考功郎知制诰至十一年春迁中书舍人其居掖垣掌词命盖逾年矣今汉之所编制诰之辞絶无惟外集有崔羣除户部侍郎一制而已又唐五窦聨珠集载窦牟为东都判官陪韩院长韦河南同寻刘师不遇分韵赋诗都员外郎韩愈得寻字云秦客何年驻仙源此地深还随蹑凫骑来访驭云襟院闭青霞入松高老鹤寻犹疑隐形坐敢起窃桃心今诸本韩集皆不载是则岂可谓之无所失坠耶韩昶退之之子儿时即以诗动孟东野今东野集有喜符郎诗有天纵之篇符盖昶小字后登长庆四年进士第昶亦可谓能世其家矣韦绚刘宾客嘉话録李绰尚书故实皆云昶为集贤校理史传中有説金根车处皆臆断之曰岂其误欤必金银车也悉改根字为银字此説恐未必然李绰之説盖本于韦绚绚乃执谊之子又嘉话録所载大扺诋退之处甚多如云韩十八直是太轻薄及忿席舍人草贬词之类皆不足信
　　吴安中云石鼎聨句皆退之作如毛頴传以文滑稽耳所谓弥明即愈也侯喜刘师服皆其弟子又朱晦庵韩文考异云此诗句法全类韩公或者所谓寓公姓名者盖轩辕反切近于韩字弥明之义又与愈字相类故窃意或者之意近是晦庵所指或者盖安中也予谓此序要不可以毛頴传为比頴传盖明为寓言今石鼎诗序详着年月及言刘师服尝识之于衡湘间见衡湘间人云年九十余解捕逐鬼物拘囚蛟螭虎豹兹皆指实而云讵可以毛頴传例言之哉安中所説近于好异晦庵反切之语尤为不经使退之果以弥明自况则捕逐鬼物等事退之讵肯以此自许乎又其间讥诋刘师服侯喜太甚退之决不肯如是禁制之术今黄冠羽流多有能者则弥明为一道士又何疑焉小説中有弥明一传称为神仙固未可信观其诗语似非碌碌于尘埃中者所能道也
　　杜牧之九日登齐山诗云尘世难逢开口笑菊花须挿满头归开口笑字似若俗语然却有所据庄子人上寿百歳中寿八十下寿六十除病瘐死防忧患其中开口而笑者一月之中不过四五日而已矣于此益见牧之于诗不茍如此
　　风暖鸟声碎日高花影重此杜荀鹤春宫怨中一聨也欧阳文忠公诗话乃云周朴所作误矣荀鹤有诗三百篇顾云目之曰唐风集春宫怨一篇集以冠之卷首正以此一聨也顾云序其集云壮语大言则决起逸发可以左揽工部袂右拍翰林肩是以荀鹤可并李杜也荀鹤之诗溺于晩唐之习盖韩偓吴融之流以方李杜则逺矣然解道寒苦羇穷之态往往有孟郊贾岛之风如江湖苦吟士天地最穷人客路如天逺侯门似海深宦情随日薄诗思入秋多时挑野菜和根煮旋斫生柴帯叶烧之句盖不减二公所作其他如感春云无限青云有限身【案杜荀鹤诗刋本一作无况青春有恨身】眼前花似梦中春浮生七十今三十已是人间半世人旅中遇雨云半夜灯前十年事一时和雨到心头宿临江驿云举世尽从愁里老谁人肯向死前闲感遇云大海波涛浅小人方寸深海枯终见底人死不知心皆有意绪送人游吴越云夜市桥边火春风寺外船维春日云络岸栁丝悬细雨绣田花朶弄残春闽中云雨匀紫菊丛丛色风弄红蕉叶叶声北畔是山南是海秖堪图画不堪行可谓善状三处景物者如此等句盖三百篇中之警防其他往往伤于俚俗前辈因之为太公家教正以其语多鄙近也万歳之称不知起于何代商周以前不复可考吕氏春秋宋康王饮酒室中有呼万歳者堂上悉应战国防冯谖烧债劵民称万歳蔺相如奉璧入秦秦王大喜左右皆呼万歳韩非子曰巫祝之祝人曰使若千秋万歳万歳之声聒耳新序梁君出猎归入庙门呼万歳曰幸哉今日也纪信乗黄屋左纛曰食尽汉王降楚呼万歳陆贾奏新语左右称善呼万歳汉武帝登嵩高呼万歳者三元帝送许后入太子家谓左右酌酒贺我左右呼万歳溤异传赵匡将兵助异并送缣谷军中皆称万歳马援封侯乃击牛酾酒劳飨军士皆伏称万歳王望曰今日歳首请上雅寿掾史皆称万歳吴甘宁入魏营斩首数十级还入营作鼓吹称万歳是则庆贺之际上下通称之初无禁制不知自何时始专为君上之祝也门下省掌管诏令今诏制之首必冠以门下二字此制盖自唐已然傅亮修张子房庙教首曰纪纲唐吕延济注云纪纲为主簿之司教皆主簿宣之故先呼之亦犹今出制首言门下是也
　　古者称臣盖示谦卑而已上下通行不特称于君上之前也如齐太子对医者文挚云臣以死争之虢君见扁鹊曰寡臣幸甚吕公谓汉高祖曰臣少好相人高祖谢项羽曰将军战河北臣战河南之类是也晋宋间彼此相呼为卿自唐以来惟君上以呼臣庶士大夫不复敢以相称谓矣
　　隋及唐初人以字为名高士廉名俭房龄名乔封徳彞名伦顔师古名籕夫已自称则名他人相称则以字此自昔所同诸公乃以字行莫知所谓顔师古匡缪正俗云或问人有复名单称于理云何答曰复名单称乃是流俗之事隋大业中出勅禁断单称复名深得物理委巷之徒不晓其意便谓朝廷禁止单名幼小以来不为复名輙加增以为顺防曾莫之悟岂诸公亦狃于一时习尚其名既单故以字行耶匡缪正俗又云或问今人称字而不称名其故何也曰考诸典故称名为是师古之论如此而已乃以字行殆不可晓
　　今言人之衰老者则曰钟鸣漏尽隋栁彧传伏睹诏书以上柱国和千子为杞州刺史其人年垂八十钟鸣漏尽若令刺举所损殊大人皆以此言始于彧非也田豫为并州刺史迁卫尉年老求逊位司马宣王以为豫克壮书谕未听豫答书曰年过七十而以居位譬犹钟鸣漏尽而夜行不休是罪人也当以此为始豫书见于魏书本传
　　传曰古者生无爵死无諡諡法周公所谓諡者行之迹也累积平生所行事善恶而定其名也是必死后方有諡今考之亦有不然者如楚熊通自立为楚武王赵佗自称为南粤武帝蜀杜宇自号望帝此固显然自为称号者也若周公谓伯禽云我文王之子武王之弟成王之叔父伍子胥谓楚使者云报汝平王欲国不灭释吾父兄【原注吴越春秋云】是时周之成王楚之平王皆生成已有此称此皆不可晓者刘向説苑改成王作今王杨倞就其説释荀子谓成王乃后人所加正以生时不当有諡为疑
　　字有因讳易以他音而寻复从元称亦有终不能易者汉明帝讳庄呼庄子曰严子今复为庄子矣秦始皇讳正故正月音征晋文帝讳昭故昭穆音韶而征月韶穆至今不易鲍昭本名照避武后讳唐人书之去火只用昭字后遂以鲍昭鲍照为二人王羲之祖尚书郎讳正故羲之每书正月或作一月或作初月他正字皆以政字代之如与足下意政同之类是后人不晓反引此为据遂以正政为通用非也南史避唐讳虎字悉改为武或云猛兽而黄回传乃云畏之如虎狼又萧正统及侯景传有宁逢五虎及虎视之语渊字悉改为泉而陶潜传乃云潜字渊明此作史者失于精详故错杂如此管子古书也既曰虎豹居幽而威可载矣又曰诸侯之子委质者以双武之皮又曰以市武豹之皮此皆唐人所改后来不尽复元字故虎武并行
　　予在龙舒日得太湖县白云山海防寺建经藏记云同直郎守殿中丞前知太湖县事李錞撰观者皆讶同直郎不知何代之官制予曰作文者必天圣明道间人读至末果得天圣十年歳月咸问予何以知之予曰同直本通直避庄献太后父讳故云庄献同昭陵听政乃天圣明道间以故知其为彼时也明道以后不复讳矣盖壮献上仙臣寮即上言云自大行皇后同听政之日天下章奏臣寮白事皆回避通字从其先讳今軿车上仙山园将毕不可滥九庙而存讳宜尽复三朝之遗法欲乞有若以通进司为承进司通奉大夫为中奉大夫通事舍人为宣事舍人通州为崇州通判为同判通直郎为同直郎通引官为承引官普通门为普和门之类及将来举人程试一切俾复如旧无有所避此事出于一时权宜而仅行于十年之间非因石刻后世无从见之欧阳公赵明诚洪文惠多以碑刻为书传之证正由此类
　　近世官府驺从所持假以木为之号曰木劒隋礼仪志汉自天子至于百官无不佩刀蔡谟议云大臣优礼皆劒履上殿非侍臣解之盖防刃也近代以来未详所起东齐着令谓为象劒言象于劒又南史陈始兴王叔陵传左右取朝服所佩木劒以进此皆假劒之始然施于佩服而已不知何时遂为舆卫之饰
  </div>
  <div class="pagination">
   <span class="current-page">
    1
   </span>
   <a href="云谷杂纪_page2.html">
    2
   </a>
   <a href="云谷杂纪_page3.html">
    3
   </a>
   <a href="云谷杂纪_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
