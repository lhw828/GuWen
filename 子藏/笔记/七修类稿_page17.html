<!DOCTYPE html>
<html>
<head>
    <meta charset="UTF-8">
    <title>七修类稿 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>七修类稿 - 第 17 页/共 28 页</h1>
    <div class="content">　　辛亥年，张星直年，属太阴星，巳日是暗金。
　　壬子年，翼星直年，属火星，子未二日是暗金。
　　癸丑年，轸星直年，属水星，寅酉二日是暗金。
　　甲寅年，角星直年，属木星，辰亥二日是暗金。
　　乙卯年，亢星直年，属金星，午日是暗金。
　　丙辰年，氐星直年，属土星，丑申二日是暗金。
　　丁巳年，房星直年，属太阳星，卯戌二日是暗金。
　　戊午年，心星直年，属太阴星，巳日是暗金。
　　巳未年，尾星直年，属火星，子未二日是暗金。
　　庚申年，箕星直年，属水星，寅酉二日是暗金。
　　辛酉年，斗星直年，属木星，辰亥二日是暗金。
　　壬戌年，牛星直年，属金星，午日是暗金。
　　癸亥年，女星直年，属土星，丑申二日是暗金。
　　○虹霓《淮南子》曰：“虹，淫气也。”朱子曰：“日与雨交，倏然成质，似有血气之类，阴阳不当交而交，天地之淫气也。”又曰：“淫慝之气，有害于阴阳之和。”愚意朱子之说，恐因《淮南》，遂尔云然。夫虹虽阴阳之气，非有微雨日光，则不成此形也，故曰日照雨滴而虹生。今以水巽日中，侧而视之，随有虹霓之晕，可见矣。若谓之淫，恐亦过也。所以致后人解くぐ在东，莫之敢指为夫妇过礼则虹气盛，而讳之莫敢指耳。又朱子问：“虹霓只是气，还有质否？”曰“既能吸水吸酒，是有形质，只才散，便无了，如雷部之神。”斯言可谓至妙也。盖二气之盛，自然有神，若杨升阉见虹之诗，自以为明若刻画，近如咫尺，得句云：“渴虹下饮玉池水，斜日横分苍岭霞。”似有泥矣。



　　●卷六 天地类○天竺寺白乐天《题天竺寺》：“一山门作两山门，两寺元从一寺分；东涧水流西涧水，南山云起北山云；前台花发后台见，上界钟清下界闻；遥想吾师行道处，天香桂子落纷纷。”乃是题虔州城外天竺寺，今杭州府收入钱塘天竺寺，谬也。见《苏东坡诗集》第二卷中。
　　○三十六雨《春秋说题》曰：“一岁三十六雨，天地之气宜；十日小雨，应天文也；十五日大雨，以斗运也。”《京房易候》则曰：“十日一雨，岁凡三十六雨，以为时若之应。”据《说题》计之，一年止得二十八雨；一月四雨，则又为四十八雨矣。或有差讹，不同其数也，姑俟知者请究。
　　○求雨求晴汉文嘉靖壬午，浙藩承大中丞苍梧吴公廷举之命，督予注释董仲舒《求雨》《求晴》二文，务欲解其事理所以然之故，一时脱稿，只以为董子真可谓惑于灾异也。后往往闻之宦客，以二文尝验之南海，验之湖湘，验之南直隶矣。因思亦尝劳心于此，检稿遂录于天地类，请正博雅，文难通处，因于原文，未暇改正，不赘。春旱求雨，令县邑以水日，令民祷社，家祀户，无伐名木，无斩山林。暴巫，聚蛇八，日于邑之东门之外，为四通之坛，方八尺，植苍绘八，其神共工，祭以生鱼八，玄酒具清酒膊脯，择巫之清洁辩言利辞者以祝，斋三日，服苍衣，先再拜，乃跪陈，陈已，复再拜，乃起，祝曰：昊天生五谷以养人，今五谷病旱，恐不成，敬进清酒膊脯，再拜请雨。雨幸大澍，奉牲。以甲乙日为苍龙，长八丈，居中央，为小龙七，各长四丈，于东方，皆东向；其间相去八尺，取小童八人，皆斋三日，服青衣而舞之；田啬夫亦斋三日，服青衣而立之诸里社通之于闾外之沟。取五虾蟆错置社中池，方深八尺，深二尺，置水虾蟆焉，具清酒膊脯，祝斋三日，服苍衣，拜跪陈祝如初；取三岁雄鸡、三岁猪，皆燔之于四通神宇，令民阖邑南门，置水其外，开北门，具老猪一，置于里北门之外，市中亦置一猪，闻鼓声皆烧猪尾，取死人骨埋之。开山渊，积薪而燔之，决通道桥之壅塞不行者，决渎之，幸而得雨，以猪一，酒盐黍财足，以茅为席，毋断。
　　夏求雨，令邑以水日，家人祀灶，无举土功，更大浚井，暴釜于坛，臼杵于术。七日，为四通之坛于邑南门之外，方七尺，赤绘七，其神蚩尤，祭之以赤雄鸡、玄酒，具清酒膊脯，祝斋三日；服赤衣，拜跪陈祝如春，以丙丁日，为大赤龙一，长七丈，居中央，又为小龙六，各长三丈五尺于南方，皆南向，其间相去七尺，壮者七人，皆斋三日，服赤衣而舞之，司空啬夫，亦斋三日，服赤衣而立之；凿社而通之闾外之沟，取五虾蟆错置里社之中池，方七尺，深一尺，酒膊祝斋，衣赤衣，拜跪陈祝如初，取三岁雄鸡，猪燔之，四通神宇，开阴闭阳如春。季夏，祷山陵以助之。令县邑一徙市，于南门之处，五日，男子无得入市，家人祀中ニ，无兴土功聚巫市傍，为之结盖，为四通之坛于中央，植黄绘五，其神后稷，祭之以母饣。玄酒，具清酒膊脯，各令为祝，斋三日，衣黄，皆如春词。以戊己日为大黄龙一，长五丈，居中央，又为小龙四，各二丈五尺，于南方，皆南向，其间相去五尺，丈夫五人，斋三日，服黄衣而舞之，老者五人，亦斋三日，衣黄衣而立之；亦通社中于闾外之沟，取虾蟆池方五尺，深一尺，他皆如前。神农求雨，第十九日戊己不雨，命为黄龙，又为大龙，壮者舞之，季立之；又曰东方小僮舞之，南方壮者，西方沾北方，人舞之。
　　已上既与原书不同，或誊写之误，不敢强解。
　　秋暴巫，至九日，无举火事，煎金器，家人祀门，为四通之坛于邑西门之外，方九尺，植白绘九，其神大昊，祭之桐木鱼。玄酒，具清酒膊脯，衣白衣，他如春；以庚辛日为大白龙一，长九丈，居中央，为小龙八，各长四丈五尺，于西方，皆西向，其间相去九尺；鳏者九人，皆斋三日，服白衣而舞之；司马亦斋三日，衣白衣而立之；虾蟆池方九尺，深一尺，他皆如前。
　　各，舞龙六日，祷于名山以助之，家人祀井，无壅水，为四通之坛于邑北门之外，方六尺，植黑绘六，其神玄冥，祭之以黑狗子六，玄酒，具清酒膊脯，祝斋三日，衣黑衣，祝礼如春，以壬癸日，为大黑龙一，长六丈，居中央，为小龙五，各长三丈，于北方，皆北向，其间相去六尺；老者六人，皆斋三日，衣黑衣而舞之；尉亦斋三日，衣黑衣而立之；虾蟆池如春，四时皆以水；为龙必取洁土，为之结盖，龙成而发之；四时皆以庚子之日，令吏民夫妇皆偶处；凡求雨之大体，丈夫欲藏匿，女子欲和而乐。神书又曰：开袖山神渊，积薪，夜击鼓噪而燔之，为其旱也。
　　○止雨文雨大，多令县邑以土日塞水渎，绝道，盖井，禁妇人不得出入市，令县乡里皆扫社下，县邑若亟，令使啬夫三人以上，祝一人；乡啬夫若吏三人以上，祝一人；里正父老三人以上，祝一人，皆斋三日，各衣时衣，具豚一，黍，小米、盐、美酒，财足祭社，击鼓三日，而祝先再拜，乃跪陈，陈巳，复再拜乃起，祝曰：诺，天生五谷以养人，今淫雨太多，五谷不和，敬进肥牲。清酒，以请社灵，幸为止雨，除民所苦，无使阴灭阳，不顺于天，天之常意在于利人，人愿止雨，敢告于鼓，鼓而无歌，至罢而止。凡止雨之大体，女子欲其藏而匿，丈夫欲其和而乐也，开阳闭阴，阖闾水而开火，以朱丝紫社十周，衣朱衣赤帻，言罢。一以辛亥之日。书到即起，县社令长、若丞、尉、官长，各城邑社、啬夫、里、吏正、老人，皆出至于社下，而罢，三日而止。未至三日，天大星亦止。
　　○东花园东花园即宋之富景园也，俗称东花园者，城之东耳。内有百花池，今园前民家之后，尚存大池，相传旧矣。孝宗尝奉太后幸此，予考《武林旧事》、纪事诸书皆同。而吴廷辅览胜诗，又以为宋姚妃居此，非也；今之姚园寺，乃其所居，盖相近，因一园字之讹。板儿巷，名曰白花蛇散巷；乃百花池上巷也，亦讹传云尔。且考慈云寺旧名慈济，在富景园之北，观此，尤见大街处正是其园，而池端是民家所有者也。
　　○支干郑樵，大儒也，解支干之名，以为是皆假借，独巳亥有义耳，辰午又曰未详。愚以皆可为假借，既以甲本戈甲；乙本鱼肠；丙本鱼尾；丁本虿尾；戊本武；己本几；庚，鬲也；辛，被罪也；壬，怀妊也；癸，草实也；子，人子也；丑，手丑也；寅，髌也；卯，牖也；巳，蛇属也；未，木之滋也；申，持简；酉，卣也；戌与戊、戚同意；亥，豕属也。愚按其说既多不据矣，则辰乃日月星也，又为星名；午者，牾也，又有交布之义，独不可为假借乎？己亥既是蛇豕，属之虽正，借之于时，又不可为假借乎？恨不生当时，苟能问之，必当有说。若夫直解干支，诸家不同，《史记 历律书》已缺戊巳，而《说文》多言于方位，刘熙《释名》又解戌为矜恤之类，《淮南鸿烈》解申为呻喑，似皆未当。意以生物随时，庶几明白，今则参考诸书，训释于左：甲者，坼也，言万物剖莩甲而出也，《易》曰：“百果草木皆甲坼”；乙，言万物初生，曲蘖而未伸也；丙，言万物炳然著见；丁，言万物壮实之形，故邦国图籍曰成丁；戊，茂也，言物之茂盛，故《汉志》曰：“蘖茂于戊”是也；己，纪也，言物有形可纪识也；庚，坚强貌，言物收敛而有实也；辛，言万物方盛而见制，故辛痛也；壬，妊也，阴阳之交，言物怀妊至子而萌也；癸者，冬时如土既平，万物可揆度也；子，孽也；阳气始萌，孽生于下也；丑，纽也，寒气自屈曲也；寅，髌也，阳气欲出，阴尚强，而髌演于下；卯者，冒也，万物冒地而出；辰，伸也，物皆舒伸而出；巳，已也，阳气毕布已矣；午，仵也，阴阳交相愕而仵也；末，昧也；日中则昃，阳向幽也；申，申束以成，故《晋志》曰：“万物之体皆成也。”酉，就也，万物成熟；戌，灭也，万物灭尽；亥，核也，万物收藏，皆坚核也。
　　○长城襄邓秦皇筑长城，起自临洮，至于辽东，延袤万余里，暴师于外十余年而后成焉，至今赖之，后人未尝有感始皇者。唐宰相朱朴献建都之议曰：“去已衰之衰，就未王之王，则襄邓形势，有四固之险，转输之便。”宋李纲请都之，郑仲渔等增证其说，必有计之上也。后代不知，抑亦因其人而不取欤？呜呼！始皇致万世之利，而不知萃民怨于一身；朱朴知建国之地，而不知除强臣于当时。是皆有益于后世，论者当不以人而废言可也。
　　○钟山气色南京钟山，太祖陵寝在焉。云气山色，一日之间，青黄紫翠之不一，人以为气旺所致。又曰：如汉高帝隐芒砀，而上常有五色之云。予见沈约《钟山诗》云：“发地多奇岭，于云非一状。”则知晋时已如此也。
　　○湖水灌城宋状元陈亮云：杭西湖之水，足以灌城，非建都之地。谓湖地高于城中三尺故也。至今以为奇论，予则以为不然。湖环二十里有余，城环将四十里矣，况宋城南北比今尤长，计地之大小，虽有高下，是可灌乎？若以今日视之，湖与城中等矣，盖日久诸物为水火所毁者，不知其几矣，尘土日积，尤不可灌，明也。○地震属阴《菽园杂志》载：地震极大时最多，然皆夜也。予年七十，吾杭地动凡三次，惟一次有声，亦皆夜时，岂非地乃属阴耶？
　　○列子论天《列子》曰：“人终日在天中行止。”注曰：“自地以上皆天。”予意此句似有碍也，人本在地上，但登高之极，方是天中，故《抱朴子》曰：自地以上四十里，则乘刚气而行。此说方通。
　　○钱氏杭城门名钱Α时杭门十座，城自南秦望山，北抵夹城巷，东亘江干，西薄钱塘湖、霍山、范浦，凡七十里。曰朝天门，在吴山下，今镇海楼也；曰龙山门，在六和塔西；曰竹车门，在望仙桥东南；曰新门，在炭桥东；曰南土门，在荐桥门外；曰北土门，在旧菜市门外；曰盐桥门，在旧盐桥西；曰西关门，在雷锋塔下；曰北关门在夹城



　　●卷七 国事类○侧微知贵至正间，仁祖淳皇帝一日坐东室檐下，太祖侍侧。有一道士，长须朱衣，排闼直入，遽揖仁祖曰：“好个公公，八十三当大贵！”仁祖闻言异之，留之茶饼，不顾而去。及太祖即位，加进尊号，适符其言。呜呼！帝王之父，岂无异相，又宁知道士非仙而特来前告耶？
　　○圣诞太祖生时，陈太后夜梦一黄冠自西北来，至舍麦场，于麦糠中取白药一丸，置己掌中。太后视之，渐长。黄冠曰：“好物，食之！”太后应而吞之。觉语仁祖时，口尚有香，明日太祖生。《泗志补遗》以为实事而非梦，误矣。
　　○红罗幛太祖龙飞之地，旧有二郎庙一所，当时仁祖寓居其侧。太祖生时，邻里远望火光烛天，至晓视之，庙徙东北百余步矣。仁祖因取西河水澡浴太祖，忽有红罗浮水上来，遂用之以衣太祖，于是乡人名其地为红罗幛，世皆传之。人尝疑之，予以商之玄鸟，周之火鸟，载之史册，不为诬也，而圣人之生，要自有异。惜乎！当时未奏收入实录。昨见《泗志补遗》载之甚详也。
　　○子时食太祖初生，不食久之，有僧坐于门侧，仁祖问焉。僧曰：“至夜子时，自能食也。”因人取茶为礼，而僧不见矣。过夜半，信然。
　　○不生人物盱眙县唐兴、灵迹二乡，即皇陵碑所谓钟离之东乡也。前有光明山，后有红庙，今封神为都土地，乃太祖龙飞之地。今方圆数丈，不生草木，而凤阳一府，亦少人物，岂非山川秀气，皆已钟于前耶？
　　○江东签语太祖高皇帝初提兵渡江，偶尔桅折，见江东神庙有木可代，将伐之。祝请以神有签，颇灵应，愿以问之。太祖宽容，姑从其请。乃得一辞云：“世间万物皆有主，非义一毫君莫取。总然豪杰自天生，也须步步循规矩。”遂喜而不伐。及车书混一，为立庙南都，是知天命所在，鬼神已先知矣，岂人为哉！
　　○伽蓝交太祖在皇觉寺时，天下兵乱，寺僧散避，太祖祝伽蓝，以交卜吉凶曰：“若容吾出境避难，则以阳报；守旧，则以一阴一阳报。”祝毕，以交投地，则双阴也，如此者三。复祝曰：“出不许，入不许，神何报我？天乃欲我从雄而后昌乎？则交如前祝。”投交如前，神既许之，因抵濠城，依滁阳王，实至正十二年闰三月一日也。
　　○蛇蟠缨帽太祖攻鸡笼山，将还和阳时，解鞍假寐，有小蛇缘背，左右惊告。上视蛇有足类龙，意其神也，祝曰：“若神物，入我帽缨。”蛇随入。卒报和阳被贼攻，遂急行，未至三十里，又报曰：“幕官李善长败贼矣。”因惊喜而忘蛇。久乃脱帽，视蛇居缨自若，乃引觞酌之，蜿蜒升屋，雷雨骤至，竟莫知所之也。帝王之兴，每有龙见，亦此类欤？
　　○象简龙衣联高庙鼎成龙升之日，建文即位，成祖以燕王来，奔丧而不朝，盖以叔不拜侄也。建文命百官议之，给事龚泰奏曰：“象简朝天，殿下行君臣之礼；龙衣拂地，宫中叙叔侄之情。”至今传诵。龚有一时启沃之才，不知此乃宋祖与杜审琦同宴福宁宫，乐人史金箸之辞，但少更之耳。彼云：“前殿展君臣之礼，虎节朝天；后宫伸骨肉之情，龙衣拂地。”盖杜乃宋祖母舅。
　　○皇陵碑自古帝王之兴，皆位逼势敌，有以成其私志。汉祖虽微，亦为泗上亭长，岂特有如我太祖不阶尺土者耶？夫起自庶人，贵为天子，富有四海，莫不夸张先世，照耀将来，至有妄认其始祖者也，岂特有如我太祖特述其卑微者乎？此可见天生豪杰上圣之资，不可与常人等也。瑛伏读御制集中皇陵碑文，未尝不三叹三颂而已，惜世人止知其事而又未知太祖先已命臣下为文，述亦详矣，仍以未称而自撰，此尤见圣睿之益圣也。今故拜录二文于左，以示将来。
　　奉天承运，大建武功，以有天下，实由祖宗积德所致，兹欲撰文，词臣考摭弗周，则纪载弗称，敢以上请。于是上手录大概，若曰：朕幼时，皇考为朕言，先世居句容朱家巷，尔祖先于宋季元初，我时尚幼，从父挈家渡淮，开垦兵后荒田，因家泗州，朕记不忘。皇考有四子：长兄讳某，生于津律镇；仲兄讳某，生于灵璧；三兄讳某，生于虹县；皇考五十，居钟离之东乡，而朕生焉。十年后，复迁钟离之西乡，长兄侍亲，仲兄、三兄皆出赘，既而复迁太平乡之孤村庄。岁甲申，皇考及皇妣陈氏俱亡弃，长兄与其子亦继殁，时家甚贫，谋葬无所；同里刘大秀悯其孤苦，与地一方，以葬皇考、皇妣，今之先陵是也。葬既毕，朕茕然无托，念二亲为吾年幼有疾，尝许释氏，遂请于仲兄，师事沙门高彬于里之皇觉寺，邻人汪氏助为之礼，九月乙巳也。是年蝗旱，十一月丁酉，寺之主僧岁歉不足以供众食，俾各还其家；朕居寺时甫两月，未谙释典，罹此饥馑，徨三思，归则无家，出则无学，乃勉而游食四方，南历金斗，西抵无锡，北至颍州，崎岖二载。泗州盗起，剽掠杀人，时承平既久，列郡骚动，仍还皇觉寺。又四年，颍、濠、蕲、黄有警，濠城亦破，朕杂处兵间，与元兵相拒。期年，元兵败去，得其义兵三千人于定远，遂立帅之夜袭元将知枢密院事老张。既遁，得其民兵男女七万人，攻逐元将参政野先，乃移师淮州，转战和阳，渡江击采石，抚太平，定业建康。将相协心，贤能匡赞，西平陈友谅，东翦张士诚，南廓八闽，百粤奉款，中原顺服，兵进幽燕，元君弃宗社而去，朕以十五年间，遂成大业。
　　仰惟先陵奇秀所钟，虽治葬之时，厄于贫窭，衣衾馆椁，不能具备，赖天地之佑，祖宗之福也。今富有天下，顾无以惬人子之情，兹欲启坟改葬，虑泄山川灵气，使体魄不安，益增悲悼，姑积士厚封，势若冈阜，树以名木，列以石人石兽，以备山陵之制而已，谨献陵曰皇陵。汝其据事，直言无讳。臣善长以上手所录，付词撰文。
　　臣善长等钦承明训，黾勉论次：惟古先帝王，若虞舜、汉高祖，皆起自侧微，以成德业之盛。盖天将降大任于圣明，必先有以起之。今皇上述二亲之劬劳，与夙昔之出处；刻石以昭先烈，俾后世子孙，知积累之厚、创业之难，思以继承无疆之基。《诗》云：“永言孝思，孝思惟则。”呜呼盛哉！谨拜手稽首而为之铭曰：皇矣上帝，厥命煌煌；监观四方，有道者昌。惟今天子，奋迹田里；叱风驱霆，仗剑而起。汝颍始兵，蔓于濠梁；渊潜时晦，<闲见>其施张。元君既否，紊乱政理，命将出师，反攵人纪。贪残污秽，肆彼剽攘；战功败恤，赏罚无章。猛士阴兵，险平萃止；总戎惊奔，归者如水。滁和来斗，形势莫当；江流浩浩，瞬息可航。采石破倾，当涂风靡；宣歙畏威，耄倪忻喜。经营建业，实帝故乡；号令之行，肃如秋霜。乃伐僭王，歼之彭蠡；削平两浙，殪彼蛇豕。闽广既服，百粤来王；青齐献款，底平豫章。师震幽燕，君臣北徙；空城尽开，图籍弗毁。乃作礼乐，乃垂衣裳；重译表献，大开明堂。永怀上世，原其本始：句容族居，川回山峙。载渡淮海，辟除榛荒；或濠或泗，奠处弗常。钟离之乡，卜葬如此；化家为国，灵秀钟美。积善弥久，天赐祯祥；修之于己，惟德乃长。浚河之原，以达其委；基岱之高，以观其止。奉天理物，君德是扬；丕扬大业，传叙无疆。尝敕相臣，申命国史；昭昭后昆，受天之祉。
　　○又孝子皇帝谨述：洪武十六年夏四月，命江阴侯吴良督工新造皇堂。予时秉鉴窥形，但见苍头皓首，忽思往日之艰辛，况皇陵碑记，皆儒臣粉饰之文，不足以为后世子孙之戒，特述艰难，以明昌运，世代见之。其辞曰：昔我父王，寓居是方；农桑艰辛，朝夕彷徨。俄尔天灾流行，眷属罹殃，皇考终而六十有四，皇妣五十有九而亡。孟兄先逝，合家守丧；田主德不我顾，呼叱昂昂。既不得与葬地，邻里惆怅；忽伊郑兄之慷慨，惠此黄壤。殡无棺椁，被体恶裳；浮掩三尺，奠何肴浆？既葬之后，家道惶惶；仲兄少弱，生计不张；孟嫂携幼，东归故乡。值天无雨，遗蝗腾翔；里人缺食，草木为粮。予亦何有，心惊若狂；乃与兄计，如何是常？兄云去此，各度凶荒；兄为我哭，我为兄伤；皇天白日，泣断心肠；兄弟异路，哀恸遥苍。汪氏老母，为我筹量；遣子相送，备礼馨香；空门礼佛，出入僧房。居无两月，寺主封仓；众各为计，云水飘；我何作为，百无所长；依亲自辱，仰天茫茫。既非可倚，侣影相将；突朝烟而急进，暮投古寺以趋跄；仰穹崖崔嵬而倚壁，听猿啼夜月而凄凉；魂悠悠而觅父母无有，志落魄而徜徉；西风鹤唳，俄淅沥以飞霜；身如蓬逐风而不止，心滚滚乎若沸汤。一浮云乎又过三载，年方二十而强。时乃长淮盗起，民生攘攘。予思亲之心明著，日遥盼乎家邦；已而既归，仍复业于皇，住三载而有雄者跳梁，初起汝颍，次及凤阳之南厢，未几陷城，深高城隍，拒守不去，号令彰彰。友人寄书，云及趋降，既忧且惧，无可筹详；傍有觉者，将欲声扬；当此之际，逼迫而无已，试与智者相商，乃告之曰：果束手以待罪，抑奋臂而相戕！智者为我计画，且阴祷以默相：如其言，往卜去守之何祥？神乃阴阴乎有警，其气郁郁乎洋洋；卜逃卜守则不吉，将就凶而不妨。即起趋降而附城，几被无知而创；少顷获释，身体安康；从遇朝暮，日夜戎行。无兵讨罪，将士扬扬；一攫不得，再攫再攘；移营易垒，旌旗相望；已而解去，弃戈与枪。予脱侣队，驭马空强，去游南土，气舒而光；唱农夫以入伍，事业是匡；不逾月而众集，赤帜蔽野而盈冈；率渡清流，戍守滁阳；思亲询旧，终日慨慷；知仲姊之已逝，独存驸马与甥双；驸马引儿来接我，外甥见舅如见娘；此时孟嫂亦有知，携儿挈女皆从傍；次兄已殁数载，独遗寡妇野持筐；因兵南北，生计忙忙，一时聚会如再生，牵衣诉昔以难当。于是家有眷属，外练兵钢；群雄并驱，饮食不遑；暂宿和州，东渡大江；首抚姑孰，礼义是尚；遂立建业，四守关防；厉兵秣马，静看颉颃。群雄自为乎声教，戈矛天下铿锵；元纲不振乎彼世祖之法，豪杰何有乎仁良？予乃张皇六师，飞旗角亢；勇者效力，智者赞襄；亲征荆楚，将平湖湘；三苗尽服，广海入降；命大将军东平乎吴越，齐鲁耀乎其疆；西有乎伊洛崤函，地险河湟；入胡都而市不易肆，虎臣露锋刃而灿若星芒；已而长驱于井陉，河山之内外民庶咸仰；关中一日即定，市巷笙簧；玄菟乐浪以归板籍，南蕃十有三国而来王；以金陵而定鼎，托虎踞而仪凤凰；天堑星高而月辉沧海，钟山镇岳而峦接乎银潢。欲厚陵之微葬，卜者乃曰不可而地且藏；于是祀事之礼已定，每精洁乎蒸尝；惟劬劳罔极之恩难报，为此勒石铭于皇堂；世世承运而务德，必仿佛于殷商；泪笔以述难，谕嗣以抚昌；稽首顿首再拜，愿时时而来享。
　　○朱氏世德碑瑛旧于先辈大臣家，获朱氏世德碑一通，乃我太祖之手笔也，御制集中所缺。近又见《剪胜旧闻》，所载与此本有异，因借校观，讹者辨之，疑者存之，各于其下释焉；尚或字讹句漏，谨依原文拜录于左。碑云：本家朱氏，出自金陵之句容，地名朱家巷，在通德乡。上世以来，服勤农业，五世仲八公，娶陈氏，生男三人，长六二公，次十一公，其季百六公，是为高祖考，娶胡氏，生二子，长四五公；次即曾祖考四九公，配侯氏，生子曰初一公，初二公，初五公，初十公，凡四人。初一公娶王氏，是为祖父母，有二子，长五一公；次先考五四公，讳世珍，元籍淘金户，非土产，市于他方，以供岁赋。先祖初一公，困于役，遂弃田庐，携二子迁泗州盱眙县，先伯考十有二岁，先考才八岁，先祖营家泗州，置田产，及卒，家道日替，由是五一公迁濠州钟离县，其后先考君因至钟离同居。先伯父洎先考君性皆淳良，务本积德，与人无疾言忤色，乡里称为世长。先伯娶刘氏，子四人，重一公，重二公，重三公，皆生于盱眙，次重五公，生钟离；先考君娶陈氏，泗州人，长重四公生盱眙，次重六公，重七公皆生于五河。某其季也，先迁钟离，后戊辰所生。先伯考有孙六人，兵兴未已，相继而殁；先兄重四公有子曰文正，今为都督，重六、重七皆绝嗣。曩者父母因某自幼多病，舍入皇觉寺，岁甲申，父母长兄俱丧，次兄守家，三兄出赘刘氏，某托迹缁流。二十四岁，天下大乱，诸兄皆亡，淮兵大起，掠入行伍，为集义旅，兵力渐众，因取滁和。龙凤三年，率师渡江，驻兵太平。为念先君尝言，世为朱巷人，宗族俱存，平日每曰乡土之思，即访求故乡宗族之所居，遂调兵取句容。明年，克金陵，而朱巷距城四十里，举族父母昆弟四十余人至，始得与之叙长幼，行亲睦之道，但朱氏世次，自仲八公之上，不可复考；今自仲八公高、曾而下，皆起江左，历世墓在朱巷，惟高祖葬泗州，先考葬钟离，此朱氏之原委也。爰自金陵太平驻师，开府为建台之所也，实乡郡焉。连岁征伐，拓境吴楚瓯越，方数千里；由是累膺显爵，乃龙凤九年三月十四日丙辰，降制赠曾祖为资德大夫、淮南等处中书省左丞相，上护军司空吴国公；曾祖妣侯氏，吴国夫人；先祖考为光禄大夫、江西等处中书省右丞相、太尉、吴国公；先祖妣王氏，吴国夫人；先府君开府仪同三司录军国重事平章、右丞相吴国公；先妣陈氏，吴国夫人；以闰三月十一日祗诣先垅。焚香告祭，遵旧典也。重念报本者礼所宜厚，今勉建事功，匪由己能，实先世灵长之泽，垂衍后昆，宜得推恩三代，并为上公，以遂为子孙者之至。（《书》）曰：“作善降之百祥。”《易》曰：“积善之家，必有余庆。”先祖父积功累善，天地之报，茂于厥后，凡子孙当体祖父之心，循德存仁，以承其绪于无穷，是吾之所望也，于是备书于石，以传言将来，有所考焉。
　　○世祖像泪我太祖既有天下，建庙以祀历代帝王，自伏羲以下，像皆易成，惟元世祖其面屡为泪痕所污，塑工频加修饰，越宿则又如故也。太祖闻知，幸庙，以手指曰：“痴达子，汝胡人入主中国，可谓幸矣，今不革去者，以尔亦一代之主；朕今天命人归，奄有天下，于汝子孙，不加杀戮，但驱还北，则朕之待胜国，亦可谓有恩矣，汝何恨耶？毋再啼哭。”于是塑工明日遂奏，世祖面无泪矣。



　　●卷八 国事类○元末扰乱至正初，伯颜变乱旧章，遂有江西朱光卿、广东罗天麟、陈积万、湖广吴天保、浙东方国珍，相继煽动。又贾鲁开河，生民嗷嗷，石人之事兴，则韩林儿、徐寿辉、芝麻李，三枝起而蔓延天下。若福建陈友定、怀庆周全、临川邓忠、安陆俞君正、浙西张士诚、陕西金花娘子、江西欧道人、襄阳莽张、岳州泼张、安庆双刀赵、濠州孙德崖，纷纷不一，皆东南之贼也。长淮以北，则山东又有王信、陕西李思齐、陇西李思道、太原王保保、汴梁元太子，此多元之将臣，亦各据地，互相杀戮；天兵临之，或降或遁矣。今以所知者，略述其本末事情，书之于左，不知者待博识者又补之焉，庶或可以参考于国史也。
　　○方国珍始末略方国珍，台州宁海人，力能走及奔马，其居有山，在中曰杨氏，尝有童谣曰：“杨氏青，出贼精。”至正八年，蔡乱头剽劫海商，方乃为国宣力剿贼，而总管焦鼎纳蔡之赂，反黜其功。方忿曰：“蔡能乱，我不能耶？”遂与弟国彰等叛。至十六年，降元为海道漕运万户，羁縻而已。十八年，天兵取婺州，自料非其敌也；十九年，降太祖，遂献款书曰：“国珍生长海滨，鱼盐负贩，无闻于时，向者因怨构诬，逃死无所，迫于自救而已；惟明公倡义濠梁，东渡江左，据有形势，以制四方，奋扬威武，国珍向风慕义，欲归命之日久矣；道路壅遏，不能自通，今闻亲下婺城，抚安浙左，威德所被，人心景从，不弃犷愚，猥加训谕，开其昏聩，俾见天日，此国珍所素欲也。谨遣使奉书上陈恳款，或有指挥，愿效奔走。”然既入贡，阴复泛海，北通廓扩帖木儿，南交陈友定，图为犄角。
　　至吴元年，王师讨姑苏，拥兵坐视。太祖反覆以书数其十二过恶，其略曰：“尔起事时，元尚承平，倡乱海隅，遂陷三州之地，扼海道之冲，窃据山岛二十余年，朝送款于西，暮送款于北，此岂大丈夫之为？一也；吾下婺时，敌甚多，岂暇与尔较胜，尔遣子纳降，吾不逆诈，数年之间，迭生兵隙，二也；近者，浙之东西诸郡渐下，尔阴蓄异志，觇吾虚实，三也；未有衅端，先自猜忌，四也；易交轻悔，五也；廓扩帖木儿以曹操之奸，旋为人败，吾中原已得其半，尔泛海远交，声言击我，以速怨尤，六也；彼若有事，尔远难救，彼若无事，交疏礼薄，祸乱由生，七也；尔兄弟无功于元，坐要名爵，跋扈万端，今归我，又不能保，八也；尔兵数出，上帝好生，违天虐民，九也；尔能尽驱温台庆元之民，与决胜负，丈夫事也，今复遣数舟，狗偷鼠窃，十也；吾遣兵入浙，张士诚将士尽皆降附，尔诱我海上土豪作乱，近来匿其首恶，十一也；福建陈友定，奸谋稔恶，尔乃阴扇潜结，遥为声援，以诈交诈，反自疑吾，十二也。尔乃择交大国，有一无二，尚可以保全矣。”不报。六月，责国珍贡粮二十万，仍以书谕，其略曰：“汝初献款，谓杭城在即来归，岂意挟诈，张士信接境，取尔甚易，不敢加兵者，吾力制之，故尔安享三州；尔却遣奸觇我，潜结陈友定，今明告尔，师下姑苏，即取温台，水陆并进，尔早改过，以小事大，尚可保富贵也；不然，与我较一胜负，亦大丈夫之为也；不然，扬帆窜入海岛，吾恐子女玉帛，反为尔累，舟中自敌国也。宜慎思之！”
　　国珍于是有航海之计，然又遣子明完，奉表谢罪，乞归降曰：“臣闻天无所不覆，地无所不载，王者体天法地，于人无所不容。臣前荷主上覆载之恩久矣，不敢自绝于天地，故一陈愚衷，知必有以容臣者。臣本庸材，昧于学术，遭时多故，起自海岛，非有父祖承藉之势，与群驰逐，又非有图成望大之心，必欲得汤武之君为之依，贴附而已。向者王师之渡江左，霆电挥至于婺城，远近震惊，是以遣子拜师，归心效顺，惟时固已知主上有今日矣。但无所以依日月之末光，望雨露之余泽，而主上推诚布公，赐手札，归质子，俾守城邑，如钱Α故事，奉遵约束，不敢有违。岂意从子明善，不戒边疆，擅构衅端，得罪故不可解；今日守疆之吏，驰走飞报，言天兵远临，闻之不胜骇愕，惶惑失措，遂俾守者奉迎王师。然而未免浮海，何也？昔者孝子于其亲，遇小杖则受，大杖则走，适与相类。窃自咎十年之间，非主上无以至今，一旦堕坠，天下后世必有以议臣者，敢冒斧钺之诛，遣子入侍，伏望复全覆育之恩，更加生成之赐，容归海岛，老死深渊，使子侄辈得全余生，以听驱策，实为万幸。”太祖始怒其反复，览表怜之，乃赐书曰：“汝外示归诚，中疑谲诈，吾姑容之，待汝自效。岂意汝行小智，愈肆奸宄，竟背前约，致劳我师，汝尚不归命，乃逃于海上，犹欲观望成败，今辞甚哀恳，吾当以汝此诚为诚，不以前过为过，汝勿自疑，率众来府，悉从原宥。”不报。九月，命参政朱亮祖讨之。初，亮祖至台，方国瑛欲遁去，会都事马克让自庆元还，言国珍治兵为守城计，国瑛始拒守，然士卒怀惧我师攻击，国瑛度不能守，以巨舰载妻子夜走黄岩，亮祖遂入城，徇下仙居等县，追至黄岩。国瑛烧殿宇居民，遁海，守将哈儿普降。十月己巳，亮祖进兵至温州，阵于南城，国珍部将率兵拒战，败之，破其太平寨，余兵奔入城；亮祖四面攻打，晡时克之，获员外刘本易，方明善先擎妻子遁去。十一月，亮祖率舟师袭败明善于乐清之盘屿，追至楚门海口。己丑，又命汤和共讨之，和既至庆元，国珍遁入海岛，国瑛及明善来降，送之建康。后洪武二年，汤和降，执国珍于海，朝廷以之为广西行省左丞，但不之官，食禄于朝，《实录》之言也。又见诚意伯曰：“太祖威震华夷，不能致者，方国珍深入海岛，王保保远去沙漠，惟二子未诛。”恐不然也。○张昶张昶仕元为户部尚书，以奉使来朝，太祖见其才敏，留用之，累授参政。昶外示诚款，内怀阴计，与杨宪、胡惟庸皆相善。昶有才辩，知识明敏，熟于前代典故，凡国家建置制度，多出昶手，裁决如流，事无停滞。昶恒自以元臣失节，谓不能无议己心者，心常怏怏。时廓扩帖木儿兵尚强，元都未下，昶窃语其所亲曰：“吾若得归元，是所愿也。”间使人上书颂功德，劝太祖及时娱乐。上以语太史令刘基曰：“是欲为赵高也。”基曰：“诚如圣见，必有使之者。”上不欲穷治，但斥之，焚其书。复劝太祖严刑法、重赋役，多陈厉民之术，欲上失人心，阴为元计。上皆不从，昶不自安。时元主谓昶已死，赠昶官谥，擢用其子；会平章李文忠下杭州，以元平章长寿丑的等至京师，上释之，遣归元，昶乃阴托长寿丑的奉表于元，且寓书其子询存亡。会昶卧病，宪往候，偶于昶卧内得书表，遂奏之。太祖命大都督府按问，昶书八字于牍曰：“身在江南，心思塞北。”上始惜其才，犹欲存之，及得其所书牍，词曰：“彼意叛矣，是何赦焉？”遂诛。然此于大明《实录》上得之。呜呼！昶虽仕我太祖，观此，亦姜维之志也；又能于死生之际明焉，岂非忠于元者乎？况其文成于国朝，夏元吉诸公，宁无抑扬于中？予观《元史》未书昶节，略见于《刘基传》中，故特录出之。
　　○沈万三秀国初，南部沈万三秀者，甚富，今会同馆是其故宅，后湖中地是其花园，京城自洪武门至水西门，乃其所筑。太祖尝犒军，万三欲代出犒银，上曰：“朕有百万军，汝能遍济之乎？”对曰：“每一军犒金一两。”上曰：“此虽汝至意，不须汝也。”由此遂欲杀之。太后苦谏：“彼固富敌国，然未尝为不法事，奈何杀之？”得流云南，其婿馀十舍，亦流潮州。今闻二家子孙尚富，富乃点化之术也。详《近峰闻略》。
　　○张士诚始末略张士诚，泰州白驹场民。至正十三年，与弟士义、士信、士德、壮士李伯升等攻陷泰州。十四年僭王号周，建元天佑。十五年据高邮。十六年由通州渡江，遂陷苏州，以承天寺为府，遣兵陷湖、常、松江诸路。七月，攻破杭州，丞相达识帖睦尔畏遁，或以苗军杨完者，勇猛有军，引其党自嘉兴击败士诚。然完军尤残虐也。十七年，太祖驻师金陵，既与接境，虽常通书，被其拘使，遂用师京口、溧阳等地，互有胜负。三月，命徐达攻常州，擒其弟士德。母痛，令士诚请和，每岁输粟十万，金币若干，太祖初许之，后复书，数其开衅、拘我使臣之罪，每岁要粮五十万，归使等事。士诚不报，浙省左丞达识则请命于朝，授士诚太尉，遣参政周伯琦招谕之，被其留吴。至二十年，辟土益广，南自绍兴，北至济宁，太祖发迹之地，亦遣其将李济据之，时皆称张吴王。
　　太祖欲取士诚，谋于刘基，基曰：“方今陈友谅据上游，名号不正，兵力且强，宜先取之。友谅既平，取士诚如探囊中物耳。”太祖用其言，始置之。二十三年，复据杭，元因以弟士信为平章。二十五年，太祖命遣徐达、常遇春等水陆并进，遂克泰州。明年，克高邮、兴化。又明年，祭江告神，大举伐之，数士诚之罪曰：“私贩盐货，行劫于江湖，兵兴则守，聚凶徒负固于海岛，其罪一也；又恐海隅一区，难抗天下全势，诈降于元，坑其参政赵琏，囚其待制孙，其罪二也；厥后掩袭浙西，兵不满万数，地不足千里，僭号改元，其罪三也；初寇我边，一战而生擒其亲弟，再犯浙省，扬予直捣于近郊，首尾畏缩，又乃诈降于元，其罪四也；占据浙江钱粮，十年不贡，其罪五也；阳受元朝之召，阴行假王之令，挟制达丞相，谋害杨左相，其罪六也；知元纲已坠，公然害其江浙丞相达识帖木尔、高台大夫曾化帖木儿，其罪七也；诱我叛将，却我边民，其罪八也。”诏谕江南，使常遇春等先攻湖州。湖州既疲，然后移兵姑苏。秋，攻湖州弁山水寨，与五太子大战、遇春稍却，薛显率舟师直前奋击，败之，五太子及宋暹、吕珍等以旧馆降。五太子养子，本性梁，短小精悍，平地能跃丈余，又善没水；暹、珍骁将也，诚倚之。至是夺气。继而张天祺、李伯升亦降，于是达军直捣姑苏。十一月癸酉，围姑苏，达督军攻娄门，士诚出兵拒战，指挥副使茅成左胁中矢，死之。于是攻围益急。
　　吴元年丁未，太祖又以书谕士诚，书略曰：“帝王之兴，兵势相加，乃为常事。天命所在，岂容纷然；虽有智者，亦当革心顺天，以全身保族，如汉窦融、宋钱ㄈ也。今尔能附顺，其福有余，无为困守孤城，自取灭亡。”不报。伯升知其势急，使客诣士诚门说降。又不报。六月，士诚既被围，久欲突围决战，觇阊门少疏，将奔；遇春觉其至，分兵北濠与斗，久未决；士诚复遣参政黄哈喇把都率兵千余助，又自出兵山塘为援，阵少却。遇春抚王弼背曰：“军中皆称尔为猛将，能取此乎？”弼遂挥双斧往击，敌势转，遇春率众乘之，士诚兵大败，溺死沙盆潭甚众；士诚马惊，堕水几死，肩舆入城，忽忽不出。一日，士信张幕城上，踞银椅，与参政谢节等会食，左右方进桃，未及尝，忽飞炮、碎其首。九月，城将破，熊天瑞教城中作飞炮以击城外，虽多中伤，奈城中木石俱尽。达督将攻破葑门，城遂陷，时八日辛已也。达又遣李伯升往谕，士诚自径，伯升、赵世雄抱解，舁出舟中，闭目不食，至龙江，坚卧不起，舁至中省，竟自缢死。
　　○陈友谅始末略陈友谅，沔阳渔人子也。与其弟友仁、友贵，至正中，聚众剽掠于村落，官军累讨不能平，率所聚往从罗田徐寿辉。盖徐初起红巾，其时甚盛，国号天完。友谅至，使隶元帅倪文俊下，友谅心不平。十七年，文俊谋杀寿辉不果，奔黄州，友谅乘衅袭杀之，遂并其军，自称平章。十八年，陷安庆，守将余阙死之；复陷龙兴路并瑞州。时寿辉闻而欲徙都之，友谅忌其来，不利于己，不从。寿辉固引兵发汉阳，南下江州；友谅阳为出迎，伏兵城西，俟寿辉入而闭门，伏发，尽杀其部属，惟存寿辉，徒拥虚器而已。还，以江州为都，自称汉王，改元大义，事权一归于己，遣将康泰等寇邵武等府，又遣将陷吉安、抚州、赣州、襄阳等府。陷信州，则守臣伯颜不花的斤死之，声大势重，统有湖湘江右。二十年，挟寿辉率舟师以行，谋死寿辉于采石江中，及来，隐池州、太平等府，遂与天兵接战，连年互有胜负；遣将张定边陷安庆，复犯建康。
　　太祖乃下令诸将曰：“观其所为，不灭不已，尔等其厉士卒以从。”大将军徐达进曰：“师直为壮，今我直而彼曲，焉有不克。”翰林学士刘基曰：“取威制敌，以成王业，在此时也。”遂督诸帅，率舟师乘风溯流而上，遂克安庆，长驱向江州，分舟师为两翼，夹击友谅，大破之。友谅挈妻子奔武昌。友谅忿其疆场日蹙，乃作大舰来攻洪都，自为必胜之计，载其家属百官，空国而来，以兵围城，其气甚盛；兵戴竹盾御矢石，攻城，城且坏。守将朱文正、赵德胜、邓愈督诸将死战，且战且筑，城坏复完。友谅尽攻击之术，而城中备御随方应之。已而，德胜中流矢死，内外阻绝，音问不通，文正乃遣使诣建康告急。太祖亲率诸将，发舟师二十万，进次湖口，自友谅围洪都，至是凡八旬有五日。闻援兵至，即解围东出，与我师遇鄱阳湖之康郎山，实至正廿三年七月也。
　　乃与书曰：“昨兵对泊潴矶，尝遣使赍往事，不睹使回，公度量何浅浅哉！大丈夫谋天下，何有深仇？自辛卯以来，天下豪杰，纷然并起，英雄兴问罪之师，挟天子以令诸侯，今淫虐之徒，一扫而亡之，湘阴刘氏，亦惧而往，此公心腹人也；部下诸将，自此而夷，江淮英雄，惟存吾与君耳，何乃自相吞并。公今又将舟骑与吾较胜，公之土地，吾已得之，纵使力驱骑兵来死城下，不可再得也；设使公侥幸外逃，亦宜修德，勿作欺人之寇，却帝名而待主可也。不然，丧家灭姓，悔之晚矣。”逡巡至于戊子，我师分为十二屯，徐达、常遇春等诸将击败其前军，军威大震。明日，诸军接战，至晡，东北风起，燔其水寨舟数百艘，其弟友仁、友贵及平章陈普略皆燔死，遂不敢出，然势犹盛也。
　　又与之书曰：“方今取天下之势同，讨夷狄以安中国，是为上策；结怨中国而后夷狄，是为无策。曩者公犯池州，吾不以为嫌，生还俘虏，将欲与公为约从之举，各安一方，以俟天命，此吾之本心也。公失此计，乃先与我为仇，我是以破公江州，遂蹂蕲黄汉沔之地，因举龙兴十一郡，奄为我有。今又不悔，复起兵端，既困于洪都，两败于康山，杀其弟侄，残其兵将，捐数万之命，无尺寸之功，此逆天理，悖人心之所致也。今乘尾大不掉之舟，损兵弊甲，迟迟与吾相持，以公平日之暴，正当亲决一战，何徐徐随后，若听吾指挥者，无乃非丈夫也乎？公早决之！”辛卯，复联舟大战，自辰至午，敌兵大败，友谅夺气，其将张定边欲挟之退保鞋山，为我师所扼，不得出，敛舟自守，不敢战。是夕，我舟渡浅，泊于左蠡，与友谅相持者三日。壬戌，友谅冒死突出，将奔还武昌。太祖麾诸将邀击之，舟联比随流而下，自辰至酉，力战不已，友谅中流矢，贯睛及颅而死，诸军溃散，实八月二十七日也。其时擒太子善儿。友谅自称帝至死，仅五年余，年四十四。定边乘夜以小舟载友谅尸及子理，径趋武昌，立理为帝，改元德寿。二十四年，天兵克武昌，擒之，悉平。
　　右陈氏始末如此，我太祖书辞如此，陈亦可谓敌也；使刘伯温不劝上先伐之，养势再大，欲一时克除，亦难矣哉。观其初犯建康，臣下欲城降者，有欲走据钟山者；及战龙江石灰山，《功臣录》皆曰：杀伤相当。战鄱湖则御舟胶于沙滩，韩成假帝投水，使无金木相犯之日，以决一胜，岌岌乎殆哉！然而天命有在，固不能逃贯睛之流矢也耶。
　　○韩山童至正十一年，黄河决，参议贾鲁欲建不世之功，首劝脱脱丞相开河，以复大禹故道。山东连荒，复集夫数十万；民恐，已思乱矣。而栾城人韩山童，自祖父以白莲会烧香惑众，至山童，因枣阳有男，周岁暴长四尺，皤腹如世所塑布袋和尚者，遂倡言弥勒下生，天下当乱。又阴凿一眼石人，预埋当开河道，镌其背曰：“莫道石人一只眼，此物一出天下反。”掘者得之，惊诧而倡乱矣。河南江淮之民，翕然从之，刘福通等共尊山童为主。然为官兵捕急，山童被擒，其妻杨氏与其子林儿，逃之武安，福通等据朱皋。十五年，攻破罗山、舞阳、叶县，又陷汝宁光，心二州。自砀山夹河，迎林儿为帝，号小明王，以杜遵道等为丞相，诈称徽宗九世孙，国号宋，改元龙凤。伪诏略曰：“蕴玉玺于海东，取精兵于日本，盖以宋广王死崖山，丞相陈宜中走倭之故。”又陷汴，拆鹿邑太清宫材为殿居之。后朝廷发师诛讨，福通奉伪主遁安丰。然而乱阶既成，其党毛贵、田丰、李武、崔德等，四出攻掠，天下扰扰，寻俱败死。独林儿直至二十七年方死，盖不为天兵所讨故也。
　　○徐寿辉徐寿辉，又名贞，蕲州罗田人，生平以贩布为业。至正十一年，天下已乱，有浏阳彭和尚，能为偈颂，集众念佛，心欲为乱。一日，徐浴于盐塘，身起光芒，众乃惊异，遂与麻城邹普胜等倡为妖术，立徐为主，举兵以红巾为号，据蕲水，陷黄州，称国天完，改元治平，近远响应。于是遣徐明远、丁普朗等，尽陷湖广之什七，复遣项普等略徽、饶诸州，遂犯昱岭，入杭、湖，为董抟霄所败。十三年，诏平章卜颜帖木儿等合兵讨寿辉于蕲，寿辉遁去，擒其伪将四百人。十九年，其将陈友谅迎寿辉于江州。二十年，为陈弑之，然徐死矣，其下友谅等大乱，东南尤为盛也。
　　○刘福通刘福通，颍州妖人也。至正十一年，与杜遵道、罗文素、盛文郁、王显忠共鼓妖言，立韩山童为帝，红巾为号，众至十万。陷汝宁等府，以遵道为相，己为平章；后恶遵道专权，挝杀之，称汴为京，自称太保。性极残忍，所过以人为粮，山东河北，多为残害，林儿徒寄空名于上也。又分兵二道，关先生，破顶潘，冯长舅、沙刘二、王士诚寇晋冀，一路转掠塞外，攻陷上都，焚燃宫阙。白不信、大刀敖、李喜喜直趋关中，陷兴元、凤翔等府，毛贵等陷山东，皆十八年以后事也。时福通为察罕帖木儿发诸道兵讨之，力不敌，奉伪主遁安丰，因是三道各自据地，寻俱败死。后福通又复犯汴，杀其守将竹贞，出入淮汴。至正二十三年，为张士诚将吕珍入安丰，袭杀之。
　　○倪文俊倪文俊，黄州黄陂人。世业渔，其生之夕，母梦白虎入室，因多勇力，号蛮子。至正十五年，聚众陷武昌、汉阳等路，迎蕲州盗徐寿辉为主，己为丞相，然徐名虽君，权实在倪也。每用多桨小舟，昼夜疾行，出人不意，所至克捷。掳威顺王妻妃，杀其子报恩奴与湖南元帅甄崇福，遂陷荆、鄂、潭、岳、黄、蕲、澧、衡、常德、宝庆、江、虔、洪吉等府。十七年，又陷峡州川属诸郡，然骄恣暴狠，抚下无恩，欲谋杀寿辉不果，自汉阳奔黄州，来与伪将陈友谅合兵。陈因假以出迎，伏兵城门袭杀之。前一夕，母复梦白虎死，而文俊自见大星落舟前，笑曰：“不知何大官人又死吾手！”呜呼，一盗之乱，内应母梦，上干天象，况天子乎！○芝麻李李二，号芝麻李，萧县人。至正十一年，与赵均用、彭早住亦烧香聚众反，攻陷徐州，赵称永义王，彭称鲁淮王。十二年，朝命脱脱讨之，攻破徐州，李二遁，后卒。赵、彭二人奔濠州。先是，定远郭子兴见汝、颍兵起，与孙德崖亦聚众拔濠州，自称元帅。二人既至，郭、孙反屈己事之，继而彭死，均用遂专任。郭不堪与下，自往取滁州，而均用寻往济南，假与宋将毛贵合，袭杀毛贵，进据益都。其党续继祖自辽阳入益，又杀均用。后与所部互相仇杀，俱灭。
　　○明玉珍明玉珍，随州人，长八尺，重瞳，弓兵之首也。为飞矢损右目，时号明眼子。至正十五年，倪文俊陷沔阳，遂为其将，攻陷成都等府，遂分兵守之。后文俊谋杀其主徐寿辉不果，继而寿辉伪将陈友谅袭刺倪，自为平章；复矫徐命，使玉珍会兵建康。明愤陈之逆杀，怒曰：“汝能为帝，我不能耶？”遂据全蜀，不与陈通。二十一年，陷嘉定路，为李思齐败之。又明年，陷云南省治，屯金马山，使其将杨尚书守重庆。又为帖木儿所败，退居于蜀，自称蜀国王，号大夏，改元天统，居位六年，为弟所杀，妻复图杀其弟，立其子为小明主。二十七年，诏李思齐讨之，不果。洪武初，天兵破蜀，母子俱降。母召入宫；明主与陈理命海舟发高丽，飘飘然入于海矣。
　　○元亡至正十二三年，杭潮常不波。十九年，京都子规啼。并载正史。至廿二年，顺帝梦猪哄大都，城覆，遂禁军民畜猪。天兵未至京，一月有饿邸鸣端有殿，作灭胡之声，帝命善射者，终莫射中。天兵即至柳林，迟明，帝召百官议战守之计，忽有二狐自内殿出，帝叹且泣曰：“宫禁严密，此物何得至？此非天之所以告朕哉！”即命开建德门北去，实二十七年九月也。明年，太祖闻居应昌，驰书示以祸福，因答诗曰：“金陵使者渡江来，漠漠风烟一道开，王气有时还自息，皇恩何处不昭回。信知海内皆王士，亦喜江南有俊才；归去诚心烦为说，春风先到凤凰台。”呜呼，杜鹃啼汴京，地气自南而北，尚知乱将作矣，况至于燕乎！杭潮三日不波，宋社墟矣，况至二年之间不波乎？后乃历历多怪，岂非猪乃朱姓，而狐乃胡人哉？观其叹泣长往，答诗知道，谥以顺帝，不亦宜乎！野史讹为中山王所执而纵之，非也。
　　○生员巾服汉郦食其以儒冠见高帝，注曰：儒冠，侧冠也。予意恐即今之生巾。又读《礼记 玉藻篇》曰：“士练带。”练带，即古之绅也。又曰：“士取则素积。”盖麻衣皂领、袖下素裳是也。今练带易以绦，素积易以蓝衫。近读大明《实录》，然后知太祖以学校为国储材，而士子巾服，无异吏胥，宜有以甄别之，令工部制式，凡三易之。自命用玉色绢布为之，宽袖皂缘皂绦软巾垂带，谓之衤阑衫。又闻常亲服试之，至今藏于内府。盖无取于前朝之式。及其以贡举入监，国初不变所服。洪武末，许戴遮阳帽，遂因私戴之。洪熙中，上问着蓝衣者何人？左右以监生对。上曰：“教着青衣好看。”乃易青圆领也。



　　●卷九 国事类○周张二仙太祖与陈友谅战鄱阳湖时，有周颠仙者谒道左。上命登舟，一语不发。上问伐友谅何如？对曰：“前途覆舟。”又曰：“破一个桶，又一个桶”。上怒，令推水中，见其不溺而行于水面。复召之同舟。无何，舟果覆，众皆惊骇，得周而免。又有铁冠道人张中字景华者，时亦从太祖在舟。友谅中流矢，两军莫知也，道人望气，语上曰：“友谅死矣。”使上作文遥祭，陈军遂为夺气，败去。吁！二人皆仙也，今人但知刘伯温金木相克，使太祖避于午时之说，而不知二仙已先从太祖于舟。天时人事，已际遇矣。友谅虽势大，安能胜之？
　　○本朝取天下先后至正壬辰闰三月一日，圣祖起兵濠州，徇定远，攻泗州灵壁，破元平章也先帖木儿兵，因取滁州、六合；率赵德胜、耿再成御却元师，乘势取和州、真州；渡采石，取太平、集庆、镇江、常州、严州、广德、长兴、宁国、宣州、江阴、徽州、扬州、池州、建德、婺源、浦江、宜兴、衢州、兰溪；亲征婺州，改为宁赵府，取诸暨、绍兴；遂归方氏温台庆元，复池州，征安庆，拔处州，又降福宁州，大战龙湾，破友谅之师，复太平、安庆，因取信、饶；亲征九江，走友谅，又降建昌、南昌、龙泉、袁、瑞、抚、吉，以及蕲、黄、兴国、沔阳；苗将作梗，吴兵来围，刘基抚定三衢天壁，誓拔处州，南昌复而江右全，友谅灭而武昌震。陈理归降，常德、荆州、衡阳、夷陵、安陆、襄阳、赣州、南安，后先归附；悉师淮东，海安、泰州、通州、高邮、淮安、濠、泗、庐、徐、宿州，以次收降；李文忠降杭州，进取绍兴；华云龙取嘉兴，而俞通海亦取太仓、崇明、嘉定、昆山、松江；遂从徐达进围苏州，士诚执而浙西宁，国珍降而浙东定。
　　自此汤和南入闽中，徐达师出长淮，克沂州、峄州，向青州转取济南、莱、登，以及东昌、东平、济宁；引而西上黄河，取陈州、汴梁、河南虎牢、陕州潼关；邓愈出襄阳，亦攻克南阳、唐、邓、叶县、舞阳、鲁山、汝宁、随州、德安、以及金、商、郧阳、均、房、裕诸州，河南无兵，引师而北；檄诸将会于东昌，薛显、俞通源、傅友德、冯宗异取卫辉、广平、彰德、怀庆、泽、潞、平阳、绛州，拔临清、德州，郭英进破通州，元主北走，徐达因克元都；遣将徇下顺德、河间、保定、真定，以至平定州，谋取山西。
　　而胡美、何文辉入杉关，取建宁，檄定兴化、泉州、汀州；吴桢取福州，汤和克延平，而邵武、漳州亦望风纳款；杨攻克永州、宝庆、道州、桂阳、常宁、武冈、全州，移师靖江；廖永忠、朱亮祖自福州海道进取潮州、惠州、广州；陆仲亨、胡通自赣州由南安略韶州、南雄、肇庆、连州，与永忠、亮祖会于龙潭；永忠驰檄海南、海北、九真、日南，三十余城皆纳印请吏；自是沂河由肇庆、德庆行，定苍梧、郁林、浔、贵；永忠向南宁，亮祖以兵会杨，屯于象鼻山，克靖江，又降田州、太平，永忠亦取南宁、柳州、象州、宾州，降其平章阿思兰，两广入图，班师还朝。
　　即命率师偕徐达北伐，达已先自北平率常遇春、郭英、傅友德袭扩廓，破王保保，遂取太原，乘胜遣将取武州、朔州、大同、宣府，燕、代复宁；引而西破鹿台，由河中趋潼关，师抵西安，降王武，逾陇州，破任从攻，进取凤翔、临洮；又降李恩齐，遂征平凉。
　　遇春还师北伐，大破元也速之兵，东略全宁、大兴、上都，徐达亦督诸将复庆阳，斩张良臣文忠，径由雁代救大同，擒脱列伯，军威奋扬；元主远徙，虽绝恢复之念，每肆凭陵之毒。由是徐达三师定西，而宁夏、延安、甘肃、瓜沙，始复汉唐之旧；文忠屡出野狐，而兴和、合剌、开平、应昌、驴驹，乃无达革之庭。
　　北狄既平，西师复举，马云出镇，辽左以安；载观友德连拔阶、文、绵汉，直趋成都，永忠袭破瞿塘、夔州，亦抵重庆，明升出降，戴寿就掳，再克保宁，遂收四川。
　　岁在辛酉，云南是征，捣赤水，徇曲靖，战白石，举云南，收永宁、城乌撒，徇建昌、江、临安、寻甸、楚雄，袭大理，定鹤庆、丽江、车里、平缅，击破乌撒、东川、建昌、芒部；云南叛酋杨苴等，斩首九万级，檄定百蛮之种，威加八佰之邦，云贵俱平。友德功第一，沐英次之。自是内而湖广、四川、云、贵、化外诸州，若宣慰、宣抚、安抚军民指挥、长官等司；外而安南、朝鲜、南海、西域等九十国，皆奉表入贡，而一统之业成焉。
　　其间武将持戈血战之危，谋臣出奇破敌之剧；明良际遇之艰，凶犷服驭之难；兴诵厥迹，令人惕然。至十七年而始一统者，自古取天下皆先中原，而后江南，今自南而北，势不同也。兹以闽人吴朴所序事体不差，但中漏者补之，讹者正之，足其年月如右云。
　　○妄称林儿韩林儿世里起兵，已载前卷。闻当时传乃瀛国公次子，为韩内侍所养，山童得以为子，自称徽宗九世孙也，国号宋，汝颍刘福通等各尊为小明王，晋、冀、河南，大半为其所有。故太祖龙湾之捷，诸将亦欲奉之为帝，惟刘基以为彼牧竖尔，不肯拜。又《龙飞纪略》以太祖行移，则称其为皇帝圣旨，自称吴王令旨，直至林儿死，方建号称年。然予据朱氏世德碑言，果承其正朔，称龙凤年号，受其官爵，称吴国公等语。若是，必惑于当时讹传之事矣。《纪略》又比之更始刘盆子，此已非；或谓迟不建号，比周文王以服事殷，此则尤非也。想国初臣下，多一时武将，太祖既与之合，又以先人之言为主，未暇细询；至二十七年，元既亡，而林随以死，天之显示可知矣。
　　○二杨真识汉庶人因成祖喜而不当继嗣，遂有谋逆之念；仁宗践祚，已每有轻之之意，及宾天，遂移檄以诬夏忠靖等奸邪误国，特未出兵耳。夏等人谢罪，宣宗曰：“是假卿名以兴兵耳。”命坐，屏人语，则杨文敏公首劝亲征，以往事可鉴数十言，剀切之甚。且曰：兵贵神速，遂兼程而进，六师临城，始大惊出降。罪人既得，朝廷遣尚书陈山迎驾，山因进曰：“移师赵府，一鼓可擒也。”文敏亦曰：“时不可失。”上令杨文贞公草敕，文贞曰：“事须有实，鬼神可欺哉！”与文敏反覆辩其朝廷止一亲叔，当过厚而反入其罪，皇祖之灵安乎？上不怿，还京。过日，召文贞曰：“皇考与赵王最友爱，当思保之之道。吾封群言，差人赍去，俟其自处。”赵王得玺书及言者章，即日献护卫上表谢恩，自此上待赵益厚。呜呼！二府非文敏、文贞言之恳恳，则罪人何一时即得，而朝廷至亲死于无辜，亲亲之道，安能尽耶？
　　○山后诸州按大明《实录》：洪武二十二年五月，遣使敕谕故元辽主阿里失礼等，于大宁等处，立三卫焉。以阿里失礼为大宁卫指挥使，塔宾帖木儿为指挥同知，海撒男答为溪福余卫指挥同知，脱鲁忽察儿为朵颜卫指挥同知；各领所部，以安畜牧。观此，则长陵未许北虏时，而山后诺州先皆为其属矣，况复与之耶？此亦当时之失计。故居庸之外，所恃为藩篱者，止宣府耳；而辽阳一带，不可通也。○滁阳王至正壬辰，汝颍兵起，定远郭子兴拔濠梁据之。时太祖潜民间，为讹言所逼，惧祸将及，遂挺身入濠梁。抵其城；为门者所执，将欲加害。人以告子兴，子兴亲驰活之，抚之麾下，闻召与语，异之，取为亲兵。居数月，子兴谓曰：“汝单居，当为汝婚。”子兴暮归，与夫人饮食，语及斯事。次日，夫人忽见惋惜，谓曰：“方今兵乱，正当收召豪杰，是子举止异常，君不抚于家，使为他人之亲，是失智矣。”子兴悟，遂以女妻之，孝慈皇后是也。后子兴南至河阳薨，归葬滁州，洪武初追封滁阳王，立庙于滁祀之。又以其女为妃，生蜀王、豫王、如意王。洪武十六年十一月七日，上亲稿子兴事实，召太常丞张来仪谕使为文，刻于庙石。○议亲功臣《皇明祖训》所载：合议亲戚之家，内系功臣五人：魏国公徐、信国公汤、曹国公李、西平侯沐、武定侯郭。我朝帝女下降，后选庶人，皆法二帝三王道也。然观其所载如此，此可见其厚待五人矣。
　　○国初文臣生封武臣见在考国初文臣受封爵，李善长以中书左丞封韩国公，汪广洋以中书右丞封忠勤伯，刘基以御史大夫封诚意伯，后汪、李皆赐死、绝封；惟刘善终，袭封。武臣封公侯今在者，惟中山王徐，黔宁王沐、武定侯郭、怀远侯常。呜呼！不数十年而功臣皆没，哀哉。
　　○仁庙圣学《野记》载：仁庙资质甚美，词翰并精，圣学外，尤喜举业。每试录至，则票摘瑕处，以语宫官，极允当也。又《琐缀录》载：仁庙和曾子着棋诗云：“二国争强各用兵，摆成队伍定输赢；马行曲路当知道，将守深宫戒远征。乘险出车收败卒，隔河飞炮下重城；等闲识得军情事，一着功成见太平。”王公以词意宏伟，似胜曾诗。予意曾诗惟第二句并结得体，岂得如此诗句句有意趣也。昨见《褒谈》中载：仁庙与王汝玉一札，乃欲学诗学表之事，孜孜数百言，甚为好学。然后知《野记》之言不诬，诗之所以妙也。
　　○刘成刘成，灵璧人，从太祖取金陵等处，升总管，改海宁卫指挥。征伪吴张士诚，提兵往来浙西，多有功焉。后杀贼中流矢伤额而死，朝廷无报功之典。今《功臣录》中以为人思其功而立祠祀之，今考浙西之地无闻焉，恐亦传闻之事欤？○宁王宁献王权，高庙第十六子也，封于大宁，大宁即朵颜等三卫之地。靖难师起，与之协谋。盖燕时兵力不敌，特藉大宁胡将指挥兀良哈人马，以取中原耳。太宗登极，宁王入见，愿以迁国入内地，于是遂居南昌。一以注书作画为事，以消朝廷相疑之心；而大宁之地，既无王府，又无守将，原得其兵之力也，因弃与之矣。正德末年，宁王之孙宸濠叛逆，赐死。
　　○毛老人国初朝觐，凡州县老人亦与焉。某年，太祖问老人曰：“朕筑室后湖，为藏天下黄册，当作何向？”一人曰：“当东西相向，早晚日色所晒，庶无湿润。”太祖既喜，问姓名，曰：毛某。因赐酒饭。上曰：汝言有理，即托守之，俾无鼠耗，遂埋于其地。至今虽有鼠，而黄册无恙。弘治间，郎中东莞邓琛，管册于湖，偶见一老人，揖曰：“吾为朝廷守此百四十年，一册不为鼠伤，未尝蒙管册诸公之赐，恐非所以待有功也。”言讫不见。明日，邓具牲醪祀之，至今为常。○大明年数太祖洪武元年正月十月登极，崩于洪武三十一年闰九月初十日。建文继统，至四年六月十三日，成祖靖难火逃，以建文之年并于洪武，谓洪武三十五年也。成祖是年七月初一日即位，崩于永乐二十二年七月十八日。仁宗即位于永乐二十二年八月十五日，崩于洪熙元年五月初四日。宣宗即位于洪熙元年六月十二日，崩于宣德十年正月初三日。英宗即位于宣德十年正月初十日，被掳于正统十四年八月十八日。至九月初六日，景皇帝即位，至景泰七年十月十七日英宗复位；改元天顺，崩于八年正月十七日。宪宗即位于天顺八年正月二十二日，崩于成化二十三年八月二十二日。孝宗即位于成化二十三年九月初六日，崩于弘治十八年五月初六日。武宗即位于弘治十八年五月十八日，崩于正德十六年三月十四日。今上即位于正德十六年四月二十二日。
　　○印制汉、唐、宋印文，多是小篆。国朝外国诸衙门者皆叠篆，惟总兵者柳叶篆。御玺王府之宝，玉著篆叠，篆必九折，取乾元用九之说；惟历日印文七叠，取日月五星七政义也；御史印文八叠，取唐台仪八印义也；未知是否。二品以上用银印，三品以下是铜印，御史者铁印。朝廷玺共九颗，在内尚宝监女官收掌，用时尚宝司以揭帖赴内监取用也。其文不同，各有所用：奉天之宝，制诏之宝，皇帝之宝，皇帝行宝，皇帝信宝，天子之宝，天子行宝，天子信宝，敕命之宝。○茶法洪武二十四年，诏天下产茶之地，岁有定额，以建宁为上，听茶户来进，勿预有司。茶名有四：探春、先春、次春、紫笋，不得碾揉为大小龙团。此抄本《圣政记》所载，恐今不然也。不预有司，亦无所稽矣，此真圣政，较宋取茶之扰民，天壤矣。
　　○二祖宋太祖微时，过泾州长武镇，寺僧守严见其骨相异常，使画工图青巾褐裘之像于壁，后闻登极，易以冠服。今苏郡西天王堂土地绝肖我太祖高皇帝。闻当时亦至其地，而化主杨氏异焉，遂令塑工像之；后闻人言像太祖，即以黄绢帐之于外，不容人看。意者尚当易之可也。
　　○杭丁田洪武初年，沈留公差自杭州赴京，奏称：杭州市民不务生理，专服美丽衣服，出入公门，结交官吏，说事过钱，坏法害民。太祖皇帝曰：“浙江等处及直隶府州市民，着他见丁出钱，买马往北地当驿站。”故至今为丁田马丁云。
　　○衣服制洪武二十三年三月，上见朝臣衣服多取便易，日至短窄，有乖古制，命礼部尚书李源名等参酌时宜，俾有古义，议凡官员衣服，宽窄随身，文官自领至裔，去地一寸，袖长过手，复回至肘，袖桩广一尺，袖口九寸；公侯驸马与文职同，耆民生员亦同；惟袖过手复回，不及肘三寸；庶民衣长去地五寸；武职官去地五寸，袖长过手七寸，袖桩广一尺，袖口仅出拳；军人去地七寸，袖长手五寸，袖桩七寸，袖口仅出拳。颁示中外。呜呼！今妇人之衣如文官，其裙如武职，而男子之制，迥殊于此，是时制耶？
　　○郭德成本朝功臣多不寿终。骁骑郭德成，终身以酒自污。一日，授某府都督，恳辞。上怒曰：“尔兄弟皆侯，辞何说也？”德成泣曰：“臣非草木，不知圣恩，但臣懒慢耽酒，位高禄重，事有失职，却杀我也。人所乐不过多得钱饮美酒，随意自适。”上喜，遂赐黄封白金。一日，既醉，免冠，上见发秃，曰：“风酒汉，发毛如此，非酒过耶？”德成叩道曰：“犹厌其多，欲尽剃光耳。”上默然。既醒，悔其触讳，遂尽剃，披僧衣，唱佛曲。上乃谓其妹宁妃曰：“前谓戏言，今实为之，非风而何？”德成尝见兄弟宣武威襄，征镇四方，经时不回，则曰：“虚名也好听，辛苦也好受，争如我乐也。”终亦以功名卒。高人哉！惜功臣不载。○御对太祖一日御奉天殿，太宗、建文侍焉。因指立仗马出对曰：“风吹马尾千条线。”建文对曰：“雨打羊毛一片毡。”太宗曰：“日照龙鳞万点金。”占此，则一委靡而一发扬，成败可知矣。
　　○石龟南京紫金山，即古之钟山、蒋山也，我太祖高皇帝陵寝在焉。葬之时，掘土数尺，见一石龟，颈长数寸，首足口目皆具，今藏于太庙。久晴而腹下有水，则雨；久雨而腹下干焉，则晴。其异如此。

</div>
    <div class="pagination">
<a href="七修类稿_page16.html">上一页</a><span>...</span><a href="七修类稿_page12.html">12</a><a href="七修类稿_page13.html">13</a><a href="七修类稿_page14.html">14</a><a href="七修类稿_page15.html">15</a><a href="七修类稿_page16.html">16</a><span class="current-page">17</span><a href="七修类稿_page18.html">18</a><a href="七修类稿_page19.html">19</a><a href="七修类稿_page20.html">20</a><a href="七修类稿_page21.html">21</a><a href="七修类稿_page22.html">22</a><span>...</span><a href="七修类稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
