<!DOCTYPE html>
<html>
<head>
    <meta charset="UTF-8">
    <title>说郛 - 第 378 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 378 页/共 601 页</h1>
    <div class="content">　　庐陵张昱雄俊去元未远照乗之珠见者目
　　句容孙炎词气豪迈类其为人渥洼神驹一蹴千里金谿危素入我国朝老矣葢元季之虎也临江梁寅旴江黄肃俱一时老将嗣后有徐霖
　　金华胡翰雄壮苏伯衡丰腴太牢之味与藜藿自别宋景濂王子充诗亦纯雅以文名
　　吉安刘崧工诗自奔窜岩谷中来冬岭之松老而愈秀时同省刘姓者数人如彦昺丞直辈雄俊相似
　　长沙刘三吾诗不多见天闲老骥骨相自别
　　临川甘瑾工于律矛防森然望之可畏临川揭孟同上饶张孟循金陵夏允中德兴程邦民格调相似
　　新安詹同赤色精金与鍮鉐自别东山赵汸根于笔削尤称雅则
　　山阴钱宰霜晓鲸音自然洪亮后马贯王谊王怿毛铉张灿嗣后高廪俱清健
　　山阴唐肃谢肃骅骝骕骦并驰艺苑唐有子之淳克继其躅
　　会稽刘涣涣子绩绩子师邵金章紫绶祖孙相传三世名家
　　嘉禾鲍恂大雅君子贝琼豪迈之士陈秀民陈缉周致尧贝翺俱吾乡先哲不及二子亦称名家
　　吴兴王蒙诗画两絶不沗文敏外孙沈梦麟亦清雅锡山张筹刚劲之气未能全融而金石锵然足洗俗乐之耳时周子羽钱子正子义浦长源嗣是王逹善王孟端杨叔玑秦廷韶秦景美近则邵国贤浦文玉筹时武进谢应芳江阴王逢孙大雅俱名家大雅后卞荣亦秀逸维汪广洋瑶台月明凤笙独奏京口滕毅巢县郭奎全椒乐韶俱清雅后京口杨一清海陵储巏
　　云间袁凯师法少陵格调高雅奚止白燕九峯三泖之秀二陆卓矣嘘其烬者其海叟乎时吴子愚陈文东俱雅健惟顾谨中醇雅后则夏正夫曹泰惟张弼清俊弼明珠数颗举世宝之
　　岭南孙仲衍王彦举黄庸之赵伯贞李仲修时称五杰惟仲衍清圆流丽明珠走盘不能自定彦举雄俊丰丽殆敌手也德庆李文彬亦时勍敌后琼山丘濬词虽丰腴警秀则少矣
　　济南张绅时有吴漳不知何许人各仅得其一二词格清健管见一斑知其为豹矣
　　闽南林鸿师法盛唐善临晋帖殆逼真矣惜惟得其貌耳时若危德华名亚子羽格调秀俊唐泰高棅周王恭俱清雅又任道不知何许人亦秀俊
　　海昌胡虚豪迈一鹗横秋百鸟戢翼
　　钱唐钱惟善钟湖山之秀而发于诗故多秀句瞿宗吉组织工丽其温飞卿之流乎但新声与雅乐恐难并奏也后王希范清雅惜气不足耳嗣是吴吉甫醇雅姚绶亦清逸
　　黄岩许廷慎天台雁荡雄据东南小杜之称岂容多让宁海方希直文章大家诗亦豪壮非所长也若黄岩方行宁海许继皆鐡中铮铮者前天台王泽天厨之珍自然适口后谢铎刚毅英华焉用藻
　　吉水解缙独驾青鸾翺翔八极使谪仙遇之当悬榻以待金川练子宁玉屑无多为世所宝
　　庐陵杨士竒格律清纯实开西涯之文则弱矣闽南王偁凌驾汉唐见推解子东南天柱焉用洪逹吉安曽棨天马行空不可控御同郡作者莫之与敌四明张楷和唐音所谓服尧之服斯尧已矣惜其自作殊不快意余姚杨时秀亦和唐音煞有风致国初有桂彦良清雅后张琦高古
　　临川聂大年俊逸九转丹成毛骨尽蜕
　　姑苏刘溥及刘钦谟沈愚张淮嘉禾周鼎及李孟昭姚纶陈昌陈颢李孟璿季衡吴兴丘吉及唐庠唐广张子静海昌苏平苏正皆一时名家也吴下诗自正统天顺以来调极清和独刘草窓之豪迈周桐村之雅健丘大祐之雄俊思致深远视诸家为优桐村后吕防雅有思致我朝作者莫盛东南姑苏为最云间晋陵嘉湖其次虽曰地灵亦气运使然乎
　　海盐张靖之宁高雅清俊得唐调番阳童轩清雅漷县岳正雄俊皆出其下
　　姑苏沈周出入宋元成一机轴孙登独啸和者稀矣吴寛秾郁史鉴清淳
　　长沙李东阳大韶一奏俗乐俱废中兴宗匠邈焉寡俦独拟古乐府乃杨铁崖之史断此体出而古乐府之意微矣
　　太仓张泰孙吴之兵奇正叠出人莫撄其锋陆鈛九霄之禽翩然高举莫测其意向
　　海南陈献章根据理学格调高古当别具一目观之江浦庄防同调海南江北防峯竝秀
　　莆田林俊雄健之词困而不挠刚大之气至老不衰闗中李梦阳崧高之秀上薄青防龙门之一泻千里独其论黄陈不香色而时不免自犯其言
　　信阳何景明上追汉魏下薄初唐大匠挥斤羣工敛手惜其立论甚高亦未能超出蹊径时惟姑苏徐祯卿嫓美若王廷相许宗鲁石珤之古边贡郑善夫孟洋之醇孙一元之逸林釴之竒王宠之充蔚皆一时之选独惜郑师杜宛然一生愁也殊乏懽悰耳若辥蕙马骥杨慎之俊丽晋康乐唐四杰殆不是过云我朝诗莫盛国初莫衰宣正阅至治西涯倡之空同大复继之自是作者森起虽格调不同于今为烈













　　诗论【释普闻】
　　老杜之诗备于众体是为诗史近世所论东坡长于古韵豪逸大度鲁直长于律诗老健超迈荆公长于絶句闲暇清癯其各一家也然则荆公之诗覃深精思是亦今时之所尚也鲁直曰荆公末年小诗雅丽精絶脱去流俗不可以常理待之也荆公送和甫寄女子诗云荒烟凉雨助人悲泪染衣襟不自知除却春风沙际绿一如送汝过江时拂去豪逸之气屏荡老健之节其意韵幽远清癯雅丽为得也
　　论曰诗家云链字莫如链句链句莫若得格格高本乎琢句句高则格胜矣天下之诗莫出乎二句一曰意句二曰境句境句易琢意句难制境句人皆得之独意句不得其妙者盖不知其旨也所以鲁直荆公之诗出乎流辈者以其得意句之妙也何则盖意从境中宣出所以此诗作荆公集中之眼者妙在斯耳鲁直寄黄从善诗云我居北海君南海寄鴈传书谢不能桃李春风一杯酒江湖夜雨十年灯云云初二句为小破题第三第四为颔联大凡颔联皆宜意对春风桃李但一杯而已想像无聊窭空为甚飘蓬寒雨十年灯之下未见青云得路之便其覊孤未遇之叹具见矣其意句亦就境中宣出桃李春风江湖夜雨皆境也昧者不知直谓境句谬矣陈去非诗云一官不辨作生涯防见秋风卷岸沙境也着防见二字便成意句予亦尝法之送求僧行者云山林夜雨厌孤寂春风防畨沙草碧衣盂无计若为传负舂空坠腰间石云云已上皆古人未曽言之虽然其来亦有所自也陈无已诗云枯松倒影半溪寒数个沙鸥似水安【境中带意】曽买江南千本画归来一笔不中看【意】石屋诗云八峯春到了双涧雨晴初【境】小室钩帘坐【境中带意】人间无画图【意】禁脔谓夺胎法者石屋之诗见之然其境句不胜耳又诗亡名千金郤买吴州画今向吴州画里行【意】小雨半收蒲叶冷渔人归去钓船横【境】此亦前横之自出也予亦效颦曰水濶天长鴈影孤眠沙鸥鹭倚黄芦半收小雨西风冷【境】藜杖相将入画图【意】又曰十里沙堤水满湖着霜芦冷未全枯晓来细雨藏鸥鹭何处人间有画图大凡但识境意明白觑见古人千载之妙其犹视诸掌












　　诗病五事【苏辙】
　　李白诗类其为人骏发豪放华而不实好事喜名不知义理之所在也语用兵则先登陷阵不以为难语游侠则白昼杀人不以为非此岂其诚能也哉白始以诗酒奉事明皇遇谗而去所至不改其旧永王将窃据江淮白起而从之不疑遂以放死今观其诗固然唐诗人李杜称首今其诗皆在杜甫有好义之心白所不及也汉高祖归丰沛作歌曰大风起兮云飞扬威加海内兮归故乡安得猛士兮守四方高帝岂以文字高世者哉帝王之度固然发于其中而不自知也白诗反之曰但歌大风云飞扬安用猛士守四方其不识理如此老杜赠白诗有细论文之句谓此类也哉
　　大雅绵九章初诵太王迁豳建都邑营宫室而已至其八章乃曰肆不殄厥愠亦不陨厥问始及昆夷之怨尚可也至其九章乃曰虞芮质厥成文王蹶厥生予曰有疏附予曰有先后予曰有奔走予曰有御侮事不接文不属如连山断岭虽相去絶远而气象联络观者知其脉理之为一也葢附离不以凿柄此最为文之高致耳老杜陷贼时有诗曰少陵野老吞声哭春日潜行曲江曲江头宫殿鎻千门细柳新蒲为谁绿忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正坠双飞翼明眸皓齿今何在血汗游防归不得清渭东流劒阁深去住彼此无消息人生有情泪霑臆江水江花岂终极黄昏征骑尘满城欲往城南忘城北予爱其词气如百金战马注坡蓦涧如履平地得诗人之遗法如白乐天诗词甚工然拙于纪事寸歩不遗犹恐失之此所以望老杜之藩垣而不及也
　　诗人咏歌文武征伐之事其于克密曰无矢我陵我陵我阿无饮我泉我泉我池其于克崇曰崇墉言言临冲闲闲执讯连连攸馘安安是类是祃是致是附四方以无侮其于克商曰维师尚父时惟鹰扬凉彼武王肆伐大商会朝清明其形容征伐之盛极于此矣韩退之作元和圣德诗言刘辟之死曰宛宛弱子赤立伛偻牵头曵足先断腰膂次及其徒体骸撑柱末乃取辟骇汗如泻挥刀纷纭争切脍脯此李斯颂秦所不忍言而退之自谓无愧于雅颂何其陋也
　　唐人工于为诗而陋于闻道孟郊尝有诗曰食荠肠亦苦强歌声无欢出门如有碍谁谓天地寛郊耿介之士虽天地之大无以安其身起居饮食有戚戚之忧是以卒穷以死而李翺称之以为郊诗高处在古无上平处犹下顾沈谢至韩退之亦谈不容口甚矣唐人之不闻道也孔子称顔子在陋巷人不堪其忧囘也不改其乐囘虽穷困早卒而非其处身之非可以言命与孟郊异矣
　　圣人之御天下非无大邦也使大邦畏其力小邦怀其德而已非无巨室也不得罪于巨室巨室之所慕一国慕之矣鲁昭公未能得其民而欲逐季氏则至于失国汉景帝患诸侯之强制之不以道削夺吴楚以致七国之变竭天下之力仅能胜之由此观之大邦巨室非为国之患患无以安之耳祖宗承五代之乱法制明具州郡无藩镇之强公卿无世官之弊古者大邦巨室之害不见于今矣惟州县之间随其大小皆有富民此理势之所必至所谓物之不齐物之情也然州县赖之以为强国家恃之以为固非所当忧亦非所当去也能使富民安其富而不横贫民安其贫而不匮贫富相恃以为长久而天下定矣王介甫小丈夫也不忍贫民而深疾富民志欲破富民以惠贫民不知其不可也方其未得志也为兼并之诗其诗曰三代子百姓公私无异财人主擅操柄如天持斗魁赋予皆自我兼并乃奸回奸回法有诛势亦无自来后世始倒持黔首遂难裁秦王不知此更筑怀清台礼义日以媮圣经久埋埃法尚有存者欲言时所咍俗吏不知方掊克乃为才俗儒不知变兼并可无摧利孔至百出小人私阖开有司与之争民愈可怜哉及其得志专以此为事设青苗法以夺富民之利民无贫富两税之外皆出重息十二吏缘为奸至倍息公私皆病矣吕惠卿继之作手实之法私家一毫以上皆借于官民知其有过取之心至于卖田杀牛以避其祸朝廷觉其不可中止不得仅乃免于乱然其徒世守其学刻下媚上谓之享上有一不享上皆废不用至于今日民遂大病源其祸出于此诗葢昔之诗病未有若此酷者也








　　杜诗笺【黄庭坚】
　　更须慎其仪
　　陶侃传诸参佐当正其衣冠摄其威仪何有乱头养望自谓旷达邪
　　曾冰延乐方
　　傅毅舞赋云朱唇纡清扬抗音高歌为乐方
　　得兼梁父吟
　　诸葛武侯梁父吟歩出齐东门
　　纵有健妇把锄犁
　　古乐府健妇持门户胜一大丈夫
　　新鬼烦寃旧鬼哭
　　夏父弗忌曰吾见新鬼大故鬼小
　　禾头生耳黍穗黒
　　齐民要术秋雨甲子禾头生耳
　　春光澹沲度千门
　　富嘉谟明冰为春冰澹沲度千门明冰时出御至尊
　　始出枝撑幽
　　慈恩塔下数级皆枝撑洞黑出上级乃明
　　业白出石壁
　　宝积经若纯黑业得纯黑报纯白业得纯白报
　　一箭正坠双飞翼
　　箭一作笑葢用贾大夫射雉事
　　已令请急会通籍
　　晋令急假者五日一急一岁以六十日为限书记所称急取急请急皆谓假也车武子早急出诣子敬尽急而还是也
　　防日休练卒
　　新安吏时练卒收旧京
　　彭衙行
　　冯翊郡县西北有彭衙城秦晋战地
　　张公一生江海客
</div>
    <div class="pagination">
<a href="说郛_page377.html">上一页</a><span>...</span><a href="说郛_page373.html">373</a><a href="说郛_page374.html">374</a><a href="说郛_page375.html">375</a><a href="说郛_page376.html">376</a><a href="说郛_page377.html">377</a><span class="current-page">378</span><a href="说郛_page379.html">379</a><a href="说郛_page380.html">380</a><a href="说郛_page381.html">381</a><a href="说郛_page382.html">382</a><a href="说郛_page383.html">383</a><span>...</span><a href="说郛_page379.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
