<!DOCTYPE html>
<html>
<head>
    <meta charset="UTF-8">
    <title>涌幢小品 - 第 31 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>涌幢小品 - 第 31 页/共 56 页</h1>
    <div class="content">杨公升浙按擦史。以忧去。民挽之不能得。既行。十余日。相惊谓。公夺情复任。欢呼载道。迎候者填溢城门。月余方息。近年。我浙窦廉使子偁。弃官去。自杭至平望。挽留者塞途。无虑数十万人。则余所亲见者。
神识
范槚。会稽人。守淮安。景王出藩。大盗谋劫王。布党。起天津至鄱阳。分徒五百人。往来游奕。一日晚衙罢。门卒报。有贵客入僦潘氏园寓孥者。曰。有传牌乎。曰。否。命诇之。报曰。从者众矣。而更出入。心疑为盗。阴选健卒数十。易衣帽如庄农。曰。若往视其徒。入肆者。阳与饮。饮中挑与鬬。相搏。綮以来。而戒曰。慎勿言捕贼也。卒既散去。公命舆。谒客西门。过街肆。搏者前诉。即收之。比反。得十七人。阳怒骂。曰。王舟方至。官司不暇食。何暇问汝鬬乎。叱令就系。入夜。传令儆备。而令隶饱食以需。漏下二十刻。出诸囚于庭。厉声讯曰。汝辈谓官府当出迎王。而欲乘空虚为乱。吾久知之。徒送死耳。咸叩头伏曰。奴辈当死。往捕。贼首已遁。所留孥。妓也。于是令飞骑驰报徐、扬、诸将吏。而毙十七人于杖。余贼散溃。乡宦某者。淫暴擅杀。大为里中患。海夷之乱。筑郛。绝衢道自固。府判出。经其郛。闭勿令过。判还以诉公。公怒命堕焉。无何。其徒杀邳州三邮。以贼级报验。得之。遂以兵围其第。絷徒三百余人。并发其所为诸奸利事。讯之皆款伏。某知不可解。阴行刺。侦知之。不得发。则赂于朝。得复起。脱身亟行赴官。会为台纠。奉诏逮问。而归狱词于四郡。公焚香誓神。引囚七百。鞫之。得实以报。某竟狱死。民家子徐柏。及婚而失之。父诉府。公曰。临婚当不远游。是为人杀耶。父曰。儿有力。人不能杀也。久之。莫决。一夕秉烛坐。有濡衣者。臂两甓。偻而趋。默诧曰。噫。是柏魂也。而系甓。水死耳。明日问左右曰。何池沼最深者。吾欲暂游。对曰。某寺。遂舆以往。指池曰。徐柏尸在是。网之不得。将还。忽泡起如沸。复于下。获焉。召其父视之。柏也。然莫知谁杀。公念柏有力。杀柏者当勍。一日忽下令曰。今乱初已。吾欲简健者为快手。选竟。视一人反袄。脱而观之。血渍焉。呵曰。汝何杀人。曰。前阵上涴耳。解其里。血渍沾纩。公曰。倭在夏秋岂须袄。杀徐柏者汝也。遂具服。云以某童子故。执童子。童曰。初意汝戏言也。果杀之乎。一时称为神识。少尝读书道观。数怪见。同学者死焉。公翫习无惧色。其胆决盖天性也。卒岁。有降紫姑神者。诸孙就问寿。以诗呈公。诗有半醉逢司马句。公笑曰。吾今死矣。半。文八十加一。吾寿数也。醉者。酉、卒。丁酉年也。马属午。在午日乎。果以六月午日殁。
王公政教
王锐。永平府迁安县人。进士。景泰间。为彰德知府。锐。长身修髯。顾盼生威。有权术。尚严政。治察郡中吏民贤不肖。赋则狱讼。皆籍识。自听其政。吏亡得为奸。出必钥关。泥之。民终岁不得与吏交一言。县吏以贿闻者。案之。即令去。他事不中程者。笞督令改案。深究事情。吏民畏之如神。每行郡。城中民皆闭户。亡敢立道旁。藏远鸡犬。恐有声。锐时策马过。视马耳。不左右顾。令民临道屋俱作修廊。檐外浚深沟。雨潦得泄。中道隆立。令水赴沟中。行委巷口。树栅门。有钥。甲夜。即阖门钉板。仰卧棚门外。柝竟夜鸣。奸人莫敢入郡地也。尤留心学校。凡朔望。谒先师庙已。坐明伦堂。听诸生说经。发疑无异。诸生皆居学宫。筹识姓名。政少暇。令隶持数筹。造明伦堂。诸生持筹来。自临试。或背诵书。或作义。其它出。及不衣冠居者。受笞。当是时。黉序间。读书声洋洋盈耳。丁祭。陈钟鼓。鸣弦管。升降揖逊甚都。参政姚龙行部至府。往见之。出而叹曰。此虽国学。亦无以加也。
阳和俎豆
吕大川。字中源。浙新昌人。成化甲辰进士。守惠州。有善政。征剧贼张权。大川随军督饷。蔡胁从诖误者。释之。所至。召耆老。谕以礼义祸福。莫不感动。番禺张诏。曰。吕惠州。可谓霜雪之阳和。戎马之俎豆也。竟卒于官。
妄捕弃官
妖贼王子龙已于赣州龙南县当阵杀死。报功叙赏矣。后惠州通判署和平县事复称子龙未死。今在民家。白所司擒获。赣抚移书。令杀后捕者灭口。太守孙光启不从。拂衣归。孙。嘉兴人。正直忠厚。余于昭庆寺一识面。真有过人者。未几。起福建参政。卒官。
藩国两名臣
胡兴。祁门人。进士。授三河知县。文皇帝封赵王。择辅。以兴为长史。汉庶人将反。密使至赵。王大惊。将执而奏之。兴曰。彼举事有日矣。何暇奏乎。万一事泄。是趣之叛。一夕尽歼之。汉平。赵王让还护卫兵。宣庙亦闻斩使事。曰。吾叔非怀二心者。赵遂得免。兴。恢博德智略。历辅简王惠王及王八子。侃侃师道自任。
赵准。藁城人。长身美髯。性刚毅方严。终日无惰容。不轻言笑。年二十余。始读书。时有敏少年。日记数千言。赵先生耻居其下。日所诵书必与之埒。日不足。竟夜读忘寝。举顺天乡试。为学官。景泰间。迁赵府纪善。好谏诤。常思死节。王令诸郡王皆受经。为讲说甚详恳。门弟子常数十。矩矱严。诸生步立皆有则。尤重背诵。以身先之。无倦。诸生侍侧凛凛。时太守有十子。五子骄纵甚。虽守无如之何。一日。闻赵先生严。自领其子来。且遗一朴。广二寸。厚半寸。书其面曰。专治五子。毋及余生。诸子一望见。即凛然。皆折节受学守规。致于衙。置上座。亦不让。崔仲凫之父。少时出门下。殁祀于家。
誓不留食
顾昌。字德辉。长洲人。乡荐。为思恩府同知。清介绝俗。人不敢干。未尝受一蔬之馈。晚年家居。诣人家。誓不留食。虽远去数十里。宁饥而归。文章简洁。似其为人。
麾兵抗席
太仓周云川怡。贰泉州。值倭变。署事。调兵食有方。士皆怀之。新守秦姓者至。年少任意。不时给。兵大哗。公出。麾之立散。遂罢守。以公为代。公受业于王大司马思质。弇州方幼。与公为尔汝交。狎挡靡不至。思质忽延公为师。抗席正颜。指摘文字亡所避。弇州小怠。即摄齐请去。皇恐谢罪乃已。后补永昌。不复出。
夫妇却金
南乐魏节斋怡。以贡为巩昌通判。行部秦州。赋户投金于几。觉而察之。逸去。乃付州库。夫人杨氏东归。复过其地。州吏取以献。夫人又谢却之。生三子。长允贞。丁丑进士。官侍郎。允中。丙子解元。庚辰进士。吏部主事。允孚。甲戌进士。刑部郎中。侍郎子广微。甲辰进士。官宫寮。世着清节云。
侍郎抚山西。日廪止受八分。京朝官以使事至者亦如之。或嫌其薄。曰。计肉食可五豆。必食前方丈而后快耶。一佥事行部至泽州。州守为吾友许绳斋维新。事之无失礼。而佥事少年举解首。素豪奢自用。挞其承事人。许怒。停传给。凡三日。佥事窘。驰去。申文侍郎云。州乏供具。仅杀一母鸡而食。批云。食鸡有何不足。而尚以为慢。露笔作罪案耶。佥事大愧。引疾去。
立应军需
张恺。鄞县人。宣德三年。以监生为江陵知县。时征交趾。大军过。总督日晡立取火炉及架数百。恺即命木工以方漆桌锯半脚。凿其中。以铁锅实之。又取马槽千余。即取针工各户妇人。以绵布缝成槽。槽口缀以绳。用木桩张其四角。饲马食。便收卷。前路足用。遂以为法。后周文襄荐为工部主事。督运大得其力。
补盗库
嘉靖乙丑。盗劫长寿县。知县刘燮。清吏也。挈印踰墙。大呼逐寇。库中一空。邑中人相率补足。竟以呕血死。为神。民怜而祠之。祈祷必应。
救覆舟
李一宁。字应坤。东莞人。正德丁卯乡荐。为苏州教授。清苦端方。后知怀宁县。岂弟爱民。卒于官。无以为殓。先是泊江干。遇一覆舟。心动。令人凿之。得一妇。抱婴孩犹活。询知长沙人。随舅宦游。一家淹没。扳挂已二日矣。为买舟归其乡。
双槐
黄瑜。字廷美。香山人。有学行。景泰丙子举人。历长乐知县。有惠政。以劲直弃官。手植槐二。构亭。吟啸其中。自称双槐老人。曰。子孙更植其一。则吾志毕矣。盖希踪三槐也。作双槐岁抄。
编差
洪范。金溪人。字邦正。进士。弘治末。为嘉兴令。初至不事事。吏卒皆侮易之。及编差粮长。太守忧其不任。讽谕之。洪归。集里书庭中。焚香与约。吏卒笑狎如初。洪大怒。杖而悬诸树。申令曰。多用人。废时日。且牟利。每区只里老二人。敢妄举者即代役。毋贷。庭中肃然。皆以实举。尽日而毕。上诸府。府惊曰。此重事，须几更日月乃办。何草草乃尔。范曰。姑覆之。即辞还。府召应役者问。人人称允。守叹曰。神哉令乎。吾眼几瞎。在官锄强扶弱。廉静寡欲，以比杨继宗云。
苦里正
韩伦。字秉彝。苑洛先生之叔。知武清县。忤梁昉。罢归。杜门不出。县尹以礼致之。不得。子堂叔继宗。应里正。尹故苦。以为公必可致。公曰。彼苦里正。于我何与。竟不往。尹后愧悔。言之分守车平章。平章曰。尹误矣。致贤岂以威力哉。率尹踵门。请数次。乃见。尹诚俗人。然悔而请教于上官。则俗而不失为雅。若在今。则祸且不测矣。
编役连拜
长洲知县郭波。福建人。与致仕尚书刘缨有小隙。编其家粮长七名。复以谢罪为辞。造其庐。连拜二十余拜。既出门。号于众曰。我欲拜死老贼耳。刘年八十余。不胜惫。愤而卒。其孙不能承役。逃移四方。家立破矣。
鳏巢
陈善住。广东钦州人。洪武中。以贡历任知县。官居三十余年。皆有能声。妻子不入官。自号其居曰鳏巢。
请旗牌
陈岷麓为德清令。甚有声。盖亦快士也。后为御史。监辽东军。救朝鲜。发愤请旗牌督战。此提督事。如何可行。部执不与。怏怏遂卒于军。赠光禄少卿。荫其子。 【 陈名效。四川人。】 
增笔画
王受。洛川人。以监生为东阿丞。邑民王虎当受重役。赂吏改其名曰田虎。两人争不决。公曰。此必王虎也。笔画可增。请府籍质之。果王虎也。遂伏罪。
名宦
平度州名宦。故祀汉臣王成。判官陈有勋见之。嘻曰。此非伪增户口者乎。草牒请厘革。未及举。以忧归。有勋。副都克宅之子。太宰有年之兄也。志节为时所重。
娄璇。东阳人。成化五年。以监生知顺德县。性刚果。好摧折权势。刻廉自喜。闻贪者辄厉声骂。虽上官不避。人多嫉之。遣子就外傅。令自执盖。曰。皂隶役于官。非汝役也。竟坐诬去。后祀名宦。万历十二年。所司檄削。士论惜之。夫削名宦。非抚按。即提学也。当查其人实之。
生祀
地方官生祠。自上达下。往往有之。惟学院绝无。盖教以严为主。不欲苟悦于人情也。惟南京有陈督学一祠。余友刘幼安见之必嘻曰。提学乃有生祠。又谭有秉宽政者。嘻曰。秀才为汝造生祠矣。此言甚有意。习俗相沿。宁独提学为然。
蚤致仕
常熟丁南湖。名奉。正德戊辰进士。南司封郎中。年三十九致仕。谓古今贤士终此官者得二人焉。宋则席汝言。明则庄定山旦?水。且云。同入泮者二十五人。三进士。同乡举者六人。五进士。皆先死。而己以年少独存。又多子孙。快然自幸。亦达人也。考公以母徐太安人丧。服阕致仕。累荐不起。时同乡陆太宰完为政。将用之。固辞不赴。太宰。其母舅也。临卒。作入山待尽诗、别六孙、别鳏居小楼、数诗皆有超然之识。先是。国朝戊辰科。本县中进士者。止洪武二十一年施显。正统十二年吴淳。官皆御史。皆有文学。皆不寿。至公亦入御史选。以母老辞。改南吏部。早乞休。所著有南湖留稿。而寿亦甚永。要见夭有定数。人固能留之矣。又筑假山于家。名曰代胜。自为之记。
冢宰有媿
鞠珍。字廷玉。临胊人。成化中。乡荐。奉亲至孝。不信浮屠。母卒。躬负土成坟。后选南乐主簿。常禄之外。一无濡染。诣部考绩。珍乞归田。曰。老不能任职。余禄足以养身。复何求焉。冢宰王公叹曰。吾有愧乎尔矣。归家。杜门不出。尹尝署其家以远役。珍裹粮以往。尹闻之。惊曰。何乃尔。遽令罢之。非公事不谒。人称有澹台之风焉。
章童齐名
章枫山先生同时有童品者。字廷式。号慎斋。与先生齐名。成化丙午。举南试。丙辰始登第。为兵部主事。仅两考。引年致仕。家居十九年。以读书丧明。不自炫而卒。著书甚多。其学问行谊不后枫山。而有传有不传。则后死者之责也。
劝父隐居
嘉兴包冯。隐居不仕。父鼎。池阳太守。欲弃官归。意未决。冯奉书重缄。无他言。惟左太冲招隐诗而已。池阳遂归。归后学神仙。无所遇。孙柽芳。副使。代有冠冕。
忍詈
曹宪副时中。华亭人。邻有悍生。修其先世怨。以垩书公名于牛后。向其僮加鞭。因极口肆詈。欲以激公怒。僮归以告。徐曰。人詈我而若述之。是重詈我也。速往谢。无劳齿颊。生不能难。于是修尺一。若为候者。而中实痛诋。令人直入。跽上之。公不发曰。休矣。待吾僮来。既而从者至。命火燔之。曰。知若主于我无好言也。生愧而止。年九十卒。卒时有紫云自天而降。绕尸。人以为仙去。
归寿
吴蔚。全椒县人。举进士。为临淮簿。时青苗法行。口语藉藉。蔚举措得宜。民以不扰。积朝请大夫。知广德、彭、池、三州。所至兴学劝士。性尤夷澹。一夕。梦人示四大字曰。龟蓍必良。觉而诵曰。龟者。归也。龟寿而藏。神告我矣。即谢病归。终日宴坐。凡十七年。卒年八十四。
安贫
顾瑮。字英玉。璘之从弟也。官副使。以抗直归。贫甚。昕夕不继。晏如也。尝曰。贪贿请嘱与武断乡曲虽有差等。然皆非知耻畏义者之所为。
藏贤书
贡生陈职。号铁峯。东阿人。性淳古。受贤书。藏之不复出。一日。客有泊舟河上。陈诣之。语及江南多士。欣然往。不复与家人别。追之至淮而返。
知机挂冠
永新县萧公樟以举人署江山学谕。凡十年。登进士。官刑部主事。大礼被杖几死。告改南京刑部执法。号萧铁汉。屡忤要人。升曲靖知府。公知机械所自。挂冠不赴。
老莱衣
叶孟祯。惠安人。永乐丁酉举人。司训高州。念亲老。陈情乞归省。随改授泉州。朝夕子舍。备尽孝养。久之。迁顺义教谕。升陵源令。弃官归。称为廉吏。邑有陈御史者。横甚。乡里苦之。公上书陈状。御史坐削籍。惠安人皆德之。莆田林太史文有送归省诗。后四句云。江燕迎人语。山云傍马飞。到家欢侍日。应着老莱衣。
耻扫门
程学庸。孝感人。伊川先生八世孙也。九岁善属文。乡三老刘公骑而过之。扬鞭曰。孺子行矣。为拱立道左。不移足。刘愧下揖。趋而别焉。为诸生。力学。手两程夫子遗编。服膺勿失。尝言。两夫子产黄陂。前川有望鲁台。邑东有读书台。百世之下。闻风兴起。而后裔顾屑越之乎。一日。坐矶石。咏阳明白沙诗数章。豁然开悟。题其壁间。有涓涓银海陶尘虑。皎皎明月照匠心之句。宗人坐事。走白监司。约公往。曰。吾不欲屈膝贵人。前往者皆溺死。邑人士以公前知云。与江陵弟子同籍。计偕入都。众皆修谒。公独否。或言。相国。雅相慕也。公以正对。扫丞相府门者何人。而子为我愿之耶。授荥泽知县。有惠政。
拔发
杜杰。黄岗人。父子鸣。为佥事。杰少时。日者言。当以刀笔得官。怒而自拔其发。誓以儒显。有朱廷相。官知县。女字里中豪。朱贫且死。豪停婚。佥事公叹曰。为令而贫。君子也。焉有君子而其女患无婿者。为公委禽。夜梦朱峩冠衣绯来谢。君谊甚高。得请于帝美报矣。复梦神赠以言。有天上日初长。人间春正好之句。是岁戊午。公弱冠。遂举于乡。主司初掷不录。诘朝。卷自展案上。如是再。异而录之。众甚传其故。以为天所以胙德也。父客死滇。扶服万里。将柩而归。值暑。滟滪大如马。瞿唐不可下。公抚棺而哭。头抢地吁天。惊涛忽减。须臾。舟行抵岸。长年三老。相顾且骇且喜。微孝子精诚昭格不及此。授长宁知县。采木万山中。一切驭以信义。夷酋咸乐为尽力。水涸。木不行。露祷于天。比晓。诸溪涧不雨而溢。石激之。跳沫丈许。木沿流无所阻。观者讙为神。寻告归卒。
抗中珰
吴宗尧。歙人。为益都令。税珰陈增至。横甚。诬奏福山令下诏狱。余皆震恐。往往长跽如属吏。吏白公。公叱曰。须眉男子。乃为阉屈膝耶。不往见。而之登州谒海防使者。德王使人谕增。此非他令比也。增阳诺。公还。王使两珰来。翼公舆而入。增无可如何。下堂迎。卒成宾主之礼而退。然耻为公所亢。衔之深。公过金岭镇。镇驿长金子登。驺从。如上官。公诃之。已盛供张。复麾不纳。孟坵山有铅矿。子登说增。此可鬻金。幸以相付。月得金若干为寿。增遂檄之。公数诘责。子登遂行谗构。增逮诸富民。诬之盗矿。三日至五百人。公愤甚。疏其状。增反诬。遂被逮。初公见增恶。已书而藏之笥。曰。吾侪七尺躯。戴天覆地。托足圣门。岂可浮慕空谈。自类穿窬。际会当几。则张胆明目。为民请命。为主达聪。为缙绅作气。身外荣瘁。都付浮云。郡守胡士鳌甫上官五日。以疏示之。士鳌曰。君有二亲。不虞贻其忧乎。曰。有兄弟在。曰。闻君贫。曰。可以笔耕。略无戚容。士鳌卜之灵棋曰。金精欲起。赖得元士。左手抑之。乃获止息。其诗曰。疾风知劲草。板荡识忠臣。藉此匡扶力。乾坤物又新。公曰。金精。所谓六庚、白虎。客星害气也。左手抑之。桎梏之象。扶乾坤者谁乎。下镇抚司。送刑部。益都民欲杀增者汹汹。增恐。徙徐州。俄梦牛在山上。寤曰。其出牢之征乎。会增以所括时俸等赀数十万进。而阳乞贷公。仪郎鲍应鳌偕其友人谒四明相曰。南康守星子令徼惠得正襟牖下。益都何独不然。四明秘启入。即日释公归。方劾增。寻上书。乞放还山。皆不报。父母念公。俾公妇来视。至淮。闻逮。止不进。公使吏翟士朴奉书还。而奄迹得之。士朴藏书壁隙。令旁舍儿驰去。奄考朴。亡所有。舍之。乃得免。公归家。寻卒。人皆惜之。
涌幢小品卷之十四
保全功臣
韩信以告反被执。赦为侯。居咸阳。声望赫人。至令樊哙称臣。汉祖又用兵燕、代。留信于腹心之地。安得不死。且假王之请。自有以胎之。彭越原非汉臣。事定封王。隐然敌国。势不并立。方追项羽。约与韩信会兵而不至。如何免得一死。虽吕后用刑。恐亦萧何之谋居多。高帝闻信死。且喜且怜。亦是真情所发。其赦栾布。亦是怜韩信之余。然则二人之死。逼于地位。未可尽罪高帝。至元功十八人。无一人强死者。则汉高之保全亦至矣。而坐以杀僇功臣。可乎。
亚父用壮
范亚父之为人。苏老泉评之当矣。中间如张良献玉斗。拔剑撞而碎之。曰。唉。孺子不足与计事。是何等气质。言不用。归至彭城。疽发背死。是何等涵养。看来是愤激用壮之徒。止能望气。不足与成功。陈孚题其墓。诗曰。七十衰翁两鬓霜。西来一笑火咸阳。生平奇计无他事。只劝鸿门杀汉王。
先主伐吴
刘先主与云长结为兄弟。义气甚重。方即位。而云长败死。平时共患难死生。不少须臾离。而一旦委之虎口。既忝为兄。又做皇帝。戴平天冠。而弟仇不少泄。当日誓言谓何。又何以见天下。故刘先主之行。决不可已。即不行。亦须枉受张翼德一番臭气。驻手不得。惟一败。气结而死。故可以下见云长。而先主之心。亦可以无愧无憾。此正英雄本色。天下为轻。义为重者。况乘此机会。及其锐而用之。直下吞吴。亦未可知。当时孔明知先主之心。亦不强谏。既败。泣下曰。法孝直若在。必能制主上东行。纵行。必不倾危。亦是感慨无聊之言。非孝直真能制之。而保其不败也。
三谋臣
擒王当在阵上。若人以好来。而我怀恶意。从酒席上取人。此最无行者所为。史籍中惟田蚡用之灌夫。蚡之所以为蚡。叩头伏罪而死。即如磨笄鱼肠。亦是盗篡杀之行。亚父以此动项王。取沛公。看来项王英雄。岂屑为此。既不听。又用项庄舞剑。当时多了项伯翼蔽一番。即使项庄行凶。必有云龙雷雹。将此宴搅得一场扫兴。暗暗送沛公归营。决不死于小人之手。亚父之谋。拙矣悖矣。他如法孝直。说昭烈取刘璋。刘穆之说宋祖取刘毅。二主皆不听。方有气概。方成些事业。项王才气实胜二主。而败于垓下。天也。太史公之断。不足为据。而谋臣如范、如法、如刘。风斯下矣。
三召平
史记所称召平者三。其一具项羽纪。广陵人召平。为陈王胜狥广陵。未能下。闻陈王败走。秦兵又且至。乃渡江。矫陈王命。拜项梁为楚王。上柱国。令急引兵西击秦。其一具齐悼惠王刘肥传。朱虚侯刘章。欲令齐王发兵以诛诸吕。齐王乃与中尉魏勃等阴谋发兵。齐相召平闻之。乃发卒卫王宫。后为勃所卖。遂自杀。功臣表。平子奴。以父功封黎侯。其一具萧相国世家。召平者。故秦东陵侯。秦破。为布衣。贫。种瓜于长安城东。瓜美。故世俗谓之东陵瓜。据此三召平者。姓名偶同。非一人也。齐王传。小司马索隐注云。广陵人召平与东陵侯召平及此召平皆似别人。杨用修史记题评。于羽记召平云。召平加广陵人于上者。正与东陵召平异也。又后汉书。广陵郡有东陵亭。博物记亦谓东陵圣母祠在广陵。疑此东陵即召平所封地也。
两颜子
吴门徐祯卿。字昌谷。一曰昌国。以进士为评事。亲老。求改便地。当事者抑之。降五经博士。初善词章。后好玄学。晚乃从阳明游。凡三变。年三十三卒。阳明比之颜子。
徐爱游阳明之门。正德十三年卒。年三十一。尝游南岳。梦一瞿昙抚其背曰。尔与颜子同德亦同寿。自南京兵部郎中告归。与陆澄谋耕霅上之田。不果。合前说观之。阳明得二颜子矣。要之。阳明岂有此言。必出王、钱二公之手。若使罗念庵、邹东郭、为之。更自浑成。
两廉蔺
梁武帝时。蜀人兰相如为父报仇。杀降人刘季连。自缚归罪。帝壮而释之。时亦有廉颇者。为别将。立功淮上。后卒战死。有风雨之异。祀为神。
两逍遥公
北齐韦琼以高隐封逍遥公。唐中宗时。韦嗣立以宰相阿附韦后。亦封逍遥公。逍遥二字。亦有幸不幸如此。
两施全
秦桧十客。其狎客为施全。而刺桧者亦曰施全。为殿前军使。以为一人。或以为非。要之。既为桧狎客。乃天下下流至不肖者。岂能复作此等忠义出格事。而桧老奸。岂有与其人久处而不能觉眉宇气味。几入其手乎。老节妇决不装淫娼。而老嫖院亦决能辨识于微渺间也。
两王保保
元有二王保保。其一。扩廓帖木儿。其一。征行元帅王斌之子。袭父封。复以军功殁于国事。赠武德将军。盩厔子。
两龙光
吉安有龙光。从阳明兵间。着奇节。乃其先泰和县亦有同姓名者。为松江训导。克振师范。人比之魏文靖。弟郁。工部侍郎。子伯。进士。慈溪知县张庄简有龙光先生传。字士熙。号素斋。
两六如
苏门公啸有六如。一如深溪虎。一如大海龙。一如高柳蝉。一如巫峡猿。一如华丘鹤。一如潇湘鴈。唐子畏号六如。取佛书之说。不如前说。更为脱洒有意趣。或者当时所取在此。而更托之彼。使人不可测耶。
两小友
张曲江呼李邺侯为小友。毕文简士安于王元之禹偁亦然。
两傲弟
牛弘、王旦、俱有傲弟。一杀驾车牛。一击破祠庙百壶酒。俱无一言。
</div>
    <div class="pagination">
<a href="涌幢小品_page30.html">上一页</a><span>...</span><a href="涌幢小品_page26.html">26</a><a href="涌幢小品_page27.html">27</a><a href="涌幢小品_page28.html">28</a><a href="涌幢小品_page29.html">29</a><a href="涌幢小品_page30.html">30</a><span class="current-page">31</span><a href="涌幢小品_page32.html">32</a><a href="涌幢小品_page33.html">33</a><a href="涌幢小品_page34.html">34</a><a href="涌幢小品_page35.html">35</a><a href="涌幢小品_page36.html">36</a><span>...</span><a href="涌幢小品_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
