<!DOCTYPE html>
<html>
<head>
    <meta charset="UTF-8">
    <title>说郛 - 第 523 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 523 页/共 601 页</h1>
    <div class="content">

　　楚辞芳草谱【谢翺】
　　江离
　　江离之草屈原幼时所先采盖自其初度则固已扈江离辟芷矣张勃云江离出临海县海水中正青似乱发楚辞之于江离畦而种之则非水物本草蘪芜一名江离又云被以江离揉以蘪芜又不应是一物也
　　薰草
　　世以蕙草盖即薫草臭如蘪芜可以已厉故古之袚除以此草薫之因谓之薫草王逸章句云菌薫也今之零陵香
　　菌
　　按王逸云菌即薰司马云大芝支遁云舜华则王説恐非七谏云饮菌若之朝露即庄子所谓朝菌者岂此耶
　　兰
　　离骚云滋兰九畹又云光风转蕙汜崇兰兰草大都似泽兰其香可着衣带者是素问云治之以兰除陈气也皆槩指香草可见
　　蕙
　　蕙大抵似兰皆柔荑其端作花兰一荑一花蕙一荑五六花香次于兰楚辞兰每及蕙畹兰而畆蕙也汜兰而转蕙也蕙殽蒸兰借也
　　杜若
　　杜若一名杜蘅苗似山姜花黄赤子大如棘九歌湘君曰采芳洲兮杜若将以遗兮下女湘夫人云搴汀洲兮杜若将以遗兮逺者杜若之为物令人不忘搴采而赠之以明其不相忘也
　　
　　楚辞以芳草比君子而言者最多盖今香白芷也出近道下湿地可作面脂其叶可用沐浴故曰浴兰汤兮沐芳
　　蘼芜
　　芎防之苗叶为蘼芜似蛇牀而香魏文帝以蕙草为香烧之以蘼芜藏衣中故少司命曰秋兰兮蘼芜罗生兮堂下緑叶兮素枝芳菲菲兮袭子古诗上山采蘼芜
　　卷葹
　　卷葹草防心不死江淮间谓之宿莽説见郭璞賛故离骚经曰朝搴阰之木兰兮夕揽洲之宿莽非宿草也
　　菉
　　离骚云薋菉葹以盈室兮判独离而不服皆指恶草异菉竹之菉
　　菊
　　菊季秋寒露后五日始有华华得土之正色离骚夕餐秋菊之落英观崔寔费长房九日采菊语则茹菊延龄自古已然
　　荃
　　荃昌蒲也一名荪楚辞曰数惟荪之多怒荪佯聋而不闻辞言香草皆以喻臣唯言荪者喻君盖荪于药为君也
　　薜荔
　　离骚云贯薜荔之落蕋王逸章句曰薜荔香草縁木而生蘂实也
　　款冬
　　款冬叶似葵而大丛生花出根下十一十二月雪中出花茂悦郭氏曰款涷也故楚辞云款冬而生兮凋彼叶柯
　　艾
　　萧与艾本皆香草离骚则薄之曰户服艾以盈要兮谓幽兰其不可佩然要之庶人所服比之兰蕙则有间矣
　　蒌
　　蒌蒌蒿也其叶似艾白色长数寸髙丈余好生水边大招云英酸蒿蒌不沾薄只王逸曰蒿繁草也蒌香草也
　　莎
　　莎茎叶都似三棱和香用之招隐云青莎杂树兮苹草靃靡
　　匏
　　匏瓠也可刳以涉水按楚辞王襃九怀称援匏兮接粮
　　蓼
　　蓼生水泽楚辞曰蓼虫不知徙乎葵菜言蓼辛葵甘虫各安其故不知迁也
　　茨
　　茨蒺藜也布地蔓生细叶子有三角状如菱而小刺人生道上按七諌曰江离弃于穷巷兮蒺藜蔓乎东厢
　　防
　　防生水中实两角或四角一名芰离骚曰制芰荷以为衣兮集芙蓉以为裳盖芰叶杂遝荷叶博大有为衣之象而芙蓉若可缉者也
　　苹
　　苹叶正四方中拆如十字根生水底叶敷水上天问曰靡蓱九衢言其枝叶分为衢道犹今言花五出六出也
　　萍
　　萍无根浮水而生楚辞曰窃伤浮萍兮无根














　　南方草木状上【嵇含】
　　南越交趾植物在四裔最为竒周秦以前无称焉自汉武帝开拓封疆捜求珍异取其尤者充贡中州之人或昧其状乃以所闻诠叙有禆子弟云尔
　　草类
　　甘蕉
　　甘蕉望之如树林大者一围余叶长一丈或七八尺广二尺许花大如酒杯形色如芙蓉着茎末百余子各为房相连累甜美亦可蜜藏根如芋魁大者如车毂实随花长每华一阖各有六子先后相次子不俱生花不俱落一名芭蕉或曰巴苴剥其子上皮色黄白味似蒲萄甜而脆亦疗饥此有三种子大如拇指长而鋭有类羊角名羊角蕉味最甘好一种子大如鸡卵有类牛乳名牛乳蕉微减羊角一种大如藕子长六七寸形正方少甘最下也其茎解散如丝以灰练之可纺绩为絺绤谓之蕉葛虽脆而好黄白不如葛赤色也交广俱有之三辅黄图曰汉武帝元鼎六年破南越建扶荔宫以植所得竒草异木有甘蕉十二本
　　耶悉茗
　　耶悉茗花末利花皆胡人自西国移植于南海南人怜其芳香竞植之陆贾南越行纪曰南越之境五糓无味百草不香此二花特芳香者縁自别国移至不随水土而变与夫橘北为枳异矣彼之女子以防丝穿花心以为首饰
　　末利
　　末利花似蔷薇之白者香愈于耶悉茗
　　豆防花
　　豆花其苗如芦其叶似姜其花作穗嫩叶卷之而生花微红穗头深色叶渐舒花渐出旧説此花食之破气消痰进酒増倍太康二年交州贡一篚上试之有验以赐近臣
　　山姜花
　　山姜花茎叶即姜也根不堪食于叶间吐花作穗如麦粒软红色煎服之治冷气甚效出九真交趾
　　鹤草
　　鹤草蔓生其花麴尘色浅紫蒂叶如栁而短当夏开花形如飞鹤觜翅尾足无所不备出南海云是媚草上有虫老蜕为蝶赤黄色女子藏之谓之媚蝶能致其夫怜爱
　　甘
　　甘盖薯蓣之类或曰芋之类根叶亦如芋实如拳有大如瓯者皮紫而肉白蒸防食之味如薯蓣性不甚冷旧朱崖之地海中之人皆不业耕稼惟掘地种甘秋熟收之蒸晒切如米粒仓圌贮之以充粮糗是名粮北方人至者或盛具牛豕脍炙而末以甘荐之若粳粟然大抵南人二毛者百无一二惟海中之人寿百余嵗者由不食五谷而食甘故尔
　　水莲
　　花之美者有水莲如莲而茎紫柔而无刺
　　水蕉
　　水蕉如鹿葱或紫或黄吴永安中孙休尝遣使取二花终不可致但图畵以进
　　蒟酱
　　蒟酱荜茇也生于蕃国者大而紫谓之荜茇生于畨禺者小而青谓之蒟焉可以为食故谓之酱焉交趾九真人家多种蔓生
　　菖蒲
　　菖蒲畨禺东有涧涧中生菖蒲皆一寸九节安期生采服僊去但留玉舄焉
　　留求子
　　留求子形如栀子棱瓣深而两头尖似诃梨勒而径及半黄已熟中有肉白色甘如枣核大治婴孺之疾南海交趾俱有之
　　诸蔗
　　诸蔗一曰甘蔗交趾所生者围数寸长丈余颇似竹断而食之甚甘笮取其汁曝数日成饴入口消释彼人谓之石蜜吴孙亮使黄门以银椀并盖就中藏吏取交州所献甘蔗饧黄门先恨藏吏以防屎投饧中启言吏不谨亮呼吏持饧器入问曰此器既盖之且有油覆无縁于此黄门将有恨汝吏叩头曰尝从臣求莞席臣以席有数不敢与亮曰必是此问之具服南人云甘蔗可消酒又名干蔗司马相如乐歌曰泰尊柘浆析朝酲是其义也太康六年扶南国贡诸蔗一丈三节
　　草麴
　　草麴南海多矣酒不用麴糵但杵米粉杂以众草叶冶葛汁涤溲之大如卵置蓬蒿中荫蔽之经月而成用此合糯为酒故剧饮之既醒犹头热涔涔以其有毒草故也南人有女数嵗即大酿酒既漉冬陂池竭时寘酒罂中密固其上瘗陂中至春潴水满亦不复发矣女将嫁乃发陂取酒以供賔客谓之女酒其味絶美
　　芒茅
　　芒茅枯时瘴疫大作交广皆尔也土人呼曰黄茅瘴又曰黄芒瘴
　　肥马草
　　南方冬无积藁濒海郡邑多马有草叶类梧桐而厚取以秣马谓之肥马草马颇嗜而食果肥壮矣
　　冬叶
　　冬叶姜叶也苞苴物交广皆用之南方地热物易腐败惟冬叶藏之乃可持久
</div>
    <div class="pagination">
<a href="说郛_page522.html">上一页</a><span>...</span><a href="说郛_page518.html">518</a><a href="说郛_page519.html">519</a><a href="说郛_page520.html">520</a><a href="说郛_page521.html">521</a><a href="说郛_page522.html">522</a><span class="current-page">523</span><a href="说郛_page524.html">524</a><a href="说郛_page525.html">525</a><a href="说郛_page526.html">526</a><a href="说郛_page527.html">527</a><a href="说郛_page528.html">528</a><span>...</span><a href="说郛_page524.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
