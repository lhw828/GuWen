<!DOCTYPE html>
<html>
<head>
    <meta charset="UTF-8">
    <title>唐语林 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐语林 - 第 2 页/共 12 页</h1>
    <div class="content">    进士王如Г者，妻公以伎术供奉玄宗，欲与改官，拜谢而请曰：“臣女婿王如Г见应进士举，伏望圣恩回授，乞一及第。”上许之，宣付礼部宜与及第。侍郎李以谘执政，右相曰：“王如Г文章堪及第否？”曰：“与亦得。”右相曰：“若尔，未可与之。明经、进士，国家取材之地。若圣恩优异，差可与官。今以及第与之，将何以观材？”即自奏闻。居二日，如Г宾朋燕贺，车骑盈门。忽中书门下牒礼部：“王如Г可依例考试。”闻之罔然自失。
    张九龄累历刑狱之司，无不察。每有公事，胥吏未敢讯劾，先禀于九龄。召囚面讯曲直，口占案牍，无轻重，皆引服。
    张延赏为河南尹，官吏有过，未曾屈辱。所犯既频，不可容者，但谢遣之。先自下拜，立与之辞，即令郡官祖送。由是寮属敬惮，各修饬，河南大治。
    德宗时，李纳陆梁，上表欲进钱五百万。上怒谓丞相曰：“朕岂藉进奉！”崔文公曰：“陛下欲知真伪不难，但诏纳便以回赐三军，即其情露矣。纳若遵诏，是陛下恩给三军；纳若不从，是其树怨于军中也。”上曰：“赐之何名？”甫曰：“两河用军已来，天平功居多，朝廷未及优赏。”上以为然。诏至，纳惭恚，构疾而终。
    广德二年，春三月，敕工部侍郎李栖筠、京兆少尹崔沔拆公主水碾十所，通白渠支渠，溉公私田，岁收稻二百万斛，京城赖之。常年命官皆不果敢，二人不避强御，故用之。
    阎伯，袁州刺史。时征役繁重，袁州特为残破，伯专以惠化招抚，逃亡皆复。邻境慕德，襁负而来。数年之间，渔商阗凑，州境大理。及改抚州，百姓相率而随之，伯未行，或已有先发。伯于所在江津见航，问之。皆云：“从袁州来，随使君往抚州。”前后相继，吏不能止，其见爱如此。到职一年，抚州复治。代宗闻之，徵拜户部侍郎，未至，卒。
    李封为延陵令，吏人有罪，不加杖罚，但令裹碧头巾以辱之。随所犯轻重，以日数为等级，日满乃释。吴人著此服出入，州乡以为大耻，皆相劝励无敢犯，赋税常先诸县。既去官，竟不捶一人。
    刘晏为诸道盐铁转运使，时军旅未宁，西蕃入寇，国用空竭，始于扬州转运船，每以十只为一纲，载江南谷麦，自淮泗入汴，抵河阴，每船载一千石。扬州遣军将押至河阴之门，填阙一千石，转相受给，达太仓，十运无失，即授优劳官。汴水至黄河迅急，将吏典主，数运之后，无不发白者。晏初议造船，每一船用钱百万。或曰：“今国用方乏，宜减其费。五十万犹多矣。”晏曰：“不然。大国不可以小道理，凡所创置，须谋经久。船场既兴，即其间执事者非一，当有赢余及众人。使私用无窘，即官物坚固，若始谋便削，安能长久？数十年后，必有以物料太丰减之者。减半，犹可也；若复减，则不能用。船场既堕，国计亦圯矣。”乃置十场于扬子县，专知官十人，竞自营办。后五十余岁，果有计其余，减五百千者，是时犹可给。至咸通末，院官杜侍御又以一千石船，分造五百石船两舸，用木廉薄。又执事人吴尧卿为扬子县官，变盐铁之制，令商人纳榷，随所送物料，皆计折纳，勘每船板、钉、灰、油、炭多少而给之。物复长。军将十家，即时委弊。
    韩晋公镇浙西地，痛行捶挞，人皆股忄栗。时德宗幸梁洋，众心遽惑。公控领十五部人不动摇，而遍惩里胥。或有诘者，云：“里胥闻（原注：盖或问其故，而云答之之语也）擒贼不获，惧死而逃，哨聚其类，曰：‘我辈进退皆死，何如死中求生乎？’乃挠村劫县，浸蔓滋多。且里胥者，皆乡县豪吏，族系相依。杖煞一番老而狡黠者，其后补署，悉用年少，惜身保家，不敢为恶矣。今上在外，不欲更有小寇以挠上心。”其旨如此。其里胥不杖死者，必恐为乱，乃置浙东营吏，俾掌军籍，衣以紫服，皆乐为之，潜除酋豪，人不觉也。又痛断屠牛者，皆暴尸连日。谓人曰：“草贼非屠牛酾酒，不成结构之计。深其罪，所以绝其谋耳。”当此际，贼皆失图。
    德宗躬亲庶政，中外除授皆自揽。监察里行浙东观察判官赵亻参特授高陵县令，裴尚书武亦自坊监宰栎阳，二人同制。后数日，因游苑中，有执役者，上问：“何处人？”云：“是高陵百姓。”上曰：“汝是高陵人也，我近为汝扌柬得一好长官，知否？”亻参，贞元六年进士及第，又制策登科。
    韦皋薨，行军司马刘辟知留后，率将士逼监军使，请奏命辟为帅，以殉军情。旋举兵扼鹿头关下蜀。蜀帅李康弃城走。上敕宰臣选将讨伐。杜黄裳曰：“保义节度使刘ッ、武成节度使高崇文，皆刚毅忠勇可用。”上曰：“二人谁为优？”黄裳曰：“刘ッ自涿州拔城归阙，扶老携幼，万人就路，饮食舒惨，与众共之。居不设乐，动拘法令，峻严整肃，人望而畏。付以专征，必著勋绩。”（原注：ッ，济之弟。济继怦镇幽州，ッ任瀛州刺史，与济有隙，济欲害之。母氏潜报ッ，ッ乃誓拔所部归阙。不由驿路而行，秋毫不犯。朝廷优遇，乃割凤翔府普润、麟游等县为行秦州。以普润为理所，保义为军号。拜ッ行秦州刺史，充保义军节度使。所领将十营于此。ッ镇普润七年，后镇泾原）上曰：“卿选刘ッ，甚得其人，然卿虑亦未尽。ッ驭众严肃，固是良将。性本倔强，与济不叶，危急归命，河朔气度尚在。常闻郁郁扼腕，恨不得名藩，应有深意。若征伐有功，须令镇西川以为宠。况全蜀重地，数十年间，硕德名臣，方可寄任。ッ生长幽燕，只知卢龙节制，不识朝廷宪章。向者幽系幕吏，杖杀县令，皆河朔规矩，我亦为之容贷。若使镇西川，是自掇心腹疾。不如崇文，久将亲军，宽和得众，用兵沈审。”乃命为西川行营节度使。崇文下剑门，长子曰晖，不当矢石，特斩之以励。师次绵州，斩硗州节度使李康，疏康擅离征镇，不为拒敌。（原注：当时议者云康任怀州刺史，收杀武陟尉，即崇文判官宋君平之父。崇文乘此事为之报）入成都日，有若闲暇，命节级将吏，凡军府事无巨细，一取韦皋故事。一应为辟协从者，但自首并不问。韦皋参佐房式、韦乾度、独孤密、符载、郄士美（原注：本名犯文宗庙讳），皆即论荐。馆驿巡官沈衍、段文昌，辟迫令刺按，礼同上介，亦接诸公后谒。崇文谓文昌曰：“公必为将相，未敢奉荐。”叱起沈衍，令枭首于驿门外。举酒与诸公尽欢，俳优请为刘辟责买戏，崇文曰：“ッ是大臣谋反，非鼠窃狗盗。国家自有刑法，安得下人辄为戏弄？”杖优者，皆令戍边。（原注：房式除给事中，韦乾度除兵部郎中，独狐密除起居郎，郄士美除太常博士，符载除秘书郎，并未到谒而命下）刘辟就擒，得侍妾二人，皆殊色。监军使请进上。崇文曰：“谬当重寄，初收大藩，且要境内肃清，万姓复业，以宽圣虑。进美妇人，作狐魅天子意，崇文此生不为也。”遽命配鳏处将校。（原注：上闻之语内臣曰：“崇文得殊色，不进来，又不自留，是忠直也，是田舍人也。”）三年为蜀帅，惠化大行。不事威仪，礼贤接士。身与子弟车服玩用无金玉之饰。一朝谓监军从事曰：“崇文，河北一健儿，偶然际会，累立战功，国家酬奖亦极矣。西川是宰相回翔地，崇文叨居已久，岂宜自安？但得为节制边镇，死于王事，诚愿足矣。”乃陈让请宁，以至于卒。
    宪宗宽仁大度，不妄喜怒。便殿与宰臣论政事，容貌恭肃。延英入阁，未尝不以天下忧乐为意。四方进女乐皆不纳。谓左右曰：“嫔御已多，一旬之中资费盈万，岂可更剥肤取髓，强娱耳目！”其俭德忧民如此。
    吴元济乱淮西，以宰相裴度为元帅，召对于内殿，曰：“蔡贼称兵，昨晚择帅甚难。天子用将帅，如造大船，以越沧海。其功既多，其成也大，一日万里，无所不留。若乘一苇，而蹈洪流，即其功也寡，其覆也速。朕今托卿以摧狂寇，可谓一日万里矣。”度曰：“臣虽不才，敢以死效命。”因泣下沾衿，上亦为之动容。
    宪宗时，权长孺知盐福建院。赃败，有司上其狱。崔相群救曰：“此德舆族子。”上曰：“德舆不合有子弟犯赃。使德舆自犯，朕且不赦。”后知其母老，免死，杖一百，流康州。
    宣平郑相之铨衡也，选人相贺得其入铨。刘禹锡弟某为郑铨注潮州尉，一唱，唯唯而出。郑呼之却回。郑曰：“如此所试，场中无五六人；一唱便受，亦无五六人。此而不奖，何以铨衡？公要何官，去家稳便？”曰：“家住常州。”乃注武进县尉。选人翕然畏而爱之。及后作相，选官，又称第一，宜其有后于鲁也。
    又陈讽、张复元，各注畿县尉。请换县，允之。既而张却请不换，郑榜子引张，才入门，报已定，不可改。时人服之。
    相国晋公裴度出镇兴元，因入觐，值范阳节度使朱克融因春衣使，奏曰：“使者傲，赐衣恶，军士皆无衣，兼请之。又闻车驾幸东都，请以丁匠五千，先理宫寝。”敬宗召公问，公对曰：“克融凶者，此将灭之徵也。欲挫之，则曰：‘所遣工役当令供待，速行也。’若欲缓之，则发一诏曰：‘闻中官慢易，俟归，当痛责之。春服，所司之制，我已罪之也。洛之幸，职司所供，固不烦士卒也。三军请衣，吾无所爱，但非徵役例。’”克融却出使，宴赂命回，乃赍瑞宝以献。不数月，克融果死。
    李卫公镇浙西，甘露僧知主事者诉交代常住什物为前主僧隐没金若干两。引证前数年皆递相交割传领，文籍分明。且初上之时交领分两既明，交割之日不见其金。引虑之际，公疑其未尽，微以意揣之。僧乃曰：“居寺者乐于知事，前后主之者，积年以来，空交分两文书，其实五金矣。群僧以某孤立，不杂辈流，欲由此挤之。”因流涕言其冤状。公曰：“此非难也。”亻免仰之间，曰：“吾得之矣。”乃立召兜子数乘，命关连僧人对事。咸遣坐檐子，下帘，指挥门下，不令相对。命取黄泥，各令模交付下次金样，以凭证据。僧既不知形状，竟模不成。数辈等皆伏罪。
    宝历中，亳州云出圣水，服之愈宿疾，亦无一差者。自洛已来及江西数十郡，人争施金，贷之衣服，以饮焉。获利千万，人转相惑。李德裕在浙西，命于大市集人，置釜取其水，设司取猪肉五斤煮，云：“若圣水也，肉当如故。”逡巡熟烂。自此人心稍定，妖者寻而败露。
    敬宗时，吏部郎韦ダ，宰相忠贞公见素之孙，大历中刑部员外郎袭灵昌公益之子，孝友贞重。未卯角，继踵大衅，成长谢事，终身抱戚。及释褐，命服裹衣不释绢素。博览群书，不为讽咏。嗜学强记，自筮仕至夕拜，秉笔记录，不暂废辍。士流出身，内外扬历，行能所立，其材何适，必广询搜载于别录。武臣谋将，毅勇忠廉，可将千人，可将万人，可攻可守，无不博记其姓名。州县征赋重轻，物产繁阙，凋残富庶，风俗里路，山川险易，兵甲强弱，无不备详。山泽利害，国用经费，凡曰能吏，与之较量济物泽人、除苛静理之术，蔚为吏师。外国所习，边疆控扼，曾经历者，无不与之论。洞晓天之数术，阴阳《易》象，四方灾，朝廷休宁，无不先知。丞相裴公、韦公贯之、李公绛、崔公群、萧公，皆布衣旧，继登台衮。每有朝廷重事，庙谋未决者，必资于韦公。及敷奏施行，咸称折中。或尹京推镇，衔命难理之邦，命属未之定（案：此句疑有脱误）其人，咨于韦。韦曰：“某宽和通简，某刚劲峻急，某恤物利人，某残刻执滞，某明于辨博，某练达刑书，某可以任繁剧，某可以辑凋瘵。裨赞朝略，未尝有私。性沈厚容纳，进退情理。而士大夫亲昵交友，莫能知者。五丞相敬服，以为龟镜，相顾而叹曰：“吾辈五人智虑，自昏及晓筹度事，不逮韦公唾之间。房、杜、姚、宋，相业著于简书，吾恨不得亲承规矩；韦公之才，但恐房、杜、姚、宋，不相远也。”
    刘桂州栖楚为京兆尹，号令严明，诛罚不避权势。先是京城恶少及屠沽商贩多系名诸军，干犯府县法令，有罪即逃入军中，无由追捕。刘公为尹，一皆穷治。有匿军中名目，自称百姓者，罪之。坊市奸偷宿猾屏迹。尝有儒生入市，市内有一军人，乘醉误突生驴过，旁诸少年噪曰：“痴男子，尚敢近衣冠也！”与属吏言，不伤气，未尝叱责一官人。常谓府县官曰：“诸公各自了本分公事，晴天美景，恣意游赏，勿致拘束。”
    权实子范，为殿中侍御史知巡。有小吏从市求取，事发，笞十数。他日复有如此者，白于台长，杖背十五。同列疑其罪同罚异。权对曰：“前史所取者，名属左军，台之威令不振久矣，百司尚有不禀奉者，况凭禁军之势耶！彼受贿于此辈，犹是抑豪强，可以矜减。后吏则挟台之威以恐百姓，杖背犹为至轻。
    张杰夫前白襄州从事至京，失马，台中三院多亲友，为求马价。同列或有，不肯署字，权独先署，谓众曰：“某向不与张熟，但闻其在穷丧马，正当求禄求知之际，不可使徒行。且一千何足为轻重？”
    开成中，李石作相兼度支。一日早朝中箭，遂出镇江陵。自此诏宰相坐檐子，出入令金吾以三千人宿直。李卫公复相，判云：“在具瞻之地，自有国容；居无事之时，何劳武备？所送并停。”（原注：李卫公初入相是大和七年，居李石之前，卫兵不因李事。记之者有误）
    武宗将赐杜之子无逸衣，所司条列其目衫色奉进。上曰：“不可赐白衣。又其年幼未有官，不可假以服色。但赐青衣无衫可也。”
    会昌中，晋阳令狄惟谦，梁公之后，善为政。州境亢阳，涉春夏，数百里水泉耗竭。祷于晋祠者数旬，无应。有女巫郭者，攻符术厌胜之道。有监军携至京师，因缘出入宫掖。其后归，遂号“天师。”天既久不雨，境内莫知所为，皆曰：“若得天师至晋祠，则旱不足忧矣。”惟谦请于主帅，曰：“灾厉流行，庶焦灼。若非天师一救，万姓恐无聊生。”于是主帅亲自为请，巫者许之。惟谦具幡盖，迎自私室，躬为控马。既至祠所，盛设供帐饮馔。自旦及夕，立于庭下，如此者两日。语惟谦曰：“为尔飞符于上帝，请雨三日，雨当足矣。”观者云集，三夕，雨不降。又曰：“此土灾，亦由县令无德。为尔再请，七日当有雨。”惟谦引罪于己，奉之愈恭。及期，又无应，郭乃骤索马入州宅。惟谦曰：“天师已为百姓此来，更乞祈祷。”勃然怒骂曰：“庸琐官人，不知礼！天时未肯下雨，留我复奚为？”惟谦谢曰：“明日排比相送。”迟明，郭将归，肴醴一无所设。坐于堂上，大怒。曰：“左道女子，妖惑日久，当须毙此，焉敢言归？”叱左右曳于神堂前，杖背三十，投于潭水。祠后有山极高，遂令设席焚香，端笏立于其上。阖县骇云：“长官打杀天师。”驰走者纷纭。祠上忽有云如车盖，覆惟谦。逡巡四合，雷震数声，甘泽大澍数尺。于是士民自山顶拥惟谦而下。州将初责以专杀巫者，既而嘉其精诚有感，与监军表言其事，制书褒曰：“狄惟谦剧邑良才，忠臣华胄。睹此天厉，将殚下民，当请祷于晋祠，类投巫于邺县。曝山极之畏景，事等焚躯；起天际之油云，法同剪爪。遂使旱风潜息，甘泽施流。昊天犹鉴于克诚，余志岂忘于褒善。特颁朱绂，俾耀铜章。勿替令名，更昭殊绩。”赐章服，并钱五十万。后历绛、隰二州刺史，所治皆有名称。
    卢元公钧镇北都，推官李璋幕中饮酒醉，决主酒军职衙前虞候。明日，元公出赴行香，其徒百八十人横街见公，论无小推巡决得衙前虞候例，元公命收禁责状。至衙，命李推官所决者更决配外镇，其余虞候各罚金，内外不测。璋惶恐，衣公服求见。公问：“何事公服？请十郎衫麻鞋相见。”璋欲引咎，公语皆不及。临去，曰：“十郎不决衙前虞候，只决所由。假使错误，亦不可纵。况太原边镇，无故二百虞候横拦节度使，须当挫之。”璋后为尚书右丞。
    卢公镇太原，同日补左右都押衙。其牒置案前阶上，补右者先自探之，展见“右”字，却摺于阶上，退身致词云：“在军门几十年，前后主办，未尝败绩。伏蒙右补，情有嫌郁，谨未敢受。”公曰：“君近前。君知军中无年劳，知有拔卒为将否？君不同蔡袭，有功朝廷，合议超宠。”其人未逊，公复召前，并排衙大校悉前，曰：“君快恨右补都衙军，不见卢钧耶？”军中见节使自呼姓名，皆悚然。“卢钧进士出身，历中外五十年，岂不消中书一顿饭？临年暮齿，亦是得一裹香纸，合如何？”于是牙中感泣，领拜谢而去。蔡受左都押衙，即日表荐为上将军，寻建幢，节镇湖南。
    武宗好神仙，道士赵归真者，出入禁中，自言数百岁，上颇敬之。与道士刘元靖力排释氏，上惑其说，遂有废寺之诏。宣宗即位，流归真于岭南，戮元靖于市。
    宣宗性至孝，奉养郑太后于大明宫，不为别宫。舅郑光为平卢、河中两镇节度使。大中七年，自河中来朝。上询其政事，光不知文字，对皆鄙俚。上命留光奉朝谒。后以光生计为忧，乃厚赐金帛，不复更委方镇。
    宣宗微行至德观，有女道士盛服浓妆者，赫怒归宫，立召左街功德使末叔康，令尽逐去，别选男子二人，住持其观。
    武宗于大明筑望仙台，其势中天。宣宗即位，杀道士赵归真，而罢望仙台院。大中八年，复命葺之。右补阙陈嘏已下面论其事，立罢之，以其院为文思院。
    宣宗能纳谏。李遂除岭南节度，已命中使颁旄节矣，给事中萧仿封还诏书。上正听乐，不暇别差中使，谓伶人曰：“汝可就李遂宅，却唤使来。”旄节及遂门而返。刘潼自郑州刺史除桂州观察，右谏议大夫郑裔绰上疏言不可。中使至郑，赐告身已数日，亦命追还。
    宣宗命相，一出于己。尝诏枢密院，兵部侍郎判度支萧邺可同中书门下平章事，仰指挥学士院降麻处分。枢密使王归长、马公儒以邺先判度支，再审圣旨，未审下落，抑或仍旧？上疑左右党萧，乃诏翰林院，户部侍郎判户部事崔慎由，可工部尚书平章事，落下判户部。
    故事：京兆尹在私第，但奇日入府，偶日入递院。崔郢为京兆尹，囚徒逸狱，始命造京兆尹廨宅，京兆尹不得离府。宣宗以崔罕、郢并败官，面召翰林学士韦澳授之，便令赴任。上赐度支钱二万贯。令造府宅。澳公正方严，吏不敢欺。委长安县尉李信主其事，造成廨宇，极一时壮丽，尚有羡缗却进，澳连书信两上下考。
    京兆府进士、明经解送，设殊、次、平等三级，以甄行能，其后挠于权势而不行。宣宗时，韦澳为尹，榜曰：“礼部旧格，本无等第；京府解送，不当区分。今年所送省进士、明经等，并以纳策试前后为定，更不分等第之限。”词科本以京兆等第为梯级，建中二年，崔元翰、崔敖、崔备三人，府元、府副、第三人；于邵知贡举，依次放及第，盖推崇艺实不能易也。自文学道丧，朋党弊兴，纷竞既多，澳虽愤浇弊而革之，然人亦惜其故事之废。
    牛丛任拾遗、补阙五年，多论事，上密记之。后自司勋员外郎为睦州刺史，入谢，上命至轩砌，问曰：“卿顷任谏官，颇能举职，今忽为远郡，得非宰臣以前事为惩否？”丛曰：“新制：未任刺史县令，不得任近侍官。宰臣以是奖擢，非嫌忌也。”上曰：“赐紫。”丛谢毕，前曰：“臣所衣绯衣是刺史借服，不审陛下便赐臣紫，为复别有进止？”上遽曰：“且赐绯。”上慎重名器，未尝容易，服章之赐，一朝无滥邀者。
    李藩自司勋郎中，知制诰，衣绿如故。郑裔绰自给事以论驳杨汉公忤旨，出商州刺史，始赐绯。沈自礼部侍郎为浙东观察，方赐紫。苗恪自司勋员外郎，除洛阳县令，蓝衫赴任。裴处权自司封郎中出河南少尹，到任，本府奏荐赐绯，给事中崔罕驳还。手诏褒之，曰：“有不当，卿能驳还，职业既修，朕何所虑？”
    ●卷二 政事下
    宣宗密召学士韦澳，屏左右，谓澳曰：“朕每与节度、观察、刺史语，要知所委州郡风俗物产，卿采访撰次一书进来。”澳即采十道四藩志，撰成，题曰《处分语》，自写面进，虽子弟不得闻。后数日，薛弘宗除邓州刺史，澳有别业在南阳，召弘宗饯之。弘宗曰：“昨日中谢，圣上处分当州事惊人。”澳访之，即《处分语》中事也。
    宣宗猎城西，及渭水，见父老数十人，于佛祠设斋。上问之，父老曰：“臣醴泉县百姓，本县令李君有异政，考秩已满，百姓借留，诣府乞未替，来此祈佛。”上归，于御大书君名。中书两拟醴泉令，上皆抹去之。逾岁，怀州刺史阙，请用人，御笔曰：“醴泉县令李君可为怀州刺史。”人莫测也。君中谢，上谕其事。
    宣宗厚待词学之臣，于翰林学士恩礼特异，宴游无所间，惟于迁转皆守常法。皇甫自吏部员外郎召入，改司勋员外，计吏员二十五个月，转司封郎中，知制诰。孔温裕自礼部员外郎改司封员外，召入二十五个月，改司勋郎中，知制诰。
    乐工罗程者，善弹琵琶，为第一，能变易新声。得幸于武宗，恃恩自恣。宣宗初，亦召供奉。程既审上晓音律，尤自刻苦，往往令侍嫔御歌，必为奇巧声动上，由是得幸。程一日果以眦睚杀人，上大怒，立命斥出，付京兆。他工辈以程艺天下无双，欲以动上意。会幸苑中，乐将作，遂旁设一虚坐，置琵琶于其上。乐工等罗列上前，连拜且泣。上曰：“汝辈何为也？”进曰：“罗程负陛下，万死不赦。然臣辈惜程艺天下第一，不得永奉陛下，以是为恨。”上曰：“汝辈所惜罗程艺耳，我所重者高祖、太宗法也。”卒不赦程。
    故事：每罢左护军，由右出；罢右护军，由左出；盖防微也。宣宗既以法驭下，每罢去，辄令自本军出，中外不能测。
    宣宗虽宽仁爱人，然刻于用法，尝曰：“犯朕法，虽我子弟亦不宥。”内外由是畏惮。
    优人祝汉贞者，累朝供奉，滑稽善伺人意，出口为七字语。上有指顾，遽令摹咏，捷若夙篝，尤为帝所喜。上行幸，召汉贞前，抵掌笑谈，颇言及外间事。上正色曰：“我养汝辈供戏乐耳，敢干预朝政耶？”遂疏之。后其子犯赃，上命杖杀，而徙汉贞于边。
    柳仆射仲郢任盐铁使，奉敕：医人刘集宜与一场官。集医行闾阎间，颇通中禁，遂有此命。仲郢手疏执奏曰：“刘集之艺若精，可用为翰林医官，其次授州府医博士。委务铜盐，恐不可责其课最。又场官贱品，非特敕所宜，臣未敢奉诏。”宣宗御笔批：“刘集与绢百匹，放东回。”数日，延英对，曰：“卿论刘集大好。”
    宣宗猎苑北，见樵者数人，因留与语。言泾阳百姓，因问：“邑宰为谁？”曰：“李行言。”“为政何如？”曰：“性执滞。有劫贼五六人匿军家，取来直不肯与，尽杖杀之。”上还宫，以书其名帖于殿柱上。后二年，行言领海州，中谢。上曰：“曾宰泾阳否？”对：“在泾阳二年。”上曰：“赐金紫。”再谢，上曰：“卿知著紫来由否？”行言奏不知。上顾左右，取殿柱帖子来宣示。
    宣宗微疾，召医工梁新对脉（原注：禁中以诊脉为对脉）。数日，自陈求官，不与，但每月别给钱三百缗。
    高尚书少逸为陕州观察使，有中使于石硖驿怒饼饵黑，鞭驿吏见血。少逸封饼以进，中使亦自言。上怒曰：“高少逸已奏来。深山中如此食，岂易得也？”遂谪配恭陵，复令过陕赴洛。
    宣宗赐郑光云阳、县田，皆令免税。宰臣奏不可。上曰：“朕初不思尔。卿等每为匡救，必极言毋避。亲戚之间，人所难言，苟非忠爱，何以及此！”
    郑光，宣宗之舅，别墅吏颇恣横，为里中患。积岁征租不入。户部侍郎韦澳为京兆尹，擒而械系之。及延英对，上曰：“卿禁郑光庄吏，何罪？”澳具奏之。上曰：“卿拟如何处置？”澳曰：“臣欲于法。”上曰：“郑光甚惜，如何？”澳曰：“陛下自内庭用臣为京兆，是使臣理畿甸积弊。若郑光庄吏积年为蠹，得宽重典，则是朝廷之法独行于贫下，臣未敢奉诏。”上曰：“诚如此。但郑光再三干朕，卿与贷法，得否？不然，重决贷死，可否？”澳曰：“臣不敢不奉诏，但许臣且系之，俟征积年税物毕放出，亦可为惩戒。”上曰：“可也。为郑光所税扰乡，行法自近。”澳自延英出，径入府杖之，征欠租数百斛，乃纵去。
    宣宗京兆府有厌蛊狱，作符劾者郭群，属飞龙，三牒不可取。韦澳入奏之，上曰：“郭群属飞龙，不错否？”翌日，内养押郭群付府。
    宣宗每行幸内库，以紫衣金鱼、朱衣银鱼三二副随驾，或半年或终年不用一副，当时以得朱、紫为荣。
    宣宗坐朝，次对官趋至，必待气息平均，然后问事。令狐进李远为杭州，上曰：“我闻李远诗云，‘长日惟消一局棋’，何以临郡？”对曰：“诗人言，不足有实也。”仍荐廉察可任，乃许之。
    宣宗视远《郡谢上表》，左右曰：“不足烦圣虑。”上曰：“远郡更无非时章奏，只有此《谢上表》，安知其不有情恳乎？吾不敢忽。”
    宣宗暇日，召翰林学士韦澳入。上曰：“要与卿款曲。少间出外，但言论诗。”上乃出诗一篇。有小黄门置茶床讫，亟屏之。乃问：“朕于敕使如何？”澳曰：“威制前朝无比。”上闭目摇手曰：“总未，依前怕他。在卿如何，计将安出？”澳既不为之备，率意对曰：“谋之于外庭，即恐有太和事，不若就其中拣拔有才者，委以计事。”上曰：“此乃末策。朕行之。初擢其小者，至黄、至绿、至绯，皆感恩；若紫衣挂身，即合为一片矣。”澳渐汗而退。
    大中初，云南朝贡及西川质子人数渐多，节度使奏请厘革。有讠人录诏报云南，云南词不逊。词云：“一人有庆，方当万国而来朝；四海为家，岂计十人之有费。”尔后纳贡不时，境上骚扰。宣宗崩，命内臣告哀，行及其国。南诏王丰已死，子坦绰酋龙继立，号曰“骠信”，凶很悖慢。谓：“我国亦有丧，朝廷不赐吊问，诏书又赐故王。”于是待使者礼薄，旋又累犯封疆，掠越。朝廷以骠信名近庙讳，复无使朝贡，不告国丧，遂绝册立吊祭使。杜再入辅，议曰：“云南向化七十余年，泸水之阴，弓弛甲解，诸蛮纳职如编，抚慰怀来，不劳筹策。二十年间再领西蜀，近者费用多于往年，聚蓄不得盈实，今者虽起衅端，未深为敌，宜化以礼谊。夷狄之君，立名犯上，难为奏闻，下诏令其改更。纵未行典册，且发使吊祭，以恩信全其国礼。诏清平官已下，谕其君长，名犯庙讳，朝廷未可便行册命，骠信必遣使谢恩，易名献贡。若不纳使臣入国城，即遥陈祭礼，令使臣录文，并赙赠帛以送骠信，具报清平官已下。”乃命左司郎中孟穆为云南吊祭宣抚册命使，已报破越，攻邛崃关，使臣逗留数月不发。未几，出镇凤翔，议多异同，复言未可发使，乃诏西川令遣使示朝旨。尔后连陷城邑，征兵讨逐，朝贡遂绝。
    宣宗时，党项叛扰，推其由，乃边将贪暴，利其羊马，多欺取之。始用右谏议大夫李福为夏州节度，刑部侍郎毕П为宁节度，大理卿裴识为泾原节度。发日，临轩戒敕。
    宣宗时，浙东观察李讷为军士所逐，贬朗州刺史。讷褊狷，遇军士不以礼，遂及于难。监军使王宗景抚循无状，杖四十，流恭陵。自此戎臣失律，监军使皆从坐。
    大中十二年后，藩镇继有叛乱，宣州都将康全泰逐观察使郑薰，湖南都将石再顺逐观察使韩琮，广州都将王令寰逐节度使杨发，江西都将毛鹤逐观察使郑宪。宣宗命淮南节度使检校左仆射平章事崔铉兼领宣、池、歙三州观察使，以宋州刺史温璋为宣州刺史，以右金吾将军蔡袭为湖南观察使，以泾原节度使李承勋为广州节度使，以光禄卿韦宙为江西观察使，以邻道兵送赴任，诸州皆平。
    令狐公，文公楚之子也。自翰林入相，最承恩泽。先是宣宗诏诸州刺史，秩满不得径赴别郡，须归朝奏对后，许之任。以随、房邻地，除一故旧，径令赴州。上览《谢上表》，因问曰：“此人缘何得便之任？”对曰：“比近换守，庶几其便于迎送。”上曰：“朕以比来郡守因循，故令至京师，亲问其施设优劣，将行黜陟。此令已行而复变之，宰相可谓有权。”时方寒，汗透重裘。上留意郡守，凡选尤难其人。（案：此下有脱文）
    宣宗在位逾一纪，忧勤无怠。天下虽小康，而间水旱。又宣、洪、潭、青、广等数郡军乱，盖将帅失于统御，而不日安辑，时称小太宗。
    大中已后，宰相堂判无及路岩者。杜尚书忄舀，之弟，守泗州，为庞勋所围，以孤城自全；高锡望守滁州，婴城固拒而死。岩判崔雍状云：“锡望守城而死，已有追崇；杜忄舀孤垒获全，寻加异奖。”
    王尚书式，仆射起之子，见重于武宗。尝自荐于上，称有文武才。式有武干，善用兵。既平浙东，徐州温璋失守。朝廷以彭门频年逐帅，乃自河阳移式，领河阳全军赴任。驻军境外而缓进。徐州将士自王智兴后，骄横难制。其银刀都父子相承，每日三百人守卫，皆露刃坐于两廊夹幕下，稍不如意，相顾笑议于饮食间，一夫号呼，众卒相和。节度多懦怯，闻乱则后门逃去，如是且久。闻式至境，先遣衙队三百人远接。式衩衣坐胡床受参，乃问其悖慢之罪，命尽斩于帐前。既而后来者莫知前者已死，又斩之。数日，银刀都数千人殆尽。徐州军士平居自恃吞噬，及式衣袄子半臂，曳履危坐，拱手栗缩就死，无一人敢拒者。其后亲戚相讶，不能自知焉。式既视事，余党并远配，郡中小安矣。
    式初为京兆少尹，多从前诃者令远，时或避之他适，京城号为“邓子”。性放率，不拘小节。长安坊中有夜拦街铺设祠乐者，迟明未已，式过之，驻马寓目。巫者喜，奉主人杯，跪献于马前曰：“主人多福！感达官来，顾酒味稍美，敢进寿觞。”式取而饮之。行百余步复回，曰：“向之酒甚恶，可更一杯。”复据鞍引满而去，其放率如此。
    太宗阅医方，见明堂图，人五脏之系，咸附于背。乃怆然曰：“今律杖笞背，奈何髀背分受？”乃诏不得笞背。
    梁公以度支之司，天下利害，郎尝阙，求之未得，乃自职之。
    高宗时，司农欲以冬藏余菜卖之。以墨敕示仆射苏良嗣。良嗣判曰：“昔公仪相鲁，犹拔园葵，况临万乘而贩蔬鬻菜？”上从之，不行。
    开元始年，上悉出金银珠玉锦绣之物于朝堂，若山积，皆焚之，示不复御用。
    姚开府凡三为相，皆兼兵部。军镇道里与骑卒之数，皆能暗计之。
    郭尚书元振，始为梓州射洪尉，征求无厌，至掠部人卖为奴婢者甚众。武后闻之，使籍其家，唯有书数卷。后令问其资财所在，皆以济人为对，于是奇而免之。大足年间，迁凉州都督。元振风神伟壮，善于抚御。在凉州五年，夷夏畏慕，令行禁止，牛羊被野，路不拾遗，诸蕃闻风请朝献。唐兴以来，善为凉州者，郭居其最。
    苏，神龙中，给事中兼宏文馆学土，转中书舍人。时父瑰为宰相，父子同掌枢密，时人荣之。属机事填委，凡制诰皆出其手。中书令李峤叹曰：“舍人思如泉涌，峤所不及。”后为中书侍郎，与宋同知政事。刚正，多所裁断，皆顺从其美，甚悦之。尝谓人曰：“吾与贤父子前后皆同时为宰相。仆射长厚，诚为国器；献可替否，罄尽臣节，过其父也。”后罢政，拜礼部尚书而薨。及葬日，元宗游咸宜宫，将举猎，闻丧出，怆然曰：“苏今日葬，吾宁忍娱游乎？”遂中路还宫。
    姚崇以拒太平公主，为申州刺史，玄宗深德之。太平既诛，征为同州刺史。素与张说不叶，说讽赵彦昭弹之，玄宗不纳。俄校猎于渭滨，密令会于行所。玄宗谓曰：“卿颇猎乎？”崇对曰：“此臣少所习也。臣年三十，居泽中，以呼鹰逐兔为乐，犹不知书。张藏谓臣曰：‘君当位极人臣，无自弃也。’尔来折节读书，以至将相。臣少为猎师，老而犹能。”上大悦，与之偕为臂鹰，迟速在手，动必称旨。玄宗欢甚，乐则割鲜，间则咨以政事。备陈古今理乱之本上之，可行者必委曲言之。玄宗心益开，听之宜宜忘倦，军国之务，咸访于崇。崇罢冗职，修旧章，内外有叙。又请无赦宥，无度僧，无数迁吏，无任功臣以政，玄宗悉从之，而天下大理。
    李当尚书镇南梁，境内有朝士庄产，子孙侨寓其间，而不肖者相效为非。前牧以其各有阶缘，弗克禁止，闾巷苦之。当严明有断，处分宽织篾笼，召其尤者，诘其家世谱第，在朝姻亲。乃曰：“郎君藉如是地望，作如此行止，无乃辱于存亡乎？今日所惩，贤亲眷闻之，必赏老夫，勉旃。”遽命盛以竹笼，沉于汉江。由是其侪惕息，各务戢敛焉。
    崔珏二子凶恶，节度使刘都尉判之曰：“崔氏二男，荆州三害，不免行刑也。”
    梨园弟子有胡雏，善吹笛，尤承恩。尝犯洛阳令崔隐甫，已而走禁中。玄宗非时托以他事召隐甫对，胡雏在侧，指曰：“就卿乞得此否？”隐甫奏曰：“陛下此言，是轻臣而重乐人也，臣请休官！”再拜而出。玄宗遽曰：“朕与卿戏。”遂令曳出，才至门外，杖杀之。俄而复敕释放，已死矣，乃赐隐甫绢百匹。
    刘忠州晏，通百货之利，自言如见地上钱流。每入朝乘马，则为鞭算。尝言居取安便，不务华屋；食取饱适，不务多品；马取稳健，不务毛色。
    江淮贾人，有积米以待踊贵。画图为人，持米一斗，货钱一千，以悬于市。扬州留后徐粲杖杀之。
    李惠登自军吏为随州刺史，自言：“吾二名惟识‘惠’字，不识‘登’字。”为政清净无迹，不求人知，兵革之后，阖境大化。
    武相元衡遇害，朝臣震恐，多有上疏请不穷究。独尚书左丞许孟容奏“当罪京兆尹，诛金吾铺官，大索求贼”，行行然有前辈风采。时京兆尹裴武问吏，吏曰：“杀人者未尝得脱。”数日，果擒张晏辈。
    王悦为镇将，清苦肃下。有军士犯禁，杖而枷之，约曰：“百日乃脱，未及百日而脱者死。”又曰：“我死则脱，尔死则脱，天子之命则脱。非此，臂可折，约不可改也。”由是秋毫不犯。
    李建为吏部郎中，尝曰：“方今秀茂皆在进士。使吾得志，当令登第之岁，集于吏部，使尉紧县；既罢复集，使尉望县；既罢又集，使尉畿县；而升于朝。大凡中人三十成名，四十乃至清列，迟速为宜。既登第，遂食禄；既食禄，必登朝，谁不欲也？无淹滞以守常限，无纷竞以求再捷。下曹得其修举，上位得其更历。就而言之，其利甚溥。”议者是之。
    ●卷二 文学
    文中子见王勃少弄笔砚，问曰：“尔为文乎？”曰：“然。”因与题《太公遇文王赞》。曰：“姬昌好德，吕望潜华。城阙虽近，风云尚赊。渔舟倚石，钓浦横沙。路幽山僻，溪深岸斜。豹韬攘恶，龙钤辟邪。虽逢相识，犹待安车。君王握手，何期晚耶？”
    杜淹，国初为掾吏，尝业诗。文皇勘定内难，咏斗鸡寄意曰：“寒食东郊道，飞翔竞出笼。花冠偏照日，芥羽正生风。顾敌知心勇，先鸣觉气雄。长翘频埽阵，利距屡通中。”文皇览之，嘉叹数四，遽擢用之。
    王勃凡欲作文，先令磨墨数升，饮酒数杯，以被覆面而寝。既寤，援笔而成，文不加点，时人谓为腹藁也。
    骆宾王年方弱冠，时徐敬业据扬州而反，宾王陷于贼庭，其时书檄皆宾王之词也。每与朝廷文字，极数伪周，天后览之，至“蛾眉不肯让人，狐媚偏能惑主”，初微笑之。及见“一А之土未干，六尺之孤安在？”乃不悦曰：“宰相因何失如此之人！”盖有遗才之恨。
    徐敬业十余岁时，射必溢镝，走马若飞。英公每见之曰：“此儿相不善，将赤吾族也。”
    苏少不得父意，常与仆夫杂处，而好学不倦。每欲读书，患无灯烛，尝于马厩灶中，吹火照书诵焉，其苦学如此。
    长安春时，盛于游赏。苏应制诗云：“飞埃结红雾，游盖飘青云。”玄宗览之嘉赏，遂以御花亲插巾上。
    玄宗初即位，锐意政理，好观书，留心起居注，选当时名儒执笔。其称职者虽十数年不去，多则迁名曹郎兼之。自先天初至天宝十二载冬季，成七百卷，内起居注为多。
    开元二年春，上幸宁王第，叙家人体。乐奏前后，酒食沾赉，上不自专，皆令禀于宁王。上曰：“大哥好作主人，阿瞒但谨为上客。”（原注：上禁中常自称阿瞒）明日，宁王与岐、薛同奏曰：“臣闻起居注必记天子言动，臣恐左右史记叙其事，四季朱印联（案：此上文有脱误）牒送史馆，附依外史。”上以八分为答诏，谢而许之。至天宝十二载冬季，成三百卷。率以五十幅黄麻为一轴，用雕檀轴紫龙凤绫标。宁王每请百部纳于史馆。上命宴侍臣以宠之。上宝惜此书，令别起阁贮之。及禄山陷长安，用严、高计（原注：禄山谋主严庄、高尚等），未升宫殿，先以火千炬焚是阁，故《玄宗实录》百不叙其三四，以是人间传记尤众。
    李白名播海内，玄宗见其神气高朗，轩然霞举，上不觉忘万乘之尊，与之如知友焉。尝制《胡无人》云：“太白入月敌可摧。”及禄山犯阙，时太白犯月，皆谓之不凡耳。
    天宝中，国学增置广文馆，以领词藻之士。荥阳郑虔久被贬谪，是岁始还京师参选，除广文馆博士。虔茫然曰：“不知广文曹司何在？”执政谓曰：“广文馆新置，总领文词，故以公名贤处之。且令后代称广文博士自郑虔始，不亦美乎？”遂拜职。
    郑虔，天宝初协律，采集异闻，著书八十余卷，人有窃窥其藁草，上书告虔私修国史，虔遽焚之。由是贬谪十余年，方从调选，授广文馆博士。虔所焚藁既无别本，后更纂录，率多遗忘，犹成四十余卷。书未有名。及为广文馆博士，询于国子司业苏源明。源明请名为《会粹》，取《尔雅序》“会粹旧说”也。西河太守卢象赠虔诗云：“书名《会粹》才偏逸，酒号屠苏味更醇。”即此也。
    著作郎孔至撰《百家类例》，第海内族姓，以燕公张说等为近代新门，不入百家之数。驸马张，燕公子也，观至所撰，谓弟叔曰：“多事汉！天下族姓何关汝事，而妄为升降？”叔与至善，以兄言告之。时工部侍郎韦述谙练士族，至书初成，以呈韦公，以为可行也。及闻言，恐惧，将追改之。韦曰：“文士奋笔将为千载之法，奈何以一言自动摇？有死而已，胡可改也？”遂不改。
    长安菩萨寺僧宏道，天宝末，见王右丞为贼所囚于经藏院，与左丞裴迪密往还。裴说——贼会宴于太极西内，王闻之泣下，为诗二绝，书经卷麻纸之后，宏道藏之，相传数世。其词云：“万户伤心生野烟，百官何日更朝天？秋槐叶落空宫里，凝碧池头奏管弦。”又云：“安得舍尘网，拂衣辞世喧，然策藜杖，归向桃花源。”
    代宗独孤妃薨，赠贞皇后。将葬，尚父汾阳王子仪在州，其子尚主，欲致祭。遍问诸吏，皆云：“古无人臣祭皇后之仪。”子仪曰：“此事须柳侍御裁之。”时殿中侍御史柳并，字伯存，掌书记，奉使在，即急召之。既至，子仪曰：“有切事，须藉侍御为之。”遂说祭事。殿中初亦对如诸人，既而曰：“礼缘人情。令公勋德，不同常人。且又为姻戚，今自令公始，亦谓得宜。”子仪曰：“正合某本意。”殿中草祭文，其官衔称驸马都尉郭暧父具官某，其文并叙特恩许致祭之意，辞简礼备，子仪大称之。
    德宗暮秋猎于苑中。是日，天已微寒，上谓近臣曰：“九月衣衫，二月衣袍，与时候不相称，欲递迁一月，何如？”左右皆拜谢。翌日，命翰林议之，而后下诏。李赵公吉甫时为承旨，以圣人上顺天时，下尽物理，表请宣示天下，编之于令。李相程初为学士，独不署名，别状奏曰：“臣谨按：《月令》‘十月始裘’，《月令》是玄宗皇帝删定，不可改易。”上乃止。由是与吉甫不协。
</div>
    <div class="pagination">
<a href="唐语林.html">上一页</a><a href="唐语林.html">1</a><span class="current-page">2</span><a href="唐语林_page3.html">3</a><a href="唐语林_page4.html">4</a><a href="唐语林_page5.html">5</a><a href="唐语林_page6.html">6</a><a href="唐语林_page7.html">7</a><span>...</span><a href="唐语林_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
