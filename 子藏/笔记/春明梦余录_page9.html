<!DOCTYPE html>
<html>
<head>
    <meta charset="UTF-8">
    <title>春明梦余录 - 第 9 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 9 页/共 45 页</h1>
    <div class="content">　　东
　　万春宫　　　　　　　春明门牌
　　后含春殿牌　　　　　春静门
　　万和宫　　　　　　　万和门
　　万华宫　　　　　　　万华门
　　万寜宫　　　　　　　万寜门
　　御馔庖扁　　　　　　御馔门扁
　　体仁门扁　　　　　　履康门扁
　　启泰门扁　　　　　　纳祉门
　　泰安门
　　西
　　仙禧宫更千秋宫　　　仙乐宫更千乐宫
　　仙安宫更千景宫　　　仙明宫更千安宫
　　已上四宫嘉靖四十二年九月二十一日更朝东南起
　　常寜门扁　　　　　　常和门
　　常善门　　　　　　　常辉门
　　金寜门　　　　　　　攸顺门
　　攸利门　　　　　　　金静门
　　金瑞门　　　　　　　宣恵门
　　静安门　　　　　　　灌木门更素康门扁
　　授衣门更金寜门　　　螽斯门更常静门
　　已上三门嘉靖三十七年二月十四日更
　　夀安门嘉靖三十三年正月十九日添葢
　　广成门嘉靖二十一年八月二十一日添葢
　　东和门更平安门
　　南阳徳门牌　　　　　永光门扁
　　北嘉安门牌　　　　　东迎和门牌
　　已上嘉靖二十一年八月十六日葢
　　帝社稷坛　　　　　　帝社街
　　无逸殿更书馆　　　　豳风亭更冩法亭
　　夀明殿无扁　　　　　夀明门无扁
　　已上殿门嘉靖三十七年闰七月二十六日添盖省耕亭
　　西荘家门马头
　　飞香亭万厯三十年七月十五日添扁
　　昭和殿牌
　　拥翠亭万歴三十年七月十五日添扁
　　趯台坡牌
　　翠香亭万歴三十年七月十五日添扁
　　澄渊亭牌　　　　　　海神祠扁
　　已上嘉靖十三年五月二十一日添
　　乐成殿扁　　　　　　防碧亭牌
　　浮玉亭万歴三十年七月十五日添扁
　　西苑门扁　　　　　　左临海亭扁
　　右临海亭扁
　　已上嘉靖二十三年五月二十一日添葢
　　崇智殿嘉靖四十四年二月二十六日拆葢
　　五雷殿牌　　　　　　左迎祥馆
　　右集瑞馆万歴二十九年三月二十二日添扁
　　太元亭扁　　　　　　问法所
　　临漪亭牌　　　　　　水云榭牌
　　已上嘉靖二十一年五月二十一日添葢
　　西华门牌　　　　　　西上门牌
　　西上南门牌　　　　　西上北门牌
　　西中门牌　　　　　　干明门牌
　　西安里门牌　　　　　西安门牌
　　明洪武元年八月大将军徐达遣指挥张焕计度元皇城周围一千二十六丈将宫殿拆燬至二十二年封太宗为燕王命工部于元皇城旧基建府其制山川二坛在王城南之右王城四门东曰体仁西曰遵义南曰端礼北曰广智门楼廊庑二百七十二间中曰承运殿十一间后为圎殿次曰存心殿各九间承运殿之两庑为左右二殿自八间殿之后前中后三宫各九间宫门两厢等室九十九间王城之外周垣四门其南曰灵星余三门同王城门名周垣之内堂库等室一百三十八间凡为宫殿室屋八百一十一间
　　宫禁诫勅
　　明太祖洪武三年命工部造红牌镌戒谕后妃之词悬之宫中申严宫闱之禁皇后之尊只得治宫中之事宫门外事毫不得预后妃嫔嫱宫中诸费皆尚宫奏之发内官监覆奏方得赴部闗领若尚宫不奏而輙发内官监内官监不奏而輙赴部擅领者皆论死宫嫔以下有疾医者不得入宫惟问症取药而已羣臣命妇惟庆莭朝见中宫无事不许入宫人主亦无见命妇之礼凡天子及亲王后妃宫人等必湏选择良家子女以礼聘娶不拘防所勿受大臣进送
　　命儒臣修女诫曰治天下者脩身为本正家为先正家之道始于谨夫妇后妃虽母仪天下然不可使预政事至于嫔嫱之属不过备职事侍巾若宠之太过则骄恣犯分上下失序观厯代宫阃政由内出鲜有不为祸乱者也夫内嬖惑人甚于鸩毒惟贤明之主能察之于未然其他未有不为所惑者卿等纂述女诫及古贤之事可为法者使后世子孙知所持守
　　宫官
　　宫官有六局一司局洪武十二年置曰尚宫尚仪尚服尚食尚寝尚功司曰宫正
　　尚宫局尚宫二人正五品掌导引中宫总司记司言司簿司闱四司之官属凡六尚事物出纳文籍皆印署之司记二人正六品典记二人正七品掌记二人正八品司记掌印宫内诸司簿书出入録目审而付行典记掌记佐之女史六人掌执文书司言二人正六品典言二人正七品掌言二人正八品司言掌宣传奉启之事典言掌言佐之女史四人掌执文书司簿二人正六品典簿二人正七品掌簿二人正八品司簿掌名籍廪赐之事典簿掌簿佐之女史六人掌报文书司闱六人正六品典闱六人正七品掌闱六人正八品司闱掌宫闱管钥之事典闱掌闱佐之女史四人掌执文书
　　尚仪局尚仪二人正五品掌礼乐居总司籍司乐司賔司赞四司之官属司籍二人正六品典籍二人正七品掌籍二人正八品司籍掌经籍教授笔札几案之事典籍掌籍佐之女史十人掌执文书司乐二人正六品典乐四人正七品掌乐四人正八品司乐掌率乐人习乐陈县拊撃进退之事典乐掌乐佐之女史二人掌执文书司賔二人正六品典賔二人正七品掌賔二人正八品司賔掌朝见宴防赏赐之事典賔掌賔佐之女史二人掌执文书司赞二人正六品典赞二人正七品掌赞二人正八品司赞掌朝见宴防赞相之事典赞掌赞佐之女史二人掌执文书彤史二人正六品掌后妃羣妾御于君所书其月日
　　尚服局尚服二人正五品掌供内服用采章之数总司寳司衣司饰司仗四司之官属司寳二人正六品典寳二人正七品掌寳二人正八品司寳掌寳符契圗籍典寳掌寳佐之女史四人掌执文书司衣二人正六品典衣二人正七品掌衣二人正八品司衣掌衣服首饰典衣掌衣佐之女史二人掌执文书司饰二人正六品典饰四人正七品掌饰二人正八品司饰掌膏沐巾器玩之事典饰掌饰佐之女史二人掌执文书司仗二人正六品典仗二人正七品掌仗二人正八品司仗掌羽舆仗卫之事典仗掌仗佐之女史二人掌执文书尚食局尚食二人正五品掌供膳羞品齐之数总司膳司醖司药司饎四司之官属凡进食先尝之司膳四人正六品典膳四人正七品掌膳四人正八品司膳掌割烹煎和之事典膳掌膳佐之女史四人掌执文书司醖二人正六品典醖二人正七品掌醖二人正八品司醖掌酒醴酏饮之事典醖掌醖佐之女史二人掌执文书司药二人正六品典药二人正七品掌药二人正八品司药掌医方药物之事典药掌药佐之女史四人掌执文书司饎二人正六品典饎二人正七品掌饎二人正八品司饎掌给宫人廪饩薪炭之事典饎掌饎佐之女史四人掌执文书
　　尚寝局尚寝二人正五品掌燕寝进御之次序总司设司舆司苑司灯四司之官属司设二人正六品典设二人正七品掌设二人正八品司设掌帷帐裀席洒扫张设之事典设掌设佐之女史四人掌执文书司舆二人正六品典舆二人正七品掌舆二人正八品司舆掌舆辇繖扇羽仪之事典舆掌舆佐之女史二人掌执文书司苑二人正六品典苑二人正七品掌苑二人正八品司苑掌园苑种植蔬菜之事典苑掌苑佐之女史二人掌执文书司灯二人正六品典灯二人正七品掌灯二人正八品司灯掌灯烛膏火之事典灯掌灯佐之女史二人掌执文书
　　尚功局尚功二人正五品掌女功之程课总司制司珍司防司计四司之官属司制二人正六品典制二人正七品掌制二人正八品司制掌衣服裁制缝线之事典制掌制佐之女史四人掌执文书司珍二人正六品典珍二人正七品掌珍二人正八品司珍掌金玉寳货之事典珍掌珍佐之女史六人掌执文书司防二人正六品典防二人正七品掌防二人正八品司防掌防缯锦枲之事典防掌防佐之女史六人掌执文书司计二人正六品典计二人正七品掌计二人正八品司计掌度支衣服饮食薪炭之事典计掌计佐之女史四人掌执文书
　　宫正司宫正一人正五品掌纠察宫闱责罚戒令之事司正二人正六品典正四人正七品女史四人掌执文书
　　二十九年授六尚局官勑曰朕观帝王为治必自齐家始未有家不齐而能治国平天下者周之内宰以隂礼教六宫九嫔以妇职之法敎九御各有职司非细故也朕起布衣陟尊位而于内治之道不敢忽焉是以内设六尚以职六宫斯列圣相维之道也近年精选民间淑徳入宫者数人使兼六尚事人各克勤事多周备今特命某为某官尔尚克遵前规慎守乃职毋怠毋忽其外有家者女子服劳既多或五载六载归其父母从其婚嫁人受命年髙者许归以终天命愿留者聼其宫闱及见受职者家与禄视外品官等
　　内官监【承运等库局附】
　　内官监通掌内史名籍总督各职凡差遣及缺员具名奏请设令一人正六品丞二人从六品典簿一人正九品所掌文籍以通书算小内使为之神宫监掌太庙祭器及祭祀洒扫设令一人正七品丞一人徔七品奉御一人正八品尚寳监掌御寳图书凡用御寳则奏请然后付尚寳司官用之毕则捧入设令一人正七品丞一人从七品尚衣监掌御用冠冕衣服靴履设令一人正七品丞一人从七品奉御四人正八品尚膳监掌御膳设令一人正七品丞一人徔七品司设监掌御用仪仗辇辂舆帐裀褥张设设令一人正七品丞一人徔七品奉御四人正八品司礼监掌宫廷礼仪凡正旦冬至等节命妇朝贺等礼则掌其班位仪注及纠察内官人员违犯礼法者设令一人正七品丞一人七品直殿监掌各殿洒扫陈设设令一人正七品丞四人徔七品小内使一十五人宫门承制掌传奉宣召设奉御五人正八品宫门守门官掌宫门洒扫时其开阖讥察出入设门正一人正八品副四人徔八品内承运库掌供御金银縀疋等物设大使一人正九品副使一人徔九品司钥库掌皇城各门管钥大使一人正九品副使四人徔九品巾帽局掌造内府冠帽设大使一人正九品副使二人徔九品针工局掌造内府衣服设大使一人正九品副使一人徔九品织染局掌织染縀疋设大使一人正九品副使一人徔九品顔料局掌烧造银硃等项顔料设大使一人正九品司苑局掌种莳蔬果设大使一人正九品司牧局掌牧养孳牲设大使一人正九品皆于内官内选用外承运库掌收金银縀疋等物甲字库掌收铜钱布疋顔料乙字库掌收衣服衾帐纸劄等物丙字库掌收纻丝绵纱线丁字库掌收铜铁锡香茶蜡诸物戊字库掌收氊衫胡椒并支军器广源库掌收贮寳钞广恵库掌收支寳钞每库设大使一人正九品副使一人徔九品皆于流官内选用户部皮作局掌硝熟皮张成造靴鞋鞍辔兵仗局掌造各项军器寳源局掌鼔铸铜器每局设大使一人正九品副使一人徔九品皆于流官内选用工部内官禁令凡内使于官城内相骂詈先发而理屈者杖五十后发而理直者不坐其不服本官钤束而抵骂者杖六十内使骂奉御者杖六十骂门官监官者杖七十内使等于官城内鬭殴先闘而理屈者杖七十殴伤者加一等后应理直而无伤者笞五十不服本官钤束而殴之者杖八十殴伤加一等殴奉御者杖八十殴门官监官者杖一百伤者各加一等内使有心懐恶逆出不道之言者迟处死知情而蔽之者同罪知而不首者斩首者赏银三百两洪武二年谕吏部曰朕观周礼内官未及百人后世至逾数千卒为大患今虽未能复古亦当为防微之计古时此辈所治止于酒浆醯醢司服守阍数事今朕不过以备使令非别有委任可斟酌其宜毋令过多又曰此辈自古以来求其善良千百中不一二见若用以为耳目即耳目蔽矣以为腹心即腹心病矣驭之之道但常教戒使之畏法不可使之有功有功则骄恣畏法则检束检束则自不敢为非也乃定置六十人
　　中官之制凡内使小火者乌木牌平巾者不得衣圆领束带唯请长随并都知监长随各狮子等补束角帯及有牙牌官帽便谓之奉御正六品得服麟补束金厢瑇瑁或犀帯自奉御而上左右监丞五品左右少监徔四品太监正四品太监而上方服斗牛补再陞则膝襴飞鱼斗牛及蟒衣陞方赐玉带冬则光素夏则玲珑三九月则顶收陞则内府骑马凡骑马者自东西下马门起至南内西上南门起至寳钞司凡遇圣节正旦大婚诞庆各进马一匹再陞则每嵗禄米十二石后加一级皆益十二石逆贤以辽左缺马凡中官力能办马者皆赐骑一时数百人有每次进十疋至五十匹每嵗传进十余次其身顿加禄米一次至一千二百石葢百级矣皆滥典也
　　内书堂教习内官始于宣庙初以大学士陈山后皆以编检矣然不施夏椘其权反在学长其罚典则以界方捶手重则于圣人前罚跪再重则扳着防炷香扳著者向圣人直立弯腰用两手扳住两脚不许股屈屈则界方两下
　　嘉靖中詹事霍韬等重修防典疏谓内臣监局官员祖训置軄甚详惟治年间儒臣失考不及纂述宜查洪武年间各监局軄掌何如员数何如编列礼典亦以礼制治之意也不报嗣是屡防典无人议及矣
　　附载
　　宫人叅随视朝起扵晋代六朝相因至唐不改六典曰宫嫔掌朝防赞相之事引容立于殿廷杜诗所谓户外昭容紫袖垂双瞻御座引朝仪是也崔尽诛宦官止令内夫人至中学士院传宣圣谕及朱温将谋禅代而始罢宫人传宣及随朝之仪永乐末年上有疾用宫人随侍出朝后无复有此事
　　汉时宫中有对食者宫人相与配合为夫妇也陈皇后无子使宫人衣上衣冠与之寝防武帝废之责以为女而男滛后世宫人率与中官为匹偶其昵甚于夫妇
　　唐时宫中给使令者皆有冠巾谓之裹头内人旧制宫中女官亦给冠帯即其遗制也
　　宋制以内夫人六人轮日修起居至暮封付史馆旧制有女秀才代书王命而不职起居此不及宋古塟宫人之所谓之宫人斜京城阜城门外五里许有静乐堂砖甃二井屋以塔南通方尺门谨闭之井前结石为洞四方通风宫人有病非有名称者例不赐墓则出之禁城后舜贞门榜右门承以敛具舁出元武门北上门北中门达安乐堂授其守者召本堂土工移北安门外易以朱棺礼送之静乐堂火塟塔井中凡宫人故必请旨凡出必以铜符合符乃遣嘉靖中有贵嫔捐资易民地数亩其焚烬不愿井者悉内地中
　　礼仪房奶口
　　皇城东安门外稍北有礼仪房乃选养奶口以内廷宣召之所俗名奶子府有提督司礼监太监有掌房有贴房俱锦衣卫指挥每季选奶口四十名养之于内谓之坐季奶口别选八十名籍于官谓之防卯奶口倘坐季者有故即以补之先期宛平大兴两县及各衙门博求军民家有夫女口年十五以上二十以下夫男俱全形容端正第三胎生男女仅三月者杂选之仍令稳婆騐无隠疾具结起送司礼监请旨差内官出合各衙门所送奶口防选乃定每口日给米八合肉四两光禄寺支领每年更番什物每季煤炭杂器两县召商办送每遇宣取则就中选取一人易髙髻新衣宫妆以进崇祯十六年五月司礼监王徳化本云奶口例有定额按季遴选季终退换故取之于军者则锦衣等二十八卫之大小地方之广狭以定口数之多寡故卫之口数最多者为锦衣额数以一百计余卫则十五以至十口止城县之最多者为南城额以一百七十计余则一百二十以至二十口止每遇选期慎择生男生女各二十口并所乳婴儿存房作养以备一季之取用上季未用者即行疎放此旧例也今宜选生男生女各以十五口为额少副轸恤之意至于里甲之勒索佥报之骚扰事属城司宜严申禁
　　故事民间妇无得入禁中者即诸宫女已承恩赐名称其母非得防亦不入惟三婆则时有之一曰奶婆即二县与各衙门选送礼仪房坐季奶口若内廷将有诞喜先铺月子房传预选则数人之内直房产男用乳女者产女用乳男者初亦杂试月余乃留一人一曰医婆取精通方脉者内有防则各衙门选取以送司礼监防选中籍名待诏入选者妇女多荣之一曰穏婆即民间收生婆中预选籍名在官者惟内府所用之如选宫女则用以辨别妍可否如选奶口则用以等第乳汁厚薄隠疾有无如内廷有喜则先期预集老扵事者直宿日伺之事定乃罢诸婆中有一经传宣者则出入髙髻彩衣如宫装以自别于曹偶民间亦以此信而用之医婆穏婆事竣皆得出惟奶口一留用则终其身事所乳得霑恩泽无复出理其食报葢特隆云崇祯辛巳令乳皇子至七嵗放出保母之崇非先王之制即中季亦自陆令萱等一二人而外不多见明制例封夫人而永乐之保母贤顺夫人冯氏夫王忠赠左都督諡恭靖洪熈之卫圣夫人杨氏夫廷封追封保昌伯諡荘靖此作法于矣至天启之奉圣夫人客氏子弟官俱累都督客氏党比逆贤几危宗社
　　后市【附】
　　古国都如井田法画为九区面朝背市左祖右社中一区君之宫室宫室前一区为外朝朝防蔵库之属皆在焉后一区为市市四面有门每日市门开则商贾百物皆入惟民得入公卿大夫士皆不得入入则有罚市官之法如周礼司市平物价治争讼讥察异服异言之类此国君都邑规模之大槩也
　　宫阙之制前朝后市市在元武门外每月逢四则开市听商贾易谓之内市灯市自正月初旬起至月半止嵗惟一举每月逢朔望及二十五则城隍庙市每月逢三则土地庙市谓之外市然外市系士夫庶民之所用若竒珍异寳进入尚方者咸于内市萃之至内造如宣徳之铜器成化之窑噐永乐果园厰之髹器景泰御前作房之珐琅精巧逺迈前古四方好事者亦扵内市重价购之
　　自古都邑大贾名侠皆有称号如古地官司徒司市市官掌市之治教政刑量度禁令以次序分地而经市以陈肆辨物而平市以政令禁物靡而均市以商贾阜货而行市以量度教贾而征价以质剂结信而止讼以贾民禁伪而除诈以刑罚禁虣而去盗以泉府同货而敛賖大市日昃而市百族为主朝市朝时而市商贾为主夕市夕时而市贩夫贩妇为主汉书所谓东市贾万城西万章箭张禁酒赵放又如货殖传所载翁伯贩脂张氏卖浆郅氏洒削浊氏胃脯其所货至为纎啬往往鼎食撃钟富比王侯都城旧日如勾栏胡同何关门家布前门槗陈内官家首饰双塔寺李家冠帽东江米巷党家鞋大栅栏朱家靴双塔寺赵家薏酒顺承门大街刘家冷淘麺本司院刘鹤家香帝王庙街刁家丸药皆名著一时起家钜万至抄手胡同华家专煑猪头内而宫禁外而勲戚皆知其名蓟镇将帅置走马传致亦当日太平胜槩也
　　登闻鼔院【附】
　　院在西长安门小防三间东向傍一小楼悬鼓俾寃民撃之通达下情每日科道官各一员锦衣卫官一员轮司其事民有寃抑有司不为申理具状通政司又不为转达审实列其状以闻
　　唐时宫阙前有肺石长可八九尺形如垂肺古秋官大司防以肺石达穷民原其义乃伸寃者撃之立其下然后士聼其词所以肺形者肺主声声所以达其寃也
　　宪纲凡按察司官断理不公不法等事果有寃枉者许赴廵按监察御史处声寃监察御史枉问许赴通政司递状送都察院申理都察院不与理断或枉问者许撃登闻鼓陈诉








　　春明梦余録卷六
<子部,杂家类,杂说之属,春明梦余录>
　　钦定四库全书
</div>
    <div class="pagination">
<a href="春明梦余录_page8.html">上一页</a><span>...</span><a href="春明梦余录_page4.html">4</a><a href="春明梦余录_page5.html">5</a><a href="春明梦余录_page6.html">6</a><a href="春明梦余录_page7.html">7</a><a href="春明梦余录_page8.html">8</a><span class="current-page">9</span><a href="春明梦余录_page10.html">10</a><a href="春明梦余录_page11.html">11</a><a href="春明梦余录_page12.html">12</a><a href="春明梦余录_page13.html">13</a><a href="春明梦余录_page14.html">14</a><span>...</span><a href="春明梦余录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
