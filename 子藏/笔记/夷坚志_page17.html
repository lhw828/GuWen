<!DOCTYPE html>
<html>
<head>
    <meta charset="UTF-8">
    <title>夷坚志 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志 - 第 17 页/共 21 页</h1>
    <div class="content">　　樱桃园法师
　　临安殿前司前军有亡卒官侯彦出捕之经樱桃园见一道士古貌长须戴七星黑冠披紫云霞服立于道左彦过其傍道士怒目切齿作色而骂曰煞叵耐一个健儿行动直得如此而大肆体彦曰我自行过干汝何事其人又曰几乎推倒我我是上清大洞法师知北极驱邪院事解擒捉天下神如今朝廷官员都敬重我如何得厮欺负两人喧争不已道士批彦颊彦不知端由未敢报但以手搦其腕道士不能敌顾而言曰且舍汝去今夜三更后当使汝知我神通耳彦归舍情思弗安半夜忽如中风者狂颠叫哭若为物所凭家人徃挽救其力比常日十倍莫可近于是迎师巫考治皆不效奄奄百许日得五雷陈法师怪乃谢去所谓道士者葢也
　　李梦旦兄弟
　　饶州学生李梦旦家庆元元年五月日尽病疫唯其弟梦説得免一门内外米盐百役弟悉任之先是旦卧病虽剧然五日即愈梦中见神人相与言梦説亦合有五日病但他若不安此家事务无人掌管如何傍一人云不教渠兄替神曰可便觉遍体火其病如初经四日梦中具状告神只乞免余日恍若到中堂中堂者蠙州门内庙也望防上垂但闻其声指挥从吏取状俄闻怒骂曰药都不吃却要免病旦以无药告神云芍药防心汤是已旦又言无之竟不为判所陈状不觉见弟在前煎药问其名曰邹医送来者芍药泻心汤也喜其与梦合即服之少顷复睡又梦作状致前恳俄再到神所扣云服药了未荅云服了神命一吏取罐子来教他吐及吐五蔵皆出复令纳之然后取状判其后曰李梦旦合代弟梦説病五日今有状乞免縁当职新交职事不知上件因依今差张旺李徳集某等四人须管照顾李梦旦病限来日午间出汗仍将申状前致须臾别有黄牋追四人去旦曰且留看我曰不可已而复来云教两人主出凉汗两人主汤药然明日午间未得五日直是初更方可良乆有着黄罗背子者至云汝家被瘟恼害我为汝押赴酆都去遂悟如期汗流匝身登时轻安正九月中也葢首尾厯百日云
　　江友扫庙
　　鄱阳市人江友以佣力自给一生不娶妻老而强健负担不衰淳熈十六年正月八日始舍去故业舍身为中堂奴供洒扫事日饭于庙祝孙彦亨家夜则宿庑下孙氏苦贫江乏食或经日不继绍熈四年十二月十三日晓遍扫地门户未开遇一秀才与之相问讯扣之曰翁今几嵗曰八十四嵗矣其人云吾知汝无饭吃无钱使当少济汝即呼其仆耳语俄顷米一斛钱三贯在侧江拜而起了不见人遽钱米入室而复诣三神坐前髣髴见一神起立系腰縧旋即仍旧江每于深夜闻神王驾车出其导卒喝之声全如带铃鹁鸽然庙外居者亦时或闻之但未尝有所覩
　　平阳杜鹃花
　　王顺伯为温州平阳尉尝以九月诣村畦视旱田道间见有杜鹃花一本甚髙开花数朶色如渥丹照映人面皆赤讶其非时以询土民皆云此种只出山谷一嵗四番开而春秋为盛顺伯欲访求小者竟不可得疑亦但有其一云子説神仙传所载润州林寺有此花高丈余每春末花开烂漫或窥见三女子红裳丽共游下俗传花神也是以人共保惜繁盛异于常花节度使周寳谓道人殷七七曰林之花天下竒絶尝闻能开非时花此花可开否七七曰可也寳曰今重九时近能副此日开乎七七乃前二日徃林中夜女子来曰妾为上所命下司此花与道者共开之来日晨起花渐拆蘂及九日烂漫如春一城惊异然则杜鹃之秋华在于平阳固不假女仙及道人之力也
　　蜀猕猴皮
　　彭仲讷送其兄仲和徃临安置饯于鄱江之南天王寺见村民数十列坐廊下探筹相向若有所营就视之皆江岸渔人也问其所议何事曰有川客持一猕猴皮来售其价十三贯足我曹恰二十六人各人出钱五百分买今割裂以去彭曰一猴之直至微安得买皮而有此价渔人曰是川中猴皮以置钩上用钓白鱼百无一失一番入水则愈更乆而不壊如吾乡土产者皮着水即烂只堪三两次用耳故不惜高价惟恐失之子仲子前嵗自夷陵得一猴髙二尺形状狞丑可憎携归马廏逾年而死马卒剥其肉烹食渔者适遇而见之谓峡蜀相连遽以五百钱买其皮去喜不可言葢正济所须难计值也
　　王左丞进用
　　王履道政和初为相州司録秩满入京相守韩纯彦深知之防其弟粹彦召赴阙乃蔡修妇翁时修父京当国纯彦以王嘱弟曰弟不须遽进且以王司録为先王以文声动河朔满意平步三馆有善相者语之曰君侯真贵人然看此只得冷官三年外始如意涉厯清华直上两地当建节钺典兵权但晩节落莫耳王未以其言为信既到京师除宗子博士见之意大不惬所居在封丘门内一寺寂寞不聊欲丐外徃或曰寺外某秀才乃梁太傅客梁令渠延纳士大夫之贤者勿惜一访之王即与偕徃秀才邀入小斋见列书画数十卷轴悉为跋识其尾而退王素习坡公翰墨而梁自言为出于公秀才如获至寳卷寘诸箧立驰马造梁第示之次日有防除左著作葢梁已因上直荐之矣蔡不预知一日在局蔡使人招至府不相见而命一老兵引趋长廊后小书院出黄袋文书付之乃试外制三题也凡合用笔墨纸砚糊匣剪刀压尺砚滴一一毕备续又具馔甚腆举所余送其家文既就无由而可达觉外有窃窥者谓为老兵呼之急避葢蔡也少焉老兵来取然后导以出明日御笔除中书舍人蔡持之不下而奏言自来未有著作迁侍从于是改秘书少监财四旬竟申前命是时多有卿监或修撰视制者王封还除书徽宗嘉其敢言擢御史中丞宣和初年蔡失眷于上谕王使抨击内交于近昵蔡知之王方候班殿庐蔡叩头泣拜于榻前曰告陛下莫令王安中言臣重复恳祈更无它语上笑曰不须虑王升殿宣防除翰林学士其事遂寝居职三年迁尚书左丞燕山平以庆逺军节度使作牧靖康初坐失守贬谪至象州而没相者之语无一不酬绍熈乙丑迈侍先公在乡里汪汝绍少卿防次厯言曲折予立听闻之因循失于纪録今五十余年故相者与秀才姓名及王公所居僧寺皆不复记忆仅能追书如此
　　郑道人
　　绍兴二十年鄱阳有郑道人不知从何来不肯入道堂日行丐于市夜则出宿于城北县社坛内距郭门七里四无人居尝以春社先期命吏理葺祠宇不克归是夕峭寒见郑拾枯枝乱叶然火于屋角若与人对语夜且半顾谓之曰向火以暖可去矣切莫造妖作怪増种恶业万刼沈沦永无脱期又揖而起俄独卧于火傍旦而复出留连数月无一人以为交侣或以为有道之士或以为遭魅怪所迷心堕録唯雍友文颇识之曰异人也其后不知所之
　　王侍臣
　　王文卿侍臣已载书于前志绍兴初入闽不为人所敬尝寓福州庆成寺郡人见其所为疑涉夸诞使仆夜掷瓦砾于外欲其怖也王殊自如已而击瓦再王叱曰人邪邪一例行遣而仆应声仆地竟不复生是时张和尚圆觉正以道术擅名闽人呼为圣者王与之徃还闻张为人主醮事语所善曰当打閧这秃一场未几张四顾入城若有所访田风子在东街茶店中坐遂徃揖之曰狂态复作耶王笑曰只顷刻耳及张至醮家汛洁坛席灯火如昼俄风从西北来扑灭无余方食乆焕然复明道众多与之不协因府治醮祷雨为髙功王请于府前立棚令道众行绕其上已独仗劒禹步于下方宣词之次星斗满天已而暴风驾云亦从西北隅至烛尽灭震霆一声甘雨倾注其徒戄惧而下王已去矣自是道俗始加尊事王之术葢习五雷法然用以为戏及妄害平人恐非神天所能容也
　　张圣者
　　福州张圣者本水西双峯下居民入山采薪逢两人对弈于磐石上与之坐使食笋张不能尽遂谢去即日弃家卖卜未尝买钱布卦而人祸福死生随口辄应自称曰张锄柄绍兴中张魏公镇闽母兾夫人多以度牒付东禅寺使择其徒披剃长老梦黒龙蟠踞寺外旦而觇之张也问之曰欲为僧乎曰固所愿于是落发名圆觉尝以双拳纳口中每笑时几至于剧素不识字而时时赋诗见交游间过举必尽言讽劝郡士林东有才无行尝批张头曰圆觉头生角张应声曰林东不过冬及期东以罪编吏役而行游建安放言忤转运副使马子约纯马擒赴狱桎梏捶掠而肌肤无所伤竟用造妖惑众劾于朝流梅州乆之复归乡己夘之冬或问新嵗状元为谁曰在梁十兄家皆莫能晓既乃温陵梁丞相魁天下十兄者克字也张所遇弈者一巾一髽髽者与之笋葢钟离子云
　　陈元紫姑诗
　　候官陈元居县之甘洲以进士第二人登科未食禄而卒癸志尝载其入梦既没二年乡士请紫姑仙得两大字曰陈元复书一诗曰月桂曽攀第二枝緑袍得意拂丹墀不霑雨露空归去折断连环多少悲葢陈巍捷之后方娶妻才为夫妇月余而永别故卒章不能忘亦可哀也












　　夷坚志丁卷十
<子部,小说家类,异闻之属,夷坚志>
　　钦定四库全书
　　夷坚志戊卷一
　　宋　洪迈　撰
　　石溪李仙
　　南劎州顺昌县石溪村民李甲年四十不娶但食宿于弟妇家常伐木烧炭鬻于市得钱则日籴二升米以自给有余则贮留以为雨雪不可出之用此外未尝妄费绍熙二年九月入山稍深倦憩一空屋外闻下棋声知是人居望其中有两士对奕李趋进揖之呼为先生奕者笑而问曰汝以何为业对曰卖炭尔又曰能服药乎应曰诺即顾侍童取瓢中者与之童颇有吝色曰此何为者而轻付之咄曰非汝所知药正红而味防酸服竟亟遣出约曰三十年后复防此山中出门反顾茫无所覩嗅腰间所赍饭臭不容口倾之于水而行迨还家既厯三日矣遂连日大泻自是不复饮食唯啖山果乡人称之曰李仙
　　杨教授弟
　　福州水西里中有一山壁立百丈自来无人能登杨宜中教授之弟为人轻浮不护细行忽梦黄衣道人告之曰明日清早可来山中相防至旦以语所善者凡数辈相约偕行縁涂谑浪到其下杨径摄衣升峻壁步武雍容如履平地众竚立惊顾已笑于山颠访黄衣者不见但白花满地时正馁悉撷而食之略无遗余且挥手下招其徒皆莫敢仰视遂徐徐而下是夜复梦前人恚曰何得多口乃咽津唾溢牙頬间吐置大鉢使之饮杨一吸而尽无憎心方天寒多雨只着单衣坐山上累日乃还衣不沾濡云未尝値雨也从此饮啖比平日才十之二三衣道士服往来防市白晳如玉风骨顿清飘飘然有出尘之态盖已有所得矣淳熙中犹存
　　万夀寺门子
　　福州万夀寺绍兴初有一獠子自鬻充守门之役凡累年啓闭洒扫昼夜不少怠在寺仆中最为勤饬主僧议脩堂殿度须五百千正拟精择亷干者出外求化獠知之入白曰在山门已久无所陈力愿为常住办此縁一寺皆指以为狂少顷钱至方大惊异或扣所从来笑而不答后主僧诣山荘涖禾稻獠卒于门房寺为殓瘗毕始报主僧主僧曰两日前吾见其人防杖过此不作揖而去谓其有所不合不知其亡也命发瘗视之但衣服存耳
　　陈氊头
　　绍兴中福州有丐者陈氊头不知何许人衣裳垢涴不与人接语形容尤极浊然未尝梳发而头无虮虱未尝澡浴而身不臭毎处于安泰桥之西偏以破席自蔽仅能容膝口中常吐一物于掌莹白正圆玩弄不已或为人所窥则笑而复吞之盖内丹也若坐若卧动经月余不出乞食蓦然一出则奔走不少驻张圆觉颇识其异遗之诗曰释氏三十金世界道家十二玉楼台不知云归何处空使氊头夜卧陔数年后失其所往
　　刘黄二道人
　　蜀萨先生者寓于泉州以道术著名从之防者数百辈福唐有刘黄二道人亦其徒也黄年长刘呼为兄淳熙五年将同往访之刘行至江南忽称疾黄诮之曰汝扞格如此何以入道我今自为计刘曰平生碌碌无尺寸工夫又不见先生而逝恐沦下鬼黄曰凡学道者未必一世可成茍有可就余且权寄记俟来生脩持当符所愿越二日刘死黄焚其尸后两夕宿于旅邸刘不见形而诟骂于左右曰为汝所误鬼録未肯受今去留俱无所附为之奈何黄曰何不寄止于人邪曰吾已为鬼将安往遂追随三昼夜殊遭辱挠乃曰有一家颇丰吾送汝去于是还福州初郡富民郑氏待黄生甚异妻有妊将孕黄夜扣其扉曰适有急干故冒夜入城愿借一宿而去因扣郑妻免身之日曰未也黄宻语刘曰可矣及明旦妻诞男子复六年黄复至郑馆冬夕拥炉婴儿亦坐其傍忽笑曰黄哥记得与我在秀州打化时事否黄为之色变郑父闻而大呼曰吾儿何为谵语乃不复言庆元丙辰十有九嵗矣动作语默全道流而黄乃以呕血下世
　　筹洋村鬼
　　福州罗源县村墅名曰鹳坑有樵夫常以采薪至筹洋别村往反屡矣一日归差晚行及小湾逢一人从山下来呼之曰多时不相见樵觉为已死神色沮丧徐乃能言曰尔死矣如何在此其人曰我本未合死今居此无异昔时指茂林间曰我只住其中可偕往説话樵拒之曰日势且黄昏恐家人门不便乃曰尔若到我家为传语娘我住此与生时一般不用忧忆但有酒食时安排在门外自当歆享樵急揖之而去明日具言于鬼母泣而焚纸钱设置酒肴闭门祝之少还出视特空器耳其存也有妻及三子死后妻携子改嫁屡遭继父捶楚父常独行过岭鬼遮道骂曰尔之恶何由可奈既取我妻又虐我儿是何道理遂奋拳殴之此人亦与争鬬相追至洞口値有行过者讶而问之鬼乃没迨还舍青痕遍体自是不敢复仍前过
　　鹳坑虎
　　罗源鹳坑村有一岭不甚髙上有平巅居民称为簥上田家一妇尝归宁父母过其处见一虎蹲踞草中惧不得免立而呼之曰斑哥我今省视爷娘与尔无寃女且速去虎弭耳竦聴遽曳尾趋险而行妇得脱世谓虎为灵物不妄伤人然此妇见鸷兽不怖悸乃能谕之以理亦难能也
　　师姑山虎
　　绍熙四年春古田县师姑山有村妇采笋为虎搏去初夜见梦于家曰我初下山逢黒虎从对岩出相去尚逺急匍匐登山亸避为两个小儿强把我脚不得前进但呌天乞命虎已在侧即行啖食苦哉苦哉其家人尽起秉火挟杖迹妇所之正落草坡身无全肤舁以归舍半夜后虎绕屋哮吼四出若有所索凡数夕乃止盖搏人而不得竟食所以逞怒两儿乃伥鬼也
　　陈氏女为白起
　　庆元元年三月福州江南民陈氏女年十七嵗得病临絶语人曰我古白起也女素不知书家人咸惊异焉谓曰白起乃秦国将军下世以来一千三四百年矣何为有此言女曰是也为生时杀人七八十万在地狱受无量苦近始得复人身然只世世作女夀不许过二十今日之死命也夫语毕而没
　　张汉英
　　张汉英者本长安人遭乱南徙家于福州贫困无所依寓宿万嵗寺僧堂之后仰僧饭食以自给绍熙四年六月梦为黄衣卒所逮付之一绳使援以行四顾皆昏黑莫知所向俄而绳断寸步不能进伫立以泣黄衣忽从小巷举手招之随以行到一官府门楣极低牓曰日考毫过恶之司主者衣白据案决事左右侍者皆女子亦衣白主者大声叱曰汝在阳间作何过恶对曰平生常念济物恨力不逮心初未尝有害人之意主者曰汝功名休要觊幸但欺心事此间随所为必书不可不知也张不敢荅惊悚而寤亦不为人谈后来所覩明年三月抱疾死人疑其或有慝云
　　雪峯异僧
　　古田观音寺长老法椿尝挂搭于雪峯与一防僧聨单浙西人也趋进颇崖异好为夸大之言每云福州人要骂僧作秃奴此何理也然其俗多脩浄土却似可嘉其后偕入城如鼓山凡十僧同行未到五里旋风倐起于步武间众错愕失次几不可立少顷风定此僧已不知所往矣皆疑为散圣混凡者或以为恠人云
　　杉洋龙潭
　　淳熙甲辰嵗福州盛夏不雨府帅赵子直命诸邑凡境内有神祠湫渊灵异之处悉加敬祷古田县杉洋山有三潭在岩岭峭拔间居民每往祈雨多获甘于是邑丞陈某诣其处焚香致词罢向潭簮笏端立愿一覩龙形丞为人愿慤移时不懈俄黒云从山腰起徧覆大空一物跃出第三潭盘于岩石之上盖龙股也色正黄其大如椽陈仓卒趋下得民家少憩即时大雨周浃一县三日乃止郡上其事于朝诏加封立庙
　　浮曦妃祠
　　绍熙三年福州人郑立之自畨禺泛海还乡舟次莆田境浮曦湾未及出港或人来告有贼船六只在近洋盍谋脱计于是舟师诣崇福夫人庙求救防得三吉珓虽喜其必无虞然迟回不决聚而议曰我众力单寡不宜以白昼显行迎祸且安知告者非贼逻之党乎勿堕其计中不若侵晓打发出其不意庶或可免况神妃许我邪皆曰善迨至港果有六船翔集洪波间其二已逼近舟人窘迫但遥瞻神祠致祷相与被甲发矢射之矢几尽贼轴轳已接一寇持长叉将跳入忽烟雾勃起风雨欻至惊涛驾山对面不相覩识全如深夜既而开霁帖然贼船悉向东南去望之絶小立之所乗者亦漂往数十里外了无它恐盖神之赐也其灵异如此夫人今进为妃云
　　闽僧宗达
　　闽僧宗达住持罗源山寺连江林行者之叔某以沙弥受业其后防方江湘间与达相遇于南昌村墟达见之甚嘉导诣一刹驻留三宿至夜失达所在第闻呻吟之声若在数十里外沙弥恠之时达谢世五年矣而沙弥顿忘之且往访寻正见坐于灶下伸足入火呌苦不絶音已则行立如初始言曰我以在生时曽伐寺后木两株与人今堕恶境每遇鼎镬煑水必将我脚代薪所幸平日无他过只坐此罪受竟却超生矣此寺僧众稍多清晨赴斋堂吃粥三次先是洋铜汁次铁汁末乃粥也汝切记取俄而报绳床火发羣僧聚立于法堂上一僧脱衣登床受灸痛楚不可忍少还趋下复着衣续有陞者如是不已达曰是皆谤般若之人大凡道眼未明妄説东西罪业至重汝宜深戒吾幸不罹此苦可为世人一一説之沙弥流汗匝体瞿然而寤盖在榛莽间当时佛屋钟楼金碧晃耀皆幻也予所记沃焦山事颇与后一段相符
　　陈公任
　　陈公任者福州长乐县巨商也淳熙元年正月一日其妾梦三人入门其二衣緑袍持牍大书于壁间曰陈公任今年四月初七日主恶死妾识字能读明旦告其侣曰夜来梦极不祥相与视壁上字一无所有皆匿讳不敢説久之众商张世显何仲立仲济十余辈订云福清东墙莫少俞治船欲以四月往浙江可共买布同发如期而行至州界鳬鹰港夜可二鼓舟师报船无故自拆世显遽拥衾出是时碇泊处去岸犹丈许觉如有人拥其辈至岸余人相继腾上惟公任仲立留恋货财未肯舍顷之舟沉而繂出水面二人急抱繂逐浪上下哀呼求救不可忍闻腹为繂所摇几至于裂竟堕死波中正初七夜也
　　福州民家猪
　　福州古田小民家育一猪其居窄隘常置之寝室中民有一子未脱襁褓其母出隣舍啜茶以卧篮贮儿于床上猪衔荐拽下而篮随仆地遂齧儿双足至股又食其臂几尽经宿方死









　　夷坚志戊卷一
　　钦定四库全书
　　夷坚志戊卷二
　　宋　洪迈　撰
　　海船猴
　　广州海山楼下客商舶船养一猴甚驯育之既久与人无间商妇生婴儿已三四嵗猴每抱持之习以为常家人亦视之不问一日商登岸妇在寝猴輙挟儿直升桅樯之颠其髙数丈满船人皆惊慴而猝不可取但铺设帆席帷幕四环于下以防坠水遣篙师扳援而上将至矣猴遽放手儿遂坠下板上碎首死商杀猴沈诸海中痛恨无及矣相州人张正叔时避地在彼亲见之予亦记小説中有猴効人浴儿而举置汤镬内既云异自不应狎之如人也
　　胡仲徽两荐
　　胡仲徽以绍兴中两请乡解毛山人之相鼇头先生之卜皆已书于庚志而犹有遗者癸酉之秋将入试寓馆于城隍庙巷人家楼上有富家翁送其子应举欲胡为助许以钱三百千胡谢之曰吾固甚贫然学业有限所谓自照一身犹未光者何暇推余波及他人乎翁去胡念厚饵可恋贮懐抱间未决夜梦黄衣卒登楼上报牓胡问已得失曰正为姓名在牓所以来报胡甚喜卒既下复还白曰秀才解名虽定更须莫要管闲事乃可胡矍然而寤思昼日富翁之嘱力却之果预荐己夘之秋以兼经就试郡学士子或梦人云今年垂字赋作都魁觉以告亲朋莫晓所谓是嵗赋题出天子与日月并明以天子无私明并日月为韵满塲第一韵押明字者十人而九胡独押私字前两句曰圣徳髙拱天光下垂考官击节嘉叹遂寘首选乃知片言只字防不素定又岂可复容私意哉
　　王彦谟妻
　　绍兴癸亥梁企道侍郎寓居鄱阳妙果寺随行王彦谟提辖者携妻子处僧堂后以典质取息自给生四子曰晋卿舜卿楚卿月卿妻极狠悍有两婢役使甚酷昼夜不得少息每见其困睡必按皂角滓蜇其目至经日不能视或劝之曰婢妾有过当棰之不可恕则逐之不应损其眸子壊他终世殊不为止后彦谟死浮财积逾万缗四子分往娼家荒费无度久之晋楚月三卿相继亡悍妻因病目遂双瞽宛转床席间呻吟怨悔饮膳不能以时得凡十年乃絶命其为报应章显如此
　　孙知县妻
　　丹阳县外十里问土人孙知县娶同邑某氏女女兄弟三人孙妻居少其顔色絶艳性好梅妆不分寒暑着素衫衣红直系容仪意态全如圗画中人但每澡沐时必施重帏蔽障不许婢妾輙至虽揩背亦不假手孙数扣其故笑而不答厯十年年且三十矣孙一日因防醉伺其入浴戏鑚隙窥之正见大白蛇堆盘于盆内转眄可怖急奔诣书室别设床自是与之异处妻盖已知觉才出浴即往就之谓曰我固不是汝亦错了切勿生他疑今夜归房共寝无伤也孙虽甚惧而无辞可却竟复与同衾绸缪燕昵如初然中心疑惮若负芒刺展转不能安席怏怏成疾未逾嵗而亡时淳熙丁未嵗也张思顺监镇江江口镇府命摄邑事实闻之此妇至庆元二年年四十犹存
　　章茂宪梦
　　章茂宪颖临江新喻人淳熙乙未嵗赴省试毕归郷因过近郊一僧寺意中小不适头目昏困遂托宿初更时梦为人迎入官府堂上设几案胥吏满前各抱文牍白章书判既而曰更须有雨乃可遂引立庭中少顷雨大作每一防着身变如血色随觉清凉头涔涔然如生角之状复导升堂羣吏以次进或持狱讼公案使之决遣凡数百项有脑上戴枝及草叶者各随所掌咨禀又以叶一二百片请花押或列竹筹如算子其多无数亦一一押字不胜倦苦迨五更乃醒明日报牓人至奏名为第一邑子丁居易从章防学后登科为贑县主簿张思顺作丞闻其説
　　郑主簿梦
　　莆田郑景实防淳熙庚子年从乡相陈魏公于建康其子爚始六嵗已崭然见头角公招入府观其人果俊爽解读书识非凡器谓乃父曰他日当为吾门壻郑巽谢而已至戊申年郑官襄帅幕府子侍行忽告人言我夜梦到陈相公府供帐华赫妇妾拥一女出簮珥盛服傧者掖我使拜须防而寤此乃何祥也女兄笑之曰莫要闲思量汝但専精学业若及第得官便可做他家女壻矣又三年郑干办行在审计司魏公少子语郑云欲从先人治命以一妹一侄庚申来合昏访诸卜者而侄女吉正媒妁拟议未竟绍熙癸丑爚一举登科方十九嵗调建安主簿遂谐所志女之父工部郎中守也
　　叶丞相祖宅
　　叶子昻丞相祖宅在兴化仙逰县叶氏族派百余家皆居一村此宅据其要防羣山环峙如屏如障绍兴术士罗正甫者因行地至焉谓宅人曰论山冈形势当出宰相但常经发洪之害须生气积久如故始合相法以是迟了百年发洪者俗指言洪水从山迸出冲破成窍也是时子昻为上虞宰后十五年拜仆射盖距发洪时恰百年正甫以所言验效士大夫闻者争延致之然无复竒应也
　　陈魏公父墓
　　陈魏公父墓在莆田境中南寺之侧本一富民葬处也葬后二十五年间民子若孙皆病目甚者至于盲障有术人语曰此害由墓而起当急徙之以其地售与他人则可不然日甚一日嵗甚一嵗祸将益深殆不可救矣富子大惧即别卜改窆而故穴为魏公家所得富民病者愈而魏公正位宰相官至少师然则宅兆之吉盖有所系无徳以承之不惟不得福乃受其殃不容妄侥冀也
　　郑秀才梦
　　兴化郑秀才尝赴浙漕试寓客邸其弟景实在学中每夕谒告从之宿兄尝呼之曰适梦数报牓人憧憧走趋云寻一个郑大成不知去处此何为者明日临安解试揭牓果有大成在焉数夜后又梦到一处见揭巨榜其上皆人姓名但记有李者以金填之是夜漕榜出为第一人郑君乃不中选此梦于身了无所预冥冥之中何所系而先告若此
</div>
    <div class="pagination">
<a href="夷坚志_page16.html">上一页</a><span>...</span><a href="夷坚志_page12.html">12</a><a href="夷坚志_page13.html">13</a><a href="夷坚志_page14.html">14</a><a href="夷坚志_page15.html">15</a><a href="夷坚志_page16.html">16</a><span class="current-page">17</span><a href="夷坚志_page18.html">18</a><a href="夷坚志_page19.html">19</a><a href="夷坚志_page20.html">20</a><a href="夷坚志_page21.html">21</a><a href="夷坚志_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
