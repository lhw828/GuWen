<!DOCTYPE html>
<html>
<head>
    <meta charset="UTF-8">
    <title>管城硕记 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管城硕记 - 第 11 页/共 28 页</h1>
    <div class="content">　　按水经注开封城南得野莵水口水上承西南莵氏亭北野莵陂郑地也
　　韩起反郑伯劳诸圉杜注圉郑地名
　　按括地志故圉城有南北二城在汴州雍丘县界路史雍丘县南五十里有圉城
　　楚伐吴吴败之于鹊岸杜注庐江舒县有鹊尾渚按地名攷略云今舒城县治西北有鹊亭即预所云也然防射自夏汭出防啓疆别从江道不应在内地杜佑曰南陵大江中有鹊尾洲即古鹊岸也又池州铜陵县北十里有鹊头山髙耸临江据太平御览鹊头与鹊尾相去八十里盖言败之于此岸也
　　楚子以驲至于罗汭杜注罗水名
　　按水经注汨水西迳罗县北又西迳汨罗戍南北流注于湘春秋之罗汭矣
　　沈尹赤防楚子次于莱山
　　按水经注武昌城南有来山
　　楚师从之及汝清杜注汝清楚地
　　按水经注汝水迳壶丘城北又东与清陂水合清陂水上承慎水即汝清也
　　楚子遂观兵于坻箕之山杜注观示也
　　按舆地记巢县南三十里有踟蹰山即坻箕之山
　　七年传楚子为章华之宫纳亡人以实之芋尹无宇执人于王宫杜注章华南郡华容县
　　按十三年传公子弃疾先除王宫使观从从师于干谿王宫即章华宫也郡国志汝南城父县春秋时曰夷有章华台刘昭曰有干谿在县南家语注灵王起章华之台于干谿国人溃畔遂死焉魏收地形志汝南汝阳县有章华台则此章华之宫章华之台皆在城父也
　　辞以无山与之莱柞杜注莱柞二山
　　按十三州记泰山莱芜县鲁之莱柞邑是鲁与谢息以莱柞二邑非山也
　　八年秋搜于红杜注红鲁地沛国萧县西有红亭按郡国志泰山奉髙县刘昭注曰昭八年大搜于红红亭在县西北
　　自根牟至于商卫杜注商宋地鲁西竟接宋卫也按魏收地形志济北东阿县有卫亭卫亦地名非国也
　　十年传战于稷栾髙败又败诸庄国人追之又败诸鹿门杜注稷祀后稷之处
　　按刘向别录稷齐城门名也昭二十二年莒子如齐盟于稷门之外是也又按括地志齐城章华之东有鹿门即所谓败诸鹿门者也
　　秋七月平子伐莒取郠杜注郠莒邑
　　按路史敬王三十年鲁伐莒取郠在琅邪今按鲁昭十年为周景王十三年又十二年崩敬王始立路史误
　　十一年传楚子灭蔡用太子于冈山
　　按舆地记荆州松滋县有九冈山郢都之望也
　　十二年传王是以获没于祗宫
　　按竹书穆王元年冬十月筑祗宫于南郑十八年春正月王居祗宫诸侯来朝五十五年王陟于祗宫
　　十七年传晋荀吴帅师涉自棘津杜注河津名
　　按水经注河水迳东燕县故城北则有济水自北来注之河水于是有棘津之名亦谓之石济津
　　陆浑子奔楚其众奔甘鹿杜注甘鹿周地
　　按水经注甘水出宜阳县鹿蹄山寰宇记山在县西三十里
　　二十年夏曹公孙防自鄸出奔宋杜注鄸曹邑
　　按寰宇记济隂乘氏县西北有大飨城故老言古曹之鄸邑
　　取人于苻之泽杜注苻泽名
　　按水经注役水出菀陵县西东北迳中牟泽即郑太叔攻苻之盗于是泽也
　　二十一年传战于赭丘杜注赭丘宋地
　　按郡国志陈国长平县有赭丘城
　　二十二年负甲以息于昔阳之门外杜注昔阳故肥子所都
　　按汉地理志钜鹿下曲阳应劭曰晋荀吴灭鼓今鼓聚昔阳亭是杜以为肥子所都误也
　　前城人败陆浑于社杜注社周地
　　按水经注巩县北有五社渡为五社津
　　二十三年传单子取訾杜注訾在河南巩县西南按路史云訾有二西訾在洛东訾在巩单子所取盖西訾也二十四年隂不佞拘得玉者取其玉玉定而献之与之东訾杜注误以二訾为一故两注无异辞也今按水经注洛水东迳訾城北浔水又东罗水注之此盖訾之在洛者后汉志巩有东訾聚此盖訾之在巩者
　　刘子从尹道伐尹
　　按水经注宜阳县有共谷共水出焉南流得尹谿口水出西北尹谷刘子伐尹当即此地也地名攷略以为汾州古尹城误矣
　　尹辛败刘师于唐杜注唐周地
　　按郡国志洛阳有唐聚
　　二十六年传遂军圉泽次于隄上杜注圉泽隄上皆周地
　　按地记洛阳东有中隄山
　　楚左司马沈尹戍与吴师遇于穷令尹子常以舟师及沙汭而还杜注沙水名
　　按京相璠曰今安丰有穷水北入淮水经注曰义成县故属沛沙水东流注于淮谓之沙汭
　　定元年传执宋仲几归诸京师
　　按程敬叔春秋或问曰京师无定所王之所都即为京师河南郏鄏前日之京师叔孙得臣如京师晋人执曹伯归之于京师是也成周洛阳今日之京师晋人执宋仲几于京师是也
　　四年传蔡侯以吴子及楚人战于柏举杜注柏举楚地按水经注举水迳齐安郡西又东南厯赤亭下分为二水南流注于江谓之举洲盖楚人迁柏于此而因谓之柏举也
　　封畛土略自武父以南杜注武父卫北界
　　按俞皋释义曰今济南路济阳县东北有武父城
　　呉从楚师及清发杜注清发水名
　　按水经注清水在江夏安陆县西南即春秋传及于清发者也
　　败诸雍澨五战及郢
　　按水经注沙阳县本江夏之沙羡江之右岸有雍口
　　五年传败吴师于军祥杜注楚地
　　按水经注杨水东北与祥谿水合水出江陵县北
　　六年传郑于是乎伐冯滑胥靡负黍狐人阙外杜注阳城西南有负黍亭
　　按水经注潩水南迳胡城东故颍隂县之狐人亭也
　　九年传晋军千乘在中牟杜注今荥阳有中牟县回逺疑非也
　　按赵世家少侯即位治中牟索隠曰赵中牟在河北非郑之中牟正义曰相州荡隂县西北五十里有中牟山盖中牟邑在此山侧也
　　十五年传郑罕达败宋师于老丘杜注老丘宋地按陈留风俗传陈留县北有老丘城
　　哀元年传伐晋取棘蒲
　　按地理志常山平棘县应劭曰伐晋取棘蒲也攷略曰今赵州城中有棘蒲社
　　四年传赵稷奔临杜注临晋邑
　　按九域志赵州临城县州西南一百三里有古临城在县东
　　六年传使胡姬以安孺子如赖杜注赖齐邑
　　按郡国志济南菅县有赖亭十一年赵鞅伐齐侵及赖而还
　　八年传吴师克东阳而进杜注鲁地
　　按郡国志泰山南城县有东阳城
　　十一年传城鉏人攻太叔疾卫庄公复之使处巢死焉杜注巢卫地
　　按寰宇记巢亭在襄邑南二十里
　　十六年白公以王如髙府杜注髙府楚别府
　　按淮南子曰阖闾伐楚五战入郢烧髙府之粟破九龙之钟是髙府为楚藏粟府也
　　使处吴竟为白公杜注白楚邑也汝南褒信县西南有白亭
　　按水经注白亭东北有吴城史记楚惠王二年子西召太子建之子胜于吴胜入居之故曰吴城楚世家考烈王以左徒为令尹封以吴是也
　　十七年传越伐吴吴子御之笠泽夹水而陈
　　按国语越败吴于囿注曰囿笠泽也扬州记太湖一名笠泽然太湖周五百里呉亦岂能夹水而陈乎水经注云上承太湖东迳笠泽在呉南松江左右吴地记云笠泽松江之别名此吴所以夹江而陈也
　　十六年传宋景公游于空泽杜注空泽宋邑
　　按水经注获水东南迳空桐泽北泽在虞城东南疑空泽盖地名非邑也







　　管城硕记卷十一
<子部,杂家类,杂考之属,管城硕记>
　　钦定四库全书
　　管城硕记卷十二　　翰林院检讨徐文靖撰礼一
　　陈氏读书考曰按艺文志周官经六篇顔师古曰即今之周礼也先儒固有疑于是书者若林孝存以为武帝知周官为渎乱不经之书作十论七难以排弃之何休亦以为六国隂谋之书惟郑康成博览以为周公致太平之迹愚按此书多古文奇字名物度数可考不诬其为先秦古书似无可疑愚所疑者邦土邦事灼然不同其他烦碎驳杂与夫刘歆王安石一再用之而乱天下犹未论也
　　按北平黄老师昆圃周礼节训序曰闻之三代而下礼为治天下之一端三代而上礼为治天下之统防韩宣子见易象与鲁春秋而曰周礼尽在鲁是易春秋亦礼也设官分职以为民极而统名为周礼殷因于夏礼周因于殷礼礼之外更无他事矣周礼其大纲仪礼其节目礼记为义疏义疏设科而大纲与节目不与圣经之兴废其亦有时乎窃惟前人于周礼之书良多异论朱子则以为周家法度广大精密又云周公从广大心中流出是周礼固无可议也尚书中立政周官二篇与周礼葢相为表里以愚度之立政篇恐是周公未定周礼时作故常伯常任凖人等名与周礼多参差不合周官篇是已定周礼时作故六卿率属一一相符周礼序官立政直揭命官之精意而曰吁俊尊上帝曰克知宅心灼见俊心曰罔攸兼于庶狱庶慎又曰罔敢知于兹此周礼未言之防而读者宜于言外得之者也周礼分职周官兼明尽职之要而曰学古入官议事以制曰功崇惟志业广惟勤曰居宠思危曰推贤让能此亦周礼未言之防读者当于言外得之者也周礼如方罫立政周官如奕者之举棋方罫三百六十常定者也举棋有巧拙得失无定者也是故官虽当必得其人以居之职虽备必得其人以理之新莽荆舒非不借口周礼而反误天下此犹奕者举棋不善而可以咎方罫乎
　　朱子语录曰周礼制度菁华云主客行人之官合属春官宗伯而乃掌于司冦宗伯典礼司冦典刑土地疆域之事合掌于司空乃掌于司马盖周家设六官互相检制之意此大不然何圣人不以君子长者之道待其臣既任之而复疑之耶或问如何先生曰賔客属秋官者盖诸侯朝觐防同之礼既毕则降而肉袒请刑司冦主刑所以属之有威懐诸侯之意夏官掌诸侯土地封疆如职方氏皆属夏官葢诸侯有变则六师移之所以属司马也又问冬官司空掌何事曰次第是管土田之事盖司马职方氏存其疆域之定制至于申画井田创置纎悉必属于司空而今亡矣
　　按袁俨注备考曰朝宗觐遇乃诸侯四时之礼而皆属之春官者以宗伯为礼官也搜苗狝狩乃天子四时之田而皆属之夏官者以大司马为兵官也司冦掌邦刑而复掌宾客者葢诸侯朝觐防同之礼既毕则降而肉袒请刑司冦掌之所以威懐诸侯也冬官掌邦土而土训乃属之司徒土方又属之司马者葢土训掌地圗王廵狩则夹王车以诏地事土方致日景王巡狩则辨土宜以树王舍各司其事也世妇在天官者二十七在春官者八十四其数不同其爵亦不能以不异也环人之在夏官者掌致师在秋官者掌守卫宾客其职不同其名亦不嫌其同也保章氏掌天星察五物以诏救政乃事天之礼故不属天官而属礼官也职方氏之掌地图因巡狩以巡戒令乃清道之职故不属地官而属司马也司仪司刑所以同为司冦之属者葢明刑固所以弼教而折民亦系于降典职不同而事有相因者焉舞师乐师之不得为一官者盖一以为民祷祀一以掌教国子事不同而用亦有不同者焉五官分其目以赞冡宰冡宰总其事以赞于王则体统正而政繇于一矣大事必诏于王小事自裁以行则上下安而信任亦专矣官虽多而事必摄岂得为冗员乎税闗民以警其惰岂得为苛政乎膳夫不敢防王后世子之膳外府不敢防王之服所以然者葢有司不敢计王后之用度而至尊不可受有司之约束矧太宰以九式内节财用固有不防之防矣歳终则考百官三歳则计群吏所以然者盖官府之事约故歳终必致其事群吏之日烦故三歳乃致其治矧小宰而下有日成月要歳防之典固已考而不必考矣遂人匠人不同于沟洫者一以长言之一以方言之因地以顺其势故其纵横有不同均之以便民尔贾田所以属于载师者田为县官所鬻而非商贾所受四民不相易业若以为商贾之田则工亦当有田矣
　　隋经籍志曰汉时有李氏得周官上于河间献王独阙冬官一篇遂取考工记以补其处合成六篇奏之王莽时刘歆始置博士以行于世杜子春受业于歆因以教授
　　按周官及考工记今本所定者大抵皆杜子春及郑司农所读也而李氏所上者汉时皆谓之故书其故书与今本不同者见于郑注凡数百焉如太宰之职以九贡致邦国之用二曰嫔贡故书嫔作宾小宰之职七事者故书七为小内宰度量淳制淳为敦缝人衣翣栁之材翣栁作接橮大司徒之职以仪辨等故书仪或为义小司徒治其徒役与其輂辇故书辇作连牧人毁事用尨毁为甈草人坟壤用麋坟作蚠大宗伯之职以疈辜祭四方故书疈为罢小宗伯及其祈珥故书祈为小史奠世系奠为帝大司乐播之以八音播为藩巾车歳时更续共其弊车更续为受读大司马之属司爟故书爟为燋弁师防五采玉璂故书防作防司弓矢甲革椹质椹作鞎职方氏金锡竹箭箭为晋大司冦之职以邦成弊之故书弊为憋朝士虑刑贬故书贬为宪薙氏始生而萌之萌作甍赤叐氏以蜃灰攻之蜃为晨考工记作舟以行水故书舟作周辀人必緧其牛后故书緧作鳬氏两栾栾作乐鲍人脂之则需需作之类是也故书之字义有尔雅所不及载説文所不及详者其为秦前之古书无疑而或者疑于是书谓刘歆所附益以佐新莽者谬矣
</div>
    <div class="pagination">
<a href="管城硕记_page10.html">上一页</a><span>...</span><a href="管城硕记_page6.html">6</a><a href="管城硕记_page7.html">7</a><a href="管城硕记_page8.html">8</a><a href="管城硕记_page9.html">9</a><a href="管城硕记_page10.html">10</a><span class="current-page">11</span><a href="管城硕记_page12.html">12</a><a href="管城硕记_page13.html">13</a><a href="管城硕记_page14.html">14</a><a href="管城硕记_page15.html">15</a><a href="管城硕记_page16.html">16</a><span>...</span><a href="管城硕记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
