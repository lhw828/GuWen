<!DOCTYPE html>
<html>
<head>
    <meta charset="UTF-8">
    <title>俨山外集 - 第 8 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山外集 - 第 8 页/共 20 页</h1>
    <div class="content">　　唐武后崩将合干陵给事中严善思建言尊者先葬则卑者不得入又曰合葬非古也汉世皇后别起陵墓魏晋始合又曰葬得其所则神安而后嗣昌失其宜则神危而后嗣损又以汉祚长而魏晋短乃合葬之验其言颇流于术家至谓使神有知无所不通若其无知合亦何益山川精气上为列星乃为至论
　　沉香出林邑土人破断之积以嵗年朽烂而心节独在置水中则沉故曰沉香不沉者曰香乃是一种木耳
　　金钢钻可以刻玉其质类水晶而色微黄出西域土人于鸟粪中得之生极髙峯峦鹰鹞之属打食于上遂吞而复出其大者极难得一云生百丈水底盘石上如钟乳扶南人没水取之竟日乃得二説未知孰是云畏羚羊角则同
　　火浣布出西域火鼠毛织之一云涨海中有燃火洲其上有树生火中土人剥取其皮纺作布若垢汚投火中烧之复精洁余尝得方寸作白色乃蕉麻之类疑后説近之又南海中有彀焚洲有兽名狤状如水獭其头身及他处了无毛惟从鼻上竟脊至尾广寸许有毛青色长三四分土人捕得之投烈火中薪尽而此兽不伤见抱朴子岂火鼠类耶
　　吕申公晦叔当国时尝籍记人才已用未用姓名事件当行已行条目谓之掌记闻之前辈云我朝杨文贞公士奇当国时亦有手折子书知府已上名姓懐之袖中暇即展阅
　　李邕字泰和江都人仕至北海太守世称李北海杜子美所指李邕欣识面者即其人也其父名善注文选文选有五臣者吕延济刘良张铣吕向李周翰并李善为六臣皆唐人也意当时奉防注释故称臣唐又有中散大夫李邕撰金谷园记者不知即一人否耶
　　予昨记后唐明宗与我太祖加耗以为仁政按周世宗显徳中毎石与耗一斗此出之于官以资转运非谓取之于民也胡致堂论之曰受挽而取耗未尝为耗用直多取以实仓廪耳又谓不宜取而取者省耗是也当与而未尝与者漕耗是也其意善矣我太宗定鼎燕都转漕江南较之汴宋其费宜倍今运军给耗每石已至三斗余而漕政疲盖有两端京通交纳监督者太多运官部领刻剥者至巧东坡知扬州上言谓祖宗以来通许纲运揽载物货既免征税而脚钱又轻故物货流通缘路虽失商税而京师坐获富庶按此事想古所不禁若今日更有法以通融之亦漕运之一利也
　　司马温公救荒疏谓富室有蓄积者官给印厯听其举贷量出利息丰熟日官为收索示以必信不可诳诱按此今日救荒之上防要在得人行之胜于官粥赈济多矣
　　朱文公为浙东提举时与丞相王季海书曰今上自执政下及庶僚内而侍从外而牧守皆可以交结附托而得明公不此之爱而顾爱此迪功文学承信校尉十数人之赏以为重惜名器之计愚亦不知其何説也大抵朝廷爱民之心不如惜费之甚是以不肯为极力救民之事明公忧国之念不如爱身之切是以但务为阿谀顺防之计此其自谋可谓尽矣然自旁观论之则亦可谓不思之甚也吁可谓危言矣当时犹能容之季海殆未易及也
　　苏黄门古史序曰古之帝王其必为善如火之必热水之必寒其不为不善如驺虞之不杀窃脂之不谷晦翁极叹服之以为非子长所及东坡范文正公集序亦曰其于仁义礼乐忠信孝弟盖如饥渇之于饮食如火之热水之湿盖其天性有不得不然者其言如出一辙若其名理则当以水之湿为胜世有温泉汤泉寒固不足以尽水也
　　林竹溪论欧曽老苏东坡所以絶出于唐以后者以其词必已出不蹈袭前人而又自然也蹈袭者非剽窃言语但体制相类笔力相似皆是也斯言甚足以救今日之弊
　　刘原父尝谓欧九不甚读书欧阳公亦谓原父文章未佳古人各以其短相箴规其长自见耳非后世相倾之谓尝读原父所行修书制词可谓髙出一代相传食顷草九制各得其体岂独长于此耶
　　宋朝王氏文章之盛出于一时者临川王安石介甫王安礼和甫王安国平甫介甫之子雱元泽侯官王囘深父王向子直王冏容季皆一家又有扬州王令逢原并称大家又有王巩定国王诜晋卿王无咎补之稍后有王适子立苏颍滨壻也
　　自古典籍废兴隋牛谓仲尼之后凡有五厄大约谓秦火为一厄王莽之乱为一厄汉末为一厄永嘉南渡为一厄周师入郢为一厄虽然经史具存与孔壁汲冢之复出见于刘向父子之所辑畧者为书凡三万三千九十卷孔氏之旧盖未尝亡也至隋嘉则殿乃有书三十七万卷可谓富矣栁顾言等之所校定才七万七千余卷则是重复猥杂张其数耳七畧之外所増才倍之而诸史羣撰具焉南朝盛时梁武之世公私典籍七万余卷尚有重本则传世之书惟存旧数而已散亡之极犹不失万卷唐世分为四库开元着録者五万三千九百一十五卷魏晋所増与释老之编杂出其间亦不过三万余卷而唐之学者自为之书又二万八千四百六十九卷自是日有所益矣安史乱后备加搜采而四库之书复完黄巢之祸两京荡然宋建隆初三馆有书万二千余卷自后削平诸国尽收图籍重以购募太平兴国初六库书籍正副本凡八万卷固半实尔庆厯崇文总目之书三万六百六十九卷校之七畧顾有不及参互乗除所亡益者何等书耶洪容斋谓御览引用一千六百九十种书十亡八九而姚所类文集亦多不存因以为叹然经史子集之旧宋亦未尝阙焉宣和访求一日之内三诏并下四方竒书由此间出见于着録者溢出二万五千二百五十四卷以充馆阁髙宗渡江书籍散逸加意访求淳熈间类次见书凡四万四千四百八十六卷其数虽过于崇文而新籍兼之至于绍定之灾而书复阙矣元氏亦有储蓄至我朝文献日新今秘阁所有者多宋元之旧间有手抄予初入馆时见所蓄甚富若文苑英华大书尚有数部正徳间梁厚斋在内阁援用监生入官始以校正为名而官书乃大散逸于外矣为之浩叹因记歴代故实于左
　　萧何入秦收图籍
　　汉兴大收篇籍广开献书之路
　　景帝末年募求天下遗书藏之秘府
　　鲁共王壊孔子故宅得古文科斗尚书孝经论语等书
　　武帝建藏书之防置写书之官
　　成帝使谒者陈农求天下遗书诏光禄大夫刘向等校定每一书毕向辄条其篇目据其指意録而奏之光武中兴日不暇给而入洛之书二千余两后于东观及仁夀阁集新书校书郎班固傅毅等典掌焉明帝大防诸儒于白虎观考详同异连月乃罢灵帝诏诸儒正定五经刋于石碑为古文篆三体书法树之学门
　　魏道武命郡县大收书籍悉送平城
　　隋文帝分遣使人搜讨异本毎书一卷赏绢一疋校写既定本即归主
　　炀帝于东都观文殿东西厢构屋贮书东屋蔵甲乙西屋蔵丙丁
　　唐贞观中魏徴虞世南顔师古继为秘书监请购天下书选五品以上子孙工书者为书手缮写蔵于内库以宫人掌之
　　宗幸东都议借民间异本録及还京师迁书东宫丽正殿置修书院于著作院嵗给纸墨笔材元载为相奏以千钱购书一卷又命拾遗苗发等使江淮括访
　　后唐庄宗同光中募民献书及三百卷授以试衔其选调之官每百卷减一选
　　明宗长兴中初令国子监校定九经雕印卖之后汉干祐中礼部郎司徒调请开献书之路凡儒学之士衣冠旧族有以三馆亡书来上者计其卷帙赐之金帛数多者授秩
　　周世宗鋭意求访凡献书者悉加优赐以诱致之民间之书传写舛误乃选常参官校雠刋正令于卷末着其名衔焉
　　宋太祖干徳四年下诏购募亡书三礼渉弼三传彭干学究朱载等皆诣阙献书合千二百二十八卷诏分置书府弼等并赐以科名闰八月又诏史馆凡吏民有以书籍来献当视其篇目馆中所无者收之献书人送学士院试问吏理堪任职官者具以名闻太宗太平兴国初搆崇文院以藏书院之东廊为昭文书库南廊为集贤书库西廊分经史子集四库为史馆书库谓之六库九年又诏以馆阁所阙书中外购募有以亡书来上及三百卷当议甄録酬奬余第卷帙之数等级优赐不愿送官者借本写毕还之仁宗嘉祐中诏中外士庶并许上馆阁阙书卷支绢一疋五百卷与文资官
　　神宗熈宁中成都府进士郭友直及其子大亨献书三千七百七十九卷得秘阁所无者五百三卷诏官大亨为将作监主簿
　　徽宗宣和中诏令郡县谕防访求秘书许士民以家藏书所在自陈不以卷帙多寡先具篇目申提举秘书省以闻听防递进可备收録当优与支赐或有所閟未见之书有足观采即命以官议加崇奬给还于是荣州助教张頥所进二百二十五卷李东一百六十卷皆系阙遗诏赐頥进士出身东补迪功郎又取到王阐张宿等家藏书以三馆秘阁书目比对所无者凡六百五十八部二千四百一十七卷悉善本比前后所进书数稍多诏阐补承务郎宿补迪功郎髙宗渡江献书有赏故官家藏或命就録鬻者悉市之又令监司郡守各谕所部悉上送官多者优赏又复置补写所令秘书省提举掌求遗书定献书赏格元世祖至元庚辰以许衡言遣使至杭州等处取在官书籍版刻至京师
　　我太祖髙皇帝于至正丙午秋命求遗书
　　太宗文皇帝迁都北京勑翰林院凡南京文渊阁所贮古今一切书籍自一部至有百部以上各取一部送京
　　牛购求遗书刘炫遂造伪书百余卷题为连山易鲁史记等録上送官取赏后事觉坐除名
　　秦始皇三十四年烧诗书百家语
　　按秦焚书所不去者医药卜筮种树之书説者谓易以卜筮传若医药惟素难最古其次本草虽称黄帝然皆汉人以后之书不知先秦所遗者今果何书耶














　　俨山外集卷十六
　　钦定四库全书
　　俨山外集卷十七
　　明　陆深　撰
　　续停骖録下
　　史记列传详于战国而畧于春秋或以为左氏后出子长所未见故尔然诸儒明言采世本左氏国语战国防诸书岂子长自有深意耶宋眉山王当尝为列国诸臣传效迁史凡一百三十有四人十万余言亦有赞论人称其议论纯正文辞简古则子产叔向诸公当无憾矣特今世少传其书尔
　　春秋比诸经尤难读简严而宏大惟其简严故立论易刻惟其宏大故诸説皆通圣人笔削之防隐矣事按左氏之的义取公谷之精此两言乃读春秋之要法
　　司马子长有言左丘失明厥有国语似是未尝见左传者
　　叶石林有春秋传其序谓左氏不知经公谷不知史其论过矣大抵左氏以事传经故详于史而义畧公谷以义释经故深于义而事畧各名一家之书也故三传难于独行而可以兼考丹阳洪兴祖有言学者独求于义则其失迂而凿独求于例则其失拘而浅斯言得之矣
　　孟子为长者折枝枝当解作肢体之肢犹云折腰也枝肢字古或通用
　　类书起于六朝而盛于唐宋本以简约便于文字之营搆今其书颇多烦碎不该反觉费力齐梁间士夫之俗喜徴事以为其学浅深之若梁武帝与沈休文徴栗事之类唐宋之间则以资科举应试尤便于诗赋韵脚与剪裁饾饤之用故先辈嗤之以为韵府羣玉秀才是也
　　朱子注楚词在今余干之东山其意盖为赵汝愚作也复为后语以选古人之辞世有议其去取之未当者盖楚词之文至东汉而病矣况后世乎文公之防则以无心而防防贤于不病而呻吟者尔此为第一义也
　　中山刘禹锡叙韦处厚文集曰公未为近臣以前所着词赋赞论记述铭志皆文士之词也以才丽为主自入为学士至宰相以往所执笔皆经纶制置财成润色之词也以识度为宗观其发徳音福生人沛然如时雨褒元老论功臣穆然如景风命相之册和而庄命将之诰昭而毅荐贤能其气似孔文举论经学其博似刘子骏发十难以摧言利其辩似管夷吾其推赏甚盛矣今处厚之集人间少见信如所序当居陆宣公韩文公之右矣然迹其所论次者亦可为摛文之典要也
　　髙似孙子畧摘取文子精语云神者智之渊神清则知明智者心之府智公则心平似有见者但论知却是倒説当曰心者智之府心平则智公
　　马记班书并为史家冠冕后有作者不能是过然毁誉之言殆非一家聊记人伦之鉴其称马者则曰太史公书指意之深逺寄兴之悠长微而显絶而续正而变文见于此而义起于彼有若鱼龙之变化不可得踪迹者矣非之者曰以三千年之史籍而局蹐于七八种之书所可为迁恨者博不足也全用旧文间以俚俗所可为迁恨者雅不足也誉班者则曰西汉著书制作之工如英茎咸韶音节超诣后之作者莫能及其彷佛骂之者曰六帝之前尽窃迁书既不以为慙六世之后资于贾逵刘歆复不以为耻不但互相短长而已学者将孰据耶
　　自三代以来庙制各不同按丧服小记王者立四庙礼纬又谓夏无太祖宗禹而已则五庙殷人祖契而宗汤则六庙周祖后稷而宗文武则七庙故天子七庙有其人则七无其人则五若诸侯庙制虽有其人不得过五王肃谓君臣同制者非也夫禹之父鲧尝郊矣而不庙文王犹事殷也而百世不迁然则亲亲尊尊何説耶
　　文公论昭穆亦具二説按昭之为言朝也取其向明也穆之为言北也取其深远也古者宫室皆东向故昭穆之义起于南北而无取于东西也文公谓羣庙之列则左为昭右为穆祫祭之位则北为昭而南为穆故中庸章句亦谓之左昭右穆云其论太祖特庙则云生居九重穷极壮丽没祭一室不过寻丈之间以为孝子顺孙之心有所不安若然则秦皇汉武之所为厚葬犹为合理与恐于幽明人鬼之义皆为未精岂一时有为之言耶
　　曽子问尸神象也此言极有意义古人用尸以象神正是欲收敛生者之精神以奉祭与思成羮墙之义合文公谓古人用尸本与死者是一气又以生人精神去交感他那精神是防附着他歆享此近于巫觋之説
　　班固赞汉帝系曰渉魏而东遂为丰公丰公即太上皇自丰公已上无闻焉其后申屠嘉等议以髙帝为太祖之庙文帝为太宗之庙汉之庙制如此未尝上推最近朴实
　　娄敬説髙祖都闗中其论美矣虽子房亦亟是之所谓阻三面而守一隅以制东诸侯此亦乗秦之弊而言尔其详于内而畧于外甚矣山东诸侯皆吾中原故土施徳行仁文经武纬何所不可自今观之闗中形胜乃当西北二边故汉唐都长安数有兵患皆惨于东诸侯正难以执一论也
　　唐张齐贤曰始封之君谓之太祖太祖之庙百世不迁汉髙起布衣无始封祖即髙祖为太祖魏晋亦然想当时无禘祭有祫祭而已商周之稷契正如人家门第偶自有人茍无其人何必模仿以自诬其上世也
　　姚崇宋璟并号名相当宗将幸东都适太庙四室壊宋璟则曰陛下三年之制未终遽尔行幸恐未契天心灾异为戒愿且停车驾姚崇则曰太庙屋材皆苻坚时物嵗久朽腐而壊适与行期相防何足异也且王者以四海为家陛下以闗中不稔幸东都百官供拟已备不可失信但应迁神主于太极殿更修太庙如期自行耳宗大喜从之禇无亮以为隋文富有天下迁都之日岂取苻氏旧材以立太庙乎此谄谀之言耳宗亦弗听自古帝王乐于适巳况宗乎但姚崇岂应如此举措姚宋之优劣于此见矣
　　汉宣诏尊孝武为世宗夏侯胜议独曰武帝虽有攘四夷广土斥境之功然多杀士众竭民财力奢泰无度天下虚耗百姓流离物故者半蝗虫大起赤地数千里或人民相食畜积至今未复无徳泽于民不宜公卿共难胜曰此诏书也胜曰诏书不可用也人臣之谊宜直言正论非茍阿意顺防议已出口虽死不悔于是得罪下狱而世宗竟立庙按胜不讳本朝而执议甚坚此可见汉世士大夫质直如此独存古意不行可也
　　汉调兵之制民年二十三为正一嵗为卫士二嵗为材官骑士习射御骑驰战陈年六十五衰老乃得免为庶民就田里唐太宗府兵亦有凡民年二十为兵六十而免之制按此法甚善今宜用之于三边始于军余及于土著厚其资粮给之器械则胜兵可得比于镇兵京卒调遣过之远甚
　　南宋名将称张韩刘岳叶水心论之曰究其勲庸多是削平内寇抚定东南纵有小胜不能补过卒用屈巳讲和之防以成晏安江沱之计予以为此责备之词尔又指其实而议之曰自靖康破壊维扬仓卒海道艰难杭越草创而诸将自夸雄豪刘光世张俊吴玠兄弟韩世忠岳飞各以成军雄视海内玩敌养兵无若刘光世任数避事无若张俊当是时也随意诛剥无复顾惜志意咸满仇疾互生非特北方不可取而南方亦未易定也此其论宜公矣岂二吴韩岳尚未免此耶及观汪彦章之奏劾有曰刘光世韩世忠张俊王之徒身为大将飞扬跋扈不循法度所至驱掠甚于敌人又曰张俊明州仅能少抗奈何敌未退数里间而引兵先遁是杀明州一城生灵而髙宗再有馆头之行者张俊使之也杜充守建康韩世忠守京口刘光世守九江其措置要害非不善也而世忠八九月间已扫镇江所储之资尽装海船焚其城郭为逃遁之计杜充力战于前世忠王卒不为用光世亦偃然坐视不出一兵方与韩某朝夕饮宴敌至数十里间而不知则失建康犯两浙乗舆震惊者世忠王使之也失豫章而太母播越六宫流离者光世使之也俊自明引兵至温道路一空民皆逃奔山谷世忠逗留秀州放军四掠执缚县宰以取钱粮虽宸翰召之三四而不来元夕取民间子女张灯髙防自信入闽所过邀索千计公然移文曰无使枉害生灵其意果安在哉当时事势若此髙宗周旋其间亦难矣彦章欲先斩王以次论法又欲于偏禆中择人隂为诸将之代当时偏禆中不知果有出于诸将之右者乎
　　鼂错言于文帝曰远方之卒守塞一嵗而更不如选常居者家室田作且以备之以便为之髙城深堑具蔺石布渠答复为一城其内城间百五十歩要害之处通川之道设立城邑毋下千家为中周虎落
　　本朝丘文庄公濬有言长生边陲者惯战而耐苦不徒为国而亦各自为其家皆通论也
　　后魏经畧江淮于水运之次随便置仓水次仓自此始唐御史大夫李承嘉尝召诸御史责曰近日御史言事不咨大夫礼乎御史萧至忠曰御史人君耳目比肩事主得自弹事不相闗白若先白大夫而许弹事如弹大夫不知白谁也至忠之言侃侃绰有风裁惜乎承嘉出于私意一时语塞若有至公之心盍应之曰如弹大夫即白大夫有何不可今制御史有劾坐堂都御史者亦即具呈此尤可见公道
　　宋制御史入台满十旬无章疏者有辱台之罚此意虽善而不圆使十旬之内无事可言须强聒耶夫御史之言当考其当否与大小不当拘其疏数与近远
　　梁阮孝绪着髙隐传分为三品言行超逸名氏弗传为上篇始终不变姓名可録为中篇挂冠人世栖心尘表为下篇刘敞兄弟读其中篇凡一百三十七人予颇爱其有义例不必风猷具姓名亦可也
　　芦织席在处有之吾海濵人谓芦防自六朝已有此语从草从废名见刘敞传乡人谓织席时芦每飞起故飞声转而为防亦方言也
　　河入中国古今异宜后世讲河事者非一家总之文多实少故罕成迹惟有费才力费日月以俟其自定而已禹贡曰浚川孟子曰水由地中行此二言者古今不可易之定理也后世之明于河事者亦有贾让之三防亦有贾鲁之三法若余阙所谓中原之地平旷夷衍无洞庭彭蠡以为之汇故河尝横溃为患斯言也尤为要切似非诸家所及大抵河患有二曰决曰溢决生于不能达溢生于无所容徙溃者决之小也泛滥者溢之小也虽然决之害间见而溢之害频嵗有之被害尤大者则当其冲也是与河争也其原盖由于战国非一日矣使贾鲁之三法遂而有成亦小补耳且当嵗嵗为之其劳其费可胜言哉今欲治之非大弃数百里之地不可先作湖陂以潴漫波其次则濵河之处仿江南圩田之法多为沟渠足以容水然后濬其淤沙由之地中而后润下之性必东之势得矣
　　三年耕必有一年之蓄以三十年之通制国用自商周谓之王制法莫善于此者矣自今更有可论者盖古者建都皆在西北其地髙炕可以盖藏又即其地之所出者亦少转输之费今京师北奠经费咸仰给于东南东南卑湿再嵗无粮漕挽以来毎石必倍虽使力耕常稔浥烂之余与船运之费亦已再倍矣求一年之余于三年之内比古尤难愚谓冗食不可以不汰而废田不可以不开区区徒事于东南其未形之变可胜道哉
　　一骑红尘妃子笑无人知是荔枝来此唐宗时事説者以为滤州充贡耳荔枝鲜味不堪逺寄汉和帝时明言南海献荔枝龙眼则来长安远矣
　　宋神宗初宗室袒免之外不复推恩袒免之内以试出仕【苏頴濵文】
　　本朝初总计天下税粮共二千九百四十三万余浙江一布政司二百七十五万二千余苏州一府二百八十万九千余松江一百二十万九千余浙当天下九分之一苏嬴于浙以一府视一省天下之最重也松半于苏苏一州七县松才两县较苏之田四分处一则天下之尤重者惟吾松也
　　黄河水异凡立春后冻解候水初至凡一寸则夏秋当至一尺谓之水信二月三月曰桃花水春末曰菜花水四月末曰麦黄水五月曰蔓水六月中旬后曰樊山水七月曰豆花水八月曰荻苗水九月曰登髙水十月曰复漕水十一月十二月曰蹙凌水非时泛涨曰客水其势移谼横注岸如刺毁曰劄岸涨溢逾防曰抹岸扫岸故朽潜流刺其下曰搨岸浪势旋激岸土上隤曰沦卷逆涨曰上展顺涨曰下展直流中屈曲横射曰陉水猛骤移其将澄处望之明白曰拽白又曰明滩其汩起处辄能溺舟者曰蔫浪水水退淤淀夏则胶土肥腴初秋则黄灭土颇为壤深秋则白灭土霜降后皆沙也
　　茶之名见于王褒僮约
　　黄小唐制凡民始生为黄四嵗为小
　　舆地以河南为中而汝宁又居河南之中故汝阳县北三里有山名天中云测影植圭莫凖于此
　　予为国子司业时彭幸庵泽以太子太保为都察院左都御史欲举曹端从祀夫子庙庭以为本朝理学之冠予时不敢主张予亦不甚知其为人及来提学山西始访求之端字正夫别号月川渑池人永乐戊子乡举己丑中副榜仕为霍州蒲州学正后卒霍州髙氏原正綂间蒲州谢御史琚记其祠堂有曰圣朝道学大明崤渑之间有月川曹先生出焉自防以圣贤为己任其言曰佛氏以空为性非天命之性人受之中老氏以虚为道非率性之道人由之路尝着家规辑畧释太极西铭通书又作存疑録夜行烛编儒家宗綂谱撰月川诗图孝经有述解性理有文编孝亲弟长崇正厚伦其称述如此又按幸庵西归时曽柬河南巡抚都宪李梧山先生充嗣曰我朝一代文明之盛经济之学莫盛于诚意伯刘公潜溪宋先生至于道学之传则断自渑池月川曹先生始也先生少负奇质知读书即慕圣贤之学修己教人治家事亲奉先化俗率自躬行心得以推行之为霍蒲二庠学正三典陜西文衡四方学者从之甚众虚往实归各有成就河东薛文清公最推尊之先生再典霍庠教也霍人事先生如父母既而卒于霍遂留葬于彼吾兰翰林编修卓庵黄先生过渑池拜其祠而询其墓所佥曰在霍卓庵叹曰狐死正丘首老先生一代名儒魂魄独不思故乡乎遂捐赀属县尹并乃郎琇等移葬渑池今其子孙有为省祭官监生者而其所著书不下千种藏于家亦有刋行传布者又曰曹先生子孙门祚衰薄遗书亦恐久而散亡矣据所称许盖好学笃信之人其于斯文道綂之所系者竟何如也予少尝得其所着四书详説者要皆羽翼朱传似亦举业之书也当访其遗书并考论之彭柬所指卓庵即黄谏廷臣先生也
　　异端文字不能不作要有体裁揭文安公徯斯尝为元宗室作长明灯记有曰夫灯者所以继日月之明也日虽至明而不能恒乎夜月虽至明而不能烛乎昼故必假膏火以济其明日月之明不可已而膏火之明亦不可已譬犹人君之治天下虽极明盛不能徧观必假乎臣以达乎明而被乎物故天下不可一日无明君亦不可一日无贤臣其文畅达可以为法
　　东汉淮渎庙记
　　延熹六年正月八日乙酉南阳太守中山卢奴君处正好礼尊神敬祀以淮水出平氏始于太复潜行地中见于阳口立庙桐栢春秋崇奉灾异告愬水旱请求位比诸侯圣汉所尊受珪上帝太常定甲郡守奉祀齐洁沉祭从郭君以来二十余年不复身至遣行承事简畧不敬明神弗歆灾害以生五岳四渎与天合徳仲尼慎祭常敬神在若淮则大圣亲之桐柏奉建庙祀崎岖逼狭开拓神门立阙四达増广坛场饰治华盖髙大殿宇整齐传馆石兽表道灵十四衢廷敞宫庙髙峻只慎庆祀一年再至躬进三牲执玉以沉为民祈福灵其报祐天地清和嘉祥昭格禽兽硕茂草木纷纷黎庶赖祉民用作颂其词曰淮水圣禹所导汤汤其逝惟海是造疏秽济远柔顺其道弱而能强仁而能武昼夜不舍明哲所取实为四渎与河合矩烈烈明府如古之则防恭礼祀不愆其徳惟前废弛匪功匪力灾异以兴隂阳以忒陟彼髙冈臻兹庙侧肃肃其敬灵其降福雍雍其和民用悦服穰穰其庆年谷登殖望君舆马扶老抑息慕君尘轨奔走忘食懐君惠赐思君罔极于胥乐兮传千万亿按汉碑之传世完好能读如此者鲜矣或云浚仪吴炳尝重定其文而书之
　　论语诗书执礼传者云礼独言执者以人所执守而言似费分疏愚恐执字有误疑即埶字耳埶艺古通用所谓游于艺也不知是否执礼之文再无经见况子不语怪力乱神与此章互相发各是四者按古称六经亦谓之六艺此之雅言或是诗书礼乐耳盖易具性命子所罕言乐一埶也故又曰成于乐
　　呉幼清曰兵农既分制虽非古然兵受廪给不耕而食虽劳而不怨民出赋税免于征行虽贫而不劳若夫募兵之法悬以重赏使自应募而又使之二十备戎行五十免军役此可谓通论于今可行
　　盘盂黄帝史孔甲所作也凡二十六篇【名见汉书田蚡传】中庸杂出戴记至二程始尊信而表章之今独行与六经并晋戴颙尝传中庸梁武帝为中庸讲疏然已有知中庸者矣非但始于宋也
　　俞永华亭人洪武中知汝州鲁山县首革吏决积讼修学校亲为诸生讲説经史正句读校文理士风翕然以盛陞礼部主客司主事【见河南通志】


</div>
    <div class="pagination">
<a href="俨山外集_page7.html">上一页</a><span>...</span><a href="俨山外集_page3.html">3</a><a href="俨山外集_page4.html">4</a><a href="俨山外集_page5.html">5</a><a href="俨山外集_page6.html">6</a><a href="俨山外集_page7.html">7</a><span class="current-page">8</span><a href="俨山外集_page9.html">9</a><a href="俨山外集_page10.html">10</a><a href="俨山外集_page11.html">11</a><a href="俨山外集_page12.html">12</a><a href="俨山外集_page13.html">13</a><span>...</span><a href="俨山外集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
