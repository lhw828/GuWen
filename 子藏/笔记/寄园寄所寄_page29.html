<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 29 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 29 页/共 62 页</h1>
    <div class="content">
　　张汤之为父，而有张安世之子；刘歆之为子，而刘更生为之父。许敬忠之为祖，而有许远之孙；韩胄之为孙，而有韩琦之祖，信乎！贤否不系乎世类。故祖父之贤者，子孙当思克绍前烈；父祖之不贤者，子孙当思克盖前愆。（《稗史》）

　　兵部尚书如常衡州衡山人也，明成祖兵起，首先劝进，封忠诚伯。后死，召其子镛袭爵，以父在功罪之间，不受。宋晟定远人也，以父开国，袭都督。建文时，通谋于燕，其子乃以力战死于灵璧。常晟二君，有愧乃子。（同上）

　　张弘范张世杰本兄弟也，而一为元伐宋期于削平；一奉宋抗元，志存社稷。比于诸葛弟兄，又有间矣。（《楮记室》）

　　王安石<并刃>为新法，而其弟安国非之；韩绛附会安石，而其弟维争之。曾布阴祸善类，而其弟肇移书劝之；邪正相反，诚判若参商。至若王处仲亲为叛逆，而其弟竺法深独脱然游方之外，此尤品之最卓者。（《说储》）

　　徐中山王而有增寿之子，李岐王而有景隆之子。增寿为弟，而又有辉祖之兄，何父子兄弟迥殊欤？（《丽亭新语》）

　　阮籍遗落世事，不向礼数，取教其子浑则曰：“仲容咸已预吾此流，汝不得复尔。”元延祖弃官反初服，尝曰：“人生衣食，可适一饱，不宜复有所须。”每灌园掇新，以为有生之役尽此。及戒其子次山辈，则曰：“儿曹逢时，故（时禄山反）不得自安山林，勉励名节，无近羞辱。”古人父子相期，不必出于一涂。（《说储》）

　　李斯长男由为三川守，诸男皆尚秦公主，女悉嫁秦诸公子。李由告归咸阳，李斯罩酒于家，百官长令，皆前为寿，门庭车骑以千数。李斯慨然叹曰：“吾闻物禁太盛，夫斯乃上蔡布衣，闾巷之黔首，上不知其驽下，遂擢至此，可以富贵极矣！物极则衰，吾未知所税驾也。”其后卒及于祸。吴陆逊为丞相，子抗大司马抗子机为大都督统军二十万。后军败被谮，父子兄弟皆死。唐杜审权位至宰相，子让能位太尉平章事，让能子晓朱梁时为礼部尚书平章事，让能赐死，晓为乱兵所杀，三世为将相，道家所忌也。汉之萧曹，唐之房杜姚宋，身佐英主，手造王图，而曹至子削封，萧五祀绝祀。房乔次子遗爱与公主谋反诛。杜如晦次子荷说承乾建大事诛。姚崇长子彝，次子奕，奕子闲为牛仙客幕府，见仙客疾亟，逼仙客为表，荐奕为相。仙客妻以闻，元宗杖杀之。宋六子，浑尚怒华衡，俱以赃败，广平之业衰焉。再造之功，若郭汾阳三四传不复能振裔孙元亨仅为永兴教授。狄梁公曾孙飘泊岷汉，于谒侯王。宋相三，李文正公，文靖公沈，文定公迪，一时名宰，子孙相继宦达，数世之后，亦复萧条，无一人在仕版者。昔郭汾阳治第，谓工人曰：“好筑墙，勿令不牢。”筑者对曰：“数十年来，京师达官贵人，亦皆某所筑；今某死某亡，某败某绝，人自改换，墙固无恙。”公闻之惕然，即请老。（《鸡窗剩言》）

　　有举孝廉而为人主者，魏武吴大帝也。状元及第而为人主者，夏主李遵顼也。（《续笔剩》）

　　郭霸常来俊臣粪秽，俊臣鄙之；宋之问捧张易之溺器，易之轻之。阎朝隐为武后祷疾，以身代牺，后张元一画代牺图以进，后大笑，鄙其为人；赵履温寨衫为安乐公主背挽犊车，后遭﹃，人割一脔，骨肉俱尽。成敬奇省姚祟疾，对祟涕泣，怀中置生雀数头，向崇放而祝之，愿令公速愈。崇恶其媚曰：“此泪何自而来？”遂不复接遇。宝怀贞诏事中贵，每见士人无须，误为中官，必曲加承接，卒不免贬，明皇时投水而死。噫！彼辈为谄佞可悦人耳，乃轻则取厌，重则丧身，冷眼觑来，可不枉做了小人？（《座右编》）

　　项王喑哑叱咤，当是极粗豪男子；而宠恋虞姬，临亡不舍。苏子卿吞毡啮雪，视死如归，而不免取彼妇生子。关云长忠肝义胆，可对天日，而启曹公求秦宜禄妻，曹又疑而自取之。赵阅道为铁面御史，乃悦一营妓，令老兵夜召之，又令人促之。范文正守鄱阳，属意小妓，既去，乃以诗寄卫而取之。此数公事，皆与其人绝不相类，当是色戒未易破除。宋正色立朝，而善羯鼓，赋梅花，又似极风流人物，尤不可晓。（《客中闲集》）

　　袁中彻以相名天下，有二婿，一为盗死狱中，一覆舟死于水，二女皆寡于家。忠彻每为谈相，妻必叱云：“莫讹言，且相女婿之目何在？”曰：“吾能人相，不能天相也。”（《豆栅谈》）

　　王广津作相日，穿庭一井，将天下宝玉珍珠投其中，没水共饮。李昌夔在荆州打猎，其妻独孤氏亦出红妆锦，勒女队三千人。鱼朝恩有洞房，四壁安琉璃板，中贮江水及萍藻，诸色鱼虾，号鱼藻洞。文昌富贵后，打金莲花盆盛水濯足，谓酹生平所不足。元载宠姬薛瑶英幼喻香，肌肉皆香，处以金丝却尘褥。李德裕好饮惠山泉，自京至常州，置水递。虞孝仁伐辽，以骆驼负函盛水，养鱼自给。羊稚舒冬酿，令人抱瓮，须臾复易使酒速成味美。符郎使小儿跪而张口承唾。于顿为襄州日，点山灯一，上油二千石。石季伦厕有纱帐茵褥，婢供香囊，刘实谓误入其内。刘琰侍妾数千，悉教诵《鲁灵光殿赋》。苇陟馐备珍奇，厨中所弃，犹值万钱，宴公侯家，虽极水陆，不下箸。噫！天地生财，只有此数，彼嗟半菽不饱，独非吾属毛离里而来者乎？侈汰自豪，究皆祸不旋踵，岂天道之恶盈，抑亦人事之必至？（《培元录》）

　　狄梁公之思亲也，南望白云而伫立，梁景之思兄梁也，亦南望白云而惨然。孝友根于至性，辄以云物动情，亦见性情合处。（《说储》）

　　晋灵公刺客，不杀赵宣子，汉杨琳刺客，不杀蔡中郎，晋刘裕刺客，不杀司马楚之，唐太子承乾刺客，不杀于志宁，淮南张颢刺客，不杀严可求，西夏刺客，不杀韩魏公，苗刘刺客，不杀张魏公，此辈正自有人。（《蜩笑偶言》）

　　《前汉书》表古今人物，其失也浑，《新唐书》表宰相世系，其失也滥。备三长如班欧，犹有此失，矧其他乎？（同上）

　　狄灵庆亲为袁粲门人，而抱首粲！子者，庆也，周某（史失其名）亲为陆超之门人，而手斩超头者周也。陶谷亲为晋相李崧所录用，而构成崧族诛者，谷也。究之狄被噬于□狗，周折颈于坠。相阿之死，墓门屡遭雷殛，而骸骨不少留，彼其仇视恩地不祥莫大焉。（《说储》）

　　剖冰而双鲤跃出者，王祥也；叩凌而一鱼踊出者，王延也；卧冰而童子送鲤者，楚僚也；泣祷河神而冰开得尺许蹶者，查道也。又焦华冬中得瓜，以愈父疾；王荐雪中得瓜，以止母渴。孝思所感，动植之类，且以非时应之。彼季夏思冻鱼脍，仲冬思生地黄者，即慕容熙以南面之尊，切责有司，而犹不得，以是益信孝感之神。（同上）

　　古之异人，去来必有所自，微子感牵牛星，颜子感中台星，张良感弧星，樊哙感狼星，东方朔感岁星，则生而禀星精者也。传说为箕，奚仲（四星）造父王良（并五星）各垂象于天，则殁而成列宿者也。又如唐房为永禅师，白乐天海中山主，宋晁迥静居天主，杨亿武夷君，陈尧次南庵主，张方平山藏院知藏，欧阳修神清洞主，韩琦紫府真人，富弼昆仑真人，王会青草堂和尚，苏轼陕右成禅师，皆生而知前身者。蒋济为南山伯，荀ダ为秦山君，刘聪须遮国王，韩擒虎蔡襄并阎罗王，皆死而知后身者。（同上）

　　朱子《纲目》一书，字字继《麟经》之笔，莒人灭曾阝，《春秋》不为少讳，乃吕易赢，牛易马，何《纲目》竟不置一词乎？且期年而生子政，既云期年，焉知非嬴氏之种？得毋恨始皇焚书坑儒，为此论以快心乎？若牛马之谣，乃魂时张夜石图，所现他物甚多，不止牛马二种，何得以此定其为牛吏子与？武氏亦系篡夺，世人不乐为辨之也，朱子作《纲目》要非无见。（《啸虹史》）

　　杜子美客耒阳，一日过江上，舟中饮醉。是夕江水瀑涨，子美为惊涛漂泛其尸，不知落于何处。元宗思子美，诏求之聂令，乃积空土于江上曰：“子美为白酒牛炙胀而死。”（《剧谈》）

　　李白人传其醉游采石，捉月而溺死，然今采石矶有李墓，或云病死，另详豕渡。（同上）

　　元党人之贬，苏子瞻得儋州，予由得雷州，刘莘老得新州，皆取字之偏旁，则几以迁客为戏。（同上）

　　文翁拔剑击江神而回复，水遂平，王遵执璧，当金堤而水波旋却。武肃命强弩射海涛，涛头竟趋西陵。白沃史君以鞭指当湖，而东南一隅，水至不没，精诚既至，足迥狂澜。（同上）

　　张洪阳相公见《玉茗堂四记》，谓汤义仍曰：“君有如此妙才，何不讲学？”汤曰：“此正吾讲学，公所讲是性，吾所讲是情。”（《遣愁集》）

　　子美卖文为活，翻令室倒悬，言其无假借也，而语意不露，味之愈佳。子云家无担石之储，其作《法言》，蜀人赍钱十万，愿载其名，子云却之。张知白守亳，亳富人修佛庙成，知白召穆修为记，富人遗五百金，求修附名。修投金庭下曰：“吾不忍以匪人污吾文也，彼售书求米者，非惟人品径庭，即其书可知矣。”（《稗史》）

　　唐荆川曰：“仆偶想宇宙间有二三绝可笑事，其屠沽细人，稍有一碗饭吃，死后必有篇墓志。其达官贵人略有些名，自在世者死后，必有部诗文刻集；如生而饮食，死而棺椁之不可缺。”而王所谓墓志与文集者，皆不久泯灭；若尽存在世间，即使以大地为架子，亦安顿不下矣。倘悉付祖龙，南山煤炭竹木，尽当减价。（《遣愁集》）

　　金坛三茅灵观，每年显化摄众，自陈罪业，荤酒断迹。及湖贼揭竿山顶，千年宫殿，付之一炬，而山神不能杵伏。甲寅之乱，江西上清官亦为贼毁，说者谓天师但能驱邪魅，不能制生人，然数之所为，岂易避焉？（《鹏升集》）

　　瓠里子自吴归粤，相国使人送之曰：“使自择官舟，以渡送者。”未至，于是舟泊于浒者以千数，瓠里子欲择之而不能识。送者至，问之曰：“舟若是多也，恶乎择？”对曰：“甚易也，但视其敝蓬，蓬折桧帆者，即官舟也。”从而得之，瓠里子仰天叹曰：“今之治政，其亦以民为官民与？则爱之者鲜矣，宜其敝也。”（《郁离子微》）

　　宣德间，慈溪一县令初至任，谓群下曰：“汝闻谚云：”灭门刺史，破家县令乎？‘“中有一父老对曰：”某等只闻得岂弟君子，民之父母。“县令为之默然。（《西墅杂记》）

　　兵部尚书徐家居，新贵皆薄其出身吏胥。状元某归，徐往贺，不得已往答，不与言，一茶而起。徐问曰：“状元几年一个？”笑答曰：“三年。”又问：“吏员为尚书，几年一个？”无以答。某同入儒学，某指夫子像戏之曰：“认得这位老先生否？”曰：“认得这位老先生是不由科目出身的。”（《蓉集》）

　　龚介庵祖锡由江南布政，内升太常寺卿，偕予修辑《赋役全书》。馆中语诸同事云：“赵农部每与予面谈，不讳吏员二字，吾甚感其重；我若加意周旋，反成轻佻。”

　　何淡所撰李克嗣墓志铭，赞曰：“前数十年，士大夫多以富为讳，争自洒濯，以免公议。今闻人仕，众必问曰：”好衙门否？‘闻人退，众必问曰：“有收拾否？’且耀金珠，广田宅，以骄里闾者，世不以为过，亦风气使然。”（《玉堂丛语》）

　　有牝鸡啼者，主人命宰之，左右曰：“此不祥之兆，同为宰鸡。”主人曰：“是鸡之不祥也，彼一啼而罹杀身之祸，于人何预耶？”（《莫氏入林》）

　　牝鸡司农，及雄鸡夜啼，俗皆谓之不祥。余居杭时，鸡忽夜啼，命宰之；三儿景行方幼，遽止之曰：“信不祥乎？鸡乃预报主人，是忠也；若不足信，又何为以一啼而戕其命？”余以其近理，遂从之。

　　凡遇奇异之人，奇异之事，要有定见，漠然不动，方无诖误。江西举人但调元，素有文名。一日游琼州，遇李某王某讲天文，尊信之，讶为异人。万历癸丑会试，调元首二场佳甚，叶台山相国已拟为会元。反阅第三场，问天文策，对云：“惟海上李某王某可聘入修定。”叶大惊，亟黜落之。朱平涵相国曰：“但生琼州之游，特寻冤对，以厄其进取耳。”余笔此以为见谶易动者之戒。（《苏谭》）

　　赵清献欲绝欲，挂父母画像于卧床中，以自监。赵康靖中岁，尝置黄黑豆于几案，以验善恶。欧阳文忠暮年，有小疾，不服药，只孤坐习思以却之。文节构枯木庵死心寮以为养疴之所。伊川于室中置尖物，刘元城谪炎瘴，举念绝欲。东坡谪瘴乡，惟尽绝欲念，为万全之良药，古人克己工夫如此。（《座右编》）

　　汉张仓子百人，赵王彭祖子七十二人。唐隶王琰子五十五人，荣王碗子五十八人，延王宾子三十六人，皆玄宗之孙，而玄宗亦有子三十人，宋徽宗子三十八人，张耆四十二人，杜子微一百四十人，冯盖三十人。（《涌童小品》）

　　胡梅林被逮，自谓宋以来少保当厄者三人，一岳武穆，一于忠肃，一自谓也。然胡虽有劳，要非二公匹，而汪南溟以戚南唐匹之。戚本良将，以江陵波及，自蓟门调广西，不贬爵，与胡之被逮者又异，那可并举？（同上）

三代后，尝言有三个匠：一漆匠金安藏，一石匠安民，一漆匠杨。士大夫有愧此三匠者多矣！（《啸虹笔记》）

　　●卷七。獭祭寄寄园主人曰：“事不洞晰，引用必讹义，山所以獭祭也。古今书籍繁夥，徒抱枵腹，以与昔人抗衡，难矣哉！若夫占天必辨星躔，论人必穷幽奥，读古必怪僻，著述必极蠢动；虽周公复生，岂易言耶？姑汇人所必用者，勿贻操梃而战之讥，则幸矣！”

　　◎天时兵法云：甲子兴周，往亡灭燕。征战危事，尚可不拘时日，况其他耶？然阴阳术数，信不足凭，不锄其根，不足伏愚瞀之心，杜拘泥之口也。请言天时。

　　《隋书。元胄传》文帝尝于正月十五日，与近臣登高，时胄不在，上即令驰召之。及胄见上，谓曰：“公与人登高，未若就朕也。”赐宴极欢。正月十五日登高，不见他书，尝考之韩退之有《人日登高诗》。（《老学庵续笔记》）。

　　冬至夏至谚语，与今南北俗传不一，今揭其二。冬至：一九二九，行人不出手。三九二十七，篱头吹栗。四九三十六，方才冻得熟。五九四十五，穷汉街头舞。六九五十四，乞儿争志气。七九六十三，破衲足头檐。八九七十二，猫狗寻阴地。九九八十一，犁耙一齐出。夏至：一九二九，扇子不离手。三九二十七，吃水甜如蜜。四九三十六，争向露天宿。五九四十五，树头秋叶舞。六九五十四，乘凉不入寺。七九六十三，床头寻被单。八九七十二，夜眠添夹被。九九八十一，家家打炭圾。俗语止传冬至，不传夏至，读冯慕冈《月令广义》，因得见此俗谈巷语，必有来历。（《客中闲集》）

　　《鲍宣传》注，持时夜行，夜行如今持更是已，持时如今报时是已。《汉宫仪》黄门持五夜，甲夜、乙夜、丙夜、丁夜、戊夜，如今五更也。（《孔氏杂说》）

　　俗以每月初五、十四、二十三日为月忌，凡事必避之，其说不经。后见卫道夫云：“闻前辈说此三日，即河图数之中宫五数耳，五为君家，故民庶不可用。”此说颇有理，因图于此。（《野语》）

　　陈指挥铎善词曲，作《京师月令记》，二月下曰：“是月也，壁虱出沟中，臭气上腾，妓靴化为奚。”最善名状。（《客坐赘语》）

　　京师二月淘沟，秽气触人，南城烂面胡尤甚，深广各二丈，开时不通车马。此地在悯忠寺东，唐碑称寺在燕城东南，疑为幽州节度使城之故壕也。

　　尝见纪载，河冻有鱼龙花草形，或在屋瓦上有之，类以为祥异。《格致草》曰：“崇祯壬申腊月，余楼檐瓦冻为花草狮凤之形，叹曰：”蜃气象楼台，旷野气成宫阙，是冻亦偶然合之，如雨豆雨麦，偶象豆麦耳，松虫之毛象松，柑虫之色象柑。湿热所蒸，顷刻漫山布岭，耳目口鼻，肠胃毕具，可以通观。又如落星为石象狗首，便曰天狗。不知是火吸土气，或至火际，一经练，如陶土成砖，故初落，热不可摩。又见星石久藏变小，亦缘火初炼土，急切成质，苞含有气，久则气消而质自敛；雹窍亦然，雪霜雾露之后，微风飘漾，往往成纹耳。‘方密之曰：“光气与形象互成，既有形象，必有所尚，何足怪乎？’”（《物理小识》）

　　◎人物阖辟内人类万殊，可尽诘所称之何自耶？庄子云：郢有天下，犬可以为羊，马有卵，丁子有尾，人即为万物灵。其称名代殊，安知其不由是也？披览旧闻，有触即书，若必核其详备，则载籍极博矣。

　　《吕氏春秋》宋康王饮酒室中，有呼万岁者，堂上悉应。《战国策》冯烧债券，民称万岁。《韩非子》巫觋之祝人曰：“使君千秋万岁之声聒耳。”《新序》梁君出猎归，入庙中呼万岁。纪信乘黄屋，载左纛曰：“食尽汉王降。楚呼万岁。”陆贾奏《新语》，左右皆称善，呼万岁。汉武帝登嵩高，呼万岁者三。元帝送许后入太子家，谓左右酌酒贺我，左右呼万岁。《冯异传》赵臣将兵助异，并送缣，军中皆称万岁。王望曰：“今日虽击牛酾酒，劳飨军士，皆称万岁。”伏波马援封侯，乃有请上雅寿，掾吏皆称万岁。吴甘宁入魏营，斩数十级，还入营作鼓吹，称万岁。是则庆贺之际，上下通称之，初无禁制，不知自何时始，专为君之祝也。（《东斋记事》）
</div>
    <div class="pagination">
<a href="寄园寄所寄_page28.html">上一页</a><span>...</span><a href="寄园寄所寄_page24.html">24</a><a href="寄园寄所寄_page25.html">25</a><a href="寄园寄所寄_page26.html">26</a><a href="寄园寄所寄_page27.html">27</a><a href="寄园寄所寄_page28.html">28</a><span class="current-page">29</span><a href="寄园寄所寄_page30.html">30</a><a href="寄园寄所寄_page31.html">31</a><a href="寄园寄所寄_page32.html">32</a><a href="寄园寄所寄_page33.html">33</a><a href="寄园寄所寄_page34.html">34</a><span>...</span><a href="寄园寄所寄_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
