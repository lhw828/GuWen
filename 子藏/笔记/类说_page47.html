<!DOCTYPE html>
<html>
<head>
    <meta charset="UTF-8">
    <title>类说 - 第 47 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 47 页/共 176 页</h1>
    <div class="content">　　乐工李年于东都通逺里建居第中堂制度精絶今裴晋公定鼎门南别墅堂是也其后年流落江南每遇胜赏为人歌数阕坐客莫不掩泣杜甫赠诗其断句云落花时节又逢君者是也
　　四壁画龙
　　开元中大旱上于新池创一殿召冯绍正四壁各图一龙西壁一素龙蜿蜒若奋风云随笔而生壁上鳞甲皆热有白气自檐庑出池中波涛汹涌俄有白龙乘云而起风大作
　　牛炙白酒
　　杜甫客于耒阳为令所厌甫因投诗令以牛炙白酒遗之饮啖过度而卒
　　按辔木阴下
　　上幸绣岭宫宫隘而暑甚上使觇姚崇报曰乘小驷按辔木阴下上从之顿忘烦暑
　　铁如意质酒
　　明皇用叶法善术上元夜自上阳宫往西凉州观灯以铁如意质酒而还遣使者取之不诬
　　乐府杂录
　　天子乐
　　宫悬四面天子乐轩悬三面诸侯乐判悬二面大夫乐特悬一面士乐
　　文武舞
　　文舞居东执翟武舞居西执戚大常卿押乐在乐悬之北恊律郎执翚竿衣绿大袖戴冠警鼓二人执朱幡引乐
　　驱傩
　　用方相四戴冠及面具黄金为四目衣熊裘执戈扬盾口作傩傩之声似除也侲子五百小儿为之朱褶青襦戴面具晦日于紫宸殿前傩张宫悬乐
　　左右教坊
　　开元中置左右教坊以内官掌之又置乐官院
　　八叠戏蘓中郎歌场独舞
　　乐有搭鼓即腰鼔也昔有人父为虎伤上山寻尸山有八折故曲八叠戏者被髪丧衣面作悲啼葢遭丧之状也蘓中郎葩嗜酒落拓每有歌场辄入独舞今为戏者着绯戴帽状其醉也又有踏谣娘羊头浑脱九头狮子跳丸吐火吞刀旋槃斤斗悉属此部
　　三代立论诰一身能唱歌
　　歌者乐之声丝不如竹竹不如肉古之能者韩娥李延年莫愁善歌者必先调其气氤氲自脐间出喉乃噫其词即分抗坠之音可致遏云响谷之妙有韦青者能歌本是士人尝自有诗云三代立论诰一身能唱歌官至将军
　　永新歌
　　开元中有内人许子和吉州永新县乐家女也入宫因号永新能变新声高秋朗月喉啭一声响九陌一日大酺于勤政楼万众諠哗莫得闻鱼龙百戏之音永新乃撩鬂举袂直奏曼声广场寂寂若无一人渔阳之乱六军星散永新为一士人所得韦青避地广陵月夜凭栏闻舟中唱水调声者曰此永新歌也登舟省之相与对泣后士人卒遂落风尘临卒谓其母曰阿母钱树子倒矣
　　阿母钱树子倒【见上】
　　张红红
　　大厯中才人张红红本与其父唱歌丐于岐路韦青纳爲姬尝有乐工撰新声未进先印可于青青潜令红红听于屏后以小豆数合记其拍歌罢青入问之云已唱得矣青出绐云某有女弟子蚤曾唱此非新曲也隔屏唱之一座失色敬宗召入宫宫中号记曲娘子韦青卒红红奏曰妾本风尘丐者致身入内不忍忘其防因一恸而絶
　　米嘉荣
　　贞元中有田顺郎长庆中有米嘉荣陈意奴
　　舞
　　舞者乐之容有大埀手小垂手或像惊鸿或如飞燕婆娑舞态也曼延舞缀也有徤舞软舞字舞花舞马舞舞曲有緑腰苏谷香掘柘胡渭州乳旋甘州等字舞以舞人亚身于地布成字也花舞着绿衣偃身合成花也马舞者拢马人着绿衣执鞭于牀上舞蹀躞皆应节奏也
　　舞剑噐
　　开元中公孙大娘舞剑噐僧怀素草书遂长葢准其顿挫之势
　　胡旋舞
　　舞有骨尘舞胡旋舞俱于小毬子上纵横腾踏两足不离毬上
　　直项曲项琵琶
　　琵琶有直项者有曲项者古曲有陌上桑范晔石崇谢奕皆善此乐贺怀智以石爲槽鹍鸡筋作铁为拨画带
　　记节奏
　　乐吏杨志善弹琵琶其姑尤好本宣徽弟子后放出宫居求穆观中自惜其艺常畏人闻每夜分方弹志恳求不允曰吾誓死不于人志寄宿观中窃听脂鞓带以手画带记其节奏明日诣姑弹之姑大惊志以实告因尽传其艺咸通中有米知郎嘉荣子也尤妙后有王连儿【康昆仑曹保郑中丞三事已见琵琶录】
　　筝箜篌
　　筝者蒙恬造也箜篌乃郑卫之音权舆也以其亡国之声故号空国之侯亦曰坎侯古乐府有公无渡河之曲昔有白首狂夫因溺于河其妻名丽玉撰此曲笙者女娲造也象鳯翼一名参差
　　李牟吹笛
　　乐也古曲落梅花开元中李牟独歩当时越州刺史皇甫政月夜泛镜湖命牟吹笛有老父泛小舟来曰某少善于此政以牟笛授之老父始奏一声波浪摇动数叠之后笛遂中裂即探怀中一笛以毕其曲舟下二龙翼舟而听顷刻老父入小舟遂失所在
　　银字管
　　觱栗本兹国乐亦曰悲栗云德宗朝有尉迟青官至将军善此技幽州有王麻奴河北推为第一手或曰汝殊不知上国有尉迟将军者冠絶古今麻奴即往定其优劣青席地令坐取银字管于平般渉调自吹之麻奴泣谢曰今日幸闻天乐方悟前非乃碎乐器自此不复吹也
　　五弹
　　贞观中赵壁妙于五白讽谏有五弹
　　弄防军
　　始自汉舘陶令石躭有賍犯和帝惜其才免罪每宴乐令衣白夹衫令优伶戏弄辱之经年乃放后为防军大中以来弄假妇人又弄婆罗门
　　击瓯
　　出于击缶郭道源以越瓯十二双旋加减水以筯击之
　　斵琴
　　成都雷生善斵琴天下无比
　　拍板
　　本无谱黄幡绰造谱纸上画而耳进曰俱有耳道即无失节奏也
　　宫声往而不返
　　隋炀帝游江都乐工笛中吹安公子其父曰何得此曲对曰宫中新翻也父曰宫爲君商为臣此宫曲声往而不返大驾东巡必不囘矣
　　大郎神
　　天后朝一士人陷寃狱其妻配入掖庭因撰离别难曲以寄哀情名大郎神葢取良人行第也畏人知遂三易名曰非妾子终号怨廻鹘
　　夜半乐曲
　　明皇自潞州入平内难半夜斩长乐门闗领兵入宫后撰夜半乐曲
　　氷蚕织锦
　　康老子本长安富家子生计荡尽遇老妪持旧清凉氷蚕织锦即酬千金康得之不经时复尽康卒乐人嗟之制为曲子一名得寳子
　　望江南
　　李卫公为亡妓谢秋娘撰望江南亦名梦江南白傅作杨柳枝
　　吹芦管
　　宣宗吹芦管自制倾杯初捻管令排儿辛骨鈯拍不中上瞠视之骨鈯忧恐一夕而卒
　　黄骢
　　太宗战马曰仙辽马毙上叹惜命乐工撰此曲
　　傀儡子
　　起汉祖平城之围其城一面即冒顿妻阏氏兵强于三面陈平访知阏氏妬乃造木偶人运机闗舞陴间阏氏望见谓是生人虑下城冐顿必纳遂退军史家但云秘计鄙其策下耳后翻为戏其引歌舞有郭郎者髠发善优笑凢戏场必在排儿之首
　　征音无调
　　舜调八音用金石丝竹匏土革木计用八百般乐器至周改用宫商角征羽减乐器至五百余般唐又减三百般太宗挑丝竹为胡部宫商角征羽并分入平上去入四声其征音有声而无调
　　方响
　　胡部无方响缘直板声不应诸调时太宗内库别收一片铁名方响应二十八调之筝只有宫商角征四调临时移柱应二十八调
　　见闻杂录
　　鸾孤奉职
　　张献图累举不捷因老榜推恩始有班竹之命寓书于室家曰汝作鸾孤吾为奉职
　　梦雌鹤生女
　　欧阳永叔在夷陵日游姜诗庙潜祷嗣续家人梦一鹤飞来自知是雌鹤果得一女甚端丽至八岁或惊魇曰梦一鹤飞去不数日暴卒
　　梦灯
　　广守数人连卒多先梦灯段作守梦灯徧郡城未防病卒
　　防在西清
　　宋景劭舍人梦余清殿学士未防除寳文阁学士制词有邃在西清之语
　　池州李长史
　　张洞为淮南转运使梦人通谒云池州李长史后池中得大鲤即梦也
　　四畏堂
　　王文穆夫人悍妬贵为一品不置姬侍宅后圃中作堂名三畏杨文公戏之曰可改作四畏公问其说曰兼畏夫人
　　宋公遗戒
　　宋景文公遗戒云吾没之后称家有亡以治丧用浣濯之衣鹤氅裘纱帽线履三日棺三月葬坟无为流俗阴阳拘忌也棺用杂木添其四防三涂即止使数十年足以厝吾骸朽衣巾而已吾学不名家文章仅及中人不足垂后爲吏在良二千石下非着数人无功于国无惠于人不可请諡不可受赠与不可求巨公作碑志不得作道佛二家斋醮汝等不可违命作之是以吾死爲无知也
　　烛烧幞头
　　河阳王相同郑州陈相漏舍看文字烛焰烧破陈相幞头脚时王相以疾免班起居陈遂换其巾以入既去王相悔曰是他头上花发却将我幞头去未防二公并罢相又冦莱公李叅政昌龄张叅政洎厐相借皆以坠马后数月皆罢政
　　倦防杂录
　　竹不根而茂
　　冦莱公卒于海康诏许归葬道出荆南公安县邑人迎祭于道断竹挿地以挂纸钱竹遂不根而茂邑人神之立庙于侧奉祀甚谨
　　皂罗糊屏风
　　凡视五色皆损目惟黑色无损李氏有江南日中书皆用皂罗糊屏风所以养目也王丞相在政府亦以皂罗糊屏风
　　出自孤寒
　　张杲卿因登对仁宗曰卿亦出自孤寒杲卿曰臣本诸生陛下擢臣今至中丞三子皆服冠裳陛下春秋髙主鬯虚位臣非孤寒陛下乃孤寒也上嘉纳
　　相逢不改旧时青
</div>
    <div class="pagination">
<a href="类说_page46.html">上一页</a><span>...</span><a href="类说_page42.html">42</a><a href="类说_page43.html">43</a><a href="类说_page44.html">44</a><a href="类说_page45.html">45</a><a href="类说_page46.html">46</a><span class="current-page">47</span><a href="类说_page48.html">48</a><a href="类说_page49.html">49</a><a href="类说_page50.html">50</a><a href="类说_page51.html">51</a><a href="类说_page52.html">52</a><span>...</span><a href="类说_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
