<!DOCTYPE html>
<html>
 <head>
  <meta charset="utf-8"/>
  <title>
   夷坚志全集 - 第 2 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   夷坚志全集 - 第 2 页/共 36 页
  </h1>
  <div class="content">
   诗谜
　　元佑间。士大夫好事者。取达官姓名为诗谜。如雪天晴色见虹霓。千里江山遇帝畿。天子手中朝白玉。秀才不肯着麻衣。谓韩公绛。冯公京。王公圭。曾公布也。又取古人名而傅以今事。如人人皆戴子瞻帽。君实新来转一官。门状送还王介甫。潞公身上不曾寒。谓仲长统、司马迁、谢安石、温彦博也。
　　
　　武承规
　　武承规。字子正。长安人。政和七年。监台州宁海县县渚镇酒税。好延道流。日食于门者常数辈。家君时为主簿。戒之曰。吾、官卑俸薄。而冗食若此。何以给邪。曰。吾无美酒大肉与之。但随缘而已。遇有酒则醉。有海鱼则一饱。他无所费。其无能者旬日自去。安知吾不遇至人哉。他日复劝之不听。一日气貌洋洋。若有得色。曰。公笑有接道人。近有授我内交法者。每日子午时。运虎龙气相摩。移时美畅。不减房室之乐。而无所损。虽未可度世。亦安乐奇术也。家君曰。公妻甚少。又未有子。奈何。曰。亦得一术仿此者授之。渠亦自得其乐。舍弟多男。兄弟之子犹子也。夫人有后足矣。家君欲闻其略。曰。公方効官。又有父母妻子。与承规异。六十岁以后。傥再相遇。是时方可。旬日复来。曰。承规欲往闽中访先生。旦夕遣妻孥归侍下。才有可配。即嫁之。其父掞时为越州将领。家君曰。既托身于公。何忍如此。已绝欲事。异室而居可也。何必遣。曰。毕竟为累。无此人则吾身轻。要行则行矣。曰。胡不一归与亲别。曰。骨肉之情。见面必留。卒未可脱。及再见。曰。妻已行矣。承规替期已及。官课皆不亏。而代者未至。愿为白州郡。遣牙校交界。如其言。郡吏方至。其室虚矣。
　　
　　崔祖武
　　崔祖武。河东威胜军人。政和癸巳。与家君同处太学通类斋。自言少好色。无日不狎游。年二十六岁。成瘵疾。将死。有牛道人来。曰。苟能绝欲。吾救汝。父母曰。是儿将死。傥能生之。有何不可。遂授以药。及教以练气术。令与妻异处。其病良已。三年方同房。而欲心不复萌。在学时年三十五六。肌干丰硕。仪状秀伟。亦与人和。率之游狭邪。不固拒。但不作色想耳。饮食不肯醉饱。曰。大醉大饱。最为伤气。须六十日修持。始复初。后归乡里。不知其所终。
　　
　　夷坚甲志卷第三九事
　　
　　万岁丹
　　徽州婺源县怀金乡民程彬。邀险牟利。储药害人。多杀蛇埋地中。覆之以苫。以水沃灌。久则蒸出菌蕈。采而曝干。复入它药。始生者以食人即死。恐为累不敢用。多取其次者。先以饲蛙。视其跃多寡以为度。美其名为万岁丹。愚民有欲死其仇者。以数千金密市之。尝有客至欲置毒。误中妇翁。翁归而悟。已不可救。彬有弟曰正道。雅以为非。不敢谏。至徙家避诸数十里外。彬既老。始悔不复作。稍用伪物代之。药既不验。遂无售者。既死贫甚。唯一子。丐食道亡。其后遂绝。尝有里胥督租。以语侵彬。彬怒毒而饮之。胥行未几。脑痛呕血。亟反卧其门。大呼乞命。彬汲水饮之即愈。盖有物以解其毒也。县人董猷说。
　　
　　李辛偿冤
　　宣和末。饶州庾人李辛。为吏凶横。郡人仄目。因大雪入府治。一人遇诸涂。辛被酒恃力。奋拳击死之。观者如堵。恐累己。绝不言。辛舍去。街卒以为暴亡。呼其家人葬之。辛益自肆。所居在城外。夜多逾垣归。经三岁。忽遇死者曰。吾寻汝久。乃在此邪。辛归语其妻甚惧。明日死。辛家养数鹿。每以竹击柱。则应声而至。户曹白生。以七月勒令市鹿。不可得。为之呼所养者。才击竹。一最大鹿至。乃杀之。取肉以应命。召所知洪端。共食其余。经日辛死。咸以为中毒。不知为冤鬼所杀也。洪端说。
　　
　　陈氏负前夫
　　陈德应橐侍郎之女。为会稽石氏妇。生一男而石生病。将终。执妻手与诀。曰。我与若相欢。非寻常夫妇比。汝善视吾子。必不嫁以报我。陈氏迟疑未应。石怒曰。好事新夫。无思故主。遂卒。陈氏哭泣悲哀。思慕瘠甚。未几。其父帅广东。挈以俱往。怜其盛年为择婿。得莆田吴璲。陈氏辞不免。遂受币。既嫁岁余。忽见其前夫至。骂曰。汝待我若是。岂可以事它人。先取我子。次及汝。至暮而子夭。逾旬。陈氏病亡。陈欢世明说。陈与吴璲善。
　　
　　李尚仁
　　王承可鈇绍兴辛酉岁。提举浙东茶盐。公廨在会稽子城东。盖古龙兴寺。承可第三子洧。尝梦一丈夫衣紫袍来。言曰。我朽骨埋桃树下。幽魂无所归。君幸哀我。使得徙葬。洧觉。白其父。视舍旁有巨桃一本。因下穿求骨弗获。明年八月晦。又梦有通谒右曰。朝请大夫李尚仁。既进。乃向所梦者。俯首惨蹙。以旧恳申言。袖诗一纸以赠洧。曰。桃林隐伏厌清芬。去岁幽魂得见君。八十寿龄人未有。一堂风采世无闻。济时革弊忠为主。救物哀亡德作恩。白骨可怜埋近地。愿公举手报无垠。洧觉。急烛火笔于简。会承可将代还。以李君精爽不可负。亟集吏卒。尽西庑之桃下大索。数日无所见。承可躬督畚锸。复穿尺许。乃得之。有小象梳二已朽。乌巾才余方寸。骨旁存大钉四。乃迁葬于禹庙后三乔松下。具酒食祭之。吴兴莫寿朋俦洛阳朱希真敦儒皆记其事。意以梦中诗为吉祥。后十四年。洧以事谪广东。而广东自有寓客曰李尚仁云。
　　
　　段宰妾
　　段宰者居婺州浦江县僧舍。其妻尝观于门。有妇人行丐。年甚壮。询其姓氏始末。自云无夫。亦无姻戚。段妻云。既如是。胡不为人妾而乞食。肯从我乎。曰。非不欲也。但人以其贫贱。不肯纳耳。若得供执爨之役。实为大幸。遂呼入。令沐浴与更衣。遣庖者教以饮膳。旬日而能。继以乐府训之。不逾月皆尽善。调习既久。容色殊可。观段名之曰莺莺。以为侧室。凡五六年。唯恐其去。一夕已夜分。段氏皆就寝。有自门外呼阍者曰。我莺莺夫也。仆曰。莺莺不闻有夫。纵如尔言。俟天明来未晚。何必中夜为。其人颇怒。曰。若不启门。我当从隙中入。仆大恐。即叩堂门。以其事语段。莺莺闻之。若有喜色。曰。他来也。亟走出。段疑其窜。自篝火追至厅厢。但闻有声极响。灯即灭。妻遣婢出视。段已死。七窍皆血流。外户扃鐍如故。竟不知何怪。浦江人何叔达说。予得之程资忠。
　　
　　窦道人
　　桂缜、字彦栗。信州贵溪人。所居至龙虎山才三十里。道流日过门。桂氏必与钱。缜素病疝。每作皆滨死。医者教以从方士受服气诀。故尤属意。绍兴庚申六月二十有三日。晚浴毕。散步小径。有老道人来。年八九十矣。鬓须皤然。曲偻丰下。缜揖与语曰。请至弊庐。取汤茗之资。曰。日已暮。不可至君家。君苟有意。能延我旬日否。缜不应。遂行。复回首。呼缜使前。入林间。坐古松根上。自云姓窦氏。声音如山东人。剧谈良久。语颇侵缜。缜见其老。虽貌敬而心不平。细视其目。清耸入鬓。着青幅巾。暑行不汗。未忍遽去。复询以气术。道人曰。吾行气二百年。治病差易耳。为诵所习书千余言。天文、地理、兵法、道要。错综其间。略不可晓。缜曰。先生幸教我。此非我所能。盍言其粗者。道人曰。汝似可教。吾有一编书。藏衡山中。今往取之。又三十三年。当以授汝。缜曰。得非般运导引诀邪。曰。未也。姑以方书济众。稍储阴功。缜曰。万一及期。寻先生何所。曰。非汝所知。吾当来访汝。遂邀缜欲偕逝。缜以亲年高及孥累为解。道人不怿间忽不见。缜且骇且惧。急归不敢语人。后数日。一道者及门问曰。八十三承事何在。缜之父家人辞以出。呼者怒曰。吾非有所求。先生使来授公书耳。胡为不出。掷卷于阶而去。取视之。乃吕洞宾传也。缜始悔之。至壬戌年。擢第调鄱阳尉。归至严衢间。疾大作。不可有。舆行数里。必下。投逆旅中。傍外户而卧。有商人过。倚担问曰。官人有疾邪。曰。然。曰。始发时行坐立卧皆不可。某处最痛。祈死不能。证候若是否。曰。然。尔何以知之。客曰。某豫章人也。少亦病此。今日负百斤而不害。盖有药以疗之耳。遂解囊如有所索。得一裹如细剉桑叶者。教以酒三升浸服之。缜素不饮。未敢服。以千金谢客而行。及家疾益甚。遍服它药皆弗验。姑如客言。以药投酒中。甫酌一杯。其甘若饴蜜。随渴随饮。至晓而酒尽。病瘳什八。信宿脱然。后不复作。细思商人。乃昔所遇窦君也。
　　
　　祝大伯
　　桂缜祖安时。自少慕道。年二十有四。即委妻子。挈金帛之名山。十载而归。遇方士过门。必延入。日饭堂上者数十辈。家赀枵然。尽室尤之。而安时执意愈笃。野仆祝大伯。服薪水之劳。愚钝而谨饬。一日自外至。举措异常。曰。适遇道人与我药。服之能不食矣。验之信然。诘其方无有也。或盛夏暴烈日中。冬覆冰上。皆不寒暑。而隶役如故。桂氏之人皆敬事之。呼为祝仙人。欲延以客礼。辞曰。吾合在人间为仆使。岁满自当去。如是三年。告安时曰。白花岩有人见招。愿主翁同往。乃俱行。未至岩下。丝竹之声。泠泠盈耳。彩云郁然。蔽覆山谷。安时叹异未已。祝君遽声喏辞。遂不见。安时自是不意以至捐馆。时大观二年也。白花岩去桂氏所居十里。
　　
　　郑氏得子
　　李处仁者。亦贵溪人。妻郑氏。尝梦至高山下。有绿衣小儿戏于颠。急抱取得之。遂寤。已而有娠生男。命之曰嵩老。稍长。极隽敏。父命习进士业。即名嵩。字梦符。年十八岁。绍兴十五年。一举擢第。后五年。为建州建阳尉。盗入其邑。重亲皆死焉。郑梦亦非吉也。三事桂缜说。
　　
　　邵南神术
　　邵南者。严州人。颇涉书记。好读天文五行志。邃于遁甲。占筮如神。然使酒尚气。好面折人。人皆谓之狂。宣和四年。游临安。胡尚书少汲直孺以秘阁修撰为两浙转运使。闻其名。召使筮之。曰。六十日内仍旧职作大漕。替姓陈人。时郭太尉仲荀。为路钤辖。欲仿三路式。与部使者序官。蔡尚书文饶嶷帅杭。常抑之。须日日揖阶下。乃得坐。不胜忿。奏乞致仕。亦召南决之。南曰。候胡修撰除发运。更四十日。太尉亦得郡北方。衔内带安抚字。但非帅耳。郭曰。某已丐休致矣。岂有是事。才五十七日。发运使陈亨伯被召。少汲代焉。郭具饭延南。复扣之。对曰。兆与前卦同。无闲退象。前言必不妄。既饬下。郭守本官致仕。复问南。南对如初。郭怒取饬牒示之。南意不自得。曰若尔。则某亦不能晓。会谭稹与郭善荐之。未旬日。以旧官起知代州。兼沿边安抚司公事。翁中丞端朝彦国守金陵。过杭访少汲。南适在坐。少汲因言其奇中事。翁问钱塘如何。南大书卓上。曰火。翁曰。近已热矣。曰。祸未息也。不出三日当验。中丞须见之。它日却来镇此。翁不敢泄。时十二月五日也。明日。蔡帅生朝。大张乐置酒。会京畿戍卒代归。当得犒绢。蔡榜于市。不许买官。以贱直取之。皆大怒。至夜数处举火。欲蔡出救而杀之。蔡已醉。知事势汹汹。逾垣入巡检寨。家人皆趋中和堂避之。于是州治皆煨烬。端朝未行。见蔡曰。两日前见邵先生言此事。未敢信。果然。蔡素不喜卜筮。试呼询之。对曰。十五日内当移官别京。蔡曰。得非分司乎。何遽也。居二日。适为言者论击。罢为提举南京鸿庆宫。未几。又落龙图阁直学士。如期拜命。而徙端朝镇杭提举常平。许子大之侄调官上都。久不归。侄妇白子大。令诣南卜。南批曰。令侄已出京。遇亲舅邀往西洛差遣。见托两火人受得官。之州当从水边。必滨州也。非县官曹官而又兼狱。必士曹掾也。子大曰。邵生言多中。然此亦太诞。月余侄书来。曰。已出水门。逢舅氏力邀往洛差遣。只托书铺家耳。已惊其验。俄得报。果拟滨州士曹掾兼左推院。乃其叔炎所受也。南与衢人郑甸为酒侣。甸好博。然胜败不过数千。南曰。子小胜无所济。可办进十万。召博徒能相敌者。吾为子择一日。与之战。甸曰。吾囊中空空。岂能办。曰。我当以物假子。及期。聚博于灵隐山前冷泉亭上。南入僧寮偃卧。忽出门呼甸曰。子有可止。已溢数矣。急视之。正百千余八百也。南昔至通州。郎官范之才。以言巢湖有鼎非是被责。来问休咎。南曰。更十年当于婺女相见。范曰。量移邪。曰。作郡守也。后范罪抆拭。果得婺。闻南在杭。使召之。时相去九年矣。南不肯往。复书曰。昔年虽有约。然吾自筮二人入城而不出。若往必死。范连遣使赍酒醴。请意益勤。既度岁遂行。过严州。严守周格非。问吾此去官何地。曰。旦夕为假龙。再任仍与范婺州同命。曰。后当如何。曰。更一官而死。周大怒。速汤遣去。至婺范喜甚。南曰。公当与周严州皆为假龙。一日又至。曰。某昨通夕不寐。细推之。公来日当拜命。然某适当死。使巳时至。犹及旅贺公。迁延可至午。缓则无及矣。范曰。先生何遽至此。来日复谒范。屏人语曰。告命且至。偶使人未到城二十里。为石踠足。愿选一健步者往取之。范曰。某备位郡守。无故为此举。岂不为邦人所笑。兼邸报尚未闻。不应如是之速。曰。某忍死相待。何惜此。范即命一卒曰。去城二十里外。遇持文字者。急携来。遂解带款语。令具食。移时所遣卒流汗而至。拜庭下。大呼曰。贺龙图。取而观之。乃除直龙图阁告也。时王黼为相。促告命付婺州回兵。仍令兼程而进。故外不及知。少顷。南促馔遂食。食已。范入谢亲。南趋至客次。使下帘。戒曰。诸人敢至此者。当白龙图挞治。范家人喜抃。争捧觞为寿。良久方出。急召南。已坐逝矣。南在杭与家君善。尝欲以其书传授。家君不领。南无子。既死。其学遂绝云。
　　
　　夷坚甲志卷第四十六事
　　
　　郑邻再生
　　绍兴十四年三月四日。江东宪司驺卒郑邻。久疾。梦二使追之。曰。大王召。行数十里。楼观巍然。使引之登阶。入朱门。庭下列男女僧道鸡犬牛羊。殿前挂大镜。照人心腑。历历可见。顷之王出。二使拥邻声喏。称追到郑邻。王问甚处人。何事到此。邻俯首答曰。本贯信州。被追来。不知何故。王命将到头事祖来。以笔点一字。顾吏曰。又却是此邻字。莫误否。判官携簿前白云。合追处州松阳郑林。王曰。若尔。则不干此人事。教回复命。检勾生死簿。称邻寿尚有一纪。半途呼邻前曰。看汝是一善人。在生曾诵经否。邻曰。默念高王经。看本念观世音经。王曰。汝视此闲凶不作善事。邻举首观殿下铁柱。系者甚众。五木被体。羸瘠裸立。绝无人状。柱上立粉牌志其罪。某人咒咀。某人杀生。某人斗杀。狱户施金钉。图大海。兽张口衔之。两庑皆鞫狱官。内有戴牛耳幞头者。周览而旋。王曰。汝已见了。还生时依旧积善。若见戮人。只念阿弥观世音佛名。令渠受生。汝得消灾介福。邻曰。领圣旨。遂退行数步。回首已无所睹。唯一叟白衣拄杖。邻问去饶州路。叟以杖指云。由此而左。得路宜亟行。稍缓有豺虎虫虺之毒。邻忧挠奔回遂寤。遍体流汗。乃初六夜矣。
　　
　　吴小员外
　　赵应之。南京宗室也。偕弟茂之在京师。与富人吴家小员外。日日纵游。春时至金明池上。行小径。得酒肆。花竹扶疏。器用罗陈。极萧洒可爱。寂无人声。当垆女年甚艾。三人驻留买酒。应之指女谓吴生曰。呼此侑觞如何。吴大喜。以言挑之。欣然而应。遂就坐。方举杯。女望父母自外归。亟起。三人兴既阑。皆舍去。时春已尽。不复再游。但思慕之心。形于梦寐。明年。相率寻旧游。至其处。则门户萧然。当垆人已不见。复少憩索酒。询其家。曰。去年过此。见一女子。今何在。翁媪颦蹙曰。正吾女也。去岁举家上冢。是女独留。吾未归时。有轻薄三少年从之饮。吾薄责以未嫁而为此态。何以适人。遂悒怏不数日而死。今屋之侧有小丘。即其冢也。三人不敢复问。促饮毕言旋。沿道伤惋。日已暮。将及门。遇妇人幂首摇摇而前。呼曰。我即去岁池上相见人也。员外得非往吾家访我乎。我父母欲君绝望。诈言我死。设虚冢相绐。我亦一春寻君。幸而相值。今徙居城中委巷。一楼极宽洁。可同往否。三人喜。下马偕行。既至则共饮。吴生留宿。往来逾三月。颜色益憔悴。其父责二赵曰。汝向诱吾子何往。今病如是。万一不起。当诉于有司。兄弟相顾悚汗。心亦疑之。闻皇甫法师善治鬼。走谒之。邀同视吴生。皇甫才望见大惊。曰。鬼气甚盛。祟深矣。宜急避诸西方三百里外。傥满百二十日。必为所死。不可治矣。三人即命驾往西洛。每当食处。女必在房内。夜则据榻。到洛未几。适满十二旬。会诀酒楼。且愁且惧。会皇甫跨驴过其下。拜揖祈哀。皇甫为结坛行法。以剑授吴曰。子当死。今归试紧闭户。黄昏时有击者。无问何人。即刃之。幸而中鬼。庶几可活。不幸误杀人。即偿命。均为一死。犹有脱理耳。如其言。及昏。果有击户者。投之以剑。应手仆地。命烛视之。乃女也。流血滂沱。为街卒所录。并二赵皇甫师皆絷囹圄。鞫不成。府遣吏审池上之家。父母告云已死。发冢验视。但衣服如蜕。无复形体。遂得脱。江续之说
　　
　　鼠报
　　绍兴丙寅。夏秋间。岭南州县多不雨。广之清远。韶之翁源。英之真阳。三邑苦鼠害。虽鱼鸟蛇皆化为鼠。数十成群。禾稼为之一空。真阳报恩寺耕夫。获一鼠。臆犹蛇纹。渔父有夜设网。旦得数百鳞者。取而视之。悉成鼠矣。逾数月始息。以是米价翔贵。次年秋始平。僧希赐说
　　
　　李乙再生
　　李乙、字申叔。京师人。元名象先。政和中通判池州。为梅山寺主僧可久言。前二年因病亟。梦人(下缺一叶)二十六日也。余因说
　　
　　宋叔海梦缺
　　内文缺
　　蒋保亡母
　　乡人马叔静之仆蒋保。尝夜归。逢一白衣人。偕行至水滨。邀同浴。保已解衣。将入水。忽闻有呼其姓名者。声甚远。稍近听之。乃亡母也。大声疾言曰。同行者非好人。切不可与浴。已而母至。即负保。急涉水至岸。值一民居。乃掷于竹间。居人闻外有响。出视之。独见保在。其母及白衣皆去矣。叔静弟登说
　　
　　俞一公
　　俞一公、字彦辅。徽州婺源人。使气陵铄乡里。小民畏法。不敢与之竞者。必以术吞其赀。年益老。不改悔。绍兴壬戌岁大病。时作马嘶。一日。家人皆不在侧。彦辅忽起阖户。外人闻咆掷声。亟入视。则彦辅手足。皆成马蹄。身首未及化。腰脊已软。数起数仆。不能言。其家畏恶声彰露。舁入棺而瘗之。
　　
　　方客遇盗
　　方客者。婺源人。为盐商。至芜湖遇盗。先缚其仆。以刃剚腹。投江中。次至方。方拜泣乞命。盗曰。既杀君仆。不可相舍。方曰。愿一言而死。问其故。曰。某自幼好焚香。今箧中犹有水沉数两。容发箧取之。焚谢天地神祇。就死未晚。许之。移时香尽。盗曰。以尔可愍。奉免一刀。只缚手足。缒以大石。投诸水。时方出行已数月。其家讶不闻耗。一日忽归。妻责之曰。尔既归。何不先遣信。曰。汝勿恐。我某日至芜湖。为贼所杀。尸见在某处。贼乃某人。今在某处。汝急以告官。妻失声号泣。遂不见。具以事诉于太平州。如其言擒盗。二事皆县人李镛说
　　
　　水府判官
　　齐琚、字仲玉。饶州德兴人。温厚好学。家苦贫。教生徒以自给。绍兴丁卯。就馆于同邑董时敏家。约已定。过期不至。董遣书促之。才及门。闻哭声。则琚死两日矣。琚所善汪尧臣。言琚以去年季冬得疾。梦人持文书至。曰。某王请秀才为水府判官。发书视之。中云。不得顾父母。不得恋妻子。琚与约正月十三日当去。既觉。语家人曰。我明年正月十三日死。自是谢医却药。食饮尽废。时时自言曰。彼中大有好处。那能久住此。家人初窃忧之。至期。虽无它。然自此遂困殆不复语。又八日。乃不起。尧臣说。
　　
　　陈五鳅报
　　秀州人好以鳅为干。谓于水族中性最暖。虽孕妇病者皆可食。陈五者。所货最佳。人竞往市。其徒多端伺其术。不肯言。后得疾。踯躅床上。才着席。即呼謈。掖之使起。痛愈甚。旬日死。遍体溃烂。其妻方言夫存时。每得鳅置器内。如常法用灰盐。外复多拾陶器屑。满其中。鳅为盐所蜇。不胜痛。宛转奔突。皮为屑所伤。盐味徐徐入之。故特美。今其疾宛然如鳅死时云。
　　
　　侯元功词
　　侯中书元功蒙密州人。自少游场屋。年三十有一。始得乡贡。人以其年长侻。不加敬。有轻薄子画其形于纸鸢上。引线放之。蒙见而大笑。作临江仙词题其上曰。未遇行藏谁肯信。如今方表名踪。无端良匠画形容。当风轻借力。一举入高空。才得吹嘘身渐稳。只疑远赴蟾宫。雨余时候夕阳红。几人平地上。看我碧霄中。蒙一举登第。年五十余。遂为执政。
　　
　　驿舍怪
　　侯元功自密州与三乡人。偕赴元丰八年省试。止道旁驿舍。室中四隅各有榻。四人行路甚疲。分憩其上。皆熟寝。二仆附火坐。闻西北角悉率有声。灯忽暗。一物毛而四足如猪状。直登榻。嗅士人之面至足。其人惊魇。顷之方定。物既下。别登一榻如前。其人亦惊呼。最后至元功卧榻。未暇嗅。如有逐之者。苍黄而下。急窜去。复由西北角而灭。元功亦觉。呼三人者起食。皆言梦中有怪兽压吾体。不知何物也。仆始道所见。元功心独喜自负。既入京。元功擢第。而三人者遭黜。俱客死京师云。高思道说
　　
　　孙巨源官职
　　孙洙、字巨源。年十四。随父锡。官京东。尝至登州。谒东海庙。密祷于神。欲知它日科第及爵位所至。夜梦有告之者曰。汝当一举成名。位在杂学士上。既觉颇喜。然年尚幼。未识杂学士何等官。问诸人。人曰。吉梦也。子必且为龙图阁学士。后擢第入朝。历清近。眷注隆。异数以梦语人。元丰二年。拜翰林学士。宾客皆贺。孙愀然曰。曩固相告矣。翰苑班冠杂学士。吾其止是乎。今日之命。宜吊不宜庆也。才阅月。省故人城外。于坐上得疾。神宗连遣太医诊视。幸其愈。且以为执政。后果愈。上喜。使谓曰。何日可入朝。即大用矣。省吏闻之。络绎展谒。冠盖填门不绝。孙私语家人。我指日至二府神言何欺我哉。临当朝。顾左右曰。我病久。恐不堪跪起。为我设茵褥。且肄习之。方再拜。疾复作。不能兴。遽扶视之。已绝矣。孙公在时。尝一日锁院。宣召者至其家。则已出。数十辈踪迹之。得于李端愿太尉家。时李新纳妾。能琵琶。孙饮不肯去。而迫于宣命。不敢留遂入院。草三制罢。复作长短句。寄恨恨之意。迟明遣示李。其词曰。楼头尚有三通鼓。何须抵死催人去。上马苦匆匆。琵琶曲未终。回头凝望处。那更廉纤雨。漫道玉为堂。玉堂今夜长。或以为孙将亡时所作。非也。李益谦相之说。相之孙。公曾外孙也。
　　
　　胡克己梦
　　胡克己、字叔平。温州人。绍兴庚申应乡举。语其妻曰。吾梦棘闱晨启。它人未暇进。独先入坐堂上。今兹必首选。妻曰。不然。君不忆论语乎。先进者第十一也。暨揭榜。果如妻言。
　　
　　项宋英
　　项宋英。温州人。宣和中。浪游婺女。乡人萧德起振为仪曹。馆之书室。与语至夜。留酒一壶。曰。我且归。不妨独酌。项方弛担疲甚。即就枕。俄有妇人至。与之言。酌巨觥以劝。意其萧公侍儿。不敢狎。不得已少饮。妇人强之使尽。项疑且恐。乃大呼。萧公之弟扩。闻之亟至。扣户问所以。妇人始去。扩入见衾席间。皆为酒沾渍。验之。则向所留酒也。明日问诸人。乃某官昔年尝殡亡女于此。项即徙室。自是不复遇。绍兴八年。试南京。馆于临安逆旅。一夕在室中。终夜如与人对语。同邸者询之。项曰。婺女所见之人。今复来矣。然亦亡它。又十年方卒。
　　
　　江心寺震
　　绍兴丙寅岁。温州小民数十。诣江心寺。赴诵佛会。或自外入。言江水极清。非复常色。竞出门观之。众僧方坐禅。顾廊庑间有烟焰。惧不敢起。顷之。黑雾内合。对面不能辨。雷电震耀。两刻而止。观者五人死泥中。余皆不觉。有行者方在厨涤器。一神身绝长大可畏。引其手以出。将及门。复有一神至。曰。莫错莫错。即舍之。复入厨引一人出。亦陨于外。凡死者六人。三事皆林熙载宏昭说
　　
　　夷坚甲志卷第五十八事
　　
　　宗回长老
　　僧宗回者。累建法席。最后住南剑之西岩。道行素高。寺多种茶。回令人芟除繁枝。欲异时益茂盛。实无它心。有僧不得志于寺。诣剑浦县诉云。回虑经界法行。茶税或增故尔。县知其妄。挞逐之。僧复告于郡。郡守亦素闻回名。不然其言。复挞之。僧不胜忿。诣漕台言所诉皆实。而为郡县抑屈如此。乞移考它郡。漕使下其事于建州。州遣吏逮回。吏至促其行。回曰。幸宽我一夕。必厚报。吏许为留。回谓其徒曰。是僧已再受杖。吾若往自直。则彼复得罪。岂忍为此。吾不自言。则罪及吾。吾亦不能甘。不如去此。僧徒意其欲遁。或有束装拟俱去者。明旦。回命击鼓升座。慰谢大众毕。即唱偈曰。使命来追不暂停。不如长往事分明。从来一个无生曲。且喜今朝调得成。瞑目而化。时绍兴十九年。
　　
　　义鹘
　　绍兴十六年。林熙载自温州赴福州侯官簿。道过平阳智觉寺。见殿一角无鸱吻。问诸僧。僧曰。昔日双鹳巢其上。近为雷所震。有蛇蜕甚大。怪之。未敢葺。僧因言寺素多鹳。殿之前大松上。三鹳共一巢。数年前。巨蛇登木食其雏。鹳不能御。皆舍去。俄顷引同类盘旋空中。悲鸣徘徊。至暮始散。明日复集。次一健鹘自天末径至。直入其巢。蛇犹未去。鹘以爪击之。其声革革然。少选飞起。已复下。如是数反。蛇裂为三四。鹘亦不食而去。林诵老杜义鹘行示之。始验诗史之言。信而有证。二事熙载说。
　　
　　又台州黄岩县定光观岳殿前有塔。鹳巢于上。一蛇甚大而短。食其子。其母鸣号辛酸。瞥入海际。少时引二鹘至。径趋塔表。衔蛇去。陈爟说。
　　陈国佐
　　陈公辅国佐。台州人。父正为郡大吏。归老。居于城中慧日巷。时国佐在上庠。有僧谒正。指对门普济院曰。俟此寺为池。贡元当上第。正曰。一刹壮丽如此。使其不幸为火焚则可。何由为池。君知吾儿终无成。以是相戏耳。僧曰。不过一年。吾言必验。普济地卑下。每春雨及梅溽所至。水流不可行。寺中积苦之。偶得旷土于郡仓后。即徙焉。而故基卒为池。与僧言合。政和癸巳。国佐遂魁辟雍。释褐第一。后至礼部侍郎。
  </div>
  <div class="pagination">
   <a href="夷坚志全集.html">
    上一页
   </a>
   <a href="夷坚志全集.html">
    1
   </a>
   <span class="current-page">
    2
   </span>
   <a href="夷坚志全集_page3.html">
    3
   </a>
   <a href="夷坚志全集_page4.html">
    4
   </a>
   <a href="夷坚志全集_page5.html">
    5
   </a>
   <a href="夷坚志全集_page6.html">
    6
   </a>
   <a href="夷坚志全集_page7.html">
    7
   </a>
   <span>
    ...
   </span>
   <a href="夷坚志全集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
