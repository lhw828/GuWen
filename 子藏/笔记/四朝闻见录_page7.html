<!DOCTYPE html>
<html>
 <head>
  <meta charset="utf-8"/>
  <title>
   四朝闻见录 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四朝闻见录 - 第 7 页/共 8 页
  </h1>
  <div class="content">
   四朝闻见録卷三
&lt;子部,小说家类,杂事之属,四朝闻见录&gt;
　　钦定四库全书
　　四朝闻见録卷四　　　　宋　叶绍翁　撰丁集
　　宁皇即位
　　宁宗皇帝光宗第二子母曰李皇后乾道四年十月二十日生于宫【以其日为瑞庆节】五年十一月除右千牛卫大军淳熈五年十月封英国公十二年三月进平阳郡王十六年三月封嘉王绍熈五年七月五日奉太皇太后圣防就重华宫即皇帝位【年二十七】宪圣既拥立光皇光皇以疾不能丧宪圣至自为临奠先是吴琚奏东朝云某人传道圣语敢不控竭窃观今日事体莫如早决大策以安人心垂之事止可行之浃旬久则不可愿圣意察之宪圣曰是吾心也翌日并召嘉王暨吴兴入宪圣大恸不能声先谕吴兴曰外议皆谓立尔我思量万事当从长嘉王长也且教他做他做了你却做自有祖宗例吴兴色变拜而出嘉王闻命惊惶欲沮宪圣已令知閤门事韩侂胄掖持使不得出嘉王连称告大妈妈【宪圣】臣做不得做不得宪圣命侂胄取黄来我自与他着王遂掣侂胄肘环殿柱宪圣叱王立侍因责王以我见尔公公又见尔大爹爹见尔爷今又却见尔言讫泣数行下侂胄从旁力以天命劝王知宪圣意坚且怒遂衣黄亟拜不知数口中犹防道做不得侂胄遂掖王出唤百官班宣谕宿内前诸军以嘉王嗣皇帝已即位且草贺驩声如雷人心始安先是皇子即位于内则市人排邸以入争持所遗谓之扫阁故必先为之备时吴兴为备独嘉王已治任判福州絶不为备故市人席卷而去王既即位翌日侂胄侍上诣光皇问起居光皇疾有间问是谁侂胄对曰嗣皇帝光宗瞪目视之曰吾儿又问侂胄曰尔为谁对曰知閤门事臣韩侂胄光宗遂转圣躬面内时惟国玺犹在上侧坚不可取侂胄以白慈懿慈懿曰既是我儿子做了我自取付之即光宗卧内掣玺宁皇之立琚亦有助焉文忠真公防琚奏藁于忠宣堂云观少保吴公宻奏遗藁其尽忠王室可以对越天地而无愧叹仰乆之丙子夏至富沙真德秀书光皇疾不能丧襄阳士人陈应祥隂连北方邓州叛党欲杀守臣张定叟用缟素代皇帝为太上执丧且举哀以顺北适宁皇登极之诏甫三日而至陈遂变色寝谋旋为其党所诉定叟临阅塲问之曰朝廷负尔太守负尔各命将士射之先志其箭中其肝者有某赏中其心者有某赏中其体若肢者有某赏发陈之箧惟缟巾数千云先是赵蹈中具载水心賛嘉邸之语数十百亲笔其颠末绍翁未之见也
　　庆元丞相
　　嘉定初赵忠定赐谥曰忠愍大臣死非其罪故以愍易名其家上防自列以为子孙所不忍闻改愍为定【公为侂胄所挤至贬所服脑】然没其实矣家集欲以庆元丞相为名又以庆元亦有他相故但曰赵忠定集其家又列于朝乞毁龚頥正续稽古録又以其録传播四裔已乆乞特削其官刋定正史朝廷皆从之頥正布衣也名家子家于和州号称博洽阜陵朝常进元符元祐本末等书上嘉叹俾阶主簿庆元间侂胄为太社令尝续司马文正公稽古録后又循至着廷修史纂进宁皇登位事与其録相表里頥正载忠定事于録则曰知閤门事韩侂胄入奏太皇太后得旨以谕赵汝愚等来早太皇太后就梓宫前垂引执政入班于几筵殿下太常寺先引汝愚等赴梓宫烧香毕次赴太皇太后前起居奏事奉太皇太后圣防皇帝以疾未能执丧曽有御笔自欲退闲皇子嘉王可即皇帝位云云皇子嘉王即皇帝位于是赵汝愚余端礼陈骙等率百官如仪据頥正载于録者如此初未尝毁忠定也疑载于正史必有异辞又详忠定子弟雪父寃乞刋定之词云頥正修史以忠定有只立赵家一块肉便了之词又有白龙之梦以此诋忠定绍翁惜不及拜览国史恐前后史臣削去已久绍翁前所载宪圣册立宁皇事与頥正所载略不少同頥正外臣也不知当时宫闱事当以绍翁得之吴氏者为详信嘉定时頥正已死先是绍翁未敢以吴氏之説为信尝于西山书院防赵氏子弟其説相符赵氏以丞相女孙妻西山之子云
　　考异
　　先是赵公汝愚喻殿帅郭杲以兵三百至延禧殿门祈请国玺欲自都省迎寘于德寿宫杲入索玺于内珰羊骃刘庆祖二珰相语若玺入杲以他授则大事去矣况丞相云有赵家肉即可做此是主张吴兴则玺尤不可轻授二珰遂设计喻杲以祥曦殿门非殿前宜入宜俟于门下先付玺凾封甚宻授于杲杲奉凾于都省二珰径以玺从间道驰诣德寿宫宪圣殿先是宪圣已召嘉王入德寿宫殿内汝愚不知所奉者玺函耳遂至宫门欲上玺宪圣谕以玺已寘善所嘉王已即位汝愚等皇恐称贺宪圣遂专拥立之功绍翁窃详前説与吴赵二氏既异虽龚頥正稽古録志在诋赵亦不及是当阙所疑以备史氏采择云
　　考异
　　副都知杨舜卿领兵
　　考异
　　和州布衣龚敦頥者元祐党人原之孙也尝着符祐本末党籍列传等书数百卷淳熈末洪景卢领史院奏官之后避光宗名改頥正朝廷以其有史学嘉泰元年七月赐出身除实録院检讨官盖付以史事未几而頥正卒【出李心传朝野记前载頥正事出公説友防頥正録】
　　考异
　　绍兴五年六月宰臣留正等入奏乞早正嘉王储位以安人心以建万世无穷之基甲寅留正等两具奏乞立嘉王为皇太子是晚出御批朕歴事岁久念欲退闲壬戌正复乞去出国门癸亥知閤门事韩侂胄入奏太皇太后得防以谕汝愚等来早太皇太后就梓宫前垂引执政入班于几筵殿下太常寺先引汝愚等赴梓宫前烧香毕次赴太皇太后前起居奏事奉太皇太后圣防皇帝以疾至今未能执丧曽有御笔欲自退闲皇子嘉王可即皇帝位尊皇帝为太上皇帝皇后为太上皇后诏曰朕承列圣之洪圗受寿皇之内禅抚有四海于今六年夫何菲凉属愆和豫遽罹祸变弥剧哀摧虽丧纪自行于宫中而礼文难示于天下矧国事之重久已倦勤荷祖后之慈曲加矜体皇子嘉王仁孝之德中外所推居恒小心未尝违礼嗣膺大宝兹谓得人朕退安燕頥遂释重负何止循宅忧之志抑将绵传祚之休皇子嘉王可即皇帝位朕移御泰安宫播告逺迩咸使闻知尚頼忠良共思翼賛是诏盖宪圣命楼公钥所草内云虽丧纪自行于宫中而礼文难示于天下称之是日皇子嘉王即皇帝位于是赵汝愚余端礼陈骙等率百官起居如仪【续稽古】先是甲寅六月丁未宰执劄子奏皇子嘉王仁孝夙成学问日进宜早正储位以安人心癸丑再入劄子御批云甚好乙夘再拟指挥进入乞付学士院是晚批出八字乃上所云也留丞相得之始惧丙辰再拟入御批可只今施行己未宰执再执再奏乞面奉处分晚付出封题稍异丞相不启封付之内降房七月庚申朔汝愚趣启封丞相视牍尾色忧宻为去计辛酉朝临仆于地是日工部尚书赵彦逾见汝愚白事汝愚防及与子意彦逾大喜汝愚乃俾彦逾驰告殿前都指挥使郭杲许诺议遂决壬戌大祥以五更入奏致其仕易肩舆出城去汝愚意欲躬诣太母而难其人知閤门事韩侂胄太母女弟之子也与温人蔡必胜同在閤门必胜因其里人左司郎官徐谊吏部员外郎叶适言于汝愚遂令侂冑以内禅事附慈福宫内侍张宗尹入奏太母素简严无他语令谕汝愚耐烦而已癸亥侂胄再往与重华宫内侍关礼遇礼问知其谋入白太母言与泪俱太母蹙额久之曰事顺则可礼遂简侂胄以来梓宫前垂引执政日过午汝愚乃以谕同列关礼又使所亲閤门宣賛舍人傅宻制黄时上在嘉邸殊不知方以疾告汝愚简宫寮彭龟年云禫祭重事王不可不入甲子禫祭杲与歩帅阎仲先分兵卫南北面太母垂命关礼引王先入次执政奏事太母曰皇帝已有成命相公当奉行汝愚出所拟太皇太后圣防云皇帝以疾至今未能执丧曽有亲笔自欲退闲皇子嘉王可即皇帝位尊皇帝为太上皇帝皇后为太上皇后太母览毕云甚好太母劝上即位上固辞且顾汝愚曰某无罪恐负不孝之名群臣力请遂即皇帝位于东楹之素幄次行禫祭礼人心始定先是京口诸军讹言汹汹襄阳士人陈应祥亦谋为变举事前一日登极赦书至遂败朱熹尝谓上前日未尝有求位之志今日未尝忘思亲之懐盖行权而不失其正云庆元元年夏四月始用校书郎李璧奏命正缴御札八字付史舘
　　考异
　　甲集载吴琚賛策事文忠真公德秀为防其宻奏遗藁矣其奏盖拟进于太上乞太上宣布于外云予与皇帝之情初无疑间比以过宫稍希臣僚劝请反渉形迹殊不知三宫声问络绎岂在一月四朝方为尽礼今天气向暑过宫常礼宜免如欲相见当自招皇帝矣乞誊降付留正等此绍翁亲目于琚之子钢后又再索之于钢之子近阅水心先生叶公适题王大受拙斋诗藁则曰绍熈四年光宗疾不能谒重华谏者倾朝谤者盈市宪圣后兄子琚最贤大受因琚奏孝宗陛下惟一子不审处利害恣国人滕口取名于家计大不便且群臣以父子礼故诤不敢止陛下何不出手诏云皇帝体不安朕所深知卿且勿言须秋凉朕自择日与皇帝相见也孝宗喜其策防宴驾不果用适以为余实亲见不知二藁何为略不相似大受往来诸公间自以为预诛韩功至是钢白其先志于朝大受必欲钢以如适所载其父藁寔大受所风钢犹豫未上防攻媿楼公钥愤其前与族兄镛有间且毁其文力言之于史相期以必窜大受又嗣秀王师揆言于朝王大受一布衣凡国之大议须要讨分史遂命京兆去大受袍笏编置邵武钢遂以藁上而削大受姓名【事有已见甲乙集者今复详具】
　　庆元党
　　嘉定改元真文忠公以太学博士轮对奏劄曰庆元以来柄臣专制立为名字以沮天下之善者有二曰好异曰好名士大夫志于爵禄靡然从之以慷慨敢言为卖直以清修自好为不情流弊之极至于北伐举朝趋和而争之者不数人今既更化当先破党同之习六年春二月除起居舍人夏五月直前奏事略曰自权奸擅政十有四年始也朱熹彭龟年以抗论逐吕祖俭周端朝以上书斥其后吕祖泰之贬则近臣已不敢言又其后也盗平章之名起边陲之衅求如一祖泰者不可得矣文忠此疏不特为韩也先是绍熈五年六月庚寅朱文公熹除寳文阁侍制与州郡差遣己亥除知江陵府初宁皇之立赵忠定公不用吴琚【事已载乙集琚慈福亲侄】乃召韩侂冑【慈福表侄】而嘱之韩本不得通慈福宫籍乃介内侍关礼入白慈福至涕泣固请慈福召韩入遣谕忠定其议始定韩自以为有定册之功欲去忠定而未果文公自长沙召入闻之即惕然以为忧因免牍寓防意及进对指陈再三又约吏部侍郎彭公龟年白发其奸彭防虏使以出韩益得志时忠定方议召知名之士海内引领以观新政而事已多出于韩氏文公既言于上又数以手书遣其徒白忠定欲处韩以节赐第于北关之外以谢其勤渐以礼疎之忠定不能用文公自长沙行至衢州以书招其门人聘君蔡元定元定不至复书无他语但劝其早归文公未去顷韩讽伶优以木刻公像为峩冠大袖于上前戯笑以荧惑上听公犹留身讲筵乞再施行前奏则予郡之批已径从中出然韩犹以公当世重望美其职名而优以大藩公既去国彭公方防归因奏陛下近日逐得朱熹太暴臣亦欲陛下亟去侂胄未几彭亦以直批予郡庆元元年韩欲并逐忠定诬以不轨因以尽除天下之不附已者名以伪学而太府寺丞吕祖俭以争论忠定贬韶州而弟祖泰至黜而窜初词臣傅伯寿尝从公于武夷当公恳辞待制草制词云云逮兹屡岁始复有陈前受之是今受之非谁能无惑大逊如慢小逊如伪夫岂其然顾尔务狥于名髙在我讵轻于爵驭俾解禁严之直复居论著之聨云云噫厌承明劳侍从既违持槖之班归乡里授生徒往究专门之学遂授修撰之命公尝用郊恩奏其子京官故傅有屡岁始陈之诮二年冬十月癸酉禠职罢祠台臣击伪学至榜朝堂未几张贵谟指论太极图説之非而沈继祖以追论伊川程正公为察官【某书所载为胡纮今以文公年谱考之盖纮草而沈用之】而胡纮草公疏于上防以迁去职遂以授继祖故有是命庆元三年丁巳春二月癸丑省劄【蔡本作二年十月】臣窃见朝奉大夫秘阁修撰提举鸿庆宫朱熹资本回邪加以忮忍初事豪侠务为武防自知圣世此术难售寻变所习剽张载程頥之余论寓以吃菜事魔之妖术以簧鼔后进张浮驾诞私立品题収召四方无行义之徒以益其党伍相与餐麄食淡衣褒带博或防徒于广信鵞湖之寺或呈身于长沙敬简之堂潜形匿影如如蜮士大夫之沽名嗜利觊其为助者从而誉之荐之根株既成遂以匹夫窃人主之柄而用之于私室飞书奏疏所至响答小者得利大者得名不惟其徒咸遂所欲而熹亦富贵矣臣窃观熹有大罪六而他恶又不与焉人子之于亲当极甘防之奉熹也不天惟母存焉建宁米白甲于闽中熹不以此供其母而乃日籴仓米以食之其母不堪每以语人尝赴乡邻之招归谓熹曰彼亦人家也有此好饭闻者怜之昔茅容杀鸡食母而与客蔬饭今熹欲餐麄钓名不恤其母之不堪无乃太戾乎熹之不孝其亲大罪一也熹于孝宗之朝累被召命偃蹇不行及监司郡守或有招至则趣驾以往説者谓召命不至盖将辞小而要大命驾趣行盖图朝至而夕馈其乡有士人连其姓者贻书痛责之熹无以对其后除郎则又不肯入部供职托足疾以要君又见于侍郎林栗之章熹之不敬于君大罪二也孝宗大行举国之论礼合从葬于防稽熹乃以私意倡为异论首入奏劄乞召江西福建草泽别图改卜其意盖欲借此以官其素所厚善之人附防赵汝愚改卜他处之説不顾祖宗之礼典不恤国家之利害向非陛下圣明朝论坚决几误大事熹之不忠于国大罪三也昨者汝愚秉政谋为不轨欲借熹虚名以招致奸党持腹心羽翼骤升经筵躐取次对熹既用法从恩例封赠其父母奏荐其子弟换易其章服矣乃忽上章力为辞免岂有以职名而受恩数而却辞职名玩侮朝廷莫此为甚此而可忍孰不可忍熹之大罪四也汝愚既死朝野交庆熹乃率其徒百余人哭之于野熹虽懐卵翼之私议盍顾朝廷之大议而乃犹为死党不畏人言至和储用之诗有除是人间别有天之句【乃武夷九曲诗非和储也】人间岂容别有天其言意何止怨望而已熹之大罪五也熹既信蔡元定之説谓建阳县学风水有侯王之地熹欲得之储用逢迎其意以县学不可为私家之有于是以防国寺为县学恐是政和以县学为防国寺以为熹异日可得之地遂于农月伐山凿石曹牵伍拽取防为路所过骚动破坏田畆运而致之于县下方且移夫子于释迦之殿设机造械用大木巨防绞缚圣像撼揺通衢嚣市之内而手足堕坏观者惊叹邑人以夫子千万世仁义礼乐之宗主忽遭对移之罚而又重以折肱伤股之患其又害于风教大矣熹之大罪六也以至欲报汝愚援引之恩则为其子崇宪执柯要刘珙之女而奄有其身后巨万之财又诱尼姑二人以为宠妾每之官则与之偕行谓其能修身可乎妇不夫而自孕诸子盗牛而宰杀谓其能齐家可乎知南康军则妄配数人而复与之改正帅长沙则匿藏赦书而防徒刑者甚多守漳州则搜古书而妄行经界千里骚动莫不被害为浙东提举则多发朝廷赈济钱粮尽与其徒而不及百姓谓其能治民可乎又如据范染祖业之山以广其居而反加罪于其身发掘崇安弓手父母之坟以葬其母而不恤其暴露谓之恕以及人可乎男女婚嫁必择富民以利其奁聘之多开门授徒必引富室子弟以责其束修之厚四方餽赂鼎来踵一岁之间而动以万计谓之亷以律己可乎夫亷也恕也脩身也齐家也治民也皆熹平日窃取中庸大学之书以欺惑斯世者也今其言如彼其行乃如此岂不为大奸大憝也昔少正夘言伪而辩行僻而坚夫子相鲁七日而诛之夫子圣人之不得位者也犹能亟去之而况陛下居德政之位操可致之势而熹有少正卯之罪其可不亟诛之乎臣愚欲望圣慈特赐睿防将朱熹禠职罢祠以为欺君防世汚行盗名者之戒仍前储用镌撰官永不得与亲民差遣其蔡元定乞行下建宁府追送别州编管庶几奸人知惧王道复明天下学者自此以孔孟为师而佥人小夫不敢假托凭藉于清明之时诚非小补公遂拜表称谢曰罪多擢髪分甘两观之诛量极包荒姑示片言之贬迨复寻于白简始知丽于丹书负镌阁论撰之名辍真祠香火之奉兹为轻典永頼洪休捧戴奚胜感藏曷谕中谢伏念臣草茅贱品江海孤生蚤值明时已误三朝之睿奨晚逢兴运复叨上圣之深知召自藩维擢经幄畧无可纪足称所既逺去于朝行即永归于农畆然犹畀之秩禄使庇身于卜祝之间寘在清流容厠迹于图书之府所宜恭恪或逭悔尤乃不谨于彛章遂自投于宪果烦台劾尽发隂私上凟宸严下骇闻听凡厥大谴大诃之日已皆不忠不孝之科至于众恶之交归亦乃群情之共弃而臣瞆眊初防闻知及此省循甫深疑惧岂谓乾坤之造特回日月之光畧首从之常规既俾但书于薄罚稽终之明训傥许卒遂于余生是宜哀涕之易零惟觉大恩之难报此盖伏遇皇帝陛下尧仁广覆舜哲周知谓表正于万已极忠邪之判则曲全于一物未昭黜陟之公遂使顽获逃窜殛臣敢不涵濡圣泽刻厉愚虽补过修身无及桑榆之景然在家忧国未忘葵藿之心初台臣劾公仅见省劄而掖垣见不敢草谪词云以蔡李所着二年谱考之二年十月中书舍人阙官三年丁巳春则髙文虎寔权中书舍人三月真除继是则范公仲艺陈云宗召常制以年谱之所载二年三年不同续当有考初元定前以锡山尤公袤诚斋杨公万里所荐杜门著书居不仕台臣以元定与公游最久谓公欲荐草泽易阜陵之卜诬以为公易置建阳乡校基规为葬地故疏云云元定谪道州覊管时建阳令储公用字行之亦以劾罢为其从公命也公复郑公景实栗书云储宰一日与邑中定议而某亦预焉其人【谓元定】则初不及知而其地亦不堪以葬他时经由当自知之又答储书云闲中读书奉亲足以自乐外物之来圣贤所不能必况吾人乎但新学一旦措手而委之庸髠数日前已迁像设令人愤叹不已庆元六年公终于正寝郡守傅伯以党禁不以闻于朝犹遣人以赙至其家辞焉时故旧莫敢致哀陆公游仅以文祭有云捐百身起九原之思倾长河注东海之涙路修齿耄神往形留公没不忘庶其歆飨仅此六句词有所避而意亦至矣元定先公三年殁以柩归葬公以文恸之其词曰窃闻亡友西山【元定号】先生覊旅之榇逺自舂陵来归故里谨以家馔只鸡斗酒酧于柩前呜呼哀哉略无他词及其葬也以病不能防遣其子以文祭之曰季通而至此精诣之识卓絶之才不可屈之志不可得而见矣天之生是人果何为西山之巅君择而居西山之足又卜而藏而我于君之生未及造其庐以遂半山之约及其葬也又不能扶拽病躯以视君之及此真宅而永诀以终天也并游之好同志之乐已矣陆公之祭文公文公之祭蔡君俱不敢以一字诵其屈盖当时权势熏灼诸贤至不敢出声吐气以目相视而已官荐书与士子家俱以不系伪学为保任公与田子真帖云闻某颇居前列【姓名已载李秀岩朝野记兹不复述】又公与饶廷老书云道学二字标榜不亲切又曾经官审騐多容伪滥近易以伪学又责保任虚实于是真始判矣嘉泰二年壬戌除华文阁待制与一子恩泽郡不以公殁闻于朝故有生前之命于是党祸始平而不知其所自盖吴公琚与储公行之项平甫游甚宻王大受又为水心先生门人而吴又尝见止斋陈公执弟子礼【陈集有回吴直阁书】初徐谊以忠被谴徙南安势汹汹未已大受谋为薄谊罪者一日侂胄女归宁忽致谊书侂胄发函黯然即移州方议再移防使臣蔡琏妄言牵引谊众为惧大受调防从容竟得移州寻归故郡矣于是胡纮刘德秀等且架造险语且欲株防良人人人惶恐不自保大受又请琚白太后请外廷毋更论往事大受力居六七【水心先生题拙斋□】然事关宫阃聨畹戚至秘虽韩氏亦不知吴公琚与大受所发固非当时外廷与武夷弟子之所知防水心先生发明之则后之作史者安考韩已渐疑琚隂援道学至语其兄有二哥【吴与韩为中表其位为兄】只管引许多秀才上门吴由次对遂其郡以出韩一日因赏花之防戯谓琚曰二哥肯为侂冑入蜀为万里之行否琚对以更万里琚亦不辞韩笑谓曰慈福岂容二哥逺去前言相尔琚亦以他郡去琚谥议云待制西清陈义慷慨无所回至于诚心乐善惓惓于当世之君子而深识逺虑疾私忿之害公恶偏论之失平有关于天下国家之大者士大夫往往愧之呜呼若此者世岂能尽知公哉琚薨时韩犹未败故谥议防及其事云此太常之云尔考功张嗣古是之云深识逺虑惓惓于当世之故有非学士大夫之所及者嗣古为韩甥略不趋附其使虏一节已载前録又有谯公令宪者偶阅朱文公论语以韩邀防介者促迫之登车偶不省论语在袖中至韩所欲揖而论语堕地韩为一笑【其后令宪以江东部使劾公之子在亦曰臣尝读其父书】当文公之向用也其门人附之者众及党议之兴士之清修者深入山林以避祸而贪荣畏罪者至易衣巾携妓女于湖山都市之间以自别虽文公之门人故交尝过其门凛不敢入乙卯岁丽水吴君棣独蹑屩入武夷授四书每日为课文公多所与可公大书思斋二字以励之吴因以自名其斋云文公之去国寓西湖灵芝寺送者渐少惟平江木川李君独从容叩请得穷理之学有紫阳传授行于世嘉泰之间公为之者已憣然而起至嘉定间偶出于一时之游从或未尝为公之所知者其迹相望于朝俗谓当路卖药临安售绵率非真每用药屑以重之故云夫诵师説而失其本真虽孔氏之门不能免而其不出而仕者仅顔曽二三子利禄之移人虽贤者不能忘当文公武夷绩溪之时与其师友门弟子析义理之精防穷性命之奥视风乎舞雩之乐殆将过之出而龃龉于仕坎其身几防入于深文虽祸福决非公之所计而士君子之出处斯亦难矣惟圣人备道全美信夫文忠犹及文公之时时党禁莫之敢见文忠已中乙科以妇翁杨公圭勉之同谒乡守傅伯寿尽傅宏之业未几中选故不及门云惜哉
　　考异
　　刘德秀仲洪为桂阳教官考校长沙回至衡山遇湖南抚干曽撙节夫【南丰人】亦自零陵考校回曽晦翁上足而刘之素厚善者也同宿旅邸相得欢甚刘谓曽曰仓司下半年文字闻君已觅之信否曰不然撙平生不就人求荐刘再三叩之曽甚言所守端确未尝屈节于人刘曰然则某欲得之可乎曰君自取之何与吾事刘至衡阳以告仓属仓属曰长官已许曽节夫矣刘曰昨遇之于途而曰未尝覔文字于人仓属曰不然曽书可覆也取以示之则词极卑敬无非乞怜之语刘叹息而去曰此其所以为道学也欤及刘为大理司直防治山陵于绍兴朝议或欲他徙丞相刘公正防朝士议于其第刘亦往焉是早至相府则太常少卿詹体仁元善国子司业叶适正则先至矣詹叶亦晦翁之徒而刘之同年也二人方并席交谈攘臂笑语刘至顔色顿异刘即揖之叙寒温叶犹道即日等数语至詹则长揖而已揖罢二人离席黙坐凛然不可犯刘知二人之不吾顾也亦移席别坐须臾留相出詹叶相顾厉声而起曰宜力主张绍兴非其地也乃升阶力辩其非地留相疑之曰孰能决此二人曰此有蔡元定者深于郭氏之学识见议论无不精到可决也刘知二人之意在蔡季通则独立阶隅黙不发一语留相忽顾之曰君意如何刘揖而进曰不问不敢对小子何敢自某少歴宦途奔走东南湖湘闽广江浙之间歴覧尽矣山水之秀无如越地盖甲于天下者也宅梓宫为甚宜且迁易山陵大事也况国歩多艰经费百出何以堪此公慨然曰君言是也诸公复白赵汝愚弟议之至客次二人忽视刘曰年丈何必尔刘对曰愚见如此非敢异也既而刘辩之如初易地之议遂格刘因自念曰变色而离席彼自为道学而以吾为不知臭味也虽同年如不识矣至枢府而呼年丈未尝不知也矜己以傲人彼自负所学矣而求私援故旧则虽迁易梓宫不恤也假山林以行其私意何其忍为也曰曾曰詹曰叶皆以道学自名而其行事若此皆伪徒也谓之伪学何疑未几刘迁御史于是悉劾朱氏之学者而尽逐之伪学之名自此始刘之帅长沙也亲为昺言甚详所记其颠末如此节夫亦尝登葵轩之门既而与王宣子辩其事连上三书言颇峻急王帅以为悖而按去之其去也先生遗之诗有曰如何幕中辩翻作暗投疑又曰反躬端复味当复有余师【昺字明逺姓乐氏湘中人】愚谓考亭先生建阜陵之议本为社稷宗庙万年之计天地神寔鉴临之顾岂私于一蔡氏蔡氏曩以孝宗之召犹不至亦既罢塲屋而甘岩穴文公尝招之衢而不至但曰先生宜早归前后名公巨儒所以有考于蔡氏者至公也一乐昺其可异朝野杂记亦为阜陵之议或云晦翁之意似属蔡季通也夫或之者疑之也秉史笔者其可为疑似之论自文公以来建之乡贵率少荐乡曲特起之彦宁非惩此乎
　　文公谥议
　　初谥文公太常博士章徕议曰三才定位非道无与立也儒者之学所以讲明是道正人事之纲常而参天地之化育故世之治乱常视道之隆汚若饥者之食必以谷粟寒者之衣必以桑麻不可易也自周衰正学不明道术分裂急功利者昧本原其流为申韩尚清虚者忘实用其弊为庄老孔孟生乎其时躬复是道既与其徒辩问讲防又着而为书使后世有传焉然辙环天下诋毁困厄至老不遇而获伸于后世盖真伪之相夺固不容以口舌胜而枉己直人者又圣贤之所不为也百年之后爱憎冺而是非定则毁誉息而公议行矣至汉之杨雄隋之王通唐之韩愈学孔孟者也其出处通塞大抵皆然故待制侍讲朱公自少有志斯道既仕而志愈笃累辞召请祠益得以涵飬所学其后辞不获命亦屡尝列位于朝分符持节于外而多龃龉不合主上龙飞擢侍经筵力排权臣而逐去寻以论者诋伪学夺职而公亦继以下世矣权臣既诛圣化日新乃还旧职特命赐谥以公之学曽不防用于平生而仅昭白于身后岂非儒者之道固不能以茍合而亦不可以终冺盖异世而同符也谨按谥法道德博闻曰文亷方公正曰忠惟公躬履纯诚潜心学问近承伊洛逺接洙泗自格物致知闲邪存诚以为践履之实用功于不睹不闻之际加省于日用常行之间及行着而习察德新而理明然后发圣贤蕴奥之防斥清谈功利之偏训释诸经平实坦明使后学有所依据居乡则信于朋友而以讲切为功居官则信于吏民而以教化为务非道德博闻之谓乎惟公以难进易退之节存忧国爱君之诚为郡太守则勤恤民如恐伤之奏减横赋修举荒政为民有请不避烦凟必使实惠下防任部使者则紏发下吏不挠权势虽忤时相必得其职乃止至于立朝则从容奏对极言无剀切论疏发于至诚方权臣初得志窃弄威福知其渐不可长祸弗顾也非亷方公正之谓乎彼词章制作兼备众体雄深雅徤追并古作亦可以为文矣而未足以为道德博闻之文也彼尽心献纳随事规谏或抗直以扬名或削藁而归美亦可以为忠矣而未必皆亷方公正之忠也曰文与忠惟公足以当之而无愧合是二者以定公行传之天下与来世庶乎久而益信谨议
　　覆谥
　　考功郎官刘弥正议曰谥古也覆谥非古也谥法谥生于行者也茍当于行一字足矣奚复哉故侍讲朱公没于爵未得谥上以公道德可谥下有司议所以谥谨献议曰六经圣人载道之文也孔子没独子思孟轲氏述遗言以传世斯文以是未坠汉诸儒于经始采缀以资文墨郑司农王辅嗣又老死训诂谓圣人之心直在句读而已至隋唐间河汾讲学已不造圣贤关域最后韩愈氏出或谓其文近道耳盖孔氏之道頼子思孟轲氏而明子思孟轲之死此道几熄及本朝而又明濓溪横渠二程子发其防程氏之徒阐其光至公而圣道灿然矣公持心甚严不萌一毫非正之念其于书拾六籍则诸子曲説不得干其思其于道不敢深索也恐入于幽不敢泛求也恐汨其统读书初贯穿百氏终也蔽以圣人之格言自近而入防由博而归约原心于杪忽析理于锱铢采众説之精而遗其粗集诸儒之粹而去其驳曰纯矣哉孟氏以来可概见矣公中科第时犹少也薄游径闭户潜思朝廷每以好官召莫能屈不得已而出惟恐去之不早晚出经筵不能五十日而闲居者四十余年山林之日长讲学之功深也平居与其徒磨切讲贯皆道德性命之言忠敬孝爱之事由公之学者必行已庄于人信居则安贫而乐道仕则尊君而爱民重名节而爱出处合于古而悖于时好若此者真公之学者也呜呼师友道丧人各自长公力扶圣绪本末闳阔而弄笔墨小技者以为迂癯于山泽与世无竞而汨没朝市者以为矫自童至耄动以礼法而跅弛捐绳墨者姗笑以为诞世常以是病孔孟矣公何恨焉初太常议以文忠谥公按公在朝之日无几正主庇民之学郁而不施而著书立言之功大畅于后合文与忠谥公似是而非也有功于斯文简矣而寔也本朝欧苏不得谥文而得之者乃杨大年王介甫介甫经学不得为醇其事业亦有可恨大年政复文士耳文乎文乎岂是之谓乎世评韩愈为文人非也原道曰轲之死不得其传斯言也程子取之公晚为韩文考异一书岂其心亦有合与请以韩子之谥谥公谨议止从覆谥公曰文【嘉定元年戊辰冬十月诏赐谥与道表恩泽特谥曰文】
　　科举为党议发策
　　庆元二年戒饬塲屋付叶翥以下御笔
　　朕既萃天下秀彦试于春官期得噐量伟厚议论平正之士副异时公卿大夫之选属婴哀疾不能亲防于庭惟頼卿軰恊意悉心精加衡鉴网罗实才毋使浮夸轻躁者冐吾名器汝嘉故兹诏示想宜知悉盖为谅隂不能亲策事体至重故加戒饬自此袭以为例虽当亲策亦加戒饬云
　　自制科名数之间既罢【制科有名数有暗数李心传载亦未详】绍兴尝复而未盛上之发策下之对策皆出于虚文故士之知书日益少而宏词遂得以擅该洽之誉甚至明经者不习故典词赋者不谙传注有司既奉上防遂发为问目云孔子作六经而王道备汉儒传六经而师説兴自武帝劝学置博士弟子员而传业者浸盛一经説至数万言众至千余人班固賛儒林传谓网罗遗失兼而存之是在其中以经説之多若取是而去其缪妄经意自明何必并存之乎汉兴言易者本田何言书者始伏生考之艺文志列施孟梁丘欧阳及大小夏侯章句之篇数而田何伏生不着其名氏岂以何无易传而伏生口以传授承学者已广故不必着见于志孟喜主赵賔之説释箕子谓万物方荄兹何以为明易有守小夏侯説文増师法其言最多説曰若稽古至三万言其果有益于经乎诗有鲁齐韩三家独申公以训故为教不着解説辕固韩婴皆谓之传咸非其本义史氏谓鲁最为近之説诗盖不在多言矣善为颂者不通经不害为礼官能记其铿锵鼓舞而不能言其义亦典乐迨夫曹褒之在东都制定礼乐次序其事为五百十篇肃宗乃以众论不一议礼之家名为聚讼遂寝不行郑康成注仪礼等记书有驳有难通人颇讥其繁是岂通其经言其义者适所以为病武帝尊公羊宣帝兴谷梁一时诸儒并论或从公羊或从谷梁左氏最后出刘歆移书太常欲以求助乃反得讪然则公谷之立左氏之难兴岂时君各有好尚或诸儒党同伐异遂有去取之殊云云发策词赋之士如此然犹可以臆对盖赋题出天子大采朝日已为不恕盖无复书之可寻故策问防恕意欲使词赋者稍知传注之学及首篇问目云博物洽闻儒者所尚已防风专车之巨骨肃慎氏楛矢之方非圣人孰能辨之对神雀五采之来集有以鸑鷟在岐周为证者问建章千门之制度有以能画地成图应答如流者然则博物君子何世无其人乎故西都著作之庭必聚见闻殚洽之彦贞元取士之目兼设博通坟典之科此有国所頼以崇饰文治其在是欤云云今日韦布之士以科目应诏者多溺于虚诞之习初无根柢之学试歴考前代所谓博洽之儒有见于世者与诸君共评之汉髙以马上得天下一时共成帝业者皆武力功臣而能安刘氏乃在于厚重少文之人是岂在上者未知崇儒而博洽之士未之闻乎及武帝之世详延文学儒者以百数班史所称博物洽闻通达古今不过数人而已是时制度多阙诸儒议封禅之事及得精于诵读者其制始定而固独以儒雅称之岂雅为博洽之异名乎东都之儒有注周易尚书毛诗仪礼论语孝经及毛诗诸驳见称洽熟有撰欧阳大小夏侯尚书古今同异齐鲁韩诗与毛氏异同并周官解故行于世者范晔不敢列于儒林岂其博通经学非以才艺自着欤专门名家不同而然欤唐贞观开文学馆召名儒十八人与论天下事开元相望文学尤盛有以功业显显著见者未易枚举其间能辨古铜器知为阮咸初作请左氏春秋之疑能言三家七穆之不差亦可谓博古矣然考其人或以礼而作五难或仅能论胡乐之乱雅他无建明岂所学不充所用在唐之前又有博学多通号为武库者能处军国之要计无遗矣其智识为如何见谓书淫坚守其志不从辟召而乃无意斯世又果何所见唐史臣品藻诸儒书耑于记习他无大事业则次为儒学篇乃举天下一之于仁义归于儒为宰辅所当为者则今日欲得实才必当出于博洽者其止于诵习而已乎抑为经史学乎至第三问犹问左氏述虞人之箴与兰台漆书之经与金鉴序于贞观连屏作于元和大训帝范衡扆君臣刑政箴太医等箴固已兼制科宏词于问目宜多士之不能渉笔也中是选者前二名莫子能邹应干莫已有官易居邹下子纯该洽之士真足备制科宏词之选已是岁主司自翥以下曰倪思刘德秀防问指安刘氏者乃重厚少文之人盖隂誉侂胄云先是台臣击伪学榜朝堂未几张贵谟指论太极图説之非翥思德秀在省闱论文弊复言伪学之魁以匹夫窃人主之柄鼔动天下故文风未能丕变乞将语録之并行除毁是科取士稍渉义理者悉见黜落叶刘俱附韩策问非文节所为也文节与韩赵皆无所附翥为长当出首篇士愕莫知对子纯以小纸帖所出于柱间士皆感之是时举子不事记诵专习于空虚之谈若射防中至有心心有主喙喙争鸣之语转相模写世之识者固已患之特适值党议之兴而士之遭黜者往往以为朝廷不取义理之文得以借口矣当时塲屋媚时好者至攻排程氏斥其名于防云
　　嘉泰制词
　　庆元党论之兴中书舍人陈傅良追削家居嘉泰防赦复官于祠制词曰日者宗相当国凶愎自用论者指为大奸佀矣盍亦考其所以然盖亦妄庸人耳何物小子敢名元恶而一时大夫士逐臭附炎几有二王刘李之号朕甚悯之其词盖皆顺时好指赵忠定汝愚为愧














　　四朝闻见录卷四
&lt;子部,小说家类,杂事之属,四朝闻见录&gt;
　　钦定四库全书
　　四朝闻见録卷五　　　　宋　叶绍翁　撰戊集
　　岳侯追封
　　人主无私予夺一归万世之公天下有公是非岂待百年而定眷言名将宿号荩臣虽勲业不没于生前而誉望益彰于身后缅懐英槩申畀愍章故追复少保武胜军节度使武昌郡开国公食邑六千戸食实封二千四百戸赠太师谥武穆岳飞蕴盖世之才负冠军之勇方畧如霍票姚而志灭匃奴意气如祖豫州而誓清冀朔屡执讯而献馘亦运筹而防勲外慑威灵内殚谟画属时讲好将归马华山之阳尔犹奋威欲抚剑伊吾之北遂致樊蝇之集遽成市虎之疑虽怀子仪贯日之忠曽无其福卒堕林甫偃月之计孰拯其寃迨国论之初眀果诬之自辨中兴之主思念不忘重华之君追褒特厚肆躬而在御想风烈以如存是用颁我丝纶禭之王爵锡熊途之故壤超敬徳之旧封盖将慰九原之心亦以作三军之气于戱修车备器适当闲暇之时显忠遂良罔间幽眀之际尚惟泉壤歆此宠光可特封鄂王余如故嘉定四年六月二十日中书舍人李大异行盖韩氏兴师恢复故首封鄂王以为张本而制中故有作三军之气与修车备器之词
　　考异
　　此制乃金陀粹编第二十七卷所载金陀粹编乃王孙珂所载决不致误而纪闻者以李公大异为顔棫其误甚矣嘉泰间岳侯之死仅八十年故有天下有公是非岂待百年而定之语谓必待百年而定何也盖纪闻者治赋若如所载仅一无用原韵起句耳恐史官误采其说故详载云
　　遗事
　　开禧初降诏兴师李公壁草起句云天道好还盖中国有必伸之理人心助顺虽匹夫无不报之讐累词殆将数百予侍叔父贡士泳自浦城行至都之玉津园前售摹诏而读之叔父曰以中国而对匹夫气弱矣其能胜乎已而兵果大败敌因亦有伪诏诋韩侂胄云蠢尔残昏巨逆辄鼓兵端首开边隙败三朝七十年之盟好驱两国百万众之生灵彼既逆谋此宜顺动尚期决战同享升平
　　毕再遇
　　再遇临安西溪人淳熙间以勇名于军精悍短健盖骁将也开禧兵罢不支再遇奋于行伍年已六十披发戴鍪鉄面金楮钱建旗曰毕将军敌骑望其旗已相顾愕视再遇乗之出入阵中万死莫敌盖先是敌中有毕将军庙甚灵异其后浸以不灵其形又絶肖且登其号于旗敌兵以为本国之神湖海贼作再遇为淮东招抚使建治于扬州虽杀戮过当而贼亦旋定尝延客髙防取贼肝胃烹而荐酒又擒其魁用火尺烙其背为棊笛琴丝之再遇不善书其弟【阙】　颇能书尝为其賛画于内朝命再遇释印入觐留都亭驿其弟尝污其宠妾因酒大悖再遇再遇不能忍以鉄尺杀之具奏闻于上待罪且谓其弟非同产盖义兄弟有防放罪未几台臣以其被召乃以军容入国且及其手残同气有防徙之霅川继而又论其在淮为招抚日多縻金钱以馈过客追十六万缗寓于霅之军帑再遇以田券折纳于有司仅得十万守臣杨长孺怜之为代纳六万云【其详见季常簿者谥议】
　　周虎
　　虎平江人今有武状元坊则其家也黄公由以进士第一人旌其坊为状元故用武字以别之虎倜傥有大将器身兼文武能赋诗工大字开禧间守和州敌骑蔽野居民官军无以为食城欲下者屡矣其母夫人自防首饰奁具廵城埤徧犒军使尽力一战命虎同士卒甘苦与之俱攻围以出战士卒感其诚意遂以血战敌骑几殱上守城功归于母朝命封以和国赐冠帔云虎之居吴也言者以为韩党坐安置信州虎既贫不能将母以徃未几谪所闻讣号恸誓不复仕放还杜门托躄疾屡召不起虽旧所部候之亦坚不与接但喏于庭而去
　　田俊迈【事畧见前集】
　　俊迈当开禧北伐七日之间攻破宿州下灵璧虹县先锋甚鋭郭杲兵败乞和于敌敌曰我不要别物但要俊迈杲防俊迈往其子讼父寃杲坐是斩于丹阳市赐俊迈諡官其二子赐宅一区
　　开禧施行韩侂胄御批黄榜
　　开禧二年十一月三日圣防韩侂胄久任国柄粗罄勤劳使南北生灵枉罹凶害以至敌人専以首谋为言不令退避无以继好息民可罢平章军国事与宫观陈自强専务阿谀不恤国事可罢右丞相日下出国门前一日钱象祖卫泾李壁以御批付殿前夏震震至日遣其将郑发截韩于六部桥至玉津园遂以鉄鞭击死之矣诛韩本末已载丙集韩诛后三日皇子威武军节度使开府仪同三司荣王臣询劄奏辄沥危仰干天聼臣切伏自念至愚不肖获共子职仰戴天地父母覆育之恩蚤夜以思未知报称万分之一今日之事有系国家安危大计势甚可虑者不敢不亟陈于君父之前臣伏见韩侂胄久任国柄粗罄勤劳第以轻信妄为擅起兵端蹂践沿边郡邑室庐焚毁衣食破荡父子夫妇离散不能相保兵连祸结蠧耗国用疲困民力生灵无辜殒于锋镝之下不可胜计死者寃痛生者愁苦海内之民无不切齿忿嫉归咎于侂胄盖其权势足以钳天下之口而不敢言臣而不言死有余罪况今敌情叵测専以首谋为言若不令其退避使之循省误国之愆必致上危宗社重累君父臣此身亦何所容是敢冐昧奏陈欲望圣慈特发睿断罢侂胄平章军国事与在外宫观日下出门安边继好保息民寔在此举宗社幸甚天下幸甚所有陈自强専意阿附备位无欲望并赐罢黜如臣言可采乞速付三省施行干冐天威臣无任十一月三日三省同奉圣防并依
　　罢韩侂胄麻制
　　门下朕图回机政委用柄臣逺至迩安所頼经之益力小任重难逃误国之辜揆以羣情奋由独防爰诞于免册容敷告于泊朝太师平章军国事平原郡王韩侂胄蚤以勲门浸登显路久周旋于轩陛适际防于风云服劳王家意前人之是似预闻国政殆故事之所无位极王公职兼文武宜思靡盬之义用答非常之恩而乃植党擅权邀功生事不择人而轻信不量己而妄为败累世之驩盟致两国之交恶三军暴骨万姓伤心列圣有好生之徳尔则専于嗜杀朕躬有悔过之实尔则务为饰非公事诞谩曽非顾忌遂至敌人之未戢専以首谋而为言临机果见理眀既无半防得君専行政久徒积众愆倘令尚处以庙堂何以遂安于社稷欲存本体姑畀真祠庸少慰于多方以一新于庶政于戱威福惟辟朕方亲总于大权眀哲保身尔尚自图于终吉徃其祗若兹谓优容可罢平章军国事依前太师永兴军节度使平原郡王特授醴泉观使在外任便居住食邑实封如故罢自强制云以道事君所冀賛襄之益朋奸防上乃辜委寄之隆殊咈岩瞻宜从防免特进右丞相兼枢宻使国公陈某起云云沉厚之略亟用是宜岂期胡广无蹇谔之风优礼何粤从言路进秉国钧不思洗心之忠徒附炙手之势以庸庸为上防以唯唯为善谋贿赂公行亷耻俱防钟鸣漏尽而行且弗止鼎折餗覆而任何以胜暨权臣轻启于衅端与邻境顿乖于和好内郡竭于粮饷边城疲于干戈谁无忧时之思独为保位之计拟而言议而动悉付括囊危不持颠不扶殆成挠栋尚不亟从于退黜必将愈积于罪愆爰解军枢俾奉香火犹以股肱之旧务全体貎之存于戱乞骸骨以避贤已昧满盈之戒归田里而思过无忘循省之诚徃服寛恩益祗明训可罢右丞枢宻使依旧秦国公醴泉观使在外任便居住自强自出国门每朝必朝服焚香自云从天乞一线之命行至浦其族人陈正和为宰迎劳于郊自强太息曰贤侄贤侄大丈夫切不可受人大恩雪涕而出自强本太学诸生尝居韩氏馆实训侂胄宪圣女弟魏夫人实侂胄母见其举止凝重交游不妄尝器重之谓侂胄曰他日得志必用之陈登科为光泽丞其年已六十矣主簿张彦清登科最早而其年方盛尝玩侮之杨开国圭彦清之友也尝访彦清因以谢自强每敬陈不敢狎因私语陈曰子姑自重以相法论之不十年为宰相矣自强以为彦清讽圭玩已而又以圭平日无狎语姑信之及自强为丞去官调阙知韩已得柄漫徃之刺入侂胄约以来日从官来见当是时自强不测其意明日又漫徃侂胄于羣从官中前设褥拜自强云许多时先生在何处翌日从官即交章特荐入台不期年遂拜相云圭事已载前録自朝廷以岳侯赐第为太学有善司聴者闻鼓声谓学永无火灾亦不出宰相久之自强破防而相自是以诸生致宰相者相望矣隂阳拘忌之说可信乎彦清亦徃侯自强怜其选调欲荐之韩其子语之曰爷不记光泽之事乎真文忠铭彦清墓谓其不趋附自强此殆过也文忠中宏博由南剑判官召入为国録寓于圭之酒官舍即今之清风坊彦清寔于是年见自强予所亲目云
　　臣寮雷孝友上言
　　臣闻书曰惟辟作福惟辟作威惟辟玉食臣无有作福作威臣之有作福作威害于其家凶于其国人用侧颇辟民用僣忒释之者曰君臣之分贵贱有常政当一统权不可分作福作威谓秉国之权勇畧震主者也人用侧颇僻民用僣忒谓在位小臣见彼大臣威福由己由此之故皆附下防上亦有因此而僣差夫箕子告武王以洪范陈天地之大法而独于此谆谆其严凛乎其不可犯真足以垂戒万世且以作福作威而害家凶国祸己如彼而况征伐自天子出圣有明训人臣而可専之以贻祸天下哉臣仰惟陛下天资仁孝身履恭俭率礼守法畏天爱民未尝有一过举以韩侂胄获聨肺腑久事禁密见其言时小心畏谨故每事询访觊有俾侂胄所宜仰戴恩遇勉自抑畏宻勿弥缝图报万一而习于膏粱不学无术任重力小轻躁自用陛下少加假借侈然骄肆窃弄威福恐人有欲议已者乃首借台谏以钳制上下除授之际名为宻启寔出私己而奸险之徒亦乐为之鹰犬台谏之官使诚出于天下之公人主之亲擢论议章奏允恊人心聴之可也今専植私党任用匪人凡有所言无不隂授风指而每告陛下必谓台谏公论不可不聴自是威福日甚无复忌惮稍有异己必加摈斥以専权擅朝干分败常自知其无所容乃巧图兵柄以为固本之防撰造间谍轻絶和好遽起兵端逆曦之任殿岩侂胄交通狎昵踪迹诡秘人已窃议当孝宗在位之日以吴氏世掌兵权圣虑髙逺吴挺之生逆曦年甫弱冠因其来觐留之禁卫以系人心及挺之死至易以他将逆曦在光宗朝亦不过假守边郡侂胄既荐为殿岩又纳赂以纵其归复任西帅付以全蜀识者盖已寒心果挟强敌以畔人尤不能无疑于侂胄而侂胄亦何辞以自解借曰无他而虎兕出柙咎将谁归以至皇甫兵之败于唐州李汝翼败于符离商荣败于东海郭仪败于仪真郭仪之抱头防窜仅以身免将不素择兵不素练轻举妄动自取困衂殆理势之必然而所以致此者抑有由也蘓师旦起于笔吏之贱侂胄奔走之旧荐进宠用不三四年骎骎通显凡武臣之建节非近属懿戚元勲宿将不以轻畀举而授之奴昔秦桧居相位垂二十载不为不専假宠使令如贾璵丁稷不过武功大夫未尝处以朝廷职任而师旦为御带为知閤门为枢宻都丞至秉旄此秦桧之所不敢为而侂胄敢为之师旦何知习利忘耻固其常态既为侂胄所亲信遂招权纳贿其门如市自三衙以至江上诸帅首立定价多至数十万缗少亦不下十万致败侂胄不得已稍从黜责诸将徃徃退有后言谓吾债帅而责以战将途路籍籍笑境外遂益有轻视之心师旦旋以败露削籍投荒虽加之罪而心实不服言于人谓诸将贿赂非所独得盖指侂胄而言然则师旦之窜非専于伸国宪亦侂胄籍之以自文尔抑侂胄之専擅尤有大可罪者臣闻国家有大兴作谋及卿士谋及庶人礼曰天子将出征乎上帝宜乎社造乎祢祃于所征之地受命于祖受成于学岂非兵凶器战危事故谨重如此侂胄之举事上不取裁于君父下不询谋于缙绅至于陛下侍从近臣有不得与闻同列不能尽知者甚至宻谕诸将出师之日潜假御笔以行之外廷曽不及见已破泗州之后曲为之説以罔圣聴始谕词臣降诏迨沿边连以败报悉皆蔽而谕夫诸将第以捷闻人情惧几不自保幸祖宗徳泽在人逆曦授首敌亦以粮乏而自遁然而三边兵民毙死于锋镝困于转输沦于疠疫室庐焚荡田业荒芜遗骸蔽地哭声震野斯民何辜而致此极至于强虏频年佥刷皆吾中原赤子彼惟重其族而虐用吾民光化之战至驱佥军又俘系老弱几数千人填塞濠堑以度军马河南之地十室九空而两淮四十余年生聚遂成丘墟是南北数百万生灵之命皆侂胄一人杀之也皇天后土能鉴陛下之心虽敌人亦知其非出于陛下之意是以督府毎遣小使使敌帅书问徃复必以首谋奸臣为言使侂胄本无邪谋只以轻信误国至此亦当审察事势束身请罪退就贬削犹有辞于天下乃偃蹇居位靡间唯容遇边报稍稀辄为大言每执己见则曰有以国毙闻者缩首夫国者太祖太宗髙宗之国而纵侂胄毙之可乎方倚腹心以为台谏文饰奸言谓之一人定国论以禁异议怙终不悛殆将罔测夫侂胄本以庸闇无知养成奸恶得罪天地得罪祖宗得罪举国兵民纳侮异域孩提孺子口皆能言心无不怨而刼于积威曽无一人敢为陛下言者頼陛下觉悟出自英防特降御笔处分且圣恩不以臣踈逺无似出长宪府臣虽见具辞免而已入台供职亟举其専权误国之大者言之其他罪恶擢髪不足以数未暇枚举如陈自强者昏老庸谬本无寸长可取徒以尝假馆于侂胄由州县小官数年间汲引防擢以致陛下过聴用为次相阿附充位不恤国事不遵圣训中书机务唯唯聴命一无可否侂胄曰兵当用自强亦曰当用侂胄曰事可行自强亦曰可行每对客言自强受恩深只得从顺然则从之者与自强之罪亦不可胜诛矣若其贪黩无艺政以贿成鄙猥之状言之几汚口舌臣亦未暇悉论伏望陛下详览臣奏将侂胄自强重赐贬窜以答天人之愿以释兵民之愤以彰有国之典以慰死者之寃使敌国闻之必谅陛下本心使将士闻之必为陛下戮力忠义闻之必为陛下奋发而起宗社幸甚天下幸甚取进止贴黄臣切惟太皇盛徳节俭帑藏储积甚丰侧闻尝有遗防除供治园陵用度外以助陛下军国之费有内臣王镕者寔主其事盗窃既多潜以奉侂胄又与李奭杨荣显毛居实李大谦等分之下至侂胄奴周筠凌文彦陈琮亦皆盗取当边事未寜用度极繁之时岂应臣下因太后之防遂以为利且有违慈训伏乞睿防令所属拘回以俟处分寔为允当其李奭等并究见情犯轻重坐罪伏乞睿照又小贴子照得苏思旦因受结托荐用庸谬以致败衂上误国事虽已窜责未正典刑刀笔贱吏原其误之故死有余责乞赐处分蘓师旦既逐之后堂吏史达祖耿柽董如璧三名随即用事言无不幸公受贿赂共为奸利伏乞睿断将三名送大理寺根究依法施行寔快士论伏侯勅防十一月十五日三省同奉防依韩侂胄责授和州团练使送郴州安置陈自强追三官送永州居住内蘓师旦特决脊杖二十配回昌化军牢城管月具存亡申王镕等令临安府究见情犯申三省枢宻院所合拘回钱物并委本府施行史达祖耿柽董如璧并送大理寺根究
　　臣寮上言
　　臣闻书载舜之事曰流共工于幽州放驩兠于崇山窜三苖于三危殛鲧于羽山四罪而天下咸服当舜之时可谓至治而流放窜殛之刑行焉盖天讨有罪有不容恕也恭惟陛下光绍丕基寅畏天命寛仁恭俭之徳度越百王凡在臣工宜思尽忠以辅成治道而韩侂胄夤縁肺腑窃弄大权蔽圣眀擅作威福首引羣枉分布要途排沮忠臣防之大戮贼害万斥逐无余凡陛下亲信之臣有不便于侂胄则外挟言路以罔宸聴私意既行凶焰日炽出入禁旅恣为奸欺侵盗货财徧满私室交通赂道奔走四方凿山为园下瞰宗庙穷奢极侈僣儗宫闱十年之间罪恶盈积侂胄虑祸之及思固其业乃复设为计谋窃据平章军国事此乃祖宗所以待元老大臣侂胄何人乃以自处安坐廊庙紊乱纪纲又于此时轻开边衅上不禀于陛下旁不谋之在廷盛夏出师挑患召衅使沿边赤子骨肉流离肝脑涂地死于非命者不知几万人也昵比吴曦利其厚赂畀以节钺授之西兵又使程松与之共事取轻纳侮启其奸心自非宗社之灵忠义兴起则全蜀之地岂不重贻陛下之忧侂胄罪状申眀人怨神怒而犹専愎自用殊无悛心以国事快己私视民命如草芥原其用意欲以何为昔之所谓四凶其罪复有大于此者乎陈自强昏昧阘茸本无寸长徒以侂胄私人骤加汲引防自调寘之清华曽未数年躐登宰辅兵衅既开边鄙不宁复以自强兼领枢宻幸其徇巳倚为腹心而自强慿借其威不知顾忌日暮途逺贪得无厌援引朋邪浊乱班列呼吸羣小纳赂卖官请托公行賍罪狼籍讪笑讥骂万口一词社防城狐盖未有甚于此者也仰惟陛下奋发英断斥此二奸成命初都人相庆而犹畀以祠禄未惬舆情臣愚欲望圣眀将韩侂胄眀正典刑以谢天下仍将陈自强削夺官爵窜之逺方则舜之除四凶事复见今日可以壮国势可以正人心可以开忠直之门可以弭窥觎之患海内幸甚所有録黄臣未敢书行谨録奏闻伏勑防十一月六日三省枢宻院同奉圣防并依韩侂胄送英徳府安置陈自强责武泰军节度副使依旧永州居住
　　又臣寮上言
　　臣至愚极陋初乏寸长陛下过聴擢任言责臣辞不获命黾勉就职自量无以报隆天厚地之恩惟遇事尽言始为无负尔臣今早立班恭聴麻制窃见太师韩侂胄罢平章军国事特追陈自强罢右丞相奸人去国公道开明天下幸甚社稷幸甚然二人之罪重于丘山罚未伤其毫毛虽曰朝廷故存体貎之礼而罪大罚轻公论咈然臣职在言责既有所闻岂容缄黙请详为陛下陈之侂胄始以肺腑夤缘置身阁职典司兵賛之事不过若此而已宁皇帝以父传子国朝之家法陛下贤圣仁孝亲承大统加以慈福太皇太后重华之命天命所归人心所向臣子何功之有侂胄乃以预闻内禅为功窃取大权自是以后无复顾忌童奴滥授以节钺嬖妾窜借于宫庭创造亭馆震惊太庙之山宴乐笑语彻闻神御之所齿及路马礼所当诛简慢宗庙罪宜万死其始也朝廷施设悉令禀命其后托以台諌大臣之荐尽取军国之权决之于己且如御前军牌祖宗専隷内侍省而多自其私家发遣至于调发人马军期并不奏知此岂征伐自天子出之义台谏侍从惟意是用不恤公议亲党姻娅躐取美官不问流品名器僣滥动违成法窃弄威柄妄开边隙兵端一起南北生灵强者殒于锋刃弱者填于沟壑流离冻饿骨肉离散荆襄两淮之地暴尸盈野号啼震天军需百端科敛州县海内骚然迹其罪状人怨神怒覆载之所不容国人皆曰可杀而况陛下即位以来以恭俭守位以仁厚保民无声色玩好之娱无燕游土木之费凡可以裕民生厚本者无所不用其至不惟人知之天亦知之不惟中国知之夷狄亦知之自军兴以来人情汹汹物议沸腾而侂胄钳制中外罔使陛下闻知甚至宦官宫妾亦其私人莫敢为陛下言者至如西蜀吴氏世掌重兵顷缘吴挺之死朝廷取其兵柄改畀他将此为得防甚矣侂胄与曦结为死党假之节钺复授以全蜀兵权曦之叛逆罪将谁归使曦不死侂胄未可知也人皆谓侂胄心无有极数年之间位极三公列爵为王外则専制东西二府之权内则窥伺宫禁之严奸心逆节具有显状纵使侂胄身膏斧钺犹有余罪况边衅未解朝廷倘不眀正典刑则何以昭国法何以示敌人何以谢天下今诚取侂胄肆诸市朝戮一人而千万人获安其生况比者小使之遣敌使尝以侂胄首谋为言是敌人亦知兵事之兴非出于陛下之意也使诛侂胄而敌不退聴则我直而彼曲我壮而彼老自然人心振起天意昭回以此示敌何敌不服以此感人何人不奋臣尚虑议者谓国朝家法仁厚大臣有罪止于窜斥未尝诛戮臣窃谓侂胄非大臣比也祖宗之法位至平章军国者皆东班也元勲世臣而后有此未有如侂胄一介武弁自环卫而知阁自知阁而径为平章太师者若此则破壊祖宗成法自侂胄始乃乱法之奸臣非朝廷之大臣也侂胄既有非常之罪当伏非常之诛讵可以常典论哉又窃见右丞相陈自强素行汚浊志益贪鄙徒以贫贱私交自一县丞超越授径登宰辅不思图报陛下之恩惟侂胄之意是徇侂胄始虽怙权犹奉内祠凡所施设尚闗庙堂自强巧为柔佞上表力请平章军国侂胄骄心乃贪荣而冐处自强狡计因借庇以营私驱虎狼为之前导而狐狸舞于其后自强之为己深矣姑以大者言之用兵一事举国以为不可而自强曲为附和力援私党占据言路以胁制天下之公议至若纵容子弟交通闗节饕餮无厌皆臣所未暇言独其奸憸附丽黩乱国经较其罪恶与侂胄相去无几臣愚欲望陛下奋发威断将侂胄显行诛戮以正元恶之罪其自强亦乞追责逺窜以为为臣不忠朋奸误国者之戒谨録奏闻伏勑防贴黄照得韩侂胄久専国柄将朝廷府库视同私帑公肆窃取莫敢谁何见今边鄙军费方殷欲乞睿断将侂胄应干家财产业尽行籍没拘入封桩库専备边廷之用仍不许诸处妄有支动伏勑防十一月六日三省同奉圣防韩侂胄除名送吉阳军安置陈自强改送韶州安置余依议
　　给舎缴驳论防
　　臣寮上言臣闻人臣之罪莫大于植党擅权又莫大于称兵首乱有一于此法不容诛况乎兼有二罪又稔众恶其在明时岂宜容贷臣伏念韩侂胄夤缘攀附浸极显荣背负国恩缔结亲党凶愎自用钳结人言凡除擢要官选用兵帅皆取决厮役蘓师旦之口交通贿赂动以千万祖宗法令肆为纷更军政财计田制盐法闗国体之大者率情变易朝令暮改人无适从自知积失人心中外交怨乃为始祸之计蓄无君之心谋动干戈图危社稷横开边隙防失师徒征行者有战鬭暴露之虞转输者有流徙死亡之苦荆襄两淮生齿百万罹其凶害逺近州县科敛频仍虽深山穷谷之民皆不安其生业至如吴防之叛郭倪之败皆侂胄容养激成所致用邓友龙之徒防师辱国罪状显著曲为掩覆止从轻典俱置善地原其用心寔不可测天下之人切齿扼腕恨不食其肉如陈自强者昏缪无耻但知侂胄荐进之私恩隂拱固位聴其所为噤不出一语如用兵之谋不惟不能沮止乃从而附和曲意逢迎贻害生民恬不知防其他背公营私贪鄙猥琐之状虽小夫贱亦所窃笑仰惟陛下至眀独防虽行罢斥尚亦优容而侂胄等罪恶贯盈公论未快臣误亲擢寘之封驳祗命之初不敢黙欲望圣慈特发英断将侂胄眀正典刑自强逺加贬以慰天下之心以正国家之法所有録黄未敢书读谨録奏闻伏勑防
　　尚书省榜
　　臣寮上言臣学问荒踈器能浅薄际遇陛下厉精图化之初首防擢俾职风宪臣不自量度愿勉竭绵力仰助陛下振举纪纲一新观聴臣连日拜防奏论韩侂胄陈自强罪恶已睿防施行然二凶同恶相济専务蔽明一旦威断震发天日清明中外欣快咸愿亟见二凶罪状欲望圣慈宣谕执政检防今来台諌给舎章防及已施行次第特降勑榜晓示以慰人心以昭国宪不胜幸甚取进止十一月六日三省同奉圣防并依
　　因韩党诏谕中外百官
　　开禧三年十一月内有防韩侂胄怙权擅朝残民误国已行罢斥縁其専政之久中外缙绅洎于将帅凡才望勲绩之臣应为丞相之用者彼乃指国名器权为私恩朕方丕示至公惟贤能是急咨尔有位其各悉心尽忠毋或不安益修厥职以副朕意故兹劄示宜体至懐是月又防诏朕徳不眀信任非人韩侂胄怀奸擅朝威福自己刼制上下首开兵端以致两国生灵肝脑涂地兴言及此痛切于矧复长恶罔悛负国弥甚踈忌忠谠废公徇私气焰所加道路以目今边戍未解怨毒孔滋凡百缙绅洎于将士当念前日过举皆侂胄欺罔専恣非朕本心今既罢逐一正权纲各思勉旃为国宣力饬兵谨偹以图休息称朕此意焉
　　考异
　　韩诛死于玉津已三日宁皇犹未知其误国也史公弥逺阴佥书讽台谏给舎为此当时之议以为既曰以御批付夏震诛之矣自当显言之殊未知宁皇动法祖宗每对左右以为台谏者公论之自出心尝畏之侂胄欲尽攻道学故探上意嗾台谏以一网去之史盖因其术而用之天下未为非者以韩之所以施善者而反之云尔
　　庆元嘉泰开禧年闲事
　　侂胄师旦周筠等本末
　　初蘓师旦本平江书吏韩氏为副戎籍之于防韩用事师旦寔为腹心韩为知閤门事犹在韩侧立侍迨冒节韩则曰皆使相也始乃与之均席由是海内趋朝之士欲造其门而不得见蘓林子由之孙也师旦以防贱附之为族林遂以兄事之尝以窘乏求金于韩韩不知其受诸将贿动以亿万每辍俸金与之谓其出于真诚及江上诸将致败而丘公崇为督视亷知败将之赂师旦尺牍徃来俱存因作书以遗韩韩故大怒遂师旦于海上嘉定初下所编郡取师旦首级郡守召至客次师旦以韩念已必复召用已而赴市则曰太师亦如是忍耶盖不知韩诛矣初侂胄欲师旦为节度使宻谕词臣使草制时秘书监陈岘兼直学士院语人曰节以待将臣之功髙者师旦何人可辱斯授以此见命吾有去而已未防中贵人有以特防躐遥郡者公复论之中贵人者侂胄之所主也御史探权臣意遂假驳死狱事劾公以免公铭文曰或问公与熙宁三舎人之事孰难曰李定之除公朝显行之令也师旦之命权臣宻谕之指也方熙宁初王安石虽用事然诏令犹付之有司故三舎人得以职争之其为力也易至侂胄有所欲为则隂使人谕以意指一有违忤则假他罪逐之不使得以守职言事去也故在公拒之为难先是岘召试学士院日对防言帝王号令不可轻出倘不经三省施行从中径下外示独防内启幸门祸患将伏于中而不自知时侂胄以居中用事假御笔以窃朝权故岘及之岘持身谨宻权臣无得而窥其间且宁皇以公为先朝宏博第一故至中书然在禁掖不能一月也岘知泉州未上韩诛召除兵部侍郎兼学士院赐诏其略曰众翼怒飞仪鳯之翔何逺洪流奔注砥柱之立不移盖嘉其义命于权势翕赫之日制词真文忠所草铭文亦文忠所为也徳夀宫门路梐植防入凡持盖肩负者皆由夹墙以入有舆薪数十人防入司垣者呵之止之曰周总管柴呵者黙而聴之周从行从均亦亚于师旦自庆元以来政出于韩而师旦之门如市宰相已为具官左右不复预事曹吏号为冷局自赵忠定为相之时人从侂胄覔官者韩犹答以当白之庙堂自京镗居相位而韩犹答以当与丞相议之自陈自强相韩对客有请直曰当为敷奏而已师旦既逐韩为平章事无决専倚省吏史卿奉行文字拟帖撰防俱出其手权炙缙绅侍从简札至用申呈时有李其姓者尝与史游于史几间大书云危哉卿侍从申呈未几致黥云时又有李士谨者亦用申呈有乞兼职者其词甚哀后果由兼职阶相位士谨家居白洋池田家桥侧相传莫知名桥所自芰荷然鸥鹭杂集号小水晶宫其寔近在北闗门之内开禧朝廷以赐田俊遇之子盖已有兆之于其先矣
　　韩势败笑鍳
　　富贵固有不可恃者而况保之为城社者谓足以自固则尤可笑也尝偕京倅吴公铜入天竺闻侂胄功徳寺之胜甲于诸刹相与游焉主僧道号翠岩法名湛揖吴而入茗毕极口谈前日为某人求金者几许予亦心恶其山林衲子满口言钱吴为见任通守欲遍游其山湛谢以老足近病祗命知事相陪其金碧光耀真天帝释之所居又南园乃慈福所赐韩者穿幽极深凡三日而后徧而掌者金其姓皆武爵之近上者聴其满口皆称曰师王师谓太师王谓郡王韩居太室三茅之旁扫石坛以煆大丹命余道人火人不得而见之外疑其为仙迨韩既败湛者﨑岖由寺后越石人岭以遁几坠崖挺身渡江如飞盖未尝病足而掌园之人闭园门者三日夜人不敢遗以水火饥饿乞怜之声达于邻曲得防始出妻儿大恸而去余道人者防丹从三茅山巅奔越以下亦坠崖几死又于羣婢放逐之时韩门眷至有三数辈皆称为妾某人父母者盖其宛转而入皆为父母官中遂命愿认为父母者聴除首饰衣服之外不许以奁载出金钗至满头衣服至着数袭市人利其物而因可以转贸其身故相竞相逐愿为之父母至有引羣妾之必欲其同归者亦足笑也亦足为鉴云韩甞招新安程有徽防校通鉴于石岩间程经嵗不与人接虽朝士无知之者本以进士第久于选调亦未甞从韩祈官甞欲授以掌故程不愿也韩败程拂袖归人方知而怜之不谓韩党也丙寅冬又同吴倅复游韩寺则佛像已移他所而金碧木石俱空登其母魏国夫人塜傍有芦束浅土半露问之乃韩之尸其首已送之虏也
　　阅古南园
　　前所载臣寮论侂胄凿山为园下瞰宗庙穷奢极侈僣儗宫闱又云剏造亭馆惊震太庙之山宴乐笑语彻闻神御之所齿及路马礼所当诛简慢宗庙罪宜万死盖自宁夀观梅亭而至太室之后山皆观中地也韩侂胄擅朝旧居于太庙侧遂奄观之山而有之为阅古堂为阅古泉【旧名青衣有青衣童见泉上故以名】为流觞曲水泉自青衣下注于地十有二折旁砌以玛瑙泉流而下潴于阅古堂浑涵数畆有桃坡十有二级夜燕则殿岩用红灯数百出于桃坡之后以烛之其云岩之最竒者曰云岫韩命程有徽校通鉴于中侂胄居之既久嵗累月积剔竒抉胜洗石而云根出刳土而泉脉见危峰石浅湾曲沼窈窕渟深疑为洞天福地之居不其为在天衢咫尺有防尽给还宁夀命复为禁地云又慈福以南园赐侂胄有香山十様锦之胜有竒石为石洞洞有亭顶畵以文锦香山本蜀守所献髙至五丈于沙蚀涛激之余玲珑壁立在凌风阁下皆记所不准载予已畧具记于前集近闻并阅古记不登于作记者之集又碑已仆惧后人无复考其详今并载二记云阅古泉记云太师平原王韩公府之西缭山而上五歩一磴十歩一壑崖如伏径如惊蛇大石礧礧或如地踊以立或如空翔而下或翩如将奋或森如欲抟名蘤硕果更出互见夀藤怪蔓罗络宻地多桂竹秋而华敷夏而萚解至者应接不暇及左顾而右盻则呀然而江横陈豁然而湖自献天造地设非人力所能为者其左胜絶之地曰阅古泉在溜玉亭之西缭以翠麓覆以美防又以其东向故浴海之日既望之月泉輙先得之袤三尺深不知其几也霖雨不溢久旱不涸其甘饴其寒氷雪止眀清可鉴髪须至游尘堕叶常若有神物呵防屏除者朝暮雨晹无时不镜如也泉上有小亭亭中置瓢可饮可濯尤于烹茗酿酒为宜他名泉俱莫逮公常与客相羊泉上酌以饮客游年最老独尽一瓢公顾而喜曰君为我记此泉使后世知吾辈之游亦一胜事也游按泉之石壁有唐开成五年道士诸鉴元八分书题名盖此泉泾伏弗耀者几四百年公乃复发之而阅古盖先忠献王以名堂者则泉可谓遇矣游起于告老之后视道士为有愧其视泉尤有愧也幸旦暮得复归故山幅巾短褐从公一酌此泉而行尚能赋之嘉泰三年四月乙巳山隂陆游记南园记云庆元三年二月丙午慈福有防以别园赐今少师平原郡王韩公其地寔武林之东麓而西湖之水滙于其下天造地设极湖山之美公既受命乃以禄锡之余葺为南园因其自然辅以雅趣方公之始至也前瞻却视左顾右盻而规模定因髙就下通窒去蔽而物竒列竒葩美木争效于前清泉秀石若顾若揖于是飞观杰阁虚堂广厦上足以陈俎豆下足以奉金石者莫不毕备升而髙眀显敞如脱尘垢入而窈窕防深疑于无穷既成悉取先侍中魏忠献王之诗句而名之堂最大者曰许闲上为亲御翰墨以榜其顔其射防曰和容其台曰寒碧其门曰藏春其阁曰凌风其积石为山曰西湖洞天其潴水萟稻为囷为塲为牧羊牛畜鹰鹜之地曰归耕之庄其他因其实而命之名堂之名则曰夹芳曰豁望曰解霞曰矜春曰嵗寒曰忘机曰照香曰堆锦曰清芬曰红香亭之名则曰逺尘曰幽翠曰多稼自绍兴以来王公将相之园林相望莫能及南园之髣髴者然公之志岂在于登临游观之美哉始曰许闲终曰归耕是公之志也公之为此名皆取于忠献王之诗则公之志忠献之志也与忠献同时功名富贵畧相埒者岂无其人今百四五十年其后徃徃寂寥无闻而韩氏子孙功足以铭彛鼎被歌者独相踵也迄至于公勤劳王家勲在社稷复如忠献之盛而又谦恭抑畏拳拳于忠献之志不忘如此公之子孙又将视公之志而不敢忘则韩氏之昌将与宋无极虽周之齐鲁尚何加焉或曰上方倚公如济大川之舟公虽欲遂其志其可得乎是不然上之倚公公之自处本自不侔惟有此志然后足以当上之倚而齐忠献之名天下知上之倚公而不知公之自处知公之勲业而不知公之志此南园之所以不可无述游老病谢事居山隂泽中公以手书曰子为我作南园记游窃伏思公之门才杰所萃也而顾以属游者岂谓其愚且老又已挂冠而去则庶几其无谀辞无侈言而足以道公之志欤此游所以承公之命而不获辞也中大夫直文华阁致仕赐紫金鱼袋陆游谨记镇安平节度使开府仪同三司判建康军府事充江南东路安抚使亷行营留守吴琚谨书并篆额【额真大书南园记三字非篆也不用螭首绘以芝云】
　　南园记考异
　　武林即今灵寺山南园之山自静慈而分脉相去灵有南北之间麓者山之趾以南园为灵山之趾恐不其然惟攻媿楼公赋武林之山甚眀园中有亭曰晚节香植菊二百种亦取其祖诗句记中不及云
　　四夫人
　　侂胄所幸妾同甘苦者为三夫人号满头花新进者曰四夫人至通宫籍慈眀甞召入貌赐坐以示优宠四夫人者即与慈明偶席盖娭也慈眀心啣之迨韩为郑发所刺诸婢皆遣还其父母慈眀特防令京尹杖四夫人而遣之
  </div>
  <div class="pagination">
   <a href="四朝闻见录_page6.html">
    上一页
   </a>
   <a href="四朝闻见录.html">
    1
   </a>
   <a href="四朝闻见录_page2.html">
    2
   </a>
   <a href="四朝闻见录_page3.html">
    3
   </a>
   <a href="四朝闻见录_page4.html">
    4
   </a>
   <a href="四朝闻见录_page5.html">
    5
   </a>
   <a href="四朝闻见录_page6.html">
    6
   </a>
   <span class="current-page">
    7
   </span>
   <a href="四朝闻见录_page8.html">
    8
   </a>
   <a href="四朝闻见录_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
