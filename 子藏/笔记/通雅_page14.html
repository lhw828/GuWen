<!DOCTYPE html>
<html>
<head>
    <meta charset="UTF-8">
    <title>通雅 - 第 14 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通雅 - 第 14 页/共 40 页</h1>
    <div class="content">　　姑苏或作姑胥姑余　巵言曰王顺伯高徳基谓姑苏乃姑胥也凡山与台皆以伍胥得名呉人乡语以须为苏故误曰姑苏后遂为苏州按续图经纪云姑苏台一名姑余史记正义云在呉县西南三十里山水记阖闾作又云夫差作越絶书云阖闾造九曲路以游姑胥之台然则姑苏之或谓姑胥或谓姑余不可知而始于阖闾成于夫差岂得云因伍胥而误也姑苏自是故名第古以名台今名驿而正徳中纂志书者冠以姑苏却大可笑
　　畨丽梅里也　太伯居梅里今之横山
　　浒墅本为虎疁　因唐讳虎钱王讳镠而改虎邱剑池四字世传顔鲁公书乃譌也鲁公无不讳虎者唐人修晋书巳称武邱武林神武门矣
　　皋桥皋奉卿居也蛇门梅福所隠也岝防支硎也　俱见呉地志汉议郎皋伯通字奉卿居皋桥梅福隠蛇门或称夷门支硎山支道林所居白马升云而去今名岝防山越中新昌县天姥对峙沃洲山亦云支遁居之语儿亭当为御儿　隽里地县南有语儿亭言蠡与西施通生一子此附防最可笑者而陈晦伯胡元瑞乃引以驳升庵西施沈死之説岂不更可笑邪按呉语曰吾用此御儿临之韦昭注御儿越北鄙在今嘉兴言呉边兵若至吾以御儿之民临敌之元瑞未读此乎
　　雅宜山旧名娜如　元美曰娜如山元虞伯生改为雅宜凡夫曰南朝张廷尉女曰雅儿死葬处讹为雅宜呉士王宠字履吉别字雅宜今其山又改为笯筎
　　干言二地而今为一山　诗干与言二地曹氏以为发干县隋志邢州内邱县有干言山今北直顺徳府唐山县西北四里有干言山
　　汝阳之天中山天之中也　舆地以河南为中而汝宁又居河南之中故汝阳县北三里有山曰天中云测影植圭莫凖于此然则取黍于上党亦偏矣或曰或言此地夏至日中无影非也此地距北陆黄道十度日晷恒在南广州则无影耳
　　醋沟在山氏城北　岑参诗雁塞通盐泽龙堆接醋沟方囘云醋沟不知何地升庵按阚骃十三州志山氏城北为髙逾渊又东北醋沟水出焉水在中牟郭縁生述征记酱魁城至醋沟十里盐泽见穆天子传即盐池卢睾即卢沟　呉起云夏桀之国卢睾在其北升庵曰即卢沟也睾古皋字则今桑干河矣
　　春秋之江黄非今黄州九江也　江国在汝南安阳县安阳故城在蔡州新息县西黄国在汝南弋阳县今光州定城县水经注黄水入淮曰黄口有黄城
　　公瑾破曹在乌林非坡公之赤壁也　韩子苍知黄州访栖鹘之危巢不复存矣询赤壁乃赤矶也顾起元曰赤壁有五汉阳汉川黄州江夏惟嘉鱼西南八十里江滨乌林南岸赤壁是也杜牧有寄岳州李使君诗云乌林芳草逺赤壁徤帆开此则是矣或曰谢叠山犹于嘉鱼南岸石崖间见赤壁二字
　　出弗其山之汶非水经寿张入济之汶也蜀之汶则岷矣又有辽东汶城　淮南子曰汶出弗其髙诱云弗其山名在朱虚县东郦氏曰是乃东汶非水经所谓入济者也汶出太山莱芜县原山过奉髙县博县无盐县自桃乡四分曰四汶左二水双流至无盐郈乡平陆故城合为茂都淀次一汶至寿张故城为渚右一汶迳旧宿国与洽乡注长直沟然今不可考惟汶上县水至明若秦宓所云汶山江出其腹即岷也又有辽东之汶城盛辅之曰即孤竹国也辽东音文山东音问四川音民貉逾汶则死岷山也今一统志列为三曰堑汶徐汶青汶本清曰入济之汶见禹贡论语之汶上书传谓之北汶即今大清河入潍之汶见汉书入沂之汶见水经齐有三汶清河为大述征记泰山郡水皆名汶有北汶嬴汶柴汶牟汶皆源别流同又在三汶之外升庵云古作南防北防或曰王又新汶志言汶遏于南旺戴坝甚详留侯封邑在沛非陈留也　张良封留侯留在徐州沛县今留城镇有留侯庙存焉或以陈畱为子房封处庙貌巍然误也王洙曰宋武北征过陈畱下教修复其失已乆矣按傅亮为刘裕修张良庙教云涂次旧沛停驾留城本谓沛县之留城一统志巳载之王洙语误沛之蕲非江夏之蕲也　苞水入渔迳蕲县蕲县汉属沛郡洨水潼水蕲水皆注于淮陈涉起兵于蕲大泽即此也江夏有蕲春县有蕲水出五蛮中晋改蕲阳县即今之蕲州也
　　汉中有沔阳城非今之沔阳州也　水经沔水迳沔阳故城南注萧何所筑昭烈即汉王位于此城南对定军山有孔明庙习隆表召伯甘棠范蠡金像而立者也今沔阳州则属承天府
　　父城非城父郦道元误引为一　汉地理志颍川有父城县而沛郡有城父县水经注言汝水迳郏县故城合滶水滶出晋阳将孤山东入父城县与柏水防迳贾复城此正颍川之父城乃忽引楚平王大城城父居太子建杜预曰襄城之城父也此误矣一统志汝州寳丰县有父城古迹云即左传楚之城父城
　　郢鄢即荆襄　鄢襄阳府郢荆州府也正义曰鄢故城襄州率道县南九里郢城在荆州江陵县东北六里楚又自丹阳徙郢后九世平王城郢后十世秦拔郢徙陈呉曽曰郢江陵之纪南城是也春秋有鄢水左传楚屈瑕伐罗及鄢乱次以济是也其后曰夷水谓之汉水又曰蛮水道元所云避桓温名改者也白起壅灌拔鄢为县汉惠改曰宜城春秋有数鄢其曰郾者战国防作鄢楚昭阳伐魏取郾汉属颍川唐郾城县属蔡州宋属颍昌府此时属开封府许州即汉之颍川也郑伯克段于鄢周语注妘姓国为郑武公所灭汉陈畱有鄢县应劭曰克段此地也升庵引赵匡曰鄢当作邬在缑氏县南为近后汉鄢属梁国又晋败楚鄢陵汉颍川有鄢陵县注云六国曰安陵宋东京鄢陵县也此时属开封之鄢陵郑邑战国安陵也郡县志故鄢在宋州宁陵县南五十二里郑伯克段于此今宁陵属归徳府莒亦有鄢陵公孙敖逆妇于莒郊鄢陵登城见之美其曰郢亦不一楚徙寿春亦命曰郢其为郢州者竟陵古郧国郡县志云在今郢州长寿界竟陵大城是也今为承天府明初安陆州也三国魏曰郢州晋分江夏西部置竟陵郡后周以其地置郢复二州武昌府刘宋时亦曰郢州宋孝武分荆湘江三州之八郡为郢州镇夏口此武昌府也隋平陈改为鄂州今郢都白雪概多误用而承天古迹且有白雪楼阳春亭其误已乆沈存中皆以安陆为郢他可知矣哀郢曰顾龙门而不见孰两东门之可芜注云楚都南门三门一名龙门一名修门两东门郢都东闗有二门也今分荆鄢音焉鄢城音偃又有三荆通典独孤信略定北荆州即今河南府伊阳县东荆州后改曰淮州今唐州西荆州今邓州北史独孤信都督三荆州是也经外杂钞曰东晋王忱督荆州始于江陵营城府曽南丰言襄州韩公井即昭王井有楚故城谓之故墙即郢也
　　西鄂邓州东鄂武昌　传曰翼九宗五正逆晋侯于随内诸鄂【音咢】晋人谓之卾侯杜氏曰晋别邑纣时鄂侯或此地乎舆地记曰今卾州武昌楚之东鄂也汉为江夏鄂县孙权改为武昌邓州南阳汉之西鄂张衡西鄂人今南阳有平子墓鄂君之歌则东鄂也
　　邾邹一也　邾【陟输切】邹【侧鸠切】声转春秋邾莒用夷故邾谓之邾娄娄亦两音力俱切者合邾娄之音为邾力沟切者合邾娄之音为邹也舆地广记曰淄州邹平县古邹国也兖州邹县邾文公所迁本绎邑也楚宣王灭邾迁之江夏故江夏有邾城今为黄州黄冈县
　　扈鄂一也　书曰啓与有扈战于甘説文曰鄠县有扈谷甘亭舆地记今京兆鄠县有甘水出南山甘谷此入渭今鄠县属西安府秦曰甘亭鲁庄防齐侯于扈征南曰郑地在荥阳卷县西北元为郑州原武县近朝原武县不郑州而属开封汉之卷【平声】县属河南郡又有扈渎在今上海县北十里本海盐之东堰晋袁山松筑垒以御孙恩者西安府洛南县有扈山古读扈如虎巩之鄩非斟鄩也　元凯曰北海平寿县有鄩【音寻】亭今在青州潍县即斟鄩也周子朝之乱二师围郊鄩溃杜注河南巩县西南有地名鄩中水经注云洛迳偃师县南鄩鄩水注之有上鄩下鄩又有鄩地周大夫鄩肸之旧邑九江为寻阳今作浔又广西有浔州府音皆同或曰与鄩通非也尝按古舆图志考曰地志青州寿光县古斟灌城北海县斟鄩城大康营阳夏相徙商丘相近而依之非居也
　　鄎新息也　鲁防呉伐齐师于鄎【音息】説文姬姓之国在淮北今汝南新鄎近时汝宁府有息县是新息正当单作息鄎乃齐地也后汉书马文渊封息侯亦单作息白马之口定胥之口　韩非初见秦王曰决白马之口以沃魏氏张仪説赵曰守白马之津后汉注属东郡今滑州白马县有白马山在县东北水经注黎阳东防有故城竹书纪年梁取枳道与郑鹿郑鹿即是城也故亦曰鹿鸣津又曰白马袁绍攻刘延于白马即此处又名黎阳津黎阳今濬州也慕容徳从滑台至黎阳津氷合夜济改为天桥津周世宗北征命学士为文祭白马祠访于尹拙拙歴数郡国祠白马者凡十余处杜牧曰黎阳距白马津三十里五代属澶州今之开州也濬滑皆为大名县定胥之口正义曰淇水出卫州清淇县东至黎阳入河魏志云武帝于清淇口东因宿胥故渎开白沟道清洪二水入焉水经注宛水东南入淇水右合宿胥故渎渎受河于顿邱县遮害亭东黎山西北立石堰遏水东北注魏武嘉其功故苏代曰决宿胥之口即指是渎也通典曹公于水口下大枋木成堰遏淇水入白沟时人号枋头沟洫志黎阳遮害亭西十八里至淇水口晋桓温败于枋头即此苻洪归枋头遣使来降谢尚使戴施据枋头后魏移汲郡治此顿丘今亦在开州地又延津迳滑台城今开封府延津县即酸枣曹公遣于禁守延津曹公又北救刘延至延津即其地一名灵昌津即左传之廪延也
　　黄卷坂桃林塞即新安潼闗也潼冲也　潼闗在华州华隂东北三十九里古桃林塞也晋使詹嘉处瑕以守桃林之塞注云华隂东潼关关西一里有潼水秦函谷关在汉农县即陜州灵寳县西南十一里汉元鼎三年杨仆为楼船将军本宜阳人耻居闗外请以家僮七百人徙闗于新安帝从之初平二秊董卓胁帝出函谷闗自此以其闗竝在新安至建安十六年曹公破马超于潼闗是中闲徙于今所河之北岸则风陵津北至蒲闗六十余里黄卷坂在虢州阌乡县西北即潼闗路水经注河水自潼闗东北流水侧长坂曰黄卷通谓之函谷闗今攷古函谷闗在陜州灵寳县西南潼闗在华州华隂县自潼闗至函谷歴陜华二州之地俱谓之桃林塞项羽坑秦卒在新安世民入闗先破新安今仍为河南之属县名潼音昌容切谓河水自龙门南流冲激华山故名冲闗后讹为潼闗智按潼即有冲之音义非冲讹为潼也寻阳原在江北柴桑在江南晋曰江州温峤之所移也寻阳汉属庐江通典旧县在江北蕲州界晋温峤移
　　于江州柴桑汉属豫章晋志有湓口闗今为九江府庐江郡以大江望庐山名敷浅原庐山也　禹贡表山岂彭蠡髙山如庐而不表之邪古华作旉如华不注山以此称之唐韵浅流疾儿犹渐嶃之类勿泥深浅也原古源字庐山瀑多其为敷浅原乎庐江今为一县秦汉以名郡必以庐山为望明矣水经庐江出三天子都谓彭蠡出饶而源于徽之大鄣率山也率山名三天子鄣鄣一作都或曰敷浅原在德安朱子辨之一统志崇阳县西百一十里云谿山是敷浅原亦附説也庐山在山海经为柴桑之山张孟奇曰庐山旧名柴桑山因匡君庐而称庐山郭璞注曰柴桑山与庐山相连据后世渊明柴桑里山为庐山之麓而言也
　　东兴即东闗也　巢湖在巢县西周回五百里南出于东闗口北至合肥界东南有石渠是名闗西相传云夏禹所凿嘉平四年诸葛恪于东闗作大堤遏巢湖巢一名焦后汉记作漅东闗今在和州含山县西九十里含山东晋龙亢地
　　慎阳当作滇阳　荀淑至慎阳见袁闳师古曰慎字本作滇音真后误为慎耳今独有贞丘徳阳县此时有真阳县属汝宁府固当日之汝南也阚骃曰永平五年失印更刻误以水为心今犹有真丘
　　沙漒洮嵹之汉也　吐谷浑复兴沙漒皆附之洮水出嵹台山东北迳吐谷泽中自洮嵹南北三百里中莫草皆是龙须而无樵柴谓之嵹川与漒通渠良切
　　海先零之水也　杨轨降于乌孤西奔海汉书有西羌曰先零音怜金城郡令居亦力延切令零实相通遐荒之地名记者随音而记之耳
　　士雅山因祖逖而名也　梁武遣马仙琕救义阳元英结垒上雅山胡三省注上雅当作士雅水经注义阳之东有大木山即祖逖将众避难所居也智又见魏书中山王英传于士雅山结垒与曹景宗相抗温公误作上宋人小説以祖士雅为士稚陈眉公以为确然今据此仍是雅矣
　　沮中即柤中也　沮亦音柤呉赤乌四年诸葛瑾取柤中朱然传征柤中柤中在上黄界去襄阳一百五十里魏夷王梅敷兄弟屯此沔南之膏腴郡县志柤山在襄州南漳县汉临沮界东北一百八里房陵东山沮水所出
　　八阵圗凡四　郡县志在夔州奉节县西七里薛氏曰圗之可见者三一在沔阳之髙平旧垒即汉中府西县东南十里一在新都之八阵乡即成都府新都县北十九里李膺益州记曰稚子阙北五里其一在鱼复永安宫南江滩水上鱼复即今奉节县现今府学是也即白帝城白帝因公孙述时白龙见城与赤甲山接东临瀼溪山上尚有鱼复城古迹成都圗经云在防者六十有四方阵法也在弥牟者一百二十有八当头阵法也新都县有弥牟镇在棋盘市者二百五十有六下营法也南市一名棋盘市与元志西县亦有之则八阵圗凡四薛氏曰汉都肄已有孙呉六十四阵窦宪勒八阵击北军晋马隆又用八阵复凉州是则武侯之前有八阵后亦未尝亡也桓温曰是常山蛇势徒妄言耳魏刁雍表采诸葛八阵李靖对太宗曰臣本亮八阵法也孔明受封武乡谷在南郑县葬定军山在沔阳故城南今汉中府沔县
　　防阨之塞即鄳阨也　魏攻防阨即此吕览淮南九塞其一也定四年楚左司马戍曰还塞大隧直辕防阨春申君传秦逾黾隘之塞而攻楚楚世家楚人对项襄王曰涉鄳塞而待秦之倦也战国防荘辛曰穰侯受命秦王填黾塞之口而投己于黾塞之外苏氏残均陵塞鄳阨均陵即均州鄳申州罗山县申州宋为信阳军此时改州罗山其属县即汉鄳县也塞鄳黾并音萌戴氏音鄳为毋杏切信阳州在汉为平氏县魏为义阳后魏郢州
　　入川有四栈道三谷旧志以为一者非也　何仲黙三秦记曰自秦入蜀有三谷四道三谷者其西南曰褒谷南曰骆谷从洋入东南曰斜谷从郿入其所从皆殊旧志谓首尾一谷非是其栈道有四从成和阶文出者为沓中隂平道邓艾伐蜀由之从两党出者为故道汉髙帝攻陈仓由之从褒鳯出者为今连云栈道汉王之南郑由之从城固洋县出者为斜谷道武侯屯渭上由之此四道三谷者关之险阨攻取所从来固矣旧志云骆谷党谷同一谷褒谷斜谷同一谷
　　马鸣阁道利州栈道也　徐晃传与夏侯渊拒刘备于阳平备遣陈式等絶马鸣阁道水经注褒水出衙岭山迳大石门歴故栈道下谷俗谓千梁无柱孔明与兄瑾言云前赵子龙退军烧壊赤崕以北阁道縁谷一百余里其阁梁一头入山腹其一头立柱于水中今水大而急不可安柱此其穷极不可强也又曰顷大水防出赤崖以南桥阁悉壊时赵子龙与邓伯苖一戍赤崕屯田一戍赤崕口但得縁崖与伯苖相闻而已此即褒斜道一名石牛道子房烧絶者魏延先退而焚亦是道也后修路者无复水中柱杨平关在汉中褒城县西北与江关白水闗为三蜀闗今在宁羌州类要马鸣阁在利州今保宁府广平县即秦葭萌地舆志昭化县有马鸣阁剑州有剑阁栈道褒城谓之连云栈
　　郙阁李翕所修西峡阁道也　汉武都太守李翕建寜五年立碑曽南丰跋辨永叔郙阁颂跋之失
　　西阳石阳　满宠知呉必袭西阳西阳在黄冈县东南石阳故城在黄陂县西呉征江夏围石阳不克而还刘表使黄祖于此筑城镇遏因名黄城镇晋志魏文分汝南立弋阳郡治西阳宋之光山县也晋为弋阳郡治黄州黄冈永嘉后始移西阳置故邾城上流五里舆地广记黄冈本汉西陵地故今人多穪之而陆抗破步阐陆逊所守之西陵则今之夷陵州也蜀分南郡立宜都呉孙休分宜都立建平通典峡州楚夷陵魏武置临江郡蜀改宜都呉黄武元年破蜀改夷陵为西陵邾城在黄冈东南百二十里呉克邾城使陆逊以三万人城而守之陶侃不肯分兵镇邾城亦是一见庾亮以毛寳戍之果败
　　下溠戍邓塞也　通典在随州阳东南隋志汉东郡唐城县西魏改防西为下溠庄四年楚除道梁溠营军临随注溠水在义阳厥县西东南入郧水今阳县属襄阳府随州属徳安府义阳今信阳州也通典又云襄阳三百里是魏马圏镇陈显达攻围不拔在邓州穰县北邓州即所穪沔北也楚豫连接分割易混王昶言屯宛去襄三百里急不相赴遂从屯新野宋之穰县此时仍为新野县属南阳府南阳即宛也宛平声春秋称申南阳今有唐县古时唐县大故汉兼下溠之地而今小耳唐近楚楚之重镇在鲁山鲁山为襄蔽汉之堵阳今之裕州汝州即楚之方城也魏时重樊郡县志襄州临汉县本汉邓州古樊城也今襄阳府志古迹现在仲山甫之国也一曰邓塞呉陆士衡称下江汉之卒浮邓塞之舟是也曹操救樊驻军摩陂摩陂在颍川郏县宋之颍昌府郏县也智按宋颍昌是今开封之许州而郏县乃属汝州
　　郇阳在郧汉之间非顺阳新阳也　汉中旬阳县旬水南入沔郦商攻旬闗正义曰在金州金州后汉末为西城郡魏改魏兴申仪为太守屯洵口苏秦所谓郇阳即洵洵旬郇三字通徐广以为顺阳顺阳在邓州穰县西新野也索隠以为新阳新阳在蔡州真阳县西南汝寜也皆非也今汉中兴安州魏之金州也楚与秦盟黄棘秦复与楚上庸正义括地志云今房州竹山县及金州是项襄十九年割上庸汉北地予秦正义谓割金房均三州及汉水之北今汉中府之石泉县亦汉上庸也丁度云洵水在晋阳
　　涂唐今滁州也　涂音滁滁州也晋琅琊王佃出滁中即此地呉赤乌十三年作堂邑滁塘以淹北道汉堂邑属临淮后汉属广陵九域志真州六合县楚之棠邑也今名瓦梁河晋咸和议作涂塘祖约曰弃我也太元四年谢石师行师屯涂中
　　东阳不一　刘裕灭广固筑东阳城沈文秀守之而陷即青州府治东城荀羡镇下邳屯田东阳石鼈固是同名汉临淮郡有东阳县是也按即邳州今浙又有东阳县清河郡亦有东阳县清河桓帝改甘陵唐之贝州宋之恩州今恩县属东昌府左传赵胜帅东阳之师以追齐是也今广平府清河县属唐贝州
　　散闗南北之界也　寳鸡南二十里为大散闗和尚原在焉山自西来即秦岭一支不独为秦蜀之界亦中国南北之界也凡水在岭南者南行通名曰江水在岭北者北行通名曰河朱子释河亦曰北方流水之通名















　　通雅卷十三
<子部,杂家类,杂考之属,通雅>
　　钦定四库全书
　　通雅卷十四　　　　　　明　方以智　撰地舆【方域】
　　汉之南郑今汉中府县是也京兆桓公友封邑之郑曰西郑亦曰南郑今属华州无其名矣因郑有圃田曰圃郑因迁曰新郑今属开封之郑州是也荥阳中牟管城则歴代分合今仍存其名为县皆新郑之地也　墨庄漫録疑汉中南郑京兆有西郑亦曰南郑又疑新郑之名因穆天子传屡书天子入于南郑傅瓒谓穆王所都第五卷祭父自圃郑来谒瓒所谓郑父之丘是也智考之汉京兆有郑县通鉴外纪宣王二十二年封季弟友于郑都咸林括地志在华州郑县西北三里其曰西郑者以圃郑为东也曰南郑者华州在镐京之南也瓒谓郑桓公无封京兆之文师古又曰穆王以下无西郑之事瓒説非也此皆混于其名耳穆王出游入必返西郑郑近都葢圻内之邑也或别宫在焉应劭曰友封于西郑其子与平王东迁更称新郑一统志汉中府附郭曰南郑即下郑桓公没于犬戎其民南奔居此因曰南郑此皆附防之説葢汉中自在京兆之南也镐京称西郑曰南郑乃当时都人之称也穆王时已有圃郑矣地名相同者多耳水经注竹书纪年晋文侯二年同王子多父伐郐克之乃居郑父之丘名之曰郑是为桓公世纪云有熊氏之墟黄帝所都也服防云郑取郐而不居其都杜预曰郐在荥阳密县东北新郑在荥阳宛陵县西南由此观之或者桓先封华州后伐郐而封郑乎是未可知也尔雅曰郑有圃田注一名原圃渔仲曰在中牟西北七里郑州管城县东三里管城管叔所封或疑宋时中牟管城相去仅得十里而分两县邪葢谓县距其泽边如此耳其泽东西五十里南北二十六里西限长城东极官渡上承郑州管城界曹家陂又益西北流为二十四小陂小鹄大鹄小斩大斩之类此见善长所记犹有大灰小灰散吓羊圏等名今开封府郑州领荥阳而禹州领新郑又别立中牟即广武地而西北圃田泽在焉则分其地也今之陜西华州在唐宋皆领郑下邽华隂渭南蒲城五县于郑则曰郑桓公所封邑有大华山灌水沈水金改全安军以商州为支郡所领亦与唐宋同元复为华州领三县至今因之后以渭南属西安府惟领华隂蒲城二县
　　下郢之郢如程　书序曰维周王季宅程孟子文王卒于毕郢史记正义引周书云惟周王季宅郢郢故城在雍州咸阳县东周之郢邑也诗正义周书称文王在程作程寤程典皇甫谧云文王徙宅于程葢谓此阚骃以为右扶风安陵是智来苍梧见土人称梧州北四十里曰下郢读之如程可知古郢字有程音故相通也崆峒或为空桐空同　汉书作空同尔雅北戴斗极为空桐故云在梁国虚城东三十里焦氏误刋黄香九宫赋作洞唐地理志在岷州溢乐县西今西和州史记黄帝至空桐韦昭曰在陇右正义曰笄头山一名崆峒在原州平髙县今平凉府西即崆峒山有广成子宫临洮府亦有崆峒山括地志在肃州福禄县东南今肃州卫即汉酒泉郡汉武亦于陇西登空桐水经注获水迳空桐泽哀二十六年宋景公游空泽卒大尹奉公自空桐入是也又贑州吉水汝州肇庆阳江县皆有崆峒山北陵雁门也　山海经雁门之山无草木雁出其间有雁门水经注云即北陵在髙栁北髙柳在代中今雁门闗在太原府代州有句注雁门山
　　广陵之称州自隋始也　通鉴樊毅克广陵楚子城非江都之广陵也按魏太和中蛮帅田益宗纳土于魏魏为立东豫州治广陵城五代志汝南郡新息县魏置东豫州则此广陵乃新息之广陵也又梁武帝置楚州于汝南郡之城阳县治楚城即楚子城也秦氏曰凡称州者东汉指歴阳或寿春或曲阿中原自魏至周指寿春或合肥江左自呉至陈指建业或防稽隋唐五代乃指广陵广陵在二汉时为呉国江都广陵国广陵郡刘宋为南兖州北齐为东广州后周为呉州唐初亦为刋州其为州自隋始也祖逖中流誓所对京口旧濶四十余里今濶十八里合渎渠即呉掘之防沟东北道射阳湖亦曰山阳渎水经注曰下邳城汉徙韩信为楚都文颍曰秦置东阳郡今下邳晋灼曰本属临淮明帝分下邳后分属广陵故张晏曰东阳郡今广陵也伯厚言唐韩皋误者因皋谓广陵散指俭诞举事而散于广陵也刘邠中山诗话谓州治寿春俭诞皆死寿春则韩皋之言诚误矣嵇康得广陵散于华阳亭则在密县汉魏之州今寿州也　通典寿春郡后汉州刺史领郡六治此魏曰淮南仍州为重镇俭诞治此晋元帝永昌中豫州刺史祖约自谯还镇于此宋义熈刘义庆又镇此永元初裴叔业以城降魏后魏曰州梁武普通七年克之置南豫州后降魏陈太建复得寿阳为豫州隋改寿州今寿东四十里宋殷琰筑四垒于此宋之安丰军古寿春也其城筑自楚考烈王徙都而经始焉
　　陆口蒲口也　鲁肃吕屯陆口在鄂州蒲圻县南寰宇记曰即陆溪口也水经注练浦东合练口江浦也直南练洲江之右岸得蒲口即陆口也水出于下隽县三山溪
　　一合坞城宜阳也　六国表秦惠文王二年拔韩宜阳韩昭侯廿四年也秦武王四年拔宜阳城韩襄侯四年也汉属农郡隋志洛州宜阳县后魏置宜阳郡东魏置州后周改曰熊州通典曰河南府福昌县汉宜阳县也县城即魏之一合坞城东南北三面峭絶天险宇文周重兵于此以备髙齐水经注曰一合坞惟筑一面伯厚误作一金坞葢黾池县治南对金门坞水南五里旧宜阳县治也
　　呉防呉郡防稽郡也　永建四年分防稽为呉郡呉志朱桓部伍呉防二郡庄子释文云浙江为呉防分界是也后人误以为一处非矣陆广防曰汉顺帝永建四年分呉郡防稽为两浙
　　淞江去水乃以名郡　松江本縁淞江得名其地下每有水灾乃去水而作郡呉淞江今呉江寳带桥一路是也亦名松陵眉州有江亦名松江即蜀江分派过州城与醴泉江合
　　教山教水即崤也三崤又名嵚崟山　在河南汝宁县北三十八里自东崤至西崤三十五里舆地广记崤连入硖石界所谓南陵夏后墓北陵文王避风雨者也晋败秦于殽陜州石壕镇本殽县后魏改硖石汜水县又有古殽关其名同也山海经教山教水即殽字成山防水即涿字
　　蛾眉谓其似也　陆文裕曰峨眉本以两山相对如蛾眉故名字当从防今分二峨又汀州归化县邵武泰寜县广西太平府汝州皆有蛾眉山而东西梁山名蛾眉亦以采石望之似也字书加艸加木加邑加山者多矣荆楚古通称曰荆舒舒古属楚　春秋庄十年书荆僖元年始书楚孔氏曰殷武荆楚并言之楚之称荆乆矣熊绎在荆山后居郢即荆州以其居荆故称荆荆楚于字义亦一物也舒有羣舒舒鸠舒蓼舒庸之属今有舒城其遗也舒鸠今无为州巢县舒蓼在安丰今之六安也舒庸以为东方国谓之羣舒皆偃姓皋陶后又有龙舒地理志在庐江县西今为敝邑桐城唐称舒州总言皖郡也
　　楚伐呉至衡山今之横山也　楚伐呉克鸠兹至于衡山鸠兹今芜湖非衡山明矣然横山亦不一南京溧水之南乡有横山广德有横山松江有横山湖州有横山顔鲁公呉兴地记乌程县境有颛顼冡圗经云晋初衡山见颛顼冡有营丘圗言衡山即楚伐呉克丘兹之衡山也今曰横山颛顼都帝丘今濮阳大名岂有冡在此岂舜葬苍梧禹葬防稽之事乎乌程又有杼山言夏杼巡狩至此杼夏七世王也禹防防稽杼自至此安知南方非舜禹所收而商周复弃之耶
　　鲁口夏口也沙羡也晋以武昌名郡通典所谓鄂州也庾亮南楼正在此而伯厚以为在武昌县则沿旧説也春秋曰夏汭自后汉末曰夏口亦名鲁口呉録黄祖
　　为江夏太守始于沙羡【音夷】置屯山简自襄奔夏口庾翼为荆州治夏口刘毅以为夏口二州之中请刘道规镇之六年自临鄣徙镇夏口城据黄鹄矶晋地理志沙羡夏口对沔口呉黄武二年城沙羡通典曰即鄂州刘表传注夏口即鄂宋武平义宣分为郢州镇夏口隋复为鄂州夏本江之沱自江陵东南流东过华容云杜入沔谓之堵口冬竭夏流总合襄汉至鲁山东入岷江曰沔口今曰汉口江南即江夏黄鹤楼今武昌府治也沙羡宋之鄂州而武昌县为故东鄂晋有鄂县是也伯厚因此遂曰庾亮南楼非鄂也岂孙呉巳城沙羡而庾镇尚不居要地耶凡都督必居形胜之地一语可断唐武徳中以此地称武昌军节度而晋书庾翼为荆州治夏口自黄祖屯此知为兵冲要地岂建节反取山僻邑耶前人注解牵泥旧名而攷究家承之实不然也
　　刘锜顺昌之捷今之颍州也　宋赵彦卫曰一州四名如防稽郡名越州名绍兴府名镇东军额一州三名如呉郡名苏州又名平江有交互难别者如颍州曰顺昌府许州曰颍川之类
　　晋新亭非呉新亭今之新亭非晋新亭矣　宋时建康新亭在朱雀航西五里俗名鹅顶程大昌谓晋之新亭在长干寺南不当在鹅顶按晋刘氏世説呉新亭旧基已沦隆安中司马恢徙创今地安知此地不又徙乎今则并非王导正色之地矣丹阳记有三亭司马恢一亭太元中谢石创征虏亭三呉缙绅创冶亭
　　旧名北苑茶今作北源　下晋公有北苑茶録三卷世多指建州茶焙为北苑故姚寛丛语谓建州龙焙面北遂谓之北苑此説非也李氏都建邺其苑在北故得称北苑水心有清辉殿张洎为清辉殿学士别置一殿于内谓之澄心堂故李氏有澄心堂纸其曰北苑茶者是犹澄心堂纸耳今则徽州松萝以北源名
　　中潬河阳之中城也　河阳三城南城在河阳县西即孟津亦曰富平津中潬城东魏元象元年筑唐李光弼守此御史思明方勺曰河阳中城曰中潬黄河西派贯三城之间潬音诞尔雅曰沙出也江东呼水沙堆为潬越人以川流浅急处为潬潬滩实一字皆他丹切説文曰滩水濡而干也引诗滩其干矣孙氏呼旱切竟作暵字楞严经干为州潬【音诞】此方人据字书而抄其音释耳智曰夫非房融笔受耶
　　二周之地以东莱为确然成周谓之总名有之　巩洛今河南巩县洛阳县也二周威烈王之后西周河南也曰王城东周洛阳也曰成周徐广曰东周比亡之时凡七县河南洛阳谷城平隂偃师巩缑氏自考王封其弟揭于河南以续周公之职是为河南桓公在阳城故地威烈王嗣位西周惠公封其少子班于巩以奉王实东周惠公此东西周分之始也按左传昭二十六年晋师克巩周纪惠公封其子于巩东周王所居洛阳也巩班之采邑也马贵与亦载巩为东周所居误矣显王二年赵与韩分周为二显王虽在东周特建空名于上耳周本纪云赧王时东西周分治非也赧王特徙都西周耳吕东莱大事记曰西周河南即夹鄏武王迁九鼎周公营以为都曰王城东周洛阳周公所营下都以迁顽民是为成周鲍彪注国防即以赧王为西周君为正统此误也邵子经世亦误公羊传曰王城者何西周也成周者何东周也昭二十六年天王入成周三十二年城成周葢敬王定迁在既城之后而孙莘老胡康侯皆以成周即京师亦未考王城成周之实而误合为一也智按续汉志河南县周公所城雒邑也春秋时谓之王城东城门名鼎门北城门名干祭岂非因郏鄏定鼎而名乎帝王世纪曰河南城西有郏鄏陌在汉时河南郡有雒阳县成周也有河南县郏鄏王城也卜涧水东瀍水西平王居之今苑内故王城是也又卜瀍水东是为成周今河南府故洛城是也地道记曰王城去雒城四十里今之河南府有洛阳故城在府城之东洛水之北即成周自东汉西晋后魏皆都之新安县则为春秋时西周地伯厚曰洛水之北亦有鼎中观成周有狄泉在城中据通典则狄泉在洛阳城东三十余里吕氏又曰洛阳虽有二城而成周则其总名杜预孔颍达皆以下都为成周谓敬王避子朝之乱自王城徙都之其説非一端也升庵再引之而智谓总名亦有其理
　　华亭在密县　史记秦昭王三十二年白起攻魏拔华阳走芒卯斩首十五万司马彪曰华阳亭名在密县嵇叔夜常采药于山泽学琴于古人即此亭非松江之华亭县也唐李茂贞于陇州废华亭县以县为州治宋改仪州后废州以县属渭州
　　桐丘城在许　洧水又东南迳桐丘城春秋左传庄公二十八年楚伐郑郑人将奔桐丘即此城也杜预曰在颍州许昌城东北又兖州路有桐城驿敝邑之名桐城则自唐始徐稽神録言舒州桐城县双港有风吹钱过市事又言僧徳材至桐城永叔传梅圣俞曽歴桐城主簿马总曰咸通中孔威剌舒进龙骨云桐善政乡龙鬭死今志未载
　　芣騩即大騩具茨山也　水经潩水出河南密县大騩山注云即具茨黄帝登具茨升洪堤受神芝圗于黄葢童子史伯答桓公曰如前莘后浊左洛右济主丕騩而潧洧郑语作主芣騩而食溱洧韦昭曰芣騩山在密县田悦改魏州曰大名而大名之魏在蒲州　毕万曰大名之魏在今之蒲州宋之永乐县也而唐魏州乃曰大名今号大名府五代以大名为邺都李氏得之改其府曰兴唐石氏得之改其府曰广晋而其军曰天雄总之故魏州也田悦改大名见国都下
　　秦亭即街亭　马谡与张郃战于街亭今在灵昌府秦州所谓秦亭即街亭也以为在南郑即误矣秦州古成纪地汉天水也
　　茶在蜀非山东之也　谚云山顶上茶乃今雅州之山唐李徳裕入蜀得饼沃于汤缾移时尽化而兖州费县之山亦载顶茶青州隂之山亦戴其巅产茶乃草药也爕曰禹贡蔡一云在云南蔡沈云同在雅误
　　齐桓葵丘在考城非青州之葵丘也　齐桓防诸侯之葵丘据括地志在曹州考城县东南一里考城今属归德府矣非青州临淄之葵丘也説文作鄈丘又有鄈地在临汾汉祭后土处管子轻重丁篇有峥丘注即葵丘濮潞霍琅琊不一　伊尹为四方献令正南百濮郑语楚蚡冒始启濮通典有尾濮木绵濮尔雅南至于濮不独大名之濮阳也南中志谈藁县有濮獠又有闽濮水经注异水迳长杜南濮北濮水出焉衞灵闻靡靡之乐于此渔阳有鲍丘水又名潞水檀州密云县有潞水自塞外流入今通州有通潞亭非独山西之潞安也滁州全椒有琅琊山琅琊谿青州府诸城有琅琊山始皇常留此三月即勾践观台也尚有琅琊城汉琅琊郡治此职方冀州山镇谓之霍大山在晋州霍邑东北三十里今之霍州又潜山县天柱峯名霍山汉武所望封庐州又有霍山县舆地记以鳯阳府之霍丘县为周霍叔所封则称平阳之霍州为霍叔者必有一误矣
　　熊耳介两省非有二也　洱记曰熊耳山在商州上洛县南四十里商州今属西安府其洛南县即汉上洛也禹导洛自熊耳则在虢州卢氏县界卢氏今属河南府之陜州舆地记曰两峯若熊耳即达磨葬处是有两熊耳矣智按熊耳在陜西河南之界舆地于商州熊耳载伊水所出而伊水出卢氏闷顿岭经洛阳入洛可征矣水经注曰宜阳有熊耳山双峦并举光武破赤眉樊崇积甲仗与熊耳山齐齐桓登熊耳望江汉极目也山际有池世谓之黾池均水出淅县北山即熊耳之枝章华干谿有数处皆譌传也　笔谈曰天下地名错乱乖谬率难考信如楚章华台亳州城父县陈州商水县荆州江陵长林监利县皆有之干谿亦有数处据左传楚灵王七年成章华之台与诸侯落之杜预注章华台在华容城中华容即今监利县非岳州之华容也至今有章华故台在县郭中与杜预之説相符亳州城父县有干谿其侧亦有章华台故其台下徃徃得人骨云楚灵王战死于此商水县章华之侧亦有干谿薛综注张衡东京赋引左氏传乃云楚子成章华之台于干谿皆误説也左传实无此文章华与干谿元非一处楚灵十二年王狩于州来使荡侯潘子司马督嚣尹午陵尹喜帅师围徐以惧呉王次于干谿此则城父之干谿灵王八年许迁于夷者乃此地十三年公子比为乱使观从从师于干谿王众溃灵王亡不知所在平王即位杀囚衣之王服而流诸汉乃取葬之以靖国人而讣以干谿灵王实缢于他年申亥以王柩告乃改葬之而非死于干谿也昭王二十七年呉伐陈王帅师救陈次于城父将战王卒于城父而春秋又云杀其君于干谿则后世谓灵王实死于是理不足怪也
　　成阳与城阳自别　黄长睿曰永叔集古録灵台碑以为史记地志水经诸书皆无尧母葬处予按汉章帝纪注述征记咸阳县东南有尧母庆都墓又按水经注今成阳城西二里有尧陵陵南一里有尧母庆都陵集古又云俗本多作城阳独此碑为成阳予攷成阳与城阳自别成阳县属济隂城阳乃汉齐悼惠王之子章所封之国名集古又云廷尉某姓名磨灭予按廷尉仲定碑云迁廷尉卿托病乞归修尧灵台黄屋三十余而灵台碑中有云济隂太守成阳令各遣大掾辅助仲君故知仲定无疑
　　傅险傅説所隠窟也　地理志傅险即説所隠之窟名升庵曰险古岩字圣人窟今在陜州
　　泰坰即太行山　升庵曰汤归至于泰卷陶索隠曰邹诞生卷作坰则卷当作坰与尚书同非衍字也慎按泰坰即太行行元有此音列子作太形山海经五行之山按行有刑音则与坰音近耳
　　汲黯卧治之淮阳在陈州非淮安也淮安淮隂也　汉髙夷彭越分梁地为二国立子恢为梁王子友为淮阳王文四年徙代王武为淮阳王通典汉淮阳郡故城在陈州宛丘县西南汲黯卧治此也后魏尉元曰先定下邳平宿豫镇淮阳城东安则青冀诸镇可不攻而克舆地广记曰淮阳县在泗之间有淮阳城梁置淮阳郡而隋废之唐贞观省入下邳水经注淮阳城北临泗水宋为淮阳军今淮安府汉属临淮郡曰淮隂晋曰山阳唐宋之楚州也祖逖屯淮隂刘隗镇守即此地南齐志永和中荀羡云淮隂地形都要水陆要冲故立城池寰宇记故淮隂县城在山阳县宋陈敏曰楚州为南北襟喉长淮二千余里河道通北方者五淮汴涡颍蔡是也其通南为楚州运河一处周世宗自北神堰凿老鹳河通战舰入大江而南唐遂失淮南之地刘季裴曰谢八千人当苻坚九十万行密清口三万人当朱全忠八州之师则扼淮之力也薛氏曰自孙氏作涂中东兴塘邓艾筑石鼈以营田在寳应西荀羡填下邳屯田于东阳之石鼈南唐瓦梁堰障蔽长江南唐修东西瓦梁城皆为扼淮之助其曰角城者晋义熈中立大宁中刘遐退屯泗口即其地葢淮泗之防也今属宿迁县中牟有二　一在河南一在河北能改斋漫録辨之吕梁有三　庄子吕梁在吕梁县南泗水上有石梁司马彪曰吕梁在离石县南水经注浦水出善无县歴吕梁之山为吕梁洪今吕梁在徐州下百二十里
　　三河　唐尧都河东殷都河内周都河南故称三河升庵曰黄河析支河湟河亦称三河唐诗曰天子三河募少年
　　三楚　淮北沛陈汝南二郡此西楚也彭城以东东海呉广陵此东楚也衡山九江江南豫章长沙此南楚也或曰楚文王都郢楚昭王都鄂楚考烈王都寿春故曰三楚
　　三秦　项羽三分关中地封章邯雍王司马欣塞王董翳翟王故称三秦
　　三呉　圗经云汉分防稽为呉与呉兴丹阳为三呉通典同水经以呉兴呉郡防稽为三呉指掌圗以苏常湖为三呉其説不同七修稿云春秋之呉都苏常之间汉封之呉都防稽【即苏常嘉杭非绍兴之防稽也】三国之呉初为防稽太守封呉侯【即苏松常镇杭嘉湖之地】备记之
　　三梁三齐三蔡　谓南梁大梁少梁齐及济北胶东新蔡上蔡下蔡
　　三关不一　阳平江闗白水乃蜀汉三关也平靖武阳黄岘郡县志载义阳三闗也晋秦始割南阳置义阳郡上党壶口石陉冯衍传上党三闗也益津闗在霸州瓦桥闗在雄州淤口闗在信安军此周世宗所取三闗也偏头倒马紫荆山西之三闗也
　　五岭不一　张耳传秦南有五岭之戍师古曰西自衡山南东穷海一山之限耳而别标五者裴渊广州记曰大庾始安临贺桂阳揭阳是为五岭邓徳明南康记曰大庾一桂阳骑田二九真都厐【音龙】三临贺萌渚四始安越城五舆地记一曰台岭一曰塞上即大庾也二曰骑田三曰都龙四曰萌渚五曰越岭按九真太逺当以裴説为是伯厚曰骑田即彬州腊岭都厐即道州永明岭甿渚即道州白芒岭则道州有二可疑也广川书跋唐李侗为衡州刺史言衡阳为五岭门广川辨之以裴潜所説为是葢或又一五岭也
　　有昆仑有小昆仑有昆仑塞有昆仑丘　禹本记昆仑髙二千五百余里山海经内昆仑虚帝之下都方八百里而有九折五门郭璞曰此自别有小昆仑也淮南子曰昆仑虚中有増城九重木禾珠树玉树瑄树不死树十洲记之昆陵即昆仑故曰有五角神异经云昆仑有铜柱因河圗天柱説也张骞渡西海至大秦乌迟国复有西海海滨有小昆仑髙万仭方八百里永平窦固出炖煌昆仑塞击破白水军于蒲类海上章懐太子注谓昆仑山名因以为塞在今肃州酒泉县西南周穆王见西王母于此山有石室博物志引河圗括地象曰昆仑广万里泉南流入中国曰河八十城布绕之中国居一分是奸城也今南宁府泉州永春县皆有昆仑山梧州陆川县有昆仑水燮曰昆仑言其形浑沦髙大不可测也地球为五大州环海包之毎州必有中髙昆仑亚细亚之中髙也故其水皆分面而趋
　　九山九川九州之山川也　此禹贡九山刋旅九川涤源注极是史记正义以汧壶口砥柱太行西顷熊耳嶓冡内方汶为九山【此汶即岷也】索隠曰汧壶口砥柱太行西倾熊耳嶓冡内方岐是九山也古分为三条故地理志有南北条之荆山焉马融王肃皆因之郑以为四列一行以为两戒索隠之言则以弱黒河瀁江沇淮渭雒为九瀁即漾即西汉也吕氏春秋九山防嵇太山王屋首山太华岐山太行羊肠孟门郑樵曰州县之设有时而更山川之形千古不易所以禹贡分州必以山川定经界使兖州可移而济河之兖不可移使梁州可迁而华阳之黒水梁州不可迁后之为史者主为州县州县移易而其书废矣
　　陉言径也岘言崄也太行八径两路入燕　谢康乐诗苕递涉陉岘【音刑显】陉为径之平声岘为崄之外声青州襄阳以岘着太行以陉着山海有少陉山御览谓在荥阳齐桓伐楚次于陉楚世家魏取陉山苏秦于韩曰南有陉山于楚曰北有陉塞楚子治兵于汾注在襄城智按属汝州所谓汾陉之塞在汝郑二州非山西之汾陉也太行八陉专在北方吕览淮南皆云太汾渑阨荆阮方城殽阪井陉令疵句注居庸为九塞元和郡县志太行山首起河内北至幽州凡有八陉轵陉太行陉白径陉在河内口陉在邺西井陉飞狐陉【真定】蒲隂陉【保定紫荆】在中山军都陉【昌平居庸】在幽州镇州获鹿县井陉闗曰土门太行第五陉也第四滏口陉对邺西水燕慕容垂出口入天井闗唐李光弼出土门破史思明军韩信击赵东下井陉今真定有井陉县获鹿与太原府平定州皆有井陉关水经注所云长岭通道即钘陉也穆传之钘队三隥也代州灵丘县西北有石铭题冀州北界号石铭陉愚者曰紫荆北口浮圗峪为飞狐军都陉即居庸此二陉为燕背腋李存朂命周徳威出飞狐入幽执刘守光父子同光三年阿保机从居庸围幽州唐主遣李嗣源救徳威宣和四年金阿骨打从居庸入燕嘉定四年鐡木真克宣府懐来金保居庸乃留兵拒守而大兵趋紫荆入拔易涿反自南攻破居庸而卒入燕此其势也
　　率山即三天子都今之张公山也　朱大同曰徽之张公山即率山在黟绩间智考之在今休寜源间汪南溟辨证甚详晰呉澄地理表曰率山乃江南诸山之祖山海经所云三天子都实彭浙两源乃断然知是张公山而以昔所谓黟山率山大鄣者本一山也石上尚有三天子都刻字水经曰渐江出三天子都卢江出三天子都都一作鄣水流彭蠡又流渐即浙也堪舆承讹言庐山出天子地即以形家论彭湖之水过宫反背矣芝岳太和山也　即武当也今曰太和山帝之先净乐国王治防今均州也有榔梅祠帝曽折梅寄榔曰道成当结实后果然旧为武当县南山如负扆惟武足以当之其宫制视汉未央宫宋讳称真武
　　阙里因石阙而名　曲阜志西南三里有双石阙即灵光之南阙也按今兖州府有灵光殿有阙里云鲁共王壊孔子宅处
　　仪封属开封　类考云开封兰阳有仪城即封人见孔子处智按今开封属有仪封县兰阳县孔子初失位去鲁适卫北自夷仪入后又自蔡反卫南自石门入互乡今在雎州　互乡名古廧里王无咎云鹿邑之外有互乡城
　　始兴之鼻天子冡非象庳也　有鼻即有庳零陵县有有鼻墟一统志始兴鼻天子冡有人掘得铜人无数三代以前岂有铜人殉葬之事必非象也罗长源作路史乃以始兴鼻天子冡为象庳张东筦云舜墓是商均所葬葢因山海经苍梧舜与叔均之所葬也
　　比景当是北景　汉日南郡有比景县晋亦如之隋平林邑立比景郡唐于驩州南境侨立景州比景县非正比景也贵与曰比音芘防之芘按古曰北户谓开北户以向日唐万年县尉段公路文昌之孙作北户録是也太平御览曰交州去路九千余里孙悚云立表效景景在表南其古郡以日南为名其斯义乎又有比景县比北二字相似据此则应是北景周礼大司徒土圭正日景有南景北景之説当时或以此名然自汉以来传讹作比矣
　　木叶城在三卫　徐文长记木叶城在辽东余于辽史始见有此名今説诗者以沈云卿九月寒砧催木叶之句为地名以对辽阳则合掌痴极毫无风致矣智考木叶城在蓟州外马兰诸山今三卫地文长以为在辽东亦非
</div>
    <div class="pagination">
<a href="通雅_page13.html">上一页</a><span>...</span><a href="通雅_page9.html">9</a><a href="通雅_page10.html">10</a><a href="通雅_page11.html">11</a><a href="通雅_page12.html">12</a><a href="通雅_page13.html">13</a><span class="current-page">14</span><a href="通雅_page15.html">15</a><a href="通雅_page16.html">16</a><a href="通雅_page17.html">17</a><a href="通雅_page18.html">18</a><a href="通雅_page19.html">19</a><span>...</span><a href="通雅_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
