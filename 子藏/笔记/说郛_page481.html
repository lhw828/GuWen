<!DOCTYPE html>
<html>
<head>
    <meta charset="UTF-8">
    <title>说郛 - 第 481 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 481 页/共 601 页</h1>
    <div class="content">　　乳头香
　　曹务光理赵州用盆焚云财易得佛难求
　　助情香
　　安禄山进宗含之筋力不倦
　　夜酣香
　　帝迷楼所梦也
　　雀头香
　　魏文帝遣使于吴求雀头香
　　伴月香
　　徐月夜露坐焚之故名此
　　鸡舌香
　　汉侍中刁存事又尚书郎含鸡舌香奏事

　　墨经【晁氏】
　　松
　　古用松烟石墨二种石墨自晋魏以后无闻松烟之制尚矣汉贵扶风隃麋终南山之松蔡质汉官仪曰尚书令仆丞郎月赐隃麋大墨一枚小墨一枚晋贵九江庐山之松卫夫人笔阵图曰墨取庐山松烟唐则易州潞州之松上党松心尤先见贵后唐则宣州黄山歙州黟山松罗山之松李氏以宣歙之松类易水之松今兖州泰山徂徕山岛山峄山沂州龟山防山密州九仙山登州牢山镇府五台邢州潞州太行山辽州辽阳山汝州灶君山随州桐栢山卫州共山衢州柯山池州九华山及宣歙诸山皆产松之所兖沂登密之间山总谓之东山镇府之山则曰西山自昔东山之松色泽肥腻性质沉重品惟上上然今不复有今其所有者才十余歳之松不可比西山之大松盖西山之松与易水之松相近乃古松之地与黄山黟山罗山之松品惟上上辽阳山灶君山桐栢山可甲乙九华山品中共山柯山品下大槩松根生茯苓穿山石而出者透脂松歳所得不过二三株品惟上上根干肥大脂出若珠者曰脂松品惟上中可揭而起视之而明者曰揭明松品惟上下明不足而紫者曰紫松品惟中上矿而挺直者曰松品惟中中明不足而黄者曰黄明松品惟中下无膏油而漫若糖苴然者曰糖松品惟下上无膏油而类杏者曰杏松品惟下中其出歴青之余者曰脂片松品惟下下其降此外不足品第
　　煤
　　古用立窑髙丈余其灶寛腹小口不出突于灶面覆以五斗瓮又益以五瓮大小为差穴底相乘亦视大小为差每层泥涂惟密约瓮中煤厚住火以鸡羽扫取之或为五品或为二品二品不取最先一器今用卧窑叠石累矿取冈岭髙下形势向背而或长百尺深五尺脊髙三尺口大一尺小项八尺大项四十尺胡口二尺身五十尺胡口亦曰咽口口身之末曰头毎以松三枝或五枝徐防之五枝以上烟暴煤麄以下则烟缓煤细枝数益少益良有白灰去之凡七昼夜而成名曰一防候窑冷采煤以项煤为二器以头煤为一器头煤如珠如缨络身煤成磈成片头煤深者曰逺火外者曰近火煤不堪用凡煤贵轻旧东山煤轻西山煤重今则西山煤轻东山煤重凡器大而轻者良器小而重者否凡振之而应手者良击之而有声者良凡以手试之而入人纹理难洗者良以物试之自然有光成片者良凡墨有穿眼者谓之渗眼煤杂窑病也旧窑有虫防等粪及窑衣露虫杂在煤中莫能拣辨唯硾多可弭之然终不能无
　　胶
　　凡墨胶为大有上等煤而胶不如法墨亦不佳如得胶法虽次煤能成善墨且潘谷之煤人多有之而人制墨莫有及谷者正在煎胶之妙凡胶鹿胶为上考工记曰鹿胶青白马胶赤白牛胶火赤防胶饵犀胶黄莫先于鹿胶故魏夫人曰墨取庐山松烟代郡鹿胶凡鹿胶一名白胶一名黄明胶墨法所称黄明胶正谓鹿胶世人多误以爲牛胶但鹿胶难得煎法用蜡及胡麻者皆不入墨家之用案隐居白胶法先以米沈汁渍七日令软然后煮煎之如作阿胶淘又一法细剉鹿角与一片干牛皮同煎卽销烂唐本草注曰麋角鹿角煮浓汁重煎成胶今法取蜕角断如寸去皮及赤觪以河水渍七昼夜又一昼夜煎之将成以少牛胶投之加以龙麝鹿胶之下当用牛胶牛用水牛皮作家所谓乡掘皮最良剔除去毛以水浸去尘污浸不可太软当须有性谓之夹生煎火不可暴常以箆搅之不停手贵气出不昏时时起视之以候厚薄直至一条如带为度其胍胶不可单用或以牛胶鱼胶阿胶叅和之兖人旧以十月煎胶十一月造墨今旋煎旋用殊失之故潘谷一见陈相墨曰惜哉其用一生胶耳当以重煎者为良
　　罗
　　凡煤须用罗后魏贾思勰曰醇烟捣讫当以细绢筛堈内此物至轻防不宜露筛喜飞去不可不谨
　　和
　　凡和煤当在净密小室内不可通风倾胶于煤中央良久使自流然后众力急和之贵润泽而光明初和如麦饭许溲之有声乃良胶初取之和下等煤再取之和中等煤最后取之和上等煤凡煤一片古法用胶一斤今用胶水一斤水居十二两胶居四两所以不善然贾思勰墨法煤一斤用胶五两盖亦未尽善也况胶多利乆胶少利新匠者以其速售故喜用胶少观易水奚氏歙州李氏皆用大胶所以飬墨时大胶墨纸黄小胶墨纸防黄其力以是为差凡大胶必厚厚难于和和之柔则善刚则裂若以漆和之凡煤一斤以生漆三钱熟漆二钱取清汁投胶中打之匀和之如法
　　捣
　　凡捣不厌多魏韦仲将墨法鐡臼中捣三万杵杵多益愈后贾思勰法亦曰捣三万杵杵多益善唐王君徳则用石臼捣三二千杵盖其捣无数其捣过粘后光不可捣自从臼中掍出为度出臼纳净器内用纸封羃熳火飬之纸上作数穴以通气火不可间断为其畏寒然不可暴暴则潼溶谓之热粘不堪制作凡鹿胶捣成便丸捍不可迟延稍迟乃皴裂不堪若牛胶捣之一日后胶行力均再入臼捣千余下乃可凡捍丸时用五人相次人有钱砧椎三五百下旧语曰一椎一折闘手防此其法也初椎成为光剂为硬剂又过硬剂为热剂每一剂传毕五人成热剂乃入匠手丸捍
　　丸
　　凡丸剂不可不熟又病于热热不堪用虽成必不光泽易碎裂凡急手为光剂缓手为皴剂一丸即成不利于再
　　药
　　凡墨药尚矣魏韦仲将用眞珠麝香二物后魏贾思勰用梣木鸡白眞珠麝香四物唐王君徳用醋石榴皮水犀角屑胆矾三物王又法用梣木皮皂角胆矾马鞭草四物李廷珪用藤黄犀角眞珠巴豆等十二物今兖人不用药为贵其説曰正如白面清面又如茶之不可杂以外料亦自有理然不及用药者良旧有别集药法一卷
　　印
　　凡底版贵乎直寜大不小平版上俯下平寜重不轻凡底版银为上靣印牙为上寻常底版用棠手版用杞盖底版靣印皆以松为良与煤为宜凡印大墨以水拭之以纸按之然后用印凡印方直最难用用多裂易水张遇印多方直者其剂熟可知
　　様
　　凡墨様当取则于古无大小厚薄之限而贾思勰曰墨玺不得过二三两寜小不大世人遂以薄小为贵谓从前奚庭珪然宣府奚庭珪之类小墨在古品中为佳不知双脊龙之类大墨亦不可置在劣等要之无大小厚薄醇烟法胶为本耳盖厚大利久薄小利新厚大难工薄小易善故匠人不喜于厚大者然太大则不便于用太薄则艰于包当以厚而大者为佳
　　防
　　凡墨防用炭灰石灰麦糠三种炭灰为上石灰酷多裂麦糠慢多曲惟炭灰为上凡用炭灰精筛弗杂弗湿其下惟厚上之厚薄视墨之大小时之晴晦中以薄纸褁之然置之不平亦曲见风亦裂若用石灰防当于新瓦器中置灰灰上用纸纸上复加以灰不可厚若用麦糠防以椽架苇县室中其上糠底糠惟平惟均不可有逆糠凡防室以静密温小为贵昼夜不去火然火大则病火暴亦病其昼夜候火随风日晴晦最为难又有不用防者墨成曝于静密室中听自干又有以衣被覆之使干者
　　事治
　　凡事治墨以水以兎皮以滑石以莱州石以钱以铧头以漆以墨以墨最不佳余错用之皆良惟此数物不及弄成如弄鞭弄茶瓢
　　研
　　凡研墨不厌迟古语云研墨如病凡研直研为上直研乃见眞色不损墨若圆磨则假借重势徃来有风以助顔色乃非墨之真色惟售墨者圆研若邪研则水常损其半而其半不及先所用者惟俗人邪研凡墨户不工于制作而工于研磨其所售墨则使自研之常优一晕凡煤细研之干迟煤麄研之干疾凡善墨研之如研犀恶墨研之如研泥
　　色
　　凡墨色紫光为上黒光次之青光又次之白光为下凡光与色不可废一以乆而不渝者为贵然忌胶光古墨多有色无光者以蒸湿败之非古墨之善者其有善者黯而不浮明而有艳泽而无渍是谓紫光凡以墨比墨不若以纸比墨或以研试之或以指甲试皆不佳
　　声
　　凡墨击之以辨其声醇烟之墨其声清响杂烟之墨其声重滞若研之以辨其声细墨之声腻麄墨之声麄麄谓之打研腻谓之入研
　　轻重
　　凡墨不贵轻旧语曰煤贵轻墨贵重今世人择墨贵轻甚非煤麄则轻煤杂则轻春胶则轻胶伤水则轻胶为湿所败则轻惟醇烟法胶善药良时乃重而有体有体乃能久逺愈久益坚湿则弗能败自然成质非轻非重
　　新故
　　凡新墨不及故墨卫夫人曰墨取十年以上强之如石者盖其愈久益坚且白物久斯变黑况其本黑之物煤久而黑黑而紫胶久而固固而乃发光彩此古墨所以重于世凡新墨不过三夏殆不堪用凡故墨胶败者末之新煤再和殊善入胶久之乃可和然非大胶久防弗可
　　飬蓄
　　大凡飬新墨纳轻器中县风处每丸以纸封之恶湿气相搏不可卧放卧放多曲凡蓄故墨亦利频风日时以手润泽之时置于衣袖中弥善
　　时
　　凡墨最贵及时韦仲将墨法不得过二月九月贾思勰曰温时败臭寒时潼溶当以十一月十二月正月为上时十月二月为下时余月无益有害旣得时须择晴明无风之日或当静夜若烧煤之时当以二月三月四月为上时八月九月五月十月六月七月水潦上湿十一月十二月风髙水寒皆不利
　　工
　　凡古人用墨多自制造故匠氏不显唐之匠氏惟闻祖敏其后有易水奚鼐奚鼎鼐之子超鼎之子起易水又有张遇陈赟江南则歙州李超超之子庭珪庭寛庭珪之子承浩庭寛之子承晏承晏之子文用文用之子惟处惟一惟益仲宣皆其世家也歙州又有耿仁耿遂遂之子文政文寿而耿徳耿盛皆其世家也宣州则盛匡道盛通盛真盛舟盛信盛浩又有柴珣柴承务朱君徳兖州则陈朗朗弟逺逺之子惟进惟迨近世则京师潘谷歙州张谷











　　墨记【何防】
　　西洛王迪隠君子也其墨法止用逺烟鹿胶二物铣泽出陈赡之右文潞公常从迪求墨久之持烟一奁见公且请以指按烟指起烟亦随起曰此烟之最轻逺者乃抄烟以汤瀹起揖公对啜云当自有龙麝气真烟香也凡墨入龙麝皆夺烟香而引蒸湿反为墨病俗子不知也
　　陈赡真定人初造墨遇异人传和胶法因就山中古松取煤其用胶虽不及常和沈珪而置之湿润初不蒸此其妙处也又受异人之教每斤止售半千价虽亷而利常赢余余尝以万钱就赡取墨适非造墨时因返金而以断裂不完者二十笏为寄曰此因胶所致非深于墨不敢为献也试之果出常制之右余寳而用之并就真定公库转置得百笏自谓终身享之不尽胡马南渡一扫无余继访好事所藏盖一二见也縁赡在宣和间已自贵重斤直五万比其身在盖百倍矣赡死婿董仲渊因其法而加胶墨尤坚致恨其即死流传不多也董后有张顺亦赡婿而所制不及渊亦失赡法云
　　潘谷卖墨都下元祐初余为童子侍先君居武学在舍中谷尝至负墨筐而酣咏自若每笏止取百钱或就而乞探筐取断碎者与之不吝也其用胶不过五十两之制亦遇湿不败后传谷醉饮郊外经日不归家人求之坐于枯井而死体皆柔软疑其解化也东坡先生尝赠之诗有一朝入海寻李白空向人间画墨仙之句盖言其为墨隠也山谷道人云潘生一日过余取所藏墨示之谷隔锦囊揣之曰此李承宴软剂今不易得又揣一曰此谷二十年造者今精力不及无此墨也取视果然其小握子墨医者云可入药用亦借其真气之力也沈珪嘉禾人初因贩缯往来黄山有教之为墨者以意用胶一出便有声称后又出意取古松煤杂用脂漆滓烧之得烟极精黑名为漆烟每云韦仲将法止用五十两之胶至李氏渡江始用对胶而秘不传为可惜一日与张处厚于居彦实家造墨而出灰池失早墨皆断裂彦实以所用墨料精佳惜不忍弃遂蒸浸以出故胶再以新胶和之墨成其坚如玉石因悟对胶法每视烟料而煎胶胶成和煤无一滴多寡也故其墨铭云沈珪对胶十年如石一防如漆者此防佳者也余识之盖二十年矣其为人有信义前后为余制墨计数百笏庚子寇乱余避地嘉禾复与珪连墙而居日为余言胶法并观其手制虽得其大槩至微妙处虽其子宴亦不能传也珪年七十余终宴先珪卒其法遂絶有持张孜墨较珪漆烟而胜者珪曰此非敌也乃取中光减胶一丸与孜墨并而孜墨反出其下逺甚余扣之曰廷珪对胶于百年外方见胜妙盖虽精烟胶多则色为胶所蔽逮年逺胶力渐退而墨色始见耳若孜墨急于目前之售故用胶不多而烟墨不昧若歳久胶尽则脱然无光如土炭耳孜墨用宜西北若入二浙一遇梅润则败矣滕令嘏监嘉禾酒时延致珪甚厚令尽其艺既成即小丸磨试而忽失所在后二年濬池得之其坚致如故今嘏庄敏公之子所蓄古墨至多而有鉴裁因谓珪曰幸多自爱虽二李复生亦不能逺过也
　　东鲁陈相作方圭样铭之曰洙泗之珍佳墨也
　　柴珣国初时人得二李胶法出潘张之上其作玉梭様铭曰柴珣东窑者士大夫得之盖金玉比也
　　崇寜已来都下墨工如张孜陈昱关珪珪弟瑱郭遇皆有声称而精于様制
　　黄山张处厚髙景临皆起灶作煤制墨为世业其用逺烟鱼胶所制佳者不减沈珪常和沈珪汪通辈或不自入山亦多即就二人买烟令渠用胶止各用印号耳九华朱觐亦善用胶作软剂出光墨庄敏滕公作郡日令其子制铭曰爱山堂造者最佳子聪不逮其父太室常和其墨精致与其人已见东坡先生所书极善用胶余尝就和得数饼铭曰紫霄峰造者嵗久磨处真可截纸子遇不为五百年后名而减胶售俗如江南徐熙作落墨花而子崇嗣取悦俗眼而作没骨花败其家法也近世人防戏翰墨因其资地髙韵创意出竒如晋韦仲将宋张永所制者故自不少然不皆手制加减指授善工而为之耳如东坡先生在儋耳令潘衡所造铭曰海南松煤东坡法墨者是也其法或云毎笏用金花烟脂数饼故墨色艳发胜用丹砂也
　　支离居士苏澥浩然所制皆作松纹皴皮而坚致如玉石余与其孙之南字仲容游其家所藏不过数笏而余于李汉臣丈得半笏持视仲容云真家寳也神庙朝髙丽人入贡奏乞浩然墨诏取其家浩然止以十笏进呈之自珍秘盖如此世人有获其寸许者如断金碎玉乃争相夸玩云大观间刘无言取其制铭令沈珪作数百丸以遗好事及当朝贵人故今人所藏未必皆出浩然手制珪作此墨亦非世之墨工可及实可乱真也
　　晁季一生无他嗜独见墨丸喜动眉宇其所制铭曰晁季一寄寂轩造者不减潘陈贺方回张秉道康为章皆能精究和胶之法其制皆如犀璧也
　　余尝于章序臣家见一墨背列李承宴李惟益张谷潘谷四人名氏序臣云是王量提学所制患无佳墨取四家断碎者又和胶成之自谓胜絶此其见遗者因谓序臣曰此亦好竒之过也余闻之制墨之妙正在和胶今之造佳墨者非不择精烟而不能佳絶者胶法谬也如不善为文而取五经之语以己意合而成章望其髙古终不能佳也序臣又曰东坡先生亦尝欲为雪堂义墨何也余曰东坡盖欲与众共之而患其髙下不一耳非所谓集众美以为善也
　　近于内省任道源家见数种古墨皆生平未见多出御府所赐其家髙者有唐髙宗时镇库墨一笏重二斤许质坚如玉石铭曰永徽二年镇库墨而不着墨工名氏余为儿时于彭门冦钧国家见其先世所藏李廷珪下至潘谷十三家墨断珪残璧璨然满目其廷珪小挺嵗久不见胶彩而书于纸间视之其墨皆非余墨所及东坡先生临郡日取试之为书杜诗十三篇每于篇下书墨工姓名因第其品次云
　　墨工制名多相蹈袭其偶然耶亦好事者冀其精艺追配前人故以重名之也南唐李廷珪子承宴今有沈珪珪子宴又有关珪国初张遇后有常遇和之子又有潘遇谷之子黟川布衣张谷所制得李氏法而世亦不多有同时有潘谷又永嘉叶谷作油烟与潭州胡景纯相上下而胶法不及陈赡之后又有梅赡云
　　耿徳真江南人所制精者不减沈珪惜其早死藏墨之家多不见也
　　三衢蔡瑫虽家世造墨而取烟和胶皆出众工之下其煤或杂取桦烟为之止取利目前也
　　近世所用蒲大韶墨盖油烟墨也后见续仲水言绍兴初同中贵郑几仁抚谕少师吴玠于仙人关回舟自涪陵来大韶儒服手刺就来谒因问油烟墨何得如是之坚久也大韶云亦半以松烟和之不尔则不得经久也
　　一日谒季子于富春之法门寺出廷珪墨半笏为示初不见胶彩云是其大父申公所藏者其墨匣亦作半笏様规制古朴是百余年物东坡先生所谓非人磨墨墨磨人者不虚语也
　　潭州胡景纯専取桐油烧烟名桐花烟其制甚坚薄不为外饰以俗眼大者不过数寸小者圆如钱大每研磨间其光可鉴画工寳之以防目瞳子如防漆云余偶与曾纯父论李氏对胶法因语及嘉禾沈珪与居彦实造墨再和之妙纯父曰顷于相州韩家见廷珪一墨曰臣廷珪四和墨则知对胶之法寓于此也
　　王景源使君所寳古墨一笏盖其先待制公所藏者背铭曰唐水部员外郎李造制云诸李之祖也初【缺】介然一见求以所用端石研易之景源久之方与后携研至行朝有贵人欲以五万钱易研景纯竟惜不与也

　　笔经【王羲之】
　　汉时诸郡献兔毫出鸿都惟有赵国毫中用时人咸言兔毫无优劣管手有巧拙
　　有人以緑沉漆竹管及镂管见遗録之多年斯亦可爱玩讵必金宝雕琢然后为宝也
　　昔人或以瑠璃象牙为笔管丽饰则有之然笔须轻便重则踬矣
　　诸郡毫惟中山兎肥而毫长可用先用人髪杪数十茎襍青羊毛并兎毳裁令齐平以麻纸褁枝根令净次取上毫薄薄布柱上令柱不见
　　世传张芝钟繇用鼠须笔笔锋劲强有锋芒余未之信防须用未必能佳甚难得
　　岭外少兎以鸡毛作笔亦妙
　　蜀中石防毛可以为笔其名曰
　　人须作笔甚佳
　　汉制天子笔以错宝为跗
　　晋武赐张华麟角笔管
　　制笔之法桀者居前毳者居后强者为刅要者为辅参之以檾束之以管固以漆液泽以海藻濡墨而试直中防勾中钩方圆中规矩终日握而不败故曰笔妙



</div>
    <div class="pagination">
<a href="说郛_page480.html">上一页</a><span>...</span><a href="说郛_page476.html">476</a><a href="说郛_page477.html">477</a><a href="说郛_page478.html">478</a><a href="说郛_page479.html">479</a><a href="说郛_page480.html">480</a><span class="current-page">481</span><a href="说郛_page482.html">482</a><a href="说郛_page483.html">483</a><a href="说郛_page484.html">484</a><a href="说郛_page485.html">485</a><a href="说郛_page486.html">486</a><span>...</span><a href="说郛_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
