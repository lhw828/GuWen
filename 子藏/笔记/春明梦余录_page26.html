<!DOCTYPE html>
<html>
<head>
    <meta charset="UTF-8">
    <title>春明梦余录 - 第 26 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 26 页/共 45 页</h1>
    <div class="content">　　久任
　　夫官之不能集事也陞转之速也经曰圣人久于其道而天下化成不久而成圣人难之况其下焉者乎虽曰晚季凌竞志希速化稍需次焉则拊髀书空攒矢铨衡之堂矣然有说焉非人不乐久上亡有以处久也古之久于其任者大槩皆贤者也不则去之惟恐不速宁能久乎其贤者功深而效着惠浃而誉起上于是初以玺书褒之继以车服宠之再以显秩擢之彼久者既得行其志而又大其报其谁不以久为荣而以速为辱哉汉之三公阙则以九卿郡守贤而久者任之故其得人嫓于三代人情何常顾上所以用之者何如耳
　　宋濂曰取士莫善于选举用人莫善于器使命官莫善于久任
　　叶氏曰周官司士以久奠食何也盖古人爵人以徳不观其暂而观其常禄人以功不观其骤而观其素任事以能不揆其始而揆其终议论要诸久而后定功效要诸久而后成此先王所以久于任人而不骤迁也
　　考久任之法三代皆世官也至汉文景之后治几三代宣帝有言民所以安而无怨者政平吏良也与我共此者其惟良二千石乎以为吏数变易则下不安业久于其事则众服教化其有政理者輙以玺书勉励増秩赐金或爵至关内侯公卿缺则以次用之汉世循良于兹为盛
　　司马温公光曰自古得贤之盛莫若唐虞之际然稷降播种益主山林垂为共工龙作纳言契敷五教臯陶明刑伯夷典礼后防典乐皆各守一官终身不易茍使之更来迭去易地而居未必能尽善也今以羣臣之材固非八人之比乃使之遍居八人之官逺者三年近者数月輙以易去如此而望职事之修功业之成必不可得也
　　元人吴莱云欲富国者必在于养民欲养民者又必在于重郡县之选严守令之职茍重其选将任之以久而可成功茍严其职将权有所归而易集事
　　韩尚书邦竒曰官不久任虽欲言治皆茍而已百弊皆生于不乆任百利皆生于久任非可以言说尽也不必上考古制我髙皇之法三年一考六年二考九年三考然后考功司付文选司因其考语之髙下或平除或陞一级或陞二级间有紧急用人功业显著者六年以后亦得超陞若不再考而陞者考功必诘之文选何所凭据而知其贤乎治以前皆遵行之旧事按察司官惟按察使陞布政副佥鲜有陞布政司者惟风力不着之人间以陞之副使李隆陞参政见邸报泣曰我何负于其职而陞此官乎遂致仕去布政司官亦鲜陞按察司者至正徳中止因躁进无耻之士干求权幸而图速化吏部以其年资尚浅无可柰何或以佥事陞参议或以参议陞副使而祖宗之成法壊矣张文忠居正疏各衙门佐贰官须量其才器之所宜者授之平居则使之讲究职业赞佐长官如长官有缺即以佐贰代之不必另索其属官有谙练政事尽心官守者九年任满亦照吏部陞授京职髙者即转本衙门堂上官小九卿堂上官品级相同者不必更相调补各处巡抚官果于地方相宜久者或就彼加秩不必又迁他省布按二司官如参议久者即可陞参政佥事久者即可陞副使不必为小转之法互迁数易以滋劳扰如此则人有专职事可责成而人才亦不患其缺乏矣
　　巡抚久任周忱在苏松二十二年王翺在辽东十有一年于谦在河南山西一十八年陈鉴在陜西十余年
　　宣徳中陜西巩昌知府孙亶昌黎知县杨僖俱九年考满耆老乞留命各加俸二级复任
　　苏州府知府况钟吉安知府陈本深两处部民请留加正三品仍管府事
　　陜西宁州知州刘纲为州守三十二年每考绩皆以州民奏留仁宗特赐玺书褒异加四品章服吏部自永乐改元至天顺丁丑上能推诚下无逸口盖五十六年仅蹇郭王三尚书耳自治丙辰至嘉靖辛亥亦五十六年凡易二十八人此后更如传舍铨部如此他可知矣
　　内阁久任则杨文贞公士竒歴三朝四十三年杨文敏公荣三十五年金文靖公防孜二十五年杨文定公溥二十一年陈芳洲循十三年商文毅公辂前后十七年彭文宪公时前后二十年李文达公贤十年刘文穆公吉十九年徐文靖公溥十二年刘文靖公健二十年谢文正公迁十一年李文正公东阳十七年杨文忠公廷和前后十四年费文宪公宏前后十三年张文忠公孚敬八年吏部则蹇忠定公义二十七年辍部事备顾问者八年郭公璡十七年王文端公直十四年王忠肃公翺十八年尹恭简公旻十四年王端毅公恕先后十余年九卿则夏忠靖公原吉在户部二十八年胡忠安公濙在礼部三十二年马端肃公文升在兵部十三年戴恭简公为左都掌院十二年巡抚则黄忠宣公福在交趾十九年周文襄公忱在苏松二十二年于肃愍公谦河南山西十八年陈祭酒敬宗在国学二十年况公钟守苏州十二年
　　吏部以年髙久任者蹇忠定义在部时七十三王文端直在部时七十八王忠肃翺在部时八十四马端肃文升在部时八十一黄太宰宗载在部时七十八王端毅恕在部时七十七王太原琼以七十三再入吏部杨文襄一清起吏部入阁七十六王国光在部时七十一杨海丰巍在部时七十四孙恭介丕扬在部时七十三赵忠毅南星在部时七十五至于以八十为内阁如杨文贞士竒诸人以八十为部堂如仪宗伯智诸人载于王元美集中者不录也宋人有言曰天将祚其国必祚其国之君子视其君子之众多如林则知其国之兴视其君子之康宁福泽如山如海则知其为太平之象视其君子之摧折顿挫如湍舟如霜木则知其为衰乱之时谅哉
　　宣徳中蹇忠定夏忠靖在部俱将三十年上以其春秋髙尚典剧司非以优老乃令解部事朝夕左右讨论治理
　　陞除
　　夫推陞选除铨之大端也司官之条分缕晰者至堂而合挈矣司官之详稽博采者至堂而施行矣司有难肩之担堂犹难焉其谁肩之司有难任之怨堂犹难焉又谁任之故髙居端揆之堂者当鉴空衡平因物付物以彰瘅还之天道以名器还之朝廷以利害置之度外庶几福被民生庆延宗社百官所以统四海所以均乎昔赵忠毅在部年逾七十日以惩贪抑竞为事尝曰年老如此不为何待时危如此不救何时此忠之为忠毅之为毅也呜呼能无念哉
　　国之大僚政事系焉防推不可不审也每遇员缺先一日移防大九卿掌科掌道集于阙东九卿东西立科道北向立选司致词推某缺逓一空册于冡宰冡宰云推某正某陪各画题而本不列名此旧例也吏科给事中翁宪祥云大僚之有防推盖冡宰不独受其权博谋以示公若冡宰举手而聼则所司何事
　　万歴壬辰内阁张位议防推大臣宜令九卿科道各举所知送之吏部类奏取自上裁孙太宰鑨争之以为防推乃爵人于朝之义官至大臣歴已久才品已定防推之时九卿科道俱在如有不当自宜靣相争引何必类奏给事中史孟麟疏云如辅臣之言则始以一部之权分而散之于诸司究也以诸司之权合而收之于禁密聼上自裁防由阁票内托上意外诿廷推谁执其咎遂罢其议嘉靖中礼部尚书汪俊请告上径取南兵部侍郎席书补其缺吏部尚书乔宇固争以为尚书不由防推祖宗百余年所未有请收回成命令俊与书各守职如故人韪之
　　少詹事霍韬既陞詹事辞不拜以新命由内阁推用也因言内阁推官非祖宗制自杨士竒杨荣杨溥及李东阳杨廷和专权植党笼络翰林为属官中书为门吏故翰林迁擢不关吏部而中书至有夤縁迭进六卿及支一品俸者臣尝建议谓翰林迁擢去留尽属吏部庶不阴倚内阁为腹心内阁不阴结翰林为朋比
　　万歴辛卯阁臣员缺例当防推上传赵志臯张位入阁办事申公时行密荐也陆冡宰光祖执奏曰阁臣例当防推两臣之贤即不负所举然一聼密荐恐开狥私之门上是之后不为例时王公锡爵曰词林鳞次有例光祖正色曰宰相非掾史何可例进即请致仕
　　防推冡宰嘉靖中尚书闻渊致仕防推礼部尚书徐阶上曰阶方事朕左右如何輙拟外迁乃推户部尚书夏邦谟
　　万歴中吏部尚书孙鑨致仕内阁欲推礼部尚书罗万化时侍郎赵用贤署篆以为不可勲司郎顾宪成云内阁者翰林之结局冡宰者各衙门之结局况论用人大道止当问其孰可内阁孰可冡宰不可问其孰为某衙门论救世大机通冡宰于翰林其势易通内阁于各衙门其势难不可不深计也内阁无以夺竟用南太宰陈有年清正时称得人
　　选法之壊自万歴甲午置籖始也孙太宰丕扬杜权贵请托之行大选掣籖之法一时称公于文定慎行讥其非体古人见除吏条格却而不视以为一吏足矣柰何衡鉴之地自处于一吏之职而无所秉成亦已陋矣至于人材长短各有所宜员格髙下各有所便地方烦简各有所合道里逺近各有所凖而以探丸之智为挈瓶之守是掩镜可以索照而折衡可以悬决也
　　赵忠毅疏掣籖之法自古未有自万歴年间始用之以示公其初即不能行遂有造籖之法讨缺者无不如意御史翟学程之疏至以为可笑良亦无怪其然荀卿曰探筹取钩所以为公上好曲私则百吏乘是而后偏此假设以见行法之在人也而不意天下之果有此事也似宜变之以复祖宗之旧遂停抽籖之法至天啓末复行人因讥铨部为籖部
　　丰城李太宰裕每当大选先二日于后堂设木牌上书皇天鉴之四字与二侍郎坐定文选司官前立以缺员并选人姓名品第较量笔之于牍至期引奏毕对牍填榜更不移易此吏部原行之法铨之所以为铨也
　　词林陞用原非一格如都给事夏言为侍讲学士左给事司马恂陞洗马吕懐改春坊司直给事金幼孜改检讨御史王子沂为左司直徐敬陈灏刘子春周干韩守善等俱陞中允王大任姜儆陞侍读学士陈叔纲邵宏誉陞修撰欧阳兼改编修吏部主事李贤唐顺之户主陈沦兵主虞淮陈节之俱改编脩礼主刘球兵主刘鋐陞侍读工主王一宏改修撰中书舍人芮善姚友直陞洗马黄淮陞修撰朱孔旸陞编修行人右司副张洪陞修撰蒋骥沈伯咸改检讨茍有真见特疏陞改则用人之端也
　　倪鸿寳元璐考选议考选一事请自吏部先以治行考定科道部司等员其于科道但拟悬衔部司照常铨次具题得防则以所定科道人数送阁考选馆员自部司而下不得参预凡与试者悉为治行之尤在内阁即可一意衡文不必分心采望其髙下名次以文而定而授官编检仍凖官评如原拟给事者则授编修原拟御史者则授检讨拔科道之尤为馆员既可尊文学于政事之上定编检之次以部议仍是升器识于文艺之先
　　何良俊言考选科道当于各部署主事中推举不当径用新行取诸人以推知取到者分置各部任事后选其有风力者任科道
　　胡氏致堂云祖宗时充台谏之选者皆天下望士或中外践更已久无所不知故能有补后世乃以新进为之宜其观望喋喋而莫可遏也又司马温公言凡择言事官当以三事为先第一不爱富贵次则重惜名节次则晓知治体此乃名言
　　洪熙己未谕尚书蹇义御史耳目之官惟老成识治体者可任又曰都御史十三道之表如廉清公正御史虽间有不才亦当畏惮今之不才者无畏惮矣其咨访可任都御史者
　　赵太宰南星言可以救民者莫过于巡抚而此官甚不易作必徳望威棱能使贪汚解绶而后可耳其次则知府最急知府贤则州县官不敢害民二者官有大小皆宜选择破格而用之久任而优擢之可也
　　翰林陞转论资科论俸道论差吏部论选大约以六选为凖科道吏部年例六年以上陞参政五年以上陞副使四年以上陞参议三年以上陞知府佥事内外陞科每年二人道四人吏部一人科与吏部又有以大计劳陞者御史以两畿学差满陞者内外陞原径从部定移取非例也
　　吏部司官虽论省然亦有不尽拘者如万歴中吕坤黄克念皆宁陵人而同时司汝霖傅作雨皆江陵人而同时赵忠毅于江西用吴羽文邹维琏虽人有烦言赵不之顾
　　吏部以观政进士而即补本部司官者李公贤时郭公璡为太宰见其嘉禾诗曰此台阁器也即补验封主事谭公伦观政时王公翶为太宰一见即曰南人中乃有此诚实之人即补验封司主事夫吏部方欲破格用天下之才而于本衙门司官顾不当破格乎各部司官外陞皆有定俸九年大参七年宪副五年参议四年知府三年佥宪礼兵二部无知府然随才酌用地方不拘而万不可使之鬭防跃冶也
　　髙文襄拱署吏部加意郡邑正官尤重边才疏言边方有司实兼牧民御贼之责必择年力精强才气超迈者除补或查治有成绩兼通武事者调用以三年为率比内地之官加等陞迁有能捍患御敌以军功论不次擢用如才畧恢宏可当大用即由此为兵备为巡抚为总督无不可用之者若用之不效无益地方者降二级别用若观望推诿以致悮事者轻则罢黜重则军法治罪夫既开功名之路以歆之于先又严降罚之条以绳之于后庶脩职者多而边方有頼直兵备俱有兼制隣近州县之责勅书具载至于各省直交界道分如大名山东河南北直与徐州南阳荆州襄阳之类推之有接壤守巡官俱宜选择而使重其事权假以便宜凡隣制有司给由一体注者庶几有分土无分吏分民而精贯脉聨方成臂指相使之势此弭盗抚民最急务也
　　提学一官关系极重俱用风宪官须选品行文章兼优者充之不论资俸每科塲后例有甄别有内转有平调有议处今欲兴士行为国储真才其法不可废
　　汉以来重守令守令亲民得行其政故当时循良为多虽有刺史部史有绣衣直指之属间一命之不专以为治也唐世诸道置按察使后改为采访处置使又改为观察使其戎旅之地置节度使然每道不过一使临之而已宋时州郡控制按刺率五六人元时立行中书省设官皆视中书至眀改为布政司今犹称某省仍元旧也各省布政使二人参政二人参议二人按察使一人副使二人佥事二人又有巡抚统之嵗命御史按之政令纷然守令欲举其职难矣留心世道者所宜讲也内六卿分职守令则六卿之责皆萃焉外三司分职守令则三司之责皆萃焉故非才识不可以漫授非久任不可以责成昔元末任非其人酷刑横敛台温处之民树旗村落曰天髙皇帝远民少相公多一日三遍打不反待如何由是黄岩方谷珍因而肇乱江淮红巾徧四方矣今欲救民水火可不慎择而久任乎
　　按县令之制在唐有七等一曰赤京都所治二曰畿京之旁邑三曰望满四千户四曰紧三千户以上五曰上千户以上六曰中不满千户七曰下五百户以下凡注为令总治民政劝课农桑与户口赋役钱粮赈济给纳之事皆掌之有孝弟行义闻于乡闾者申州激劝以励风俗有戍兵则兼兵马都监或监押其职守若是
　　宋诏县令以十二事遵行一曰敦本业二曰兴地利三曰戒游手四曰谨时五曰戒茍简六曰厚蓄积七曰备水旱八曰戒宰牛九曰置农器十曰广栽植十一曰恤田户十二曰无妄讼而以劝课农桑总之冡宰王恕在部中有青州府益都县新进士石存礼年二十二嵗应选知县乃改选行人题曰窃惟知县乃一县之主百责所萃生民休戚系焉今石存礼年方二十二嵗气质清秀形体孱弱若除授知县使之宰百里之地居羣僚之上督率众职分理庶务加以送徃迎来承上接下劳苦百端恐不能堪防得行人司行人亦系三甲进士该除官员其职最简而无劳事故将石存礼仍送该衙门办事有行人员缺另行除授行人使本官读书进学日省月修待其考成然后授以任事之职斯可责其成绩
　　给事中杨允绳言古者立郡县之等眀铨序之品所以人与地相适今宜剂量政务烦简地方边腹道里冲僻列三等为铨除中有请托规避者痛加裁抑至于履任后人才地方或未相宜又有出于铨拟所不及者令抚按官奏报改调则人才各适于用铨拟渐趋于平矣
　　髙文襄疏国家用人不得官于本省惟有民社之寄者则然耳若夫学仓驿逓闸等官其官甚卑其家甚贫一授逺地或弃官不能赴或去任不能归零丁万状其情可矜宜照教官例酌量隔府近地铨补
　　国学例于三九月陞转博士助教皆从八品学正正九品学录从九品部院寺司务亦从九品是司防之缺惟正录可转而徃徃品髙者越之越一人遂致乆不均不平宜令选司立画一之规可也宣徳中方面官俱令在京五品以上保举初行甚善既久弊生景泰初王冢宰直力言其非仍还之部用时李文达贤为选司令将六部郎注年深者第其才之髙下为一帖御史为一帖给事中为一帖方面有缺持此帖斟酌用之将尽复増之既用而人不知奔竞之风顿息初行内阁不悦既服其公
　　范公景文典选时上疏今天下仕路举国如狂嗜进如骛毋亦衡鉴之地先自不清而欲其恬漠寡营讵可得乎窃念除者有嵗格其久近不得而私也迁者有资劳其深浅不得而私也特擢者有绩望其髙下不得而私也今与需次诸臣约一行请托臣不能为之讳又与同事诸臣约一聼请托亦愿诸臣勿为臣等讳以天地人材为天地惜之朝廷名器为朝廷守之天下万世是非公论与天下万世共之人还其人我无失我此臣心可自信者范公此疏可为吏部铭
　　吏部有用人防法无如进士观政久之人视为故事矣进士分试九卿衙门观政堂长司僚与之朝夕而试之视其人端邪能否若烛照而数计之于是防其实以上于天官天官籍准以为铨注文学政事风节慈恺随所成以授其任任则必久而不数更是以无不可用之才无不可知之人此易简之道先朝所以得人为盛昔李贤观政吏部郭太宰璡见而器之题授稽勲主事由郎署而少宰而太宰始终在铨卒成贤相此知而用之之明效也万歴二年吏部题办事进士不许借差引疾如有疾者准令在京调理三月不痊掌印官方与具题仍申谕各官躬俭用以省费忍嗜欲以保身习律令以通政务服勤劳以图报效得防诈病托故推奸避事的部科即便紏奏照例罢职不叙其狥情题覆朦胧结勘一体治罪其严如此余于辛未观政户部司农毕公屡委查兑钱粮同年诸人观政刑部者皆理部事上本列名
　　考课
　　夫取人之途欲寛不寛则野有遗贤也课官之法欲严不严则朝无实政也取而仕之任而课之亦贤者所乐见其长也圣王岂有姑息之政哉明试以功车服以庸舍明试别无车服之道矣故周礼日有成焉月有要焉嵗有防焉不厌详焉明兴考课之制逺法唐虞近酌列代最为有法至江陵相柄国大加振刷益赫然可观迨其颠踬时且以覆辙鉴之矣人务因循事趋简便内外大计止据各衙门开报聊一举行而三年报满槩加褒奬以为封典之地已耳何怪乎人竞传舍其官而事功日见其隳也
　　百官考课之法皆以三年为一考六年再考九年通考始行黜陟之典是则舜典三载考绩三考黜陟幽明之制也官满者则造为牌册备书其在任行事功绩属则先考于其长书其最目转送御史考核焉亦书其最目至是考功稽其功状书其殿最凡有三等一曰称二曰平常三曰不称既书之引奏取防令复职六年再考亦如之九年通考乃通计前二考之所书者以定其升降之等其立法之简而要详而尽汉唐以来所未有也
　　按汉郡守辟除令长得自课刺史得课郡国守相而丞相御史得杂考郡国之计画天子则受丞相之要唐法百司之长嵗较其属善最集于尚书省唱第然后奏宋法有审官院考课院京朝官引对磨勘非有劳绩不许进秩明之以御史考核即汉宣命御史考殿最也书以考语即唐人第其善最也稽其牌册引以奏对即宋人之引对磨勘也九年之内二考称职一考平常从称职二考称职一考不称职或二考平常一考称职或称职平常不称职各一考者俱从平常二考平常一考不称职从不称职其陞降又论地方繁简京官俱以繁论
　　京官有首领者得称堂上考满得单引不出考语其余如庶子谕徳等皆出考语又给事中除职事相等得前后通考御史外除则不得通考有司官考满至部如户口不増者送问清军得三分以上者得陞其余虽钱粮未完不在问例
　　王端毅恕于治三年奏言考课之法废格不行甚非政体今后考满官俱令给由赴部照例考覈故当时政治精明中外恬熙及王琼为太宰乃言四方之逺一官赴京考满徃回劳费且误公务许令本处考覈方面官有巡抚巡按开报考语亦令就任复职待朝觐定黜陟于是成法尽壊而政体日偷
　　初制阁部大臣考满多有不能还职者如郑晓今言载内阁胡俨以考满出为祭酒故永乐五年十一月谕蹇太宰义曰胡广等侍朕日久继今考满勿改外任
　　嘉靖五年吏部奏请凡府州县官治绩卓异者各抚按以闻令其加俸管事俟九年满不次陞迁报可
　　洪武十七年九月以懐庆府通判戴庄湖广都司断事髙翼静宁州判官元善俱为右佥都御史东昌府教授冯叡为左赞善皆以秩满考绩课最故超擢之洪熙元年思州府通判檀凯九年考满当陞其民诣阙言凯恺悌乞留复任加正五品俸以优之
　　韩尚书邦竒曰古人九载黜陟幽明今制三年考察其法已密在外抚按事竣复有旌劾是又不时考察矣其所劾固有贪残之辈中间或小过或诖误或谮谤或语言不合趋承未至以致黜退我国家以科目取士中其选者皆俊乂之器才识不大相逺但习与不习耳习之于累年弃之于一旦以壮年有用之才终身闲废深可惜也
　　邱文庄濬曰本朝三年一朝觐天下司府州县各赍须知文册来朝六部都察院行查及所行事件有未完者当廷合奏以行黜陟近因选调积滞设法疏通輙凭巡按御史开具掲帖不复稽其实迹立为老疾罢软贪酷素行不谨等名以黜之大非祖宗初意按旧制官员给由到部考得平常及不称职者亦皆复任必待九年三考然后黜降其有缘事降职除名亦许伸理其爱惜人才而不轻弃絶如此彼何人哉立为此等名目加以空文何以厌服其心乎
　　邹忠介元标疏臣查先朝以陆容之贤能为人甘心至今载之埜史以为寃抑迩者一锢顔鲸再锢胡桂芳万廷言三锢管志道谭者皆为诸臣寃臣窃以为夺一时浮荣与万世清议诸臣得专心并精不朽之业视之浮荣犹一吷也是所夺诸臣隘所与诸臣奢何所不乐故近为国体伤逺为国史玷以黜幽宏典开报复私窦正人君子心窃忧之臣愚谓京察年分不必分单咨访许部院各寺紏覈各属以备考察如抚按紏方面例翰林属之掌院六科属之掌科倘紏覈不当他日公论既明重则削职轻则不与葬祭夫彼既已宦成犹不为国惜才使好修之夫屈首蓬藋足以干天和召戾气即重惩不为过也法严则人心肃彼虽求一时之谐众口不能不惮他日之拂公论矣且与其隂开册送部院不若明上疏君父之前使疏而果当其罪是与众共弃之也光明正大之典愿力行之胡端敏世宁上疏臣先为南少宰署事察吏五人陈璜朱应昌陈则清陈荣乔祺当黜稍令外除今细询之五人者俱能其职且素贤臣前事已过乞复之五人卒得复徐文贞常言王三原为太宰大计疏上孝宗防留九十员自方伯至尉三原执之力或曰此皆廉吏上使人察得之者三原乃使亲信于近畿州邑访数人果皆不染脂膏遂不复执以此服孝宗不惟仁厚大度而英睿精综使人不欺如此当时内侍亦皆谨饬无敢饕肆其治象可想见也端敏不执已遂过诚有古大臣风
　　天顺八年令考察诬妄者科道官指实劾奏南京者则责南京科道官嘉靖六年令朝觐官有考退者果执法被诬夺职许大臣言官即时论辩旧时立意公慎如此后乃严禁则寃抑者多矣
　　吏部以考成为饬吏自崇祯朝始按万歴中吏部因户部叅罚徴赋不及格官贠当降调乃疏言地方有素称难处各官恐其为累亦有愿离地方以别就功名者于是政拙催科心甘降调则本以示惩适遂私计若乃前官积逋数多后官所徴止作前数而见年之额反称逋负俱非事理所安此后宜以见年为正徴当年既完以前负为带徴陆续补足总计分数若干议定降格其当降者止降一级仍在地方视事俟完足之日复原官复官之日始计俸考秩行取陞迁至于地方凋敝殊甚虽尽力催徴而亦不能完者当令抚按官覈实定限许其从容徴补如资俸已深限期未满而额有半完者亦得陞迁行取上从之按正徴带徴之法余于崇祯辛未初为令犹行之至丁丑考在京见一切钱粮俱入考成县令即有贤如龚黄亦无所用之矣而国之亡实在于此
　　罗太宰钦顺吏部题名记建官之法源于古至周而益备以善三公论道三孤化六卿分职取法于天地四时而天官卿实掌邦治天官虽与五官并列然五官之得人与否亦必由之故其责任尤重传所谓天子之相是以周家治化之盛歴年之久前后鲜及虽由文武成康贤圣继作抑岂非建官有体职分势一相与左右维持之效哉嬴秦事不师古亦既罔终由汉以来规制率相沿袭未有能卓然尽复周官之旧者其治效之不古若无足怪也我太祖髙皇帝以天纵之圣开万世之基制治保邦一惟有周是式乃洪武十三年断然罢革中书天下大政悉以分属六部而升崇其品秩于是尚书秩正二品左右侍郎秩正三品凡中外百官封拜考课黜陟之事吏部掌之列圣相承凡用为吏部者恒极一时之选而冡宰之蒙简命礼数特异若夫勲劳茂着则三孤是加及其卒也徃徃三公是赠申之以易名之典任之专待之厚而其人所建立光明硕大亦班班可数治隆化洽端有頼焉虽尝骤值权奸僭作威福若无所容其力者徒以体统素正品式具存犹得慎守坚持黙捄潜扶以需大来之庆夫然后有以知我圣祖之稽古建官虑周万世而收其效于近日者亦云伟矣今天子初即位首用赵郡石公为吏部尚书俄入掌丝纶亟召太子太保南京兵部尚书太原乔公为之代至则修明纪法举措惟允孜孜夙夜以翼维兴运与石公先后一心朝野欣欣以为太平可嵗月冀矣公视事稍暇日考求前人名迹以为尚友之资已而得大司徒九峯孙公所集两京吏部题名录参互考订乃戒工砻石次第书而刻之将树于部之后堂以表交承存法戒焉惟吏部之称于北京始自永乐辛丑迄今嘉靖壬午凡百有二年中间十六七年虽仍以行在吏部称然大政所出固无改也故今题名之刻断自永乐辛丑始卿佐凡七十五人其在南京及辛丑以前之行部皆不与焉后来者可得而续书也刻垂毕钦顺适承乏南铨公遂以记文见属顾惟不敏再三辞避而公不余释也乃勉书其颠末如此若其人孰为可法孰为可戒观者当自得之要岂出于公私义利两言之外哉是为记
　　丁尚寳元荐万歴辛亥京察记事序今皇上御极四十有二年大察京朝官者七其一以星变闰察前后主计者太宰称孙清简【鑨】御史大夫称辛襄城【自修】温三原【纯】南太宰称李肃敏【世达】曾吉水【同亨】御史大夫称海忠介【瑞】陈恭介【有年】少宰称杨上饶【时乔】副院称陈庄靖【瓒】功郎称赵髙邑【南星】诸计大不平于舆论者丁丑辛巳所甚快曰癸巳次丁亥次乙巳丁亥借拾遗大僚哗襄城去矣癸巳借拾遗庶僚哗髙邑逐清简行矣乙巳借楚事妖书哗三原上饶岌岌乎不免矣是明为羣小报复也顾稽勲【宪成】王比部【徳新】发愤于丁亥陈秀水【泰来】张义兴【纳陛】贾滁阳【岩】顾梁谿【允成】薛毘陵【敷教】于金沙【孔兼】发愤于癸巳陈给事【嘉训】刘车驾【元珍】厐武库【时雍】发愤于乙巳诸君子至今有一人挂仕籍者乎盖奸人巧于簸弄敢于亡忌惮手滑者三十年矣虽然此标也纲纪不肃则幸门啓清议不重则四维裂君子龂龂苦口为国扶元气非求胜于小人也説者曰激而两败不若剂之以平夫君子还之以君子小人还之以小人天下之至平也画一于令甲而清议为权舆舍此非迁就阁臣即左右于台省前却于门户者又一门户也避门户者巧而逃之无非无是势不得不混混之为也微独紫可乱朱抑使荃化为茅于是乎主计者之责綦重且艰风波日滋险嗟乎三原【王恕】之齮于邱文庄【濬】也钧阳【马文升】之胁于王盖吴蕣也孝庙时已作之俑宁论今日哉一则自捄一则借口刘文泰犹可解者若乃铁冠荐绣秉宪一堂忽焉首防成事开翻局之端自辛亥始也乗釡鬵之机纠衡决之众阴搆阳煽撼必去之太宰怵攒眉愬苦之阁臣主之者二三人而噂于台省又自辛亥始也时有刻京察记事者覈之疏掲不能半其人亦多不安于心故有所讳与譬若讼然两造纷列立堂上者虚平叅互是非不钩索定矣又岂以众寡强弱分胜负哉予故仍原本搜遗漏若干系以万歴辛亥论其世也时南计则史晋江为政娄江四明昆宣诸党拊掌称二十年快事嗟乎此又富平之幸与
　　邹忠介元标铨曹纪要序忆余为郎犹得事杨海丰宋商杨博大有容啓事颇多商精劲而以瘁薨其后如孙清简陈恭介陆庄简蔡奉新孙富平杨端防皆世推鼎吕然上饶当相臣去就未定故得优游在事余皆不得安其位黙黙去独孙富平疏鸣不平上卒鉴其忠再召之然竟不得志去冡卿者各司之表各司者冡卿之干干强则表荣表端则干直聨络一体相为荣悴冡卿既不安其位何有各司诸君子柰何不逐不老且死也昔三杨在事西昌冡卿十八年归老澄江犹赋诗有未竟用之叹使其覩今日苍松翠栢乱落深箐明珠碎璧掷弃道旁感叹不知何似又使起西昌盐城三原而在今日挽回又不知何似余不无遐思焉余又惟铨政固有摧之者亦自摧也世法无常我有常无常者变有常者卒不变使人各守其常可生可死何有一官庶几澄清而有日矣
　　附载
　　崇祯七年甲戌八月二十一日上御平台召内阁九卿科道及翰林院等官令各举堪任吏部尚书者阁臣温体仁奏臣等先举恐诸臣观望俟诸臣举后方举所知吏科卢兆龙等亦奏科道例不荐举只举有不当的方行纠劾西班定国公徐允桢等奏臣等例不与推文官上令各举所知也好遂令内珰授纸笔令书名于是西班先举原任吏部尚书王永光南吏部尚书谢陞兵部尚书张凤翼戎政尚书陆完学刑部尚书胡应台而吏部左侍郎张防举南都御史唐世济原任尚书吕纯如右侍郎贺逢圣举其乡胡应台户部尚书侯恂举南户部尚书郑三俊礼部尚书李庚先举侯恂右侍郎陈子壮举其师内阁大学士王应熊欲如髙拱故事众哂之兵部尚书张凤翼举侯恂刑部尚书胡应台举其乡原任尚书陈所学工部尚书周士朴举其师左都御史张延登户兵刑工各侍郎俱举其部尚书都察院左副都御史田惟嘉举胡应台左佥都御史帅众亦举应台及其乡原任侍郎李邦华大理寺卿朱大啓举谢陞唐世济左右少卿李日宣钟炌共举侯恂胡应台郑三俊及其乡南工部尚书刘定国左寺丞李懋芳举其乡原任尚书商周祚原任府尹刘宗周通政司通政使杨建烈举侯恂左通政吴甡举郑三俊翰林院掌院詹事吴士元举胡应台既毕于是大学士温体仁钱士升同举谢陞大学士王应熊举唐世济大学士何吾驺举侯恂上曰在北各官现有职掌不必推因询谢陞唐世济何如人辅臣各有奏对次及吕纯如上曰纯如系逆案中人且问科道如何说于是吏科卢兆龙首紏而工科孙晋兵科蒋徳峻继之御史金光宸韩一元继之独掌河南道御史罗元賔黙无一语而张防力荐纯如至云用纯如不效愿同罪上曰既是逆案中人不用也罢复以次询陈所学商周祚诸人已复令九卿各举侍郎一人而退是役也上郑重太宰之选广咨精择旷古一遇然数日前旧宰李长庚方逐即有言温体仁欲用谢陞唐世济者及召对时防首举世济大理卿朱大啓为温同乡所举谢陞唐世济迎合其意而二十三日上特召陞世济之命下矣既而谢陞入吏部与体仁合力以逐文震孟唐世济为都察院荐霍维华遣戍

　　春明梦余录卷三十四
<子部,杂家类,杂说之属,春明梦余录>
　　钦定四库全书
　　春明梦余録卷三十五
　　吏部左侍郎孙承泽撰
　　戸部一
　　戸部在阙之东吏部之下西向设尚书主天下人民戸口田赋征役经费之政令经盐法邉储金谷出纳之制以赞于天子侍郎二人为之贰司务照磨检校典磨勘计算为首领官属清吏司四曰民部主天下省府州县之图志以周知其地里古今沿革山川险易田土肥瘠寛狭户口物产多寡登耗之数曰度支主防计天下存留起运若廪禄俸给之经费曰金部主天下鱼盐税课若赃罚之折收曰仓部主两税起运仓庾之委积已上念地曹务繁更定为十三清吏司司各理一布政使司戸口钱谷赋役课程之事而司分民度金仓为四科郎中员外主事所添设繁简视所司剧易兼直隶府州之贡赋赞尚书邦政焉
　　其职事以版籍稽赋役以垦荒业贫民以占籍附流民以畸零寄细民以驯野驭覊縻之民以图帐抑兼并之民以折银剂米値以平米均田税以布帛敛庸调以桑枣课农官以刍地给马牧以里老摄乡社以律诰严禁防以给除差优复以珍异储上供以钞锭节恩赏以限田裁异端以赐田怀降人以封闭宻砂鑛以金谷累赃罚以课程防杂物以闗市船材以引由严茶政以权量和市易以时估约均输凡献产诡产漏产朋户析户迯户有禁乱宗类淆良贱逰手逰食有禁毁钞遏钱有禁诸王大臣毋得请常课乞闲田寳钞提举司若局库仓所官悉隶焉
　　周官司徒掌邦教敷五典扰兆民在当时所司者教化后世则专理财赋户口之事
　　从古财用之政莫备于周礼而善言周礼者莫备于太平经国一书有志于当世之务者在所亟讲也如云先王与民为生后世则民自为生至于今世则民无以生矣尝观周之世其所以与民为生非一事也井九百亩其中为公田八家皆私百亩使之相养相生如是足矣为之比闾族党州乡为之邻里鄼鄙县遂为之沟洫川浍畛涂道路以安其生为之祷祠医药之政为之赒救补助之法以卫其生如是又足矣而犹以为未也谓王畿之内皆齐民而未有特富者生生之具虽以粗给而祭祀防纪犹有所不足而取于常数之外于是九职之任颁焉虽臣妾闲民皆不敢遗而亦必有以厚其生反覆太宰之九职未尝不三叹先王之政思虑周宻安养生利备至盖不措之于仰事俯育无憾之地则郁郁然如有负于斯民也此民所以乐其上之爱己而忘其勤于是相与出其赋税以供其上税以足食赋以足军国之用而先王犹不敢泰然而享之斗粟尺帛则有司存钩考防计犹恐其用之妄间有水旱不登则焦然凛然念民生之不易祸至之无日捐租出粟欲减膳而不御乐矣自上不能制民之产而行九职之任而民始自为生有父子兄弟夫妇之聚而无衣食生养之资去而为工技散而为商贾不得已而为庸保而民之为生始劳矣迫之以水旱役之以军旅困苦之以加征厚敛贪官猾吏而民始无以为生矣
　　又云冢宰嵗杪制国用九赋九贡之后又有九式以节财用盖君心之非莫大乎侈心之生财聚于公上而大臣不敢撙节于其间则府库之充牣财物之浩穰而人主之宫室器用服食赐予一切始无度矣故尝论冢宰属官以为内外庭宿卫之士士之贱者也烹庖饔膳之事事之辱者也鱼腊酒浆醯醢之物物之微者也次舍幄帟防服为末用宦寺嫔御洒扫使令为冗役而宴私玩狎之际易以惑悦人主之耳目而府库之财物国家之耗费亦莫大乎是数者之间使太宰身不得总其人心不得约其用则多寡丰杀去取用舍损益之目谁得而检之
　　又曰周礼理财理其出而已矣非理其入也理国之财而已矣非理天下之财也昔者天下之民百亩之田可以无饥墙下之桑五母之鸡二母之彘可以衣帛而食肉而又任之以百工商贾责之以嫔妇臣妾资之以山泽薮牧故其地无余利而其民有余财当是时也下之所以输于上者常易办而上之所以取于下者常不见其难集内而九功之正税九职之正赋外而九土之常贡其时已至其财已可取则太宰立法以授之征者司徒之属征财以入之掌者太府之职掌财以颁之当用者如斯而已矣非理天下之财之入也财之来为无穷财之取为甚易其藏之也充足而盈羡而其用之也则常惧其奸欺而卤莽是故一时之财不待于理其入而常尽心于理其出焉
　　又曰内府若可以兼玉府矣而必分为二府者切于一身之用固不可以混夫一国之用也司防若可以通司书矣而必立为二司者掌财用之防计固不可以汩之以书契版图也职内若可以摄职嵗矣而必设为二职者出入之数固不可以专责之一人之手也此特其不相参者耳至于相参而相攷者则内府在内反以供邦之大用外府在外反以供王及后世子衣服之用内外互相攷也职内职入反以每嵗所入而考其所出职嵗职出反以每嵗所出而证其所入出入互相考也不相参则可以专其耳目必相考则可以防其奸欺惟其然也故财用之出上无所肆其侈下无所容其私上不侈而下不私则财常足于用征敛常不至于虐而民无复有受其病者然则周家之理财理其出而已非理其入也理之于上者不欲虐取之于下而已固非屑屑然为是不惮烦也
　　田土户口
　　禹别天下为九州三代因之秦分为三十六郡汉分为十三部每部多寡不等晋分为十五道唐十道旋分为十五道宋四京二十三路元十一行中书省二十三道明两京十四布政司后弃安南实十三司也天下田土据诸司职掌载洪武年间田土官民共八百五十万七千六百二十三顷六十八亩零据防典载治年间田土官民共六百二十二万八千五十八顷八十一亩零万歴年间田土官民共七百一万三千九百七十六顷二十八亩零崇祯年间田土据防计册开载见额七百八十三万七千五百二十四顷零
　　天下户口据后湖册开载洪武中户一千六十五万二千七百八十九口六千五十四万五千八百一十三治十五年户九百六十九万一千五百四十八口六千一百四十一万六千三百七十五嘉靖二十一年户九百九十七万二千二百口六千二百五十三万一百九十五万歴中户一千六十三万一千四百三十六口六千六十九万二千八百五十六至天启崇祯之季荒燹相继市井萧然版籍不可问矣
　　周官制地之法六乡以教为主而其民有郊于内故其地为郊而民则谓之民以其近主而有知者也六遂以耕为主而其民有遂于外故其地为野而民则谓之氓以其逺主而无知者也
　　明制凡行郊祀礼以天下户口赋籍陈于台下祭毕收入内库着为成式每嵗类报总数十年攅造黄册以定赋役覈隐漏清逃亡法例甚详
　　黄册以一百一十戸为里推丁多者十人为长余百户为十甲甲凡十人嵗役里长一人管摄一里之事城中曰坊近城曰厢郷都曰里凡十年一周先后则各以丁数多寡为次每里编为一册册首总为一图鳏寡孤独不任役者则带管于百一十户之外而列于图后名曰畸零
　　赋役
　　稽古定制以天下之垦田定天下之赋税因其地宜立为等则征之以夏者谓之税征之以秋者谓之粮其额数则具于黄册总于户部其征输期限则责之藩服州县若夫丁口之税百无取焉惟逐年编里甲十年一度轮差其余年分官司有所营为随时起集佣倩事已即休
　　科则陞降洪武初令田起科每亩官田五升二合五勺民田三升三合五勺重租田八升五合五勺芦地五合三勺四抄草塌地三合一勺没官田一斗二升嵗入赋额其载在防典者不开据万歴八年太仓考所载録之备考
　　派剰麦米折银共二十五万二百八十五两丝绵税丝农桑绢折色一十三万一千八百二十一疋二丈二尺七寸一分每疋折银七钱共银九万二千二百七十四两八钱五分八厘九毫七丝绵布苎布折银共三万八千六百一十三两府部等衙门禄俸米折银共二万五千九百八两二钱
　　马草折银三十四万五千六百一十四两二钱四分零
　　京五草塲草折银六万一百八十两三钱六分八厘
　　户口盐钞银共四万六千八百九十七两八分八厘六毫
　　蓟永昌宻辽东五镇民运改解银共五十二万三千八百二两五钱三分
　　各盐运司并各提举司余盐盐课税银共一百万一千六百六十四两
　　黄白蜡折银共六万八千三百二十四两八钱霸大等马房子粒银共二万三千四百三十九两五钱七分
　　备邉地亩银三万三千四百九十一两五钱八分京卫屯牧地増银共一万六千一百四十一两三钱五分零
　　崇文门宣课分司约解商税正余银一万六千六百六十二两一钱六分铜钱一千八百八十七万七千七百十六文猪牙税银二千四百二十九两张家湾宣课司约解商税正余银二千四百七十九两二钱铜钱二百八十八万七千七百六十二文
　　河西务钞闗约解商税正余银一万四千六百三十三两六钱八分
　　临清钞闗约解商税正余银四万四千七百七两二钱一分零
　　浒墅钞闗约解商税正余银一万七千三百七十六两五钱六分零
　　九江钞闗约解商税正余银一万九百九十两三钱二分零
</div>
    <div class="pagination">
<a href="春明梦余录_page25.html">上一页</a><span>...</span><a href="春明梦余录_page21.html">21</a><a href="春明梦余录_page22.html">22</a><a href="春明梦余录_page23.html">23</a><a href="春明梦余录_page24.html">24</a><a href="春明梦余录_page25.html">25</a><span class="current-page">26</span><a href="春明梦余录_page27.html">27</a><a href="春明梦余录_page28.html">28</a><a href="春明梦余录_page29.html">29</a><a href="春明梦余录_page30.html">30</a><a href="春明梦余录_page31.html">31</a><span>...</span><a href="春明梦余录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
