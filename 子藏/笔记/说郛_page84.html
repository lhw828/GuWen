<!DOCTYPE html>
<html>
<head>
    <meta charset="UTF-8">
    <title>说郛 - 第 84 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 84 页/共 601 页</h1>
    <div class="content">　　宰木拱
　　秦袭郑百里奚与蹇叔谏秦伯怒曰若尔之年者宰上之木拱矣注云宰也拱可以手对抱对抱者以两大指圜合之也与拱把之桐梓同也
　　揖
　　公羊僖二年晋谋伐虢荀息进献公揖而进之注以手通指曰揖又宣六年晋灵公望见赵盾愬而再拜盾北
　　革甲
　　呉子谓魏文侯曰今君四时使人斩离皮革掩以朱漆画以丹青烁以犀象则知战国时但以革为甲未用铁也
　　紫荷
　　通典尚书令仆射尚书铜印墨绶朝服佩水苍玉腰劒紫荷执笏
　　山玉水苍玉
　　通典周制也天子白玉山水苍者视之文色所似也
　　绣衣使所始
　　史记武帝时盗羣起遣中丞丞相长史督之弗能禁乃使范昆张德等衣绣衣持节虎符发兵以击之
　　五王桃李
　　狄梁公既立中宗荐张柬之袁恕已桓彦范崔元暐敬晖五公咸出门下皆自州县拔居显列外以为五公为一代之盛桃李也
　　帖职
　　刘禹锡集九荆门县记云禹锡方以即位帖职于计台予所见帖职字此为先然未知帖是否
　　爊
　　韩文衞造微曰我闻南方多水银丹砂杂佗竒药爊为黄金可饵以不死
　　镒
　　赵与苏秦黄金百镒注二十两为一镒
　　一金
　　公孙闬使人操十金卜于市注二十两为一金
　　皷角
　　节将入界每州县须起节楼本道亦至界首衙仗前引旌幢中行大将打珂金钲皷角随后右出李商隠所撰使范在台仪后
　　珧
　　字书珧蜃甲可饰物则江瑶之用瑶误矣尔雅释弓曰弓有縁者为弓以金者谓之铣以蜃者谓之珧则江珧不当为瑶明矣
　　铜叶盏
　　东坡后集二从驾景灵宫诗曰病贪赐茗浮铜叶按今御前赐茶皆不用建盏用大汤色正白但其制様似铜叶汤耳铜叶色黄褐色也
　　金扣器
　　续汉书桓帝祠老子用纯金扣器扬雄蜀都赋曰雕镌扣器百技千工
　　八蚕
　　呉録曰南阳郡一嵗蚕八绩
　　马乳蒲萄
　　唐平髙昌得马乳蒲萄造酒京师始识此酒之味
　　金莲烛
　　令狐绹赐金莲烛是以金莲花为台事见摭言
　　亷察
　　周礼亷能之类诸家虽训亷为察尝疑理不相符因阅汉髙帝纪诏亷问有不如吾诏者以重论之顔氏曰亷字本作□其音同乃知亷之为察本覝字也有觇眎之义
　　茅三间
　　东坡诗周公与管蔡恨不茅三间南史刘义真传赞曰善乎厐公之言比之周公管蔡若处茅屋之内宜无放杀之酷
　　平白地肠断
　　李太白越女词曰东阳素足女会稽素舸郎相看月未堕白地断肝肠此东坡长短句所取以为平白地为伊肠断也
　　跳荡
　　浑瑊年十一立跳荡功唐兵志矢石未交陷坚突众敌因而败曰跳荡
　　虎贲
　　沈约宋志虎贲旧训虎奔言如虎之奔走也王莽以古有勇士孟贲故以奔通不必取孟贲为义
　　防驾
　　豹尾以前比省中尚书侍郎御史令史皆执注以督整车骑所谓防驾也
　　麒麟
　　古有麒麟非马也其字亦不从马鲁诗有麒说文云青骊文如傅綦也类篇有麟引尔雅为说曰青麒麟驱马之斑文也是古虽有麒麟字皆以其毛色命之至淮南子始曰应龙生建马建马生麒麟麒麟生庶兽凡毛者皆生于庻兽则汉世已用马之上品配麟龙而加马其旁矣故唐廐遂以祥麟院为名老杜诗近闻下诏宣都邑肯使麒麟地上行是用天上石麒麟为事正以骐驎为麒麟矣
　　天鹿辟邪
　　乌弋有桃拔孟康曰桃拔一名符拔似鹿长尾一角者或为天鹿两角者或为辟邪西域传
　　叠
　　酉阳杂爼刘録事食鲙数叠今俗书楪字误以其可叠故名为叠也然牒字乃叠札为之则以叠为楪亦有理也
　　畴人
　　古字不拘偏傍多借同声用之汉志畴人疑筹人也从算厯言之比畴列之畴于义为径
　　玉衣
　　老杜诗玉衣晨自举铁马汗常趋皆言昭陵神灵也三辅故事髙庙中御衣从箧中出舞于殿上冬衣自下在席上
　　沓拖
　　东坡颇有沓拖风味李白大鹏赋连轩沓拖挥霍翕忽
　　皂衣
　　独断公卿尚书衣皂而朝曰朝臣故张敞曰备皂衣议论
　　浯
　　世传浯溪本无浯字元结自名之恐不然也説文浯水出琅琊灵门壸山东北入潍从水吾则浯非结之所名也











　　学斋呫哔【史绳祖】
　　洪范商书
　　左传襄三年君子谓祁奚于是能举善矣商书曰无偏无党王道荡荡其祁奚之谓矣注云商书洪范也余按洪范今在周书而当时谓之商书岂以箕子为商人耶抑不知当时编在商书而经秦火之后编入周书耶但箕子虽商人而洪范之篇实成于武王访问之日只当作周书为正矣
　　经言
　　汉桓寛着盐铁论引孔子曰吾于河广知德之至也又引孟子尧舜之道非逺人也而人不思之耳今皆不见所出又刘向乞封甘延寿等疏引司马法曰军赏不逾月欲民速得为善之利也今礼记中自有此句向号博洽乃舍经而引兵书何耶
　　鱼须笏辩
　　礼记玉藻云笏天子以球玉诸侯以象大夫以鱼须文竹士竹木象可也注球美玉也文饰也大夫士饰竹以为笏不敢用纯物也须音班谓以鱼颁文饰竹之边也而后之俗儒承讹袭误至冯鉴事始乃谓球玉为珠玉不知珠岂可以为笏耶又谓大夫用鱼须文士以竹既误以须为须于文字下又去竹字殊失本义而李贺诗云往还谁是龙头人公王遣秉鱼须笏以须对头失之甚矣又汉制列侯夫人以鱼须为防长一尺为簮珥则直以鱼须为象耳尤可笑也
　　朔月吉月
　　诗十月之交朔月辛卯注云朔日也而乃谓朔月葢月朔之反辞也亦犹书之月正元日乃正月元日之比也又论语吉月必朝服而朝注谓吉月月朔也如诗二月初吉注月朔谓之吉吉月亦犹朔月也
　　灭烕异音
　　毛诗正月云燎之方扬宁或灭之赫赫宗周褒姒烕之注烕灭也义同而字异音亦异烕武劣反音血灭忹列反今或作褒姒灭之误也然史传亦多有误作灭字者矣
　　诗人咏物
　　东坡谓诗人咏物至不可移易之妙如桑之未落其叶沃若是也东坡之咏橄防诗云纷纷青子落红盐葢凡果之生也必青及熟也必变色如梅杏半傅黄朱果烂枝繁是也惟有橄防虽熟亦青故谓之青子不可他用也
　　传注竒语
　　羣书注疏解说多有竒语异事不可忽略看过如郑氏月令注引农书曰土上冒橛陈根可防耕者急发又引孝经说曰地顺受泽谦虚开张含泉任萌滋物归中此数语甚竒又如董仲舒救日食祝曰炤炤大明纎灭无光奈何以阴侵阳以卑凌尊见于周官大祝注又汉司徒府有大会殿亦云百官朝会殿见于周礼朝士槀人注又汉瓉槃见于周官典瑞注此皆史事而见于经注葢郑于宝皆汉人故引用与今云云皆汉事也至如经事而见于史注则前汉志舜修五礼五乐顔师古注谓尚书五礼五玉五玉即五瑞也伏生年老声之讹耳且列五乐之名之用于其下甚详经史可以互见故不可忽至如李善文选秋胡诗注引易归藏曰君子戒车小人戒徒亦可以见亡书之语
　　夏屋非屋宇之屋
　　诗夏屋渠渠注夏屋大具也渠渠勤勤也言于我设礼食大具以食我其意勤勤然初不指屋宇也经言夏屋惟此而已至扬子云法言乃云震风凌雨然后知夏屋之帡幪也则误以为屋宇矣葢由汉人言广夏大夏已差忒矣
　　儒释老之异
　　易系辞云生生之谓易生生两字叠言之此大易之妙而吾儒根极用功处易者变易也所谓生生者变化无穷生意不息才终于冬复生于春才尽于剥旋生于复靡有间断人之一身消息盈虚死生得防万事万变无出此理而道家者流乃谓修证长生若使人皆长生而不死物皆长存而不亾则一气之消息盈虚灭矣势无此理也释氏又谓证无生忍法经曰不生不灭则是使天下皆絶生意人人物物块然如死灰槁木岂有是事哉方之吾儒生则乌可已之言生生之谓易之语葢觉梦之异也世之昧者舍正学而流异端何必昧者皆然虽儒者亦间溺其说矣哀哉
　　诗讳国恶
　　洪氏容斋随笔谓元稹连昌宫词有规讽胜如白居易长恨歌然余窃谓前贤歌咏前世之事可以直言而当代君臣则宜讳国恶如陈司败问昭公知礼乎子曰知礼葢为国恶讳也司败曾不知之乃云君取于呉为同姓谓之呉孟子君而知礼孰不知礼何其谬哉唐明皇纳寿王妃杨氏本陷新台之恶而白乐天所赋长恨歌乃谓杨家有女初长成养在深闺人未识天生丽质难自弃一朝选在君王侧则深没寿邸一段葢得孔子答司败之遗意矣春秋为尊者讳此歌深得之
　　致知格物
　　大学致知在格物物格而后知至此最是要切交会融贯处葢欲致其知全在格物而物不能格何由可以致其知求诸孔圣之言惟子曰嵗寒然后知松栢之后凋也此一句最于致知格物极其渊妙葢松栢物也察其因何而嵗寒之际独后凋是欲格其物理也茍能格之则然后知之三字为真致其知矣何以见其格之正如礼器所谓如松栢之有心居天下之大端故贯四时而不改柯易叶则知其为得气之本而嵗寒不凋矣是也
　　孔子诔
　　宣圣之诔数处互有不同左氏传哀公十六年夏四月己丑孔丘卒公诔之曰昊天不吊不憖遗一老俾屏余一人在位防防余在疚呜呼哀哉尼父无自律而礼记檀弓乃云鲁哀公诔孔子曰天不遗耆老莫相余位焉呜呼哀哉尼父与左氏异而史记孔子世家与左传所载全同而班氏前汉五行志则云孔丘卒哀公诔之曰昊天不吊不憖遗一老俾屏余一人而止又与史记异大圣人之诔尚纷纷异同如此况其下者乎
</div>
    <div class="pagination">
<a href="说郛_page83.html">上一页</a><span>...</span><a href="说郛_page79.html">79</a><a href="说郛_page80.html">80</a><a href="说郛_page81.html">81</a><a href="说郛_page82.html">82</a><a href="说郛_page83.html">83</a><span class="current-page">84</span><a href="说郛_page85.html">85</a><a href="说郛_page86.html">86</a><a href="说郛_page87.html">87</a><a href="说郛_page88.html">88</a><a href="说郛_page89.html">89</a><span>...</span><a href="说郛_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
