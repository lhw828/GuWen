<!DOCTYPE html>
<html>
<head>
    <meta charset="UTF-8">
    <title>苌楚斋续笔 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋续笔 - 第 18 页/共 19 页</h1>
    <div class="content">　　黄任诗注本
　　溆浦三贤诗文钞
　　庐州江防同知衙署
　　春雨堂丛书
　　生香花蕴合集
　　姚莹行述
　　文廷式大考第一
　　明七子等名氏
　　长元吴三县地丁钱粮
　　王又朴不讳过
　　明陈耀文正杨
　　李元度驳方苞语
　　词家比诗家
　　夜合花
　　高宗挽朱轼四字
　　尹洙河南集
　　石韫玉藏书语
　　林瀚训子诗
　　北宋苏轼读书法
　　受宜堂宦游笔记
　　红豆树
　　菘字解
　　小琉球漫志
　　春秋经筌
　　尹继善文端公诗集
　　王峻论水经注 
　　
　　苌楚斋续笔卷十 
　　庐江刘声木十枝撰 
　　康熙设立官字号 
　　康熙壬午，科场中设立官字号，十名中分中一人，以为限制，专以供官员子弟应试而设。官卷之制：内官三品以上，及翰、詹、科、道，吏礼二部司官，外官藩臬以上，武官提镇以上之子孙，同胞兄弟，同胞兄弟之子，每举人进士十名，派中官卷一名，副榜如之，边省免。后来官卷未闻有中副榜者。江南乡试，俗名第十九名为官元，以官卷中式最高名数以第十九名为止。两主试以十八名内之魁卷归之寒士，使得一乡魁美名也。 
　　
　　汪琬语 
　　长洲汪苕文太史琬尝语人云：「士大夫行己不可无本末，读书不可无师承，立论不可无依据。」云云。声木谨案：太史数语，最为包括，读书不可无师承，尤为扼要。汉儒最重师承，授受有序，源远流长，有传至十余代者，故其解经卓绝千古，确有依据。惟汉儒始能虚心求救，实心受教，不敢自逞臆见，所以最重师承，故能学问渊深，靡有涯涘。东汉□帝时，班昭续成《汉书》，马融在当时，亦博学者，请伏阁从班昭受句读，其识见过后人远矣伟矣。试问现在《清史稿》成，谁愿伏阁从人受句读耶？ 
　　
　　俊秀主书院讲席 
　　嵇文骏字步云，号春原，无锡人。年甫弱冠，即橐笔出游，当道荐主济南书院讲席。时以俊秀主讲，实罕有之事。娄县姚春木上舍椿，亦困于一衿，以俊秀历主夷山、荆南、景贤等书院讲席，士论尤为翕然。非道德文章冠绝流辈，焉能如此。嵇公后于道光壬辰，中顺天乡试，姚君则终于监生，论者尤为惋惜云。 
　　
　　学海堂 
　　仪征阮文达公元，于道光六年，任两广总督，创立学海堂于广州城北粤秀山，专课经解诗古，声名文物，几于震天下。其实当时经费，每年收入，仅壹千伍百余两。堂中无山长，派学长八人，专司课事，每年仅四课，每课以贰百金为膏火。学长每人修金，年仅叁拾陆两。专课肄业生住院，以十名为限，三年为期。期满更换，以期普及。番禺林月亭孝廉伯桐，撰《学海堂志》一卷，纪载甚详，刊入《修本堂丛书》中，予略举其大略记之。 
　　
　　武生荐举博学宏词 
　　邵岷字百峯，元和人，武生。乾隆元年，由太仆寺卿蒋涟荐举博学鸿词，为部所驳，不准与试。百峯虽武生，实文人。嘉兴李富孙鹤征后铭，言其学博才敏，其所为诗最工游览，如《五丁峡》、《鸡头关》等作，酷摹少陵云云。仁和杭世骏《词科掌录》，言其与秀水张庚皆工古诗，而百峯登览之作尤胜，云云。长洲沈文悫公德潜《国朝诗别裁集》，言其七言律诗最工，居然作手云云。据三家所言，百峯实当时之学人，而诗才卓绝，推为作手，不得仍以武生目之。蒋太仆荐举，确为学问而然，并非滥举。惜乎为部臣所纠，不得与试，诚为可惜。以武生工文学，荐举博学宏词，不特为我朝之盛事，亦千古所罕闻也。 
　　
　　潘义炳论诗语 
　　潘义炳字蔚友，号念堂，桐城人，诸生。木崖□□江孙，渊源家学，工诗，撰有《念堂诗钞》□卷。其论诗之语曰：「一代有一代之风气，一人有一人之怀抱。蛾眉不同貌而俱动于魄，芳草不同气而皆悦于魂，其各抒性情，一也。」又曰：「学诗者，沉酣乎经史以裕其原，浸淫乎汉魏以厚其质，涵泳乎六朝唐宋以腴其华滋。」又曰：「诗贵立体而忌俗者五，一曰俗体，二曰俗意，三曰俗句，四曰俗字，五曰俗韵。」云云。声木谨案：茂才所论甚卓，惜袁简斋明府未见此论。明府之诗，俗意俗韵，集中尤多，未能见及此也。 
　　
　　方宗诚论文语 
　　桐城方存之京卿宗诚《柏堂集外编》有《复胡伯良书》，言作文之法，甚简明，节录于此，文云：「夫文非一端，大抵以有本有用为贵，而其义法，则在古大家文中求之。辞宜质而不可俚，义宜正而不可迂，叙事宜详明而不可繁赘，记事宜简古而不可晦拙，是皆所当留意者。」云云。又有答某书云：「修辞立其诚。君子于人，毁不可，誉亦不可。立一言于此，千百世下，皆信吾言之不妄，而后为不朽之言。」云云。声木谨案：儒者立言，虽不能如此，而存心不能不如此。孝子不诬其亲，况他人乎！ 
　　
　　撰述命名立异 
　　词曲命名，有以新颖纤巧见者，尚属常有之事，若诗文集，则更罕见。若唐陆龟蒙名其诗文集曰《笠泽丛书》四卷、《补遗》一卷，南宋邓牧名其诗文集曰《伯牙琴》一卷、《附录》一卷，元杨维祯名其赋集曰《丽则遗音》四卷，明崔铣名其诗文集曰《洹词》十二卷，任环名其诗文集曰《山海漫谈》三卷、《附录》二卷，娄坚名其文集曰《学古绪言》廿五卷，国朝颜元名其文集曰《习斋记余》□□卷，徐倬《道贵堂类稿》中有名曰《耄余残渖》，上卷为诗，下卷为文，钱国珍名其文集曰《寄庐杂记》□卷，李象鹍名其文集、公牍等类曰《棣怀堂随笔》□卷，戴豪名其诗文集曰《赘言录》八卷、《附录》一卷，李士棻名其诗集曰《诗半》□卷，自谓古少今多，故名曰半。亦有名集而实非集者，如宋曾巩《隆平集》廿卷，收入《四库》史部别史类，宋陈埴《木钟集》十一卷，收入《四库》子部儒家类。国朝陈瑚撰《顽潭诗话》二卷，许丙椿撰《斆园诗谈》八卷、《续编》二卷，实系诗集，名之曰《诗话》。吴文溥撰《南野堂笔记》十二卷，实系诗话，名曰《笔记》。皆属有心立异，毫无意义，不足训也。 
　　
　　雁来红种类 
　　吾乡秋日，只有雁来红一种，以之点缀秋光。据《习苦斋画絮》言，有雁来黄，异种也。近闻有雁来绿者，色如翡翠，又居黄上。他日乞得此种，当补画之云云。以天下之大，奇花异草何限，非《羣芳谱》所能备载，亦势理所当然也。 
　　
　　书灯 
　　予自十一岁至廿八岁，在书房读晚书，每晚青灯一盏。先文庄公严禁点烛，并言从古至今，只有书灯而无书烛，如欲点烛纔念书，终身必不能念出书来。其事虽小，极为读书不读书之关系。后来声木以先文庄公之谕，验之他人，果然如此，始信先文庄公当日严禁之有由也。 
　　
　　甲子各省教会势力 
　　甲子十一月廿九日，基督教徒谓之耶稣圣诞日，上海各教会发出传单，中云：「基督教自公历壹千捌百伍拾捌年，即南宋庆元肆年，中国政府允许各国传教后，现在中国之天主教有主教伍拾人，神父及女教士壹千叁百人，基督教有教士壹万捌千人，受圣餐教徒叁拾伍万人，受洗礼教徒柒拾万人，新旧大小教会捌千捌百捌拾陆所，教会小学伍千玖百贰拾捌所，教会小学生拾陆万零玖百玖拾壹人，教会中学玖百陆拾贰所，教会中学生贰万贰千伍百陆拾玖人，教会高等以上学校叁拾捌所，教会高等以上学生壹万壹千柒百玖拾人，教会医院叁百贰拾陆所，施医地点叁百肆拾肆所，教会看护学校壹百零陆所，看护学生壹千叁百捌拾人，青年会叁拾捌所，会员伍万捌千捌百拾贰人，学校青年会壹百捌拾叁所，会员贰万肆千贰百叁拾伍人，教会出版物甚多，但以《时兆月报》、《通问报》为最巨。」云云。据教会自己所说，现在耶稣教会，在中国势力仍非小也。 
　　
　　无名氏诗句 
　　山东省城金波门，宋曾南丰祠、张勤果公曜专祠，皆在焉。有□□□□□□《济南纪事诗》中有云：「寿世文章胜功业，崇祠还欲傍南丰。」大足为文人吐气，意味颇耐人思索。 
　　
　　金农等字 
　　钱塘金冬心□□农、泾县包慎伯明府世臣，字体皆太诡异，堕入恶道，虽各有所本，终非所宜。金习《谷郎》、《爨宝子》及《中岳庙》等碑，包专习唐武后所书《升仙太子碑》。明府《艺舟双楫》中，论书之语颇高，所书不逮所论，实不可以道里计。其所自书、自监人刻成之《小倦游阁法帖》全石，虽间有损字，尚未残缺，现存扬州江西富商□□萧怡丰家，久无拓本。光绪□□年，合肥蒯礼卿观察光典与怡丰家相识，曾借拓壹百分，今亦不知流落何所矣。 
　　
　　曾国藩论文语 
　　曾文正公《致吴南屏书》中有云：「仆尝称古文之道无施不可，但不宜乎说理耳。」云云。吴挚甫京卿《致马通伯学部书》中亦有云：「文章不宜谈理，此前哲微言，执事最不信此语，究其谈理之作，实亦不能工也。」云云。声木谨案：桐城文家虽喜言宋儒之学，然义理、词章、考据三者并立，不偏重义理，所以能独立千古。桐城诸老以文学授受者，几徧天下，予别撰《桐城文学渊源考》十三卷、《引用书目》一卷、《名氏目录》一卷、《撰述考》四卷详言之，而传其义理者无人。道咸之间，方植之明经东树目见汉学流行，其焰甚炽，毅然欲兴复宋学，传授徒党，以与之抗，并撰《汉学商兑》□卷以攻之。卒之其文章一传而为戴存庄孝廉钧衡、方存之京卿宗诚，天下犹知其人。其理学一传而为苏厚子征君惇元、文锺甫茂才汉光，乡曲之间，尚不知其名氏，显分轩轾矣。 
　　
　　陈夔龙诗句 
　　贵阳陈小石制府夔龙《咏怀》诗中有云：「一琴一鹤寻常事，清献当年浪得名。」云云。其生平甚以清廉自负，亦颇为一时所称，而诗之语意，亦有所本。宋刘章曰：「臣书生，无他长，惟菲俭自度。晏婴一狐裘，三十年不易，人以为难，臣以为易。」见于□□□□□□□是以清廉自负者，自宋已然矣。 
　　
　　曾国藩论吴汝纶 
　　桐城吴挚甫京卿汝纶《吴先生尺牍》中有云：「某任冀州时，有三起盗案，逾期未获，实心愧。前任冀州李鉴堂中丞秉衡善于捕盗。」云云。自言之不讳，实为人所难。予在济南谋食时，闻王古愚孝廉振垚言，曾闻曾文正公当日论幕中人材，言及京卿，有「只宜读书作文，短于政事，材不宜为官」之语。知人则哲，曾文正公之言，所见远矣。 
　　
　　明邵宝学史 
　　明人撰述迂谬，颇多可笑者。如邵宝撰《学史》十三卷，其以十二卷象十二月，多一卷以象闰，每卷或三十条，或廿九条，以象月之大小，且取日格一物之义。《四库提要》中，言其殊可不必如此，洵为卓见。古今撰述奚止千万，孰有如是之胶固鲜通者乎。至其书之佳恶，姑勿论也。 
　　
　　魏茂林撰述 
　　魏笛生观察茂林□□人，□□□□进士，官直隶永定河道。向只见其《骈雅训纂》十六卷、《识语》一卷，注释甚为博洽，尝疑其撰述决不止此。后读钱塘戴文节公熙《习苦斋古文》，中有《房师魏笛生先生七十寿序》，言观察所撰，尚有《易贯》六卷、《别雅辑证》四十卷、《覃雅》□卷、《礼因》一卷、《文法一揆》六卷、《广腋》□卷、《天部类腋》四卷、《国朝四十七科同馆诗赋题解》十四卷、《天部二十九闻》□卷、《重校袁文笺补》四卷、《帐中编略》□卷，此书自秦汉六朝以来经史子集诸大部[书]荟萃(书)贯串，搜罗剔抉，丹黄甲乙，数十年迄未成书，盖类书也。复有《类海探源》□卷，内分廿九门，此少作，亦类书也云云。据戴文节公所述，信乎观察闻见宏富，撰述等身，惜乎多未刊行。予所见者，仅《骈雅训纂》、《别雅辑证》、《国朝四十七科同馆诗赋题解》三种。后二种虽刊，未见他家著录。 
　　
　　皇舆表 
　　《钦定皇舆表》十六卷，卷一、卷三、卷四、卷六、卷七、卷十一、卷十三、卷十四、卷十六各分上下二卷，实廿五卷，内府刊本。原装绽廿四本，四布函。康熙四十三年，礼部尚书喇沙里奉勅编辑。其书本表格体例，清晰易览，考证详明，洵非私家撰述所可比拟。惟有一弊，全书中空白太多，徒占篇幅，若改为直行，可省四之三。书仅六本，取携既便，价值亦廉，惜无人为之改制。诚能得稍明撰述体例者，即可从事，尚不难也。 
　　
　　谐声别部 
　　南昌喻端士编辑新城王文简公士祯《皇华纪闻》、《陇蜀余闻》、《池北偶谈》、《居易录》、《香祖笔记》、《分甘余话》六种中论诗之语，分志趣、风雅、感概、考证、评论、汇编六门，每门一卷，《汇编》分上下二卷，乾隆己酉五月，信江枕山亭自刊本。一本名《谐声别部》，一本名《分类诗话》。一人所辑，同时所出，而序文、例言，两书一字不易，亦无一言言其更名，是真不可解矣。王文简公当日以避世宗宪皇帝庙讳，以前刻书者，皆改为「士正」，读者往往读「正」字为去声而不知非也。《汉书·律历志》「子为天正」，《王莽传》「人民正营不安」之意，「正」字皆音征。以「正」字代原名者，正取其音同耳，不然，何取以「正」字代用？自奉谕改名为「士祯」，益见王言之如纶矣。 
　　
　　史澄诗句 
　　番禺史穆堂宫允澄，撰《趋庭琐语》八卷、《退思轩试帖》二卷、《诗存》一卷，光绪乙酉，继园自刊本，附于其父春林□□善长《味根山房全集》后。其诗存仅七言绝句一百首，皆以「七十老翁何所求」为起句，历叙自己生平，即自述诗，而又别开生面，文人狡狯，故无奇不有。然此种诗，年老之人以之为游戏则可，决无佳诗，更难传世行远也。 
　　
　　黄任诗注本 
　　永福黄莘田明府任以诗名一世，后人颇有仿效其体制，所撰《香草笺》一卷、《秋江诗集》六卷。《秋江诗集》一名《香草斋诗集》。《香草笺》有云窗主人注，析分三卷，《补遗》一卷，后附明府之女黄淑畹、外孙女林羣玉《绮窗余事》一卷，嘉庆己巳，宝章堂原刊袖珍本。复有寄闻轩注《香草笺偶笺》二卷，甲寅，福州宏文阁石印袖珍本。陈应魁注有《香草斋诗注》六卷，嘉庆甲戌，永阳戆窝原刊写字本。王元麟注有《秋江诗集》六卷，道光癸卯，东山家塾原刊本。明府孙婿叶梦苓字景西，号松根，侯官人，乾隆壬午举人，官凤山县教谕，复有《香草斋诗注》□卷。声木搜求多年，迄未得见。后见□□□□□言，梦苓与其次子殿材字绍能，于乾隆五十一年，台湾匪人林爽文滋事，父子俱被执，骂贼而死云云，是不特博闻之士，其忠烈更堪与日月争光。明府之诗，笺注之本有五家之多，亦可见其脍炙人口，留垂天壤矣。 
　　
　　溆浦三贤诗文钞 
　　向师棣字伯常，溆浦人，诸生。同治三年，入曾文正公幕府，任以支给，出入数百万，无丝毫紊乱。曾文正公甚器之，委署上元县知县，不就。后忽遘奇疾，曾文正公虽军书旁午，日必数视之。及卒，挽以联云：「与舒严并称溆浦三贤，同蹶妙年千里足；念吴楚尚有高堂二老，可怜孝子九原心。」云云。溆浦三贤之说，在曾文正公当日，不过偶尔一言，后人竟据为典要。□□朱□□光恒，编辑《溆浦三贤诗文钞》十三卷，□□□□□□楚善书局刊本。所谓三贤者，即舒焘《绿猗轩诗文钞》六卷，严咸《受葊诗文钞》五卷，向师棣《涵古楼诗文钞》二卷。舒焘字伯鲁，山东登莱青道舒梦龄长子。严咸字秋农，通政使严正基之子。三人皆年少，以才学鸣一时，亦皆妙年同死。故曾文正公云尔，盖深为惋惜之也。 
　　
　　庐州江防同知衙署 
　　粤匪未兆乱以前，民物殷富，士大夫提倡风雅，争筑园亭，以为燕游之所。衙署中尤数见不鲜，虽官小如郡丞，亦有自得之乐。据东乡吴兰雪刺史嵩梁《香苏山馆诗集》自注谓：「吾郡江防同知驻扎无为州，署中有梅花壹百贰拾树，南楼可眺望九华诸山。」云云。系当时送薛画水司马之官无为州而作，令人有缅想太平之盛。 
</div>
    <div class="pagination">
<a href="苌楚斋续笔_page17.html">上一页</a><span>...</span><a href="苌楚斋续笔_page13.html">13</a><a href="苌楚斋续笔_page14.html">14</a><a href="苌楚斋续笔_page15.html">15</a><a href="苌楚斋续笔_page16.html">16</a><a href="苌楚斋续笔_page17.html">17</a><span class="current-page">18</span><a href="苌楚斋续笔_page19.html">19</a><a href="苌楚斋续笔_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
