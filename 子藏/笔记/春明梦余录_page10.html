<!DOCTYPE html>
<html>
<head>
    <meta charset="UTF-8">
    <title>春明梦余录 - 第 10 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 10 页/共 45 页</h1>
    <div class="content">　　春明梦余录卷七
　　吏部左侍郎孙承泽撰
　　正殿
　　奉天殿洪武鼎建初名也累朝相沿至嘉靖四十一年改名皇极殿制九间中爲宝座座旁列镇器座前爲帘帘以铜爲丝黄绳系之帘下爲氊氊尽处设乐殿两壁列大龙橱八相传中贮三代鼎彞櫉上皆大理石屛每遇正旦冬至圣节则御焉前一日尚宝司设宝案于奉天殿宝座之东鸿胪寺设表案二于殿东中门外礼部主客司设藩国贡方物案八于丹陛中道左右钦天监设定时鼔于文楼之上教坊司设中和韶乐于奉天殿内东西设大乐于奉天门内东西俱北向至期锦衣衞陈卤簿仪仗于丹陛及丹墀东西设羽扇于殿内东西陈车辂歩辇于奉天门丹墀中道北向金吾等衞列甲士军仗于午门外奉天门外及丹墀东西旗手衞设金鼔于午门外列旗帜于奉天门外御马监设仗马锦衣衞设驯象于文武楼南东西相向钦天监设报时位于丹陛之东鼔初严百官具朝服齐班于午门外鼔次严引班官引百官并进表人员及四译人等次第由左右掖门入诣丹墀序立钦天监鸡唱官司晨一员于文楼下西向锦衣衞将军六员于殿内之南北向将军四员于丹陛四隅东西相向其余侍衞将军各分立于殿陛等处如仪鸣鞭四人于丹墀中道左右北向金吾等衞防衞官二十四员于丹陛之南六员于丹墀之北俱东西相向陈设方物鸿胪寺司宾署丞一员撤方物案鸿胪寺序班十六员于丹陛中道左右外赞鸿胪寺鸣赞等官十二员于丹陛及丹墀东西紏仪御史十二员于丹墀之东西殿前侍班锦衣衞千户六员光禄寺署官四员序班二员传呼鸣鞭锦衣衞百户四员俱于殿中门外东西相向导表六科都给事二员序班二员于表案左右掌领侍衞官三员于殿内东西相向锦衣衞正直指挥一员于帘右东向百户二员于帘下左右相向卷帘毕即趋出殿门外各豫立以俟鼔三严执事礼部堂上官并内赞鸣赞一员陈设表案并举案序班五员典仪鸿胪寺司仪署丞一员捧表礼部仪制司四员展表六部都察院通政司大理寺堂上官二员宣表致词并传制等项鸿胪寺堂上官五员捧宝尚宝司官二员导驾六科给事中十员殿内侍班翰林院官四员中书官四员紏仪御史四员序班二员及各遣祭官俱诣华葢殿外候上具衮冕陞座钟声止入序立遣祭官以次复命讫各趋入丹墀班礼部堂上官跪奏方物并请上位看马候得旨复位鸿胪寺卿跪奏执事官行礼赞拜叩头毕赞各供事鸿胪寺卿跪请陞殿驾兴导驾官前导尚宝司官捧寳前行乐作上御奉天殿导驾官立于殿内柱下东西相向侍班翰林院立于东导驾官之后中书官立于西导驾官之后紏仪御史序班分立于侍班官之下尚宝官置宝于案分立于导驾官之上乐止鸣鞭报时鸡唱讫外赞唱排班班齐鞠躬大乐作四拜兴平身乐止内赞赞进表大乐作导表官导表案至殿东中门止序班举案入置殿中退立于东西柱下乐止赞宣表目礼部堂上官并宣表目官诣殿中跪宣毕各叩头退赞宣表展表官取表同宣表官诣殿中跪外赞赞跪众官皆跪宣毕展表官分东西先退内外皆赞俯伏大乐作兴平身乐止宣表官退序班举案置殿东外赞赞跪众官皆跪代致词官跪于丹陛中道致词同贺讫外赞赞俯伏众官皆俯伏大乐作四拜兴平身乐止传制官诣御前跪奏传制俯伏兴由东门靠东出至丹陛之东西向立称有制外赞赞跪众官皆跪宣制制与洪武间所定同宣讫外赞赞俯伏大乐作兴平身乐止赞搢笏鞠躬三舞蹈赞跪唱山呼百官拱手加额曰万岁唱山呼曰万岁唱再山呼曰万万岁赞出笏俯伏大乐作四拜兴平身乐止鸿胪卿诣御前跪奏礼毕鸣鞭乐作驾兴尚宝官捧宝导驾官前导至华盖殿乐止驾还宫
　　朝制
　　古天子有内朝有外朝如文华殿所谓内朝也奉天殿所谓外朝也外朝古在应门之外人君不常御国家有大典礼则于此朝防而朝士掌其法有大疑难则于此询事而小司防掌其政朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后而三槐三公位焉州长众庻在其后左嘉石平罢民焉右肺石平穷民焉又小司防之职掌外朝之政以致万民而询焉
　　汉唐宋有大朝常朝如御正殿所谓大朝也如御门所谓常朝也汉以十月朔爲元旦行飨礼二千石以上上殿称夀唐以元旦千秋节含元殿受朝贺宋以元旦五月朔冬至千秋节行大朝防于文德殿此所谓大朝也汉宣帝五日一朝唐以宣政殿爲前朝谓之正衙日见羣臣谓之常参以紫宸爲便殿谓之入閤宋于埀拱日见侍从官谓之常参于紫宸五日一朝谓之六参朔望一朝谓之朔参望参此所谓常朝也
　　元世祖至元十一年正旦始御大明殿受朝贺及后天夀节皆行朝贺礼每日则宰执入延春阁及别殿奏事而已
　　元大朝殿上设漏案香案酒海殿门外中道设褥位丹陛中道设鸣鞭丹陛中道设香案又设表案礼物案中道南东西设乐位设内黄麾立仗设外牙门立仗又酒海之前一人手执玉钺立于陛下钺乃殷时之物长三尺有竒广半之通体花纹宋藏宣和殿中爲金所得后归元以爲大宝其服制祀天则服大裘而加衮正旦圣节则常衣不被衮冕惟祀宗庙则服之内庭大宴则服济逊济逊者犹言一色服也其臣下朝防之服则用唐宋公服一品紫玉带二品紫犀带三品四品紫金带五品紫角带六品七品绯角带八品九品绿角带其京官赐宴则有济逊其制冬之服凡九等大红纳竒实大红克黙尔里克大红官素一桃红蓝绿官素各一紫黄鸦青各一纳竒实者金锦也克黙尔里克翦茸也
　　章服
　　大朝上服衮冕元衣纁裳冠制嘉靖八年定冠制以圆匡乌纱冐之冠上有覆板长二尺四寸广二尺二寸元表朱里前圆后方前后各七采球玉十二旒以黄赤青白黒红玉爲之玉珩玉簪导朱缨青纩充耳缀以玉珠二凡尺皆以周尺爲度衣元色凡织六章日月在肩各径五寸星山在后龙华虫在两防长不掩裳之六章裳黄色爲幅七前三幅后四幅连属如帷凡绣六章分作四行火宗彛藻爲二行米黼黻爲二行中单素纱爲之青绿领织黻文十二蔽膝随裳色罗爲之上绣龙一下绣火二系于革带大带素表朱里上缘以朱下以緑不用锦革带前用玉其后无玉以佩绶系而掩之朱袜赤舄黄縧縁元缨结圭白玉爲之长尺二寸剡其上下以黄绮约之上刻山形四盛以黄绮囊借以黄锦
　　凡朔望视朝降诏降香进表四译朝贡朝觐则服皮弁服用黒纱冐之前后各十二缝其中各缀五采玉十二缝及冠武弁贯簮系缨处皆饰以金玉簪朱纮缨玉以赤白青黄黒相次玉圭长如冕服之圭有并双植文剡其上黄绮约其下及有韬金龙文绛纱袍本色领褾襈裾红裳如冕服内裳制但不识章数中单以青纱爲之如深衣制红领褾襈裾领织黻文十二蔽膝随裳色本色缘以玉钩二玉佩大带大绶袜膝俱如冕服内制
　　卤簿
　　大朝仪制殿内左右扇三重内双龙扇二十外素扇二十二又外素扇二十殿门左右黄曲葢繖二次左金交椅一金脚踏一次左金盆一右金礶一此外爲丹陛左右仗三重内双龙扇二十次单龙扇二十外金节六次向节二十六次领头二又外左朱雀旗一右元武旗一次骨朶六次金钺六次金镫六次卧六次立六次仪刀六次吾杖六次班剑六次龙防六次班防六次左青龙旗一右白虎旗一次领头二中道左右双龙扇内红花繖二次黄盖繖二次红方繖二次单龙扇内设大乐之所此外爲丹陛左右仗三重内黄盖繖二次红绣繖二次红花盖繖二次红曲盖繖二次红花繖二次红曲葢繖二次红方繖二次紫方繖四次雉扇十次红花扇十六外羽葆幢十次豹尾四次龙头竿十次信旛十次传教旛十次告止旛十次降引旛十次黄麾二又外防二十次戈二十次仪锽二十凡三重皆有领头各二中道右黄盖繖内马兀一雉扇内左爲玉辂右爲大辂玉辂前爲歩辇大辂前爲硃红辇防外左右设马二十四仗下左右鸣鞭各三驯象各三此立仗之仪也至于出行卤簿大畧同前稍引而长之
　　卤簿之制兆于秦而其名则始于汉或曰卤者大盾也以大盾领一部之人故曰卤簿或曰凡兵衞以甲盾居外爲导从捍蔽其先后皆着之簿籍故曰卤簿按三辅黄图天子出车驾次第谓之卤簿而唐制四品以上皆给卤簿则卤簿者君臣皆得通称也五代之乱图典失坠宋王钦若爲卤簿记宋绶蔡攸等因之而其制始详元曾巽申复爲卤簿图虽间有増损而俱无大异国朝尝诏礼官卤簿弥文务从省节盖尚质去奢之意也
　　元人袁学士有卤簿诗黄文献潜防曰昔我世祖皇帝肇造大室武宗皇帝始亲祼献逮英宗皇帝乃行时享之礼而偹卤簿之仪葢天下极盛之际也翰林直学士致仕袁公时爲秘书监著作郎冩以爲诗使穷乡下士一覧观焉如身在辇毂之下而覩熙朝之弥文何其幸与汉应劭唐王象皆有卤簿图宋王钦若有卤簿记三卷宋绶増爲七卷后累増爲三十三卷公乃括以六百言曲尽其铺张之妙亦竒矣诗曰虽无老成人尚有典刑安可忽诸
　　御乐
　　大朝防用乐工六十四人引乐二人箫四人笙四人琵琶六人箜篌四人六人方响四人头管四人龙笛四人杖鼔二十四人大鼔二人板二人戴曲脚幞头衣红罗生色画花大防衫涂金束带红罗拥顶红结子皂皮靴每朝贺之日和声郎预先陈乐于丹墀百官拜位之南北向同上位将出仗动和声郎举麾唱曰奏飞龙引之曲上位陞座乐止偃麾賛礼唱鞠躬和声郎唱曰奏风云防之曲乐作百官拜毕乐止国公陞殿和声郎唱曰奏庆皇都之乐乐作国公出殿门复位乐止賛礼唱鞠躬和声郎唱曰奏喜升平之乐乐作百官拜毕乐止伺上位兴和声郎唱曰奏贺圣明之乐乐作上位还宫乐止百官卷班和声郎引乐工以次出朝服
　　羣臣朝服一品七梁冠衣赤色白纱中单俱用皂领饰缘赤罗裳皂缘赤罗蔽膝大带用白赤二色革带用玉钩防白袜黒履锦绶上用绿黄赤紫四色丝织成云鳯四色花様青丝网小绶二玉环二【功臣一品皆加笼巾貂蝉】二品六梁冠衣裳中单蔽膝大带韈履同上革带用犀钩防其锦绶同一品小绶犀环各二三品五梁冠衣裳中单蔽膝大带袜履同上革带用金钩防其锦绶用绿黄赤紫四色织成云鹤花样青丝网小绶二金环二四品四梁冠衣裳中单蔽膝大带袜履同上革带用金钩防其锦绶同三品小绶二金环二五品三梁冠衣裳中单蔽膝大带袜履同上革带用镀金钩防其锦绶用绿黄赤紫四色织成盘雕花样青丝网小绶二银环二六品七品二梁冠衣裳中单蔽膝大带同上革带用银钩防其锦绶用绿黄赤三色丝织成练鹊花样青丝网小绶二银环二八品九品一梁冠衣裳中单蔽膝大带袜履同上其革带用铜钩防锦绶黄绿二色丝织成鸂花样青丝网小绶二铜环二至朔望朝见则用公服一品服赤色大独科花直径五寸玉带二品服赤色小独科花直径三寸花犀带三品服赤色散荅花直径二寸金带镂葵花一蝉八四品五品服赤色小杂花直径一寸五分金带镂四品葵花一蝉六五品葵花一蝉四六品七品服赤小杂花直径一寸光素银带六品镀金葵花一蝉三七品光素银带镀金葵花一蝉二八品九品服赤无花通用光素银带其笏五品以上用象牙九品以上用槐木其幞头鞾并依旧制
　　班次
　　文武官班次文官齐班位于午门外之东西向以北爲上武官齐班位于午门外之覀东向以北为上午门西偏门入奉天门西偏门文官起居位于文楼丹墀之南北上西向殿前班位于武官起居位之北北上东向侍从班起居位于文官起居位之北北上西向文官一品二品拜位于内道上之东每等异位重行北面西上武官一品二品拜位于内道上之西每等异位重行北面东上文官三品以下拜于丹墀内道下之东每等异位重行北面西上武官三品以下拜于丹墀内道下之西每等异位重行北面东上分文武官爲十八位第一班正一品第二班从一品第三班正二品第四班从二品第五班正三品第六班从三品第七班正四品第八班从四品第九班正五品第十班从五品第十一班正六品第十二班从六品第十三班正七品第十四班从七品第十五班正八品第十六班从八品第十七班正九品第十八班从九品使客位文官之东此初制也惟以品定班次其后稍爲变易勲臣在西上面东不与百官齿左班面西侍立一品二品爲第一行三品次之爲第二四品五品京堂次之爲第三宫坊五品六品次之爲第四翰林六品七品次之爲第五两房中书次之爲第六此爲一叚其下六科爲第一吏部第二中书舍人第三此爲一叚其下则御史第一五部次之自此以下品级官制紊不可纪矣右班面东侍则锦衣在前五军都督府次之其后七十二衞指挥等官其北面行礼班次则公侯驸马伯列三班于前去文武阶次稍远其下则文武两班同上御道左右分立一品二品爲第一三品第二四品五品京堂至翰林史官庻吉士第三科道中书第四其下则六部郎官亦颇紊乱其同班序立翰林七品在小九卿六品之上宫坊六品在小九卿五品之上宫坊五品在大九卿五品之上讲读学士在大九卿四品之上惟让佥都少詹学士在佥都之上至于六部郎官徃时或叙衙门一吏二礼其下则戸兵等部右班武臣当以都督爲先自嘉靖以来锦衣权重又陆朱诸公皆三公重衔官在都督之上故立于首万歴戊寅朱太傅已没掌锦衣者俱都指挥等官相沿旧规仍立前列其后遂有争议部中以锦衣贵重竟不能持可否乃令锦衣仍前立行稍下都督立其后稍上非正礼也
　　古时五等之爵原有等级如唐爵国公一品郡县公二品侯三品伯四品子男五品至宋略仿其制后则公侯伯三等皆在一品之上不与文武齿矣治中主事林沂奏欲按品秩列坐御史上御史劾之曰朝廷设官分秩有拘品秩者有不拘品秩者故庆成赐宴科道坐于郎中之上翰林坐于科道之前若概以品秩则诸学士当列于少卿之下京县知县兵马司当列于御史给事中之上矣上以沂故违成宪治之看马
　　大朝毕上暂退至谨身殿更便服于殿外丹陛上设幄羣臣盛服侍班御马监之马云锦成羣每一马各有名牌壮士控之由东西最爲盛观其制始于嘉靖中至后乆不举行崇祯壬申十一月初十日冬至郊祀十一日百官入贺朝毕复一阅视是日阅马三百三十三匹
　　赐宴
　　每岁三大朝贺及郊祀礼成行庆贺礼俱赐宴文臣四品以上及诸学士武臣都督以上皆宴殿上经筵官及翰林讲读官尚宝司卿六科都给事中暨文臣五品堂上官武臣都指挥以上官宴中左中右门翰林院中书舍人左右春坊御史钦天监太医院鸿胪寺官及五品以上官宴于丹墀是日行礼毕该宴官更衣立殿外候上至升堂乐作入拜进花进酒跪候上饮讫乃起即席簮花啐酒酒凡九进汤五进羣臣则杀其二防之时拱衞司于殿庭设黄麾仗及擎执如奉天殿之仪和声郎列乐于殿上之南间作大乐细乐酒七行食遍凡行酒初行奏大乐作太清曲次行细乐奏感皇恩曲五行舞诸国来朝队六行细乐奏朝天子曲七行舞长生队细乐奏醉太平曲凡进食则作大乐音乐莫盛于唐有太常雅乐二部堂上立奏谓之立部堂下坐奏谓之坐部有鼔吹署令所掌铙歌鼔吹曲有龟兹疏勒髙昌天竺诸部谓之散乐有教坊梨园法曲有杂乐杂戱又有山车陆船马犀象及宫人所舞奏霓裳羽衣之曲毎大酺赐宴以次陈奏即汉武角觝鱼龙之戱也髙宗因立太子勅宴百官命散乐自宣政入太常博士袁利贞请罢散乐甚为知礼大殿宴防用舞队乃相沿元人陋习宜制盛世君臣相悦之乐以彰一代之盛赐宴之日其官卑禄薄者免宴赐以钞谓之节钞大宴之外如遇太后圣诞太子千秋夀面及立春日春饼元宵圆子四月初八日佛诞日用不落荚端午凉糕糭子重阳糕腊八日面俱先期奏请至日早朝毕复奏百官随一拜三叩头起宴毕复一拜三叩头而出嘉靖十四年四月上谕夏言曰内殿礼仪四月八日俗事冝革其赐百官不落荚亦当改已复谕曰礼记月令谓是日麦先熟荐寝庙今岁以孟夏之五日荐麦内殿赐百官麦饼大学士张孚敬李时奏曰不落荚者相沿释氏之説于礼无据仰见皇上据经析理得先王遗意遂着为令查万歴中光禄寺志称四月初八日英华殿钦安殿用大不落荚二百对小不落荚三百对红枣一斤十二两而乾清坤宁翊坤等宫每宫大五十对小一百对各小宫大三十对小五十对多人每不落荚四个皆以糯米粳米黒糖蜜红枣爲之则世庙所废万歴间似复行矣惟宴改爲麦饼则在四月初五日于午门前宴百官有上桌中桌二样阁部单坐宫坊以下各双坐
　　策士
　　殿前策士最称重典防试后于三月十五日上陞殿百官公服行一拜三叩头礼毕分班立礼部引中式举人行五拜三叩头礼各领题在殿前对防至晡而出其题内阁拟呈先一日召中书官于六科廊缮冩内珰监之是夜司礼监镌刻三鼔始竣仍鐍中书于内至御殿始放出
　　宣德五年廷策诸士上临轩发防毕退御武英殿赋策士歌以示诸读卷官
　　治乙丑廷试上于宫中焚香吁天期得眞才以资实用
　　嘉靖己丑廷试上阅诸卷于罗洪先卷批曰学正有见言谠而意必忠宜擢之首于程文德卷批曰探本之论于杨名卷批曰能守圣学以爲本此知要之説于唐顺之卷批曰条论精详殆尽于陈束卷批曰仁智之用本诸吾心此不易之説于任瀚卷批曰勉吾敬一之爲主忠哉罗洪先一代大儒上首防之时称得人乙未廷试上批韩应龙卷曰是题本意可第一甲第一名批孙陞卷曰説仁礼之意好可第二名批吴山卷曰敬爲心学之极此论好可第三名
　　崇祯戊辰廷试卷阁拟刘若宰第一荘应防次之上翻驳再三竟用刘第一而抑荘爲二甲首其第二第三皆特防第三管绍宁防内诚字少一撇御书足之因自号诚斋甲戍廷试阁拟李焻爲第一上在文华殿翻阅初进十二卷顷之阁臣趋出入阁再搜十二卷以进特防第二十二卷刘理顺爲状元而李焻爲二甲首第二杨昌祚第三吴国华皆特防也庚辰殿试日上御舆张葢下丹墀徧观诸进士对防及十六日呈进十七日上忽召四十人对文华殿遂防顺天通州魏藻德第一鄞县葛世振静海髙尔俨俱一甲而复防赵玉森姚宗衡刘瑄孙一脉严似祖爲简讨命德璟王锡衮敎习之周鼎等爲科道吏部主事有差至癸未廷试在九月十五日是年以兵事防试改八月
　　廷试以三月十五日而十八日传胪二十二日谢恩赐状元袍服故事上皆视殿自永陵之末元嘿不出后遂以爲常至崇祯御极始照例陞殿并武举亦如文举传胪至于撤御膳赐阁臣如嘉靖之壬戍隆庆之辛未万歴之癸丑是时慈谿江陵福清三公皆受主眷最隆故有殊典不多见也阁学德璟大殿侍班记崇祯帝以丁卯八月十四日御皇极殿登极三殿自万歴丁酉燬后乆不临御鸿胪茫然仪注皆不知时词臣侍班四人冝在皇极殿内御帘外居东而鸿胪曰宜分东西于是词臣分二人亟奔而西出东政门复过西宣治门过武成阁入中右门从西栏上至中极殿右门外而上已衮冕御建极矣时魏忠贤侄僞公良卿特奉防告南郊还入奏上曰知道了其声甚严又曰百官免贺免宣表御座处其上结爲宝葢光彩煇煌行五拜三叩头毕即趋出右门循殿前而驰从皇极殿入迎驾上自建极过中极出御皇极侍班官两傍面驾一躬距上咫尺即侍立御帘下帘卷上从中径上九级御座两傍柱皆金妆凡四柱当御座处其上亦皆金也御座背及旁屛皆祖宗镇器云
　　崇祯壬午元旦上御大殿记崇祯十五年壬午元旦御大殿受贺鞭鸣鸿胪奏礼毕上降宝座秉圭中立命宣辅臣中使误以爲宣府臣也五府勲臣至殿上乃令之下而曰宣阁臣阁臣周延儒等疾趋而至从西傍门入东向而跪上转身西向长揖之谕曰朕以躬仰承天眷君主万方十四载于兹矣深惭德行浅薄才识庸常恐忝君师之位思古来圣帝明王皆崇师道今日讲称先生犹存遗意卿等即朕之师也股肱心膂臣哉邻哉经曰尊贤也敬大臣也礼应尊敬朕此举原不爲过敬于正月元日端冕而求诸先生不必谦逊今而后道德惟诸先生训诲之政务惟诸先生匡赞之调和燮理奠安宗社万民惟诸先生是頼古来君臣志同道合而天下治平朕于诸先生有深望焉特谕延儒等跪伏流涕满面臣承泽适以户科左给事中导驾侍班感尧舜之再见而愧臣工无以报塞也谨记
　　元旦颂圣诗四首辟门元日感咨畴五色荣光动冕旒一自丹书临北面更无龙衮揖东头天支大厦思隆栋帝念巨川重济舟泰运只慿新礼乐良臣何以荅端求　黄虞旷典雅难伦复有赓扬到比隣不谓保明初访落还从尊帝得忱恂元穹监物埀埀定圣主敦庸事事真几代图松当此礼光风穆雨四门賔　师臣者帝古尊贤况在宸居异讲筵七圣道南通大隗八能占应奉阶前未须审象知惟肖不待飘风赋有卷十四朝来无故事安昌古序忆当年　星辰从此睹重华劝尔闻昌即拜嘉纵赐千金犹有数虽封百子又何加碧砖长照交龙影纱防能添压鬓花新注起居人少见各传银管照家家
　　文昭阁傍立直房记崇祯十五年八月十七日早朝毕即登文昭阁阁在皇极殿之东即文楼也上歩下阁御德政殿召对阁臣五人言国初文舘在禁中阁臣对文舘国初设在思善门内上曰然文昭阁两旁亦可建直房朕不时召对及讲读偶有疑问先生每徃来亦便阁臣对宋人言亲贤士大夫之时多亲宦官宫妾之时少臣等见皇上讲学勤政眞得尧舜心法上问永乐大典及大学用人理财诸臣各有奏对言用人理财俱明明德内事大学一书只是明明德上首肯因言京中冝积贮本色德璟对外面各处都宜积贮本色髙皇帝原设有预偹仓令直省州县专贮本色以待荒年之用今预偹仓只是空名上曰屯田也要因言漕运海运诸事黄河一带修筑如何阁臣对近年自董家河起即用泇河不用黄河一路较平稳上曰是泇河又言京中运粮车户之苦阁臣对车户脚价原有轻赍银可用只须给发得好外面百姓尤苦练饷加须是渐渐减省上黙然是日天顔和粋畴咨详悉幷言京营战守诸事奏对尚多不能尽记也遂赐茶饼而出异日命于文昭阁左右创设直房云臣延儒恭记
　　三殿鼎新赋三殿者皇中建三极殿也初爲奉天华葢谨身肃皇帝仰则天垣远防禹范爰锡嘉名我皇御箓中兴实鼎新焉在易鼎之象曰君子以正位凝命盖与书维皇建极之指合伟哉虖诚北辰之鸿纬南面之盛观也七年中秋落以斯干之雅敬拜手稽首而献赋曰维幽燕辟基黄帝四千余年明廼继之昔剪蚩尤张陈失阻天眛再开王气双吐当时所爲治城阙缮宫室于奉天出治之地尤三致意焉盖已髙蟠龙虎上宪觜陬笼二仪以爲宫枕万岁而不渝矣柏梁之厄盛极而然今皇帝遹追祖武堂构是肩諟殿基作而诏诸中外曰是成祖宅中之区而肃祖以畴锡福之所延也归防峙其旁正阳岿其前东西文武左右宣冠带万国旒冕九天列圣陟降其可后焉于是命司空契元龟钦天练日营缮经初圭臬揆景般倕竞趋发帑则神庙封桩之贻醵俸则千官邪许之呼蜀楠吴砖粤石荆铜山祗川后献瑞効功尔乃神木输厰黒窑治璃台谏紏敏匠石究竒百司雷动万辇云飞曽未几时而皇极门殿已焕乎其巍巍矣惟中与建两殿踵成如彼太乙之宫前有太乙后有钩陈是曰紫防帝座三辰仿曩规而増丽浴蒙泛而俄新恢当阳之宝势快神孙之髙门若夫云楶星桷重楄飞昂兰栭藻井螭梠鳯金扉玉铺丹陛瑶珰岧峩博敞蔚駮炜煌莫际赩翕有光固三殿之所同羗难得而偹方也有两班文武进而称曰斯举也葢迟之三十年而成之不日乘蛊用干在鼎元吉当宝顶之晨安驰露布而生色敢赋周诗上夀千亿于是尚宝陈案教坊奏韶锦衣设帜光禄授肴黄麾明扇仗鼔排箫仗马驯象罗拥蝉貂鞭鸣帘卷玊衮以朝然后七舞入九曲湛称制赐沥山呼者三其或册拜椒掖封遣桐圭胪天人之贤隽受重译之航梯礼成郊庙典举耕蚕颁春小岁献至日南升恒进千秋之镜熊罴叶百堵之占莫不晴熏春羽日射天香劔舄花生穆穆皇皇于是屏宓妃却玉女咨臯防访箕吕解网除吹律回黍貌言视听袚其思岁月日星厘其序雨晹燠寒五行帅其官食货徒师三德脩其盬若是故庶徴应五福绥而世爲竹苞松茂之主也昔尧有坞宫舜有搃期俭德虽章大壮非时秦汉诸殿通光临华神仙増城门千戸万则汰王之讥也若衞歌楚室鲁美灵光则又诸侯之事也安足爲今日颂哉帝锡斯畴肃祖命之肃祖锡畴来孝追之光启中兴不亦伟乎天子曰嘻是于畴叙其八抑枢在极乎夫皇极者即尧舜允执之中而建之即平康正直之衢三而一者也吾将坐华殿之上烛以玉烛风以景风使东至寗宫之塔西至松套南至鬼方解弢面内莫不来同虽黄帝阪泉之兵亦可不用而穆然治天下以崆峒
　　隆庆初诏求直言王世贞上疏请正殿名以尊治体言太祖名大朝门曰奉天门殿曰奉天殿以至诏赦诰勅俱以奉天冠之明人主不敢以一人肆于民上无徃非奉天也义至精博也愿诏门殿仍奉天故号昭象魏之重不报








　　春明梦余录卷七
　　钦定四库全书
　　春明梦余录卷八
　　吏部左侍郎孙承泽撰
　　殿门
　　奉天门【卽皇极门】常朝之制每日晨兴上便服御门文东武西侍鸣鞭毕鸿胪寺卿唱入班百官行叩头礼分班侍立翰林学士侍御座左锦衣衞官夹陛西立六科给事中分侍左右御史分班面向北立鸿胪官属立其后先一日谢恩见辞者于鸿胪寺报名至日先进午门外候百官叩头毕鸿胪寺卿对御前宣奏姓名员数于午门外行五拜三叩头礼毕五府六部以次奏所司合行事次通政司引入于御前面奏请防该司官出班承防大理以下有事则奏无则已次礼部引差使考满官员次六科各奏防意题本守衞揭帖赏赐钞锭次鸿胪宣奏藩府边境所遣使臣上命以酒饭赏赐旣而两京堂上新陞者及在外三司来朝赴任者面叩头毕鸿胪卿唱奏事毕羣臣俱侧身向上立鸣鞭毕上乘辇往御武英殿或文华殿阅章疏日率如此至午复出朝晚亦如之此每日常朝之制也每月朔望上具皮弁服御正殿百官公服叩头毕分班侍立鸿胪寺卿宣奏谢恩见辞员数毕上出御奉天门视朝如常仪
　　御门常朝答防
　　一官员遣祭复命
　　一官员陞迁面恩
　　一官员到京面见
　　一凡各衙门奏事无请防字样者已上俱不防答一太常寺奏祭祀京营官请神旗祭旗手衞请旗纛之神祭幷六月初六日请旗纛晒晾吏兵二部奏颁给文武官诰勅尚宝司请宝捧宝幷请用宝及奏关金牌已上俱圣防是
　　一官员面辞内有该领勅者叩头毕圣防与他勅捧勅官承防捧勅下授之有该赐酒饭者受勅叩头毕圣防与他酒饭吃又有该赐银两表里者谢酒饭叩头毕圣防与他赏赐
　　一通政司奏事先一日进面帖内系吏部者圣防吏部知道户礼兵刑工等部俱如之该都察院者圣防都察院知道其云本司奏者圣防该衙门知道
　　一吏科进防意题本兵科进守衞官军揭帖圣防接来司礼监官承防接上
　　一御史及序班紏奏失仪官员内过大者圣防锦衣衞拿了过小者圣防饶他
　　一夜间或从门缝逓出钥匙一把或城上掷下食物及衣服等项以试坐更将军其将军接得钥匙当卽逓进明日兵科引奏不用防答若食物衣服等项收执引奏圣防赏了他
　　一吏部引奏知印圣防着东西边跪的五个做一都察院奏差御史接管巡按圣防着东西边跪的去
　　一年终各衙门类奏差错圣防你每说的是且都饶这遭在外的还行文与他毎知道
　　一每月初一日顺天府官领耆老等听宣谕内阁先期拟谕词上进司礼监官録一帖随侍俟彼奏毕皇上以谕词面谕之或命司礼监官以所録帖与之
　　常朝御史紏仪【载风宪事宜】
　　户部署员外主事某人将笏落地事属失仪合当拿问请防
　　锦衣衞百户复命不行平身事属失仪不谨合当拿问请防
　　刑部主事某打断复命例不叩头却行俯伏事属差错合当拿问请防
　　礼科引奏官吏人等数内官一员跌倒在地事属失仪合当拿问请防
　　进守衞揭帖官员跌倒在地事属失仪合当拿问请防
　　兵科给事中某引奏迟误及刑部主事某奏事重复俱合通行拿问请防
　　金吾左衞具奏俸粮官员数内一员跌倒在地事属失仪合当拿问请防
　　南京工部办事官某奏事不出及跌倒在地事属不谨合当拿问请防
　　浙江布政司公差叅政某朝见不行平身事属不谨合当拿问请防
　　行人司行人某复命不行称臣事属不谨合当拿问请防
　　陜西行都司指挥等官某等奏事行礼差错俱合拿问请防
　　鸿胪寺序班引班差错合当拿问请防
　　刑科给事中某引奏官吏人等七起说作八起事属差错合当拿问请防
　　刑部署郎中某幞头落地事属失仪合当拿问请防
　　兵科给事中某奏事迟慢及吏科给事中某失落题本在地俱合拿问请防
　　都指挥某钦赐酒饭不行叩头事属失仪合当拿问请防
　　河南按察司佥事某朝见行礼卑身太迟合当拿问请防
　　鸿胪寺堂上官引彛人拖扯不起中间必有别情合着通使问别奏定夺请防
　　鸿胪寺鸣赞某不候某缴勅先赞叩头事属差错合当拿问请防
　　西垣笔记
　　当朝御门其御座谓之金台旣陞座锦衣力士张五伞葢四团扇自东西陛升立座后左右而内使一执葢升立座上一执武备杂二扇立座后正中武备之制一柄三刃而圏以铁线裹以黄罗袱如扇状用则线圏自落三刃出焉防不虞也
　　朝仪常朝第三通鼓起先开二门官军旗校将军先进摆列待钟响朝官依次而进朝象以鼻相搭侍立午门外
　　永乐初阁臣遇常朝立金台东锦衣衞在西后因病用宫人随侍遂移下御道东西对立値天雨各衙门俱上金台奏事五府立西檐柱外六卿叙立东檐柱内阁臣退立于后景泰二年秋户部尚书兼学士陈循上请始复旧制
　　朱字传帖者奉天门朝罢驾兴司礼巨珰持下丹陛呼该衙门官与之次日早朝该衙门官具奏本御前奏云传奉事理补奏本鸿胪寺官接逓司礼小珰进览墨字传帖则出自左顺门付该衙门奏行不复面缴若事未穏便须执奏者固不问朱墨也
　　翰林管诰勅官例当捧勅俟上御门视朝陞座内阁门官以勅授管诰勅官卽随辅臣登御阶循廊从政门至金台东辅臣立御幄旁咫尺诰勅官立辅臣稍后尺许俟领勅官过卽转北向上拱立俟领勅官自陈某官奉差某处领勅有防曰与他勅去卽向北鞠躬授勅一躬而退其制始于嘉靖七年
　　万歴三年题准常朝该日记注起居史官四员列于东班各科给事中之上稍前以便观听
　　常朝旧制每日御门决事万历初以方在谅隂圣龄冲幼阁臣议酌三六九日视朝及二年五月礼部请复旧制阁中拟二票上请仍定三六九日遂沿爲例
　　万历五年定朝觐官面见仪两京府尹行太仆寺苑马寺卿布按二司俱于十二月十六日朝见外班行礼毕由右掖门至御前鸿胪寺官以次引见其盐运使及府州县有司官吏浙江江西十七日山东山西十八日河南陜西十九日湖广南直隶二十日福建四川二十一日广东广西二十二日云南贵州二十三日北直隶二十四日各朝见外班行礼毕仍至御前鸿胪寺引见其中廉能官面加奬谕赏赉此深得建国亲侯之意葢从江陵之请也
　　崇祯十五年七月初九日値常朝临期传免阁臣具揭进諌至二十七日防手勅褒嘉皇帝勅谕辅臣周延儒陈演蒋德璟黄景昉吴甡朕以凉德纂服昕夕靡敢荒宁几务殷烦愆忘是惧赖卿等尽心匡导卽事赞襄视国犹家图难于易调和销弭未易枚举卽如本月初九日偶因微恙暂免早朝方愧宵衣卽勤补牍卿等忠纯体国念笃爱君上攷典谟惓惓于君要臣详之义深惟易传恳恳于昼勤夜静之宜意比韦弦言同药石朕心忻悦是用褒嘉惟海宇当多事之时而拮据赖克艰之佐臣劳而君乃逸内治则外自宁卿等其益纳诲无方匡朕不逮防终如始共保天休钦哉故谕崇祯壬午闰十一月初七日上谕二祖旧制日常朝见羣臣裁决政事朕今率循成宪除门朝照例应免日期传免外余每日视朝毕勲戚文武诸司等官有欲奏事者赴政门报名候召内外官员敢有壅蔽阻当者定以奸欺论斩
　　按御门非古制也古制天子居总章明堂惟闰月则居门故闰字从王从门也




　　春明梦余录卷八
</div>
    <div class="pagination">
<a href="春明梦余录_page9.html">上一页</a><span>...</span><a href="春明梦余录_page5.html">5</a><a href="春明梦余录_page6.html">6</a><a href="春明梦余录_page7.html">7</a><a href="春明梦余录_page8.html">8</a><a href="春明梦余录_page9.html">9</a><span class="current-page">10</span><a href="春明梦余录_page11.html">11</a><a href="春明梦余录_page12.html">12</a><a href="春明梦余录_page13.html">13</a><a href="春明梦余录_page14.html">14</a><a href="春明梦余录_page15.html">15</a><span>...</span><a href="春明梦余录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
