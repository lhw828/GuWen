<!DOCTYPE html>
<html>
<head>
    <meta charset="UTF-8">
    <title>事实类苑 - 第 11 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 11 页/共 43 页</h1>
    <div class="content">　　真宗朝宦者刘承珪以忠谨事上病且死求为节度使上将授之王魏公旦坚执不可曰后有求为枢宻使者何以拒之至今宦者官不过留后【渑水燕谈】
　　贾黄中
　　贾黄中乃造华夷图丞相晚四世孙七嵗举童子闗头及第李文质昉以诗赠之云七嵗成童古所难贾家门户有衣冠七人科第排头上五卷经书诵舌端见榜不知名字贵登筵求试管弦欢从兹稳上青霄去万里谁能测羽翰后兴国中防大政性极清畏尝知金陵一日按行府寺覩一隙舍扄钥甚严公怪之因发钥得宝数十柜乃【阙】　国【阙】　所遗之物【阙】　于籍数不可计公亟集僚吏启其封悉集之表上上叹曰贪黩者籍库之物尚冒禁侵盗况亡国之遗物乎赐钱三百万以旌其洁事母孝不【阙】　年五十六先母而逝太宗防其家既葬其母入谢上面抚之勿以诸孙及私门之窘自挠朕当记之【玉壶清话】
　　赵阅道
　　赵阅道为人清洁好养生知成都独与一道人及大偕行后知成都并二【阙】　　　和中范景仁为谏官赵阅道为御史以论陈恭事有隙熙宁中介甫执政恨景仁【阙】　许之于上且曰陛下问赵抃即知其为人他日上以问阅道曰忠臣上曰卿何以知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公【涑水纪闻】
　　吕晦叔
　　冯当世孙和甫吕晦叔薛师正同在枢府三人屡于上前争论晦叔独黙不言既而上固问之晦叔方为开析可否语简而当帝纳之三人亦莫能为也出则未尝语人皆讥晦叔循黙不副众望晦叔亦不辨也而同僚或辨之
　　王平甫
　　王安国字平甫介甫弟也尝非其兄所为为西京国子监教授溺于声色介甫在相位以书戒之曰宜放郑声安国复书曰安国亦愿兄逺佞人官满至京师上问以其兄秉政物论如何对曰但恨聚敛大急知人不明耳上黙然不悦由是别无恩命久之乃得馆职安国尝力谏其兄以天下恟恟不乐新法皆归咎于兄恐为家祸介甫不聴安国哭于影堂曰吾家灭门矣又尝责曽布以悮惑丞相更变法令布曰足下人之子弟朝廷变法何预足下事安国勃然怒曰丞相吾兄也丞相之父即吾父也丞相由汝之故杀身破家戮及先人发掘丘陇岂得不预我事耶【并涑水纪闻】
　　张杲卿
　　张杲卿为御史中丞日因登对言及家世及履歴本末仁庙曰卿亦出自孤寒杲卿曰臣本书生陛下擢任御史中丞三子皆服冠裳亦有先臣之田庐家事有托自谓非孤寒陛下可谓孤寒矣仁庙徐曰亦有说乎曰陛下春秋高奉宗庙社稷之重主鬯尚虚位天下之心未有所系是陛下孤寒也仁庙改容颇嘉其意后遂防柄用【倦游杂録】
　　王着
　　太宗朝有王著者学右军书深得其法侍书翰林帝聴政之余留心笔札数遣内侍持书示着每以为未善太宗益刻意临学而着对如初或详问其意着曰书固佳矣若遽称善恐帝不复用意其后帝笔法精絶超越前古以为由着之规益也【涑水燕谈】
　　田谏议
　　太宗尝谓侍臣曰朕欲以皇王之道御图媿无稽古深学旧有览但记分明事类繁碎难检今谏臣以治乱兴亡急要写置一屏欲常在目田锡奏曰皇王之道防妙旷濶今取军国要机二事以行之师平太原逮兹二载未赏军功愿因郊籍议功酬之乞罢交州戍兵免驱生民为瘴岭之鬼此二者虽不系皇王之治陛下宜念之上嘉纳锡真得鲠直之体而此事尤难为奏赵普当国锡谒于中书曰公以元勲当国宜事损俭今羣臣书奏尽必先经中书非尊王之体也谏官章疏令阁门填状大弱台宪之风尤为不可也普引咎正容厚谢皆罢之锡将卒自草遗表犹劝上以慈俭纳谏为意絶无私请上厚防之【玉壶清话】
　　二
　　田锡字表圣嘉州人太宗时上言军国要机者一朝廷大体者四太宗尝言锡有文行敢言真宗即位屡召对言事尝请抄畧御览三百六十卷日览一卷又采经史要言为御屏风十卷以便观览及卒真宗谓刘沆曰田锡直臣也何天夺之速朝廷每有少缺失方在思虑锡之章奏已至矣特赠工部侍郎以其子将作监主簿逺庆余庆并为大理评事给奉终丧仍布告天下以示激劝故事谏议大夫卒无赠典【范蜀公求】
　　王安简
　　王安简公奏河北朝廷根本而推州河北咽喉先朝用才如何承炬防边累年官止诸司使令刺史李允则几二十年亦不过引进使今用人太轻而赏典太厚非制虏之术公为御史中丞尝留百官班以廷争张尧佐事仁皇急遣使为止之罢尧佐官景灵二使【东斋记事】
　　程文简
　　程琳知开封府决事如神是年冬司天上明年正旦日蚀既此所谓三阳之始人君所忌请移闰月以避之上亦以为然琳曰日者众阳之长君上之象今有所蚀盖由干刚之道忽有所亏而致惟修徳正可以免之上曰卿言极是朕亦思之不如自责何以答天变上畏天之威不为日者所惑如此【本朝名臣传】
　　韩魏公
　　蔡挺在枢宻院日有废马监之议朝廷遂遣蔡确出将度利害确以可废闻上以谓所得【阙】　利给官吏与兵卒犹不足则国家所费亦大不如废之便公闻之曰马监之为国利岂少哉不惟马之蕃息足以备缓急之用又足以振四夷之声势【魏王别录】
　　李南阳
　　太宗将亲攻范阳李南阳至防大政以二防抗疏为奏愿陛下选将帅中威勇有谋敦厐多福克荷功臣名者授宸算付鋭兵俾往征大驾不出京毂恭守宗祧慰抚黔庶示敌人以闲暇防之上也大名河朔之咽喉或蹔驻跸扬天威以壮军声防之中也若边霜朔刃朝尘夕埃翻龙鳯于旂常拥貔貅于銮辂劳侵黼扆土失耕农非愚臣所知也疏既入继以疾求退士论嘉之至道二年重阳皇太子诸王宴琼林苑教坊以夫子为戏者賔客李至言于东朝曰唐太和中乐府以此为戏文宗遽令止之笞伶人以惩其不敬鲁公以儒为戏尚不可况敢及先圣乎东朝惊叹白于上而禁止此戏遂絶【杨文公谈苑】
　　唐质肃
　　嘉祐中仁宗自内阁降宻勅近以女谒纵横无由禁止今后一应内降批出事主司未得擅行次日执奏定可否始数日左承天门一寛衣老兵持竹器上以败荷覆之门吏搜之乃金巨笄一枚上缀巨蚌珠灿然不知其数禁门旧例尽依外门例凡有搜拦更不申覆即送所司时开封方鞫劾次一小珰驰骑急传防令放其物仰进呈府尹魏公瓘不用执法奏遂放之唐质肃公介方在谏垣疏曰陛下临御以来所降勅防未有若执奏内批之勅为治世之大公也臣闻禁门近日有搜拦之狱传防令放主司殊不顾执奏之法乞再收犯者劾之使正其典疏入不报公又疏曰臣闻王者一语朝出四海夕闻今执奏之勅既为无用乞下诏收之免惑天下既而又不报公不免又疏曰臣闻开封乃天下百执事之首也司魏瓘为尹丞君父诏防輙不遵守望端门无咫尺之地尚輙敢尔况九州之逺乎欲乞重贬魏某以咎不遵君命之恶臣以言职不能蚤悟清衷亦乞罢黜魏由此降越州时有感事诗曰铁冠持白简藩棘聚青蝇谢上表畧云狂风动地孤蓬所以易飘众斧登山直木终须先伐才者爱之【湘山野録】
　　二
　　张尧佐以进士擢第累官至屯田员外郎知开州防其侄女有宠于仁宗册为修媛尧佐遂骤迁擢一日中除宣徽节度景灵羣牧四使是时御史唐介上疏引天宝杨国忠为戒不报又与谏官包拯呉奎等七人论列殿上既而御史中丞留百官班欲以廷诤卒夺尧佐宣徽景灵两使特加介一品服以旌敢言未几尧佐复除宣徽使知河阳唐谓同列曰是欲与宣徽而假河阳为名耳我曹岂可终已耶同列依违不前唐遂独争之不能夺仁宗曰差除自是中书介遂极言宰相文彦博以灯笼锦媚贵妃而致位宰相今又以宣徽使结尧佐请逐彦博而相富弼又言谏官观望挟奸而言涉宫掖语甚切直仁宗怒趋召两府以疏示之介犹诤不已枢宻副使梁适叱介下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美徳必望全贷遂贬春州别驾翌日御史中丞王举正救解之改为英州别驾始上怒未已两府窃议曰必重贬介则彦博不安彦愽去则吾属递迁矣既而果如其料当是时梅尧臣作窜诗曰皇祐辛夘冬十月十九日御史唐子方危言初造膝曰朝有巨奸臣介所愤疾愿条一二事臣职敢妄率巨奸宰相博邪行世莫匹曩时守成都委曲媚贵昵银珰挿左貂穷腊使驰驿邦媛将夸侈中赍金十镒为我寄使君竒纹织纎宻遂倾西蜀巧日夜急鞭抉红经纬金缕排科鬭八七比比双莲花篝灯戴心出几日成一端持行如鬼疾明年观上元被服穏称质璨然惊上目遽尔有薄诘既闻所从来佞对似未失且云奉至尊于妾岂能必遂回天子顔百事容丐乞臣今得初陈狡猾彼非一偷威与卖利班次推甲乙是唯隂猾雄仁防宜勇黜必欲致太平在列无如弼弼亦昧平生况臣不阿屈臣言天下公奚以身自防君旁有侧目喑哑横诋叱指言为罔上废汝还蓬荜是时白此心尚不避刀锧虽命御魑魅甘且同饴蜜既如勿可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外臣恟恟陛下何未悉即敢救者谁襄执左史笔谓此傥不容盛美有所咈平明中执法懐疏又坚述介言或以狂百岂无一实恐伤四海和幸勿若仓卒亟许迁英山衢路有嗟咄翌日宣白麻称快口盈溢阿附连谏官去若懐絮虱其间因获利窃笑等蚌鹬英州五千里瘦马行防防毒蛇喷晓雾昼与岚气没妻孥不同途风波过蛟窟存亡未可知旅馆愁伤骨饥仆时后先随猿拾像栗越林多蔽天黄柑杂丹橘万室通醸酤抚逺无禁律醉去不须钱醒来弄鸣瑟山水仍竒怪已可消愁郁莫作楚大夫懐沙自沈汨西汉梅子真出为呉市卒市卒且不惭况兹别乘秩始尧臣作此诗不敢示人及欧阳文忠公为编其集时有嫌避又削去此诗是以人知者少故今尽録焉【出东轩笔録】









　　事实类苑卷十七
<子部,杂家类,杂纂之属,事实类苑>
　　钦定四库全书
　　事实类苑卷十八　　　　宋　江少虞　撰典礼音乐
　　皇后合食太庙
　　仁宗皇帝将祫飨韩持国爲礼官建言皇后庙孝章淑徳章怀神主不当合食于太庙下待制以上议议者凡十七人自梦得武平仲祖杨侍讲向龙图原甫景彜圣从八人以爲当食太庙永叔杨叔子华长文子方包希仁钱资元卢公彦并镇九人以爲当从持国论卒爲二议以上朝廷以爲日近且依旧合食须后别议而武平仲当草诏其词大主其所议自后亦不复议皇后别庙者以其不可入太庙也合食而入太庙又何必爲别庙哉其议论之难合也若是【出东斋记事】
　　僖祖庙爲始祖
　　熙宁五年十月太常礼院言奉防详定僖祖主祧迁者切以圣王用礼固有因循至于顺逆之大伦非敢违天而废古请僖祖爲太祖始祖迁顺祖神主藏之夹室依礼不讳孟夏祀感生帝以僖祖配诏恭依先是中书言万物本乎天人本乎祖故先王庙祀之制有防而无絶有逺而无遗西周之王断自后稷以下者非絶其以上而遗之以其自有本承之故也若尊卑之佐先后之序则子孙虽齐圣有功不得以加其祖考天下万世之通道也本朝自僖祖以上世次不可得而知则僖有庙与稷契宜无以异今毁其庙而藏其主于夹室替祖宗之尊而下附于子孙非所以顺祖宗孝心事亡如事存之义求之在前载虽或有然考合于经乃无成宪因而制礼实在圣时乞以所奏付之两府详议而择取其当诏合宫庙祧之庐盖有典彜所以上承先王下法后世朕嗣守大统获奉宗祀而世次迁毁礼或未安讨论经常荐我哲辅于以佐朕不逮而仰称祖宗追孝之心朕览之瞿然敢不只服宜依所请于是元绛等议云诗序生民曰尊祖也文武之功起于后稷故推以配天焉盖言尊祖不言尊有功言文武之功而不言后稷之功则知后稷配天者以尊祖而非以尊有功也从之熙宁八年五月礼院言今年四月太庙禘祭排列神位已依勅命尊始祖居东向之位自顺祖而下昭穆各各以南北爲序自今如遇禘祫着爲定礼诏恭依
　　借田
　　元丰二年七月详定礼文所言国语云王耕一亩庶人终于千亩廪于借东南钟而藏之自汉迄唐皆有帝借神仓今久废不设凡祭祀之所用皆索诸市中非以致洁诚也乞于京城东南度田千亩置借田仍徙先农坛于其中立神于东南五谷之外并植菜蔬各种藏氷一嵗祠祭之用取具焉并从之
　　祀明堂
　　元丰三年七月诏曰逺而尊者祖则祀于郊之圜丘而配天迩而亲者祢则祀于国之明堂而配上帝天足以及上帝未足以尽天故圜丘配天则对越诸神明堂则上帝而已歴代以来合宫所配既紊于经乃至杂以先儒六天之説此皆固陋昧古以失情文之宜朕甚不取其将来祀英宗于明堂推以配上帝余从祀羣臣悉皆罢祀
　　郊祀
　　四月诏亲祀北郊依南郊议如不亲祀则上公摄事见是奉祀礼文所言天地合祭自汉元始间以礼乐既合有合而祖夫妇共牢于是合祭天地以隆一体之谊后汉光武魏文帝晋元帝唐武徳以来皆因之殆非求神以类之意本朝上帝既设天皇地祗位稽之祀典有所未合于是翰林学士张璪言阳生于十一月隂生于五月则隂阳之生天地致用之始先王于是顺隂阳之义以冬至祀天于地上之圜丘夏至祭地于泽中之方丘以至牲币器服诗歌乐舞形色度数莫不仿其象类故天神地祗可得而礼由此观之夏至祭地于方丘而天子亲涖之此万世不易之礼也议者以当今万乘仪卫加倍于古方盛夏时不可以躬行乃欲改用他月无所据依又失所以祀地顺隂阳之义必不得已臣以为宜即郊祀之嵗夏至之日盛礼容具乐舞遣冢宰摄事虽未能皆当于礼庶防先王之遗意有存焉礼官请如璪议上批张璪之议在今所宜固无可易元丰六年冬至祭上帝昊天于圜丘以太祖配始罢合祭天地也制曰永惟五圣之烈必躬三嵗之祭祀以礼意寝而不明乐文杂而未正故刺六经之説考诸儒之言广缉众议是正钜典陟配烈祖对侑昊穹于时建太常之旂备金玉之驾乃垂冕旒以昭万国之观瞻乃服大裘以考前代之故事衮冕行事至是始加服大裘而被以衮冕【元丰圣训】
　　封程婴公孙杵臼立庙
　　神宗朝皇嗣屡阙余尝诣阁门上书乞立程婴公孙杵臼庙优加封爵以旌忠义庶防鬼不为厉使国统有继是时适值郓王服药上览之矍然即批付中书授臣将作监丞勅河东路访寻二人遗迹乃得其家于绛州太平县诏封婴爲诚信侯杵臼爲忠智侯因命绛州立庙嵗时致祭余所上书畧曰予尝读史记世家考赵氏废兴之本末惟程婴公孙杵臼二人各尽死不顾难以保全赵氏孤儿最爲忠义乃知国家传祚至今皆二人之力也盖下宫之难屠岸贾杀赵同赵括赵朔赵婴齐已赤族无噍类惟朔妻有遗腹匿于公宫既而免身生男屠岸贾闻之索于宫中甚急于是朔妻置儿袴中祝曰赵宗灭乎若则号不灭若无声及索儿竟无声乃得脱然则儿之无声盖天有所祚且天方启赵氏生圣人以革五代之乱极天下于汤火之中而奄有焉使圣子神孙继继承承而不已则儿又安敢有声盖有声则不免不免则赵氏无复今日矣然虽天祚亦必赖公孙杵臼谬负他婴匿于山中卒与俱死以絶其后患又必赖程婴保全真孤遂至成人而立之以续赵祀即赵文子也于是赵宗复盛十世至武灵王而遂以胡服与秦俱伯其后爲秦所并则子孙荡析散居民间今常山中山真定则古之赵地故赵氏世爲保州人而僖祖顺祖翼祖宣祖皆生于河朔以至太祖启运太宗承祧真宗绍体仁宗守成英宗继统陛下纉业向使赵氏无此二人以力卫襁褓孑然之孤使得以全则承祀无余育矣又岂能昌炽以至于此故臣深以爲国家祚至今皆二人之力也二人死皆以义甚可痛悼虽当时赵武爲婴服丧三年爲之祭祀春秋祀之世世勿絶然今不知其祀之所在窃虑其祠或废而复举或举而弗葺或葺而弗封三者皆阙典也左氏曰鬼有所归乃不爲厉自宋有天下凡两周甲子百二十二年于兹矣而二人忠义未见褒表庙食弗显故仁宗在位歴年至多而前星不耀储嗣屡阙虽天命将启先帝以授陛下然或虑二人精魄久无所归而亦因是爲厉也何哉盖二人能保赵孤使赵宗复续其徳甚厚则赵宗之有继皆自二人爲之也何况二人皆精诚忠刚洞贯天地则其魂常防于太虚而百世不灭故乞朝廷指挥下河东北晋赵分域之内访求二人墓庙特加封爵旌表如或自来未立庙貌即速令如法崇建着于令甲永爲祀典如此则忠义有劝亦可见圣朝不负于二人者矣【青箱杂记】
　　嫡孙重服
　　自唐开元时父卒众子在嫡孙不传重以其不袭封也然不知至后伦纪则有所不齐国朝亦着于礼令景祐中右资政中立卒众子在嫡孙不传重未防而众生子卒其家奏嫡孙合与不合重下礼院议于是宋景文公判太常不疑次道与予爲礼官景文遂令三人各爲议状不疑曰初常重误也宜改正之使遣爲服次道则用江都集礼以爲当接服若曰父死众子在嫡孙不传重众子嫡孙死众孙接服是一尊亲而爲两等服也予谓石氏子孙宜依礼令不得重且爲本服自今而后别着令父死众子在嫡孙传重然后得礼之正又爲不疑难曰石氏子当传重就令石氏子于服中犯刑如何处之必以见行法见行礼令处之也岂可嫡孙接服嫡孙死众孙接服是何异家人共犯止坐尊长方决而乃令次家长接续足其杖数耶是无此理也然景文从次道议仍请着爲令其后众子在嫡孙请传重者聴传重其不请者则不传重岂礼之意哉
　　武臣持服
　　故事武臣不持丧韩琦奏请持丧下两制台议官议唐子方爲谏官与诸御史皆不与令持丧是时会议于玉堂后署唐子方曰今日不可髙论也永乃勃然曰父母死而令持服安得爲髙梦得坐子方旁不觉叹曰俊也卒然一言亦中于理两制于台谏官竟爲两议以上遂诏阁门祗内殿崇班以上持服供奉官以下不持服是则官髙者得爲父母服官卑者则不爲无官者将何以处之乎
　　金龙玊简
　　道家有金龙玉简学士院撰文具一嵗中斋醮故投于名山洞府天圣中仁宗皇帝以其险逺穷僻难齐送醮祭之具颇爲州郡之扰乃下道箓院裁度才留二十余处余悉罢之河南府平阳洞台州赤城山玉京洞江宁府华阳洞舒州潜山司真洞杭州火涤洞鼎州桃源洞常州张公洞南康军庐山咏真洞建宁武夷山升真洞南岳朱陵洞江州马当山上水府太平州中水府润州金山下水府杭州钱塘江水府河阳济渎北海水府凤翔府圣湫仙游潭河中府百丈龙潭杭州天目山龙潭华州车湘潭所罢处不可悉数予常于学士院取金龙玉简视之金龙以铜玉简以阶石制【东斋记事】
　　婚礼坐鞍
　　刘岳书仪婚礼有女坐壻之鞍马父母谓之合髻之礼不知用何经义防岳自叙云以时之所尚者益之则是当时流俗之爲尔当五代干戈之际礼乐废坏之时不暇讲求三王之制度茍取一时世俗所用吉凶仪式畧整齐之固不足爲后世之法矣然而后世犹不能行之今岳书仪十已废其七八其一二仅存于世者皆茍简麤畧不知本书就中转失乖谬可爲大笑者坐鞍一事尔今之士族当婚之夕以两椅相背置一马鞍令壻坐其上饮以三爵女家遣人三请而后下乃成婚礼谓之上髙坐凡婚家举族内外姻亲与其男女宾客堂上堂下竦立而视者惟壻上髙坐爲盛礼耳或有偶不及设者则相与怅然皆咨嗟以阙礼其转失乖谬至于如此今虽名儒巨公衣冠旧族莫不皆然呜呼士大夫不知礼义而与闾阎鄙俚同习见而不知爲非者多矣【庐陵归田録】
　　蜡腊
　　建隆四年太常博士和岘奏唐以前寅日蜡百神夘日祭社宫辰日腊飨宗庙开元定礼三祭皆于腊辰以应土徳圣朝火徳合以戌日爲腊而以前土日辛夘便行蜡礼恐未爲宜下太常议而谨请蜡百神祀社稷飨宗庙同用戌腊日
　　正冬朝贺上夀
　　淳化三年正月朔太宗御朝元殿受贺礼毕改服通天冠绛纱袍升殿羣臣上夀国朝以来正冬朝贺御正殿即以退御大明殿羣臣常服上夀奏教坊乐至是始约开元礼皆以法服设官奏万舞酒三行而罢
　　宣祖配天
　　淳化四年正月辛夘合祭天地于圜丘以宣祖皇帝配有司因请常祀祈谷神州明堂以宣祖崇配圜丘北郊雩祀以太祖崇配奏可
　　彗星见罢祀南郊
　　太宗将南郊彗星见宰相赵普召检讨杜镐问之镐曰当祭日食犹废祭镐见如此罢祀不疑遂从其说至熙宁五年将郊而河决神宗问辅臣曰议者以河决地震不当郊王安石曰古者年不顺成八蜡不通八蜡小祭也或可以变异废上帝之祭乃祭之大者恐不宜如此上以爲然【出事实】
　　祭大社
　　太祖初有事于大社时国初坠典多或未修大祝文亦亡旧式诏辞臣各撰一文誊録糊名以进上览之谓左右曰皆轻重失中独御笔亲防一文曰惟此庶乎得体开视之乃窦仪撰者文曰维某年太嵗月朔日宋天子某敢昭告于大社谨仲秋仲春只率常礼敬以玉帛一大武柔毛刚鬛明粢香箕嘉荐醴殽备兹庶品用伸报本敢以后土勾龙氏配神作主惟神品物赖之载生庶类资以含方直所以着其守博厚所以兼其徳有社者敢忘报乎尚飨遂诏议定其仪制公以开元礼参酌于三代之典继以进祭之际作雍和乐大社之馔自正门入配坐之馔自左闼入凡荐奠尊罍之仪并如圜丘【事具本式】请大社所执樽者举幕赞酌醴太常卿引皇帝于大社神座前捧爵跪奠太祝持板进于神座之右西向跪读祝文【玉壶清话】
　　两制摄事
　　京师春秋社祭多差两制摄事王仆射珪爲内外制十五年祭社者屡矣熙宁四年复以翰林承旨摄太尉因作诗曰鸡声初动晓骖催又向灵坛饮福杯自笑怡声不辞醉明年强健更须来是冬遂参知政事【东轩笔録】
　　祀太一
　　太宗时建东太一宫于蘓村遂列十殿而太一五福二太一处前冠通天冠服绛纱袍余皆道冠霓裳天圣中建两太一宫前殿处五福君太一太逰三太一并用通天冠绛纱服之制余亦道冠霓裳熙宁五年建太一宫内侍主塑像乃请下礼院议十太一冠服礼院乃具状请如东西二宫之制太一尽服通天绛纱有言亳州太清宫有唐太一塑像上遣中使视之乃尽王者衣冠遂诏如亳州之制
　　九宫贵神
　　九宫贵神始天寳初术士蘓嘉庆上言请置坛明皇亲祠及王璵爲相又劝肃宗亲祀太和中监察御史舒元舆论列遂降爲中祀防昌中李徳爲相复爲大祀宣宗时又降爲中祀干符中宰相崔彦昭因嵗旱祷雨获应又升爲大祀
　　郊庙读册回班
　　故事知庙祀读册官至御名必起上至郊宫更衣诣坛下百官皆回班迎向英宗皇帝初告庙诏读册官毋起及诣坛下又诏百官勿回班所以见事郊庙之精意也【渑水燕谈】
　　醮祀御寳
　　真宗皇帝严于醮祀之事其奏章则用昭受干符之寳其后御寳止用御前之寳庆厯中下学士院别置其文曰皇帝钦崇国祀之寳醮祀则用之【东斋纪事】
　　朝献朝飨
　　上亲郊庙册文皆曰恭荐嵗事先景灵宫谓之朝献次太庙谓之朝飨末乃有事于南郊予集郊式时曽预讨论常疑其次序若先爲尊则郊不宜在庙后若后爲尊则景灵宫不宜在太庙之先求其所从来盖有所因按唐故事凡有事于上帝则百神皆预遣使祭告唯太清宫太庙则皇帝亲行其册祝皆曰取某月某日有事于某所不敢不告宫庙谓之奏告余皆谓之祭告唯有事于南郊方爲正祠至天寳九载乃下诏曰告者上告下之词今后太清宫冝称朝献太庙称朝飨自此遂失奏告之名册文皆爲正祠【笔谈】
　　云韶部
　　开寳中平岭表有广州内臣聪慧者数十人于教坊令习乐之箫韶部后改名云韶部内宴则用之
　　钧容直
　　太平兴国中择军之善乐者名曰别龙直防幸则骑而导驾后改曰钧容直取钧天之义焉
　　河市乐
　　驸马都尉髙怀徳以节制领睢阳嵗久性颇侈靡而洞晓音律故声伎之妙冠于当时法部中精絶者殆不过之宋城南抵汴渠五里有东西二桥舟车交防民居繁伙倡优杂户厥类亦众率多俚鄙爲髙之伶人所轻诮每宴饮乐作必效其朴俚之态以爲戱玩谓之河市乐迄今优俳常有此戏【王沂公笔録】
　　拱辰管
　　鼓吹部有拱辰管即古之义手管也太宗皇帝赐今名








</div>
    <div class="pagination">
<a href="事实类苑_page10.html">上一页</a><span>...</span><a href="事实类苑_page6.html">6</a><a href="事实类苑_page7.html">7</a><a href="事实类苑_page8.html">8</a><a href="事实类苑_page9.html">9</a><a href="事实类苑_page10.html">10</a><span class="current-page">11</span><a href="事实类苑_page12.html">12</a><a href="事实类苑_page13.html">13</a><a href="事实类苑_page14.html">14</a><a href="事实类苑_page15.html">15</a><a href="事实类苑_page16.html">16</a><span>...</span><a href="事实类苑_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
