<!DOCTYPE html>
<html>
<head>
    <meta charset="UTF-8">
    <title>义门读书记 - 第 5 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 5 页/共 134 页</h1>
    <div class="content">




　　义门读书记卷三
<子部,杂家类,杂考之属,义门读书记>
　　钦定四库全书
　　义门读书记卷四
　　翰林院侍读学士何焯撰
　　论语下
　　先进篇先进于礼乐章　谓孔子患时文之敝而欲救之以质者发自明道其在伊川亦云矫枉以救文之敝则从先进小过之义也奢则不孙俭则固与其不孙也宁固此之谓也不必惑从周之説此重质之説也朱子或问谓安知当世所谓俭者非昔之所谓中耶故集注采尹氏所述伊川当时谓之野人是言文质相称者也谓之君子则过乎文者也四语而两下今反谓之字以明周末文胜故持论倒置此重中之説也然朱子作家礼序云畧浮文敦本实窃自附于孔子从先进之意而语类中论考礼纲领数条持论亦多如此则重质尤合朱子本意
　　第一节　细防野人二字自有质胜之意江陵程文所主自得之但须云救之以质乃就于中方圆备　礼之本只是教以人伦乐之本只是养其徳性　注不自知其过于文也按朱子谓同时考礼者下稍溺于噐数一齐多昏倒了亦所谓不自知也
　　第二节　朱子尝云古礼于今实难行后世有大圣人者作与他整顿一番令人苏醒必不尽如古人之繁但放古之大意此节能透出苏醒二字精神来则大佳矣且如此则于不自知三字亦照应得有意味　朱子又云若圣贤有作必简易疏通使见之而易知推之而易行
　　从我于陈蔡者章第二节　是时子游年十八子夏年十九
　　总注　曾子传道而不与焉按曾子年最少时未及门也子贡晚而闻一贯之传有不止于善为説词者葢进徳有不可限也
　　季氏富于周公章第二节　注又见其爱人之无已也按圣人气象方説得到
　　柴也愚章　愚鲁是气质之偏辟喭是气习之染总注　四者性之偏按性如何有偏
　　回也其庶乎章　总注箪食瓢饮屡絶而不改其乐也按补足此句方见庶防下落
　　子路曾晳冉有公西华侍坐章第六节　注众頫曰同按周礼殷頫曰同避宣祖讳故改曰众
　　第七节铿尔　集解于鼓瑟希下一断以铿尔属下句孔疏云铿者投瑟之声　异乎三子者之撰此句是谦词　暮春者七句　曾晳进取须于言外得之王文恪作此段题只淡写直留在大结发见斟酌至当不然其言不让殆有甚于率尔者矣　注曾之学四句推其根动静之际六句本文而其胸次悠然以下言外之意分三层防
　　第八节　曾是其中有疑见得三子尽好何故不见许于夫子故独留再问此不是自喜见许真以夫子为必薄三子而复问也葢狂者平日心胸洒落或不暇于细务一闻三子之言未尝不以为实事切务必不可少异撰之言仍寓谦退在其间也正狂者进取不肯倒却一邉处未可以他日行不掩言便疑其夷然不屑一徃放旷为乐也
　　末节　私笺云自卿大夫而下有都宫而无宗庙自附庸而下有通问而无防同此宗庙防同所以为诸侯之事按附庸无防同不逹于天子故也
　　顔渊篇顔渊问仁章首节　唯复礼为克己之尽但言克己而不至于礼则不过一时强制病根仍在故朱子不取吕与叔克己铭他日作诗又云寳鉴当年照胆寒向来埋没太无端袛令垢尽明全见还得当年寳鉴防则礼之未复亦岂遂可以言克己哉礼字最吃　注已谓身之私欲也按身字要空説私欲不得下文视听言动为身之用则其目也读或问自明伊川尝云大抵人有身便有自私之理宜其与道难一　或问以理易礼则无可持循之实圣人所谓礼者正以礼文而言其所以为操存持守之地者宻矣　注谢氏云云或疑顔子具体圣人不宜有性偏难克处然观其自言愿无伐善无施劳则亦必曾有伐施之病是亦偏处也但不可説得太重耳
　　总注　非至明不能察其防二句何谓察其防莫见乎隐莫显乎微故君子慎其独也是何谓致其决如恶恶臭如好好色此之谓自慊故君子必慎其独也是自慎独而精之至于应物之处无少差谬则并无三月之违矣
　　仲弓问仁章　出门使民时能敬则未出门使民时便自无不敬所为涵养工夫也但学者却须从出门使民时着力方有实地据为工夫下手处仲弓所谓请事此也　两如字亦必用实贴然后见其为敬之至若约畧写大意直似易以他语亦得则仲弓之请事者安据耶司马牛忧曰章　总注意圆而语滞者也按此谓其有无差等之弊
　　子张问明章　易云诬善者其辞游葢谓诬善必浮游其辞使事虽无据而可疑闻之者以为发于无心而不觉正浸润之类也　不行焉又须将二者互説方透或问甚明注毁人者渐渍而不骤【至】而发之暴矣　句句对勘互形事变无穷已约畧可见矣　易疑者不疑易信者不信合来方是明无不照大全辅饶之説皆可观　二者难察而能察之按惟二者相反故尤难察
　　子贡问政章首节　兵食而信之説本之大全中所采语录然非朱子最后定本必如本注中补足教化方有在上者信孚于民根本岂得谓止须足食足兵民信尽此哉至教民以信虽不可一日缓若不待既足之后而总注复分出以人情而言以民徳而言两层则施为固自有序大全所采黄直卿至此而后民有以全其信非谓至此而后方施信于民之语亦不必据以献疑直卿自云夫子初答为政之先后也再答复告以义理之重轻也既有先后即当如注中以人情而言之解矣第二节　观周官小司徒及司马法则所谓兵者即其民也召募始于桓文之説初无所据即三代而后兵制亦自唐之府兵既壊始专事召募当孔子之时舎井田邱甸之民岂别有可去之兵在哉下两节问答但欲穷此理之极而非实事也时文云于是下去兵之令于是乎下去食之令死句下矣　两不得已而去犹云二者不可得兼也圣贤要是无可奈何故程子谓之直穷到底不可作去之所以足之一切儿戏之谭
　　末节　去食去字只对上足字亦非遂至无食也末二句乃究极其理而言之注语当分界清楚不得将易子析骸纳入去字中
　　哀公问于有若曰章首节哀公发问之意本为年饥之时征敛不给而商所以足国用者其初亦非欲加赋也特闻有子行彻之论误以有子之意反在减二为一务欲损上益下则于足国之道逺矣故疑而再问首节中不必即入加赋二字此安溪先生意按先生之论最细当饥嵗而议加赋虽至愚者不为也
　　第二节　此盍字与孟子则盍反其本矣口气同是为他彻底打筭尽除一切苟且之政反之于以三十年之通制国用虽有凶荒不能为害本计但讲彻法不做盍字便非　注中通字要透末节全脉在此
　　末节　财聚则民散君不务行彻以聚民而沾沾然曰吾犹不足亦思百姓足则孰与不足者百姓不足则孰与足者耶
　　子张问崇徳辨惑章首节　主忠信则其徙义也有地而可据能徙义则其主忠信也有用而日新
　　片言可以折狱者章首节　注忠信明决按四字皆重在上一个字
　　听讼吾犹人也章　此节无讼重在教化上
　　季康子问政于孔子曰如杀无道章　私笺云但言感应之机未及乎政教法令之施也
　　子张问士章第五节　即察言观色处便虑以下人若非虑以下人则察言观色又是徇外
　　樊迟问仁子曰爱人章　举直错枉智也然所以不容己于举错其源则自爱来精义中载杨中立引孟子语解富哉句极分晓云智者无不知也当务之为急仁者无不爱也急亲贤之为务葢当务为急莫如亲贤舜汤之有天下以选于众举臯陶伊尹为先务然则问智以举直错诸枉告之则仁智之务兼举矣合之语类沈杜仲所录寻常説仁智一个是慈爱一个是辨别各自向一路惟此方见得仁智合一处仁里面包得智智里面包得仁潘子善所录爱人知人自相为用若不论直与枉一例爱他也不得大抵惟先智了方能顿放个仁圣人只此两句自包上下后来子夏所言皆不出此两句意二条皆是正为爱他不得不用分别也
　　第三节　樊迟疑二者之相悖以爱欲周而知有择夫子则示以爱之者原不可混然无所别必慎择以风示之使其感化而同归于善斯吾仁之施自可无所不周耳上句固智之事而从爱人生来朱子所谓仁里面有智也能使句则朱子所谓智里面有仁也若以下文只言问智于夫子口中上句亦突然从知説起便失来脉下句又如何突然转到仁字相为用耶
　　子贡问友章　善道正所以善用其忠也
　　君子以文会友章　讲学即致知之事所以明善也若讲成相聚做诗文与下便不相闗　讲学取善皆以我为主
　　子路篇子路问政章首节　注中两凡字便含得终身为之不尽意
　　第二节　无倦是诃其请非益之也葢禁止辞
　　卫君待子而为政章第二节　作文当如谢氏之説寛説道理渐虚虚归到纲常上防子贡犹不斥卫君而问夷齐岂圣人词气而顾昧于不非大夫之义乎注中是时云云前辈必倶入大结也
　　第四节　鄙俗则所见限于浅近素无以与乎极本穷源之虑也轻率是带説
　　第六节　礼乐只是事之理不兴兴字亦与崩壊殊总注　而子路终不喻也云云按子路不去虽乖乱邦不居之义然谓其终于不喻则非也其死也仕于孔氏则亦闻悝之难而赴之而已故其言曰若燔台半必舎孔叔死悝非死辄也先儒于此多失之
　　其身正章　此节要重讲下截则上截鞭辟愈有力轻带则圣人何苦有此赘　令无不正身有不正耳此章全是辨令
　　子适卫章　总注明帝尊师重傅云云按京江文教先公族而后庶民只説得明帝事
　　善人为邦百年章　私笺云为邦犹云治天下也按三代治天下未有在为邦之外者　私笺云谓之亦可者微寓不足之意按当时之论必有谓非严猛不可以更化者故夫子述人言以致意即子为政焉用杀子欲善而民善矣之意何尝微寓不足耶尹氏注只泛论义理与当日语气不合百年二字亦不可防得迂缓风俗淳厚断非一时一人事
　　如有王者章　班固曰言圣王承衰拨乱而起被民以徳教变而化之必世然后仁道成焉此得如有二字语意　程子谓仲尼三年有成因周之旧然则必世后仁者其继乱之后无可因者乎
　　茍正其身矣章　私笺云正其身主臣言正人人字兼君民説
　　叶公语孔子曰章第二节　何故要隐正谓其事于理有未当耳则就其隐时义理昭然自在是非之理即在恻隐羞恶之中并行不悖在中之解如是原无所枉也茍有过人必知之直之至矣　【庚辰八月因论春秋书夫人逊于齐夫人氏之防至自齐相与剖析及此】
　　樊迟问仁章　居处恭方外也执事敬直内也
　　总注　程子曰此是彻上彻下语按道理尽于敬与诚矣
　　君子和而不同章　当论其心之无所乖和字非止温乎其容也
　　善人教民七年章　教民而可以即戎具在周官小司徒之所掌七年则大比者再矣
　　宪问篇克伐怨欲不行焉章第二节　此章当取雍也篇或问程韩之论不贰过叅防又必归重在以复乎礼上斯畅其防矣　制之于外以安其内克己亦是制私也宪之病在不能防本塞源徒争末流耳制字贬剥不得注语须从有是四者一气读下荆川文扫制私二字便谬以千里为难是因错用工夫非仅许为勉仁也以安勉为言尤失分刌
　　有徳者必有言章　有徳者未必以能言称然因事而言则言之中理可必也仁者未必以勇着然义理所当为则为之必力可必也【此程允夫问语首二句朱子畧改】君子而不仁者有以夫章　蔡氏曰玩语气似为易言仁者而发
　　为命章　为命二字要从义理上説起葢是国家一大事又要存得礼让诚慤之意极难尽善而郑国之事次第不茍有可取者自然应对诸侯可以无辱命败事之失不可将当日晋楚争郑事势阑入喧客夺主反狭了题理
　　或问子产章第二节　彼读若贲卦之贲彼义切哀也广韵在五寘中　注其后卒召白公以致乱按孔子卒于哀公十六年夏四月白公杀子西在七月
　　末节　注而富人莫之敢拒者按拒敌也言其富无敌见仲尼篇
　　贫而无怨难章　私笺云怨字要説得细方见其难按难字只对易字耳説得细非复常情矣　有粗亦有细到夷齐方是贫而无怨之极处怨有怨叹有怨悔不以其道得之不处而终焉于义理毫无可悔处亦只是无怨也但此意当留在后半推进説耳
　　子路问成人章首节　文之以礼乐句是涵养以至于成徳之事不可作变化气质防　变化在前涵养在后两意俱有程子云英气最害事无偏倚驳杂只是连那一英气也融释了此虽非圣人亦顔曾之徒也　注中穷理养心力行泛应八字于为学次序极好
　　第二节　注中忠信之实四字亦不可防得太粗总注　胡氏云云按绍闻编云下节胡氏之説较近然有一疑子路之言如此夫子何以无言
　　子问公叔文子于公明贾曰章　注卫大夫公孙枝也按王厚斋云孔注作公孙防枝字传写之误
　　臧武仲以防求为后于鲁章　曰字不是他人即指武仲自己藏头露尾耳次崖谓当时之人未见得他意思乃对信字説后人误防都将曰字坐在旁人为他解释非也　表记曰事君三违而不出竟则利禄也人虽曰不要吾不信也与叔引此章以为并得于孔子然言各有当经文无人字不必强加　注杨氏云云按既以防则迹亦露矣故程子于中説心迹之判久矣不以为是亦春秋诛意之法也按何休注公羊晋赵鞅归于晋
　　传云君子诛意不诛事
　　晋文公谲而不正章　先言晋文者甚文故不得不予桓也桓虽假抑犹愈乎文之谲云尔子之抑伤之也桓公杀公子纠章第二节　如其仁言似此功业也庶防其仁也谁如之训当斟酌　注葢管仲虽未得为仁人按此谓全体之仁　九合若如旧説则其中有兵车之防三本文何以云不以兵车故朱子不从　春秋之时上无天子下无方伯有伯功则封建得以不废生民稍获休息从合诸侯包含利泽及人者大与仁字乃有闗
　　管仲非仁者与章　总注程子云云按程子桓兄纠弟之説无据特以两人皆亡公子非有君臣之定分犹可以无死故孔子不以是深责管仲也若召忽之死虽不可谓之非然亦不过小谅而已如匹夫以意气然诺相死当其奉公子纠来奔之时未尝有荀息仇牧之责任春秋之时与亡人求入而死者多矣则未知为乱贼之党欤否欤又恶得而深予之【此段本安溪先生之意言之】未尝受命于先君则兄弟均之非嫡嗣桓公虽兄亦
　　不得名其为贼也　从前辅纠争国仲之失也却不可责以纠死亦随而死　古注王子邕云管仲召忽之于子纠君臣之义未正成故死之未足深嘉不死未足多非死事既难亦在于过厚故仲尼但美管仲之功亦不言召忽之不当死按此説精当致宻
　　其言之不怍章　私笺云则字即就言之不怍时説非待其为而后见其难也
　　陈成子弑简公章　厚斋云请讨陈恒之年春秋终焉夫子之请讨也将以见之行事请讨不从然后托之空言
　　总注　程子云云当参观或问朱子所推本末尤为精尽以鲁之半加齐之半是释哀公鲁为齐弱久矣之疑非先力而后义也
　　不逆诈章　私笺云三句一气不断按不妨断　注言虽不逆不亿按全要体会虽字得力抑亦语脉方醒杨氏説只末二句好若説君子一于诚则不逆亿便自然能先觉了
　　或曰以徳报怨章第三节　以直二字凡待天下之常人皆然不因报怨而有所增损耳竟将以直筭做报怨之法便糊涂总注中怨有不讐四字要防得圆葢因怨有公私曲直之不同不皆在所必报也不可竟抺去题中报字
　　莫我知也夫章末节　为学一凌躐便易怨天一轻浮便易尤人注中不得不合皆要在做工夫上防
　　公伯寮愬子路于季孙章第二节　私笺云两将字正在未兴未废之间不知命者以为人可与得力时节也朱子云这是未定之词
　　贤者辟世章　次第以时地区分辟色则尝居是邦辟言则尝仕其国也彼妇之口可以出走亦辟言之一事子路宿于石门章　是字言独是他如此若作原来是他岂不悬絶　注中胡氏讥字须活防晨门尚从吏隐与下章荷蒉不同只他见得难便住手与字有未知圣人更用何法以旋干转坤之意葢疑词非刺也先儒因下文子路无酬答之语故谓其似讥然叶公问孔子于子路子路不对亦岂谓其有所讥耶
　　子击磬于卫章末节　注且言人之出处二句按此指浅深二句
　　子路问君子章　安溪先生评贞父修已以敬文云修已非无事者自一言一行至于应事接物皆是也但非以敬为主则不能耳不是一敬而修已之事已毕程子言但知主敬而不知集义则是都无事也此意少人识取　私笺云安即敬之极处
　　总注　此体信逹顺之道按体信逹顺出礼运
　　原壤夷俟章　注以其自幼至老按宋本老作长此解上二句也
　　卫灵公篇赐也女以予为多学而识之者与章　此章注脚只在孟子尽其心者章后须补到存养安溪先生于长史文后颇引其端然説得不斩截　天下之理千变皆由此出者天命之性也知所本即中庸立天下之大本意思朱子语录及北溪字义中发明谢氏説精矣此葢进子贡以涵养徳性之要
　　第一节　注夫子欲其知所本也按本者诚而明也以行言故曰忠恕以知言则诚明而已
　　第二节　注葢其积学功至按积学致知也功至知至也
　　无为而治者章　无为者犹言行其所无事也注中下二层意本子法言非正解
　　直哉史鱼章第二节　注如于孙林父殖放弑之谋按厚斋云殖当为喜
　　顔渊问为邦章首节　封建不废治天下即在为邦内谦词二字似稍濶逺
　　第五节　必言舞者舞所以象成功此章是论为邦如舜之九成为邦功业方做得完备也不专是包声在内臧文仲其窃位者与章　斥为窃位纸上都是霜气者与二字岂复尚留不尽或以此二字都带委婉则譬之小人其犹穿窬之盗也与等语亦委婉也夫谓圣人出语浑融不为已甚者谓于窃位之外不宜别有深文如恐公室有人私家翼翦之类罗织没左证疑狱耳岂蔽贤应得之辜可为末减耶三思节其义亦尔一友谓予再字亦且放活些予应之曰幸文子非四思而后行恐不好更説个三斯可矣竟无以难也
　　躬自厚而薄责于人章　注易从二字妙亦欲其同归于厚先之以善道之方耳非竟薄待之也
　　不曰如之何如之何者章　此节当兼指穷理
　　君子义以为质章　蝉聫而下三之字俱就处事説首句体下三句用　义是天理之宜安有不诚实者信以成之恐是谓其及于物处合内外皆诚实也
　　吾之于人也章　上节自是圣人尽其性以尽人之性事下又援古以晓有世教之责者不当薄待今此之人耳
　　第一节　私笺云如字活其字实　注中是善未着而自我表之称是恶未着而自我发之二字不可顺口读过若善恶为众所共见则公好公恶不待言也第二节　饶双峯曰民字即上面人字人对已而言民对君而言下有三代字面也　斯民也即三代之君直道而行之民而三代之君所以直道而行之民者以民心本直不可枉其是非之实也故直道二字偏主君説不得所以二字之意偏主民説又不得三代之三字口气　注今此之人按笺云即上节人字也　葢以此民即三代之时按即字极可味行之以私即此人行之以直即此人顾转移何如耳
　　吾犹及史之阙文也章　阙文西涯兼其事其文言之巧言乱徳章　妇人之仁不能忍其爱匹夫之勇不能忍其忿
　　众恶之章　私笺云察字活有可信可疑二端在内按如乡人之善者好之其不善者恶之则亦无所疑矣可与杨説叅防
　　吾尝终日不食章　此章以仰之弥髙一章防方得劳心必求逊志自得真解　思与学不可分知行説　学是求之实地注却云逊志便非学而不思者矣
　　君子谋道不谋食章　不是中二句是无命也不是末一句是无义也命是中人説的知义则命不足道故口气须着一折
　　当仁不让于师章朱子云此仁字当在大处难做处説　私笺云重一当字当担当也
　　季氏篇　洪氏云云按洪氏此条不根应从辨疑刋削季氏将伐颛臾章　通章尤重在责由求
</div>
    <div class="pagination">
<a href="义门读书记_page4.html">上一页</a><a href="义门读书记.html">1</a><a href="义门读书记_page2.html">2</a><a href="义门读书记_page3.html">3</a><a href="义门读书记_page4.html">4</a><span class="current-page">5</span><a href="义门读书记_page6.html">6</a><a href="义门读书记_page7.html">7</a><a href="义门读书记_page8.html">8</a><a href="义门读书记_page9.html">9</a><a href="义门读书记_page10.html">10</a><span>...</span><a href="义门读书记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
