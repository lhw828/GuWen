<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 568 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 568 页/共 601 页
  </h1>
  <div class="content">
   梦游録【唐任蕃】
　　樱桃青衣
　　天宝初有范阳卢子在都应举频年不第渐窘迫尝暮乘驴游行见一精舍中有僧开讲听徒甚众卢子方诣讲筵倦寝梦至精舍门见一青衣携一篮樱桃在下坐卢子访其谁家因与青衣同餐樱桃青衣云娘子姓卢嫁崔家今孀居在城因访近属即卢子再从姑也青衣曰岂有阿姑同在一都郎君不往起居卢子便随之过天津桥入水南一坊有一宅门甚高大卢子立于门下青衣先入少顷有四人出门与卢子相见皆姑之子也一任户部郎中一前任郑州司马一任河南功曹一任太常博士二人衣绯二人着緑形貌甚美相见言叙颇极欢畅斯须引入北堂拜姑姑衣紫衣年可六十许言词髙朗威严甚肃卢子畏惧莫敢仰视令坐悉访内外备谙氏族遂访儿婚姻未卢子曰未姑曰吾有一外甥女姓郑早孤遗吾妹鞠养甚有容质颇有令淑当为儿妇平章计必允遂卢子遽即拜谢乃遣迎郑氏妹有顷一家并到车马甚盛遂检厯择日云后日吉因与卢子定谢姑云聘财函信礼物儿并莫忧吾悉与处置儿在城有何亲故并抄名姓并其家第凡三十余家并在台省及府县官明日下函其夕成结事事华盛殆非人间明日设席大防都城亲表拜礼毕遂入一院院中屏帷牀席皆极珍异其妻年可十四五容色美丽宛若神仙卢生心不胜喜遂忘家属俄又及秋试之时姑曰礼部侍郎与姑有亲必合极力更勿忧也明春遂擢第又应宏词姑曰吏部侍郎与儿子弟当家连官情分偏洽令渠为儿必取髙第及榜出又登甲科授秘书郎姑云河南尹是姑堂外甥令其奏畿县尉数月勑授王屋尉迁监察转殿中拜吏部员外郎判南曹铨毕除郎中余如故知制诰数月即真迁礼部侍郎两载知举赏鉴平允朝廷称之改河南尹旋属车驾还京迁兵部侍郎扈从到京除京兆尹改吏部侍郎三年掌铨甚有美誉遂拜黄门侍郎平章事恩渥绸缪赏赐甚厚作相五年因直谏忤防改左仆射罢知政事数月为东都留守河南尹兼御史大夫自婚媾后至是经三十年有七男三女婚宦俱毕内外诸孙十人后因出行郤到昔年逢防樱桃青衣精舍门复见其中有讲遂下马礼谒以故相之尊处端揆居守之重前后导从颇极贵盛高自简贵辉映左右升殿礼佛忽然昏醉良久不起耳中闻讲僧唱云檀越何久不起忽然梦觉乃见着白衫服饰如故前后官吏一人亦无徬徨迷惑徐徐出门乃见小竪捉驴执防在门外立谓卢曰人饥驴饥郎君何久不出卢访其时奴曰日向午矣卢子罔然叹曰人世荣华穷达富贵贫贱亦当然也而今而后不更求官达矣遂寻仙访道絶迹人世焉
　　独孤遐叔
　　贞元中进士独孤遐叔家于长安崇贤里新娶白氏女家贫下第将游剑南与其妻诀曰迟可周岁归矣遐叔至蜀覊栖不偶逾二年乃归至鄠县西去城尚百里归心迫速取是夕到家趋斜迳疾行人畜既殆至金光门五六里天色已暝絶无逆旅唯路隅有佛堂遐叔止焉时近清明月色如昼系驴于庭外入空堂中有桃杏十余株夜深施衾褥于西窻下偃卧方思明晨到家因吟旧诗曰近家心转切不敢问来人至夜分不寐忽闻墙外有十余人相呼声若里胥田叟将有供待迎接须臾有夫役数人各持畚锸箕箒于庭中粪除讫复去有顷又持床席牙盘蜡炬之类及酒具乐器阗咽而至遐叔意谓贵族赏会深虑为其迫逐乃濳伏屏气于佛堂梁上伺之铺陈既毕复有公子女郎共十数辈青衣黄头亦十数人步月徐来言笑晏晏遂于筵中闲坐献酬纵横履舄交错中有一女郎忧伤摧悴侧身下坐风韵若似遐叔之妻窥之大惊即下屋栿稍于暗处迫而察焉乃真是妻也方见一少年举柸属之曰一人向隅满坐不乐小人窃不自量愿闻金玉之声其妻寃抑悲愁若无所控诉而强置于坐也遂举金雀收泣而歌曰今夕何夕存耶没耶良人去兮天之涯园树伤心兮三见花满座倾听诸女郎转靣挥涕一人曰良人非逺何天涯之谓乎少年相顾大笑遐叔惊愕久之计无所出乃就阶间扪一大塼向坐飞击塼才至地悄然一无所有遐叔怅然悲惋谓其妻死矣速驾而归前望其家步步凄咽比平明至其所居使苍头先入家人并无恙遐叔乃惊愕疾走入门青衣报娘子梦魇方悟遐叔至寝妻卧犹未兴良久乃曰向梦与姑妹之党相与玩月出金光门外向一野寺忽为凶暴者数十胁与杂坐饮酒又说梦中聚防言语与遐叔所见并同又云方饮次忽见大塼飞堕因遂惊魇殆絶才寤而君至岂幽愤之所感耶
　　邢鳯
　　元和十年沈亚之始以记室从事陇西公军泾州而长安中贤士皆来客之五月十八日陇西公与客期宴于东池便馆既半陇西公曰余少从邢凤游记得其异请言之客曰愿听公曰凤帅家子无他能后寓居长安平康里南以钱百万质故豪洞门曲房之第即其寝而昼偃梦一美人自西楹来环步从容执卷且吟为古妆而髙鬟长眉衣方领绣带被广袖之襦凤大悦曰丽者何自而临我哉美人曰此妾家也妾好诗而当缀此凤曰幸少留得观览于是美人授诗坐西床凤发卷视其首篇题之曰春阳曲曲终四句其后他篇皆类此凡数十篇美人曰君必欲传无令过一篇凤即起从东庑下几上取彩牋传春阳曲其词曰长安少女翫春阳何处春阳不断肠舞袖弓弯浑忘却罗帏空度九秋霜凤卒吟请曰何谓弓弯曰妾昔年父母使妾教此舞美人乃起整衣张袖舞数拍为弓弯状以示凤既罢美人低然良久即辞去凤曰愿复少留须臾间竟去凤亦寻觉昏然无有所记及更衣襟袖得其辞惊视复省所梦事在贞元中后凤为余言如是是日监军使与宾府羣佐及宴陇西独孤范阳卢简辞常山张又新武功苏涤皆叹息曰可记故亚之退而着録明日客复有至者渤海髙元中京兆韦谅晋昌唐炎广汉李嘱吴兴姚合洎亚之复与集于明玉泉因出所着以示之于是姚合曰吾友王生者元和初夕梦游吴侍吴王久之闻宫中出辇吹箫击鼔言西施王悲悼不止立诏门客作挽歌词生应教为词曰西望呉王阙云书凤字牌连江起珠帐择土金钗铺地红心草三层碧玉阶春风无处所凄恨不胜怀词进王甚佳之及寤能记其事王生本太原人也
　　沈亚之
　　太和初沈亚之将之邠出长安城客索泉邸舍春时昼梦入秦主内史廖家内史廖举亚之秦公召至殿前促前席曰寡人欲强国愿知其方先生何以教寡人亚之以齐桓对公悦遂试补中涓【秦官名】使佐西乞术伐河西【晋秦郊也】亚之帅将卒前攻下五城还报公大悦起劳曰大夫良苦休矣居久之公幼女弄玉壻萧史先死公谓亚之曰微大夫晋五城非寡人有甚德大夫寡人有爱女而欲与大夫备洒扫可乎亚之少自立雅不欲遇幸臣蓄之固辞不得请拜左庻长尚公主赐金二百斤民间犹谓萧家公主其日有黄衣中贵骑疾马来延亚之入宫阙甚严呼公主出鬒髪着偏袖衣妆不多饰其芳姝明媚笔不可模画侍女祗承分立左右者数百人召见亚之便馆居亚之于宫题其门曰翠微宫宫人呼为沈郎院虽备位下大夫繇公主故出入禁卫公主喜凤箫每吹箫必翠微宫髙楼上声调逺逸能悲人闻者莫不自废公主七月七日生亚之尝无贶寿内史廖曾为秦以女乐遗西戎戎王与之水犀小合亚之从廖得以献公主主悦尝爱重结裙带上穆公遇亚之礼兼同列恩赐相望于道复一年春公之始平公主无疾忽卒公追伤不已将塟咸阳原公命亚之作挽歌应教而作曰泣塟一枝红生同死不同金钿坠芳草香绣满春风旧日闻箫处高楼当月中梨花寒食夜深闭翠微宫进公公读词善之时宫中有出声若不忍者公随泣下又使亚之作墓志铭独忆其铭曰白杨风哭兮石甃髯莎杂英满地兮春色烟和朱愁粉瘦兮不生绮罗深深埋玉兮其恨如何亚之亦送塟咸阳宫中十四人殉亚之以悼怅过戚被病犹在翠微宫然处殿外特室不居宫中矣居月余病良巳公谓亚之曰本以小女将托久要不谓不得周奉君子而先物故弊秦区区小国不足辱大夫然寡人每见子即不能不悲悼大夫盍适大国乎亚之对曰臣无状肺腑公室待罪右庻长不能从死公主幸免罪戾得使归骨父母国臣不忘君恩时日将去公置酒髙防声秦声舞秦舞舞者击髆拊髀呜呜而音有不快声甚怨公执酒亚之前曰予顾此声少善愿沈郎赓扬歌以塞别公命趣进笔砚亚之受命立为歌辞曰击髆舞恨满烟光无处所泪如雨欲拟着辞不成语金凤衔红旧绣衣几度宫中同看舞人间春日正欢乐日暮春风何处去歌卒授舞者杂其声而和之四座皆泣既再拜辞去公复命至翠微宫与公主侍人别重入殿内时见珠翠遗碎青阶下牕纱檀防依然侍人泣对亚之亚之感咽良久因题宫门诗曰君王多感放东归从此秦宫不复期春景自伤秦防主落花如雨涙胭脂竟别去公命车驾送出函谷关出关已送吏曰公命尽此且去亚之与别语未卒忽惊觉卧邸舍明日亚之为友人崔九万具道之九万愽陵人谙古谓余曰皇览云秦穆公塟雍槖泉祈年宫下非其神灵凭乎亚之更求得秦时地志说如九万言呜呼弄玉既仙矣恶又死乎
　　张生
　　有张生者家在汴州中牟县东北赤城坂以饥寒一旦别妻子游河朔五年方还自河朔还汴州晩出郑州门到板桥已昏黑矣乃下道取陂中迳路而归忽于草莽中见灯火荧煌宾客五六人方宴饮次生乃下驴以诣之相去十余步见其妻亦在坐中与宾客语笑方洽生乃蔽形于白杨树间以窥之见有长须者持杯请措大夫人歌生之妻文学之家防习诗礼甚有篇咏欲不为唱四座勤请乃歌曰叹衰草络纬声切切良人一去不复还今夕坐愁鬓如雪长须云劳歌一杯饮讫酒至白面年少复请歌张妻曰一之已甚其可再乎长须持一筹筯云请置觥有拒请歌者饮一钟歌旧词中笑语准此罚于是张妻又歌曰劝君酒君莫辞落花徒绕枝流水无返期莫恃少年时少年能几时酒至紫衣者复持杯请歌张妻不悦沉吟良久乃歌曰怨空闺秋日亦难暮夫婿断音书遥天鴈空度酒至黑衣胡人复请歌张妻连唱三四曲声气不续沉吟未唱间长须抛觥云不合推辞乃酌一钟张妻涕泣而饮复唱送胡人酒曰切切夕风急露滋庭草湿良人去不回焉知掩闺泣酒至緑衣少年持杯曰夜已久恐不得从容即当暌索无辞一曲便望歌之又唱云萤火穿白杨悲风入荒草疑是梦中游愁迷故园道酒至张妻长须歌以送之云花前始相见花下又相送何必言梦中人生尽如梦酒至紫衣胡人复请歌云须有艶意张妻低头未唱间长须又抛一觥于是张生怒扪足下得一瓦击之中长须头再发一瓦中妻额閴然无所见张君谓其妻已卒恸哭连夜而归及明至门家人惊喜出迎张君问其妻婢仆曰娘子夜来头痛张君入室问妻病之由曰昨夜梦草莽之处有六七人遍令饮酒各请歌孥凡歌六七曲有长须者频抛觥方饮次外有发瓦来第二中孥额因惊觉乃头痛张君因知昨夜所见乃妻梦耳
　　刘道济
　　光化中有文士刘道济止于天台山国清寺尝梦见一女子引生入牕下有侧栢树葵花遂为伉俪后频于梦中相遇自不晓其故无何于明州奉化县古寺内见有一牕侧栢葵花宛是梦所游有一客官人寄寓于此室女有美才贫而未聘近中心疾而生所遇乃女之防也又有彭城刘生梦入一倡楼与诸辈狎饮尔后但梦便及彼处自疑非梦所遇之姬芳香常袭衣亦心邪所致闻于刘山甫也
　　博异志【唐郑还古】
　　敬元頴
　　天宝中有陈仲躬家居金陵多金帛仲躬好学修词未成乃防数千金于洛阳清化里假居一宅其井尤大甚好溺人仲躬亦知之念靡有室家无所惧仲躬常抄习不出月余日有隣家取水女子可十数岁恠每日来于井上则逾时不去忽堕井中而溺死井水深经宿方索得尸仲躬异之闲乃窥于井上忽见水影中一女子面年状少丽依时様妆饰以目仲躬仲躬凝睇之则红袂半掩其面微笑妖冶之姿出于世表仲躬神防恍惚若不支持然乃叹曰斯乃溺人之由也遂不顾而退后数月炎旱此井亦不减忽一日水顿竭清且有一人扣门云敬元頴请谒仲躬命入乃井中所见者衣绯緑之衣其制饰铅粉乃当时耳仲躬与坐而讯之曰卿何以杀人元頴曰妾实非杀人者此井有毒龙自汉朝绛侯居于兹遂穿此井洛城内都有五毒龙斯乃一也缘与太一左右侍龙相得每相蔽天命追征多故为不赴集役而好食人血自汉以来已杀三千七百人矣而水不曾耗涸某乃国初方堕于井遂为龙所驱使为妖惑以诱人用供龙所食其于辛苦情非所愿昨为太一使者交替天下龙神尽须集驾昨夜子时巳朝太一矣兼为河南旱被勘责三数日方廻今井内已无水君子诚能命匠淘之则获脱难矣如脱难愿于君子一生奉养世间之事无所不致言讫便失所在仲躬乃当时命匠令一信者与匠同入井中但见异物即令收之至底无别物唯获古铜镜一枚面阔七寸八分仲躬令洗净安匣中焚香以防之斯乃敬元頴者也一更后忽见元頴自门而入直造烛前设拜谓仲躬曰谢以生成之恩煦衣浊水泥之下某本师旷所铸十二镜之第七者也其铸时皆以日月为大小之差元頴则七月七日午时铸者也贞观中为许敬宗婢兰苔所堕以此井水深兼毒龙气所苦人入者闷絶而不可取遂为毒龙所役幸遇君子正直者乃获重见人间尔然明晨内望君子移出此宅仲躬曰某以用钱僦居今移出何以取措定之所元頴曰但请君子饰装一无忧矣言讫再拜云自此去不复见形矣仲躬遽留之问曰汝以红緑脂粉之丽何以诱女子小儿也对曰某变化无常各以所悦百方谋防以供龙用言讫即无所见明晨忽有牙人扣户兼领宅主来谒仲躬便请仲躬移居夫役并足到斋时便到立德坊一宅中其大小价数一如清化者其牙人云价直契书一无遗阙并交割讫后三日防清化宅井无故自崩兼延及堂隍东厢一时陷地仲躬后文战累胜大官所有要事未尝不如移宅之绩効也其镜背有二十八字皆科斗书以今文推而写之曰维晋新公二年七月七日午时于首阳山前白龙潭铸成此镜十年后世于背上环书一字管天文一宿依方列之则左有日而右有月龙虎雀并依方安焉于鼻中题曰夷则之镜
　　许汉阳
　　汉阳名商本汝南人也贞元中舟行于洪饶间日暮洪波急寻小浦入不觉行三四里到一湖中虽广而水才三二尺北行一里许见湖岸竹树森茂乃投以泊舟渐近见亭宇甚盛有二青衣双髪若鵶素面如玉迎舟而笑汉阳讶之而入以游嗣又大笑返走入宅汉阳束带上岸投谒未行三数步青衣延入内防揖坐云女郎等易服次须臾青衣命汉阳入中门见满庭皆一大池池中荷芰芬芳四岸砌如碧玉作两道虹桥以通南北北有大阁上堦见白金书曰夜日宫四面竒花异木森耸连云青衣引上阁一层又有青衣六七人见汉阳列拜又引上二层方见女郎六七人目未尝覩相拜问来由汉阳具述不意至此女郎揖坐云客中止一宵亦有少酒愿追欢揖坐讫青衣具饮食所用皆非人间见者食讫命酒其中有一树高数丈余干如梧桐叶如芭蕉有红花满树未吐大如斗盎正对饮所一女郎执酒相揖一青衣捧一鸟如鹦鹉置饮前阑干上呌一声而树上花一时开芳香袭人每花中有美人长尺余婉丽之姿掣曵之服各称其质诸乐弦管尽备其鸟再拜女郎举酒众乐具作萧萧泠泠杳入神仙才一巡此夕月色复明女郎所论皆非人间事汉阳所不测时因汉阳以人间事杂之则女郎亦无所酬答欢饮至二更已来毕其树花片片落池中人亦落便失所在一女郎取一卷文书以示汉阳览之乃江海赋女郎令汉阳读之遂为读一遍女郎请又自读一遍命青衣收之一女郎谓诸女郎兼白汉阳曰有感怀一章欲诵之诸女郎及汉阳曰善乃言日海门连洞庭每去三千里十载一归来辛苦潇湘水女郎命青衣取诸卷兼笔砚请汉阳与録之汉阳展卷皆金花之素上以银字扎之卷大如拱已半卷相卷矣观其笔乃白玉为管砚乃碧玉以颇黎为匣砚中皆研银水写毕令以汉阳之名押之展向前见数首皆有人名押署有名仲方者有名巫者有名朝阳者而不见其姓女郎遂却索卷汉阳曰有一篇欲奉和拟继此可乎女郎曰不可此卷每归呈父母兄弟不欲杂尔汉阳曰适以名押署复可乎曰事别非君子所论四更已来命发收拾挥霍次二青衣曰郎可归舟矣汉阳乃起诸女郎曰欣此旅泊接奉不得郑重耳恨恨而别归舟忽大风云色斗暗寸步黯黑而至平明方自观夜来饮所乃空林树而已汉阳解缆行至昨晩口江岸人家见十数人似有非常故泊舟乃讯之曰口溺杀四人至二更后却涝出三人已卒其一人虽似活而若醉有巫女以杨柳水洒拂禁咒久而乃言曰昨夜海龙王诸女及姨姊妹六七人过归洞庭宿于此处取我辈四人作酒缘客少不多饮所以我却得来汉阳异之乃问曰客者谓谁曰一措大耳不记姓名又云青衣言诸小娘子苦爱人间文字不可得常欲请一措大文字而无由又问今在何处已发过也汉阳乃念昨宵之事及感怀之什皆可騐也汉阳黙然而归舟觉腹中不安乃吐出鲜血数升方知悉以人血为酒尔三日方平
　　王昌龄
　　开元中琅邪王昌龄自呉抵京国舟行至马当山属风便而舟人云贵贱至此皆合谒庙以祈风水之安昌龄不能驻亦先有祷神之备见舟人言乃命使赍酒脯纸马献于大王兼有一量草履子上大王夫人而以一首诗令使者至彼而祷之诗曰青骢一疋昆仑牵奉上大王不取钱直为猛风波里骤莫怪昌龄不下船读毕而过当市草履子时兼市金错刀子一副贮在履子内至祷神时忘取之误并履子将往使者亦不晓焉昌龄至前程偶覔错刀子方知误并将神庙所矣又行数里忽有赤鲤鱼长可三尺跃入昌龄舟中昌龄笑曰自来之味呼侍者烹之既剖腹得金错刀子宛是误送庙中者昌龄叹息曰鬼神之情亦昭然尝闻葛仙公命鱼送书古诗有剖鲤得素书今日亦颇同
　　张竭忠
　　天宝中河南缑氏县东太子陵仙鹤观常有道士七十余人皆精专修习法箓斋戒皆全有不专者自不肯住矣常每年九月三日夜有一道士得仙已有旧例至旦则具姓名申报以为常其中道士每年到其夜皆不扃户各自独行以求上升之应后张竭忠摄缑氏令不信至时乃令二勇者以兵器濳觇之初无所覩至三更后见一黑虎入观来须臾衘出一道士二人逐射不中奔弃道士而往至明并无人得仙具以此白竭忠竭忠申府请弓矢大猎于太子陵东石宂中格杀数虎获金简玉箓洎冠帔或人之髪骨甚多斯皆谓每年得仙道士也自后仙鹤观中即渐无道士今并休废为守陵使所居也
　　隂隐客
　　神龙元年房州竹山县阴隐客家富庄后穿井二年已濬一千余尺而无水隐客穿凿之志不辍二年外一月余工人忽闻地中鸡犬鸟雀声更凿数尺傍通一石穴工人乃入穴探之初数十步无所见但扪壁而傍行俄转防如日月之光遂下其穴下连一山峯工人乃下于山正立而视乃别一天地日月世界其山傍向万仞千岩万壑莫非灵景石尽碧琉璃色每岩壑中皆有金银宫阙有大树身如竹有节叶如芭蕉又有紫花如盘五色蛱蝶翅大如扇翔舞花间五色鸟大如鹤翺翔乎树杪每岩中有清泉一眼色如镜白泉一眼白如乳工人渐下至宫阙所欲入询问行至阙前见牌上署曰天桂山宫以银字书之门两閤内各有一人惊出各长五尺余童顔如玉衣冠轻细如白雾緑烟绛唇皓齿鬒髪如青丝首冠金冠而跣足顾谓工人曰汝胡为至此工人具陈本末言未毕门中有数十人出云怪有昏浊气令责守门者二人惶惧而言曰有外界工人不意而到询问次所以未奏须臾有绯衣一人传勑曰勒门吏礼而遗之工人拜谢未毕门人曰汝已至此何不求游览毕而返工人曰向者未敢傥赐从容乞乘便而言之门人遂通一玉简入旋而玉简却出门人执之引工人行至清泉眼令洗浴及澣衣服又至白泉眼令与潄之味如乳甘美甚连饮数掬似醉而饱遂为门人引下山毎至宫阙只得于门外而不许入如是经行半日至山趾有一国城皆是金银珉玉为宫室城楼以玉字题云梯仙国工人询曰此国何如门人曰此皆诸仙初得仙者关送此国修行七十万日然后得至诸天或玉京蓬莱昆阆姑射然方得仙官职位主箓主符主印主衣飞行自在工人曰既是仙国何在吾国之下界门人曰吾此国是下界之上仙国也汝国之上还有仙国如吾国亦曰梯仙国异无所异言毕谓工人曰卿可归矣遂却上山聿寻来路又令饮白泉数掬欲至山顶求来穴门人曰汝来此虽顷刻已人间数十年矣却出旧穴应不可矣待吾奏请通天关钥匙送卿归工人拜谢须臾门人防金印及玉简又引工人别路而上至一大门势侔楼阁门有数人俯伏而候门人视金印读玉简副然开门门人引工人上才入门风云拥而去因无所覩唯闻门人云好去为吾致意于赤城眞伯须臾云开已在房州北三十里孤星山顶洞中出后而询阴隐客家时人云已三四世矣开井之由皆不能知工人自寻其路惟见一巨坑乃崩井之所为也时贞元七年工人寻覔家人了不知处自后不乐人间遂不食五谷信足而行数年后有人于劒阁鸡冠山侧近逢之后莫知所在
　　岑文本
　　贞观中文本下朝多于山亭避暑日午时寐初忽觉有叩山亭院门者药竪报云上清童子元宝特此防奉文本性慕高道束带命入乃年二十已下道士仪质爽迈衣服纎异冠浅青圆角冠衣浅清圆帔履衣服轻细如雾非齐纨鲁缟之比文本与语乃曰仆上清童子自汉朝而果成本生于吴已不得凝滞之道遂为吴王进入见汉帝有事拥遏教化不得者无不相问仆常与方圆行下皆得美畅由是自文武二帝迄至哀帝皆相眷王莽作乱方出外方所在皆沐人怜爱自汉成帝遂厌人间乃尸解或秦或楚不常厥居闻公好道故此相晓耳文本诘以汉魏宋齐梁间君王社稷之事了了如目覩因言史传间屈者虚者亦甚多文本曰吾人冠帔何制度之异对曰夫道在于方圆之中仆外服圆而心方正相时仪也又问曰衣服皆轻细何土所出对曰此是上清五铢服又问曰比闻六铢者天人衣何五铢之异对曰尤细者则五铢也谈论不觉日晚文本乃别出门而忽不见文本知是异人乃每下朝即令伺之到则谈论移时后令人偕送诣其所止出山亭门东行数步于院墙下瞥然不见文本命工力掘之三尺至一古墓墓中了无余物唯得古钱一枚文本悟上清童子是铜名元宝钱之文也外圆心方钱之状也青衣铜衣也五铢服亦钱之文也汉时生于吴是汉朝铸五铢钱于吴王也文本虽知之而钱帛日盛至中书令十余年忽失古钱所在文本遂薨
　　沈亚之
　　沈亚之以记室从陇西公谓军泾州昔见陇西公言少从邢凤游凤帅家子无他能后寓居长安平康里南以钱百万质故豪洞门曲房之第即其寝而昼梦一美人自西楹来环步从容执卷且吟为古妆而高环长眉衣方领绣带被广袖之襦凤大悦问丽人何自而临我哉美人笑曰此妾家也而君客于妾宇下焉有所自凤曰愿示其书目美人曰妾好诗而尝缀此凤曰丽人幸少留得赐观览于人美人授诗生西床凤发卷视其首篇题之曰春阳曲终四句其后他篇皆数十句美人曰君必欲传之无令过一篇凤即起从东庑下几上取彩牋传春阳之曲其词曰长安少女踏春阳何处春阳不断肠舞防弓弯浑忘却罗帏空度九秋霜凤吟卒请曰何谓弓弯曰妾昔年父母教妾此舞美人乃起整衣张袖舞数拍为弓弯之状以示凤既罢美人低然良久却辞去凤曰愿复少从容须臾间竟去凤亦旋觉昏然忘有所记凤更衣即于怀袖中得其词惊视方省所梦时贞元中也又吴兴姚合谓亚之曰吾友王炎云元和初夕梦游吴侍吴王久之闻宫中出辇鸣箫击鼔言西施王悲悼不止立诏词客作挽歌炎遂应教作西施挽歌其词曰西望吴王阙云书凤字牌连工起珠帐择土塟金钗满地红心草三层碧玉堦春风无处所凄恨不胜怀进词王甚嘉之乃悟能记其实炎太原人也
　　刘方
　　山人刘方自汉南抵巴陵夜宿江岸古馆之防其西有巴篱所隔又有一防常扃鏁云多有怪物使客不安已十数年不开矣中间为防廊崩摧州司完葺至新净而无人敢入其夜方都不知之至二更后见月色满庭江山清寂唯闻防西有家口语言啸咏之声殆不多辨唯一老青衣语声稍重而带秦音者言曰往年阿郎贬官时令老身常骑偏面騧抱阿荆郎阿荆郎娇不肯稳坐或偏于左或偏于右坠损老身左至今天欲阴使我患酸疼焉今又发矣明日必大雨如今阿荆郎官高也不知知有老身无复闻相应答者俄而有歌者歌音清细若曵绪之不絶复吟诗者吟声切切如含酸和涙之词幽咽良久亦不可辨其文而无所记録也久而老青衣又云昔日阿荆郎爱念青青河畔草今日亦颇谓绵绵思逺道也仅四更方不闻其声明旦果大雨呼馆吏讯之吏云此西防空更无人方叙此中宾客不曾敢入之由方固请开院视之则秋草满地苍苔没堦中院之西则连山林无人迹也启其防防则新净了无所有唯前间东面柱上有诗一首墨色甚新其词曰耶娘送我青枫根不记青枫几廻落当时手刺衣上花今日为灰不堪着视其书则鬼之诗也馆吏云此防成来不曾有人入亦逈无此题诗处乃知夜来人也复以此访于人终不能知其来由耳
　　马侍中
　　马燧贫贱时寓游北京谒府主不见而乃寄于园吏吏曰莫欲谒防戎否若谒卽须先言当为其岐路耳防戎讳数字而甚切君当在意若犯之无逃其死也然若幸惬之则所益与诸人不同慎勿暗投也某乃防戎先乳母子得以详悉而辄赞君子焉燧信与疑半明晨入谒防戎果犯讳庭叱而出畏惧之色见园吏吏曰是必忤防戎耳燧问讣求脱园吏曰君子戾我而恓惶如是然败则死不得渎我也遂匿燧于粪车中载出郭而逃于时防戎果索燧一报不获散鉄骑者毎门十人燧狼忙窜六十余里日暮度不出境求蔽于逃民败室中尚未安闻车马蹄歕声人相议言能更三二十里否果防戎之使也俄闻势渐逺稍安焉未复常息又闻有悉窣人行声燧危栗次忽于户牖见一女人衣布衣身形絶长手防一襆曰马燧在此否燧黙不敢对又曰大惊怕否胡二姊知君在此故来安慰无至忧疑也燧乃应唯而出胡二姊曰大厄然已过尚有余恐尔君固馁我食汝乃解所防襆有熟肉一瓯胡饼数枚燧食甚饱却令于旧处更不可动胡二姊寘灰数斗于燧前地上横布一道以授之言曰今夜半有异物相恐刼辄不得动过此厄后勲贵无双言毕而去近夜半有物闪闪照人渐近户牖间见一物长丈余乃夜义也赤髪猬奋金牙锋铄臂曲瘿木甲防兽衣豹皮裤防短兵直入室来狞目电烻吐火噀血跳踯哮吼铁石消铄燧之惴栗殆防魄亡精矣然此物终不敢越胡二姊所布之灰久之物乃撤一门扉借而熟寝俄又闻车马来声有人相请曰此乃逃人之室不妨马生匿于此子时数人持兵器下马入来冲踏夜叉夜叉奋起大吼数声裂人马噉食血肉殆尽夜叉意气徐步而去四更东方月上燧觉寂静乃出而去见人马骨肉狼籍燧乃获免后立大勲官爵穹崇询访胡二姊之由竟不能得思报不及每春秋祠飨别置胡二姊一座列于庙左



　　集异记【唐薛用弱】
　　徐佐卿
　　明皇天宝十三载重阳日猎于沙苑云间有孤鹤徊翔焉上亲御孤矢一发而中其鹤则带箭徐坠将及地丈许歘然矫翰西南而逝万众极目良久乃灭益州城距郭十五里有明月观焉依山临水松桂深寂道流非修习精慤者莫得而居观之东廊第一院尤为幽絶每有自称青城道士徐佐卿者风局清古一岁率三四而至焉观之耆旧因虚其院之正堂以俟其来而佐卿至则栖焉或三五日或旬朔言归青城甚为道流之所倾仰一日忽自外至神爽不怡谓院中人曰吾行山中偶为飞矢所加寻已无恙矣然此箭非人间所有吾留之于壁上后年箭主到此即宜付之慎无坠失仍援毫记壁云留箭之时则十三载九月九日也及宗避狄幸蜀暇日命驾行游偶至斯观乐其佳景因遍幸道室既入此堂忽覩挂箭则命侍臣取而玩之盖御箭也深异之因询观之道士皆以实对即是佐卿所题乃前岁沙苑纵畋之日也佐卿盖中箭孤鹤耳究其题乃沙苑翻飞当日集于斯欤上大竒之因收其箭而宝焉自后蜀人亦无复有逢佐卿者矣
　　王积薪
　　宗南狩百司奔赴行在翰林善围棊者王积薪从焉蜀道隘狭毎行旅止息中道之邮亭人舍多为尊官有力者之所见占积薪栖栖而无所入因沿溪深逺寓宿于山中孤姥之家但有妇姑止给水火才瞑妇姑皆阖户而休积薪栖于檐下夜阑不寐忽闻堂内姑谓妇曰良宵无以为适与子围碁一赌可乎妇曰诺积薪私心竒之况堂内素无灯烛又妇姑各处东西室积薪乃附耳门扉俄闻妇曰起东五南九置子矣姑应曰东五南十二置子矣妇又曰起西八南十置子矣姑又应曰西九南十置子矣每置一子皆良久思惟夜将尽四更积薪一一密记其下止三十六忽闻姑曰子已败矣吾止胜九枰耳妇亦甘焉积薪迟明具衣冠请问孤姥曰尔可率已之意而按局置子焉积薪即出槖中局尽平生之秘妙而布子未及十数孤姥顾谓妇曰是子可教以常势耳妇乃指示攻守杀夺救应防拒之法其意甚略积薪即更求其说孤姥笑曰止此已无敌于人间矣积薪谢而别行十数步再诣则已失向之室闾矣自是积薪之艺絶无其伦即布所记妇姑对敌之势罄竭心力较其九枰之胜终不得也因名邓艾开蜀势至今碁图有焉而世人终莫得而解矣
　　平等阁
　　隋开皇中释子澄空年甫二十誓愿于晋阳汾西铸铁像高七十尺焉鸠集金炭细求用度周二十年物方乃办于是告报遐迩大集贤愚然后选日而写像焉及烟焰息灭啓鑪之后其像无成澄空即深自咎责稽首懴悔复坚前约再谋铸造精勤艰苦又二十年事费复备则又报告遐迩大集贤愚然后选日而写像焉及啓鑪其像又复无成澄空于是呼天求哀叩佛请罪大加贬挫深自勤励又二十年功力复集乃告遐迩大集贤愚然后选日而写像焉及期澄空乃登鑪巅百尺悬絶扬声谓观者曰吾少发誓愿铸写大佛今年八十两已不成此更违心则吾无身以终志矣况今众善虚费积年如或踵前失吾亦无面目见众善也吾今俟其啓鑪欲于金液而舍命焉一以谢于诸佛二以表诚于众善傥大像圆满后五十年吾当为建重阁耳聚观万众号泣谏止而澄空殊不听览俄而金液注射赫耀踊跃澄空于是挥手辞谢投身如飞鸟而入焉及开鑪铁像庄严端妙毫髪皆备自是并州之人咸思起阁以覆之而佛身洪大功用极广自非殊力无自而致开元初李暠充天平军节度使出游因仰大像叹曰如此相好而为风日所侵痛哉即施钱七万缗周岁之内而重阁成就只今北都谓之平等阁者是也计僧死像成之日至暠正五十年矣以释法推之则暠也得非澄空之后身欤
　　裴珙
　　裴孝亷珙者家在洛京仲夏自郑西归及端午以觐亲焉下驷蹇劣日势已晩方至石桥于是驱马徒行情顾甚速续有乘马而牵一马者步骤极骏顾珙有仁色珙因谓曰子非投夕入都哉曰然珙曰珙有恳诚将丐余力于君子子其听乎即以诚告之乘马者曰但及都门而下则不违也珙许约因顾谓已之二僮曰尔可缓驱疲乘投宿于白马寺西吾之表兄窦温之墅来辰徐归因上马挥鞭而骛俄顷至上东门遂归其马珍重而别乘马者驰去极速珙居水南日已半规即促步而进及家暝矣入门方见其亲与珙之弟妹张灯防食珙乃前拜曾莫顾瞻因俯阶高语曰珙自外至即又不闻珙即大呼弟妹之名字亦无应者笑言自若珙心神忿惑因又极呌皆亦不知但见其亲顾谓卑小曰珙在何处那今日不至耶遂涕下而坐者皆泣珙私怪曰吾岂为异物耶何其幽显之隔如此哉因出至通衢徘徊久之有贵人导从甚盛遥见珙即以鞭指之曰彼乃生者之魂也俄有佩櫜鞬者出于道左曰地界啓事裴珙孝亷命未合终遇昆明池神七郎子案鹰廻借马送归以为戏耳今当领赴本身贵人微哂曰小鬼无理将人命为戏明日与尊父书令笞之既至而櫜鞬者招珙复出上东门度门隙中至窦庄櫜鞬者令其闭目自后推之省然而苏其二僮皆曰向者行至石桥察郎君疾作语言大异惧其将甚因投于此既至则已絶矣珙惊叹久之少顷无恙及归乃以其实陈于家余于上都自见窦温细话其事
　　萧頴士
　　兰陵萧頴士杨府功曹秩满南游行侣共济洲舟中有二少年熟视頴士相顾曰此人甚有肖于鄱阳忠烈王也頴士是鄱阳曾孙即自欵陈二子曰吾识尔祖久矣頴士以广众中未敢询访俟及岸方将啓请而二子忽遽负担而去頴士必谓非仙则神防心向瞩而已明年頴士北归止于盱邑长之署方与邑长下帘昼坐司门遽白云某吏于某处擒获发塜盗共五六人登令召入皆反接其手束甚固旅之于庭而頴士悬认江中二少年亦缧绁于内頴士惊曰斯二人非仙则神因具述曩事邑长即令先穷二子须臾欵伏佐验明着皆云我之发丘墓今有年矣頴士即以前说再令询之皆曰我尝开鄱阳王大获金玉内有贵人顔色如生年方五十髭鬓斑白僵卧于石塌姿状正与頴士相类无少差异我舟中遇子又知萧氏固是鄱阳也因此啓言我岂有他术哉用弱尝闻人之绍续其或三五世则必一人有肖其祖先之形状者斯岂验欤
　　韦宥
　　元和中故都尉韦宥出牧温州忽忽不怡江波脩永舟船燠热一日晩凉乃跨马登岸依舟而行忽逢浅沙乱流芦苇青翠因纵辔饮马而芦枝有拂鞭者宥因闲援熟视忽见新丝筝弦周纒芦心宥即防芦伸弦其长倍寻则试纵之应手复结宥竒骇因寘于怀行次江馆其家室皆已维舟入亭矣宥故驸马也家有妓乐即付筝妓曰我于芦心得之颇甚新然沙洲江徼是物何自而来吾甚异之试施于器以听其音妓将安之更无少异唯短二三寸耳方馔妓即置之赴食随置复纫及食罢就视则已蜿蜒舒展选蠕摇动妓乃惊告众来竞观而双眸了然矣宥骇曰得非龙乎遽命衣冠焚香致敬盛诸盂水之内而投于江才及中流风浪皆作蒸云走电咫尺昏晦俄有白龙长百丈挐攫升天众咸观之良久乃灭
　　蔡少霞
　　蔡少霞者陈留人也性情恬和幼而奉道早岁明经得第选靳州参军秩满漂寓江淮者久之再授兖州泗水丞遂于县东二十里买山筑室为终焉之计居处深僻俯近水石云霞境象殊胜少霞世累早袪尤谐夙尚于一日沿溪独行忽得美荫因就憇焉神思昏然不觉成寐因为褐衣鹿帻人之梦巾召去随之逺逺乃至城郭处所碧天虚旷瑞日瞳昽人俗洁清卉木鲜茂少霞举目移足惶惑不宁即被导之令前经歴门堂深邃莫测遥见玉人当轩独立少霞遽修敬谒玉人谓曰愍子防心今宜领事少霞靡知所谓复为鹿帻人引至东廊止于石碑之侧谓少霞曰召君书此贺遇良因少霞素不工书即极辞谢鹿帻人曰但案文而録胡乃拒违俄有二青僮自北而至一捧牙箱内有两幅紫绢文书一赍笔砚即付少霞曰法此而写少霞凝神搦管顷刻而毕因览读之已记于心矣题云苍龙溪新宫铭紫阳真人山卿撰良常西麓源泽东澨新宫宏宏崇轩防防雕玳盘础镂檀竦棨壁瓦鳞差瑶阶昉截阁凝瑞雾楼横祥霓驺虞巡徼昌明捧闑珠树规连玉泉矩泄灵飚遐集圣日俯晰太上游储无极便阙百神守防诸真班列仙翁鹄驾道师氷洁饮玉成浆馔琼为屑桂旗不动兰屋互设妙乐竟臻流铃间发天籁虚徐风箫冷澈凤歌谐律鹤舞防节三变云九成绛阙易迁虚语童初浪说如毁乾坤自有日月清宁二百三十一年四月十二日建于是少霞方更周视遂为鹿帻人促之忽遽而返醒然遂寤急命纸笔登即纪録自是兖豫好竒之人多诣少霞询访其事有郑还古者为立传焉用弱亦常至其居就求第一本视之笔迹宛有书石之态少霞无文乃孝亷一叟耳固知其不妄矣少霞尔后修道尤剧元和末已云物故
　　集翠裘
　　则天时南海郡献集翠裘珍丽异常张昌宗侍侧则天因以赐之遂命披裘供奏双陆宰相狄梁公仁杰时入奏事则天令畀座因命梁公与昌宗双陆梁公拜恩就局则天曰二人赌何物梁公对曰争先三筹赌昌宗所衣毛裘则天谓曰卿以何物为对梁公指所衣紫絁袍曰臣以此敌则天笑曰卿未知此裘价逾千金卿之所指为不等矣梁公起曰臣此袍乃大臣朝见奏对之衣昌宗所衣乃嬖幸宠遇之服对臣之袍臣犹怏怏则天业已处分遂依其说而昌宗心赧神沮气势索莫累局连北梁公对御就褫其裘拜恩而出及至光范门遂付家奴衣之乃促马而去
　　王维
　　王维右丞年未弱冠文章得名性闲音律妙能琵琶游歴诸贵之间尤为岐王之所眷重时进士张九臯声称籍甚客有出入于公主之门者为其致公主邑司牒京兆试官令以九臯为解头维方将应举具其事言于岐王仍求庇借岐王曰贵主之强不可力争吾为子画焉子之旧诗清越者可録十篇琵琶之新声怨切者可度一曲后五日当诣此维即依命如期而至岐王谓曰子以文士请谒贵主何门可见哉子能如吾之教乎维曰谨奉命岐王则出锦绣衣服鲜华竒异遣维衣之仍令赍琵琶同至公主之第岐王入曰承贵主出内故防酒乐奉防即令张筵诸伶旅进维妙年洁白风姿都美立于前行公主顾之谓岐王曰斯何人哉荅曰知音者也即令独奏新曲声调哀切满座动容公主自询曰此曲何名维起曰号郁轮袍公主大竒之岐王曰此生非止音律至于词学无出其右公主尤异之则曰子有所为文乎维即出献怀中诗卷公主览读惊骇曰皆我素所诵习者常谓古人佳作乃子之为乎因令更衣升之客右维风流蕴籍语言谐戱大为诸贵之所钦瞩岐王因曰若使京兆今年得此生为解头诚为国华矣公主乃曰何不遣其应举岐防曰此生不得首荐义不就试然已承贵主论托张九臯矣公主笑曰何预儿事本为他人所托顾谓维曰子诚取解当为子力维起谦谢公主则召试官至第遣宫婢传教维遂作解头而一举登第
　　王涣之
　　开元中诗人王昌龄高适王涣之齐名时风尘未偶而游处畧同一日天寒微雪三诗人共诣旗亭贳酒小饮忽有黎园伶官十数人登楼防防三诗人因避席隈映拥炉火以观焉俄有妙妓四辈寻续而至奢华艶曵都冶颇极旋则奏乐皆当时之名部也昌龄等私相约曰我辈各擅诗名每不自定其甲乙今者可以密观诸伶所讴若诗入歌词之多者则为优矣俄而一伶拊节而唱乃曰寒雨连江夜入吴平明送客楚山孤洛阳亲友如相问一片氷心在玉壶昌龄则引手画壁曰一絶句寻又一伶讴之曰开箧涙霑臆见君前日书夜台何寂寞犹是子云居适则引手画壁曰一絶句寻又一伶讴曰奉帚平明金殿开强将团扇共徘徊玉顔不及寒鵶色犹带昭阳日影来昌龄则又引手画壁曰二絶句涣之自以诗名已久因谓诸人曰此辈皆潦倒乐官所唱皆巴人下俚之词耳岂阳春白雪之曲俗物敢近哉因指诸妓之中最佳者曰待此子所唱如非我诗吾即终身不敢与子争衡矣脱是吾诗子等当须列拜床下奉吾为师因欢笑而俟之须臾次至双鬟发声则曰黄沙逺上白云间一片孤城万仞山羗笛何须怨杨柳春风不度玉门关涣之即擨歈二子曰田舍奴我岂妄哉因大谐笑诸伶不喻其故皆起诣曰不知诸郎君何此欢噱昌龄等因话其事诸伶竞拜曰俗眼不识神仙乞降清重俯就筵席三子从之饮醉竟日
　　张镒
　　张相公镒大厯中守工部尚书判度支因奏事称防代宗面许宰相恩泽独厚张公日日以冀而累旬无耗忽夜梦有人自门遽入抗声曰任调拜相张惊寤因思中外初无其人寻绎不解有外甥李通礼者博学善智张公因召而示之令研其理李生沉思良久因贺曰舅作相矣张公即诘之通礼答曰任调反语是饶甜饶甜无逾甘草独为珍药珍药反语即舅名氏也张公甚悦俄有走马吏报曰白麻适下公拜中书侍郎平章事
　　裴通逺
　　宪宗迁于景陵都城人士毕至时有前集州司马裴通逺家在崇贤里妻女辈亦以车舆纵观于通化门及归日势已晩车驰马骤自平康北街后乃有白头妪徒步奔走随车而来气力殆尽至天门街夜鼔将动车马转速妪亦忙遽而行车中有老青衣从四小女其中或有哀其奔迫者则问其所居对曰崇贤即谓曰与妪同里今亦将归苦步履不逮惧犯禁车中尚可通容能登车至里门否其妪乃荷愧丁宁因命同载及至则珍重辞谢而去乃于车中遗下小红锦囊诸女笑而共开之中有白罗制为逝者覆面之物四焉诸女惊骇登弃于路自是不旬日四女相次而卒
　　邢曹退
　　赠工部尚书邢曹进至德以来名为河朔之健将也守职魏郡为田承嗣所縻曾因讨叛飞矢中目左右与之防箭而镟留于骨微露其末焉即以铁钳遣有力者挟而出之痛毒则极其镟坚然不可摇动曹进痛楚计无所施妻孥辈但为广修佛事用希慈荫数日则又以索缚身于床复命出之而特牢如故曹进呻吟忍耐俟死而已忽因昼寝梦见胡僧入于庭中曹进则以所苦诉之胡僧久而谓曰能以米汁注于其中当自愈矣及寤登言于医工医工曰米汁即泔也岂宜溃疮哉遂令广询于人人莫谕者明日忽有胡僧诣门丐食因遽召入而曹进中堂遥见乃昨之所梦者矣即延之俯近告以危苦胡僧曰何不灌以寒食饧当知其神验也曹进遂悟饧为米汁况所见复肖梦中则取之如法以防应手清凉顿减酸楚然既夜其疮稍痒即令如前绷用力以防钳才及脸镟已突然而出后傅药不旬月而差矣吁西方圣人恩祐显灼乃若此之明征邪
　　韦知微
　　开元中士人韦知微者选授越州萧山县令县多山魈变幻百端无敢犯者而前后官吏事之如神然终遭其害知微既至则究其窟宅广备薪采伺候集聚因环薪纵火众持兵刃焚煞殆尽而邑中累月踪迹枉絶忽一日晨朝有客诣县门车马风尘仆驭憔悴投刺请谒曰兰陵萧慥知微初不疑虑即延入上座谈论笑谑敏辩无双知微甚加顾重因授馆休焉客乃谓知微曰仆途经峡中收得猴雏智能可玩敬以奉贶乃出怀中小合开之而有猕猴大才如栗跳踯宛转识解人情知防竒之因防入夸异于宅内猕猴于是腾跃踊骇化为虎焉扄闭不及兵仗靡加知微阖门皆为防噬孑遗无有矣
　　狄梁公
　　狄梁公性娴医药尤妙针术显庆中应制入关路由华州阛阓之北稠人广众聚观如堵狄梁公引辔遥望有巨牌大字云能疗此儿酬绢千疋即就观之有富室儿年可十四五卧牌下鼻端生赘大如拳石根蒂缀鼻才如食筯或触之酸痛刻骨于是两眼为赘所绳目睛翻白痛楚危极顷刻将絶恻然久之乃曰吾能为也其父母洎亲属叩颡祈请即辇千绢寘于坐侧公因令扶起即于脑后下针寸许仍询病者曰针气已达病处乎病人颔之公遽抽针而疣赘应手而落双目登亦如初曾无病痛其父母亲眷且泣且拜则以缣物奉焉公笑曰吾哀尔命之危逼吾盖急病行志耳吾非鬻者也不顾而去焉
　　宁王
　　宁王方集賔客讙话之际鬻马牙人麴神奴者请呈二马焉宁王即于中堂阅试步骤毛骨形相神骏精彩座客观之不相上下寜王顾问神奴曰其价几何牙人先指曰此一千缗次指曰此五百缗宁王忻然谓左右曰如言付钱马送上廐宾客莫测其价之悬殊即共咨询宁王曰诸公未喻当为验之即令鞭辔驰驱往复数四笑谓座客曰辨其优劣否皆曰不知宁王乃顾千贯者曰此马缓急百返蹄下不起纤埃复顾五百緍者此马往来十过足下颇生尘埃以此等差其价之高下焉座客乃伏

　　説郛卷一百十五上
&lt;子部,杂家类,杂纂之属,说郛&gt;
　　钦定四库全书
　　说郛卷一百十五下　　　元　陶宗仪　撰续齐谐记【梁吴均】
　　金鳯凰
　　汉宣帝以皁盖车一乘赐大将军霍光悉以金铰具至夜车辖上金鳯凰辄亡去莫知所之至晓乃还如此非一守车人亦尝见后南郡黄君仲北山罗鸟得鳯凰入手即化成紫金毛羽冠翅宛然具足可长尺余守车人列上云今月十二日夜车辖上凤凰俱飞去晓则俱还今则不返恐为人所得光甚异之具以列上后数日君仲诣阙上凤凰子云今月十二夜北山罗鸟所得帝闻而疑之置承露盘上俄而飞去帝使寻之直入光家止车辖上乃知信然帝取其车每游行即乘御之至帝崩鳯凰飞去莫知所在【嵇康诗云翩翩凤辖逢此网罗】
　　紫荆树
　　京兆田真兄弟三人共议分财生赀皆平均惟堂前一株紫荆树共议欲破三片明日就截之其树即枯死状如火然真往见之大惊谓诸弟曰树本同株闻将分斫所以顦顇是人不如木也因悲不自胜不复解树树应时荣茂兄弟相感合财宝遂为孝门真仕至大中大夫【陆机诗云三荆欢同株】
　　华隂黄雀
　　农杨宝性慈爱年九岁至华阴山见一黄雀为鸱枭所搏逐树下伤瘢甚多宛转复为蝼蚁所困宝怀之以归置诸梁上夜闻啼声甚切亲自照视为蚊所啮乃移置巾箱中啖以黄花逮十余日毛羽成飞翔朝去暮来宿巾箱中如此积年忽与群雀俱来哀鸣绕堂数日乃去是夕宝三更读书有黄衣童子曰我王母使者昔使蓬莱为鸱枭所搏君之仁爱见救今当受赐南海别以四玉环与之曰令君子孙洁白且从登三公事如此环矣宝之孝大闻天下名位日隆子震震生秉秉生彪四世名公及震塟时有大鸟降人皆谓真孝招也【蔡邕论云昔日黄雀报恩而至】
　　洛水白獭
　　魏明帝游洛水水中有白獭数头美静可怜见人辄去帝欲见之终莫能遂侍中徐景山曰獭嗜鲻鱼乃不避死画板作两生鲻鱼悬置岸上于是群獭竞逐一时执得帝甚佳之日闻卿善画何其妙也答曰臣亦未尝执笔然人之所作可庻几耳帝曰是善用所长【顔公庭诰云徐景山之画獭是也】
　　燕墓斑狸
　　张华为司空于时燕昭王墓前有一斑狸化为书生欲诣张公过问墓前华表曰以我才貌可得见司空耶华表曰子之妙解无为不可但张公制度恐难笼络出必遇辱殆不得返非但防子千年之质亦当深误老表狸不从遂诣华见其容止风流雅重之于是论及文章声实华未尝胜次复商畧三史探贯百氐包十圣洞三才华无不应声屈滞乃叹曰明公当尊贤容众嘉善矜不能奈何憎人学问墨子兼爱其若是耶言卒便退华已使人防门不得出既而又问华曰公门置兵甲阑锜当是疑仆也恐天下之人卷舌而不谈知谋之士望门而不进深为明公惜之华不答而使人防御甚严丰城人雷焕物士也谓华曰闻魅鬼忌狗所别者数百年物耳千年老精不复能别惟千年枯木照之则形见昭王墓前华表已当千年使人伐之至闻华表言曰老狸不自知果误我事于华表穴中得青衣小儿长二尺余使还未至洛阳而变成枯木遂燃以照之书生乃是一斑狸茂先叹曰此二物不値我千年不复可得
　　通天犀纛
　　东海蒋濳尝至不其县路次林中露一尸已自臭烂鸟来食之辄见一小儿长三尺驱鸟鸟即起如此非一濳异之看见尸头上着通天犀纛揣其价可数万钱濳乃防取既去见众鸟集无复驱者濳后以此纛上晋武陵王晞晞薨以衬众僧王武刚以九万钱买之后落褚太宰处复以饷齐故丞相豫章王王薨后纳入江夫人遂断以为钗每夜辄见一儿绕床啼呌云何为见屠割必诉天当相报江夫人恶之月余乃亡
　　笼歌小儿
　　桓簒位后来朱雀门中忽见两小儿通身如墨相和作笼歌路边小儿从而和之者数十人歌云芒笼茵绳腹车无轴倚孤木声甚哀楚听者亡归日既夕二小儿入建康县至閤下遂成双漆鼓槌吏列云槌积久比恒失之而复得之不意作人也明年春而桓败车无轴倚孤木桓字也荆州送首用败笼茵包之又芒绳束缚其尸沈诸江中悉如所歌焉
　　阳羡书生
　　阳羡许彦于绥安山行遇一书生年十七八卧路侧云脚痛求寄鹅笼中彦以为戱言书生便入笼笼亦不更广书生亦不更小宛然与双鵞并坐鵞亦不惊彦负笼而去都不觉重前行息树下书生乃出笼谓彦曰欲为君薄设彦曰善乃口中吐出一铜奁子奁子中具诸饰馔珍羞方丈其器皿皆铜物气味香防世所罕见酒数行谓彦曰向将一妇人自随今欲暂邀之彦曰善又于口中吐一女子年可十五六衣服绮丽容貌殊絶共坐宴俄而书生醉卧此女谓彦曰虽与书生结妻而实怀怨向亦窃得一男子同行书生既眠暂唤之君幸勿言彦曰善女子于口中吐出一男子年可二十三四亦頴悟可爱乃与彦叙寒温书生卧欲觉女子口吐一锦行障遮书生书生乃留女子共卧男子谓彦曰此女子虽有心情亦不甚向复窃得一女人同行今欲暂见之愿君勿泄彦曰善男子又于口中吐一妇人年可二十许共酌戱谈甚久闻书生动声男子曰二人眠已觉因取所吐女人还纳口中须臾书生处女乃出谓彦曰书生欲起乃吞向男子独对彦坐然后书生起谓彦曰暂眠遂久君独坐当悒悒邪日又晩当与君别遂吞其女子诸器皿悉纳口中留大铜盘可二尺广与彦别曰无以借君与君相忆也彦大元中为兰台令史以盘饷侍中张散散看其铭题云是永平三年作
　　九日登髙
　　汝南桓景随费长房游学累年长房谓曰九月九日汝家中当有灾宜急去令家人各作绛囊盛茱萸以系臂登髙饮菊花酒此祸可除景如言齐家登山夕还见鸡犬牛羊一时暴死长房闻之曰此可代也今世人九日登髙饮酒妇人带茱萸囊盖始于此
　　上巳曲水
　　晋武帝问尚书郎挚虞仲冶三月三日曲水其义何防答曰汉章帝时平原徐肇以三月初生三女至三日俱亡一村以为怪乃相与至水滨盥洗因流以滥觞曲水之义盖自此矣帝曰若如所谈便非嘉事也尚书郎束晢进曰仲冶小生不足以知此臣请说其始昔周公成洛邑因流水泛酒故逸诗云羽觞随波流又秦昭王三月上巳置酒河曲见金人自河而出奉水心剑曰令君制有西夏及秦霸诸侯乃因此处立为曲水二汉相縁皆为盛集帝曰善赐金五十斤左迁仲冶为城阳令
　　五花丝粽
　　屈原五月五日投汨罗水楚人哀之至此日以竹筒子贮米投水以祭之汉建武中长沙区曲忽见一士人自云三闾大夫谓曲曰闻君当见祭甚善常年为蛟龙所窃今若有恵当以栋叶塞其上以防丝纒之此二物蛟龙所惮曲依其言今五月五日作粽并带栋叶五花丝遗风也
　　白膏粥
　　吴县张成夜起忽见一妇人立于宅上南角举手招成成即就之妇人曰此地是君家蚕室我即是此地之神明年正月半宜作白粥泛膏于上祭我也必当令君蚕桑百倍言絶失之成如言作膏粥自此后大得蚕今正月半作白膏粥自此始也
　　七夕牛女
  </div>
  <div class="pagination">
   <a href="说郛_page567.html">
    上一页
   </a>
   <span>
    ...
   </span>
   <a href="说郛_page563.html">
    563
   </a>
   <a href="说郛_page564.html">
    564
   </a>
   <a href="说郛_page565.html">
    565
   </a>
   <a href="说郛_page566.html">
    566
   </a>
   <a href="说郛_page567.html">
    567
   </a>
   <span class="current-page">
    568
   </span>
   <a href="说郛_page569.html">
    569
   </a>
   <a href="说郛_page570.html">
    570
   </a>
   <a href="说郛_page571.html">
    571
   </a>
   <a href="说郛_page572.html">
    572
   </a>
   <a href="说郛_page573.html">
    573
   </a>
   <span>
    ...
   </span>
   <a href="说郛_page569.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
