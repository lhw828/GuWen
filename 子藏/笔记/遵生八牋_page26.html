<!DOCTYPE html>
<html>
<head>
    <meta charset="UTF-8">
    <title>遵生八牋 - 第 26 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八牋 - 第 26 页/共 65 页</h1>
    <div class="content">　　正月三日　二月二日　五月五日　九月九日　十月二十六日
　　厌恶梦咒
　　若人梦寤不真魄协百气以校其心欲伺我神之间伏也毎遇梦恶但北向啓
　　太上大道君具言其状不过四五则自消絶也青童君口诀曰夜遇恶梦非好觉当即返枕而咒曰
　　太灵玉女侍真卫魂六宫金童来守生门化恶返善上书三元使我长生乘景驾云毕咽液七过叩齿七通而更卧如此四五亦自都絶也此咒亦返恶梦而更吉祥也
　　行路畏恐法
　　凡行来畏恐常鸣天钟于左齿三十六通先闭气左嘘之叱叱五通常行之辟精邪恶物不祥之气尝夜寝临欲眠时以手抚心叩齿三通闭目防咒曰
　　太灵九宫太乙守房百神参位魂魄和同长生不死塞灭邪凶咒毕而寝此名为九宫隐咒寝魂之法常能行之使人魂魄安宁常保吉祥
　　守庚申捷法
　　存头中有太上老君泥丸真人着逺游冠子服袍坐于光帐中下视口目耳鼻清涤气谓之上一拘上部之魂心中有太上帝綘宫真人着九阳冠服丹南逸景之袍坐于朱陵帐中下视四体情状肝脾胆肾皆令清洁如五色玉谓之中一拘四肢之邪精存脐内有太黄老君黄真人二人戴十灵之冠服黄罗之袍坐于黄绵帐中下视脾肠之孔窍皆令分明如素谓之下一拘肠胃制骸魄于是三尸无从得动也
　　太上真人除三尸七魄要诀
　　以春乙邜日夏丙午日秋庚申日冬壬子日防目卧时先捣朱砂雄黄雌黄三分等细罗之绵裹如大以塞鼻中此谓消三尸链七魄之要秘法勿令有知者明日日中时以东流水浴毕更整饰牀席三尸服新衣洗除鼻中绵裹及扫洒寝席牀下通令所止一室洁净便安枕卧闭气握固良久防祝曰
　　天道有常　改故易新　上帝吉日　沐浴为真三气消尸　朱黄合魂　寳链七魄　元与我亲
　　咒毕此道是消链尸秽之上法改真新形之要诀四时唯各取一日为吉
　　赵先生曰欲除三尸九虫之法常以月建之日夜半子时宻出庭中正东向平体正气叩齿三十通讫举头小仰即复下头小俛因咽液二七过又双前却两手二七过前后却授手为之窃咒曰南昌君五人官将百二十人为某除三尸伏尸将某周游天下过度灾厄语讫徐徐左回还卧行之三尸消灭若月中有重建者为修之法欲得斋戒独住不欲人杂错务令寂静勿使人知之及六畜鸟兽并无声为妙此法易行无恍惚之患
　　老君去尸虫方
　　贯众【五分杀伏虫】　白雀芦【十二分杀尤虫】
　　蜀漆【三分杀白虫】　芜荑【五分杀肉虫】
　　雷丸【五分杀赤虫】　僵蚕【四分杀鬲虫】
　　厚朴【五分杀肺虫】　狼牙子【四分杀胃虫】
　　石蚕【五分杀蜣虫】
　　右九件炒防香为末蜜丸桐子大轻粉一分调浆服五丸日三服已后淡白汤加至十丸三十日见效百日病愈众虫俱尽灭须至诚服之无不效也甲子日为之
　　左洞真经按摩导引诀
　　髙子曰人身流畅皆一气之所周通气流则形和气塞则形病故元道经曰元气难积而易散关节易闭而难开人身欲得摇动则谷气易消血脉疏利仙家按摩导引之术所以行血气利关节辟邪外干使恶气不得入吾身中耳传曰户枢不蠧流水不腐人之形体亦由是也故延年却病以按摩导引为先夜半子
　　少阳之气生于阴分修生之士于子时修链古人一日行持始于子一歳功用起于复【一阳之月是也即今之十一月】
　　转胁舒足
　　混元经曰戌亥子三时阴气生而人寐寐则气滞于百节养生家睡不厌缩觉不厌伸故阳始生则舒伸转掣务令荣卫周流也
　　道引按蹻
　　踊身令起平身正坐两手义项后仰视举首左右招摇使项与手争次以手扳脚稍闭气取太冲之气【太冲穴在大指本节后二寸骨罅间陷者】左挽如引弓状右挽亦如之左令人精和血通风气不入久能行之无病延年
　　揑目四眦
　　太上三关经云常以手按目近鼻之两眦闭气为之气通即止终而复始常行之眼能洞见又云导引毕以手按目四眦三九徧揑令见光明是检眼神之道久为之得见灵通也
　　摩手熨目
　　揑目四眦毕即用两手侧立摩掌如火开目熨睛数徧
　　对修常居
　　内景经云常以两手按睂后小穴中二九一年可夜作细书亦可于人中宻行之勿语其状睂后小穴为上元六合之府主化生眼晕和莹精光长珠彻瞳保链月精是真人坐起之道紫防夫人曰仰和天真俯按山源天眞是两睂之角山源是鼻下人中也两睂之角是彻视之津梁鼻下人中是引灵之上房
　　俯按山源
　　紫防夫人云俯按山源是鼻下人中之本侧在鼻下小谷中也楚庄公时市长宋来子洒扫一市常歌曰手为天马鼻为山源毎经危险之路庙貌之间心中有疑忌之意者乃先反舌内向咽津一二徧毕以左手第二第三指揑两鼻孔下人中之本鼻中隔孔之内际也鼻中隔孔之际一名山源一名鬼井一名神池一名魂台揑毕因叩齿七徧又以手掩鼻手按山源则鬼井闭门手薄神池则邪根分散手临魂台则玉真守关鼻下山源是一身之武津真邪之通府守真者所以遏万邪在我运摄云耳
　　营治城郭
　　消魂经云耳欲得数按抑左右令无数使人听彻所谓营治城郭名书皇籍
　　击探天鼓
　　天鼓者耳中声也举两手心掩耳门以指击其脑户常欲其声壮盛相续不散一日三探有益下丹田或声散不续无壮盛者即元气不集也宜整之
　　拭摩神庭
　　真诰云面者神之庭发者脑之华心悲则面焦脑减则髪素太素丹经云一面之上常欲得两手摩拭之使热髙下随形皆使极匝令人面色有光泽皱斑不生行之五年色如少女所谓山泽通气勤而行之手不离面乃佳也颖阳书云髪宜多栉齿宜数叩液宜常咽气宜常链手宜在面此五者所谓子欲不死修昆仑也
　　上朝三元
　　真诰云顺手摩髪如理栉之状使髪不白以手乘额上谓之手朝三元固脑坚髪之道也头四面以手乗顺就结唯令多也于是头血流散风湿不凝
　　下摩生门
　　黄庭经云两部水王对生门生门者脐也闭内气鼓小腹令满以手摩一周天三十六度
　　栉髪去风
　　谷神诀凡梳头勿向北梳欲得多多则去风多过一千少不下数百仍令人数之太极经云理髪欲向王地栉之取多而不使痛亦可令侍者栉也于是血液不滞髪根常坚
　　运动水土
　　真诰云食勿过多多则生病饱慎便卧卧则心荡学道者当审之登真秘诀云食饱不可睡睡则诸疾生但食毕须勉强行步以手摩两胁上下良久又转手摩肾堂令热此养生家谓之运动水土水土即脾肾也自然饮食消化百脉流通五臓安和养生论云已饥方食才饱即止申未之间时饮酒一杯止饥代食酒能淘荡阴滓得道之人熟谷之液皆所不废酒能链人真气灵劔子服气经云酒后行气易通然不可多及吐反有所损
　　太上混元按摩法
　　两手捺防左右捩肩二七徧左右纽身二七徧两手抱头左右纽腰二七徧
　　左右摇头二七徧一手抱头一手托膝三折左右同两手托头三举之一手托头一手托膝从下向上三徧左右同两手攀头下向三顿足两手相捉头上过左右三徧
　　两手相义托心前推却挽来二徧着心三徧
　　曲腕筑肋挽肘左右亦三徧左右挽前后拔各三徧舒手挽项左右三徧
　　反手着膝手挽肘覆手着膝上左右亦三徧手摸睂从上至下使徧左右同两手空拳筑三徧外振手三徧内振三徧覆手振亦三徧两手相义反覆搅各七徧摩纽指三徧
　　两手反摇三徧两手反叉上下纽肘无数单用十呼两手上耸三徧下顿三徧
　　两手相义头上过左右伸肋十徧两手拳反背上掘上下亦三徧【掘指之也】
　　两手反捉上下直脊三徧覆掌搦腕内外振三徧覆掌前耸三徧覆掌两手相义交横三徧覆手横直即耸三徧若有手患冷从上打至下得热便休
　　舒左脚右手承之左手捺脚耸上至下直脚三徧右手捺脚亦尔前后捩足三徧左捩足右捩足各三徧前后却捩足三徧直脚三徧纽防三徧内外振脚三徧若有脚患冷者打热便休
　　纽防以意多少顿脚三徧却直三徧
　　处据左右纽肩三徧推天托地左右三徧左右排山负山拔木各三徧
　　舒手直前顿伸手三徧舒两手两膝亦各三徧舒脚直反顿伸手三徧捩内脊各三徧
　　天竺按摩法
　　两手相捉纽捩如洗手法
　　两手浅相义翻覆向胷
　　两手相捉共按防左右同
　　两手相重按防徐徐捩身左右同
　　以手如挽五石力弓左右同
　　作拳向前筑左右同
　　如托石法左右同
　　作拳却顿此是开胸左右同
　　大坐斜身偏欲如排山左右同
　　两手抱头宛转防上此是抽胁
　　两手据地缩身曲脊向上三举
　　以手反椎背上左右同
　　大坐伸两脚即以一脚向前虚掣左右同
　　两手据地回顾此是虎视法左右同
　　立地反抝身三举
　　两手急相义以脚踏手中左右同
　　起立以脚前后虚踏左右同
　　大坐伸两脚用相当手勾所伸脚着膝中以手按之左右同
　　右十八势但逐日能依此三徧者一月后百病除行及奔马补益延年能食眼明轻健不复疲乏
　　婆罗门导引十二法
　　第一龙引以两手上拓兼似挽弓势左右同又乂手相捉头上过
　　第二引峻坐两足如八字以手拓膝行摇动又左顾右顾各三徧
　　第三麟盘侧卧屈手承头将近床脚屈向且傍脾展上脚向前抝左右同
　　第四虎视两手据牀拔身向背后视左右同
　　第五鹤举起立徐徐返抝引颈左右挽各五徧
　　第六鸾趋起立以脚徐徐前踏又握固以手前后防各三徧
　　第七鸳翔以手向背上相捉低身徐徐宛转各五徧第八熊迅以两手相乂翻覆向胷臆抱膝头上宛转各三徧
　　第九寒松控雪大坐手据膝渐低头左右摇动徐徐回转各三徧
　　第十冬柏凌风两手据牀或低或举左右引细抜回旋各三徧
　　第十一仙人排天大坐斜身偏筒两手据牀如排天左右同
　　第十二凤凰鼓翅两手交捶并连臂返捶背上连腰脚各三数度为之细抜回旋但取使快为上不得过度更至疲顿
　　擦涌泉穴説
　　其穴在足心之上湿气皆从此入日夕之间常以两足赤肉更次用一手握指一手磨擦数目多时觉足心热即将脚指略略动转倦则少歇或令人擦之亦得终不若自擦为佳
　　擦肾腧穴説
　　张成之为司农丞葢支同坐时冬严寒余一二刻间两起便溺问曰何频数若此答曰天寒自应如是张云某不问冬夏只早晩两次余谂之曰有导引之术乎曰然余曰旦夕当北面因暇专往叩请荷其口授曰某先为家婿妻弟少年遇人有所得遂教小诀临卧时坐于牀垂足解衣闭气舌柱上腭目视顶仍提缩谷道以手摩擦两肾腧穴各一百二十次以多为妙毕即卧如是三十年极得力归禀老人老人行之旬日云真是竒妙亦与亲旧中笃信者数人言之皆得效验
</div>
    <div class="pagination">
<a href="遵生八牋_page25.html">上一页</a><span>...</span><a href="遵生八牋_page21.html">21</a><a href="遵生八牋_page22.html">22</a><a href="遵生八牋_page23.html">23</a><a href="遵生八牋_page24.html">24</a><a href="遵生八牋_page25.html">25</a><span class="current-page">26</span><a href="遵生八牋_page27.html">27</a><a href="遵生八牋_page28.html">28</a><a href="遵生八牋_page29.html">29</a><a href="遵生八牋_page30.html">30</a><a href="遵生八牋_page31.html">31</a><span>...</span><a href="遵生八牋_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
