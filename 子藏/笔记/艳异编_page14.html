<!DOCTYPE html>
<html>
 <head>
  <meta charset="utf-8"/>
  <title>
   艳异编 - 第 14 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   艳异编 - 第 14 页/共 67 页
  </h1>
  <div class="content">
   五载七月，妃子以妒悍忤旨。乘单车，令高力士送还杨宅。及亭午，上思之不食，举动发怒。力士探旨，奏请载还，送院中宫人衣物及司农米面酒馔百余车。诸姊及初则惧祸聚哭，及恩赐浸广，御馔兼至，乃稍宽慰。妃初出，上无卿，中官趋过者，或笞挞之。至有惊怖而亡者。力士因请就召，既夜，遂开安兴坊，从太华宅以入。及晓，玄宗见之内殿，大悦。贵妃拜泣谢过。因召两市杂戏以娱贵妃。贵妃诸姊进食作乐。自兹恩遇日深，后宫无得进幸矣。
七载，加钊御史大夫，权京兆尹，赐名国忠。封大姨为韩国夫人，三姨为虢国夫人，八姨为秦国夫人。同日拜命，皆月给钱十万，为脂粉之姿。然虢国不施妆粉，自炫美艳，常素面朝天。当时杜甫有诗云：
虢国夫人承主恩，平明上马入宫门。
却嫌脂粉颜色，淡扫蛾眉朝至尊。
又赐虢国照夜玑，秦国七叶冠，国忠锁子帐，盖希代之珍，其恩宠如此。授银青光禄大夫鸿肿卿，列戟，特授上柱国，一日三诏。与国忠五家于宣阳里，甲第洞开，僭拟宫掖，车马仆从，照耀京邑。递相夸尚，每造一堂，费逾千万计，见制度宏土于己者，则毁之复造，土木之工，不舍昼夜。上赐御食，及方外进献，皆颁赐五宅。开元已来，豪贵荣盛，未之比也。上起动必与贵妃同行，将乘马，则力士执辔授鞭。宫中掌贵妃刺绣织锦，亡虑百人，雕楼器物又数百人，供生日及时节庆，续命杨益往岭南长吏，日求新奇以进奉。岭南节度张九章，广陵乏史王翼，以端午进贵妃珍玩衣服，异于他郡，九章加银青光禄大夫，翼擢为户部侍郎。
九载二月，上旧置五王帐，长枕大被，与兄弟共处其间。妃子无何窃宁王紫玉笛吹。因此又忤旨，放出。时吉温多与中贵人善，国忠惧，请计于温。遂入奏曰：“妃，妇人，无智识。有忤圣颜，罪当死。既蒙尝恩宠，只合死于宫中。陛下何惜一席之地，使其就戮，安忍取辱于外乎？”上曰：“朕用卿，盖不缘妃也。”初，令中使张韬光送妃至宅，妃泣谓韬光曰：“请奏：妾罪合万死。衣服之外，皆圣恩所赐。惟发肤是父母所生。今当即死，无以谢上。”乃引刀剪其发一缭，附韬光以献。妃既出，上怃然。至是，韬光以发搭于肩以奏。上大惊惋，遽使力士就召以归，自后益嬖焉。又加国忠遥领剑南节度使。
十载上元节，杨氏五宅夜游，遂与广宁公主骑从争西市门。杨氏奴挥鞭误及公主衣，公主堕马。驸马郑昌裔扶公主，因及数挝。公主泣奏之，上令决杀杨家奴一人，昌裔停官，不许朝谒。于是杨家转横，出入禁门不问，京师长吏为之侧目。故当时谣曰：“生女勿悲酸，生男勿喜欢。”又曰：“男不封侯女作妃，君看女却为门。”其天下人心羡慕如此。
上一旦御勤政楼，大张声乐。时教坊有王大娘，善戴百尺竿，上施木山：状瀛州、方丈，令小儿持绛节，出入其间，而舞不辍，时刘晏以神童为秘书省正字，十岁，惠悟过人。上召于楼中，贵妃坐于膝上，为施粉黛，与之巾栉。贵妃令咏王大 娘戴竿，晏应声曰：
楼前百戏竞争新，惟有长竿妙入神。
谁谓绮罗翻有力，犹自嫌轻更著人。
上与贵妃及嫔御皆欢笑移时，声闻于外，因命牙笏锦纹袍赐之。上又宴诸王于木兰殿，时木兰花发，皇情不悦。妃醉中舞《霓裳羽衣》一曲，天颜大悦，方知回雪流风，可以回天转地。上尝梦十仙子，乃制《紫云回》（玄宗尝梦仙子十余辈，御卿云而下，各执乐器，悬奏之。曲度清越，真仙府之音。有一仙人曰：“此神仙《紫云回》。今传授陛下，为正始之音。”上喜而传受。寤后，余响犹在。旦，命玉笛习之，尽得其节奏也）。并梦龙女，又制《凌波曲》（玄宗在东都，昼梦一女，容貌艳异，梳交心髻，大袖宽衣，拜于床前。上问：“汝何人？”曰：“妾是陛 下凌波池中龙女。卫宫护驾，妾实有功，今陛下洞晓钧天之音，乞赐一曲以光族类。”上于梦中为鼓胡琴，拾新旧之曲声，为《凌波曲》。龙女再拜而去。及觉，尽记之。会禁乐，自御琵琶，习而翻之。与文武臣僚，于凌波宫临池奏新曲，池中波涛涌起，复有神女出池心，乃所梦之女也。上大悦，语于宰相，因于池上置庙，每岁命祀之）。二曲既成，遂赐宜春院及梨园弟子并诸王。
时新丰初进女伶谢阿蛮，善舞。上与妃子钟念，因而受焉。就按于清元小殿，宁王吹玉笛，上羯鼓，妃琵琶，马仙期方响，李龟年篥，张野狐箜篌，贺怀智拍。自旦至午，欢洽异常。时惟妃女弟秦国夫人端坐观之。曲罢，上戏曰：“阿瞒（上在禁中，多自称也）乐籍，今日幸得供养夫人，请一缠头。”秦国曰：“岂有大唐天子阿姨，无钱用耶？”遂出三百万为一局焉。乐器皆非世有者，才奏，而清风习习，声出天表。妃子琵琶罗檀，寺人白季贞使蜀还献。其木温润如玉，光耀可鉴，有金缕红纹，蹙成双凤。弦乃未呵弥罗国永泰元年所贡者，渌水蚕丝也，光莹如贯珠瑟瑟。紫玉笛乃桓娥所得也。禄山进三百事管色，俱用媚玉为之。诸王、郡主、妃之姊妹，皆师妃，为琵琶弟子。每一曲彻，广有献遗，妃子是日问阿蛮曰：“尔贫，无可献师长，待我与汝为。”命侍儿红桃娘取红粟玉臂支赐阿蛮。
妃善击磬，拊搏之音泠泠然多新声，虽太常梨园之妓，莫能及之。上命采蓝田绿玉，琢成磐：上方造、流苏之属，以金钿珠翠饰之，铸金为二狮子，以为趺，彩缯褥丽，一时无比。先，开元中，禁中重木芍药，即今牡丹也。得数本红紫浅红通白者，上因移植于兴庆池东沉香亭前。会花方繁开，上乘照夜白，妃以步辇从。诏选梨园弟子中尤者，得乐十六色。李龟年以歌擅一时之名，手捧檀板，押众乐前，将欲歌之。上曰：“赏名花，对妃子，焉用旧乐词为。”遽命龟年持金花笺，宣赐翰林学士李白立进《清平乐词》三篇。承旨，犹苦宿醒，因援笔赋之。第一首：
云想衣裳花想容，春风拂槛露华浓。
若非群玉山头见，会向瑶台月下逢。
第二首：
一枝红艳露凝香，云雨巫山枉断肠。
借问汉宫谁得似？可怜飞燕倚新妆。
第三首：
名花倾国两相欢，长得君王带笑看。
解释春风无限恨，沉香亭北倚阑干。
龟年捧词进，上命梨园弟子略约词调，抚丝竹，遂促龟年以歌。妃持玻璃七宝杯，酌西凉州葡萄酒，笑领歌，意甚厚。上因调玉笛以倚曲。每曲遍将换，则迟其声以媚之。妃饮罢，敛绣巾再拜。上自是顾李翰林尤异于他学士。会力士终以脱靴为耻，异日，妃重吟前词，力士戏曰：“始为妃子怨李白深入骨髓，何翻拳拳如是耶？”妃子惊曰：“何学士能辱人如斯？”力士曰：“以飞燕指妃子，贱之甚矣。”妃深然之。上尝三欲命李白官，卒为宫中所捍而止。
上在百花院便殿，因览《汉成帝内传》，时妃子后至，以手整上衣领，曰：“看何文书？”上笑曰：“莫问。知则又人。”觅去，乃是“汉成帝获飞燕，身轻欲不胜风。恐其飘翥，帝为造水晶盘，令宫人掌之而歌舞。又制七宝避风台，间以诸香，安于上，恐其四肢不禁”也。上又曰：“尔则任吹多少。”盖妃微有肌也，故上有此语戏妃。妃曰：“《霓裳羽衣》一曲，可掩前古。”上曰：“我才弄，尔便欲嗔乎？忆有一屏风，合在，待访得，以赐尔。”屏风乃虹霓为名，雕刻前代美人之形，可长三寸许。其间服玩之器、衣服，皆用众宝杂厕而成。水晶为地，外以玳瑁水犀为押，络以珍珠瑟瑟。间缀精妙，迨非人力所制。此乃隋文帝所造。赐文成公主，随在北胡。贞观初，灭胡，与萧后同归中国，因而赐焉，（妃归卫公家，遂持去。安于高楼上，未及将归。国忠日午偃息楼上，至床，睹屏风在焉。才就枕，而屏风诸女悉皆下床前，各通所号，曰：“裂缯人也。”“定陶人也。”“穹庐人也。”“当垆人也。”“亡吴人也。”“步莲人也。”“桃源人也。”“斑竹人也。”“奉五官人也。”“温肌人也。”“曹氏投波人也。”“吴宫无双返香人也。”“拾翠人也。”“窃香人也。”“金屋人也。”“解佩人也。”“为云人也。”“董双成也。”“为烟人也。”“画眉人也。”“吹萧人也。”“笑人也。”“垓中人也。”“许飞琼也。”“赵飞燕也。”“金谷人也。”“小鬓人也。”“光发人也。”“薛夜来也。”“结绮人也。”“临春阁人也。”“扶风女也。”国忠虽开目，历历见之，而身体不能动，口不能发声。诸女各以物列坐。俄有纤腰伎人近十余辈，曰：“楚章华踏谣娘也。”乃连臂而歌之，曰：“三朵芙蓉是我流，大杨造得小杨收。”复有二三伎，又曰：“楚宫弓腰也。何不见《楚辞别序》云：‘绰约花态，弓身玉肌？’”俄而递为本艺。将呈讫，一一复归屏上。国忠方醒，惶惧甚，遽走下楼，急令封锁之。贵妃知之，亦不欲见焉。禄山乱后，其物犹存。在宰相元载家，自后不知所在。）初，开元末，江陵进乳柑橘，上以十枚种于蓬莱宫，至天宝十载九月秋结实。宣赐宰臣，曰：“朕近于宫内种柑子数株，今秋结实一百五十余颗，乃与江南及蜀道所进无别，亦可谓稍异者。”宰臣表贺曰：“伏以自天所育者，不能改有常之性，旷古所无者，乃可谓非常之感。是知圣人御物，以元气布和，大道乘时，则殊方叶致，且橘油所植，南北异名，实造化之有初，匪阴阳之有革。陛下玄风真纪，六合一家，雨露所均，混天区而齐被；草木有性，凭地气以潜通。故兹江外之珍果，为禁中之佳实。绿蒂含霜，芳流绮殿，金衣烂日，色丽彤庭。云矣。”乃颁赐大臣。外有一合欢果，上与妃子互相持玩。上曰：“此果似知人意，朕与卿固同一体，所以合欢。”于是促坐，同食焉。因令画图，传之于后。
妃子既生于蜀，嗜荔枝。南海荔枝，胜于蜀者，故每岁驰驿以进。然方暑热而熟，经宿则无味。后人不能知也。
上与妃采戏，将北，惟重四转败为胜。连叱，骰子宛转而成重四，遂令高力士赐绯，风俗因而不易。
广南进白鹦鹉，洞晓言同，呼为“雪衣女”，一朝飞上妃镜台上，自语：“雪衣女昨夜梦为鸷乌所搏。”上令妃授以《多心经》，记诵精熟。后上与妃游别殿，置雪衣女于步辇竿上同去。瞥有鹰至，搏之而毙。上与妃叹息久之，遂瘗于苑中，呼为鹦鹉冢。
交趾贡龙脑香，有蝉蚕之状，五十枚。波斯言老龙脑树节方有。禁中呼为瑞龙脑，上赐妃十枚。妃私发明驼使（明驼使，腹下有毛，夜能明，日驰五百里），持三枚遗禄山。妃又常遗禄山金平脱装具，玉盒，金平脱铁面碗。
十一载，李林甫死，又以国忠为相，带四十余使。十二载，加国忠司空。长男暄，先尚延和郡主，又拜银青光禄大夫、太常卿，兼户部侍郎。小男，尚万春公主。贵妃堂弟秘书少监鉴，尚承荣郡主。一门一贵妃，二公主，三郡主，三夫人。十二载，重赠玄琰太尉，齐国公。母重封梁国夫人，官为造庙，御制碑，及书。叔玄又拜工部尚书。韩国婿秘书少监崔女为代宗妃；虢国男裴徽尚代宗女延光公主，女为让帝男妻；秦国 婿柳澄男钧尚长清县主，澄弟潭尚肃宗女和政公主。
上每年冬十月，幸华清宫，常经冬还宫阙，去即与妃同辇。华清宫有端正楼，即贵妃梳洗之所；有莲花汤，即贵妃澡沐之室。国忠赐第在宫东门之南，虢国相对。韩国、秦国，甍栋相接。天子幸其第，必过五家，赏赐燕乐。扈从之时，每家为一队，队著一色衣。五家合队相映，口百花之焕发。遗钿，坠舄，瑟瑟珠翠，灿于路歧可掬。曾有人俯身一窥其车，香气数日不绝。驼马千余头匹。以剑南旌节器仗前驱。出有饯饮，还有软脚。远近饷遗珍玩狗马，阉侍歌儿，相望于道。及秦国先死，独虢国、韩国、国忠转盛。虢国又与国忠乱焉。略无仪检，每入朝谒，国忠与韩、虢连辔，挥鞭骤马以为谐谑。从官妪百余骑。秉烛如昼，鲜装服而行，亦无蒙蔽，衢路观者如堵，无不骇叹。十宅诸王男女婚嫁，皆资韩。虢绍介，每一人纳一千贯，上乃许之。十四载六月一日，上幸华清宫，乃贵妃生日。上命小部音声（小部者，梨园法部所置，凡三十人，皆十五以下），于长生殿奏新曲，未有名，会南海进荔枝，因以曲名《荔 枝香》。左右欢呼，声动山谷。
其年十一月，禄山反幽陵（禄山本名轧草山，杂种胡人也。母本巫师。禄山晚年益肥，垂肚过膝，自称得三百五十斤。于上前胡旋舞，疾如风焉。上尝于勤政楼东间设大金鸡障，施一大榻，卷去帘，令禄山坐。其下设百戏，与禄山看焉。肃宗谏曰：“历观今古，未闻臣下与君上同坐阅戏。”上私曰：“渠有异相，我禳之故耳。”又尝与夜宴，禄山醉卧，化为一猪而龙首。左右遽告帝。帝曰：“此猪龙，无能为。”终不杀。卒乱中国。）以诛国忠为名。咸言国忠、虢国、贵妃三罪，莫敢上闻。上欲以皇太子监国，盖欲传位，自亲征。谋于国忠，国忠大惧，归谓姊妹曰：“我等死在旦夕。今东宫监国，当与娘子等并命矣。”姊妹哭诉于贵妃。妃衔土请命，事乃寝。
十五载六月，潼关失守，上幸巴蜀，贵妃从。至马嵬，右龙武将军陈玄札惧兵乱，乃谓军士曰：“今天下崩离，万乘震荡，岂不由杨国忠割剥庶，以至于此。若不诛之，何以谢天下？”众曰：“念之久矣。”会吐蕃和好使在驿门遮国忠诉事。军士呼曰：“杨国忠与番人谋叛！”诸军乃围驿四合，杀国忠并男暄等。（国忠旧名钊，本张易之子也。天授中，易之恩幸莫比。每归私第，诏令居楼，仍去其梯，围以束棘，无复女奴侍立。母恐张氏绝嗣，乃置女奴嫔妹于楼复壁中。遂有娠，而生国忠。后嫁于杨氏。）上乃出驿门劳六军。六军不解围，上顾左右责其故。高力士对曰：“国忠负罪，诸将讨之。贵妃即国忠之妹，犹在陛下左右，群臣能无忧怖？伏乞圣虑裁断。”（一本云：“贼根犹在，何敢散乎？”盖斥贵妃也。）上回入驿，驿门内旁有小巷，上不忍归行宫，于巷中倚杖欹首而立。圣情昏默，久而不迸。京兆司录韦锷（见素男也）进曰：“乞陛下割恩忍断，以宁国家。”逡巡，上入行宫。抚妃子出于厅门，至马道北墙口而别之，使力士赐死。妃位涕鸣咽，语不胜情，乃曰：“愿大家好注，妾诚负国恩，死无恨矣。乞容礼佛。”帝曰：“愿妃子善地受生。”力士遂缢于佛堂前之梨树下。才绝，而南方进荔枝至。上睹之，长号数息，使力士曰：“与我祭之。”祭后，六军尚未解围。以绣衾覆床，置驿庭中，敕玄礼等入驿视之。玄礼抬其首，知其死，曰：“是矣。”而围解。瘗于西郭之外一里许道北坎下。妃时年三十八。上持荔枝于马上谓张野狐曰：“此去剑门，鸟啼花落，水绿山青，无非助朕悲悼妃子之由也。”
初，上在华清宫日，乘马出宫门，欲幸虢国夫人之宅。玄礼曰，“未宣敕报臣，天子不可轻去就。”上为之回辔。他年，在华清宫，逼上元，欲夜游。玄礼奏曰：“官外即是旷野，须有预备，若欲夜游，愿归城阙。”上又不能违谏。及此马嵬之诛，皆 是敢言之有效也。
先是，术士李遐周有诗曰：
燕市人皆去，函关马不归。
若逢山下鬼，环上系罗衣。
“燕市人皆去”，禄山即蓟门之士而来。“函关马不归”，哥舒翰之败潼关也。“若逢山下鬼”，嵬字，即马嵬驿也。“环上系罗衣”，贵妃小字玉环，及其死也，力士以罗巾缢焉。又妃常以假髻为首饰，而好服黄裙。天宝末，京师童谣曰：“义髻抛河里，黄裙逐水流。”至此应矣。
初、禄山尝于上前应对，杂以谐谑。妃常在座，禄山心动。及闻马嵬之死，数日叹惋。虽林甫养育之，国忠激怒之，然其有所自也。
是时虢国夫人先至陈仓之官店。国忠诛问至，县令薛景仙率吏人追之。走入竹林下，以为贼军至，虢国先杀其男徽，次杀其女。国忠妻裴柔曰：“娘子何不惜我方便乎？”遂并其女刺杀之。已而自刎，不死。载于狱中，犹问人曰：“国家乎？贼乎？”狱吏曰：“互有之。”血凝其喉而死。遂并坎于东郭十余步道北杨树下。
上发马嵬，行至扶风道。道旁有花，寺畔见石楠树团圆，爱玩之，因呼为端正树，盖有所思也。又至斜谷口，属霖雨涉旬，于栈道雨中闻铃声隔山相应。上既悼念贵妃，因采其声为《雨霖铃》曲，以寄恨焉。至德二年，既收复西京。十一月，上自成都还，使祭之。后欲改葬，李辅国等不从。时礼部恃郎李揆奏曰：“龙武将士以杨国忠反，故诛之。今改葬故妃，恐龙武将士疑惧。”肃宗遂止之。上皇密令中官潜移葬之于他所。妃之初瘗，以紫褥裹之。及移葬，肌肤已消释矣。胸前犹有锦香囊在焉。中官葬毕以献，上皇置之怀袖。又令画工写妃形于别殿，朝夕视之而欷焉。上皇既居南内，夜阑登勤政楼，凭栏南望，烟月满目。上因自歌曰：“庭前琪树已堪攀，塞外征人殊未还。”歌歇，闻里中隐隐如有歌声者，顾力士曰：“得非梨园旧人乎？迟明，为我访来。”翌日，力士潜求于里中，因召与同去，果梨园弟子也。其后，上复与妃侍者红桃在焉，歌《凉州》之词，贵妃所制也。上亲御玉笛，为之倚曲。曲罢相视，无不掩泣。上因广其曲，今《凉州》留传者益加焉。至德中，复幸华清宫。从官嫔御，多非旧人。上于望京楼下命张野狐奏《雨霖铃》曲。曲半，上四顾凄凉，不觉流涕。左右亦为感伤。新丰有女伶谢阿蛮，善舞《凌波曲》，旧出入宫禁，贵妃厚焉是日，诏令舞。舞罢，阿蛮因进金粟装臂环，曰：“此贵妃所赐。”上持之，凄然垂涕曰：“此我祖大帝破高丽，获二宝：一紫金带，一红玉支。朕以岐王所进《龙池篇》，赐之金带，红玉支赐妃子。后高丽知此宝归我，乃上言‘本国因失此宝，风雨愆时，民离兵弱。’朕寻以为得此不足为贵，乃命还其紫金带。惟此不还。汝既得之于妃子，朕今再睹之，但兴悲念矣。”言讫，又涕零。至乾元元年，贺怀智又上言，曰：“昔上夏日与亲王棋，令臣独弹琵琶（其琵琶以石为槽，鸡筋为弦，用铁拨弹之），贵妃立于局前观之。上数枰子将输，贵妃放康国子上局乱之，上大悦。时风吹贵妃领巾于臣巾上，良久，回身方落。及归，觉满身香气。乃卸头帻，贮于锦囊中，今辄进所贮幞头。”上皇发囊，且曰：“此瑞龙脑香也。吾曾施于暖池玉莲朵，再幸尚有香气宛然。况 乎丝缕润腻之物哉。”遂凄伦不已。自是圣怀耿耿，但吟：
刻木牵丝作者翁，鸡皮鹤发与真同。
须臾舞罢寂无事，还似人生一世中。
有道士杨通幽自蜀来，知上皇念杨贵妃，自云：“有李少君之术。”上皇大喜，命致其神。方士乃竭其术以索之，不至。又能游神驭气，出天界、入地府求之，竟不见。又旁求四虚上下，东极，绝大海，跨蓬壶。忽见最高山，上多楼阁。泊至，西厢下有洞户，东向，阖其门，额署曰“玉妃太真院”。方士复抽簪 叩扉，有双鬟童女出应门，方士造次未及言，双鬟复入。俄有 碧衣侍女至，诘其所从来。方士因称天子使者，且致其命。碧衣云：“玉妃方寝，请少待之。”逾时，碧衣延入，且引曰：“玉妃出。”妃冠金莲，紫绡，佩红玉，曳凤舄。左右侍女七八人。揖方士，问皇帝安否，次问天宝十四载以还事。言讫悯然，指碧衣女取金钗钿合，折其半授使者曰：“为我谢太上皇，谨献是物，寻旧好也。”方土将行，色有不足。玉妃因征其意，乃复前跪致词：“请当时一事，不闻于他人者，验于太上皇。不然，恐金钗钿合，负新垣平之诈也。”玉妃茫然退立，若有所思，徐而言曰：“昔天宝十载，侍辇避暑骊山宫。秋七月，牵牛织女相见之夕，上凭肩而望。因仰天感牛女事，密相誓心：‘愿世世为夫妇。’言毕，执手各呜咽。此独君王知之耳。”因悲曰：“由此一念，又不得居此，复堕下界，且结后缘。或为天，或为人，决再相见。好合如旧。”因言：“太上皇亦不久人间，幸惟自爱，无自苦耳。”使者还，具奏太上皇。皇心震悼。
及至移入大内甘露殿，悲悼妃子，无日无之。遂辟谷服气，张皇后进樱桃蔗浆，圣皇并不食。帝玩一紫玉笛，因吹数声，有双鹤下于庭，徘徊而去。圣皇语侍儿宫爱曰：“吾奉上帝所命，为元始孔升真人，此期可再会妃子耳，笛非尔所宝，可送大收。”（大收，代宗小字。）即令具汤沐。“我若就枕，慎勿惊我。”宫爱闻睡中有声，骇而视之，已崩矣。妃子死日，马嵬媪得锦拗袜一只，相传过客一玩百钱，前后获钱无数。
悲夫，玄宗在位久，倦于万机，常以大臣接对拘检，难徇私欲。自得李林甫，一以委成。故绝逆耳之言，恣行燕乐，衽席无别，不以为耻，申林甫之赞成矣。乘舆迁播，朝廷陷没，百僚系颈，妃王被戮，兵满天下，毒流四海，皆国忠之召祸也。附录
杨妃梦与明皇游骊山，至兴元驿，方对食，后宫忽告火发。仓卒出驿，回望驿木，俱为烈焰。俄有二龙，帝跨白龙，其去若飞，妃跨黑龙，其行甚缓。左右无人，惟一蓬头面物，貌不类人，望帝去之甚远，触一危峰，沉烟蔼中。开目，则独自一室，面物曰：“某此峰神也。”有一骑来授妃益州牧蚕元后。悠然梦觉，翌日，渔阳叛书至。帝至马嵬缢妃子死。帝曰：“梦今有应矣。与朕游骊山。骊与离同；方食火发，失食之兆。火，兵器也。驿木俱焚，驿与易同，加木于旁，杨字也。吾跨白龙，西游之象。彼跨黑龙，阴暗之理。独行无左右之助，一骑马也。峰神，乃山鬼也，果死于马嵬乎。当授益州牧蚕元后，牧，养也；养蚕所以致丝也，益旁加丝，缢字也。”
帝后梦至一处，题曰东虚府。又至一院，题曰太一玉真元上妃院，入见太真，隔一云母屏对坐，不见其形。帝曰；“汝思我乎？”妃曰；“人非木石，安得无情。异日，当共跨晴晖，浮落景，游玉虚中。”帝曰；“碧海无涯，仙人路绝，何计通耗？”妃曰；“若遇雁府上人，可附信矣。”后果遇鸿都道士于海上仙 峰得钗合私言而回。

艳异编卷十三宫掖部九
唐玄宗梅妃传
梅妃，姓江氏，莆田人。父仲逊，世为医。妃年九岁，能诵《二南》。语父曰：“我虽女子，期以此为志。”父奇之，名曰采。开元中，高力士使闽越，妃笄矣。见其少丽，选归，侍明皇，大见宠幸。长安大内、大明、兴庆三宫，东都大内、上阳两宫，几四万人，自得妃，视如尘土。宫中亦自以为不及。妃善属文，自比谢女。淡妆雅服，而姿态明秀，笔不可描画。性喜梅，所居栏槛，悉植数株，上榜曰“梅亭”。梅开，赋赏至夜分，尚顾恋花下不能去。上以其所好，戏名曰“梅妃”。妃有《萧》、《兰》（《萧兰》）、《梨园》、《梅花》、《凤笛》、《玻杯》、 《剪刀》、《绚窗》八（七）赋。
是时承平岁久，海内无事。上于兄弟间极友爱，日从燕间，必妃侍侧。上命破橙往赐诸王。至汉邸，潜以足蹑妃履，登时退阁。上命连趋，报言“适履珠脱缀，缀竟当来”。久之，上亲往命妃。妃曳衣迓上，言“胸腹疾作，不果前也”，卒不至。其恃宠如此。后上与妃斗茶，顾诸王戏曰：“此‘梅精，也，吹白玉笛，作惊鸿舞，一座光辉。斗茶今又胜我矣。”妃应声曰：“草木之戏，误胜陛下。设使调和四海，烹任鼎鼐，万乘自有宪法，贱妾何能较胜负也。”上大悦。
会太真杨氏人侍，宠爱日夺，上无疏意。而二人相疾，避路而行。上尝方之英、皇，议者谓广狭不类，窃笑之。太真忌而智，妃性柔缓，亡以胜，后竟为杨氏迁于上阳东宫。后，上忆妃，夜遣小黄门灭烛，密以戏马召妃至翠华西阁，叙旧爱，悲不自胜。既而上失寤，侍御惊报曰：“妃子已届阁前，当奈何？”上披衣，抱妃藏夹幕间。太真既至，问：“‘梅精’安在？”上曰：“在东宫。”太真曰：“乞宣至，今日同浴温泉。”上曰：“此女已放屏，无并往也。”太真语益坚，上顾左右不答。太真大怒，曰：“肴核狼藉，御榻下有妇人遗舄，夜来何人侍陛下寝，欢醉至于日出不视朝？陛下可出见群臣，妾止此阁以俟驾回。”上愧甚，曳衾向屏复寝，曰：“今日有疾，不可临朝。”太真怒甚，径归私第。上顷觅妃所在，已为小黄门送令步归东宫。上怒斩之。遗舄并翠钿命封赐妃。妃谓使者曰：“上弃我之深乎？”使者曰：“上非弃妃，诚恐太真无情耳！”妃笑曰：“恐怜我则动肥婢情，岂非弃也？”妃以千金寿高力士，求词人拟司马相如为《长门赋》，欲邀上意。力士方奉太真，且畏其势，报曰：“无人解赋。” 妃乃自作《楼东赋》，略曰：
玉鉴尘生，凤奁香珍。懒蝉鬓之巧梳，闲缕衣之轻练。苦寂寞于蕙宫，但凝思乎兰殿。信标落之梅花，隔长门而不见。况乃花心恨，柳眼弄愁。暖风习习，春鸟啾啾。楼上黄昏兮，听风吹而回首；碧云日暮兮，对素月而凝眸。温泉不到，忆拾翠之旧游；长门深闭，嗟青鸾之信修。忆太液清波，水光荡浮，笙歌赏宴，陪从宸旒。奏舞鸾之妙曲，乘画之仙舟。君情缱绻，深叙绸缪。誓山海而常在，似日月而亡休。奈何嫉色庸庸，妒气冲冲。夺我之爱幸，斥我乎幽宫。思旧欢之莫得，想梦著乎朦陇。度花朝与月夕，羞懒对乎春风。欲相如之奏赋，奈世才之不工。属愁吟之未尽，已响动乎疏钟。空长叹而掩袂，踌躇步于楼东。
太真闻之，诉明皇曰：“江妃庸贱，以谀词宣言怨望，愿赐死。”上默然。
会岭表使归，妃问左右：“何处驿使来，非梅使耶？”对曰：“庶邦贡杨妃果实（荔）使来。”妃悲咽泣下。上在花萼楼，会夷使至，命封珍珠一斛密赐妃。妃不受，以诗付使者曰：“为我进御前也。”曰：
柳叶双眉久不描，残妆和泪污红绡。
长门自是无梳洗，何必珍珠慰寂寞。
上览诗，怅然不乐。令乐府以新声度之，号《一斛珠》，曲名是此始。后禄山犯闭，上西幸，太真死。及东归，寻妃所在，不可得。上悲，谓兵火之后，流落他处。诏：“有得之，官二秩，钱百万。”访搜不知所在。上又命方士飞神御气，潜经天地，亦不可得。有宦者进其画真，上言：“甚似，但不活耳。”诗题于上，曰：
忆昔娇妃在紫宸，铅华不御得天真。
霜绡虽似当时态，争奈娇波不顾人。
读之泣下，命模像刊石。后上暑月昼寝，仿佛见妃隔竹间泣，含涕障袂，如花蒙雾露状。妃曰：“昔陛下蒙尘，妾死乱兵之手。哀妾者埋骨池东梅株旁。”上骇然流汗而寤。登时令往太液池发视之，无获。上益不乐。忽悟温泉汤池侧有梅十余株，岂在是乎！上自命驾，令发现。才数株，得尸，裹以锦，盛以酒槽，附土三尺许。上大恸，左右莫能仰视。视其所伤，胁下有刀痕。上自制文诔之，以妃札易葬焉。
赞曰：明皇自为潞州别驾，以豪伟闻。驰骋犬马杜之间，与侠少游。用此起支庶，践尊位，五十余年，享天下之奉，穷奢极侈，子孙百数，其阅万方美色众矣。晚得杨氏，变易三纲，浊乱四海，身废国辱，思之不少悔，是固有以中其心，满其欲矣。江妃者，后先其间，以色为所深嫉，则其当人主者，又可知矣。议者谓：或覆宗，或非命，均其媚忌自取。殊不知明皇耄而忮忍，至一日杀三子，如轻断蝼蚁之命。奔窜而归，受制昏逆，四顾嫔嫱，斩亡俱尽，穷独苟活，天下哀之。《传》曰“以其所不爱及其所爱”，盖天所以酬之也。报复之理，毫发不差，是岂特两女子之罪哉！
东舞女
宝历二年，东贡舞女二人，一日“飞燕”，二曰“轻凤”。修眉伙首，兰气融冶，冬不纩衣，夏无汗体。所食多荔枝、榧实、金屑，龙脑之类。戴轻金雅冠，罗衣，无缝而成，其文织巧，人未之识。轻金冠以金丝结之，为鸾凤之状，仍饰以五彩细珠，玲珑相续可高一尺，称之为三二分。上更琢玉芙蓉以为二女歌舞台。每夜歌舞一发，如鸾凤之音，百鸟莫不翔集其上，及于庭际，舞态艳逸，非人间所有。每歌罢，上令内人藏之金屋宝帐，盖恐风日故也。由是宫中语曰：“宝帐香重重，一双红芙蓉。”
文宗
大和九年，诛王涯、郑注后，仇士良专权恣意，上颇恶之。或登临游幸，虽百戏骈罗，未尝以为乐。往往膛目独语，左右 莫敢进问。因题曰：
替路生春草，上林花满枝。
凭高何限意，无复侍臣知。
偶于内殿前看牡丹，翘足凭栏，忽吟舒元舆《牡丹赋》云：“俯者如愁，仰者如语。合者如咽。”吟罢，方省元舆词，不觉叹息。良久，位下沾臆。
 时有宫人沈阿翘，为上舞《河满子》，调声风态，卒皆宛畅。曲罢，上赐金臂环，即问其从来。阿翘曰：“妾本吴元济之伎女。济败，因以声得为宫人。”俄又进白玉方响，云：“吴元济所与也。”光明皎洁，可照十数步。言犀，捶即响犀也。凡物有声，乃响应其中焉。架则云檀香也，而文彩若云霞之状，芬馥着人，则弥月不散。制度精妙，固非中国所有。上因令阿翘奏《凉州曲》，音韵清越，听者无不凄然，咸谓之天上乐。乃选内人与翘为弟子焉。
武宗贤妃王氏传
王氏，邯郸人。失其世，年十三，善歌舞，得入宫中。穆宗以赐颖王。性机悟。开成末，王嗣帝位，妃阴为助画，故进号“才人”，遂有宠。状纤颀，颇类帝。每畋苑中，才人必从袍而骑，容服光宠，略同至尊，相与驰出入，观者莫知孰为帝也。帝欲立为后，宰相李德裕曰：“才人元子，且家不素显，恐贻天下议。”乃止。
帝稍惑方士说，欲饵药长年，后浸不豫，才人每谓亲近曰：“陛下日燎丹，意取不死。肤泽稍槁，吾心忧之。”俄而疾侵。才人侍左右，帝熟视曰：“吾气奄奄，情虑耗尽，顾与汝辞。”答曰：“陛下大福未艾，安语不祥？”帝曰：“脱如我言，奈何？”对曰：“陛下万岁后，妾得以殉。”帝不复言。及大渐，才人悉取所常贮，散遗宫中。审帝已崩，即自经幄下。当时嫔媛，虽常妒才人专上者，返皆义才人，为之感恸。宣宗即位，嘉其节，赠“贤妃”，葬端陵之柏城。
南唐后主昭惠后周氏
后主昭惠后周氏，小字蛾皇，大司徒宗之女，甫十九岁，归于王宫。通书史，善音律，尤工琵琶。元宗赏其艺，取所御琵琶，时谓之烧槽者赐焉，烧槽之说，即蔡邕焦桐之义，或谓焰 材而断之，或谓因而存之。
元宗南幸豫章，诏旨存问，以令妇称。后主即位，册为国后。后虽在妙龄，妇顺母仪，宛如老成。唐之盛时，《霓裳羽衣》，最为大曲。罹乱，瞽师旷职，其音遂绝。后主独得其谱，乐工曹生亦善琵琶，按谱粗得其声，而未尽善也。后辄变易讹谬，颇去洼淫，繁手新音，清越可听。后主尝演《念家山》旧曲，后复作《邀醉舞》、《恨来迟》新破，皆行于时。中书舍人徐铉闻《霓裳羽衣》曰：“法曲终慢，而此声太急，何耶？”曹生曰：“其本实慢，而宫中有人易之，然非吉征也。”岁余，周后子母继死，后主国步浸微。音之所起，实由人心，而蝉缓噍杀，治乱应之，岂虚言乎？
后生三子，皆秀嶷。其季仲宣，标字清峻，后尤钟爱，自鞠视之。后既病，仲宣甫四岁，保育于别院。忽遘暴疾，数日卒。后闻之，哀号颠仆，遂致大渐。后主朝夕视食，药非亲尝不进，衣不解带者累夕。后虽病亟，爽迈如常，谓后主曰：“婢子多幸，托质君门，冒宠乘华，凡十载矣。女子之荣，莫过于此。所不足者，子殇身殁，无以报德。”遂以元宗所赐琵琶及常臂玉环，亲遗后主。又自为书，请薄葬。越三日，沐浴正衣妆，自内含玉，殂于瑶光殿之西室。时乾德二年十二月甲戌也，享年二十有九。明年正月王午，迁灵柩于园寝。后主哀苦，骨立，杖立而后起。（讥之也。何讥尔？以太后在故也。）
自为诔曰：
天长地久，嗟嗟蒸民。嗜欲既胜，悲叹纠纷。缘情攸宅，触事来津。赀盈世逸，乐鲜愁殷。沉乌逞兔，茂夏凋春。年弥念旷，得故亡新。阙景颓岸，世阅川奔。外物交感，犹伤昔人。诡梦高唐，诞夸洛浦。   曲平虚，亦悯终古。况我心摧，兴哀有地，苍苍何辜，歼予伉俪，窈窕难追，不禄于世。玉润珠融，殒然破碎。柔仪俊德，孤映双纤。鲜挺秀，婉娈开扬。艳不至冶，慧或亡伤。盘迪奚诫，慎肃惟常。佩环爱节，造次有章。含颦发笑，擢秀胜芳。鬓云留鉴，眼彩飞光。情澜春媚，爱语风香。瑰姿禀异，金冶昭样。娩容亡犯，均教多方。茫茫独逝，舍我何乡。昔我新婚，燕尔情好。媒亡劳辞，筮亡违报。归妹邀终，咸交协兆。俯仰同心，绸缪是道。执子之手，与子偕老。今也如何，不终往告。呜呼哀哉！志心既达，孝爱克全。殷勤柔握，力危言。遗情盼盼，哀泪涟涟。何为忍心，览此哀编。绝艳易调，连城易脆。实曰能容，壮心是醉。信美堪餐，朝饥是慰。如何一旦，同心旷世。呜呼哀哉！丰才富艺，女也克肖。采戏传能，弈棋逞妙。媚动澄眸，歌萦柔调，小鼗质，奇器传华。翠虬一举，红袖飞花。情驰天降，思栖云涯。发扬掩抑，纤紧洪奢。穷幽极致，莫得微暇。审音者仰止，达乐者兴嗟。曲演来迟，破传邀舞。利拨迅手，吟商逞羽。制革常调，法移往度。剪遏繁态，蔼成新矩。霓裳旧曲，韬音沦世。失味齐音，犹伤孔氏。故国遗声，忍乎湮坠。我稽其美，尔扬其秘。程度余律，重新雅制。非子而谁，诚吾有类。今也则亡，永从遐逝。呜呼哀哉！该兹硕美，郁此房风。事传遐祀，人难与同。式瞻虚馆，空寻所踪。追悼良时，心存目忆，景旭雕薨，风和绣额。燕燕交音，洋洋接色。蝶乱落花，雨晴寒食。接辇穷欢，是宴是息。含桃荐实，畏日流空。林调晚箨，莲舞疏红。烟轻丽服，雪莹修容。纤眉范月，高髻凌风。辑柔尔颜，何乐靡从。蝉响吟愁，槐凋落怨。四气穷哀，革此秋晏。我心亡忧，物莫能乱。弦尔清商，艳尔醉盼，情如何其，式歌且宴。寒生蕙帷，雪舞兰堂。珠笼暮卷，金炉夕香。丽尔渥丹，婉尔清扬。厌厌夜饮，予何尔忘。年去年来，殊欢逸赏。不足光阴、先怀帐快。如何倏然，已为畴曩。呜呼哀哉！孰谓逝者，荏苒弥疏。我思妹于，永念犹切。爱而不见，我心毁如。寒暑斯疚，吾宁御诸。呜呼哀哉！万物无心，同烟若故。惟日惟月，以阴以雨。事则依然，人乎何所。悄悄房栊，孰堪其处。呜呼哀哉！佳名镇在，望月伤娥。双眸永隔，见镜无波。皇皇望绝，心如之何。草树苍苍，哀摧无际。历历前欢，多多遗致。丝竹声悄，绮罗香查。想涣乎忉怛，恍越乎惟悴，呜呼哀哉！岁云暮兮，无相见期。情瞀乱兮，谁将因依。维昔之时兮，亦如此；维今之心兮，不如斯。呜呼哀哉！神之不仁兮，敛怨为德。既取我子兮，又毁我室。镜重轮兮何年，兰袭香兮何日？呜呼哀哉！天漫漫兮愁云噎，空暖暖兮愁烟起。蛾眉寂寞兮闲佳城，哀寝悲氛兮竟徒尔。呜呼哀哉！日月有时兮龟蓍既许，萧前凄咽兮旗常是举。龙一驾兮亡来辕，金屋千秋兮永无主，呜呼哀哉！木交枸兮风索索，鸟相鸣兮飞翼翼。吊孤影兮孰我哀，私自怜兮痛亡极。呜呼哀哉！应寤皆感兮何响不哀，穷求弗获兮此心隳摧。号亡声兮何续，神求逝兮长乖。鸣呼哀哉！杳杳香魂，茫茫天步，血抚榇，邀子何所。苟云路之可穷，冀传情于方士。呜呼哀哉！
每于花朝月夕，无不伤怀。如：
又见桐花发旧枝，一楼烟雨暮凄凄。
凭栏惆怅人谁会，不觉然泪眼低。
层城亡复见娇姿，佳节缠哀不自持。
空有当年旧烟月，芙蓉池上哭蛾眉。
皆因后作。
又尝与后移植梅花于瑶光殿之西，及花时而后己殂，因成 诗见意曰：
殷勤移植地，曲槛小栏边。
共约重芳日，还忧不盛妍。
阻风开步障，乘月溉寒泉。
谁料花前后，蛾眉却不全。
此不特叙其幽思，且以兴内助之艰难，而不得与之同乐。
又云：
失却烟花主，东君不自知。
清香更何用，犹发去年枝。
此足以见光景于人无情，而人于景物，不可认而有之也。悲夫！
至于书灵笺手巾云：
浮生苦憔悴，壮岁失婢娟。
汗手遗香渍，痕眉染黛烟。
书琵琶背云：
自肩如削，难胜数缕。
  </div>
  <div class="pagination">
   <a href="艳异编_page13.html">
    上一页
   </a>
   <span>
    ...
   </span>
   <a href="艳异编_page9.html">
    9
   </a>
   <a href="艳异编_page10.html">
    10
   </a>
   <a href="艳异编_page11.html">
    11
   </a>
   <a href="艳异编_page12.html">
    12
   </a>
   <a href="艳异编_page13.html">
    13
   </a>
   <span class="current-page">
    14
   </span>
   <a href="艳异编_page15.html">
    15
   </a>
   <a href="艳异编_page16.html">
    16
   </a>
   <a href="艳异编_page17.html">
    17
   </a>
   <a href="艳异编_page18.html">
    18
   </a>
   <a href="艳异编_page19.html">
    19
   </a>
   <span>
    ...
   </span>
   <a href="艳异编_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
