<!DOCTYPE html>
<html>
<head>
    <meta charset="UTF-8">
    <title>丹铅余录 - 第 23 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 23 页/共 56 页</h1>
    <div class="content">　　蜀灌县离堆山鬬鸡台之下堑凿石崖尺为之画凡十有一谓之水则水及其九则民喜尽没其画则民困傍有石刻八分书深淘滩低则堰六字皆秦蜀时李氷所为也见李公益州记今志改则为作堰便失其意亦且不文书以存古
　　宋刘裕遣朱龄石伐蜀冦谯纵众军悉从外水取成都臧僖从中水取广汉老弱乘髙舰从内水向黄虎史炤通鉴释文曰巴郡【今之重庆】正对二水口右则涪内水左则蜀外水自渝上合州至绵州曰内水自渝上戎泸至蜀谓之外水慎按外水即岷江自重庆上叙州嘉定是也内水即涪江自重庆上合州遂宁潼绵是也中水即沱江自泸州上富顺资简金堂□州是也曰四川者则取岷江沱江黒水白水四大川以为名尔【沈约宋书资江为中水涪江为内水】
　　文选东京赋黒丹石缁注引孝经援神契曰徳至于山陵则出黒丹魏都赋黒井盐池液素滋注邺西髙陵西伯阳城西有黒井今在彰德府南郭村井产石黒可以书陆士龙与兄书云三台上有曹公石黒数十斤云烧此复消可用然烟中人不知兄颇见之否今送二螺即此物也又宜阳县有石墨山汧阳县有石墨洞赣州兴国县上洛山皆产石墨广东始兴县小溪中亦产石墨妇女取以画眉名画眉石按古者漆书之后皆用石墨以书大戴礼所谓石墨相着则墨是也汉以后松烟桐煤既盛故石墨遂湮废并其名人亦罕知之【水经注商州黄水北有墨山山石悉黑缋彩奋发黝焉若墨】
　　岑参热海行云蒸沙烁石然虏云沸浪炎波煎汉月此循名想説之误参虽仕从边幕亦未曽亲到热海也按奘西域记云凌山葱岭北隅坎雪积凌春夏不解悬釡而炊席氷而寝七日出山有一清池亦曰热海以其对凌山不冻故得此名其水未必温也奘盖躬至目见非参想像之词耳
　　易林舜升大禹石夷之野后汉戴叔鸾传云大禹生西羌水经注禹生于蜀之广柔县石纽村今之石泉县也石纽村今之石皷山其山朝暮二时有五色霞气又有大禹采药亭在大业山其地药气触人往往不可到地志不载闻之土人云
　　教坊家有部有色部有部头色有色长元周伯清讹呼部头为务头可笑也部如法部胡部之类色如杂剧色觱篥色舞旋色参军色之类诸以杂剧色为首杂剧用四人或五人末泥色主张引戱分付副净色发乔副末色打诨又或添一人收孤老其吹曲破防送者谓之把色见宋氏灌园古杭梦逰録
　　论语郑声淫淫者声之过也水溢于平曰淫水雨过于节曰淫雨声滥于乐曰淫声一也郑声淫者郑国作乐之声过于淫非谓郑诗皆淫也后世失之解郑风皆为淫诗谬矣乐记曰流碎邪散狄成涤滥之音作而民淫乱狄与逖同逖成言乐之一终甚长淫失之意也逖成者若古之曼声后世之花字今俗所谓劳病腔之类耳【考工记善功者水淫左传星在嵗纪而淫于枵】
　　箫管之制六孔旁一孔加竹膜焉足黄钟一均声或谓之尺八管容斋随笔引逸史及孙夷中仙隠传吕才传皆有尺八事文醉乡日月唐人酒令云逺望渔舟不濶尺八凴防一吐已觉空喉
　　新嵗芳梅树繁苞四面同春风吹渐落一夜几枝空小妇今如此长城恨不穷莫将辽海雪来比后庭中此刘方平梅花诗也既不用事又不拘对偶而工致天然虽太白未易先后也梅花诗被宋人作坏令人见梅枝条可憎而香影无味安得诵此诗及梁元帝徐陵隂鉴江总诸作一洗梅花之辱乎
　　晋世释子帛道猷有陵峯采药诗曰连峯数千里修林帯平津茅茨隠不见鸡鸣知有人此四句古今絶唱也有石刻在沃州岩按明集亦载此诗本八句其后四句不称独刻此四句道猷自删之耶抑别有髙人定之耶宋秦少防诗菰蒲深处疑无地忽有人家笑语声道潜诗隔林彷佛闻机杼知有人家在翠微虽祖道猷语意而不及庚溪作诗话谓少防道潜比道猷尤为精链所谓苏粪壤以充帏谓申椒其不芳也
　　南齐髙祖性清俭主衣中有玉导上曰留此正是兴长源即命击碎之玉导未知何物又按晋书冯迁追及桓拔头上玉导与之曰汝何敢杀天子以此例之则玉导者玉簮或冠箆之类耳导择也义取择髪然自唐以后不闻其名
　　孟浩然诗草堂时偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩瀑可笑而谬者犹曰诗刻必去注释从容咀嚼真味自长此近日强作解事小儿之通也盖頥中有物乃可言咀嚼而出真味若空肠作雷鸣而强为戛齿之状但垂饥涎耳真味何由嗜哉
　　汉有厌胜钱藕心钱状如干盾长且方不圆盖古刀布之变也与近世花蕋夫人封绶及穿钥钱相似见封濥及李孝羙钱谱赵寳文以红罗命匠作烛心匠以绢易之召诘之伏罪罗烧则灰飞绢则余烬而已出博闻録宋代官烛以龙涎香贯其中而以红罗纒炷烧烛则灰飞而香散又有令香烟成五彩楼阁龙鳯文者不知何药物也
　　唐世诗人多用金膏水碧字但知为竒寳之属莫究其出也穆天子传黄金之膏束晳曰金膏可以续骨崔寔政论呼吸吐纳非续骨之膏水碧水玉也山海经耿山多水碧墨子大药有水脂碧诗絶顶水底花开谢向渊腹揽之不可得滴沥空在掬又采碧时逢婺女船宋韦禹锡道州皷角楼记云鼓角之制其来逺矣肇黄帝之御宇战蚩尤于涿野克壮乎虎旅取象乎龙吟尔后始备于卤簿稷嗣定于雅乐前征乌蛮之国遂寝于兠勒之曲后分熊轼之寄乃限于天骄之奏故有屹襄湖之峻雉敞云构之飞谯三吹之调切深七萃之师成肃丕显乎威武底宁乎边鄙则知圣人备物制用其利博哉近世胡祭酒俨云画角之曲曹子建所作其词云为臣难难又难其説甚新然不着出处诸书亦不见其事按陈氏乐书文献通考事物纪原最为博引亦不载其事韦禹锡此记偏徴皷角前事可谓无遗曹植名人岂应遗漏胡氏此説似为无稽恐出俗口不载典册未可据也如近世传双陆为子建制予亦疑之及阅洪迈双陆谱云世传为曹植制非乃知典册所不収者皆俗传之妄耳
　　孙承节谓周子无极而太极一句为墨翟言添此一层令士子古今懵然而哓哗无已也方逢辰曰孟子发性善一语反以激荀扬韩子之争端周茂叔説无极而太极亦以启陆子静之排诋立言之难如此孔子所以欲无言遂知后人之乎
　　唐开元宰相奏请状及郑畋鳯池稿多用四六皆宰相自草五代亦然至范质始除其烦辞故莱公谓杨文公曰予不能为唐时宰相盖孏于命词也然其间应制词草比今犹百倍焉是以唐之词华逺过于宋而今之词华又不及宋之万一焉亦由此故也
　　东坡议学校贡举书斥士大夫主佛老之为非又策别云天子有七庙今又饰佛老之宫而为之词固已过矣又使大臣兼官以领之嵗给费以钜万计此何为者邪其言与佛骨何异又作胜相院记谓治其学者太抵设械以应敌匿形以迯败窘则推堕滉漾中不可捕捉如是而已矣此数句尽古今禅学自欺欺人之病东坡于禅学深入冥契而其言如此何也盖其与世不合姑以消其不平庄子云因之以曼衍所以穷年也殆东坡之谓乎【又贺坤成节表放亿万之羽毛未若消兵以全赤子饭无数之缁褐不如散廪以活饥民】
　　宋周公谨癸辛杂识谓三苏皆不取孔明非也予按东坡谓出师二表与伊训説命相表里颍濵上皇帝书云孔明用兵如神而以粮道不继屡出无功由是言之茍无其财虽圣贤不能以自致于跬步二公以伊傅神圣为比许之亦至矣老泉谓孔明弃荆州而就巴蜀吾知其无能为也止谓弃荆一事然不考孔明草庐见先主之言已云荆州用武之地弃而不取乃先主之失以此病孔明不亦误乎
　　姓氏书以姓配郡望甚为无谓虚髙族望起于江南侯景求婚王谢而不允遂诟曰防须以吴儿女配奴江东散乱职此之由【事虽不由此一端而官人以世其酿祸非一日矣】其后河北亦效尤以崔卢为首比江东之王谢薛宗起不得入郡姓至碎防争于帝前乃取入郡姓今之百氏郡望起于元魏胡卢之事何足为据也是时韩显宗上疏有云门望者乃其父祖之遗烈亦何益于皇家茍有才虽屠钓可相卒伍可将茍非其才虽三后之嗣坠于皂矣又曰陛下岂可以贵袭贵贱袭贱李冲曰不审鲁之三卿孰若四科真名言哉
　　九流有农隋书经籍志所载农家凡数十种传于今者惟齐民要术其所引多古书竒字今略载其一二如【鸟更切开荒田法林木大者防杀之】【无音切玉篇亦无此字其云死不扇便任耕种似防意】揍【铁齿耙也】防【一感切秋耕防也】搆【故项切搂扰也】楼【熟耕楼下以为良】防【胡滥切爪虫也】苯【奔去声蠢笨也】缹【方九切缹豚缹鹅引食经】防【鸟驿切恣意饱食亦不防】腩【如感切腩炙】酵【起麫也】餢【无音切】糭防【无音】籷【上草片切下苏革切臼音代字从】漤【音览益溃物也】或不得其音或不得其义文士犹嗫之况民间其可用乎
　　古之耕莘筑岩钓渭者其于天下非事事而究其利病也非人人而访其贤否也闭门造车出门合辙得志行乎天下举而措之而已今有废居而口谈时事谓之留心世故不过奔竞而已随驾隠士时务道学由此其选也文心雕龙声律篇云异音相从谓之和同声相应谓之韵韵气一定故余声易遣和体抑扬故遗响难契宋词元曲皆于仄韵用和音以叶平韵盖以平声为一类而上去入三声附之如东董是和东中是韵也
　　东坡梅诗鲛绡剪碎玉簮轻檀晕妆成雪月明肯伴老人春一醉悬知欲落更多情王十朋集诸家注皆不解檀晕之义今为着之宇文氏妆台记纪妇女画眉有倒晕妆古乐府有晕眉拢鬓之句元微之与白乐天书近昵妇人晕澹眉目绾约头鬓画谱有正晕牡丹倒晕牡丹太平广记许老翁传有银泥裙五晕罗画工七十二色有檀色与张萱所画妇女晕眉所谓紫沙羃可以互证也坡诗又云剩看新翻眉倒晕又云晕连眉秀岭浮岚东坡岭南诗有云稻凉初吠蛤栁老半书虫注不知蛤为何物近览岭表録异云唐林蔼为髙州太守有牧童牧牛闻田中有蛤鸣【原注岭南呼虾蟆为蛤】遂捕之蛤跳入深穴掘之乃蛮酋冡蛤乃无踪而穴中得铜皷其旁多铸蛙黾之状疑鸣蛤即皷精也东坡岭南诗即用岭南事岂浅学者可注耶
　　山谷一帖云少时喜作草书初不师承古人但管中窥豹稍稍推类为之方事急时便以意成乆之或不自识也余谓山谷岂杜撰者盖自掊击以教人耳
　　周有八士马融以为成王时人刘向以为宣王时人他无所考汲冡周书克殷解乃命南宫忽振鹿台之财乃命南宫伯达史佚迁九鼎三巫疑南宫忽即仲忽南宫伯达即伯达也尚书有南宫括疑即伯适也则八士者南宫氏也以为成王时人近之尚书南宫之姓与汲冡书南宫之姓合伯达伯适与仲忽之名又合似是无疑聊笔之以谂博古者
　　史记近无善本屡经翻刻愈益差讹盖苦为不知者妄改耳如韩信传此特匹夫之勇耳也耳下元有也者须溪批云此耳也字异司马相如传文君已失身于司马长卿故倦游须溪云已失身于司马为一句长卿故倦游为一句今俗士不得其读于长卿下又添长卿二字失古人之意矣然俗士以帖括讲簏之耳目而欲窥雄深雅健之心胷无恠其然独可为一二好古之士道耳李太白梁甫吟手接飞猱雕虎侧足焦原未言苦盖用尸子载中黄伯及莒国勇夫事而杨子见萧粹可皆不能注今録其全文于此尸子曰中黄伯曰余左执太行之猱而右雕虎夫贫穷者太行之猱也疏贱义之雕虎也而吾日遇之亦足以试矣又曰莒国有石焦原者广五十步临百仞之谿莒国莫敢近也有以勇见莒子者独却行齐踵焉所以称于世夫义之为焦原也亦髙矣贤者之于义必且齐踵所以服一时也
　　秦焚书坑儒起于李斯乎斯之先固有为此説于秦者矣韩非是也非之言曰世之愚学皆不知治乱之情讘防多诵先古之书以乱当世之治又妄非有术之士听其言者危用其计者乱又曰羣臣为学门子好辩可亡也又言舎法律而言先王者上任之以国主以是过予而臣以此徒取矣此与斯所言是古非今若合符节作俑者乃韩非匪斯也凡为异説者一则骇再则习始则疑终则行矣宋儒有过求者乃谓斯之学出于荀卿焚坑之祸卿有以启之卿尝入秦见应侯讥秦之无士矣舎非而罪卿所谓洗垢而索瘢者耶
　　唐尚书郎入直供青缣白绫被或以锦緤为之给帷帐通中枕侍史一人女侍史二人皆选端正妖丽执香炉香囊护衣服唐诗春风侍女护朝衣又侍女新添五夜香韩退之红桃花诗应知侍史归天上故伴仙郎宿禁中皆指此也
　　汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将髙堂谿典禅议郎张训韩説太史令单飏奏求正定六经文字灵帝许之邕乃自书丹于碑使工镌刻立于大学门外此再刻也魏正始中又立中篆三体石经古文用鸟迹科斗体篆效史籀李斯胡毋敬体用程邈体晋永嘉中王弥刘曜入洛焚毁过半魏世宗神龟元年从崔光之请补石经唐天寳中刻九经于长安礼记以月令为首从李林甫请也五代孟防在蜀刻九经最为精确是时僣据之主惟防有文学而蜀不受兵又饶文士故其所制独善朱子论语注引石经者谓孟蜀石经也宋淳化中刻于汴京今犹有存者
　　字画于碑碣比之简牍已难得刻手精尤为难古刻之存于今者岣嵝山禹碑是夏时刻工所成石皷为周刻夏承碑雅州高孝亷碑夹江县酒官碑新都县王稚子石关皆汉刻然皆篆籀八分笔画齐匀无绾牵折搭不见其难且工晋献之保母帖自书上甎晋工刻之宋潜溪评以为胜兰亭盖刻工之妍也唐顔鲁公书碑令家僮刻之恐俗工失其笔意至李北海手自刻之者数碑碑中书黄仙鹤刻或云伏灵芝刻或云元省已刻皆公自刻而诡撰此名也元赵子昻书得茅绍之刻手精毫髪不失绍之在江南以此技致富晩有防稽李璋者出自云胜绍之绍之试令刻之于字下一磔一运而就绍之乃服絶艺信亦自有人哉














　　丹铅摘録卷五
　　钦定四库全书
　　丹铅摘録卷六　　　　　　明　杨慎　撰
　　苏则与吉茂同隠于太白山后则为侍中侍中亲省起居故谓之执虎子茂见则曰仕进不止执虎子则笑曰诚不能效汝蹇蹇鹿车驱按汉世有谚语云仕宦不止车生耳谓重较也吉茂反语以戱苏则谓不得坐重较车而反执虎子也则亦为韵语以荅茂驱叶音上声与汝为韵云
　　梁武帝诗瑟居超七净瑟与索同萧索字一作萧瑟则索居亦得作瑟居也盖瑟索皆借用字正字作槭书简谓之劄释名劄栉也编之如栉齿相比郭知集韵序银钩作阅荡栉行坡是也又甲亦曰劄养由基射穿七劄杜预射不穿劄王幼学云劄甲劄也编之如栉齿相比书劄甲劄虽异用皆似栉齿相比故为况耳
　　王敦屯于湖帝至于湖隂察营垒而去此晋纪本文于湖今之歴阳也帝至于湖为一句隂察营垒为一句温庭筠作湖隂曲误以隂字属上句也张来作于湖曲以正之
　　韩子佳丽也者邪道之分也战国策宫中佳丽好玩又云赵天下善为音佳丽人之所出也严安疏佳丽珍恠顺于耳目谢朓诗江南佳丽地佳丽字非始自谢也文选注失引之
　　南史蔡仲熊曰五音本在中土故气韵调平东南土气偏诐故不能感动木石斯诚公言也近世北曲虽皆郑卫之音然犹古古者緫章北里之韵梨园教坊之调是可证也近日多尚海盐南曲士夫禀心房之精从婉娈之习者风靡如一甚者北土亦移而耽之更数十世北曲亦失传矣
　　贾谊过秦论信臣精卒陈利兵而谁何注谁何问之也汉书有谁何卒如淳曰何谓何官也按他注解谁与谯同与髙帝纪谯让与之谯同何与呵同谯让之也何呵斥之也何官如今之盘诘守闗者
　　防韵防以为砚字非也元次山文恠石临渊防防石颠自注防绮竞切音义近茔非砚也
　　文选陆机文赋或奔放以谐合务嘈囋而妖冶注引埤苍曰嘈声貌与喷及囐同才曷切今本误作啈喷作囋余得古本始正其误
　　余尝恠杜少陵有年谱而太白出处略不着见因刋定李诗遂就其集中游歴及小説诸家着其梗槩今书于此太白生于蜀之昌明县青莲乡昌明今之彰明也读
　　书于县南之匡山杜子美赠诗所谓匡山读书处头白好归来指此山今以为匡庐非也太白非九江人何得言归来乎【此见晏公类要】
　　又郑谷送人入蜀诗雪下文君沽酒市云藏李白读书山益可证杜注之误少以才名为采访使苏许公所知疏荐于朝曰赵防术数李白文章徴召并不就开元初自蜀入京贺知章以谪仙呼之未乆还蜀见乡人司马相如夸楚七泽遂下荆门娶于许氏因乆寓巴陵洞庭之间故其诗有云郢门一为别巴月三成可证也再入长安客游山东其诗有云顾余不及仕学剑来山东是也在山东与元丹丘辈营石门幽居携家与居焉其送杜子羙于石门访范山人于苍耳林皆此际事未几又入长安应制赋诗忤贵妃乃赋秦楼月以寓恋阙意乃游江南池州防稽而留家于鲁其诗有云我家寄东鲁谁种龟隂田又送人之鲁云我家寄住沙丘傍三年不归空防肠是也遂欲卜居池州之蓝岑又未几去之庐山遭永王璘乱永王败系浔阳谪夜郎遇赦归复至池州盖公平生逰歴所卜居曰荆门曰石门曰嵩阳而心独乐于秋浦旧逰可考也故既返初服遂就息焉将有终焉之志而首丘之怀不忘故其怀赵徴君防诗云国门遥天外乡路逺山隔朝忆相如台夕梦子云宅然竟不果其愿也竟终于采石病革犹以诗草托友人捉月之説盖流俗卫足言唐殷文珪高蟾皆有过李白墓诗既有墓流俗之传不可诬先贤与子美耒阳之诬同左传十年尚犹有臭正义云犹则尚之义重言之耳书云弗遑暇食遑即暇也汉书尚犹颇有存者
　　晋书周访击杜曽使将军李恒督左甄许朝督右甄杨正衡曰甄音坚战阵有左拒右拒拒方阵也有左甄右甄甄左右翼也左右拒见于周郑繻葛之战左右甄之义见于楚穆王孟诸之田宋公为右盂郑伯为左盂杜预注将猎张两甄盖晋以左右翼为左右甄预取当时之言以释左右盂也然左传他篇有中甄前茅则甄之义亦古矣文选笛赋不占成节鄂注鄂直也从邑者乃地名也非此所施也据此则节鄂连绵字皆从卩而今刻本皆误从阝
　　汉书霍去病为票姚校尉师古注票姚劲疾貌票频妙反姚羊召切荀悦汉纪作票鹞音义益明票与同鹞皆劲疾鸟也杜子美律诗作平音
　　陆龟诗頼得伍员骚思少夫差刚免似荆怀宋人小説云以之博学而误呼伍员之名岂趂韵邪慎按员之音运本无前训惟唐员半千传云半千本宋刘凝之十世孙初凝之因齐受禅奔元魏自比伍员故改姓员唐世謡云令公四俊苖李崔员以后证先知伍员之员音运也如巢县之巢音勦朴胡之朴音浮濡水之濡奴官反票姚之姚音同鹞古贤相传自有此一种音韵今不悉见耳
　　仪礼聘礼速賔辞曰寡君有不腆之酒请吾子与寡君须臾焉注须臾言不敢乆古者乐不逾辰燕不移漏故少顷之间皆称须臾须待也左传寡君须矣是也臾字从申从乙乙屈也如今人请客云恭俟屈降之义今之所云俟屈古之所云须臾也解字必宜如此方畅本原元朝主中国日用羊皮写诏谓之羊皮圣防其字用古书中国人亦习之张孟浩诗云鸿蒙再剖一天地书契复见科斗文张光弼辇下曲云和宁沙中扑遫笔史臣以代铅椠事百司译写高昌书龙蛇复见古文字甄彻字见独登进士时林掳为枢宻当唱名读为坚音上以为真音掳辩不逊遂坐贬后见姓谱云舜子商均封虞周封陈楚烈王时有陈通奔周周以舜居陶甄之职命为甄氏按説文甄陶也从瓦垔居延反吴书孙坚入洛屯军城南甄宫井上旦有五色气人入井探得传国玺以甄与己名音叶以为受命之符则三国以前未有音为之人切者矣孙权即位尊坚为帝江左诸儒为吴讳故改音真説文颠蹎阗以真为声烟咽以甄为声驯紃以川为声诜以先为声此皆先真韵中互以为声也其后秦为苻坚讳隋为杨坚讳皆暂避其音耳嘉祐中王陶作甄氏墓铭云甄以耳陶氏出于陈避吴符隋时以为甄南北溷讹姓音莫分本之于古乃识其真吴才老诗经叶韵下民有严协不怠皇云避汉明帝讳朱子云避讳之説却无道理严字当叶作昻此间乡音严作户刚切愚按严字避汉讳改庄史有明证庄君平改严君平严子陵改庄子陵是也其説本不误不可以闽音证之且三代之世闽未入版图作诗之人安得取闽音而入商颂乎
　　説文欸乃噟也集韵作唉或从口或从欠如啸之作歗叹之作叹字虽殊义一也史项羽纪亚父抜剑击玉斗而破之曰唉扬子法言始皇方猎六国而翦牙欸注欸絶语叹声楚辞欸秋冬之绪风楚辞用之于句首扬子用之于句终盖噫嘻呜呼之类也朱子辩证云欸乃棹船相应声元结有欸乃曲柳宗元诗欸乃一声山水緑注欸乃一本作袄霭按欸音霭乃音袄近日倒读之误矣项氏家説云刘蜕文集有瀼中霭乃歌刘言史潇湘诗有闲歌暧乃深峡里霭乃也暧乃也欸乃也皆一事但用字异尔欸本音哀亦转作上声后人因柳集中有注字云一本作袄霭遂欲音欸为袄音乃为霭不知彼注自谓别本作袄霭非谓欸乃当音袄霭也霭乃欸乃不妨两本并行何必比而同之乎慎按欸乃歌声本无定字刘蜕刘音史诗流惟写方言元结柳宗元通儒略依字义唉者应声如噫嘻之类乃者曳词之难如词赋中若乃乃若之例此虽字音之微而袄霭当作霭袄自朱子始正世俗倒读之误霭乃欸乃自袄乃自项平庵始正前人混淆之失古人文理宻察如此后学其可以卤莽观之乎
　　古字羕与永同韩诗江之永矣作江之羕矣博古图永寳用享作羕寳用享
　　古遂字即嵗时之嵗今文嵗字从步从戌年至戌而终乃秦人以十月为嵗首故制字从步戌前此未也宋姚孝宁已辨之予观史记注引陆贾楚汉春秋云三老董公八十二遂封为成侯遂即嵗也陆贾著书不用秦篆而用古文亦卓士哉崔希裕畧古篇古嵗字作亗未详其义然亦可证步戌之为秦制而非古矣
　　诗曰棠棣之华鄂不韡韡不花足也易曰震为旉旉华蒂也通作敷邹润甫防仙诗紫芝列红敷丹泉激阳渎字书作跗古诗红蕚青跗定蒲枝字又作荂庄子折扬皇荂通作华易枯杨生华老妇得其壮夫与华为韵可证也
　　张禺山晩年好纵笔作草书不师法帖而殊自珍诧尝自书一纸寄余且戯书其后曰野花艶目不必牡丹村酒酣人何须蚁緑太白诗云越女濯素足行人解金装渐近自然何必金莲玉弓乎亦可谓善谑矣
　　平秩马融本作苹秩槀饫左传注作犒饫萧茅书注作莤茅蔓菁周礼注作蓂菁
　　古餔字字从臼从日餔时申时也説文申字从臼自束持之意吏以餔时听事申旦政也故臼与申字皆从臼
　　古乐府有朱鹭曲解云因饰皷以鹭而名曲焉又云朱鹭呪皷飞于云末徐陵诗有鳬钟鹭皷之句宋之问诗稍看朱鹭转尚识紫骝骄皆用此事盖鹭色本白汉初有朱鹭之瑞故以鹭形饰皷又以朱鹭名鼔吹曲也梁元帝放生池碑云龟夜梦终见取于宋正朱鹭晨飞尚张罗于汉后与朱鹭飞云末事相叶可以互证补乐府解题之缺
　　内外字皆防意入门曰内夕卜曰外夕卜之义难解説文注云卜尚平旦夕卜于事外矣此意料之言昧目而道黒白者也按唐六典引古占卜法云内卦为贞朝卜用之外卦为悔夕卜用之此义始白
　　宋史长编云绍兴中秦桧擅朝喜饰太平郡国多上草木禽鸟之瑞嵗无虚月胡致堂所谓花卉可以染植増其态毛羽可以喂饲变其色上之人茍欲之则四面而至矣盖指此也然观小説所载绍兴七年建康府寓旅家盆水有文如画佳卉茂木华华敷芬数日易以他水变趣愈竒尽春暄乃止又秀州吕氏家氷瓦有文楼观车马人物并蒂芙蓉重荚牡丹长春萱草蕂萝经日不释悉以瑞闻岂人有妖心而造物者亦为是以戯之乎旧唐书天寳十一载六月阌乡县黄河中女娲墓因大雨晦防失所在至乾元二年六月濒河人闻有风雷晓见其墓涌出上有巨石上有双柳时号风陵堆盖女娲亦风姓也事又见乔潭所撰女娲陵记千万年后灵异如此补天之説亦或不诬乎【山西□城县亦有女娲墓】
　　淮南子禹南巡江中见黄龙负舟笑曰吾受命于天竭力以劳万民生寄也死归也尸子亦载此事其末句生性也死命也二书不同盖传闻之误然各有理致宜并观之
　　罗浮山记云望平地树如荠自是俊语梁戴暠诗长安树如荠用其语也后人翻之益工薛道衡诗遥原树若荠逺水舟如叶孟浩然诗天边树若荠江畔洲如月山海经狄山有视肉注聚肉形如牛肝有两目食之无尽寻复生如故陶景刀剑録汉章帝铸一金剑投于伊水中以厌人膝之怪按水经云伊水有一物如人膝头有人浴輙没不得出宋江隣几杂志云徐稹评监税庐州河次得一小儿手无指惧而埋之案白泽图所谓封食之多力者也视肉盖此类今絶不闻
　　左传解诗好是正直云正直为正正曲为直正直二器名正射鹄也射礼用之直曲尺也梓人用之二字之形即象二器
　　盉盛五味之器也从禾者盖取和之义耳言其器则口其口以盛物者皆皿也中而不盈则为盅夃而多得则为盈合而口敛则为盒臼水以澡则为盥
　　淮南子汜论训下篇云齐桓公欲征伐甲兵不足乃令有罪者出犀甲一防有轻罪者赎以金分讼而不胜者出一束箭其后刘歆妄窜入周官以为周公之法朱文公乃误信之取以解易金矢之象焉有周公之世而预知王莽之法乎
　　錗音减以镂金饰马首又曰铁质金文曰鋑也西京赋金鋑镂钖马融广成颂金鋑玉瓖诗云钩膺镂钖国语曰怀缨挟瓖皆指此今名马鞍曰鋄银事件当用此錗字或作鑁非【佛经况有莎怛鑁之语他书罕用此】妇饰曰瓖嵌生活当用此瓖字俗作厢非
　　欧阳六一集放玉台体诗银蒜钩宛地垂东坡哨遍词起画堂银蒜跦幙云垂地蒋防白苎词早是东风作恶旋安排一双蒜镇罗幙银蒜盖铸银为蒜形以押也元经世大典亲王纳妃公主下降皆有银蒜押几百双
　　谢康乐山居赋剥芨岩椒自注言芨皮可以为纸顾文荐负暄杂録云扶桑国出芨皮纸
　　诗卫风淇澳篇曰猗重较兮毛苌曰重较卿士之车孔頴达曰倚此重较之车寔称其徳也周礼舆人云较两輢上出轼者今之平膈也诗话云车广六尺四寸深四尺轼去舆高三尺三寸较去式又髙二尺二寸较式通高五尺五寸盖古人乘车立乘非如今人之坐也论语曰升车必正立列女传曰立无軿是其明证故乘车平常则慿较若应为敬则落手慿下式而头得俯较在式上若两较然故曰重较輢是两边枯木较横輢上较两而较一説文车輢上曲铜也盖较在轼上恐其坠故以曲铜闗之古谓较为车耳古谚云仕宦不止车生耳三国志吴童謡云黄金车斑斓耳阊阖门见天子符曲铜之説矣后汉舆服志金薄缪龙为舆倚较徐广曰缪交错之形崔豹古今注文武车耳古重较也文官青耳武官赤耳又曰重较在车藩上重起如牛角故曰重较考工记曰参分式围去一以为较围参分较围去一以为轵围林希逸曰较小于式轵又小于较説文较本作较从车爻声古车制与今不同重较之义故晦兹不厌详引耳郭象庄子注曰工人无为于刻木而有为于运矩主上无为于亲事而有为于用臣栁子厚演之为梓人传一篇凡数百言毛苌诗传曰涟风行水成文也苏老泉演之为苏文甫字説一篇亦数百言得夺胎换骨之三昧也扬子五百篇论孔子因女乐去鲁曰不听政谏不用雉噫注雉噫犹歌叹之声梁鸿五噫之类也琴操曰季桓子受齐女乐又不致膰爼于大夫孔子遂行师已送之曰夫子则非罪也孔子曰吾歌可乎歌曰彼妇之口可以出走彼妇之谒可以死败优哉防哉聊以卒嵗此即雉噫之歌也冲波传云孔子相鲁齐人惧而欲败其政选齐国好女八十人皆衣文衣而舞容玑季桓子语鲁君为周道防馆孔子乃行覩雉之飞鸣叹曰山梁雌雉时哉时哉色斯举矣翔而后集因为雉噫之歌曰彼妇之叩可以出奏彼妇之谒可以死北优哉防哉聊以卒嵗扬子所云雉噫者指此唐人学宫碑文云聆鳯衰于南楚歌雉噫于东鲁亦用扬子之语也今本无雉字故详具之以广异闻






　　丹铅摘録卷六
<子部,杂家类,杂考之属,丹铅余录__摘录>
　　钦定四库全书
　　丹铅摘录卷七　　　　　　明　杨慎　撰
　　内经曰南方热热生火北方寒寒生水西方燥燥生金东方温温生木中央湿湿生土是知水者寒之形湿者土之气水之于土妻道也夫从妻所好故水流湿火者热之形燥者金之气火之于金夫道也妻从夫之令故火就燥或以阴求阳或以阳求阴也管辂曰龙者阳精而居于渊故能兴云虎者阴精而居于山故能运风是则龙阳中之阴也惟阳中之阴能召阴故云从龙虎阴中之阳也惟阴中之阳能召阳故风从虎
　　史记载公孙龙为孔子弟子其论曰马非马亦自附于仲尼谓楚人亡弓之说且云仲尼异楚人于所谓人而非龙异白马于所谓悖可谓曲说矣其他篇有云青骊乎白而白不胜也白足之胜矣而不胜是木贼金也木贼金者碧碧则非正举矣其意以白比君道青比臣道骊者色之杂也青骊于白谓权臣师命而杂君道也金本制木而木贼金犹君本制臣而臣掩君也其説类易所谓黄论语恶紫夺朱同而颇费解説又曰黄其马也其与类乎碧其鸡也其与暴乎解云黄中正之色马国用之材故曰与类碧不正之色鸡不材之禽故曰与暴其説类孟子白马白人之例然其淫放颇僻去孔孟何啻千里
　　唐李华谓龟卜之法当废余窃是之盖圣王以麟凤龟龙为四灵而独于龟刳之煮之何其惨也摘巢毁卯则凤不留刳胎剔孕则麟不游圣王禁之何其仁于麟鳯而不仁于龟也书曰鱼鼈鸟兽咸若龟卜之法盛行则自天子以至于庶人皆用之一嵗杀龟何啻数百万是鳖亦咸若而龟独不咸若邪古者重龟卜亦上世习俗之故圣人不能遽废也龟筮皆有书孔子賛易而不賛龟盖亦欲崇此废彼也自孔子賛易之后筮法盛行卜法废矣亦不见后人之迷于吉凶也且惠迪从逆吉凶在人龟何知焉传称武王伐纣卜龟而龟焦以至仁伐不仁何事于卜卜之不吉将遂止乎是败大事不细也其后汉高帝入闗不闻其卜龟吉而始胜也至汉文帝将入继乃犹卜赖得吉兆若其不吉将遂不行汉之大事去矣史记龟策传载宋元王不忍龟之死欲贷之反覆千百言愚谓元王之不忍于龟即齐宣王之不忍于牛也二君其有仁心者哉宣王以羊易牛善矣元王听卫平得龟可霸之説卒杀其龟何曽闻元王之兴且霸乎余以为龟卜衅钟皆可废也且古之衅钟与皷以为除去妖灾也今世此乆不行亦未见皷钟之为人妖灾也
　　张鷟奏云自可曳裾紫禁伏奏青规助朝廷之光辉賛明时之喉舌芝泥发彩宣鳯藻而腾文兰检浮香润龙缣而动色
　　柳公权心正笔正之对穆宗知其以笔谏也柳公绰进太医箴曰气行无间隙不在大宪宗曰卿爱朕深者盖以医諌也柳氏世有人矣
　　汉有善铜出丹阳和以铅锡清如明左龙右虎尚三光朱雀武顺隂阳东坡曰清知明如者而也若左传星陨如雨之例又一面云上方作鉴真大巧上有仙人不知老渴饮玉泉饥食枣夀如金石佳且好又颍氏蝢氐一镜铭曰鳯皇双琼瑶装隂阳合为配日月常相对又六花水浮鉴铭曰上方作鉴冝侯王左龙右虎掌四旁朱雀武和隂阳子孙具备属中央长保二亲乐富昌又十二辰鉴铭曰名言之始自有纪链冶铜锡去其滓辟除不祥冝吉求长保二亲利孙子辟如【缺字】众乐典祀夀比金方西王母又一镜铭曰前朱雀后武左青龙右白虎宜官秩保子母又一镜铭曰尚方作镜四夷服多保国家人民息边氛珍灭天下复风雨时节五糓熟长保三亲子孙力待吉后世乐无极又四时鉴春夏秋冬作□文篆特异并附见之
　　唐代人君虽在宫禁出舆入辇宋太祖内训皆步自内庭出御前殿亦欲涉歴唐廷稍冒寒暑此勤身之法也事见吕大防奏议余谓人主之宫阙深逺舆辇不为过今之官府自防事送客至中门多乘轿而回数十步之间何必乃尔况皆起自徒步寒儒乎
　　南史陆徽九综州纲三端府职皆指幕官也六朝称府幕曰府端州幕曰州端节度幕曰节端宪司幕曰宪端官有假而徳无假位有卑而义无卑
　　世传吕布妻貂蝉史传不载唐李长吉吕将军歌榼榼银龟揺白马粉女郎大旗下似有其人也
　　説文荻吹筩也七肖切与哨同音庆防竹筩也洛阳亭长所吹今云南屯戍之所防盗之处名曰哨合用此哨字盖吹荻以警守也宋史刘琦顺昌之战折竹为嘂如市井儿以为戯者人持一为号直犯金营嘂与荻字异而义同元词穿云响一声山哨见风消数防村醪今俗云打哨子是也
</div>
    <div class="pagination">
<a href="丹铅余录_page22.html">上一页</a><span>...</span><a href="丹铅余录_page18.html">18</a><a href="丹铅余录_page19.html">19</a><a href="丹铅余录_page20.html">20</a><a href="丹铅余录_page21.html">21</a><a href="丹铅余录_page22.html">22</a><span class="current-page">23</span><a href="丹铅余录_page24.html">24</a><a href="丹铅余录_page25.html">25</a><a href="丹铅余录_page26.html">26</a><a href="丹铅余录_page27.html">27</a><a href="丹铅余录_page28.html">28</a><span>...</span><a href="丹铅余录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
