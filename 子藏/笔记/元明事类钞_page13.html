<!DOCTYPE html>
<html>
<head>
    <meta charset="UTF-8">
    <title>元明事类钞 - 第 13 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 13 页/共 76 页</h1>
    <div class="content">　　枕卧　明史藁钱寜得幸赐国姓为义子其名刺自称皇庶子帝在豹房常醉枕寜卧百官朝至晡莫得帝起居宻伺寜寜来则知驾将出矣
　　炼秋石　献徴录顾可学以进士官叅议家居十年瞷上好长生重贿相嵩自言能炼秋石服食却老遂得进用累擢至礼部尚书然惟带空衔支俸不与闻公事
　　兼公孤　弇山堂集陆炳以乳媪子得幸势倾天下累加太保兼少傅掌锦衣如旧故事三公无兼三孤者仅于炳见之
　　四字諡　嘉靖注畧邵元节入京大加宠信后拜礼部尚书死时帝为出涕赐少师葬用伯爵礼礼官拟諡荣靖不称防又拟文康帝遂兼用之互见道士
　　权奄
　　释奠风异　元通鉴武宗遣宦者李邦寜释奠于孔子方行礼忽大风起殿上及两庑烛尽灭烛台底銕鐏入地尺许无不防者邦寜惭悔累日
　　失铁牌　献徴录太祖置铁牌髙三尺上铸内臣不得干预政事八字在宫门内王振恶之一夕忽失牌所在
　　西厰　明纪事本末宪宗命太监汪直诇刺外事遂置西厰初永乐中因僇建文诸臣设东厰主刺奸至是名西厰以别之明商辂集去嵗有妖物出自西北绕城伤人当时人言必有应騐及妖怪方息遂立西厰一如妖物害人之时若不除革祸卒难消
　　呼先生　王鏊纪闻王振之横天子亦以先生呼之三殿初成宴百官故事宦官虽贵宠不与上乃使人视王先生何为振方大怒曰周公辅成王我独不可一坐乎使以复命乃命振由东华中门出使百官振拜振始恱
　　两帝　疏议辑畧刘瑾肆恶四川巡抚林见素上疏以为今日近而京师逺而天下皆有两皇帝之謡曰朱皇帝刘皇帝又曰坐皇帝立皇帝
　　入觐投册　明纪事本末庄烈帝时总理太监张彛宪请入觐官投册以隆体统许之佥事袁继咸上言诸臣未觐天子之光先拜内臣之座士大夫尚得有亷耻乎
　　老伴来　明陆釴漫记宦官覃吉识大体通书史辅导东宫之功为多东宫尝念髙王经而吉适至骇曰老伴来矣即以孝经自携吉跪曰主得无念经乎曰否吾才读孝经耳其见畏如此
　　垂手小扶　王世贞觚不觚录冯珰势张甚固安武清以长乐尊父见之亦叩头惟谨冯少屈膝荅之曰皇亲免礼而已若驸马叩头则垂手小扶之耳
　　笞寄尚书　嘉靖注畧太监崔文奴横索民钱刑部鞠之文请防移讯锦衣尚书林俊不与文劾俊抗防即收捕告人捶之叱曰此笞寄与尚书
　　内臣总兵　明纪事本末英宗使太监曺吉祥监定西侯军号都督多选降丁骑射以从此内臣总兵之始
　　呼士录书　吴中故语成化时太监王敬以采药材书籍至江南横暴尤甚呼士子录书至千余卷或不如意则出梵经使钞之得赂而止方近秋试复以纸牌召集诸生于是有三学骂王敬一事
　　刻沉香　明纪事本末英宗复辟悔杀王振乃刻沉香木为振形葬之祀智化寺焉
　　厰臣并防　天啓注畧时有防称朕与厰臣轸念云云嗣后圣谕皆上与厰臣并称而不名
　　蟒玉趋随　明杨涟疏魏忠贤进香涿州铁骑之簇拥如云蟒玉之趋随耀日警跸传呼清尘垫道
　　富贵自在　明纪事本末闯贼薄彰义门太监杜勲缒城上入见大内张皇贼势语守珰辈曰吾党富贵自在也
　　秉笔尊　明周宗建感事诗宫禁髙皇诰尚存只今秉笔自言尊




　　元明事类钞卷七
<子部,杂家类,杂纂之属,元明事类钞>
　　钦定四库全书
　　元明事类钞卷八
　　监察御史姚之骃撰
　　官品门【一】
　　内阁
　　十八入相　元明善集安同年十八入相荐用端良职任汉士天子嘉之曰安同为相朕寝乃熟元名臣事畧安童十八登庸在相位前后二十年海内号为极治案元史俱作安童
　　花马平章　元史布延特穆尔持身亷介常乗花马时称花马儿平章
　　为百姓哭　元通鉴耶律楚材为相每陈民生休戚辞色恳切太宗尝曰汝又欲为百姓哭耶楚材尝言兴一利不若除一害生一事不若减一事
　　元德上辅　元史巴延求解政柄三宫勉留诏为大丞相加号元德上辅辍耕録巴延所署官衔计二百四十六字曰元德上辅云云
　　自毁其稿　元史类编李文忠孟三入中书退居一室萧然如布衣凡献纳谋议常自毁其稿家无存者
　　给皮服　元通鉴京师苦寒有丐诉丞相马前丞相索皮服予之仍覈在官皮服悉给贫民都事归旸曰宰相当广济天下此皮服几何而欲给之
　　丞相废置　明侯甸西樵野记本朝承宋元以来亦尝置丞相若汪广洋胡惟庸等俱在相位后因井油之变诛戮数千由是始置三公阁内以备顾问而丞相废革矣陈子龙集国家废中书而立阁学然久之竟如真相者近人主而操丝纶也此即东京政归台阁之意耳
　　入内阁　今言直文渊阁者入内阁预机务出纳帝命奉承规诲防检题奏拟议批答九卿奏事亦不得相关白盖既罢中书丞相此直阁者即虞揆殷衡周宰之职也
　　功名始终　明实録费宏恭慎谦抑明习国家故事能持重得大体凡三入内阁以功名始终云
　　三杨　玉堂丛话正统间文贞为西杨文敏为东杨因居第别之文定郡望每书南郡世遂称南杨西杨有相才东杨有相业南杨有相度论本朝贤相必曰三杨
　　风流儒雅　明何良俊丛説李文正当国每朝罢门生羣集其家皆海内名士谈文讲艺絶口不及势利其文章亦足领防一时风流儒雅虽前代宰相罕见其匹
　　李谋刘断　明费宷集刘文靖健晩年遭际孝庙与李公东阳谢公迁同心辅政上推心任之时人语曰李公谋刘公断谢公尤侃侃
　　荐文武才　明名臣记李贤为大学士练达政务不屑为小廉曲谨荐用耿九畴轩輗年富王竑姚防崔恭顔彪冯宗诸文武才臣皆得其用
　　学博才雄　吾学编正德时杨一清入内阁学博才雄善应变尤晓畅边事羽檄旁午一夕十疏口占指授悉中机宜
　　首相　今言设内阁自李文达领吏部尚书而彭文宪商文毅万安相继领之遂为首相故事
　　不私乡故　殿阁词林信阳进士何景明年少能诗时刘文靖在内阁人以为首相同乡必入翰林公曰此人福薄能诗何用后竟如其言自来居内阁不私乡故惟公一人
　　手折疏名　陆深集杨文贞士竒当国时有手折子书知府以上名姓懐之防中暇即展阅此与宋吕晦叔籍记人才事件谓之掌记者正同
　　虚扆总已　明杨廷和行状四月二十一日嗣君至行殿明日即位自三月十四日至是三十有八日公承虚扆总已内外晏然十六载弊政奸人皆于即位诏除之
　　视部如属　明孙鑛集高皇罢丞相以政事归六卿吏部为首故文皇委任蹇忠定犹在三杨上后三杨位益尊而继蹇者资浅因少逊焉后王文端忠肃继之职守复正自兹以还时有低昻要不甚远分宜在阁久部权始失至江陵而始自为真相视部如属也
　　首疏八事　名臣记商辂于成化二年复入阁首疏八事勤政纳谏储将材饬边备革冗员设社仓崇先圣之号以配天开入德之基以造士
　　自访一人　明岳正传英宗复辟召见文华殿既出上曰今内阁朕自访得一人乃岳正也
　　问子荐贤　明耿定向集杨溥执政其子自乡来省公公问一路守令孰贤子曰儿道出江陵其令殊不贤曰云何曰即待儿茍简甚矣乃天台范理也公黙然居数日即荐陞安陆知府
　　直庐三语　王世贞集徐文贞阶为相上辍分宜直庐以赐公于是公始为政书三语悬之朝房壁曰以威福还主上以政务还诸司以用舍刑赏还公论
　　直穷慕古　名臣记大学士薛瑄卒刘定之请从祀孔庙言公直穷慕古谈道淑徒进无附丽退不慕恋
　　多平反　献徴録仁宗时金幼孜为武英殿大学士当时法司论死罪多寃帝命临决必三学士防谳幼孜知律例多平反
　　老儒读书　献实邱濬宏治中入内阁上时政疏凡十余万言帝知濬老儒读书事上辄允
　　六载拜相　王世贞集张文忠孚敬在公车最久而其成进士仅六载而拜相天子之所以礼信之者自明兴无两
　　封还手谕　明史藁郑贵妃不欲福王之国沮挠万端以明年太后七十寿宜留庆贺帝令内阁宣谕廷臣叶向高留弗宣帝又遣中使促之向高反覆上言封还手谕帝不得已从之
　　父子宰辅　明史藁陈于陛大学士以勤子也终明世父子为宰辅者惟南充陈氏世以比汉韦平
　　梦二祖　明王锡爵集李文定春芳少时梦与百神游于钧天广乐二祖御而引之曰大事付汝又一夕梦谒英宗其相高少保取其扁授公曰而嗣我而嗣我
　　第称元辅　明纪事本末张居正为相刚愎自用至章疏不敢斥名第称元辅始誉以伊周渐进以五臣居正亦恬然居之至有以舜亦以命禹题试士者当时目为劝进
　　外僚入阁　明史藁庄烈帝将增置阁臣以翰林不习世务思用他官参之召廷臣数十人各授一疏令拟防遂擢张至发入阁自世宗朝许瓒后外僚入阁自至发始
　　林下九相　王世贞明盛事记万厯元年少傅李本太子太保严讷少师徐阶李春芳太师高拱少傅郭朴陈以勤少保殷士儋太子太保赵贞吉凡九人皆一品腰玉逍遥林下此亦前代所未见者
　　南人作相　王鏊相论国朝之兴奋自南服一时元勲皆出濠定之间其后名臣硕辅如三杨蹇夏出于南者不可缕数
　　万嵗阁老　泳化编成化时彭时以君臣悬隔为言司礼乃约云上御文华殿召见但情未洽浃不宜多言至期时方奏天变减俸二事万安遂呼万嵗彭时商辂皆同呼而退四方因传笑万嵗阁老云
　　阁中无人　万厯注畧阁中李廷机请告至一百二十三疏后叶向高复杜门阁中虚无人者五月
　　清客宰相　明纪事本末庄烈帝初年编修倪元璐屡言事大学士来宗道尝曰渠何事多言吾词林故事惟香茗耳时谓宗道清客宰相
　　争枚卜　明纪事本末时防推阁员礼部尚书温体仁讦钱谦益主试纳贿不宜枚卜上召廷臣及体仁谦益于文华殿质辨体仁言如涌泉而谦益出不意颇屈
　　阁权　今言内阁之预机务也自建文始也孤卿入内阁自王文始也内阁之领吏部亦自文始也至于今非孤卿则六卿内阁职业重于中书省体统尊于三公府而内阁之权益隆
　　吏部
　　不私乡人　元通鉴成宗时吴元珪为吏部尚书时选曹多私其乡人元珪曰此风不可长蜀党朔党宋之所由衰也自视事请谒皆谢絶
　　从吏入官　元史帝欲起傅岩为吏部尚书韩镛言吏部掌天下铨衡岩从吏入官不可详见任官
　　嵗月定资　元史仁宗时韩若愚为吏部郎中故事凡潜邸官吏不次迁转若愚请以嵗月定其资品遂着为令
　　简命特异　官制沿革洪武时革中书省使政归六部吏部分四子部曰总部后改文选曰司封后改验封曰司勲后改稽勲曰考功尚书之简命礼数特异其勲劳茂着徃徃加以三孤赠以三公
　　铨法秩然　明史藁洪武四年陈修拜吏部尚书偕侍郎李仁详考旧典叅以时宜按地剧僻为设官繁简凡庶司黜陟及课功覈实之法皆精心筹画铨法秩然
　　榜吏部壁　王世贞集徐文贞阶当迁吏部时榜于壁曰咄汝阶二十一而及第四十三而佐天官国恩厚矣何以称塞
　　揭缺　明高拱志铭徃除吏时其善地多留而不除曰养缺公曰民方无主何以留为只留以供用且以供人之用耳命选司凡有所缺悉揭诸门外使众见之
　　不受私谒　申时行集严文靖讷为吏部尚书下教诸以公事谒及攻吾阙者之待漏所毋私第吾不受私谒有郡守使人上谒公镌守三秩曰吾不爱一守以明吾志
　　革顶首　明何世守集旧时吏役实防者皆坐名拨缺多行重赂以图厚利新旧相代索顶首银至千两霍韬为吏部侍郎一概拨之痛革顶首之弊
　　朝房见客　献徴録陈有年为吏部尚书视事即止息于公署以朝房见客诸中贵闻之人人自失自是片楮不及门矣
　　不家此官　名臣记吏部阙侍郎上求老成名持法者乃以兵侍欧阳铎上辄报可铎佐吏部不携家曰吾乃敢家此官哉
　　布秧敛手　卓异记洪武间吏部尚书吴琳致仕上遣使察之潜至旁舍见一农人孤坐小几起拔稻秧徐布于田使者问曰此有吴尚书乎农人敛手曰琳是也使以状闻上益重之
　　典铨严肃　明徐阶集周用为吏部尚书自近嵗来郎中于为政专尚书至不暇有可否而侍郎以噤不语为知体郎中者其智与力俱困则尽以任吏于是铨部之政几由吏出公有举错必叅以众论吏不得为奸私故其典铨不严而肃
　　黜幽创条　吾学编成化时李裕为冢宰旧制以老疾罢软贪酷不谨四条为黜幽公谓迟钝似软偏执似酷创立才力不及一条以处之实爱惜人才之意其法迄今不变
　　子接宾客　名臣记王恕居冢宰时子承裕随任令接海内宾客籍其所长恕依而用之当时既不疑其子而海内号称公明
　　寿最高　实録上尝谓李贤曰今六部尚书庶皆得人但虑吏部王翺老尔时翺年七十八贤对曰臣闻禄命之説翺寿最高尚有十年上喜曰如此无虑
　　注地停笔　明黄佐集吏部尚书屠滽注选至恶地必停笔良久务以土俗稍宜者补之
　　嵗寒图　名世类苑正统间俞山为吏部侍郎上嘉其清慎作嵗寒图并题诗以赐之
　　注牍填牓　献徴録李裕拜冢宰每大选先二日于后堂设一木榻上书皇天鉴之与二侍郎文选司官以缺员与选人一一第资格可否注牍至期引奏填牓更无舛错而庶官得人
　　恊心为政　明何乔新集宏治初王恕为吏部尚书杨守陈与刘绍和为左右侍郎三公恊心为政凡黜陟人才杨公于其人忠邪易险侃侃言之二公知公好恶无私率皆听用故当时用舍天下皆以为当
　　书册参验　明郭正域集高文襄拱以内阁兼吏部集诸司官各授之柬曰吏部职在知人某也德某也才某也不德不才或所自见或得之何人各书诸册月终以复予慎之哉每嵗得八百余册以为参验
　　注王官　明史藁赵南星为吏部尚书鋭意澄清有给事为赀郎求盐运司即注赀郎王府而出给事于外知县石三畏夤缘行取亦置之王府时进士无为王官者南星不恤也
　　选人报缺　明胡直集杨载鸣掌铨事时曹中吏多匿善缺市贿选士有数年不得出者公乃示应选者各呈报其乡之缺官不逾月缺尽出遂无复壅滞
　　京察不狥　献实考功郎赵汝谦主京察事人谓公曰两阁下私人须先请问否则匪直损官而已公不从明日立堂上簿唱官名执议不狥
　　别疏请汰　明杨廉集凃观在考功别白贤否人以为明当考察时力与侍郎章公纶争可否既连署以上章公复别疏请汰十余人宪庙命廷臣覈之卒从观议
　　采乡评　名山藏张瀚曰铨部省各一人凡以采乡评杜诬蔑也
　　不知吏部　名臣记林春赴官泊淮淮守某以次谒客舟始及春供馔又薄若不知为吏部者后淮守入觐考下春时为稽勲郎白尚书以过淮事荐其亷静
　　延访人才　明史藁故事选郎悉闭门谢客黄孔昭入文选公退客至辄延见访以人才书之于册除官以其才高下配地繁简其以私干者悉拒之
</div>
    <div class="pagination">
<a href="元明事类钞_page12.html">上一页</a><span>...</span><a href="元明事类钞_page8.html">8</a><a href="元明事类钞_page9.html">9</a><a href="元明事类钞_page10.html">10</a><a href="元明事类钞_page11.html">11</a><a href="元明事类钞_page12.html">12</a><span class="current-page">13</span><a href="元明事类钞_page14.html">14</a><a href="元明事类钞_page15.html">15</a><a href="元明事类钞_page16.html">16</a><a href="元明事类钞_page17.html">17</a><a href="元明事类钞_page18.html">18</a><span>...</span><a href="元明事类钞_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
