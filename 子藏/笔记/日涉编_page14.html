<!DOCTYPE html>
<html>
<head>
    <meta charset="UTF-8">
    <title>日涉编 - 第 14 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 14 页/共 115 页</h1>
    <div class="content">春迟不省似今年二月无花雪满天村店闭门何处宿夜深遥唤渡江舡 【窦巩早春送宇文十】 
春风过柳绿如缫晴日蒸红出小桃池暖水香鱼没处一环清浪涌亭皋 【王介甫】 
白昼绿成芳草梦起来幽兴有新诗风帘不动黄鹂语坐见庭花日影移 【寇平仲】 
院落帘垂春日长懒情天气牡丹香细看月面天然白不及姚家宫样黄 【谢元逸】 
踏春曲曰踏阳春人间二月两和尘阳春踏尽秋风起愁尽人间白发人 【邢凤之子梦一妇人歌异闻录】 
春江不可渡二月已风涛 【杜甫】 
新年鸟声千种啭二月杨花满路飞 【庾信】 
　　惊蛰
雨水后十五日斗指甲为惊蛰 【蛰者蛰虫震起而出也后五日仓庚鸣后五日鹰化为鸠出玉衡】 
惊蛰二月节夏小正曰正月启蛰言发蛰也万物出乎震震为雷故曰惊蛰是蛰虫惊而出走也 【七修类稿】 
汉初惊蛰为正月中前汉之末以惊蛰为二月节 【历书沿革】 
惊蛰之日赤阳云出翼 【易通卦验】 
惊蛰二月节桃始花桃若不花是谓否塞鸧鹒鸣若不鸣即下不从上鹰化为鸠若不化即寇贼数起 【吕氏春秋作木?兆李花】 
蛰虫不震阴气奸阳 【以上周书时训】 
　　春分
春分木旺火胎金死水废
惊蛰后十五日斗指卯为春分 【分者半也当九十日之半也故谓之分孝经纬】 
日月之行分同道也 【日夜等故曰春分左传】 
春分二月中气昼夜五十刻 【符天纂图】 
天地之气莫大于和和者阴阳调日夜分故万物春分而生秋分而成生与成必得和之精故积阴不生积阳不化阴阳交接乃能成和 【文子】 
青气正东方也主春春分日青气出震此正气也气出右物半死气出左蛟龙出震气不出则岁中少雷万物不实人民疾热 【易通卦验】 
春分二月中玄鸟至不至即妇人不娠雷乃发声不发即诸侯失民始电电不见即国无威振 【玄鸟至后五日雷乃发声又后五日始电周书时训】 
日中星鸟 【日中春分之日鸟南方朱雀春分之昏星乌毕见书尧典】 
老人星曰南极以春分之夕没于丁 【晋天文志】 
春分正阳云出轸如白鹄 【易通卦验】 
保章氏以五云之物辨吉凶 【二分二至观云色青为虫白为丧赤为兵黑为水黄为丰出礼】 
春分则风从震位上来 【立春则风从艮位上来客斋四笔】 
玄鸟氏司分者也 【左】 
鶗鴃春分鸣则众芳生 【鶗鴃鸟名关西曰巧妇关东曰鶗鴃春分鸣则众芳生秋分鸣则众芳歇服虔曰鶗鴃一名鵙即伯劳也唐韵】 
龙鳞虫之长春分登天 【秋分潜渊说文】 
帝喾少妃有娀氏女简狄以春分玄鸟至之日祀于高禖有玄鸟遗卵简狄吞之孕生契 【史】 
天子常以春分朝日于东郊 【出礼】 
春分明庶风至正封疆修田畴 【易通卦验】 
同度量平权衡 【谓春分昼夜平则正之月令】 
钥章昼击土鼓吹豳诗以逆暑 【礼】 
鼓者春分之音以助万物发生 【出风俗】 
春分不杀生不吊疾君子斋戒衣夹衣不食生冷 【齐人月令】 
金主章宗以春分日祀青帝伏羲氏女娲氏 【出金史】 
春分之日日中昆仑瑶台太素真人会诸仙人刊定真经 【登真隐诀】 
　　　诗
春分正阳云出轸如白鹄 【谢朏诗鹄一作鹤】 
雪入春分省见稀半开桃杏不胜威应惭落地梅花识却作漫天柳絮飞不分东君专节物故将新巧发阴机从今造物尤难料更暖须留御腊衣 【东坡春分雪题】 
　二月〔二〕
　　一日
时维太平日乃初吉又诗曰二月初吉 【初吉朔一日也】 
作为令节以殷仲春 【令节二月一日以上白孔六帖】 
李泌请以为中和节 【邺侯家传并上巳重阳谓之中和节】 
百官进农书以示务本 【李泌传】 
立中和而视农 【文粹西都赋】 
唐贞元间遇中和节赐百官宰臣以下金钱宴于曲江谓之金钱会 【山堂肆考】 
唐德宗赋中和节诗遣使宠赐戴叔伦 【时叔伦迁营管经略使出六帖】 
唐德宗贞元五年以是日为令节任文武百寮选
胜地追赏为乐 【三月三日九月九日亦然出合璧事类】 
唐德宗以中和日赐大臣方镇勋戚尺谓之裁度 【邺侯家传】 
唐德宗贞元九年中和节宰相宴于曲江亭诸司随便自是分宴焉 【旧唐书】 
都人游翫曲江池盛于中和节 【上巳亦然】 彩幄翠帱匝于堤岸鲜车健马比肩击毂上赐宴臣寮京兆府大陈筵席长安万年两县以雄胜相较锦绣珍玩无所不施百辟会于山亭恩赐太常及教坊声乐池中备彩舟数只惟宰相王使北省官与翰林学士登焉每岁是日倾动皇州以为盛观 【曲江池本秦世隑州玄宗开元中疏凿遂为胜境其南有紫云楼芙蓉苑其西有杏园慈恩寺花卉环周烟水明媚入夏则菰蒲葱翠柳阴四合碧波红渠湛然可爱好事者赏芳辰翫清景联骑携觞迭迭不绝出剧谈录】 
王公戚里上春服士庶刀尺相问遗 【广记】 
民间以青囊盛百谷瓜果种相问遗号献生 【唐书】 
里闾酿酒谓宜春酒 【邺侯家传】 
村舍作中和酒祭勾芒神以祈年谷 【广记】 
大食麻啰拔其俗以是日为岁首 【歌者多以胡琴吹笛鸣小鼓舞唱拍出通考】 
苏东坡造一禅榻作干烝饼百枚自是日后尽绝人事饥则食饼不饮汤水不啖他物细嚼以致津液 【长公外纪】 
马道一禅师跏趺入灭谥大寂禅师 【道一容貌奇异牛行虎视引舌过鼻足下有二轮文唐玄宗开元中习禅定于衡岳山中遇让和尚密受心印贞元四年登建昌石门山谓侍者曰吾之朽质当于来日归兹地矣院主问候师曰日面佛月面佛二月一日跏趺入灭出禅宗志】 
崔元微立幡而苑中繁花不动 【元微月夜见青衣女伴曰杨氏李氏陶氏又绯衣小女曰石醋报封家十八姨来言辞泠泠有林下风色皆殊绝芳香袭人醋曰女伴在苑中每被恶风相挠可作一幡上图日月五星立苑东则免难矣今岁巳过至来年二月一日立之是日元微立幡东风刮地折木飞花而苑中繁花不动元微乃悟女伴即众花之精封家姨乃风神也后杨氏辈来谢各褁桃李花数斗云服之可以延年至元和中元微犹貌若少年出传异记】 
天正节 【道经】 
王郭真君飞升
翊圣真君下降 【以上翰墨大全】 
　　　诗
节应中和天地晴繁弦迭鼓动高城汉家分刺诸侯贵一曲阳春江水清 【陈羽和王中丞中和日】 
殿前来日中和节连夜琼林散舞衣传报所司分蜡烛监开金锁放人归 【王建宫词】 
万方庆佳节宴喜皇泽均晓开蓂荚初景丽星鸟春藻思贞百度着明并三辰物情舒在阳时令弘至仁衢酒和乐被熏弦声曲新赓歌舞弁侧永荷玄化谆 【权德舆奉和圣制中和节诗】 
皇心不向晦改节向中和淑气同风景佳名别咏歌湔裙移旧俗赐尺下新科历象千年正酺醵四海多花随春令发鸟度岁阳过天地齐休庆欢声欲荡波 【王季友因移晦日为中和节作】 
东风变梅柳万宇生春光中和纪月令方与天地长耽乐岂予尚懿兹时景良庶遂亭育恩致同寰海康君臣永终始交泰符阴阳曲沼水新碧华林桃稍芳胜赏信多欢戒之在无荒 【唐德宗以是日为中和节宴百僚赋诗群臣奉和诏写本赐戴叔伦于容州天下荣之】 
淑景风光媚皇明宠赐重具寮颁玉尺成器幸良工岂止寻常用将传度量同人何不取则物亦赖其功紫翰宣殊造丹诚励匪躬奉之无失坠恩泽自天中 【裴度因中和节诏赐公卿尺作】 
溪谷溅溅嫩水通野田高下绿蒙茸和风满树笙簧杂霁雪兼山粉黛重万里有家归尚隔一廛无地去何从伤春故欲西南望回首荒城巳暮锺 【王荆公是日僧舍次弟韵】 
　　二日
泗水神庙每岁以是日致祭 【泗水神庙在泗水县东五十里有司岁以二月二日致祭山东兖州府志】 
唐玄宗敕是日幸西京 【会宫中有怪上召宰相即议西还裴耀卿张九龄曰今农收未毕请候仲冬出唐书】 
唐昭宗天佑元年是日车驾至华州 【先正月二一六日离长安】 民夹道呼万岁上泣谓曰勿呼万岁朕不复为汝主馆于兴德宫谓侍臣曰鄙语云纥干山头冻杀雀何不飞去生处乐朕今漂泊不知竟落何所因泣下沾襟 【是时朱全忠自河中来朝上延全忠入寝室见何后后泣曰自今大家夫妇委身全忠出实录】 
钦宗靖康元年金人围汴城 【至三月三日金人北去七修类稿】 
董昌即皇帝位以是日僣号取卯月卯日 【董昌曰谶言兔上金床我生于卯明年岁旅其次二月朔之二日皆卯也我以其时当即位唐昭宗干宁三年昌被衮冕登子城门楼即皇帝位昌自云应兔子之谶欲以二月二日僣号取卯月卯日也先吴越问说言山中有大鸟四目三足声云罗平天册见者有殃民间多画像以祀之及昌僣号曰此吾鸑鷟也乃自称大越罗平国改元顺天会稽录又出吴越备史】 
孟子生时母梦神人乘云自泰山来母疑视久之忽片云坠而寤里巷皆见有五色云覆孟氏居 【孟子生于周定王三十七年四月二日即今之二月二日出孟谱】 
赐红牙银寸尺各一 【白居易状当昼夜平分之时颁度量合同之令天中记】 
中尚书令每岁是日进镂牙尺及木昼紫檀尺 【六典注】 
顺庆府风俗每岁是日郡人从太守出郊谓之迎福 【蜀志】 
蜀万州风俗一女携酒馔鼓乐于郊外饮宴至暮归谓之迎福 【其万州迎福二字与顺庆府同出寰宇记】 
洛阳风俗以为花朝节士庶游玩 【翰墨大全】 
蜀风俗以为踏青节 【出杜氏壶中赘录翰墨大全以为蜀中踏草节或非二事】 
为桃菜节 【翰墨大全】 
曲江拾菜游观甚盛 【秦中记】 
秦人取子归 【秦人得本家婢生一子恶之乞与邻家邻家大富贵本家贫后以二月二日取归后复富邻家贫出云峤类要】 
取枸杞煎汤晚沐令人光泽不病不老 【千金月令】 
陆天师飞升 【陆修静出翰墨大全】 
沙门玄奘到长安 【玄奘俗姓陈少聪敏有操行修行于天竺至贞观十九年二月二日到长安采求佛法咸究根源凡得经论六百五十七部佛舍利像等甚多太宗留经像于洪福寺有瑞气徘徊像上南部新书】 
　　　诗
二月二日新雨晴草芽菜甲一时生轻杉细雨春年少十字津头一字行 【白居易作】 
旧苑新晴草似苔人还香在踏青回今朝此地成惆怅巳后逢春更莫来 【韩琮是日游洛源】 
二月二日江上行东风日暖闻吹笙花须柳眼各无赖紫蝶黄蜂俱有情万里忆归元亮井三年从事亚夫营新春莫怪游人意更作风檐夜雨声 【李商隐作】 
　　三日
唐高宗夜有流星如雷 【咸亨三年出天文志】 
</div>
    <div class="pagination">
<a href="日涉编_page13.html">上一页</a><span>...</span><a href="日涉编_page9.html">9</a><a href="日涉编_page10.html">10</a><a href="日涉编_page11.html">11</a><a href="日涉编_page12.html">12</a><a href="日涉编_page13.html">13</a><span class="current-page">14</span><a href="日涉编_page15.html">15</a><a href="日涉编_page16.html">16</a><a href="日涉编_page17.html">17</a><a href="日涉编_page18.html">18</a><a href="日涉编_page19.html">19</a><span>...</span><a href="日涉编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
