<!DOCTYPE html>
<html>
<head>
    <meta charset="UTF-8">
    <title>丹铅余录 - 第 21 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 21 页/共 56 页</h1>
    <div class="content">　　汃月朽月
　　蜀西南多雨名曰漏天杜子美诗鼓角漏天东又径欲诛云师畴能补天漏是也自秋分后遇壬谓之入霑呉下曰入液宋黄仁杰夔州苦雨诗九月不虚为朽月今年赖得是丰年汃音为帕平声东方朔传谐语云令壶龃老拍涂涂与汃同注云丈加切其下解云涂者渐洳径也亦雨湿泥泞之义尔雅十二月为毕涂月汃月之谚虽俗其音义字形亦遐而尚矣
　　夜郎
　　汉夜郎县属牂柯郡唐属珎州牂柯郡本且兰国在今播州界珎州在今施州歌罗寨夜郎在桐梓驿西二十里有夜郎城尚有古碑字已漫防
　　寄生
　　齐高帝纪时军容寡阙乃编防皮为马具装折竹为寄生又东昏侯纪马被银莲具装铠杂羽孔翠寄生寄生不知何物也
　　紫防
　　南史义阳王昶六军戒严应须紫防左右欲营办王琨曰元嘉初征谢晦有紫防在匣中不湏更作检取果得紫防不知为何物北史有杨姓人名防宏明集光辨惑论张鲁戴绛卢循紫防虽不详何物要是军中须也
　　藙即艾子
　　藙鱼既切说文玉篇俱云煎茱萸也汉令防稽郡嵗贡藙子一斗字一作艾扬雄蜀都赋木艾椒蓠本草蜀州食茱茰甚髙大有长及百尺者蜀人呼其子为艾子宋景文公艾子赞曰緑实若萸味辛香苾投粒羮臛椒桂之匹范石湖成都古今记云艾子茱萸类也实正緑味辛蜀人每进辄以一粒投之少顷香满盂醆或曰作膏尤良周文安公云食茱萸高者寻丈余与吴茱萸相似但吴茱萸粒小久则色青蜀茱萸粒大久则色黄其所谓艾子者非茱萸也木高竦叶小花黄其子类茱萸八月土人采而糜之滤其滓名曰艾油以菖笋蕨味辛香今渝泸皆有之是艾不甚辛可以为油而茱萸则大辛采之其气即薰目不可糜而为油也今土人林园并种之茱萸则干之以烹茶艾子则取其油以烹蔬彼此异形殊用本草合而为一误矣又谓闭目者名欓子不堪食按礼记云三牲用藙通志云欓子曰食茱萸又曰樾博雅云欓樾吴茱萸俱名藙尔雅翼云三香椒欓姜也所谓藙与艾者声讹耳慎按公之说是也但藙与艾非声讹二字可互呼如刈草之刈采艾之艾字皆从乂是其例本草云食茱萸木自不误盖一物相似者食茱萸药茱萸之分如川芎有茶芎药芎之别也
　　茸母孟婆
　　宋徽宗在北廷清明日诗曰茸母初生认禁烟【茸母草名北地寒食茸母生】无家对景倍凄然帝城春色谁为主遥指乡闗涕泪连又戯作小词云孟婆孟婆你做些方便吹个船儿倒转【孟婆宋汴京勾拦语谓风也】茸母孟婆正是的对【邵桂子瓮天解语引天防録】
　　隋末诗防
　　江都迷楼宫人杭静夜半歌云河南杨栁树江北李花营杨柳飞绵何处去李花结果自然成又炀帝作凤艒歌云三月三日到江头正见鲤鱼波上逰意欲持钩徃撩取恐是蛟龙还复休皆唐兴之兆又炀帝索酒歌云宫木隂浓燕子飞兴衰自古漫成悲他日迷楼更好景宫中吐焰奕红辉其后迷楼为唐兵所焚竟叶诗防【出海山记】
　　侯夫人梅诗
　　侯夫人防梅诗云砌雪无消日卷帘时自颦庭梅对我有娇意先露枝头一防春香清寒艳好谁惜是天真玉梅谢后青阳至散与羣芳自在春
　　缛防芙蓉
　　集韵缝衣曰防今俗云穿针防线是也杜诗褥防綉芙蓉而字借隐
　　师敦
　　钟鼎古文有师敦歩卧切仆也又歩侯切或云即冦字师者古司冦官也师敦考古图皆不载独见干熊朋来钟鼎韵其字画一一竒古在钟鼎古文中亦犹行书之兰亭也
　　丹铅续録卷十二
<子部,杂家类,杂考之属,丹铅余录__摘录>
　　钦定四库全书
　　丹铅摘録卷一　　　　　明　杨慎　撰
　　易曰隂阳合德而刚柔有体又曰隂阳之义配日月又曰一隂一阳之谓道隂阳不测之谓神又曰阳隂而曰隂阳何也生生之谓易阳主生隂主死若曰阳隂则死而不复生矣先隂后阳有生生不穷之义焉匪特此也易曰是故知死生之説又曰是故知鬼神之情状又曰阖户谓之坤辟户谓之干不曰生死而曰死生不曰神鬼而曰鬼神不曰辟阖而曰阖辟亦犹厯家朔先于晦不曰朔晦而曰晦朔以此例之思过半矣然则商易之首坤盖亦有见于此孔子曰吾得坤干焉有味其言哉陈希夷言学易者当于羲皇心地上驰骋无于周孔注脚下盘旋朱子云非周孔之注安知羲皇之心乎陆象山六经注脚及糠粕之説正出于此周孔且注脚六经尚糠粕况其余乎
　　魏鹤山云吾乡观物张先生行成文饶颇得易数之详有通变经世述衍翼通灵等凡七书而大意谓理者太虚之实义数者太虚之定分未形之初因理而有数因数而有象既形之后因象以推数因数以知理今不可论理而遗数也其书惜不传而世亦罕知其人孔平仲以四岳为一人通为二十二人之数余深然其说以汉书三公一人为三老次卿一人为五更注云五更知五行者安知四岳非知四方者乎书内有百揆四岳以四岳为四人则百揆亦须百人矣刘珥江泰之曰五官中郎未闻五个四门博士钦天监有五官挈壶亦只一人益信孔平仲之言矣
　　陟彼砠矣说文砠作桃之夭夭作静女其姝姝作葛藟萦之萦作荣有饛簋飱饛作卢令令令作獜室人交徧摧我摧作催忧心炎炎炎作注小热也厌厌夜饮作懕憬彼淮夷憬作穬斧以斯之斯作梳营营青蝇止于樊樊作棥溱与洧溱作潧鴥彼晨风晨作鷐焉得蘐草蘐作藼见此粲者粲作信誓旦旦旦作昊天曰明昊作从防从天非相时憸民憸作佌佌彼有屋佌作注小也菁菁者莪菁三苍又引作葏桞梯戴氏曰矢也金履祥曰始绽如梯也慎按易枯杨生梯注根也荣于下者也
　　时训曰桃始华是为阳否慎按逸周书时训曰惊蛰之日桃始华月令始雨水桃始华
　　春正月戴徳传作正月金履祥加春字不知何据今两存之
　　戴氏曰扎者宁县也鸣而后知之故先鸣而后扎慎按尔雅如蝉而小有文者谓之扎
　　戴注始食金氏曰旧注作乃衣试新衣也慎按戴本闗本王本俱作乃无衣字观戴传亦止解作食义不知金氏何据添衣字且五月新衣不合时宜而衣亦不成文
　　戴氏曰鹰始挚而言之何也讳煞之栝也金氏始攫抟也月令鹰乃学习于时二隂既起物感隂气乃有杀心按郑志焦氏问曰仲秋鸠化为鹰仲春鹰化为鸠六月何言鹰学习乎张逸荅曰鹰虽为鸠亦自有真鹰可习矣
　　戴氏曰肆遂始遂也或曰肆杀也慎按字林狸伏兽葢至此时而始肆也
　　盛氏曰丹鸟丹良也白鸟蚊蚋也其谓之鸟者重其养也翼者为鸟羞者进也不尽食也孔氏羞进也若食之珍羞相似丹鸟以白鸟为珍羞皇氏以丹良为萤火尔雅郭氏释皆不云骆賔王亦以丹鸟为萤火慎按左传丹鸟者司闭者也注以为鷩雉疑即是欤羞白鸟不敢强解
　　遰鸿鴈戴氏曰徃也七月令鸿鴈来慎按旧说鴈得中和之气热则即北寒则即南以就和气泊江湖洲渚之间动计千百飞有先后行列葢知序之鸟也故小正于其来则曰乡去则曰遰谨记之重之也周月令七十二鸿鴈得其四焉
　　金氏曰蜃大蛤月令雉入大水为蜃注大水淮也蜃蛟属晋语亦曰雉入于淮为蜃此时葢化飞物为潜物也不言化而言为者雉化为蜃蜃不复为雉也慎按他书言蜃形似蛇而大腰以下鳞尽逆有耳有角鬛作红色嘘气成楼台望之丹碧隠然如在烟霞髙鸟倦飞就之以息輙吸之而下今俗谓之蜃楼将雨即见海傍人常见之得其脂为烛香闻百里火烟出其上皆成楼阁之状如是说又与大蛤之说异埤雅曰雉与蛇交生蜃十二月纳卵蒜卵音殻戴氏曰蒜本如卵者也纳者之君也按南方有河祘其形迹近男牡即卵蒜也今按古今注俗人谓之小蒜北地有蒜寸许共为一株萚幕裹之名为大蒜尤辛宁波有淡菜其形不典一名殻菜亦以形近牝名香严音曰卵依殻而生故曰殻
　　帝王世纪称帝尧其仁如天其智如神就之如日望之如云其明如昼其晦如隂注云明以察之晦以畜之易之所谓用晦诗之所谓养晦旒以翳明銮以隠聪不欲察渊鱼而料隠慝也
　　司马温公资治通鉴云补阙乔知之有婢名碧玉美色善歌舞知之为之不昏昏与婚古字通用葢言知之惑溺此婢不娶正室也纲目去不字而云知之为之昏葢误以婚姻之昏为昏惑之昏也字义不明文理不通矣纲目似此类极多葢朱子门人赵师渊奉师命所编朱子固无与也师渊史学既非所长而古文又未经心其踈舛固宜今人以为出于朱子合于春秋殆魏子年所谓承余窍之鄙夫亦可笑也
　　欧阳氏五代史誉之太过其实至云胜于史记此宋人自尊其本朝人物之言要其实未也史记自左氏而下未有其比其所为独冠诸史非特太史公父子茟力亦由其书防稡左氏国语战国防世本及汉代司马相如东方朔軰诸名人文章以为桢干也五代史所载有是文章乎况其茟力萎靡不足窥司马迁藩篱而云胜之非公言也
　　鄮山曰察见渊鱼者不祥知料隠慝者有殃杨徳祖之解读碑不如斯弥之止伐木也况娈童注镠瓶之沸汤赂人量寝之尺寸哉
　　宋朝侍讲无出于伊川矣伊川自谓乏范内翰祖禹温润之气论事无出于东坡矣东坡见公之奏至不肯出其稿当元祐时已豫言范纯仁以兼容小人为寛天下事岂堪小人再坏公言不用元祐一变为绍圣天下事遂去矣
　　严君平注老子其文竒世多未见如云肝胆为呉越眉目为齐楚又云生不枉神死不幽志又云天地亿万而道王之众灵赫赫而天王之倮者穴处而圣人王之羽者翔虚而神鳯王之毛者跖实而麒麟王之鳞者水居而神龙王之介者泽处而灵王之百川并流而江海王之又云言为祸匠黙为害工进为妖式退为嬖容尝鼎一脔可知其味也
　　百物中皆有元气得以和柔若胸中有脏骨中有髓草木中有空虚与气通故得乆生也
　　藏舟于壑藏山于泽此藏大也藏人于室藏物于器此藏小也小大虽异而藏皆得宜犹念念迁流新新移改是知变化之道无处可逃也故曰藏小大有宜犹有所遁
　　解其天弢隳其天袠林疑独云人生束防于亲爱如弓之在弢如书之在帙吕恵卿曰解弢则弛张莫拘堕帙则卷舒无碍
　　韩非子未命而唯唯未便而诺诺按方氏曰唯之声速而质诺之辞缓而文
　　墨子天地不昭昭大水不潦潦大火不燎燎王徳不尧尧尧音翘或作峣
　　慎子曰投钩分财投防分马非钩防为均也所以塞怨望也按钩即也
　　尸子曰烛于玉烛饮于醴泉畅于永风春为青阳夏为朱明秋为白藏冬为英四时和正光照此之谓玉烛其雨时降万物以喜髙者不少下者不多此之谓醴泉其风春为发生夏为长嬴秋为方盛冬为安静四时和为通正此之谓永风
　　日一日劳考载曰功日一日犹日日也考成也载嵗也呉秘曰生万物者地而天道则劳矣以其运行不息也悬金市门无能増损者葢秦势然耳扬雄乃云恨不生其时手载其金而归吾家子云老不晓事如此
　　非澹泊无以明志非宁静无以致逺非寛大无以兼覆非慈厚无以怀众非平正无以制断此五语出淮南子主术训下篇葢古之格言而淮南述之孔明又举以教子也然五语之中澹泊宁静二语足以该下三语矣孔明博学而精择如此又心欲小而志欲大智欲圆而行欲方能欲多而事欲鲜亦出淮南子而孙思邈引之然胆欲大之语有病不若志欲大之美也能欲多而事欲鲜此句不可少孔明思邈同引淮南子语而优劣不同也
　　陆子曰三皇垂防五帝繁手唐虞按辔禹汤驰辕五伯覂驾六国摧辀
　　说苑公扈子曰春秋图之鉴也宋神宗以司马光所编厯代君臣事迹赐名资治通鉴以此
　　宋浚仪任广编书序指南専为尺牍设所引诸书今多亡逸如书集一书古人尺牍之防彚者隋经籍志即无其目以此知古书之不传者何限哉书集中所引朱娥王姬特多妇人之文又不知其何也
　　今之厯年图以尧即位为甲辰而隋袁充于炀帝即位之年甲子奏言帝即位与尧受命年合未知孰是大抵春秋已前无厯纪皆意度之尔传疑可也
　　昼夜刻漏古厯百二十刻今厯百刻不同何也百二十刻用地支之数百刻用天干之数也昼夜之分以天干数之左传所谓天有十日自甲至癸也山海经亦有十日之说故一鼓谓之甲夜二鼓谓之乙夜平旦谓之甲朝楚辞云甲之鼂吾以行是也以地支之数之则分为十二子丑寅邜辰巳为阳午未申酉戌亥为隂也春夏秋冬尧典之四时也曲台礼及唐六典有五时之文则以木火土金水分七十二日土无定位各寄四时之末十八日而中位在夏末秋初素问谓之长夏周礼改火季夏取桑柘之火是五时也而域一嵗分三时以寅卯辰巳为雨时午未申酉为热时戌亥子丑为寒时曰八节者以八风分各四十五日也素问所谓六节别无解说金光明经部二是花时三四名热际五六名雨际七八谓秋时九十是寒时后二名氷雪此六节也顾凯之啓蒙记曰如何随力而改味神异经曰南方荒中有如何之树三百嵗作华九百嵗作实有核形如子长五尺金刀割之则饴非此则辛食之得地仙酉阳杂爼曰祁连山上有仙树一名四味木其实如以竹刀剖则苦以木刀剖则酸以芦刀剖则辛以金刀剖则甘即此物也或曰此即仙经所谓大取生数一三五七九蓍取成数二四六八十
　　玩鸥亭记云使吾心有以胜物则李广之石可使为虎使吾为物所胜则乐令之弓亦能为蛇茍吾心如木石则鸥莫得而窥矣何为不可玩哉
　　露下若饴泉浮如醴桂薪不斧而丹甑自热玉槔讵牵而银瓮斯满
　　毖温泉于春流驰寒波而秋徂风生浪于兰渚日倒景于椒涂　林香水美陶铸尘心　寻缃阅史广求多见秋水春台清文回出貌义诗书号为四絶　送坠叶于秋晏迟含蕚于春初　翻香煑茗终日萧然　谢平生于知游栖清旷于止川　罗曽崖于戸里列镜澜于前因丹霞以赪楣附碧云以翠椽　口腹之累渐以石帆水松寒暑之资稍以荷衣蕙　髙楼进月倾帐来风　景仰之軰观风继踵游息之伍附影成羣　棃柚荐甘蒲笋为蔌　修林则表以桂树列草则冠以芳芸风防累翼月树重栭　素烟晚白露晨萦近循则一岩异色逺望则百岭俱青　水香送秋而擢蒨林兰近雪而扬猗　捎云以拂杪临碧潭而挺翠　梁鸿擕妻荷篠见子鸡黍接人行歌通已【山中清事】
　　外师造化中得心源【张璪】六籍同功四时并运【畵賛】澄怀味象应防成神【燕肃】山谷盘行云水流动意出尘外怪生笔端【畵序】潭色若澄石纹似裂岳峙笔下云起锋端【畵序】石尖欲落泉喷如吼【张璪山水】层峦叠秀则阆风羣玉也明霞纾防则天汉银潢也飞观倚空则仙人楼台也【賛道君畵】图出风云染成雷雨【賛王泼墨】毎留素以成云或借地而为雪汀花野竹水鸟渊鱼　叶叠千重枚分四面达士取珍凡目所辨【花卉賛】必辨金鍮无焚玉石　畵有十三科山水打头界畵打底　江南之艺骨气多不及蜀人而潇洒过之【晴雨厯】
　　王献之能为一笔书陆探微能为一笔畵乃是自始至终连绵相属气脉不断耳
　　世传七贤过闗图或以为即竹林七贤尔屡有人持其畵来索题复无所据观其畵衣冠骑从当是晋魏间人物意态若将避地者或谓即论语作者七人像而为畵尔姜孟賔举人云是开元日冬雪后张说张九龄李白李华王维郑防孟浩然出蓝田闗游龙门寺郑防圗之虞伯生有题孟浩然像诗风雪空堂破帽温七人圗里一人存又有槎溪张辂诗二李清狂狎一张吟鞭遥指孟襄阳郑防笔底春风满摩诘圗中诗兴长是必有所传云七贤过闗事不经见于书传而畵家乃传徧于好事者之家究其姓名未的其谁何先师文正李公登辨之慎近见洪武中髙行旸题钱舜举寒林七贤圗古风云骚坛逸响何寥寥作者逝矣谁能招诜然七子美风度乃有遗像圗生绡衣冠半晋季态人物絶是唐中朝想当朝政日休暇拟来野景归风謡青骡黄犊踏冻雨寒驴瘦马冲寒飇醉鞭笑停似按辔银镫戱拍催聫鏕看花多情且少待寻梅有兴非无聊此图我尝见数十髙林大树风萧萧扫除闲冗存简素松雪老笔才尤超方之粉墨巧涂染奚止霄壤相悬辽尚疑髙李六君子当时未见潘逍遥道同气合志相感虽旷百世如同僚画史貌出有深意况自昔日传今朝屋梁落月见顔色妙处不待穷摹描君不见袁安僵卧寒正骄王维乃作雪里之芭蕉又熊直题云七贤之名奚所徴七贤去国身何轻风沙索寞几千里道傍见此难为情君不是函谷闗青牛白板春昼闲又不是玉门道富贵生还致身早英雄出处贵有时何用驱驰叹衰老嵗晚征途天雨雪数骑连翩行欲歇不如坝陵桥上翁破帽吟诗自清絶惜哉命不偶奔走半道周人生遇坎坷最苦奚足尤左迁与投散逝者良悠悠他人未足说所惜栁与刘天涯相聚一囬首徃事于人竟何有莫念都旧种桃且徃愚溪賸栽桞风流画史真絶伦毫端防染太精神王郎珍藏又十载展图示我劳重陈劳重陈此意祝君宜书绅二诗虽不工可考七贤姓名据此则髙适李白孟浩然与刘禹锡桞宗元不同时潘逍遥宋人又在后矣合而圗之谬甚亦不足深辨也画谱云眉山老书生不得其名画七才子入闗圗山谷谓人物各有意态博雅之士赏其画则可必凑合姓名不亦凿乎












　　丹铅摘录卷一
　　钦定四库全书
　　丹铅摘録卷二　　　　　　明　杨慎　撰
　　汉书律厯志引古文尚书予欲闻六律五声八音七始咏以出纳五言今文七始咏作在治忽史绳祖据汉郊祀歌七始华始肃倡和声而以今文在治忽近于傅防以予考之此言声律音咏是一类事但汉书注不注七始之义今之切韵宫商角徴羽之外又有半商半徴盖牙齿舌喉唇之外有深喉浅喉二音此即所谓七始咏咏即韵也汗简頴古七始咏夹始盖古文七作黍黍与夹相近而误尤可验史氏之说为是由此言之切韵之法自舜世已然不起于西域胡僧又可知予特表出之【孟康云七始者天地四时人也此说乃意料之言】
　　南宋孔顗铸钱议曰五铢钱周郭其上下令不可磨取鋊鋊音裕五音谱磨礲渐销曰鋊今俗谓磨光曰磨鋊是也往年中官问于外庭曰牙牌磨鋊字何如写予举此答之
　　旧唐书吐蕃传吐蕃举兵以七寸金箭为契百里一驿有急兵驿人臆前如银鹘甚急鹘益多鞑靼亦然元乐府有玉鹘牢拴怀揣着帝宜是其证也鹘有兎鹘鸦鹘故云云今云南边夷有兵马声息文书上揷鸡毛火炭亦古羽书之遗意火炭则示火急之意
　　草书百韵歌乃宋人编成以示初学者托名于羲之近有一庸中书取以刻石而一钜公序之信以为然有自京师来滇持以问余曰此羲之草韵也余戱之曰字莫髙于羲之自作草书百韵歌竒矣又如诗莫髙于杜子美子美有诗学大成经书出于孔子孔子有四书活套若求得二书与此为三絶矣其人愕然曰孔子岂有四书活套乎余曰孔子既无四书活套羲之岂有草书百韵乎其人始悟信乎伪物易售信货难市也谚云若无此軰饿杀此軰
　　淮南子云鼓舞者绕身若环曽挠摩地挨旋倚那动容转曲便娟拟神身若秋药被风髪若结旌驰驻騪若骛木熈者举梧槚据勾柱授丰条舞扶踈龙从鸟集抟援攫肆蔑防踊跃观者莫不为之损心酸足彼乃始徐行微笑披衣修擢夫鼓舞者非柔纵木熈者非劲淹渍渐摩使之然也此文冩得入神文选舞赋逺不及也鼓舞今之盘鼓者木熈今之上髙竿者如此下字后之文人亦罕及
　　唐贞元中长安大旱诏移两地祈雨街东有康昆仑琵琶号为第一手谓街西必无己敌也遂登楼弹一曲新翻调禄腰街西亦建一楼东市大诮之及昆仑度曲西楼出一女即抱乐器亦弹此曲移在枫香调中妙絶入神昆仑惊骇请以为师女郎遂更衣出乃装严寺段师善本也翌日徳宗召之加异帝乃令昆仑弹一曲段师曰本领何杂兼带邪声昆仑惊曰段师神人也徳宗令授昆仑段师奏曰且待昆仑不近乐器十数年忘其本领然后可教诏许之后果穷段师之艺矣朱子荅人论诗书曰来书谓潄六艺之芳润良是但恐旧习不除渣秽在胷芳润无由入也近日有一雅谑可证此事有一新进欲学诗华容孙世其戯谓之曰君欲学诗乎必须先服巴豆雷丸下尽胷中程文防套然后以楚辞文选为冷粥补之始可语诗也士林相传以为笑葢亦段善僧忘本领朱子除渣秽之意
　　晋书云王衍口不言钱晨起见钱堆床前曰阿堵近世不解此遂谓钱曰阿堵可笑晋人云阿堵犹唐人曰若个今曰这个也故殷浩看佛经曰理亦应在阿堵中顾长传神曰精神妙处正在阿堵中谢安谓桓温曰明公何用壁后置阿堵軰是也凡观一代书湏晓一代语观一方书须通一方之言不尔不得也
　　晋惠帝之时贿赂公行鲁褒所为作钱神论也余观类文同时綦母民成公绥皆有钱神论各一篇民之论略曰黄金为父白银为母铅为长男锡为少妇庚辛分土诸国皆有长沙越嶲防之所守伊我初生周末时也景王君世大铸兹也贪人见我如病得医饥享太牢未足为饴绥之论略曰路中纷纷行人悠悠载驰载驱惟钱是求朱衣素当涂之士执我之手门常如市谚曰钱无耳鬼可使岂虚也哉幽求子云可以使鬼者钱也可以使人者权也葢亦同时之语
　　梁崔祖思政事防曰刘备取帐构铜铸钱以充国用魏武遗女皂帐婢十人东阿王妇以绣衣赐死宋武帝节俭过人张妃房帐碧绡蚊帱三齐苮席五盏盘桃花未饭祖思所引二君事皆本史所不载者又苮席不知何物字书亦无苮字
　　中丞刘东阜逺夫与予游浣溪酒中问予曰张平子诗青玉案是何物也予曰宋林少頴云案古碗字也青玉盌也南京人谓传碗曰案酒此可以证又孟光举案恒与齐眉亦言进食举碗若是案卓何能髙举东阜深为首肯而戱曰孟光力能举臼案卓举亦不难但梁鸿必须踊跃而食矣时谢狷齐侍御王玉垒杨方洲两太史在座皆大笑无几时东阜奄游追忆昔游为书之亦东坡録文与可戱语意也
　　俗语云乡里夫妻步步相随言乡不离里如夫不离妻也古人称妻曰乡里沈约山隂桞家女诗曰还家问乡里讵堪持作夫南史张彪传曰我不忍令乡里落他处姚令威曰防稽人曰家其义同也见西溪丛语
　　治中余杭有周徳恭评王安石为古今第一小人又曰神宗之昏惑合赧亥桓灵为一人者也安石之奸邪合莾操懿温为一人者也此言最公最明矣予尝谓王安石之为相大类商鞅鞅之进由阉人景监安石之得君由宦者蓝元震商鞅设诽谤之禁而安石置逻卒之察鞅力排甘龙杜挚之议安石力战言新法之人秦之亡由商鞅宋之亡由安石安石尝有诗云今人未可非商鞅能令人必行是其本相尽露矣先奸后奸其揆一也朱子以安石为名臣与司马公竝列审如此商鞅亦当与孟子齐名矣程子谓新法之行吾軰激成之此言亦非譬如醉者酗酒击人醒者必羣起力救不能止醉之酗而反罪醒之救可乎谚云无柰冬何捉着瓠子磨其言虽俚其事实类也此言一出遂为后日调停张本陆象山作王安石祠堂记全祖此意终宋之世安石父子配享孔庙而无人公言至理宗独见乃黜去之以此等议论有以入之深也安石之误国生遇孔子必膺少正卯之诛而其死也公享之于庙庭私祠之于州县是宋人之议论不公不明举世皆迷且邪矣宋人迷邪今世犹聋可乎不可因程朱之言而贳此古今第一小人也
　　季氏富于周公求也为之聚敛而附益之孔子曰非吾徒也小子鸣鼓而攻之可也此圣门之公案亦可曰冉求聚敛孔子诸子激成之乎
　　晋书云陶渊明读书不求甚解此语俗士之见后世不晓也余思其故自两汉来训诂盛行说五字之文至于二三万言如秦延君之训尧典曰稽古者比比皆是后进弥以驰逐漫羡而无所归陶心知厌之故超然真见独契古初而晚废训诂俗士不达便谓其不求甚解矣又是时周续之与学士祖企谢景夷从刺史檀韶聘讲礼城北加以雠校所住公廨近于马肆渊明示以诗云周生述孔业祖谢响然臻马队非讲肆校书亦以勤葢不屑之也观其诗云先师遗训今岂云坠又曰诗书敦夙好又云游好在六经又云汛覧周王传流观山海图其着圣贤羣辅录三孝传賛考索无遗又防之云书传所载故老所传尽于此矣岂世之卤莾不到心者耶予尝言人不可不学但不可为讲师溺训诂见渊明传语深有契耳
　　越絶后篇隠语云以去为姓得衣乃成又曰厥姓有口承之以天乃袁与呉也论衡按书篇云临淮太伯袁文术防稽呉君髙岂即其人乎又曰君髙之越纽录疑越纽即越絶也絶与纽字相近
　　邵文庄云妾之于礼乆矣有媵而妾者有卜而妾者卜而妾者闻命而趋不待六礼故谓之奔传曰疲于奔命葢言速也奔者非必淫淫而奔者谓之淫奔是故女之嫁者有二道焉有聘而嫁者有奔而嫁者慎按天文有织女主贵女须女主贱女贵女则嫡也贱女则诸侯之副宫九媵大夫之侧室三归也礼之所谓买妾奔则为妾皆不备礼之谓也先王制礼岂不欲六礼皆备而后归哉礼不下庶人势也故仲春奔者不禁恐失时也荒年杀礼多婚欲繁育也许氏说文妾字从辛女之有罪者为人妾汉缇萦上书愿没为官婢以赎父罪此葢秦法周之盛也决不然也周礼有女奚之条亦刘歆附防文奸以欺王莽者殆不可信王莽末年令天下奴婢赎还为良朱子纲目亦善之岂有周公制法不如王莽乎妾字从辛葢亦秦篆非古篆也
　　蜗防蝓也陆佃埤雅云防蝓入三十六种禽是四种角之类营室之精慎按此说出诗纬推灾度所谓国结蝓之宿营室之精是也与今术士星禽不同姑着之今之俗书以驲为驿以畊为耕徒取其省笔竟皆非是说文云驲驿传也驿置骑也殊为混淆孟子防云置骑也邮驲也诗云驿驿其达书云雨霁防驿克左传楚子伐呉以驲至于罗汭唐书郑元璹传使驲衔棰于道则与驲音义固有别矣唐六典说府兵之制云居无事时畊于耕读如更则畊耕固不可混用也
　　左太冲招隠诗峭蒨青葱间竹栢得其真五言诗用四连緜字前无古后无今
　　史记云伯夷叔齐虽贤得夫子而名益彰顔渊虽笃学附骥尾而行益显闾巷之人欲砥行立名者非附青云之士恶能施于后世哉青云之士谓圣贤立言传世者孔子是也附青云则伯夷顔渊是也后世谓登仕路为青云谬矣试引数条以证之髙方易占青云所覆其下有贤人隐续逸民传嵇康早有青云之志南史陶景年十四五嵗见葛洪方书便有养生之志曰仰青云覩白日不为逺矣梁孔稚圭隐居多构山泉衡阳王钧徃游之圭曰殿下处朱门游紫闼讵得与山人交耶钧曰身处朱门而情游沧海形入紫闼而意在青云又袁彖赠隠士庾易诗曰白日清明青云辽亮昔闻巢许今覩台尚阮籍诗抗身青云中网罗孰能施李太白诗猎客张兎不能挂龙虎所以青云人髙歌在岩戸合而观之青云岂仕进之谓乎王勃文穷且益坚不坠青云之志即论语视富贵如浮云之旨若穷而常有觊觎富贵之心则鄙夫而已矣自宋人用青云字于登科诗中遂误至今不改
　　月中嫦娥其说始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋春秋左传有常仪靡即常仪氏之后也后讹为嫦娥以仪娥音同耳周礼注仪娥二字古皆音俄易小象以失其义叶信如何也诗以乐且有仪叶在彼中阿太以各遵其仪叶不偏不颇史记徐广注音檥船作俄汉碑凡蓼莪皆作蓼仪则嫦娥为常仪之误无疑矣毎以语人或犹未信予曰小说载杭州有杜拾遗庙有村学老题为杜十姨遂作女像以配刘伶人皆知笑之不知常仪之为嫦娥即拾遗之为十姨也
　　徐灵期衡山记云夏禹导水通渎刻石书名山之髙刘禹锡寄吕衡州诗云传闻祝融峯上有神禹铭古石琅玕姿秘文龙虎形崔融云于铄大禹显允天徳龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森绿树猿猱悲古今文士称述禹碑者不一然刘禹锡葢徒闻其名矣未至其地也韩退之至其地矣未见其碑也崔融所云则似见之葢所谓螺书匾刻非目覩之不能道耳宋朱晦翁张南轩游南岳寻访不获其后晦翁作韩文考异遂谓退之诗为传闻之误葢以耳目所限为断也王象之舆地纪胜云禹碑在岣嵝峯又传在衡山县云宻峯昔樵人曽见之自后无有见者宋嘉定中蜀士因樵夫引至其所以纸打其碑七十二字刻于夔门观中后俱亡近张季文佥宪自长沙得之云是宋嘉定中何政子一模刻于岳麓书院者斯文显晦信有神物防持哉韩公及朱张求一见而不可见余生又后三公乃得见三公所未见亦竒矣禹碑凡七十七字舆地纪胜云七十二字误也其文云承帝曰嗟翼辅佐卿洲渚与登鸟兽之门参身洪流而明发尔兴乆旅志家宿岳麓庭智营形折心罔弗辰徃求平定华岳泰衡宗防事裒劳余伸禋欝塞昏徒南渎衍亨永制食备万国其宁窜舞永奔
　　敖陶孙器之评诗曰魏武帝如幽燕老将气韵沈雄曹子建如三河少年风流自赏鲍明逺如饥鹰独出竒矫无前谢康乐如东海扬防风日流丽陶彭泽如綘云在霄舒卷自如王右丞如秋水芙蓉倚风自笑苏州如园客独茧暗合音徽孟浩然如洞庭始波木叶防落杜牧之如铜丸走坂骏马注坡白乐天如山东父老课农桑事事言言皆着实元微之如李年说天寳遗事貌悴而神不伤刘夣得如镂氷雕琼流光自照李太白如刘安鸡犬遗响白云覈其归存恍无定处韩退之如嚢沙背水惟韩信独能李长吉如武帝食露盘无补多欲孟东野如埋泉断劒卧壑寒松张籍如优工行乡饮醻献秩如时有诙气桞子厚如髙秋独眺霁晩孤吹李义山如百寳流苏千丝铁网绮宻懐妍要非适用宋朝苏东坡如屈注天潢倒连沧海变百怪终归雄浑欧公如四瑚八琏正可施之宗庙荆公如邓艾缒兵入蜀要以险絶为功山谷如陶景入官析理谈而松风之梦故在梅圣俞如关河放溜瞬息无声秦少游如时女歩春终伤婉弱后山如九臯独唳深林孤芳冲寂自妍不求识赏韩子苍如棃园按乐排比得伦吕居仁如防圣安禅自能竒逸其他作者未易殚陈独唐杜工部如周公制作后世莫能拟议
　　昔人谓郭象注庄子乃庄子注郭象耳葢其襟怀笔力略不相下今观其注时出俊语与郑之注檀弓亦同而异也洪容斋尝录檀弓注之竒者于随笔予爱郭注之奇亦复录于此如逍遥篇注云大鹏之与斥鷃宰官之与御风同为累物耳养生主注云向息非今息故纳养而命续前火非后火故为薪而火传又以生死为寤寐以形骸为逆旅又云多贤不可以多君无贤不可以无君又云通彼而不防我即所谓恵而不费也又云天性在天寳乃开又云尧有亢龙之喻舜有卷偻之谈周公类之走狼仲尼比之逸狗又云律吕以声兼形黄以色兼质又云生之所无以为者分外物也知之所无柰何者命表事也此语尤精可比于荀孟又云草不谢容于春风木不怨凋于秋天李太白用为诗语而人不知其本于子也
</div>
    <div class="pagination">
<a href="丹铅余录_page20.html">上一页</a><span>...</span><a href="丹铅余录_page16.html">16</a><a href="丹铅余录_page17.html">17</a><a href="丹铅余录_page18.html">18</a><a href="丹铅余录_page19.html">19</a><a href="丹铅余录_page20.html">20</a><span class="current-page">21</span><a href="丹铅余录_page22.html">22</a><a href="丹铅余录_page23.html">23</a><a href="丹铅余录_page24.html">24</a><a href="丹铅余录_page25.html">25</a><a href="丹铅余录_page26.html">26</a><span>...</span><a href="丹铅余录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
