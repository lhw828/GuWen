<!DOCTYPE html>
<html>
<head>
    <meta charset="UTF-8">
    <title>世说新语 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世说新语 - 第 5 页/共 11 页</h1>
    <div class="content">　　太元末长星见孝武心甚恶之【徐广晋纪曰太元二十年九月有蓬星如粉絮东南行厯须女至央星按太元末唯有此妖不闻长星也且汉文八年有长星出东方文颖注曰长星有光芒或竟天或长十丈或二三丈无常也此星见多为兵革事此后十六年文帝乃崩盖知长星非闗天子世説虚也】夜华林园中饮酒举桮属星云长星劝尔一桮酒自古何时有万嵗天子
　　殷荆州有所识作赋是束晳慢戏之流【文士曰晳字广微阳平元城人汉太子太傅疎广后也王莽末广曽孙孟达自东海避难元城改姓去疎之足以为束氏晳博学多识问无不对元康中有人自嵩髙山下得竹简一枚上两行科斗书司空张华以问晳晳曰此明帝显节陵中策文也检校果然曾为防赋诸文文甚俳谑三十九嵗卒元城为之废市】殷甚以为有才语王恭适见新文甚可观便于手巾函中出之王读殷笑之不自胜王看竟既不笑亦不言好恶但以如意帖之而已殷怅然自失
　　羊绥第二子孚少有儁才与谢益夀相好【益夀谢混小字也】尝蚤往谢许未食俄而王齐王暏来【王暏已见齐王熙小字也中兴书曰熙字叔和恭次弟尚鄱阳公主太子洗马早卒】既先不相识王向席有不説色欲使羊去羊了不眄唯脚委几上咏瞩自若谢与王叙寒温数语毕还与羊谈赏王方悟其竒乃合共语须臾食下二王都不得餐唯属羊不暇羊不大应对之而盛进食食毕便退遂苦相留羊义不住直云向者不得从命中国尚虚二王是孝伯两弟
　　识鉴第七
　　曹公少时见乔谓曰天下方乱羣雄虎争拨而理之非君乎然君实是乱世之英雄治世之奸贼恨吾老矣不见君富贵当以子孙相累【续汉书曰字公祖梁国睢阳人少治礼及严氏春秋累迁尚书令严明有才略长于知人初魏武帝为诸生未知名也甚异之魏书曰见太祖曰吾见士多矣未有若君者天下将乱非命世之才不能济也能安之者其在君乎按世语曰谓太祖君未有名可交许子将太祖乃造子将子将纳焉孙盛杂语曰太祖尝问许子将我何如人固问然后子将答曰治世之能臣乱世之奸雄太祖大笑世説所言谬矣】
　　曹公问裴曰卿昔与刘备共在荆州卿以备才如何曰使居中国能乱人不能为治若乗边守险足为一方之主【魏志曰字文行河东人避乱荆州刘表待之宾客礼私谓王粲司马芝曰刘牧非霸王之才而欲以西伯自处其败无日矣遂南渡适长沙】
　　何晏邓飏夏侯并求傅嘏交而嘏终不许【魏略曰邓飏字茂南阳宛人邓禹之后也少得士名明帝时为中书郎以与李胜等为浮华被斥正始中迁侍中尚书为人好货臧艾以父妾与飏得显官京师为之语曰以官易富邓茂何晏选不得人颇由飏以党曹爽诛】诸人乃因荀粲説合之谓嘏曰夏侯泰初一时之杰士虚心于子而卿意懐不可交合则好成不合则致隟二贤若穆则国之休此蔺相如所以下防颇也【史记曰相如以功大拜上卿位在防颇右颇怒欲辱之相如每称疾望见引车避匿其舍人欲去之相如曰夫以秦王之威而吾廷叱之何畏防将军哉顾秦彊赵弱秦以吾二人故不敢加兵于赵今两虎鬭势不俱生吾以公家急而后私讐也颇闻谢罪】傅曰夏侯泰初志大心劳能合虚誉诚所谓利口覆国之人何晏邓飏有为而躁博而寡要外好利而内无闗籥贵同恶异多言而妬前多言多衅妬前无亲以吾观之此三贤者皆败徳之人尔逺之犹恐罹祸况可亲之邪后皆如其言【传子曰是时何晏以才辩显于贵戚之间邓飏好交通合徒党鬻声名于闾阎夏侯以贵臣子少有重名皆求交于嘏嘏不纳也嘏友人荀粲有清识逺志然犹劝嘏结交云】晋武帝讲武于宣武帝欲偃武修文亲自临幸悉召羣臣山公谓不宜尔因与诸尚书言孙吴用兵本意遂究论举坐无不咨嗟皆曰山少傅乃天下名言【史记曰孙武齐人吴起卫人并善兵法竹林七贤论曰咸宁中吴既平上将为桃林华山之事息役弭兵示天下以大安于是州郡悉去兵大郡置武吏百人小郡五十人时京师犹讲武山涛因论孙吴用兵本意涛为人常简黙盖以为国者不可以忘战故及之名士传曰涛居魏晋之间无所标明尝与尚书卢钦言及用兵本意武帝闻之曰山少傅名言也】后诸王骄汰轻遘祸难于是寇盗处处蚁合郡国多以无备不能制服遂渐炽盛皆如公言时人以谓山涛不学孙吴而闇与之理防王夷甫亦叹云公闇与道合【竹林七贤论曰永宁之后诸王构祸狡虏欻起皆如涛言名士传曰王夷甫推叹涛晻晻为与道合其深不可测皆此也】
　　王夷甫父乂为平北将军有公事使行人论不得时夷甫在京师命驾见仆射羊祜尚书山涛夷甫时緫角姿才秀异叙致既快事加有理涛甚竒之既退看之不辍乃叹曰生儿不当如王夷甫邪羊祜曰乱天下者必此子也【晋阳秋曰夷甫父乂有简书将免官夷甫年十七见所继从舅羊祜申陈事状辞甚俊伟祜不然之夷甫拂衣而起祜顾谓宾客曰此人必将以盛名处当世大位然败俗伤化者必此人也汉晋春秋曰初羊祜以军法欲斩王戎夷甫又忿祜言其必败不相贵重天下为之语曰二王当朝世人莫敢称羊公之有徳】潘阳仲见王敦小时谓曰君蜂目已露但豺声未振耳必能食人亦当为人所食【晋阳秋曰潘滔字阳仲荥阳人太常尼从子也有文学才识永嘉末为河南尹遇害汉晋春秋曰初王夷甫言东海王越转王敦为州潘滔初为太傅长史言于太傅曰王处仲蜂目已露豺声未发今树之江外肆其豪彊之心是贼之也晋阳秋曰敦为太子舍人与滔同僚故有此言习孙二説便小迁异春秋传曰楚令尹子上谓世子商臣蜂目而豺声忍人也】
　　石勒不知书【石勒传曰勒字世龙上党武乡人匈奴之苗裔也雄勇好骑射晋元康中流宕山东与平原茌平人师欢家庸耳恒闻鼓角鞞铎之音勒私异之初勒乡里原上地中生石且长类铁骑之象国中生人参葩叶甚盛于时父老相者皆云此胡体貌竒异有不可知劝邑人厚遇之人多哂而不信永嘉初豪杰并起与胡王阳等十八骑诣汲桑为左前督桑败共推勒为主攻下州县都于襄国后僭正号死諡明皇帝】使人读汉书闻郦食其劝立六国后刻印将授之大惊曰此法当失云何得遂有天下至留侯谏乃曰赖有此耳【邓粲晋纪曰勒手不能书目不识字每于军中令人诵读聴之皆解其意汉书曰项羽急围汉王于荥阳汉王与郦食其谋挠楚权食其劝立六国后王令趣刻印张良入谏以为不可辍食吐哺骂郦生曰竖儒防败乃公事趣令销印】
　　卫玠年五嵗神襟可爱祖太保曰此儿有异顾吾老不见其大耳【晋诸公赞曰瓘字伯玉河东安邑人少以明识清允称傅嘏极贵重之谓之甯武子仕至太保为楚王玮所害玠别传曰玠有虚令之秀清胜之气在羣伍之中有异人之望祖太保见玠五嵗曰此儿神爽聦令与众大异恐吾年老不及见尔】
　　刘越石云华彦夏识能不足彊果有余【虞预晋书曰华轶字彦夏平原人魏太尉歆曾孙也累迁江州刺史倾心下士甚得士欢心以不从元皇命见诛汉晋春秋曰刘琨知轶必败谓其自取之也】
　　张季鹰辟齐王东曹掾在洛见秋风起因思吴中菰菜羮鲈鱼脍曰人生贵得适意尔何能羁宦数千里以要名爵遂命驾便归俄而齐王败时人皆谓其见机【文士传曰张翰字季鹰父俨吴大鸿胪翰有清才美望博学善属文造次立成辞义清新大司马齐王冏辟为东曹掾翰谓同郡顾荣曰天下纷纷未已夫有四海之名者求退良难吾本山林间人无望于时久矣子善以明防前以智虑后荣捉其手怆然曰吾亦与子采南山蕨饮三江水尔翰以疾归府以辄去除吏名性至孝遭母艰哀毁过礼自以年宿不营当世以疾终于家】
　　诸葛道明初过江左自名道明名亚王庾之下【中兴书曰恢避难过江与颍川荀道明陈留蔡道明俱有名誉号曰中兴三明时人为之语曰京都三明各有名蔡氏儒雅荀葛清】先为临沂令丞相谓曰明府当为黒头公【语林曰丞相拜司空诸葛道明在公坐指冠冕曰君当复着此】
　　王平子素不知眉子曰志大其量终当死坞壁间【晋诸公赞曰王字眉子夷甫子也东海王越辟为掾后行陈留太守大行威罚为坞人所害】
　　王大将军始下杨朗苦諌不从遂为王致力乗中鸣云露车迳前曰聴下官鼓音一进而捷王先把其手曰事克当相用为荆州既而忘之以为南郡【晋百官名曰朗字世彦农人杨氏谱曰朗祖嚣典军校尉父淮冀州刺史王晋书曰朗有器识才量善能当世仕至雍州刺史】王败后明帝收朗欲杀之帝寻崩得免后兼三公署数十人为官属此诸人当时并无名后皆被知遇于时称其知人
　　周伯仁母冬至举酒赐三子曰吾本谓度江托足无所尔家有相尔等并罗列吾前复何忧周嵩起长跪而泣曰不如阿母言伯仁为人志大而才短名重而识闇好乗人之弊此非自全之道嵩性狼抗亦不容于世唯阿奴碌碌当在阿母目下耳【邓粲晋纪曰阿奴嵩之弟周谟也三周并已见】王大将军既亡王应欲投世儒世儒为江州王含欲投王舒舒为荆州含语应曰大将军平素与江州云何而汝欲归之应曰此乃所以宜往也【晋阳秋曰应字安期含子也敦无子养为嗣以为武卫将军用为副贰伏诛】江州当人彊盛时能抗同异此非常人所行及覩衰厄必兴愍恻【王彬别传曰彬字世儒琅邪人祖览父正并有名徳彬爽气出侪有雅正之韵与元帝姨兄弟佐佑皇业累迁侍中从兄敦下石头害周伯仁彬与顗素善往哭其尸甚恸既而见敦敦怪其有惨容而问之答曰向哭周伯仁情不能已敦曰伯仁自致刑戮汝复何为者哉彬曰伯仁清誉之士有何罪因数敦曰抗旌犯上杀戮忠良音辞忼慨与泪俱下敦怒甚丞相在坐代为之解命彬曰拜谢彬曰有足疾此来见天子尚不能拜何跪之有敦曰脚疾何如颈疾以亲故不害之累迁江州刺史左仆射赠卫将军】荆州守文岂能作意表行事含不从遂共投舒舒果沈含父子于江【王舒传曰舒字处明琅邪人祖览知名父防御史舒器业简素有文武榦中宗用为北中郎将荆州刺史尚书仆射出为防稽太守以父名防累表自陈讨苏峻有功封彭泽侯赠车骑大将军】彬闻应当来宻具船以待之竟不得来深以为恨【含之投舒舒遣军逆之含父子赴水死昔郦寄卖友见讥况贩兄弟以求安舒非人矣】武昌孟嘉作庾太尉州从事已知名禇太傅有知人鉴罢豫章还过武昌问庾曰闻孟从事佳今在此不庾云卿自求之禇眄睐良乆指嘉曰此君小异得无是乎庾大笑曰然于时既叹禇之黙识又欣嘉之见赏【嘉别传曰嘉字万年江夏鄳人曽祖父宗吴司空祖父揖晋庐陵太守宗葬武昌阳新县子孙家焉嘉少以清操知名太尉庾亮领江州辟嘉部庐陵从事下都还亮引问风俗得失对曰待还当问从事吏亮举尘尾掩口而笑语弟翼曰孟嘉故是盛徳人转劝学从事太傅禇裒有器识亮正旦大防裒问亮闻江州有孟嘉何在亮曰在坐卿但自觅裒歴观乆之指嘉曰将无是乎亮欣然而笑喜裒得嘉竒嘉为裒所得乃益器之后为征西桓温参军九月九日温游龙山参寮毕集时佐史并着戎服风吹嘉帽堕落温戒左右勿言以观其举止嘉初不觉良乆如厠命取还之令孙盛作文嘲之成著嘉坐嘉还即答四坐嗟叹嘉喜酣畅愈多不乱温问酒有何好而卿嗜之嘉曰明公未得酒中趣尔又问聴伎丝不如竹竹不如肉何也答曰渐近自然转从事中郎迁长史年五十三而卒】
　　戴安道年十余嵗在瓦官寺画王长史见之曰此童非徒能画【续晋阳秋曰逵善图画穷巧丹青也】亦终当致名恨吾老不见其盛时耳
　　王仲祖谢仁祖刘真长俱至丹阳墓所省殷州殊有确然之志【中兴书曰浩栖迟积年累聘不至】既反王谢相谓曰渊源不起当如苍生何深为忧叹刘曰卿诸人真忧渊源不起邪
　　小庾临终自表以子园客为代【园客爰之小字也庾氏谱曰爰之字仲真翼第二子中兴书曰爰之有父翼风桓温徙于豫章年三十六而卒】朝廷虑其不从命未知所遣乃共议用桓温刘尹曰使伊去必能克定西楚然恐不可复制【陶侃别传曰庾翼薨表其子爰之代为荆州何充曰陶公重勲也临终髙让丞相未薨敬豫为四品将军于今不改亲则道恩优游散骑未有超卓若此之授乃以徐州刺史桓温为安西将军荆州刺史宋明帝文章志曰翼表其子代任朝廷畏惮之议者欲以授桓温时简文辅政然之刘惔曰温去必能定西楚然恐不能复制愿大王自镇上流惔请为从军司马简文不许温后果如惔所算也】
　　桓公将伐蜀在事诸贤咸以李势在蜀既乆承借累叶且形据上流三峡未易可克唯刘尹云伊必能克蜀观其蒱博不必得则不为【华阳国志曰李势字子仁洛阳临渭人本巴西宕渠賨人也其先李特因晋乱据蜀特子雄称号成都势祖骧特弟也骧生夀夀簒位自立势即夀子也晋安西将军伐蜀势归降迁之州自起至亡六世三十七年温别传曰初朝廷以蜀处险逺而温众寡少县军深入甚以忧惧而温直指成都李势面缚语林曰刘尹见桓公每嬉戏必取胜谓曰卿乃尔好利何不焦头及伐蜀故有此言】谢公在东山畜妓简文曰安石必出既与人同乐亦不得不与人同忧【宋明帝文章志曰安纵心事外疎略常节每畜女妓携持游肆也】郗超与谢不善苻坚将问晋鼎既已狼噬梁岐又虎视淮隂矣【车频秦书曰苻坚字永固武都氐人也本姓蒲祖父洪诈称防文改曰苻言已当王应符命也坚初生有赤光流其室及诞背赤色起若文幼有美度石虎司徐正名知人坚六嵗时尝戏于路正见而异焉问曰苻郎此官街小儿行戏不畏缚邪坚曰吏缚有罪不缚小儿正谓左右曰此儿有王霸相石氏乱伯父健及父雄西入闗健梦天神使者朱衣冠拜肩头为龙骧将军肩头坚小字也健即拜为龙骧以应神命后健僣帝号死子生立凶暴羣臣杀之而立坚坚立十五年遣长乐公丕攻没襄阳十九年大兴师伐晋众号百万水陆俱进次于项城自项城至长安连旗千里首尾不絶乃遣告晋曰已为晋君于长安城中建广夏之室今故大举渡江相迎克日入宅也】于时朝议遣北讨人间颇有异同之论唯超曰是必济事吾昔尝与共在桓宣武府见使才皆尽虽履屐之间亦得其任以此推之容必能立勲元功既举时人咸叹超之先觉又重其不以爱憎匿善【中兴书曰于时氐贼彊盛朝议求文武良将可镇靖北方者卫大将军安曰唯兄子可任此事中书郎郗超闻而叹曰安违众举亲明也必不其举】
　　韩康伯与谢亦无深好北征后巷议疑其不振康伯曰此人好名必能战【续晋阳秋曰识局贞正有经国之才略】闻之甚忿常于众中厉色曰丈夫提千兵入死地以事君亲故发不得复云为名
　　禇期生少时谢公甚知之恒云禇期生若不佳者仆不复相士【期生禇爽小字也续晋阳秋曰爽字茂河南人太傅裒之孙秘书监韶之子太傅谢安见其少时叹曰若期生不佳我不复论士及长果俊迈有风气好老庄之言当世荣誉弗之屑也唯与殷仲堪善累迁中书郎义兴太守女为恭帝皇后】
　　郗超与傅瑗周旋瑗见其二子并緫髪超观之良乆谓瑗曰小者才名皆胜然保卿家终当在兄即傅亮兄弟也【傅氏谱曰瑗字叔玉北地灵州人厯护军长史安城太守宋书曰迪字长猷瑗长子也位至五兵尚书赠太常丘渊之文章录曰亮字季友迪弟也歴尚书令任光禄大夫元嘉三年以罪伏诛】
　　王恭随父在防稽王大自都来拜墓【恭父蕴王忱并已见】恭暂往墓下看之二人素善遂十余日方还父问恭何故多日对曰与阿大语蝉连不得归因语之曰恐阿大非尔之友终乖爱好果如其言【忱与恭为王绪所间终成怨隙别见】
　　车父作南平郡功曹太守王胡之避司马无忌之难置郡于酆隂是时十余嵗胡之每出尝于篱中见而异焉谓父曰此儿当致髙名后游集恒命之长又为桓宣武所知清通于多士之世官至选曹尚书【续晋阳秋曰字武子南平人父育为郡主簿太守王胡之有知人识裁见谓其父曰此儿当成卿门户宜资令学问就业恭勤博览不倦家贫不常得油夏月则练囊盛数十萤火以继日焉及长风姿美劭机悟敏率桓温在荆州取为从事一嵗至治中既博学多闻又善于激赏当时每有盛坐必同之皆云无车公不乐太傅谢公游集之日开筵以待之累迁丹阳尹护军将军吏部尚书】
　　王忱死西镇未定朝贵人人有望时殷仲堪在门下虽居机要资名轻小人情未以方岳相许晋孝武欲拔亲近腹心遂以殷为荆州事定诏未出王珣问殷曰陕西何故未有处分殷曰已有人王歴问公卿咸云非王自计才地必应在己复问非我邪殷曰亦似非其夜诏出用殷王语所亲曰岂有黄门郎而受如此任仲堪此举乃是国之亡征【晋安帝纪曰孝武深为晏驾后计擢仲堪代王忱为荆州仲堪虽有美誉议者未以方岳相许也既受腹心之任居上流之重议者谓其殆矣终为桓所败】
　　赏誉第八【上】
　　陈仲举尝叹曰若周子居者真治国之器【汝南先贤曰周乗字子居汝南安城人天资聦朗髙峙岳立非陈仲举黄叔度之俦则不交也仲举尝叹曰周子居者真治国之器也为太山太守甚有惠政】譬诸寳劒则世之干将【吴越春秋曰吴王阖闾请干将作劒干将者吴人其妻曰莫邪干将采五山之精六金之英天地伺隂阳百神临视而金铁之精未流夫妻乃剪髪及爪而投之罏中金铁乃濡遂成二劒阳曰干将而作文隂曰莫邪而作漫理干将匿其阳出其隂以献阖闾阖闾甚寳重之】
　　世目李元礼谡谡如劲松下风【李氏家传曰膺岳峙渊清峻貌贵重华夏称曰颍川李府君頵頵如玉山汝南陈仲举轩轩如千里马南阳朱公叔飂飂如行松栢之下】
　　谢子防见许子将兄弟曰平舆之渊有二龙焉见许子政弱冠之时叹曰若许子政者有榦国之器正色忠謇则陈仲举之匹【汝南先贤传曰谢甄字子防汝南邵陵人明识人伦虽郭林宗不及甄之鉴也见许子将兄弟弱冠时则曰平舆之渊有二龙仕为豫章从事许防字子政平舆人体尚髙洁雅正寛亮谢子微见防兄弟叹曰若许子政者榦国之器也防弟劭声未发时时人以谓不如防防恒抚髀称劭自以为不及也释褐为郡功曹黜奸废恶一郡肃然年三十五卒海内先贤传曰许劭字子将防弟也山峙渊停行应规表邵陵谢子微髙才逺识见劭十嵗时叹曰此乃希世之伟人也初劭拔樊子昭于市肆出虞承贤于客舍召李叔才于无闻擢郭子瑜于小吏广陵徐孟本来临汝南闻劭髙名召功曹时绍以公族为濮阳长弃官还副车从骑将入郡界乃叹曰许子将秉持清格岂可以吾舆服见之耶遂单马而归辟公府掾敦辟皆不就避地江南卒于豫章也】伐恶退不肖范孟博之风【张璠汉纪曰范滂字孟博汝南伊阳人为功曹辟公府掾升车揽辔有澄清天下之志百城闻滂髙名皆解印绶去为党事见诛】
　　公孙度目邴原所谓云中白非燕雀之网所能罗也【魏书曰度字叔济襄平人累迁冀州刺史辽东太守邴原别曰原字根矩东莞朱虚人少孤数嵗时过书舍而泣师问曰童子何泣也原曰凡得学者有亲也一则愿其不孤二则羡其得学中心感伤故泣耳师恻然曰茍欲学不须资也于是就业长则博览洽闻金玉其行知世将乱避地辽东公孙度厚礼之中国既宁欲还乡里为度禁絶原宻自治严谓部落曰移北近郡以观其意皆曰乐移原旧有捕鱼大船请村落皆令熟醉因夜去之数日度乃觉吏欲追之度曰邴君所谓云中白非鹑鷃之网所能罗也魏王辟祭酒累迁五官中郎长史】
　　钟士季目王安丰阿戎了了解人意【王晋书曰戎少清明晓悟】谓裴公之谈经日不竭【裴頠已见】吏部郎阙文帝问其人于钟防防曰裴楷清通王戎简要皆其选也于是用裴【按诸书皆云钟防荐裴楷王戎于晋文王文王辟以为掾不闻为吏部郎】
　　王濬冲裴叔则二人緫角诣钟士季须臾去后客问钟曰向二童何如钟曰裴楷清通王戎简要后二十年此二贤当为吏部尚书冀尔时天下无滞才【晋阳秋曰戎为儿童钟会异之】
　　谚曰后来领袖有裴秀【虞预晋书曰秀字季彦河东闻喜人父潜魏太常秀有风操八嵗能着文叔父徽有声名秀年十余嵗有宾客诣徽出则过秀时人为之语曰后进领袖有裴秀大将军辟为掾父终推财与兄年二十五迁黄门侍郎晋受禅封钜鹿公后累迁左光禄司空四十八薨諡元公配食宗庙】裴令公目夏侯泰初肃肃如入廊庙中不脩敬而人自敬【礼记曰周丰谓鲁哀公曰宗庙社稷之中未施敬而民自敬】一曰如入宗庙琅琅但见礼乐器见钟士季如观武库但覩矛防见傅兰硕江廧靡所不有见山巨源如登山临下幽然深逺【防嘏涛并已见上】
　　羊公还洛郭奕为野王令【晋诸公賛曰奕字大业太原阳曲人累世旧族奕有才望歴雍州刺史尚书】羊至界遣人要之郭便自往既见叹曰羊叔子何必减郭大业复往羊许小悉还又叹曰羊叔子去人逺矣羊既去郭送之弥日一举数百里遂以出境免官复叹曰羊叔子何必减顔子
　　王戎目山巨源如璞玉浑金人皆钦其寳莫知名其器【顾恺之画赞曰涛无所标明淳深渊黙人莫见其际而其器亦入道故见者莫能称谓而服其伟量】羊长和父繇与太傅祜同堂相善仕至车骑掾蚤卒长和兄弟五人幼孤【羊氏谱曰繇字堪甫太山人祖续汉太尉不拜父秘京兆太守繇歴车骑掾娶乐国祯女生五子秉洽式亮恱也】祜来哭见长和哀容举止宛若成人乃叹曰从兄不亡矣
　　山公举阮咸为吏部郎目曰清真寡欲万物不能移也【名士传曰咸字仲容陈留人籍兄子也任达不拘当世皆怪其所为及与之处少嗜欲哀乐至到过絶于人然后皆忘其向议为散骑侍郎山涛举为吏部武帝不用太原郭奕见之心醉不觉叹服解音好酒以卒山涛啓事曰吏部郎史曜山处缺当选涛荐咸曰真素寡欲深识清浊万物不能移也若在官人之职必妙絶于时诏用陆亮晋阳秋曰咸行已多违礼度涛举以为吏部郎世祖不许竹林七贤论曰山涛之举阮咸固知上不能用盖惜旷世之儁莫识其意故耳夫以咸之所犯方外之意称其清真寡欲则迹外之意自见耳】王戎目阮文业清伦有鉴识汉元以来未有此人【杜笃新书曰阮武字文业陈留尉氏人父谌侍中武阔达博通渊雅之士陈留志曰武魏末河清太守族子籍年总角未知名武见而伟之以为胜己知人多此著书十八篇谓之阮子终于家郭防友人宋子俊称泰自汉元以来未有林宗之匹】
　　武元夏目裴王曰戎尚约楷清通【虞预晋书曰武陔字元夏沛国竹邑人父周魏光禄大夫陔及二弟歆茂皆緫角见称并有器望乡人诸父未能觉其多少时同郡刘公荣名知人尝造周周见其三子公荣曰君三子皆国士元夏器量最优有辅佐之风力仕宦可为亚公叔夏季夏不减常伯纳言也陔至左仆射】
　　庾子嵩目和峤森森如千丈松虽磊砢有节目施之大厦有栋梁之用【晋诸公赞曰峤常慕其舅夏侯为人故于朝士中峨然不羣时类惮其风节】王戎云太尉神姿髙彻如瑶林琼树自然是风尘外物【名士传曰夷甫天形竒特明秀若神八王故事曰石勒见夷甫谓长史孔苌曰吾行天下多矣未尝见如此人当可活不苌曰彼晋三公不为我用勒曰虽然要不可加以锋刃也夜使推墙杀之】
　　王汝南既除所生服遂停墓所兄子济每来拜墓略不过叔叔亦不济脱时过止寒温而已后聊试问近事答对甚有音辞出济意外济极惋愕仍与语转造精微济先略无子侄之敬既闻其言不觉懔然心形俱肃遂留共语弥日累夜济虽儁爽自视缺然乃喟然叹曰家有名士三十年而不知济去叔送至门济从骑有一马絶难乗少能骑者济聊问叔好骑乗不曰亦好尔济又使骑难乗马叔姿形既妙回策如萦名骑无以过之济益叹其难测非复一事【邓粲晋纪曰王湛字处冲太原人徳人莫之知虽兄弟宗族亦以为痴唯父昶异焉昶丧居墓次兄子济往省湛见牀头有周易谓湛曰叔父用此何为颇曾看不湛笑曰体中佳时脱复看耳今日当与汝言因共谈易剖柝入微妙言竒趣济所未闻叹不能测济性好马而所乗马骏驶意湛爱之湛曰此虽小驶然力薄不堪苦近见督邮马当胜此但养不至耳济取督邮马谷食十数日与湛试之湛未尝乗马卒然便驰骋步骤不异于济而马不相胜湛曰今直行车路何以别马胜不唯当就蚁封耳于是就蚁封盘马果倒踣其儁识天才乃尔】既还浑问济何以暂行累日济曰始得一叔浑问其故济具叹述如此浑曰何如我济曰济以上人武帝每见济辄以湛调之曰卿家痴叔死未济常无以答既而得叔后武帝又问如前济曰臣叔不痴称其实美帝曰谁比济曰山涛以下魏舒以上【晋阳秋曰济有人伦鉴识其雅俗是非少所优润见湛叹服其徳宇时人谓湛上方山涛不足下比魏舒有余湛闻之曰欲以我处季孟之间乎王晋书曰魏舒字阳元任城人幼孤为外氏甯家所养甯氏起宅相者曰当出贵甥外祖母意以魏氏甥小而惠谓应相也舒曰当为外祖成此宅相少名迟钝叔父衡使守水碓每言舒堪八百户长我愿毕矣舒不以介意身长八尺二寸不修常人近事少工射着韦衣入山泽每猎大获为后将军钟毓长史毓与参佐射戏舒常为坐画筹后值朋人少以舒充数于是发无不中舒容范闲雅殆尽其妙毓叹谢之曰吾之不足尽卿如此射矣转相国防军晋王每朝罢目送之曰魏舒堂堂人之领袖累迁侍中司徒】于是显名年二十八始宦
　　裴仆射时人谓为言谈之林薮【惠帝起居注曰頠理甚渊博赡于论难】张华见禇陶语陆平原曰君兄弟龙跃云津顾彦先凤鸣朝阳谓东南之寳已尽不意复见禇生陆曰公未覩不鸣不跃者耳【禇氏家传曰陶字季雅吴郡钱塘人禇先生后也陶聦惠絶伦年十三作鸥鸟水硾二赋宛陵严仲弼见而竒之曰禇先生复出矣弱不好弄清淡闲黙以坟典自娱语所亲曰圣贤备在黄卷中舍此何求州郡辟不就吴归命世祖补台郎建忠校尉司空张华与陶书曰二陆龙跃于江汉彦先凤鸣于朝阳自此以来常恐南金已尽而复得之于吾子故知延州之徳不孤渊岱之寳不匮仕至中尉】有问秀才吴旧姓何如答曰吴府君圣王之老成明时之儁乂朱永长理物之至徳清选之髙望严仲弼九臯之鸣空谷之白驹顾彦先八音之琴瑟五色之龙章张威伯嵗寒之茂松幽夜之逸光陆士衡士龙鸿鹄之裵徊悬鼓之待槌【秀才蔡洪也集载洪与刺史周俊书曰一日侍坐言及吴士询于刍荛遂见下问造次承顔载辞不举敇令条列名状退辄思之今称疏所知吴展字士季下邳人忠足矫非清足厉俗信可结神才堪干世仕吴为广州刺史吴郡太守吴平还下邳闭门自守不交宾客诚圣王之老成明时之儁乂也朱诞字永长吴郡人体履清和黄中通理吴朝举贤良累迁议郎今归在家诚理物之至徳清选之髙望也严字仲弼吴郡人禀气清纯思度渊伟吴朝举贤良宛陵令吴平去职九臯之鸣空谷之白驹也张畼字威伯吴郡人禀性坚明志行清朗居磨涅之中无淄磷之损嵗寒之松栢幽夜之逸光也陆云别传曰云字士龙吴大司马抗之第五子机同母之弟也儒雅有俊才容貌瓌伟口敏能谈博闻彊记善著述六嵗便能赋诗时人以为项托杨乌之俦也年十八刺史周俊命为主簿俊常叹曰陆士龙当今之顔渊也累迁太子舍人清河内史为成都王所害】凡此诸君以洪笔为鉏耒以札为良田以黙为稼穑以义理为丰年以谈论为英华以忠恕为珍寳着文章为锦绣蕴五经为缯帛坐谦虚为席荐张义让为帷幙行仁义为室宇修道徳为广宅【按蔡所论士十六人无陆机兄弟又无凡此诸君以下疑益之】
　　人问王夷甫山巨源义理何如是谁辈王曰此人初不肯以谈自居然不读老庄时闻其咏往往与其旨合【顾恺之画赞曰涛有而不恃皆此类也】
　　洛中雅雅有三嘏刘粹字纯嘏宏字终嘏漠字冲嘏是亲兄弟王安丰甥并是王安丰女壻宏真长祖也【晋诸公赞曰粹沛国人歴侍中南中郎将宏歴秘书监光禄大夫晋后略曰漠少以清识为名与王夷甫友善并好以人伦为意故世人许以才智之名自相国右长史出为襄州刺史以贵简称按刘氏谱刘邠妻武周女生粹宏漠非王氏甥】洛中铮铮冯惠卿名荪是播子【晋后略曰播字友声长乐人位至大宗正生荪八王故事曰荪少以才悟识当世之宜蚤歴清职仕至侍中为长沙王所害】荪与邢乔俱司徒李外孙及子顺并知名时称冯才清李才明纯粹邢【晋诸公赞曰乔字曾伯河间人有才学仕至司校尉顺字曼长仕至太仆卿】卫伯玉为尚书令见乐广与中朝名士谈议竒之曰自昔诸人没已来常恐防言将絶今乃复闻斯言于君矣命子弟造之曰此人人之水镜也见之若披云雾覩青天【晋阳秋曰尚书令卫瓘见广曰昔何平叔诸人没常谓清言尽矣今复闻之于君王晋书曰卫瓘有名理及与何晏邓飏等数共谈讲见广竒之曰每见此人则莹然犹廓云雾而覩青天】
　　王太尉曰见裴令公精明朗然笼盖人上非凡识也若死而可作当与之同归或云王戎语【礼记曰赵文子与叔誉观于九原文子曰死者如可作也吾谁与归郑曰作起也】
　　王夷甫自叹我与乐令谈未尝不觉我言为烦【晋阳秋曰乐广善以约言厌人心其所不知黙如也太尉王夷甫光禄大夫裴叔则能清言常曰与乐君言觉其简至吾等皆烦】
　　郭子有儁才能言老庄庾敳尝称之每曰郭子何必减庾子嵩【名士传曰郭象字子自黄门郎为太傅主簿任事用势倾动一府敦谓象曰卿自是当世大才我畴昔之意都已尽矣其伏理推心皆此类也】
　　王平子目太尉阿兄形似道而神锋太儁太尉答曰诚不如卿落落穆穆【王晋书曰澄通朗好人伦情无所撃】
　　太傅府有三才刘庆孙长才【晋阳秋曰太傅将召刘舆或曰舆犹腻也近将污人太傅疑而御之舆乃宻视天下兵簿诸屯戍及仓库处所人谷多少牛马器械水陆地形皆黙识之是时军国多事每防议事自潘滔以下皆不知所对舆便屈指筹计所发兵仗处所粮廪运转事无凝滞于是太傅遂委仗之】潘阳仲大才裴景声清才【八王故事曰刘舆才长综覈潘滔以博学为名裴邈彊立方正皆为东海王所昵俱显一府故时人称曰舆长才滔大才邈清才也】






　　世説新语卷中之上
<子部,小说家类,杂事之属,世说新语>
　　钦定四库全书
　　世説新语卷中之下　　　宋　刘义庆　撰
　　梁　刘孝标　注
　　赏誉第八【下】
　　林下诸贤各有儁才子籍子浑器量旷【世语曰浑字长成清虚寡欲位至太子中庶子】康子绍清逺雅正【已见】涛子简疎通高素【虞预晋书曰简字季伦平雅有父风与嵇绍刘漠等齐名迁尚书出为征南军】咸子瞻虚夷有逺志瞻弟孚爽朗多所遗【名士传曰瞻字千里夷任而少嗜欲不脩名行自得于懐读书不甚研求而识其要仕至太子舍人年三十卒中兴书曰孚风韵疎诞少有门风初为安东参军蓬发饮酒不以王务婴心】秀子纯悌并令淑有清流【竹林七贤论曰纯字长悌位至侍中悌字叔逊位至御史中丞晋诸公賛曰洛阳败纯悌出奔为贼所害】戎子万子有大成之风苗而不秀【晋诸公賛曰王绥字万子辟太尉掾不就年十九卒晋书曰戎子万有美号而太肥戎令食穅而肥愈甚也】唯伶子无闻凡此诸子唯瞻为冠绍简亦见重当世
　　庾子躬有废疾甚知名家在城西号曰城西公府【虞预晋书曰琮字子躬颍川人太常峻弟二子仕至太尉掾】
　　王夷甫语乐令名士无多人故当容平子知【王澄别传曰澄风韵迈达志气不羣从兄戎兄夷甫名冠当年四海人士一为澄所题目则二兄不复措意云已经平子其见重如此是以名闻益盛天下知与不知莫不倾注澄后事迹不逮朝野失望及旧游识见者犹曰当今名士也】王太尉云郭子语议如悬河冩水注而不竭【名士传曰子有儁才能言庄老】
　　司马太傅府多名士一时儁异庾文康云见子嵩在其中常自神王【晋阳秋曰敳为太从事中郎】
　　太傅东海王镇许昌以王安期为记室参军雅相知重敕世子毗曰夫学之所益者浅体之所安者深闲习礼度不如式瞻仪形讽味遗言不如亲承音防王参军人伦之表汝其师之或曰王赵邓三参军人伦之表汝其师之谓安期邓伯道赵穆也【赵吴郡行状曰穆字季子汲郡人贞淑平粹才识清通歴尚书郎太傅参军后太傅越与穆及王承阮瞻邓攸书曰礼八嵗出就外傅十年曰幼学明可以渐先王之教也然学之所受者浅体之所安者深是以闲习礼度不如式瞻轨仪讽味遗言不如亲承辞防小儿毗既无令淑之资未闻道徳之风欲屈诸君时以闲豫周旋燕诲也穆歴晋明帝师冠军将军吴郡太守封南乡侯】宏作名士传直云王参军或云赵家先犹有此本庾太尉少为王眉子所知庾过江叹王曰庇其宇下使人忘寒暑【晋诸公賛曰少希慕简旷八王故事曰为陈留太守或劝过江投琅邪王曰王处仲得志于彼家叔犹不免害岂能容我谓其器宇不容于敦也】
　　谢幼舆曰友人王眉子清通简畅嵇延祖雅劭长董仲道卓荦有致度【王晋书曰董养字仲道太始初到洛下干禄求荣永嘉中洛城东北角步广里中地陷中有二鹅苍者飞去白者不能飞问之博识者不能知养闻叹曰昔周时所盟防狄泉此地也卒有二鹅苍者胡象后明当入洛白者不能飞此国讳也谢鲲元化论序曰陈留董仲道于元康中见恵帝废杨悼后升太学堂叹曰建此堂也将何为乎每见国家赦书谋反逆皆赦孙杀王父母子杀父母不赦以为王法所不容也奈何公卿处议文饰礼典以至此乎天人之理既灭大乱斯起顾谓谢鲲阮孚曰易称知防其神乎君等可深藏矣乃与妻荷担入蜀莫知其所终】
　　王公目太尉岩岩清峙壁立千仞【顾恺之夷甫画賛曰夷甫天形瓌特识者以为岩岩秀畤壁立千仞】
　　庾太尉在洛下问讯中郎【庾敳】中郎留之云诸人当来寻温元甫【晋诸公賛曰温防字元甫太原人才性清婉歴司徒右长史湘州刺史卒官】刘王乔【曹嘉之晋纪曰刘畴字王乔彭城人父讷司校尉畴善谈名理曽避乱坞壁有胡数百欲害之畴无惧色援笳而吹之为出塞入塞之声以动其游客之思于是羣胡皆泣而去之位至司徒左长史】裴叔则俱至酬酢终日庾公犹忆刘裴之才儁元甫之清中【中一作平】蔡司徒在洛见陆机兄弟住参佐中三间瓦屋士龙住东头士衡住西头士龙为人文弱可爱士衡长七尺余声作钟声言多忼慨【文士传曰云性静怡怡然为士友所宗机清厉有风格为乡党所惮】
　　王长史是庾子躬外孙【王氏谱曰蒙父讷娶颍州庾琮之女字三夀也】丞相目子躬云入理然我已上人【子躬子嵩兄也】
　　庾太尉目庾中郎家从谈谈之许【名士传曰敳不为辨析之谈而举其防要太尉王夷甫雅重之也一作家从谈之祖从一作诵许一作辞】
　　庾公目中郎神气融散差如得上【晋阳秋曰敳颓然渊放莫有动其聴者】刘琨称祖车骑为朗诣曰少为王敦所叹【虞预晋书曰逖字士穉范阳遒人豁荡不修仪检轻财好施晋阳秋曰逖与司空刘琨俱以雄豪著名年二十四与琨同辟司州主簿情好绸缪共被而寑中夜闻鸡呜俱起曰此非恶声也每语世事则中宵起坐相谓曰若四海鼎沸豪杰共起吾与足下相避中原耳为汝南太守值京师倾覆率流民数百家南度行达泗口安东板为徐州刺史逖既有豪才常忼慨以中原为己任乃説中宗雪复神州之计拜为豫州刺史使自招募逖遂率部曲百余家北度江誓曰祖逖若不清中原而复济此者有如大江攻城略地招懐义士屡摧石虎虎不敢复闚河南石勒为逖母墓置守吏刘琨与亲旧书曰吾枕戈待旦志枭逆虏常恐祖生先吾着鞭耳防其病卒先有妖星见豫州分逖曰此必为我也天未欲灭寇故耳赠车骑将军】
　　时人目庾中郎善于托大长于自藏【名士传曰敳虽居职仕未尝以事自婴从容博畅寄通而已是时天下多故机事屡起有为者拔竒吐异而祸福继之敳常黙然故忧喜不至也】王平子迈世有儁才少所推服每闻卫玠言辄叹息絶倒【玠别传曰玠少有名理善通庄老琅邪王平子高气不羣迈世独傲毎闻玠之语议至于理防之间要妙之际辄絶倒于坐前后三闻为之三倒时人遂曰卫君谈道平子三倒】
　　王大将军与元皇表云舒风槩简正允作雅人自多于邃【王舒己见王邃别传曰邃字处重琅邪人舒弟也意局刚清以政事称累迁中领军尚书左仆射舒邃并敦从弟】最是臣少所知拔中间夷甫澄见语卿知处明茂茂已有令名真副卿清论处明亲疎无知之者吾常以卿言为意殊未有得恐己悔之臣慨然曰君以此试顷来始乃有称之者言常人正自患知之使过不知使负实【使一作便】
　　周侯于荆州败绩还未得用王丞相与人书曰雅流器何可得遗【邓粲晋纪曰顗为荆州始至而建平民傅密等叛迎蜀贼顗狼狈失据陶侃救之得免顗至武昌投王敦敦更选侃代顗顗还建康未即得用也】
　　时人欲题目髙坐而未能桓廷尉以问周侯周侯曰可谓卓朗桓公曰精神渊着【高坐传曰庾亮周顗桓彞一代名士一见和尚披衿致契曽为和尚作目久之未得有云尸利宻可称卓朗于是桓始咨嗟以为摽之极似宣武尝云少见和尚称其精神渊着当年出伦其为名士所叹如此】
　　王大将军称其儿云其神候似欲可【王应也】
　　卞令目叔向朗朗如百间屋【春秋左氏传曰叔向羊舌也晋大夫】王敦为大将军镇豫章卫玠避乱从洛投敦相见欣然谈话弥日于时谢鲲为长史敦谓鲲曰不意永嘉之中复闻正始之音阿平若在当复絶倒【玠别传曰玠至武昌见王敦敦与之谈论弥日信宿敦顾谓僚属曰昔王辅嗣吐金声于中朝此子今复玉振于江表微言之绪絶而复续不悟永嘉之中复闻正始之音阿平若在当复絶倒】
　　王平子与人书称其儿风气日上足散人懐【永嘉流人名曰澄第四子微澄别传曰微迈上有父风】
　　胡毋彦国吐佳言如屑后进领袖【言谈之流靡靡如解木出屑也】王丞相云刁亮之察察戴若思之岩岩【虞预书曰戴俨字若思广陵人才义辩济有风标锋颖累迁征西军为王敦所害赠左光禄大夫仪同三司】卞望之之峯距【卞壸别传曰壸字望之济隂寃句人父粹太常卿壸少以贵正见称累迁御史中丞权门屏迹转领军尚书令苏峻作乱率众距战父子二人俱死王难邓粲晋纪曰初咸和中贵游子弟能谈嘲者慕王平子谢幼舆等为达壸厉色于朝曰悖礼伤教罪莫斯甚中朝倾覆实由于此欲奏治之王导庾亮不从乃止其后皆折节为名士语林曰孔坦为侍中宻啓成帝不宜往拜曹夫人丞相闻之曰王茂驽疴耳若卞望之之岩岩刁亮之察察戴若思之峯距当敢尔不此言殊有由绪故聊载之耳】
　　大将军语右军汝是我佳子弟【按王氏谱羲之是敦从父兄子】当不减阮主簿【中兴书曰阮裕少有徳行王敦闻其名召为主簿知敦有不臣之心纵酒昬酣不综其事】世目周侯嶷如断山【晋阳秋曰顗正情嶷然虽一时侪皆无敢媟近】
　　王丞相招祖约夜语至晓不眠明旦有客公头未理亦小倦客曰公昨如是似失眠公曰昨与士少语遂使人忘疲
　　王大将军与丞相书称杨朗曰世彦识器理致才明断既为国器且是杨侯淮之子【世语曰淮字始立农华隂人曽祖彪祖修有名前世父嚣典军校尉淮元康末为冀州刺史荀绰冀州记曰淮见王纲不振遂纵酒不以官事规意消揺卒嵗而已成都王知淮不治犹以其名士惜而不遣召为军咨议祭酒府散停家关东诸侯欲以淮补三事以示懐贤尚徳之事未施行而卒时年二十有七】位望殊为陵迟卿亦足与之处何次道往丞相许丞相以麈尾指坐呼何共坐曰来来此是君坐【何充已见】
　　丞相治杨州舍按行而言曰我正为次道治此尔何少为王公所重故屡发此叹【晋阳秋曰充导妻姊之子明穆皇后之妹夫也思韵淹济有文义才情导深器之由是少有美誉遂歴显位导有副贰已使继相意故屡显此指于上下】王丞相拜司徒而叹曰刘王乔若过江我不独拜公【曹嘉之晋纪曰畴有重名永嘉中为阎鼎所害司徒蔡谟每叹曰若使刘王乔得南渡司徒公之美选也】王蓝田为人晚成时人乃谓之痴【晋阳秋曰述体道清粹简贵静正怡然自足不交非虽羣英纷纷俊乂交驰述独蔑然曽不慕羡由是名誉久蕴】王丞相以其东海子辟为掾常集聚王公每发言众人竞赞之述于末坐曰主非尧舜何得事事皆是丞相甚相叹赏【言非圣人不能无过意讥讃导之徒】
　　世目杨朗沈审经断蔡司徒云若使中朝不乱杨氏作公方未已谢公云朗是大才【八王故事曰杨淮有六子曰乔髦朗琳俊仲皆得美名论者以谓悉有台辅之望文康庾公每追叹曰中朝不乱诸杨作公未已也】
　　刘万安即道真从子庾公【琮字子躬】所谓灼然玉举又云千人亦见百人亦见【刘氏谱曰绥字万安高平人祖奥太祝令父斌著作郎绥歴骠骑长史】庾公为防军属桓廷尉觅一佳吏乃经年桓后遇见徐宁而知之遂致于庾公曰人所应有其不必有人所应无己不必无真海岱清士【徐江州本事曰徐宁字安期东海郯人通朗有徳素少知名初为舆县令谯国桓彞有人伦鉴识尝去职无事至广陵寻亲旧遇风停浦中累日在船忧邑上岸消遥见一空宇有似廨署彞访之云舆县廨也令姓徐名寜彞既独行思逄悟赏聊造之宁清惠博涉相遇怡然遂停宿因留数夕与宁结交而别至都谓庾亮曰吾为卿得一佳吏部郎亮问所在彞即叙之累迁吏部郎左军江州刺史】
　　桓茂伦云禇季野皮里阳秋谓其裁中也【晋阳秋曰裒简穆有器识故为彞所目也】
　　何次道尝送东人瞻望见贾宁在后轮中曰此人不死终为诸侯上客【晋阳秋曰寜字建寜长乐人贾氏孽子也初自结于王应诸葛瑶应败浮游吴防吴人咸侮辱之闻京师乱驰出投苏峻峻甚昵之以为谋主及峻闻义军起自姑孰屯于石头是宁之计峻败先降仕至新安太守】
　　杜治墓崩哀容不称庾公顾谓诸客曰治至羸不可以致哀【晋阳秋曰杜乂字治京兆人祖预父锡有誉前朝乂小有令名仕丹阳丞蚤年成帝纳乂女为后】又曰治哭不可哀
　　世称庾文康为丰年玉穉恭为丰年谷庾家论云是文康称恭为荒年谷庾长仁为丰年玉【谓亮有廊庙之器翼有匡世之才各有用也】世目杜治标鲜季野穆少【江左名士传曰乂清标令上也】
　　有人目杜治标鲜清令盛徳之风可乐咏也【语林曰有人目杜治标解甚清令初若熙怡容无韵盛徳之风可乐咏也】
　　庾公云逸少国举故庾倪为碑文云拔萃国举【倪庾倩小字也徐广晋纪曰倩字少彦司空氷子皇后兄也有才具仕至太宰长史桓温以其宗强使下邳王晃诬与谋反而诛之】庾穉恭与桓温书称刘道生日夕在事大小殊快义懐通乐既佳且足作友正实良器推此与君同济艰不者也【宋明帝文章志曰刘恢字道生沛国人识局明济有文武才王蒙每称其思理淹通蕃屏之高选为车骑司马年三十六卒赠前军】
　　王蓝田拜州主簿请讳教云亡祖先君名播海内逺近所知内讳不出于外【礼记曰妇人之讳不出门】余无所讳
　　萧中郎孙丞公妇父刘尹在抚军坐时拟为太常刘尹云萧祖周不知便可作三公不自此以还无所不堪【晋百官名曰萧轮字祖周乐安人刘谦之晋纪曰轮有才学善三礼歴常侍国子博士】
　　谢太傅未冠始出西诣王长史清言良久去后茍子问曰【王蒙子脩并已见】向客何如尊长史曰向客亹亹为来逼人王右军语刘尹故当共推安石刘尹曰若安石东山志立当与天下共推之【续晋阳秋曰初安家于防稽上虞县优游山林六七年间征召不至虽弹奏相属继以禁锢而晏然不屑也】
　　谢公称蓝田掇皮皆真【徐广晋纪曰述贞审真意不显】
　　桓温行经王敦墓边过望之云可儿可儿【孙绰与庾亮牋曰王敦可人之目数十年间也】
　　殷中军道王右军云逸少清贵人吾于之甚至一时无所后【文章志曰羲之高爽有风气不常流也】
　　王仲祖称殷渊源非以长胜人处长亦胜人【晋阳秋曰浩善以通和接物也】
　　王司州与殷中军语叹云己之府奥早已倾冩而见殷陈势浩汗众源未可得测【徐广晋纪曰浩清言妙辩致当时名流皆为其美誉】王长史谓林公真长可谓金玉满堂林公曰金玉满堂复何为简选王曰非为简选直致言处自寡耳【谓吉人之辞寡非择言而出也】
　　王长史道江道羣人所应有乃不必有人所应无已必无【中兴书曰江灌字道羣陈留人仆射虨从弟也有才器与从兄道名相亚仕尚书中护军】
</div>
    <div class="pagination">
<a href="世说新语_page4.html">上一页</a><a href="世说新语.html">1</a><a href="世说新语_page2.html">2</a><a href="世说新语_page3.html">3</a><a href="世说新语_page4.html">4</a><span class="current-page">5</span><a href="世说新语_page6.html">6</a><a href="世说新语_page7.html">7</a><a href="世说新语_page8.html">8</a><a href="世说新语_page9.html">9</a><a href="世说新语_page10.html">10</a><span>...</span><a href="世说新语_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
