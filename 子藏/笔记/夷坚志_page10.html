<!DOCTYPE html>
<html>
<head>
    <meta charset="UTF-8">
    <title>夷坚志 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志 - 第 10 页/共 21 页</h1>
    <div class="content">　　夷坚志丙卷三
　　宋　洪迈　撰
　　王嘉賔梦子
　　吴人王彦光御史之子嘉賔顷随侍入蜀在汉州梦至一处楼阁台观上侵云霄中垂珠帘有三四人相对盛服玉带风格清竒访其左右此皆何人曰帝王子孙也又至一大宅垂杨夹道朱紫秉笏者二十辈列坐防事曰此公侯贵人家也行过旷野见小儿可数千万计一吏曰此贫弱之民子孙也汝可于此中随意抱一儿归嘉賔正以未有嗣息系念闻言甚喜遽取其一及悟甚异之次年生一子既长愚鲁不解事葢来处寒陋也嘉賔字仲贤淳熙十二年监左蔵封桩库为同官説此
　　永日亭
　　乾道二年吕彦升知镇江府所亲李伯鱼来访之授馆于府治锦波堂西偏当四月初暑开窗夜坐时永日亭两邉樱桃正熟于月明中望见有窃食之者意以为直更诸卒耳叱问之乃二白物従木杪而下皆长尺许葢也呼众起噪而追逐之向西南十步余而没且以告吕吕命法箓道士王洞先书铁符埋于此没处自是怪不复出
　　武康二叟
　　湖州武康山谷中有二野叟一人姓杨一人姓徐皆年八九十嵗状貌伟硕苍髯白发步履如飞结庐于山之絶顶占上下岩居相去可百步垒石为垣缭绕半谷松竹四面干霄小轩古坛上各植瑞香一本二月十一日花盛开吕义卿自嘉禾至邑中适当生朝一客素不相识自通为沈道人访之旅舍青巾布袍人物脩整目光奕奕如神仙人语笑殊不凡因剧谈叟庐之胜即相引往谒到花下见平阔皆丈余吴中固多此品然亦未尝覩也道人曰君欲之乎可致敬二叟以求之漠然有难色云吾此花久为神物所护培养成就未省令俗士辄见岂容浪求虽髙官显贵赍持钱帛吾亦弗与也既而従容延顾颇相亲洽道人为言吕官人贤者非奔趋势利之流与之何害二叟相视幡然有和悦色徐云与君似有宿契若花得所托吾何惜哉但恐到人间栽蓄不以道理贻吾忧耳愿君善自爱重即唤集僮奴樵丁移置竹畚自山巅舁而下至村市不交一谈委之而去沈道人亦长揖告别不费一钱于是买舟载归花益以郁茂柯蘂倍于它种义卿自为记疑彼三士者皆异人云时淳熙三年也
　　呉江郑媪
　　淳熙元年呉江长桥侧居民郑氏媪年八十余嵗独处茅檐之下日丏于市颇为人所怜敝衣粝食之外蓄其防钱于蔵缾欲以画观音像夏四月邻火延烧所积一空明日泣理故处于烬中得故缾畧无壊缺而钱自镕成寳像髙一尺许冠衣璎珞杨枝浄缾皆具工制妙巧塑匠惊叹以为不能及巨室王氏取去营一室严奉留媪事香火夀过百嵗绍熙中犹存顷呉斗南书明州民媪一事全相似已载庚志中佛力不可思议普欲示化不嫌于同也
　　何百九
　　贑州石城县丰义里小民何百九强悍亡赖以屠牛为业尝坐事编隶南安遇大赦得归不改故态绍熙四年春主簿郑绾因审究公事到彼里适见何鼔刀解牛有麄皮小片仅三寸割而掷之其子五孜适従旁过正着其右肩上揭之不落即时生合不可脱黒毛森然才为指误伤则痛楚异常此子葢与父同恶者人以为业报
　　水精环
　　邵氏闻见録载洛阳楚氏所寳水精枕其间有半开杏花一枝自北方携之来南建炎中金人犯淮甸委于山泽今不知所在钱塘闗子东博士家于秀州其孙出乃祖所蔵水精绦环表里莹彻中有生竹叶一片二者皆异物也
　　应梦寳塔
　　吕椿年徳卿欲访法华经善本久而未得乾道九年初秋夜纳凉于中庭如睡醒间梦白衣少年奉一金塔髙三尺光彩照人置其间方顾盼咨嗟塔与人俱不见失声而寤明旦饭竟有携是经求售者其人与梦中所见无小异试拈一卷揭一板视之则寳塔也吕始悟前异用倍价得之经乃写本字法端劲夏文庄公作序金填标目仍贮以黒厨吕寘于佛堂奉之甚谨
　　大钱村
　　湖州城外十八里曰大钱村乾道十年春农民朱七为人佣耕一日天气阴晦见一青物自东北来风飞过状若籧篨坠下散钱如雨俯拾之得七百余枚俗所谓钱龙者疑此是也
　　吕氏画扇
　　吕椿年夏日昼寝梦到大宫府月色正午见千叶白莲两盆在砌下傍植木樨十余株防上屏风有草书数行不可读小妾秉烛引一少妇従内出容貌丽方注目谛观忽闻堂前翻棋局声惊而觉不晓所谓自以为神游仙境也转眄间枕畔得一画扇视其上皆梦中所覩者为家人言之乃稚女置扇于彼吕元弗知
　　邵武酒家女
　　谢用光源明邵武人所居在城内尝以夏夜独步门首见邻家门外灯烛荧煌賔従杂沓拥一舆而进疑此家防下不应有重客来趋前视之无有也乃审为物遽还舍迨旦闻邻妇正以此时生女焉后十二年一夕所见复尔但肩舆却従其中出谢缓行踵其后过十四五家径入一舍而寂认彼处葢酒家也明日询之则邻女昨夕已死而酒家诞一女云
　　绯袍官人
　　绍熙癸丑吕椿年梦四皂衣吏逾墙而入自称乡司惊而寤犹髣髴在目也三鼓后又梦一绯袍道人秉笏称通判直前设拜吕巽谢致答傍若有賛者曰君是他主人宜端受坚握其臂不容屈膝遂四拜而退觉而异焉念之悚恻达旦不能寐天甫明守园人来告五更时后圃犬生五子扣其毛四黒一赤悉与梦契为之怃然者终日
　　三山陆苍
　　傅敞字次张潍州人为士子时以绍兴二十年过呉江縦步塔院见僧房竹轩雅洁至彼小憩其东室有殡宫问为谁僧云数嵗前知县馆客身故闻其家在福建无力归之因权厝于此敞恻然怜之既还舟次是夜梦儒冠人持名纸来见曰三山陆苍自叙踪迹与僧言同退拱白曰旅魂栖泊无依君其念我明旦敞以告邑宰亦有旧学院小吏知其事者遂迁葬于官地上仍修佛果资助之至七月敞赴转司运试寓西湖小刹复梦陆生来再三致谢且云举塲三日题目苍悉之谨奉告切宜勿泄若泄之彼此有祸敞寤而精思属藁泊应试尽如其素于是高挹荐名
　　王武功妻
　　京师人王武功居韈拗巷妻有美色化縁僧过门见而悦之阴谋挑致之策而未得便会王生赴官淮上与妻坐帘内一外仆顶合置前云聪大师语县君相别有日无以表意漫奉此送路语讫即去王夫妇亟启合乃肉玺百枚剖其一中蔵小金牌重一钱以为误也复剖其它尽然王作色叱妻曰我疑此髠朝夕在来于门必有故今果尔即诉于府县僧元无名字及所居处已窜伏不可捕独王妻坐狱受讯但泣涕呼天不能答一欵王弃之而单车之任妻囚系累月府尹以暧昧不可竟命録付外舍穷无衣食僧闻而潜归宻遣针妇説之曰汝今复何为且饿死矣我引汝往来寺为大众缝絍度日以俟武功回心转意若之何王妻勉従其言既往正入前僧之室蔵于地穽奸汚自如久而稍聴其出入遂伺隙告逻卒执僧到官伏其辜妻亦怅恨以死
　　西湖庵尼
　　临安某官妻极美为一少年所慕日日坐于对门茶肆睥睨延颈如痴如狂尝见一尼従其家出径随以行尼至西湖上入庵寮即求见啜茶自是数往少年固多赀用修建殿宇为名捐施钱帛其数至千缗尼讶其无因而前扣其故乃以情素语之尼欣然领畧约后三日来于是作一斋目列大官女妇封称一十余人而诣某官宅邀其妻曰以殿宇鼎新宜有胜会诸客皆已在庵请便升轿即盛饰易服珥携两婢偕行迨至彼元无一客尼持钱犒轿仆遣归设酒连饮两婢妇人亦醉引憩曲室就枕移时始醒则一男子卧于傍骇问为谁既死矣葢所谓悦己少年者先伏此地中一旦如愿喜极暴卒妇人不暇肩舆呼婢徒歩而返良人适在外不敢与言两婢不能忍口颇泄一二尼畏事宣露瘗死者于榻下越旬日少年家宛转访其踪诉于钱塘尼及妇人皆桎梏考掠婢仆童行牵连十余辈凡一年鞫得其实尼受徒刑妇人乃获免
　　建阳驿小儿
　　王崧夀茂与弟峤李夷绍兴十五年入闽经建阳道中驿舍投宿四更后见十数小儿入従窗隙跳跃鼔舞于前后呵叱不退为之惊扰不得寐一仆寝户下持帚向而击之始相率奔出拂旦审测所来葢驿之东有小庙诸泥孩子排列于神像前不成行缀宛是昨夕为怪者不忍毁掷但叹异而退
　　观音二賛
　　临川王瓘莹夫和甫左丞曽孙也平生不以仕宦屑意于文笔甚髙晚学禅释洒然有所悟解尝作入定氷月观音二賛入定賛云大士法身犹如虚空宁有动静可以形容随众生心应所知量袈裟蒙头见此定相定上人者三昧宻圎毫端所向竒观炯然我賛一言如风过水二俱无情偶然成理水月賛云一月当空影函众水至人应物亦复如此亿万维生其欲不同我毋汝心感而遂通其感伊何元汝精明不湛不摇所作皆成汝阴髙人得大自在毫端髙明普周沙界百千妙义不假言宣稽首十方妙相现前皆为人士所讽年至六十晏无病苦趺足而化时居于越之诸暨
　　莫氏庵蚁
　　湖州月河莫氏衣冠大族也祖茔在卞峯之西南曰齐山古木千章巨竹万挺一郡形胜无与比伦乾道二年正月僧庵中堂忽有大蚁聚焉往来营营不见其止未觉为有异也明旦视之甃砖上蛀成大一株根榦壮实枝叶扶疎观者靡不嗟赏谓圗画之工有所不逮僧饰以朱栏护惜甚谨到今三十年间尚在
　　瓦上氷花
　　笔谈及夷坚丙志皆有氷花事今亦间见之济南吕援彦龙居秀州西门之内淳熙初除知和州来见其防侧元寘瓦数百为雪所压迨雪消氷澌皆经结成楼台栏槛车马人物并蔕芙蓉重台牡丹长春萱草万嵗藤之竒妙华巧经日不融彦龙令其子述卿施墨塌印十余本以为翫
　　海中真武
　　婺士叶昉登乾道己丑进士第因往明州访亲故为航海之役方升舟见一物漂漂随流赴舟所试钩取视之乃故纸一幅画真武仗剑坐石上一神甚雄猛持斧拱立于傍后书道子两字疑为吴生笔也纸畧不沾湿若初未尝着水者叶徙居嘉禾此像为其侄宜之所得供事于神堂极有灵验叶再调舒州懐宁令终于官







　　夷坚志丙卷三
<子部,小说家类,异闻之属,夷坚志>
　　钦定四库全书
　　夷坚志丙卷四
　　宋　洪迈　撰
　　姜处恭
　　淄州姜处恭年二十四嵗时以妻龚氏之两兄谪南安及桂阳往省之従南安上犹县间道适桂阳行峻岭旷谷夐无人烟经日才得一村落又无旅舍涉大溪外二里有屋三间标曰如归馆主翁隔溪居闻有客始来启户已而复归更无人可给薪水姜遣仆诣村买酒肉俄遇三武士至两人持长矛一人执大刀色白如银执刀者最豪健姓名为薛忠云分往某处屯驻时当暑天姜汲水调暑药分食酒至复共饮欲取刀切肉薛忠于左足腕抽匕首授仆又于右足畔解刀磨涧石上迨夜共坐纳凉薛曰我辈邂逅相逢既吃公药又饮公酒无以为乐请观击刺于是袒裼距跃良久方止叹曰明日囊无一钱奈何姜固疑其非佳士既就寝但危坐土榻不假寐甫夜半闻馆门划然荡开心愈颤掉呼问之荅曰我不能安眠而起公勿讶天未明辞去犹以刀摩戛窗槛十数畨姜平明登涂未及五里见三尸卧于道状如商客乃武士所戕也又一程迷失路日向夕无人往来时时见纸钱搭草顷之岚雾翳合对面不分谁何防行过深夜埃翳颇散稍见明月傍侧若虎啸声急置担仗与二仆升髙木自缚移时乃下复进前得一草舍翁媪出揖惊贺曰官人定有后福忆所过挂纸钱处乎魑魅防两白昼牵人衣领上下又多猛虎岂容平行安步畧无困恼真可贺也他日归至南安则薛忠辈既事败就擒戮于市矣处恭字安礼工为诗予前志书之后锡山士人陈善为记其事以为姜平生为人行义孝友故値凶盗行区蹈虎境履危如此皆获免云
　　琴台棋桌
　　乾道初内侍陈源坐罪谪郴诏籍其家赀出鬻作吕丞义卿得二物其一琴台虢州月石所斵色紫而理细茂林脩竹江村小景工妙不可名状四脚各以绿丝绦系降真香靸子一枚其一象棋桌髙一尺五寸阔二尺五寸空中以贮棋合四围有防沈香为局面牙栅界之其外用乌木花黎白檀数匝缘饰以降真香刻水浪加金填而浪头填以银芬芗袭人他物一切称是其居在秘书省东连墙起楼楼下筑台每延宴客张乐必于其处有闽士献书警之曰宅西正是三馆职多穷寒措大羡人富贵于心常以弗堪稍迁则为台谏给舎或能害尔是后遂不复至此书杂于故纸中故外间得见之貂珰僣侈之极罪不可胜诛尚尔漏网髙宗阅其钿榻水精盘谓宫禁所无有
　　吕氏绿毛
　　吕徳卿家畜一绿毛于盆池中久而甚驯每至日午以小竹杖击水面必应声而出即就杖头插生猪肉数小脔饲之食尽复入凡如是两嵗未尝少差稚儿欲为戏用此时击水出而取之寘于定盆次日归之至午不复出经六七日使童子没臂求索则死矣此一介虫之防愠于失信宁不食而死异哉又鲁子礼书室石斛中育白仅若小钱大背文皆黄金色有光采双目如漆后因以鰕醢与食金文脱落而毙秀州市民社会有一若药瓢然询其人云自始得时以铁卷束其腹背故如此又一道人盆养二行丏皆状如鼈而文喙若鹦鹉尾之长与身等鳞甲斑斑然此四者皆与常异也
　　呉法师
　　吕椿年幼子年三嵗以绍熙癸丑夏得痰疾父母忧之医祷备至咸言有呉法师者符水极精宜使治之乃亟往邀请复以百钱雇防市一小儿令附语呉诃责诘问勅神缚其手即徐徐髙举手为受系之状继令缚其足亦然叱之曰汝是某乎儿俛首曰是凡所扣数条皆呫嗫应之又曰吾不忍治汝汝要某功徳乎儿领首谢曰幸甚旋遣使去儿防然仆地少顷而起法师退吕氏询小儿适间所见尚能省忆否答曰我贪而钱之利故一切従彼言其执缚对答皆我自为之仍以久立脚力疲尽是以随问防头且欲事了后出外睡一觉耳众相视大笑而罢幼子亦自愈
　　人生尾
　　临安荐桥门外米市桥之傍有卖豆者腰间生尾长四尺余每用索缚数匝乃得出常为市中小儿窘逐必求观乃止又一丐者亦有之然才长数寸
　　陆思俊犬
　　秀州吕氏老干陆思俊家蓄一犬甚驯凡七八年陆夫妇继亡遂空其室而扃之犬犹日卧户下傫傫然间往来他处已复归常作声乌乌若有所寻索而凄咽者邻人不忍视或以糟糠呼饲之亦不食久之奄然长号数声而毙
　　完顔亮词
　　建康归正官王和尚济南人能诵完顔亮小词其咏雪昭君怨曰昨日樵村渔浦今日琼川小渚山色卷帘看老峯峦锦帐美人贪睡不觉天花剪水惊问是杨花是芦花其中秋不见月鹊桥仙曰持杯不饮停歌不发坐视银蟾出海片云何处忽飞来做许大通天障碍愁眉怒目星移斗转懊恼剑锋不快一挥挥断此阴霾比夜看姮娥体态读其后篇凶威可掬也
　　寳积行者
　　台州仙居县寳积寺虽小刹而従来规矩整严绍兴中僧圎悟主寺事园人陈甲常种蔬菜来鬻直堂行者庆脩窃其一畦陈妻王氏知之而不克与竞但仰空诅云我所失菜直一贯二百钱数你做畜生还我已而庆脩病伤寒因自汗失音困乏欲絶彊问所苦不能言唯堕泪而已僧属以粥饮彊灌之奄奄防一嵗忽矍然而起语人曰向来实不合取陈家菜彼设誓忆昨病瘖时见黄衫公人来云王大伯叫汝即以黒衣加我体大伯者王氏兄也遂被驱入其舍后先已有七八人在彼矣约月余复独挈我至陈园顾视自身乃成一猪窘急思归而为絷缚且以糟食喂饲我数月后肌肤充腯特货于张屠正得钱千二百屠施刀猛刺喉下痛不可忍大叫一声欻如梦觉自是疾瘳徐以其事询诸人所説皆同记中载死而偿债多矣若庆脩生而为猪未之有也紫槀长老清可亲见之
　　何左司
　　何万一之陈谔蹇叔皆福州名士平生最相厚善虽为乡里交游而情好不异骨肉淳熙十三年同为宰属是嵗之冬何出守姑苏才数月陈为左司郎官其家媪梦何来言我如今不做平江知府别受得好差遣官况极胜前时又与尔官人同官我心甚喜可先次为报知寤而告陈莫晓所谓俄报何下世媪复梦其金章紫绶乗白马导従溢目谓媪云我先去赴任尔説与左司治叠行李了早早来媪再以告陈陈始忧窘不知所以为计遂卧病少日而卒吕徳卿时监封桩库陈为提领官自为吕説
　　清塘石佛
　　湖州周司户干仆陶忠放掠僦债之直每日暮必经由清塘门里常见河畔髣髴有光自水际出凡数十夕皆然漫记其处旦而往访寻得一方石四面皆镌释迦佛像即取以归香火供事甚谨石理细润可爱遇天雨先一夜必有水珠出以之候阴晴未尝不验时乾道初年也陶氏自此储积渐以丰腴至淳熙甲午其子显寘黄头雀笼于佛室相近处遗矢污像不加拂拭忽风雷中夜暴震迨晓失佛所在穷人力搜索不复可得未防显病痁梦为黄衣卒逮至岳庙神斥数其罪命与杖二十惊觉视之臀无肤矣医者以杖疮膏贴敷月余乃愈明年夏顿苦烦闷赴水而死家日以贪窭一切如初
　　赵葫芦
　　宗室公衡居秀州性情和易善与人欵曲但天资滑稽遇可启顔一笑冲口辄发里间亲戚以至倡优伶伦无所不狎侮见之者无敢不敬畏因寡发俗目之为赵葫芦遂为好事者作小词咏之曰家门希差养得一枚依様画百事无能只去篱边倒藤防回水上捺不翻真个彊无处容他只好炎天晒作巴读者无不絶倒葢亦以谑受报也
　　扈宣賛
　　戚方既罢镇江都统制谪窜长沙后自便居湖州乾道七年苦腇股沈重之疾药石鍼艾俱弗效既而竒痒不忍乃寘甑炽火横股其上使气蒸嘘方得稍解如是累月而死正困时侍妾秉烛进药见灯熖上现人头数十已则满帐皆然殆以千计其一差大指戚曰此扈宣賛也葢戚为巨寇时破广徳军凡官吏自太守以下皆举室屠戮每斩首则剖其腹折其股而实之以钱独教授一家得免扈君任兵钤罹祸尤酷妻卞氏色美戚以为妻逮命絶之际人皆知为寃业云卞氏亦继死子世显坐杀人于部城掠其楮币受极刑云
　　荣侍郎坟
　　荣茂实侍郎薿塟于湖州卞山之西南后十年道人徐存真过其冢谓庵僧曰此地本佳但近来旺气已走了其家衰替当只在三二年间急卜宅兆域改迁犹可救一半傥因循不问祸至无日矣僧以告荣之子简殊不屑意葢事绪至大非指日可办也既而简殂诸孙铅山主簿抚辰南康司理应辰仁和知县授辰相继而亡诸女妇辈死者十七人今唯桃源主簿拱辰存坟墓所系如此岂偶然耶存真者亦异人矣
　　王双旗
　　忠翊郎王超者太原人壮勇有力善骑射面刺双旗因以得名尝隶刘武忠军中为步队小后解兵籍得湖南巡检坐削官编置鼎州遂入重湖为盗戕人夺货至于黥配然恶习不悛曽遇道人授以脩真黄白之术乾道庚寅辛夘间年八十矣时岳阳民家刼被害者数人且奸其妇女累嵗捕贼不获福州连江人黄士宏平江尉正邻壤也悉意踪迹之得凶盗十辈而超为之首既成擒下狱尉见其春秋已髙而精采暖润小腹已下如铁而常暖呼问之知汝有异术信乎对曰无他技唯得火炙力耳每夏秋之交辄灼艾数千炷行之益久全不畏寒暑能累日不食或一日兼数日之馔皆不觉大饥大饱岂不闻土成砖木成炭千年不朽皆火力致然耶鞫其过犯畧不讳结正赴郡论斩刑刽者剖其腹得一块非骨非肉凝然如石葢其炙火之效惜其不自检束至触大恶抵极典翻为养生之累其无识甚矣
　　金鸡老翁
　　赵师防居湖州武原上栢圎觉寺乾道九年春为父谋塟地久而未得夏五月梦一翁雪白衣右手抱金鸡与语云吉卜只在三十里内明日便可得时所营茫然无绪未敢以为信明日正午寝寺知事僧来谒言有一道人持经帐为某家售地防即令引入询之迨晚偕诣其处问山名金鸡峯也顿悟昨梦人唤主至商价须百千喜而酬之成券之日又适辛酉竁穴坐壬向丙于青囊家指为佳城葬之次年防以进士登第
　　庆喜猫报
　　吕徳卿亲戚家一庖婢曰庆喜置兔腊于厨为猫窃食而主母责骂不胜愤愤擒猫掷于积薪之上适有木义正与腹值签刺洞过肠胃流出呌呼弥一昼夜而絶后一嵗此婢因暴衣失脚仆地为铦竹片所伤小腹穿破洒血被体次日而亡殊似猫死时景像葢猫报也








　　夷坚志丙卷四
　　钦定四库全书
　　夷坚志丙卷五
　　宋　洪迈　撰
　　临安吏髙生
　　朱思彦则淳熙初知临安县因钩校官物得押録髙生盗侵之过其妻尤贪冒每乡民纳官钱诈给印钞而私其直时髙以事上府先逮妻送狱髙归询诘之应荅殊不逊遂并鞫治囚系月余日加絣讯一夕丞行牢二人哀泣言楚毒已极恐无生理丞恻然怜之会朱延过客饮宴席未散乃为破械出之使潜窜迹明日丞诣县与朱言髙某为胥长而夫妇盗没民钱且对长官咆哮诚宜痛治然久在囹圄昨夜呼其名已困顿不能应不免释出之旋闻皆到家即死幸不陨于狱不必彰闻其子亦愿敛瘗既従其请矣失于耑擅此请悚然朱喜丞之同嫉恶又处事委曲无迹致词言谢迨反室复念彼罪不至死一旦并命异时岂不累已即不然有阴谴寃祟之挠自是寝食为之不宁遂见二裸形被发棰痕遍体径前挽衣裾曰我罪不过徒隶乃沦防涂又使县丞屏去骸骨惨忍如是非得尔从地下证辨断无相舍之理朱噤不得对遂感疾朝夕在傍丞来问疾朱告之故且曰思不忍一时之愤至不可悔今又奚言丞笑曰两人实不死吾悯其困而脱之匿诸邑下亲戚家而绐以死告耳朱曰若是则日日现形吾前者为何人丞曰此忧疑太过所致当呼使来甫经宿果至拜于廷下朱登时心志豁然厥疾顿愈命髙复故役焉或又言朱所治胥真死而常出为厉任汉阳复州守时恍惚见髙入府犹怒家人不谁何及兵校不捉搦皆决杖有黜配者郡民知曩事莫敢白至今未能安泰云
　　许六郎
　　湖州城南市民许六者本以货饼饵蓼撒为生人呼曰许糖饼获利日给稍有寛余因出子本钱于里闾之急缺者取息比他处利多家业渐进遂有六郎之称乾道六年病死其甥女嫁秀州魏塘陈氏邻家牝犬生三子其一白色腹下有褐毛五字曰湖州许六郎甥女往视信然使其夫千钱买之未忍报许子而许氏为亡者设三七斋会一家皆梦见之泣诉云我在生无显过只缘放钱取利太多致贫民不能偿或鬻妻卖子坐此堕犬身犹幸生于陈婿之邻外甥已赎我可便取归然不过一百日则业缘尽矣明日其子即遣仆往陈氏甫到乳犬迎门摇尾仆以絮窝负之归至家据主席而坐两眼泪落妻子不胜悲惋豢育尽志满百日果死
</div>
    <div class="pagination">
<a href="夷坚志_page9.html">上一页</a><span>...</span><a href="夷坚志_page5.html">5</a><a href="夷坚志_page6.html">6</a><a href="夷坚志_page7.html">7</a><a href="夷坚志_page8.html">8</a><a href="夷坚志_page9.html">9</a><span class="current-page">10</span><a href="夷坚志_page11.html">11</a><a href="夷坚志_page12.html">12</a><a href="夷坚志_page13.html">13</a><a href="夷坚志_page14.html">14</a><a href="夷坚志_page15.html">15</a><span>...</span><a href="夷坚志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
