<!DOCTYPE html>
<html>
 <head>
  <meta charset="utf-8"/>
  <title>
   夷坚志全集 - 第 20 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   夷坚志全集 - 第 20 页/共 36 页
  </h1>
  <div class="content">
   唐八郎者、本青城赵氏子。父曰赵老。居山下。喜接道流。唐年十许岁。似有所遇。家人失之。逾两月、得于山后盘石上。取以归。自是率意狂言。尝升木杪。大呼曰、青城市中水且至。明日、县乃大火。又尝摩拊一巨木。咨嗟其傍。或问之。曰、是将为吾父柩。居亡何。赵老果死。久之告人曰、张天师在仙井。我将从之游。弃家而行至仙井。每夜卧室中。白气被其体如月。外间皆见。邑人员彦材、老矣。自谓行运与何文缜丞相同。必继魁多士。绍兴庚午。赴廷试。既行。唐访其家。悉取器皿之属。倒置于地。曰、秀才出去状元归。可贺也。一家皆喜。彦材既入试。误有所识于白襕上。为内侍所发。当罢归。以有升甲恩。特旨列于五甲末。乃悟倒置之意。士子十数辈将应举。来谒唐。唐云、君辈皆非虞任之比。任之者、虞育也。是年育免举。众士俱不利。员显道与宗家以肉菹作饼。食而余其四。其日晚。唐至索食。显道曰。适无一物。可以为先生供。唐笑曰、肉饼尚有四枚。何靳也。凡所见皆类此。隆兴初、成都村民挽车入市。逢道人、遗交子二千。授以书曰、倩汝送与仙井唐八郎。民接书即行。同辈稍黠者咤曰、吾闻八郎异人也。书中得非有奇药方书乎。发视之。白纸也。急复缄封之。才至仙井。唐迎骂曰、何不还吾书。民再拜谢罪。唐执书再三读。叹曰、又迟了我二十四年。不乐而去。至今犹存。此卷皆员兴宗显道说。
　　
　　夷坚丙志卷第四十四事
　　
　　饼店道人
　　青城道会时。会者万计。县民往往旋结屋山下。以鬻茶果。有卖饼家得一店。初启肆之日。一客被酒造其居。醉语无度。袒卧门左。饼师殊苦之。与之钱不受。饲以饼不纳。先是有风折大木。居民析为二橙。正临门侧。以待过者。店去江颇远。方汲水二器。未及用。客忽起。缚茆帚蘸水。洗木搰搰。逾两时。又卧其上。往来望见者皆恶之。及门即返。饼终日不得泄。客亦舍去。谢主人曰、毋怒我。我明日携钱偿汝直。当倍售矣。遂行。或诣橙旁欲坐。见光采烂然。乃浓墨大书吕先生来四字。取刀削之。愈削愈明。深透木底。上下若一。观者如堵。自此饼果大售。时绍兴三十二年二月。关寿卿亲见其洗木时。云一清瘦道人也。
　　
　　麻姑洞妇人
　　青城山相去三十里。有麻姑洞。相传云亦姑修真处也。丈人观道士寇子隆。独往瞻谒。至中涂。遇村妇数辈。自山中担萝卜中出。弛担牵裳。就道上清泉。跣足洗菜。见子隆至。问尊师何往。曰、将谒麻姑。一妇笑曰、姑今日不在山。无用去。取萝卜一颗授子隆。曰、可食此。食之遂行。窃自念曰、彼皆村野愚妇。岂识麻姑为何人。得非戏我欤。忽焉如悟。回首视之。无所见矣。自是神清气全。老无疾病。每为人章醮。自称火部尚书。寿过百岁。隆兴中乃卒。
　　
　　青城老泽
　　青城县外八十里老人村。土人谓之老泽。东坡集中所载不食盐酪年过百岁者盖此也。平时无人至其处。关寿卿与同志七八人。以春暮作意往游。未到二十里。日势薄晚。鸟鸣猿悲。境界凄厉。同行相顾。尘埃之念如扫。策杖徐进。久之山月稍出。花香扑鼻。谛视之。满山皆牡丹也。几二更。乃得一民家。老人犹未睡。见客至。欣然延入。布苇席而坐。诸客谢曰、中夜为不速之客。庖仆尚远。无所得食。愿从翁赊一餐。明当偿直矣。翁曰、幸不以粝食见鄙。敢论直乎。少顷、设麦饭一钵。菜羹一盆。当席间环以碗。揖客共食。翁独据榻正中坐。俄烝一物如小儿状。置于前。众莫敢下箸。独寿卿擘食少许。翁曰、吾储此味六十年。规以待老。今遇重客不敢爱。而皆不顾。何也。取而尽食之曰、此松根下人参也。明日、导往傍舍。亦皆喜。争相延饮馔。曰、兹地无税租。吾斸山为垅。仅可播种。以赡伏腊。县吏不到门。或经年无人迹。诸贤何为临肯之。留三日。始送出山。凡在彼所见数百人。其少者亦尨眉白发。略无小儿女曹。后不暇再往。右三事皆关寿卿说。
　　
　　孙鬼脑
　　眉山人孙斯文、文懿公抃曾孙也。生而美风姿。尝谒成都灵显王庙。视夫人塑象端丽。心慕之。私自言曰、得妻如是。乐哉。是夕还舍。梦人持锯截其头。别以一头缀项上。觉而摸索其貌大骇。取烛自照。呼妻视之。妻惊怖即死。绍兴二十八年。斯文至临安。予屡见之于景灵行香处。丑状骇人。面绝大。深目倨鼻。厚唇广舌。鬓发鬅鬙如虿。每啖物时。伸舌卷取。咀嚼如风雨声。赫然一土偶判官也。画工图其形。鬻于市廛以为笑。斯文深讳前事。人问者辄曰、道与之貌也。杨公全识其未换首时。曰、与今不类。蜀人目之为孙鬼脑云。
　　
　　阆州通判子
　　阆州通判之子。数遣小兵货物于市。尝持象笏至富民家。民诘之曰。此吾家来。汝从何得之。兵以实告。民入索箧中。果不见。证其为盗。执而讼于官。时同郡数家被盗。所失财物甚众。立赏迹捕莫能得。及闻是事。皆诣府投牒。吏就鞫问。其对如初。郡守韩君以语倅。倅心疑其子。潜入书室。见所陈衣服器皿玩好。皆非己所有。大骇呼问之。以窃对。父震怒曰、吾不幸生子。而以穿窬为罪。世间之辱。何以过此。命擒缚送府。子殊无惧色。守以美言诱之曰、吾与汝父同寮。当为汝地。但还诸人原失物。必不穷竟也。遣兵官监诣其室。尽取所藏。子具言某物某家者。某物某家者。乃各以付失主。但余皮袜一双。无主名。子再拜豤请曰、愿以见赐。守问何所用。对曰、顷登子城。见此物在城下。试取着之。便履空如平地。自是入人家。白昼亦不能觉。守益不信。还其袜。且验焉。子欣然。才着毕。腾升屋端。了无滞碍。其去如飞。竟失所往。予妇侄张寅、为临桂丞。闻之于灵川尉王琨。琨云此近年事。不欲显其姓名。特未审也。
　　
　　庐州诗
　　庐州自郦琼之难。死者或出为厉。帅守相继病死。历阳张晋彦祁作诗千言。讽邦人立庙祀之。庐人如其戒。郡治始宁。其诗曰、平湖阻城南。长淮带城西。壮哉金斗势。吴人筑合肥。曹瞒狼顾地。符秦又颠挤。六飞驻吴会。重兵镇边陲。绍兴丁巳岁。书生绾戎机。郦琼劫众叛。度河从伪齐。苍黄驱迫际。白刃加扶持。在职诸君子。临难节不亏。尚书徇国事。既以身死之。骂贼语悲壮。摏喉声喔咿。呜呼赵使君。忠血溅路歧。赵康国知庐州。乔张实大将。横户枕阶基。至今遗部曲。言之皆涕洟。统制官乔仲福。张璟以不从乱。被害于州治。法当为请谥。史策垂清规。法当为立庙。血食安淮圻。柰何后之人。邈然弗吾思。官居潭潭府。神不芘茅茨。冤气与精魄。皇皇何所依。所以州宅内。鬼物多怪奇。月明廷庑下。仿佛若有窥。謦欬闻动息。衣冠俪容仪。士民日凋瘵。岳牧婴祸罹。一纪八除帅。五丧三哭妻。张节度宗颜。夫妇俱丧。陈阁学规。李舍人谊。韩大夫沃。鲍左司琚皆死。杜观察琳。吴徽猷垧。皆丧妻张侯及内子。遍体生疮痍。爬搔疼彻骨。脱衣痛粘皮。狂氓据听事。夫人凭指挥。玉勒要乌马。云鬟追小姬。同殂顷刻许。异事今古稀。张宗颜妻既死。一日有村民狂走。登听事据坐。作妻附语。怨詈家事。又言欲取乌马与小婢。俄皆死。磊落陈阁学。文章李紫微。筑城志不遂。起废止于斯。杜侯在官日。夜寝鬼来笞。拔剑起驱逐。反顾出户帏。曰杜二汝福。即有鼓盆悲。杜琳夜为乔张笞击拔剑击之。乃顾曰。杜二汝有福。德章罢郡去。厌厌若行尸。还家席未暖。凶问忽四驰。鲍字德章。安道移嘉禾。病骨何尪羸。于时秋暑炽。絮帽裹颔颐。余龄亦何有。干在神已睽。王安道帅庐。病亟请于朝。移嘉禾死。师说达吏治。通材长拊绥。东来期月政。简静民甚宜。传闻盖棺日。邑里皆号啼。韩沃字师说。近者吴徽阁。鱼轩发灵輀。营卒仆公宇。毁驷裹敝帷。行路闻若骇。举家惊欲痴。吴垧之妻丧车临启。有茶酒卒。与一马同毙。昔有邺中守。迥讳姓尉迟。后周死国难。英忠未立祠。及唐开元日。刺史多艰危。居官屡谪死。未至先歔欷。仁矣张嘉佑。下车知端倪。庙貌严祀典。满考迁京畿。兄弟列三戟。金吾有光辉。吴竞继为政。神则加冕衣。自此守无患。史书信可推。伯有执郑政。汰侈荒于嬉。出奔复为乱。羊肆死猖披。强魂作淫厉。杀人如取携。其后立良止。祭祀在宗枝。罪戮彼自取。祸福尚能移。族大所冯厚。子产岂吾欺。寒温五种疟。踸踔一足夔。或能为病祟。祈祷烹伏雌。况我义烈士。品秩非贱卑。凛凛有生气。为神复何疑。勺水不酹地。敢望壶与蹄。片瓦不覆顶。敢望题与榱。邦君寄民社。此责将任谁。既往不足咎。来者犹可追。傥依包孝肃。或依皇地祇。经营数楹屋。丰俭随公私。城中有后土废祠。孝肃公故第。皆爽垲可附为宇。丹青罗像设。香火奉岁时。尚书名位重。正寝或可施。吕姬徇夫葬。义妇严中闺。有得吕尚书括发之帛归吴中者、夫人吴氏持之自尽以殉葬。清贤列两庑。后先分等衰。当时同难士。物色不可遗。张陈李鲍韩。势必相追随。德章病而去。去取更临时。尊罍陈俨雅。剑佩光陆离。匠事落成日。醮祭蠲州治。青词奏上帝。册祝告神知。若曰物异趣。人鬼安同栖。兹焉卜新宅。再拜迎将归。悲笳响萧瑟。风驭行差池。穹旻亦异色。道路皆惨凄。巍文武庙。千载无倾欹。使君享安稳。高堂乐融怡。岂弟布惠政。吉祥介繁禧。遂纡紫泥诏。入侍白玉墀。斯民获后福。年谷得禳祈。坎坎夜伐鼓。欣欣朝荐牺。人神所依赖。时平物不疵。中兴天子圣。群公方倚毗。明德格幽显。和风被华夷。典章粲文治。昭然日星垂。臣工靡不报。秩祀当缉熙。四聪无壅塞。百揆钦畴咨。咨尔淮西吏。不请奚俟为。露章画中旨。施行敢稽迟。太常定庙额。金榜华标题。特书旌死节。大字刻丰碑。碑阴有坚石。镌我庐州诗。
　　
　　赵和尚
　　僧宗印、本陕西士人。姓赵氏。弃俗为僧。靖康时在长安。住大刹。好谈世间事。词锋如云。方金寇犯阙。范谦叔致虚左丞。帅京兆。节制五路军。一见大喜。邀使反儒服。即往谒华山庙。自言以身济世之意。遂从范公。范以便宜命之官。艰难中颇有功。积迁至直龙图阁。已而隶川陕宣抚司。亦领兵数千人。对客辄大言。常云吾留意释氏。得大辨才。在古佛中。当与净明维摩等。至于贯穿今古。精练吏事。于天下文官实为第一。料敌应变。决机两陈之间。于天下武官亦为第一。若四方多垒。烟尘未清。则为盗贼第一人。不敢多逊。坐客畏其言。无敢答者。其评议人物。凶险好骂。盖出天资。既得志。前后度僧五百。皆名曰宗印。使之代己。时已年六十余矣。不复娶。唯买妾二十人。后解兵闲居。数岁而得疾。藏府洞泄无时。群妾弃去不视。赵自取其粪食之。有见而怪之者。答曰、汝安得知此味。经旬乃死。识者以为口业之报。席大光守河中日。尝蒙共力。适帅湖南。为饭千僧以资福。赵虽通显。人犹呼为赵和尚云。
　　
　　景家宅
　　达州江外、民景氏宅甚大。其侧古冢屹然。时时鬼物出见。处者不宁。徙入城避之。予妇家入蜀僦以居。外舅之弟宗正。夏夜露宿。过三更。见大毛物。睢盱而前。引手拍其项。宗正矍起。厉声叱之曰、汝岂不见北斗在上乎。乃敢尔。其物应声退。安寝至明。
　　
　　蜀州紫气
　　崇宁三年、成都人凌戡。诣阙告言蜀州新津县瑞应乡民程遇本名犯光尧嫌名。家葬父母。其坟山上常有火光紫气。诏下本郡。令速徙它处。仍命掘其穴成池。环山三里内。自今不许为墓域。郡每以季月差邑官检视。明年。诏以其地屡有光景动人。宜为奉真植福之所。乃建道观。名曰寅威。赐田十顷。岁度童行二人。后二年。光尧太上皇帝诞降。实始封蜀国公。竟以潜藩升为崇庆军节度。遂应火光紫气之符。而程氏子名适与帝嫌名同。天命昭灼如此。
　　
　　查氏饼异
　　荆南查氏、世居沙头。有女自幼好食饼。每食时、但取其中有糖及麻者咀之。而弃其圈。亦小儿常态也。干道二年。女十四岁矣。因步中庭。雨忽作。有物挟以腾空。震雷击之。堕地死。天雨饼桊者。移时乃止。群犬攫食。与真者不异。朱之渊说。
　　
　　小溪县令妾
　　蜀士某、部纲东下。出成都。泊舟江渎庙。天未明。入祠拜谒。望正殿内一妇人已先在。疑其鬼也。甚惧。稍定倚户窥之。妇人焚香亟拜。泣而祷曰、妾本京师人。早失父。随母西入川。嫁成都人某氏。今七年。生男女二人。良人去年赴叙州小溪令。不挈家行。亦无书信来。近闻负约别娶矣。妾穷独难久处。四顾孑孑。更无亲戚可依。晓夕思之。惟有一死。愿大王监此心。即以剃刀自刎。登时仆地。士人惊怪。且恐暗昧累己。亟登舟解维过小溪。所谓县令者、乃乡人也。出迎于江亭。从容及其家事。令曰、向买一妾留家间。久未暇取。士人略道其形容踪迹。令惊曰、皆是也。君何由知之。乃话所见。令瞿然俯首不语。俄告去。唤汤至。已不能执杯。曰、君所言才毕。此人即在傍。吾不免矣。遂升车回。及县治而死。此干道元年事也。亦黄仲秉说。云某部纲者。欲再访其详未得也。
　　
　　郢人捕鼋
　　郢州江中、积苦老鼋出没。为堤岸及舟船之害。郡设百千赏募人杀之。有渔者出应募。问所须。但求一渡船。两人操楫。大瓮一枚。猪肝一具。及铁钩环索之属。至日登舟。穴瓮底。以钩絓肝置其内。顺流以行。移时鼋出食肝并吞钩。首不能缩。怒甚。引颈出于瓮。欲犯船而身碍瓮间。进退不可。渔者以棰击其首。紞然而没。则放索随之。任其所往。度已困。复举索引钩。又击之。至于三四。鼋死、始桌舟牺岸。邦人观者如堵。喜其去害。争出钱与之。盖鼋性嗜猪肝。渔者知之。又得操纵之术。故为力甚易。仲秉说。
　　
　　桃源石文
　　建炎三年四月、鼎州桃源洞大水。巨石随流而下。石问有文似天书。而字画皎然。可识凡三十二字。云、无为大道。天知人情。无为窈冥。神见人形。心言意语。鬼闻人声。犯禁满盈。地收人魂。其言虽简。而有警于人世。
　　
　　韭黄鸡子
　　张魏公居京师。赴客饭。以韭黄鸡子为馔。公不欲食。主人强之。不得已为食三颗。而意亦作恶。不终席而归。夜中忽足痛不可忍。秉烛照之。乃三鸡啄其足。一牡二牝。金甲大神立于旁。扣公曰、发愿否。公曰、愿尽此生不食鸡子。神曰、愿轻。公又曰、某此生不犯戒。则母氏延无量之寿。犯此者为不孝。神人颔之。倏忽间与鸡皆不见。迨晓。视啄处赤肿犹寸余。自是不复食鸡卵。
　　
　　夷坚丙志卷第五十三事
　　
　　李明微
　　李明微法师。福州人。道戒孤高。为人拜章伏词。报应甚着。绍兴五年。建州通判袁复一。使与天庆观叶道士。同拜醮。既罢。谓叶曰。适拜章时。到三天门下。见此郡张道士。亦为人奏青词。函封极草率。又已破碎。天师云。此不可进御。掷去之矣。叶曰。张乃观中道侣也。但不知今夕在谁人家。明日、张自外归。叶扣其所往。曰。昨在二十里外叶家作醮。村民家生疏。青词纸绝不佳。及焚奏之际。架复倾侧。词坠于地。吾急施手板承之。赖以不甚损。然鹤氅遂遭爇。叶为话明微所见。张甚惧。即日自具一醮谢罪云。
　　
　　虢州驿舍
　　宣和中。虢州路分都监新到官。以代者未去。寓家于驿。日未晡。会食堂上。白气从廷下井中出。勃勃如雾。须臾青衣女子出于井。历阶而上。遍视坐人。丫髻森如。目光可鉴。已而入西边小室。沿壁而升。遂失所在。举室皆悚。至夕不敢寐。二鼓后。门窗无故自辟。由外入者纷纷。亦未疑为怪。就视之。面目衣冠。尽与一家人不异。而家人所见。又皆类都监。憧憧往来。莫知孰为人。孰为鬼。虽有刀剑。惧误伤人。不敢击。达旦方止。老幼惊怖如痴。即日徙出。后月余。缙云人陈汝锡。来通判州事。方葺官舍。亦暂泊驿中。都监者具以前事告。陈不谓然。过三日。群婢悉梦魇。有见人物极大而无言者。有遭鬼物自床舁至地者。亦至晓乃止。然别无它。
　　
　　叶议秀才
　　绍兴二年。处州青田人潘绂。闾丘观。俱为萧山尉。同处一寺。乡人叶议秀才。以家贫母老。来相依。日饭尉家。夜则寝僧舍。时三衢柴生。能相手纹。谈祸福。视叶手。惊曰。君色殊不佳。法当杀人。否则为人所杀。近三日事尔。切勿妄出。正恐不得免焉。叶素怯懦。且方侨寄为客。与人未款曲。度必无如是事。姑应曰。诺。越三日薄暮。二尉留与饮。中夕醉归。同室僧已寝。一盗在外。尾其后以入。发箧有声。僧觉之。潜起。将取杖击盗。正与盗遇。盗以刃伤僧。僧绝叫而走。叶熟睡。闻呼声。蹶然起。盗适当前。叶急持其袂。盗虑不得脱。掣其肘曰。放我。不然。将杀汝。叶醉甚。持之愈急。盗恐众至。乃剚刃而去。叶即死。二尉闻之。惧以是坐罪。迹捕未获。见叶从庑下掩腹入僧房。左右无一睹者。邑有女巫。能通鬼神事。遣询之。方及门。巫举止言语如叶平生。大恸曰。为我谢二尉。我以宿业不幸死。今已得凶人。更数日就擒。无所憾。独念母老且贫。吾囊中所贮。可及百千。望为火吾骸。收遗骨及余赀与母。则存没受赐矣。尉悉如所戒。后五日。果得盗。盗言杀业之次日。即见诸百步外。已而渐近。昨乃与同卧起。自知必败云。
　　
　　小令村民
　　青田小令村民家妇。年二十余。愚而丑。为祟所凭。能与人言。唯妇见其形。用大纸满书其上。不能成字。贴妇房内壁。仍设一卓置香炉。如人家供神佛者。每日焚香十余度。或沉、或檀、或柏子和香之属。莫知所从来。富人徐勉。素木强。闻其事。特往验之。方及门。空中语曰。好客且来。可设茶。勉已愕然。既坐。问民曰。闻汝家有鬼。胡不令出见我。语未竟。一物坠背闲甚重。遂堕地。视之。则茶磨上扇也。背亦不觉痛。勉怖而出。祟以粪逐而洒之。有行者善诵秽迹咒。能祛斥鬼物。勉邀至民家。未及施术。一刈草大镰刀。从空飞舞而下。挥霍眩转。如人执持刃。垂及衣裾。急窜去仅免。后颇盗微物。以益其家。山间牧童。尝窥见之。似十二三岁儿。遍体皆黄毛。疑为猴玃之属。至今尚存。
　　
　　青田小胥
　　建炎中。青田小胥陈某者。尝上直。同辈三人皆窃出。陈素谨畏。独卧吏舍。明旦。门不启。主吏扣户连呼之。不应。以告县令陈彦才。破壁以入。衣衾巾履皆在。独不见人。而窗壁整密如常时。莫能测。陈父日夕悲泣。山椒水涯。寻访略遍。适路时中。过永嘉。道出青田。蒋存诚祭酒。方乡居。怜其父老而失子。为以情祷之。时中命具状。诉于驱邪院。而判其后云。当所土地里域真官。仰来日辰时。要见陈某下落。如系邪祟枉害生人。亦仰拘赴所属根治。余依清律施行。仍画玉女于后。令焚于城隍祠。明日。去县五里曰下浦。渔者方收网。忽潭水沸腾。声如雷震。急檥舟岸侧以避。俄顷。一物跃出。高丈余复坠。水亦平帖。徐而观之。乃陈胥之尸。时秋尚热。死已旬日。而面色如生。竟不测为何祟。其身何以能出户也。
　　
　　长生牛
　　绍兴元年。车驾在会稽。时庶事草创。有旨禁私屠牛甚严。而卫卒往往犯禁。有水牛顶臿刃。由禹庙侧。突入城。见者辟易。厢卒虑其蹂躏。欲阑执之。为所触几死。时府治寓大善寺。牛迤逦入三门。过西廊。一马系廊下。见牛至。奋蹄蹴之。牛怒触其腹。腹裂。肠挂于角。怒愈甚。逢人则逐。径诣廷中。郡守陈汝锡方治事。牛望见乃缓行。引首悲鸣。遂卧阶下。陈令健卒为去刃傅药。兀然不动。且告以立赏捕屠者。命牵付圆通寺作长生牛。即就绁而去。与常牛无以异。后数年方死。
　　
　　鳖逐人
　　大理司直陈棣。幼嗜鳖。所居青田山邑。艰得之。随得则食。初未尝起念。绍兴壬戌岁。梦适通衢。见鳖二十余出水中。行甚遽。且将啮已。急走还。及门。鳖亦踵至。复趋堂上。相逐愈急。窘甚。跳登食床。鳖竞缘四脚而上。棣大怖。谓曰。我元无食汝意。何为迫我。叱之而寤。明旦启门。有村仆持所亲刘元中书。致一竹畚。饷鳖二十八头。发视之。绝类昨梦所睹。时元中新得仆。善捕鳖。赤手行水际。察沙石间。则知鳖所隐。日获数十枚。以故亲党亦蒙惠。棣举所饷放诸溪。自是不复食。
　　
　　缙云鲙飞
　　缙云县溪涧浅涩。寻常无大鱼。渔者尝获巨鲤。异而献于县。县令方从政。倍偿其直。付庖人斫鲙。招邑官开宴共享。酒数行。丝竹在列。鲙至未及食。忽氛雾昼冥。雷雨骤至。柈中鲙缕。舞跃而出。大风彻屋脊。瓦落势如崩。盛夏凄寒。坐客毛发皆立。火球如五斗栲栳大。飞集筵间。客趋避书合中。火亦随入。电光中巨人迭往来。逾数刻雨止。屋内犹黑。秉烛视令。则与两妓已仆地。良久乃苏。客及从吏衣裾多焦灼。川流湓溢。逾旬始平。识者以为龙螭之类也。
　　
　　西洋庙
　　永嘉胡汉臣。世居西洋。忽为祟所挠。始则扬沙击石。石之所击。自门廊洞达卧内。皆铿然有声。而壁户略无小损。既久则空中与人语。时置粪污于饮食器皿中。虽买熟物亦皆然。其家良以为苦。幼女始分双髻。见白衣丈夫。持剪刀来前。呼曰。小娘子与我头上角。儿女惊啼闲。已失一髻。汉臣从外至。抱女膝上。方泣诉。又呼曰。彼人复来剪我髻矣。急护其首。则又失其一。命道士巫觋。百计禳治。皆不验。谋徙居避之。家具什物。悉胶着于地。虽至轻者。亦极力不可举。弗克去。如是几二年。因饮亲戚家。大醉归。及所居巷口。望见小庙。疑其为祟。乘醉就邻家假巨斧。碎土偶。并香案诸物。锁鐍其门。自是怪不作。
　　
　　徐秉钧女
　　永嘉徐秉钧县丞。有女曰十七娘。慧解过人。将笄而死。母冯氏。悼念不能释。忽梦女坐庭中。弄博具。记其已死。呼谓之曰。自汝死后。我无顷刻不念汝。汝何得在此。女曰。不须见忆。儿已复生为男子矣。取骰子示母。曰。此叶子格也。博徒以骰子两采相向为叶子盖是我受生处。他曰至黄土山前米铺之邻访我。彼家亦且作官人。言讫而觉。以语徐。徐所居在安溪村。不知黄土山为何地。或曰。乃南郭外一虚市。去城财五里。即往寻迹。正得一米肆。其邻若士人居。询之。云叶子羽秀才宅。验与梦相符。投刺入谒。从容及其子弟。叶曰。数日前诞一男子。较其日。乃冯氏所梦之夜。具以告之。且求见其子。眉目宛与女相类。顾徐有喜笑色。子羽名之仪。明年果登科。儿十余岁时。犹间至徐氏。常称冯为安溪妈妈。
　　
　　江安世
　　江安世。兰溪人。好道士说。受箓于龙虎山张静应天师。受法于南岳黄必美先生。所居曰元潭村。于堂侧建小室。为奉事之所。一日。雨初霁。砌下五色光十数道。直出檐间。或大如椽。或小如竹。莫知其所起。疑有伏宝。命仆斸之。过丈余。无所睹。复填甃之。光出如故。治之以法。又不効。黄先生至其家。为作黄箓醮。埋金龙于甃下。光始绝。尝清旦。入道室焚香。见一石当香案前。周匝皆青苔。石体尚湿。盖方自溪涧出者。江君常时唯用二小童扫洒。他人莫得入。意童为戏。然石甚重。非二人所能举也。不复问。但令舁着门外塘水中。明日如初。又徙置三里外大潭。而扃此室。明日亲启户。石又在焉。默祷于神。书符其上。投之溪流。又明日乃不见。江甚喜。以为蒙符力。殃怪不敢至矣。正对客饭。有物击堂屋上瓦。荦荦有声。坠于廷。验之。盖元所见石。昨符尚存。题其旁云。此符有未是处。反视其背。别一符存焉。与江所书小异。江自度无可奈。乃纳诸室中。久之。得朱书小纸于案。曰。公既无如我何。盍图我昆弟之形。我当助公行法。江祝曰。汝为何神。昆弟有几。作何形相。果能助我行法。当明告我。复有片纸曰。我三灵官也。悉以状貌衣冠告之。江不得已。为图象置坛侧。其家亦时时遇之。由是生计顿替。二年江亡。怪亦绝。
　　
　　兰溪狱
　　兰溪祝氏。大家也。所居去县三十里。一子甫冠。颇知书。宅之侧凿大塘数十亩。秋冬之交水涸。得枯骸一具。于岸边树下。莫知所从来。邻不敢隐。闻之里正。先是有道人。行丐至祝氏。需索无厌。祝怒。驱使出。语不逊。祝欧之。道人佯死。祝苍黄欲告官。迫夜未果。道人知不可欺。遂谢罪去。里正夙与祝氏讼田有隙。遂称祝昔尝棰人至死。今尸正在其塘内。以白县。县宰信以为然。逮下狱。凡证佐胥史讼其冤者。宰悉以为受赇托。愈加绳治。笞掠无虚日。祝素富室。且业儒。未尝知官府事。不胜惨毒。自诬服。其母虑不得免。迎枯骨之魂归家。焚香致祷。日夕号泣。且揭榜立赏。募人捕真盗。县狱具。将上之郡矣。前所谓行丐者。在鄂岳间。欲过湘。南陟衡岳。梦人告曰。子未可遽行。翌日将有来追者。寤而异之。及明。别与一道流相遇。市酒共饮。问其从何来。有何新事。曰。吾从婺州来。到兰溪时。闻市人籍籍谈祝家冤事。因具语之。丐者矍然曰。诈之者我也。我坐此罪。固已得谴于幽冥。今彼絷囹圄。死在旦暮。我不往直之。则真缘我以死。冤债何时竟乎。乃强后来者与俱东。兼程抵婺。自列于县。县宰犹谓其不然。疑未决。已而它邑获盗。讯鞫间。自言本屠者。尝赊买客牛。客督直甚急。计未能偿。潜害客。乘夜置尸祝氏塘中云。祝于是始得释。
　　
　　桐川酒
　　绍兴二十五年。沉德和介为广德守。檄司理□棣兼公使库。时□煮酒毕。已叠成栈。一日。库吏出酒。走告云。第二栈亡酒数百尊。棣入视之信然。疑小人为欺。但责其踪迹奸盗。又旬日。所亡滋多。上层宛然不动。皆自下失去。周视墙坦牕壁锁钥。无纤介疏漏。殊怪之。特未遽信为鬼物也。郡兵行子城上。得一壶于两竹间。验之。则桐川印记。莫能究其所以然。又数日。与同官沈文司户偕往观。所失盖不可胜计。沈恐地有陷处。秉烛照之。地平如掌。一层之下。空空无余。方议以事闻于郡。吏卒相谓库旧有神祠。前官辄去之。得非其为孽乎。密市牲醪。罗拜祷请。许以再立庙。明日众至。则亡酒皆如故。其后给散。校元数唯欠一尊。盖竹间者也。乃为立祠。此卷皆缙云陈棣说。
　　
　　夷坚丙志卷第六十三事
　　
　　范子珉
　　处州道士范子珉。嗜酒落魄。初自雁荡游天台。至会稽中道。得异石宝之。赏玩不去手。后为同行道士窃去。遂若有所失。语多不伦。谈人意外事。时时奇中。独善画。为人作烟江寒林。深入妙品。而牛最工。浙东人以故呼为范牛。但好弄溷秽。或匊于手。或濡以衣。或置冠髻间。或以污神祠道佛象。或染指作字。书人家牕壁。然不觉有秽气。从人乞钱米。先以若干语之。如数即受。或多或少。皆弃去不取。其所得亦多投厕中。青田县吏留光死。家贫未能葬。殡于城隍祠前。次年。冢为雨所坏。露棺一角。范过其旁。取瓦砾敲之曰。勿悲恼。更三日有亲人伴汝矣。时光弟矩亦为吏。果以后三日暴死。诸子幼。群胥为葬于光冢之侧云。遂昌叶道士。结庵山间。范谒之。中涂失路。遇叶之仆。问津焉。仆畏其扰也。绐曰。左。左乃山穷绝处。非人所行。范知之。举手指仆曰。汝却从此去。乃由他路诣庵中。叶欲具食。而俟仆不至。范告之故。叶自往寻。仆正危坐大石上。神气如痴。呼问之。始醒。言曰。适不合欺范先生。先生指令从此去。即觉有物牵引以行。茫如醉梦。非尊师见呼。不可还矣。叶亦惧。令仆谢罪焉。后至婺州赤松观。见观中人。无所不狎侮。每饮必斗余。买牛肉。就道室煮食。醉饱即卧。已则遗粪满地、徐徐起。引手匊弄。以十指印壁上。一室皆满。房内人悉舍去。无敢与校。但伺其出。汲水净涤之而已。唯陈乐天恶之。时对众咄骂。范笑且怒曰。汝乃敢毁我。趋诣三清殿下再拜。呫嗫有祷。拂衣出。过两日。乐天无疾死。以是黄冠益谨事之。观前横小溪。往来病涉。道士姓施者。与弟子一人。捐橐中钱为石桥。工役已具。范曰。勿为此桥。君将不利。施君曰。吾以私钱为济众事。何不可之有。卒为之。范亦不强止。笑谓之曰。如此亦大好。我恰有红合子两个。将持赠君。以助费施。敬谢曰。诺。不知何物也。他日复至。无所携。施以为请。曰。吾既许子矣。必不妄言。后三月。桥成。二道士继死。匠师舆两红棺以敛云。太尉成闵。责居婺。范尝往谒。外报潘承宣来。闵将出迎。范曰。勿见此人。恐公家不免。闵有子娶秦国大长公主女。潘之妹也。以昏姻之故。竟延入坐。范曰。祸作矣。祸作矣。急买纸钱。取公夫妇衣来。我为尔解祟。既具。范焚香诵咒。并衣与纸同焚之。居亡何。秦国薨。闵与夫人往吊。俱得疾。夫人在素帏裹。风涎暴作。冥不知人。闵泄利交下。殊困怠。强舁以归。未几平安。而夫人经年仅小愈。乃知元索衣时。侍婢但以闵两袴往。非夫人者也。干道二年。钱竽为缙云守。范自衢往访之。曰。负公画四轴。故来相偿。毕则行矣。画成。俨然就逝。将敛。得片纸于席间。书曰。庚申日天地诏范子珉。盖其亡日也。陈天与说。
　　
　　红奴儿
　　池州青阳主簿斛世将。官满还临安。县人刘录事者。亦赴调。寓于它馆。斛过之共饭。饭才罢。又欲同诣肆啜汤饼。刘曰。食方下咽。势不能即饮。君盍还邸小憩。吾徐往相就矣。斛去移时。刘往访之。已病卧床上。望见刘。悲泪如雨。良久言曰。吾死期至矣。适从君所归。穿抱剑营街未毕。逢一妇人。呼语曰。君向与我约如何。始以不娶欺我。既而背之。我病。君略不相视。天地间岂有忍人如君比者。今事已尔。我亦不复云。但君亦且得病。病状殊类我。我虽在此。必不往视君。君勉之。遂别去。吾行数步思之。盖昔时所与游倡女红奴儿者。其死三年矣。吾心惘然。迨反舍。意绪良不佳。疾势已然。当不能起。奈何奈何。刘为作粥煮药。至暮乃归邸。后七日果死。其党能谈其往事者。云曲折病状。皆与鬼言合。盖索买汤饼之时。魂已去干矣。时干道二年。韩彦端说。
　　
　　孙拱家猴
　　秀州魏塘镇孙拱家。养一猴数年矣。拱妻顾氏。尝晚步门外桥上。呼小童牵至前。猴趋挽顾衣。为欲淫之状。顾怒。命仆痛棰之数十。遂归。迨夜。闻室内牕棂。动摇有声。谓盗至。起觇之。忽两毛手自牖执其臂。惊悸大叫。随即什绝。家人闻之尽起。张灯出视。正见猴踞于外。犹坚持臂不肯释。击以杖乃退。顾昏然不知人。抉齿灌药。扶救竟夕乃苏。方事急时。不暇缚猴。猴得脱走。登木跳踉不可奈。孙氏集其邻。绕村追蹑。射杀之。凡三日乃定。
　　
　　桃源图
　　缙云人刘甫。通判成都日。遇异人。揖于道左。携一篮。中贮二板。坚劲如铁。言能刻桃源景物。恨未有所属也。吾视君可受其一。甫喜。延入官舍。异人求一室独居。索斗酒引满。入室须臾。出板示甫。图已成。楼阁人物。细如丝发。俨然可睹。女仙七十二。各执乐具。知音者案之。乃霓裳法曲全部也。其押案节奏。舞蹈行缀。皆中音会。一渔翁檥舟岸傍。位置规模。雕刻之精。虽世间工画善巧者。所不能到。同时为倅者。亦欲得其一。初不闭拒。即诣之。所需如前。刻才半。板忽碎裂。遂失其人所在。时天圣中也。刘氏世传宝之。建炎之乱。逸于民间。今为毗陵胡氏所有。郡士孙希记之云。渊明所志桃源事。止言桃花夹岸。中无杂木。种作男女衣着。悉如外人。黄发垂髫。怡然自乐。今是图乃有台殿。如仙宫佛国。又无桃林与记颇异。疑异人所见。与世所传不同。或神仙方外之事。不可以常理度也。予尝见墨本。悉如上说。岂非仙家境界。别有所谓桃源者乎。
  </div>
  <div class="pagination">
   <a href="夷坚志全集_page19.html">
    上一页
   </a>
   <span>
    ...
   </span>
   <a href="夷坚志全集_page15.html">
    15
   </a>
   <a href="夷坚志全集_page16.html">
    16
   </a>
   <a href="夷坚志全集_page17.html">
    17
   </a>
   <a href="夷坚志全集_page18.html">
    18
   </a>
   <a href="夷坚志全集_page19.html">
    19
   </a>
   <span class="current-page">
    20
   </span>
   <a href="夷坚志全集_page21.html">
    21
   </a>
   <a href="夷坚志全集_page22.html">
    22
   </a>
   <a href="夷坚志全集_page23.html">
    23
   </a>
   <a href="夷坚志全集_page24.html">
    24
   </a>
   <a href="夷坚志全集_page25.html">
    25
   </a>
   <span>
    ...
   </span>
   <a href="夷坚志全集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
