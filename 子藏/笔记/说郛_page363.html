<!DOCTYPE html>
<html>
<head>
    <meta charset="UTF-8">
    <title>说郛 - 第 363 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 363 页/共 601 页</h1>
    <div class="content">　　刘瓛字子珪沛郡相人晋丹阳尹恢六世孙少笃学博通五经聚徒敎授常有数千性至孝祖母病疽经年手持膏药渍指皆烂母孔氏甚严明谓所亲曰阿称【瓛小字】便是今世曽子也谥真简先生
　　张梨
　　张冲字思约呉人冲出继伯父景彻景彻字樝父邵小字梨宋文帝戱景彻曰樝何如梨彻答曰梨是百果之宗樝何敢及
　　狗儿
　　张敬儿南阳冠军人也父丑为郡将母常在田捃拾困极乃卧于渎间梦有物如犬子头有角砥之因感而有娠故小字狗儿宋明帝以其名鄙改焉年少便马有胆气好射虎发无不中累以军功为南阳守
　　蛮奴
　　巴东王子向为荆州刺史直阁将军董蛮奴粗有气力子向要与同行蛮奴曰殿下癫如雷敢相随乎子向笑曰君敢出此言亦复奇癫上闻而不悦曰人名蛮奴复何容得蕴借乃改名仲舒
　　练儿
　　梁武帝衍字叔达小字练儿
　　六通
　　简文帝讳纲字世赞髙祖第三子小字六通
　　七符
　　元帝讳绎字世诚髙祖第七子小字七符
　　法真
　　敬王方智字惠相世祖第九子小字法真
　　维摩迦叶
　　昭明太子统字德施髙祖长子母曰丁贵嫔小字维摩萧藻字靖艺少立名行志操清洁善属文好古体诗髙祖每曰子弟并如迦叶吾复何忧累迁尚书左仆射【迦叶统小字】
　　仙婢
　　马仙琕字灵馥小名仙婢长乃改名仙琕善为将与士卒同劳苦居无帷幕衾屏与厮养最下者同
　　东里西华南容北叟
　　任昉字彦升乐安人文章之美冠絶一时官至太常昉有四子东里西华南容北叟俱小名并无术坠其家业刘孝标见昉诸子流离不能自振平生旧交莫有收防者西华冬月着葛帔练裠路逢峻峻惕然矜之乃广朱公叔絶交论刘溉见其论抵几于地终身为恨
　　申子
　　栁中礼小字申子故庾信哀江南赋云申子奋发勇气咆勃实总元戎身先士卒
　　养矩
　　谢览弟举与王筠王泰俱有令名时人为之语曰王有养矩谢有览举养矩筠泰小字也
　　阿士
　　刘孝绰字孝绰幼聪敏能属文舅王融深赏异之每言曰天下文章若无我当归阿士阿士绰小字也
　　大善
　　羊偘字祖忻少瑰伟身长七尺八寸爱文雅博涉书记闗弓至十石尝于兖州尧庙墙直上至五寻横行亡迹性豪侈善音律自造采莲歌甚有新致姬妾列侍穷极侈靡有弹筝人名大善着鹿角爪长七寸舞人张静琬腰围一尺六寸时人咸推能掌上舞又有孙荆玉能反腰帖地衔得蓆上玉簮大同中魏使杨斐同晏宾客三百余人皆食金寳器奏三部女乐至夕侍女百余人皆执金花烛偘不饮酒而好宾游终日献酬同其醒醉
　　法生
　　陈髙祖霸先字兴国小字法生
　　药王
　　废帝伯宗字奉业小字药王世祖长子也
　　师利
　　宣帝顼字绍世小字师利始兴王第二子
　　黄奴
　　后祖叔寳字元秀小字黄奴宣帝长子
　　僧悦
　　徐陵字孝穆摛之子幼聪敏善属文为儿时沙门寳志见之惊曰天上麒麟何因至此小字僧悦
　　任蛮奴
　　任忠字奉诚小字蛮奴汝隂人少孤微不为乡里所重及长诡谲多计后累以战功进镇南将军
　　黄头
　　游雅字伯度小字黄头广平任人也太武时与渤海髙允俱知名征拜中书博士








　　侍儿小名录【王铚】
　　琼枝
　　建康小史曹着见庐山夫人夫人命女婉出与着相见女欣然命婢琼枝令取琴出婉抚琴而歌既毕婉便囘去
　　萧同叔子
　　齐惠公妾萧同叔子生子弃之有貍乳而鹯覆之取而养之字曰无野是为顷公代有齐国
　　张耀美
　　宋何恢为广州刺史有妓曰张耀美而有宠将之任要权贵阮佃夫饮设乐佃夫见耀美悦之频求于恢曰恢可得此人不可得也佃夫怒拂衣出户曰惜指失掌遂讽有司以公事弹恢坐免
　　女嫔
　　晋泰始二年使使持节兼五官中郎将宗正丞司马恢拜崇阳园妾李琰为修华王宣为修容徐琰为修仪呉淑为婕妤赵为充华十年使太常洛阳令司马启拜采女胡方为贵嫔又使御史中丞太子舍人司马诞拜采女刘瑗为淑妃臧曜为淑媛赵娟为修容陈秀为修容咸宁三年拜美人左嫔为修仪邢兰为婕妤朱姜为容华
　　妊娘
　　唐进士段何太和八年赁居卧病有四人负金碧而从二青衣一云髻一半髻皆絶色説论再三何终不应乃以红牋题诗一篇置何楼上而去其诗云乐广清羸经几年妊娘相托不论钱轻盈妙质归何处惆怅碧楼红玉钿书迹柔媚亦无姓名纸末惟书一我字何自此疾日退
　　春条
　　南阳张不疑开成四年应宏词寓京师以钱六万置青衣鸦鬟垂耳曰春条善书音防清婉有所指使无不惬适不疑素礼门徒尊师者谓不疑曰郎君有邪气不疑令作法春条扑然作声视之一朽防器耳背上题曰春条其衣服若蝉殻然
　　轻素
　　武德中曹惠为江州参军官舍佛堂中有二木偶人长尺余工饰甚巧因持归与稚儿戏稚儿食木偶引手请之惠问曰尔何时物颇能作怪曰轻素与轻红是宣城谢太守家备偶且曰庐山神要索轻素等为舞姬久矣请命画工赐以粉黛惠令工人为饰之轻素笑曰此度非论舞妓亦当为彼夫人矣
　　窦梁宾
　　窦梁宾夷门人词笔容态皆可观进士卢东表念其才藻缘而录之尝为喜东表及第诗云晓妆初罢眼初瞤小玉惊人踏破裙手把红牋书一纸上头名字有郎君
　　操弦侍人
　　程洛宾长水人为京兆参军李华所录自安史乱常分飞南北华后为江州牧登庾楼见中流防棹有鼓胡琴者李丧色而言曰振弦者宛如故旧令问之乃岳阳郡民王氏之舟询其操弦者是所录侍人也
　　凤儿
　　贞元中进士贾全虗者黜于春官春深临御沟而坐忽见一花流至全虚之前以手接之香馥颇异旁连数叶上有诗一首笔迹纎丽言词幽怨诗曰一入深宫里无由得见春题诗花叶上寄与接流人全虚得之悲想其人涕泗交坠不能离沟上街吏颇疑其事白金吾奏其实德宗亦为感动令中人细询之乃于翠筠宫奉恩院王才人养女凤儿者诘其由云初从母学文选初学记及慕陈后主孔贵嫔为诗数日前临水折花偶为宫思今败露死无所逃德宗为之恻然召全虚授金吾卫兵曹以凤儿赐之车载其院资皆赐全虚焉
　　露仙
　　经行寺僧行蕴洒扫堂殿见所画女人姿顔妖冶戏曰世间女人得如此者我必作妻其夕有款扉者莲花娘子来从一侍婢妖姿丽质妙絶人伦莲花顾侍婢曰露仙可准备帏帐
　　青童
　　天水赵旭家于广陵梦一青衣挑笑窗牖间及觉忽有清香满室有一女子年可十四五容范旷代笑曰吾天上青童久居清禁时有世念帝罚下人间感配于君子时叩柱清歌曰白云飘飘星汉斜独行窈窕浮云车
　　丽质
　　唐韦讽家于汝颍间遣小童理草锄地忽见人髪锄渐深渐多而不乱讽异之即掘深尺余乃一妇人肌肤容色俨然如生再拜言曰某是郎君之祖女奴名曰丽质娘子嫉妬生埋此园中
　　阿青
　　开元中有士人从洛阳道见一女子容服鲜丽泣谓曰己非人昆明池神之女嫁劒阁神之子夫妇不和无由得白父母故欲送书一封耳士人问其处女曰池西有斜栁树君可叩之若呼阿青当有人从水中出士人入京便送书池上果有此树叩之频唤阿青俄见幼婢从水中出得书甚喜曰久不得小娘子消息延士人入谓曰君后日可蹔至此如期果有女子从水中出手持真珠一笥笑以授士人云
　　转转
　　赵王镕命马或使于燕刘守光命韩定辞馆之时燕之酒妓转转者一代名姝无比韩之所眷也每当酒席马频目之韩曰昔文公分季隗于赵衰伯符辍小乔于公瑾盖惟名色可奉名人所虑倡妇不胜贤者顾瞩愿垂一咏故得奉之或即命笔授毫文不停缀
　　丽云
　　穆员称其丽云善歌听之使人醉者醒醒者醉悲者乐乐者悲声音能移人为工
　　素娥
　　韦洵美先辈开平嵗及第受邺都从事辟焉乃挈所宠素娥行罗绍威闻其姝丽才达临河令女使赍二百疋及生饩而露意焉洵美无所容足遂令妆束更衣修缄献之素娥姓崔氏亦大梁良家子善谐谑笔札
　　薛九
　　薛九江南富家子得侍宫中善歌康康江南曲名也学舞于钟离氏建业破零落于江北予遇于洛阳福善坊赵春舍饮酣于是歌康其词即后主所制焉尝感激坐人皆泣春举酒请舞谢曰老矣腰腕衰硬无复旧态乃强起小舞终曲而罢
　　余
　　楚春申君有妾曰余





　　侍儿小名录【温豫】
　　原碧
　　初莽妻以莽杀其子涕泣失明令太子临居中养焉莽妻旁侍者原碧莽幸之初莽为侯就国时幸侍者増秩怀能开明怀能生男兴増秩生男匡女开明生女捷
　　五暠
　　皇太子咏武陵王左右五暠传杯诗曰顶分如两髻簪长验上头捉杯如欲转疑残已复留
</div>
    <div class="pagination">
<a href="说郛_page362.html">上一页</a><span>...</span><a href="说郛_page358.html">358</a><a href="说郛_page359.html">359</a><a href="说郛_page360.html">360</a><a href="说郛_page361.html">361</a><a href="说郛_page362.html">362</a><span class="current-page">363</span><a href="说郛_page364.html">364</a><a href="说郛_page365.html">365</a><a href="说郛_page366.html">366</a><a href="说郛_page367.html">367</a><a href="说郛_page368.html">368</a><span>...</span><a href="说郛_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
