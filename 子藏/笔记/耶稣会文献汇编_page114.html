<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 114 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 114 页/共 368 页</h1>
    <div class="content">造物主至灵，生物惟有形，生人有形有灵。人当以灵为本，以形为末。若有灵之人，专向于有形之物，而不专向至灵至主，大不可也。
一、天生蒸民
《诗蒸民》：天生蒸民，有物有则。
二、天与我心灵
《孟子告子上》：耳目之官不思，而蔽於物。物交物，则引之而已矣。心之官则思，思则得之，不思则不得也，此天之所与我者。
《日讲》：耳目为小体，心为大体，皆天之所以与我者。体既有能思不能思之别，则所受於天者，自有以大制小之理。
上主付人形体灵性
耳目为小体者，乃有形之耳目，肉身之拙体，末也。心为大体者，乃无形之心，灵性之精体，本也。二者俱生人之主所付。
形体与灵性
故以大制小者，必以己心之大为主，而用己身为役。然共二者之力，专向己所出之本。物者有形之体而已，人心交其物，必蔽欲其形，而至於失己本向。
天命以上主为本，以下物为末
据天主《圣经》，造物主生人，有形身，有灵心，而成其性。命之属上主灵体以下，主凡有形物之上。以上主为本，以下物为末
以大制小之理
以其心为主，以其身为仆。若人心常使己身为仆，己耳目之灵，绝形不蔽於下物，则恒听天命，恒向天理，而交上主之心。此乃所谓以大制小之理也，即顺上主所赋之命，并人所受之性也。
以小制大之非
人若不然，而以仆制主，以形制心，此以小制大之非也。乃本末倒置，即大背天命，而逆人性也。
三、上帝临汝
《诗大明》：上帝临女，无贰尔心。
第五节  上帝付人以善性
造物主初生人，赋以元良之性，至精至纯，最善无恶。
一、上帝降衷于下民
《书汤诰》：惟皇上帝，降衷於下民，若有恒性。
《日讲》：惟皇上帝，当始生万民之初，即予以至正之，则所谓衷也。民受此衷以生，但率循其自然，皆有不可易之常理，谓之恒性。至善之理出於天，在天为衷，民受之为性。
元祖为万民之宗
《日讲》解《书》所云“惟皇上帝”当始生万民之初，乃万民之元祖。盖元祖为万民之宗，全包後族之众，如天地包万物然，真万民之根、之初也。
造物主赋元祖最善
此理本无异於天主《圣经》所载。造物主初造男女二人，以为後万世之元祖。赋其最善不蔽於私欲之性，最明天理，容易守天诫，而保己永命。
二、天生有物有则之民
《孟子告子上》：《诗》曰：天生蒸民，有物有则。民之秉夷，好是懿德。
《日讲》：天主众民，有形气者为物，有天理者为则。此民所秉执之常性，无不好是懿美之德。
三、天命之谓性
《中庸第一章》天命之谓性，率性之谓道。
《日讲》：天之生人，既与之气以成形，即赋之理以成性。其禀受赋畀，即如天之命令，所谓性也。
四、孟子道性善
《孟子滕文公上》：孟子道性善。
《日讲》：性者，人所得於天之理，至精至纯，本善而无恶。
五、牛性不同于人性
《孟子告子上》：然则犬之性犹牛之性，牛之性犹人之性与？
《日讲》：生则人物所同，性则人物各异。人与物，虽同得乎天之气以为生，而实各得乎天之理以为性。此所以人无不善，而为万物之灵也。
据天主《圣经》，始生人之初，人祖之性，至精至纯，有善无恶。然未几，其心交蔽于物，获罪于天，坏己良善。人之根祖已坏如此，其後所生之子孙，莫不皆然。若论古儒经书所所言性善者，原论万民始生之初也。
六、仁智乃性之德
《中庸二十五章》：成己，仁也；成物，知也。性之德也。
《日讲》：仁、知二者，本吾性中固有之德，命之於天。
七、仁乃天赋之德
《论语第三章》：人而不仁，如礼何？人而不仁，如乐何？
《日讲》：天所赋之德，而具於人之心者，所谓仁也。
八、仁乃人之安宅
《孟子离娄章》：仁，人之安宅也。
《日讲》：仁乃天理之公，万善之长。人若所处在此，则身心泰然。
第六节  天理人欲各率人行其善恶
人生之初，原秉天理。後因自染于欲，乃仁不仁，善不善，公私二道分焉。二者不容并立，各率人行其善恶，至于无极。
一、道分仁与不仁
《孟子离娄上》孔子曰：道二，仁与不仁而已矣。
《日讲》：昔孔子曰：止仁、不仁两端尽之。盖道心之外即人心，天理之外即人欲也。
二、舜跖之分在于利与善
《孟子尽心上》：欲知舜与跖之分，无他，利与善之间也。
《日讲》：一念为善，则日循乎天理，不至于为舜不止；一念为利，则日沦於人欲，不至於跖不止。是岂有他哉？亦在乎利与善之间而已矣，人可不谨凛乎哉？
三、君子与小人之别
《论语第十四》：子曰：君子上达，小人下达。
《日讲》：天理本自高明，君子凡事必循天理，而不杂於人欲之私，愈积愈上，盖上达者也。人欲本自污下，小人凡事必徇人欲，而不念乎天理之公，愈流愈下，盖下达者也。
四、为富与为仁之别
《孟子滕文公上》：为富不仁矣，为仁不富矣。
《日讲》：专心为富，则必不能行仁；专心为仁，则必不能致富，天理、人欲之难并存，断然矣。
五、志于仁则无恶
《论语第四》：子曰：苟志於仁矣，无恶也。
《日讲》：天理、人欲不容并立，人心亦无两用。诚能使此心之所向，专在於仁，则趋向坚定，惟有天理之公，而必不入於人欲之私矣。
六、君子周而不比
《论语第二》：君子周而不比，小人比而不周。
《日讲》：周则不比，比则不周。天理、人欲，不并立也。
第七节  上帝命人中正诚实
诚、正、中，皆上主所命之理。
一、意诚则心正
《大学圣经》：意诚而后心正。
《日讲》：意诚则私欲去，而天理常存，而后吾心虚灵之体，无少偏倚，而常正矣。
二、中正以应天
《易中孚》：中孚以利贞，乃应乎天也。
《日讲》：孚命於天，浑然至正。若意见未融，一徇乎人为，即非正矣。惟孚出於人心之正，而合乎天命之本然，乃与天相应，斯感无不化也。
三、中庸即至理
《中庸三章》：中庸，其至矣乎。
《日讲》：中庸之道，本人心所同具，天理之当然。
四、君子中庸
《中庸二章》：仲尼曰：君子中庸。
《日讲》：仲尼曰：日用常行，皆有无过不及之理，是为中庸，乃天命所当然，而人心之所同有者。
五、君子时而中
《中庸二章》：君子之中庸也，君子而时中。
《日讲》：君子静时，即能戒慎恐惧，心存天理；而动时，又能随时处中，合乎大道，此所以为中庸也。
第八节  天降圣德以复人明德之性
人心初所受於上主之德，原明无蔽。其後众人有欲之私，染於旧污。即昏而失己原性之明德，己力不足以克己身之欲。惟自天降有圣德者，自无私欲，能克践其形之情，而复人心原明之德。
一、明明德
《大学圣经》：大学之道，在明明德。
《日讲》：德者，天所赋於人心。至虚而无所累，至灵而无所蔽，能包涵众理，而酬应万事，故谓之明德。德本明，而气禀拘於有生之初，私欲蔽於有生之後，则明者有时而昏矣。
二、惟圣人可以践形
《孟子尽心上》：形色，天性也；惟圣人然後可以践形。
《日讲》：人之生也，气聚而为形与色，理全而为天性。气不离乎理，理不杂乎气，人之有形有色，即天性之所在也。盖天所赋之理，原充满於形色。但众人气禀拘之於先，物欲蔽之於後，於是失其天性，物具而则亡。虽同然此形，无以践之矣。惟圣人清明纯粹，无气拘物蔽之私，其於天性，无毫发之不尽，实有以践其形而无歉也。
据天教真经，天之主宰初生人祖，原赋以明德善性。未几，人祖逆己性，获罪於天，即昏其明德，而有气禀之拘。後世子孙之众，无不染其旧污。惟上主之元子，降生为人，圣德之全，毫无人祖旧污之染，故能复人心本明之德。
三、人道思诚
《中庸二十章》：诚者，天之道也。思诚者，人之道也。
《日讲》：诚虽具於人，而实原於天。诚者真实无妄，所谓天之道也。但在天之理，原无不实，而在人之心，不能无伪。惟思诚者，明善以复其初，使天之予我者无少亏欠，此乃天道之当然，所谓人之道也。
所谓在人心不能无伪者，非人祖初生元良之心，乃获罪之後，染於旧污之心，後世子孙，无不皆然。
四、顾諟天之明命
</div>
    <div class="pagination">
<a href="耶稣会文献汇编_page113.html">上一页</a><span>...</span><a href="耶稣会文献汇编_page109.html">109</a><a href="耶稣会文献汇编_page110.html">110</a><a href="耶稣会文献汇编_page111.html">111</a><a href="耶稣会文献汇编_page112.html">112</a><a href="耶稣会文献汇编_page113.html">113</a><span class="current-page">114</span><a href="耶稣会文献汇编_page115.html">115</a><a href="耶稣会文献汇编_page116.html">116</a><a href="耶稣会文献汇编_page117.html">117</a><a href="耶稣会文献汇编_page118.html">118</a><a href="耶稣会文献汇编_page119.html">119</a><span>...</span><a href="耶稣会文献汇编_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
