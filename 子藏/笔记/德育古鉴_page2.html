<!DOCTYPE html>
<html>
<head>
    <meta charset="UTF-8">
    <title>德育古鉴 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>德育古鉴 - 第 2 页/共 13 页</h1>
    <div class="content">　　吉翂，字彦霄。父为原乡令，为吏所诬，逮诣延尉，罪当死。翂年十五，挝登闻鼓，乞代父命。武帝嘉异之。以其幼，疑受教于人，敕廷尉胁诱之。翂对曰：「囚虽幼，岂不知死可畏！顾何忍见父极刑，自延弱息。所以内断胸臆，上千万乘。何受人教耶？」延尉以闻，帝宥其父子。丹阳尹王志求，议举其纯孝。翂曰：「尹何量翂薄也？」父辱子死，斯道固然；翂当此举，则是因父买名，辱甚矣！」固拒而止。 

　　贾直言，唐人。父道冲，德宗朝，泄禁中事。帝怒，赐酖酒。直言白中使，请自执器以饮其父。直言既持杯，自饮之，立死。明日，酖泄于足而复苏。上闻，减道冲死，流南海。 

　　庾子舆，父卒官巴西，奉丧归。时秋水方壮，滟滪冈（注）微露水面，瞿塘之流，尤为湍悍；天又将雨，舟人大恐。子舆仰天痛哭，一恸未终，而水势顿减二十余丈。舟甫过险，水复如初矣。 

　　【注】滟滪冈：又称滟滪堆，长江三峡中险滩名，在瞿塘峡口。堆旁水势湍急，激成漩涡，舟行为患。~出版者注 

　　宋华宝，父戌长安，时年十六。父临别，谓宝曰：「须我还，当为汝上头成亲。」及长安陷，父殁。宝年至七十，不婚冠。或问之，辄恸号弥日。 

　　朱百年，家贫。母以冬月亡，衣无绵絮，百年自此不衣绵帛。尝寒时就孔顗宿，衣悉袷布；顗覆以卧具。百年初不知，既觉，引去。谓思远曰：「绵定奇温。」因流涕悲恸，思远亦为感泣。 

　　予于诸格每条下，多采古今格言，或先辈名评，半参以管见。此格惟首列颜姚二先生之论，而于每条下，绝不能赘一辞。盖父母恩同天地，既不可以理论，又难轻以情言。尝咏六条孝顺歌曰：「我今未说泪先零，难报双亲罔极恩。真是断肠谈不得，那能说与众人听。」每到古人至性动人处，惟有泪涔涔下而已。 

　　吴二，临川小民也。母老，事之曲尽其欢。一夕，梦神曰：「汝明日午刻，当为雷击死。」吴以母老乞救。神曰：「此天命，不可免也。」吴恐惊其母，清晨具馔白母，云将他适，请暂诣妹家。母不许。俄黑云四暗，雷声阗阗然。吴益虑惊母，趣使闭户，自出田野以待其罚。顷之，云气廓开，吴竟无恙。亟归拊其母，犹危疑未敢以告。夜复梦神曰：「汝至孝感天，已宥宿恶，宜加敬事也。」卒孝养终身焉。 

　　喻氏，郪邑支祖宜妻也。姑严急难事，喻恭顺无间言。一夕，梦神告之曰：「汝前生为牟容妻。年三十，病殗碟逾年。汝姑七十余，煮糜供汝。汝以口苦厌食，哭而叱之者数四。及临死时，对姑呼天曰：『年七十者不死，我方三十而死，天乎胡不平！』司命闻之于天，有旨令焚汝尸，而气已绝。今当结汝宿业，死于雷斧之下，来日俟之。以汝今生孝德，故先期告汝。」喻惊而寤。凌晨，沐浴新衣，拜其姑曰：「新妇三年，事姑无状。今请假暂归，恐不测身死，姑好将息。」姑讶其言不伦。归别父母，具述所梦。炷香立于屋南树下，仰天祝曰：「妇之死，宿孽当尔，有所不辞。但念姑老夫贫，谁为供事，一也，父母自小教训，今被天诛，为父母辱，二也。身有孕七月矣，万一得男，支氏有后，三也。二事皆不可避，独支氏无后尔。乞少延三月，分娩而死。」时阴云昼晦，风雷交至。遇梓潼帝君察知其情，奏取里中凶逆者代之。张实妻马氏，淫悍悖逆，事姑无礼，遂被雷震；而喻氏获免。 

　　开封有某翁者，长子娶妇别居；幼子联某氏，未娶。适周王选宫女，女家促完婚。翁姑贫，乃典身充聘。新妇入门知之，大恸，曰：「为妇岂忍令翁为佣耶？」逐取簪珥质钱，将以赎翁。长妇不孝而贪，乘间窃钱去。夫疑妇中悔而匿其钱。妇无以自明，又伤翁无可赎，郁极气闭而卒。殓而厝柩他所。三日，姑令长妇往祭亡妇柩。俄雷雨作，闻唤门声，启之，则新妇也。姑大惊曰：「尔鬼也。」曰：「新妇，人也。我初如睡梦中，神魂飘摇，不知底止。适闻大震，不觉身乃在此。」众往柩处视之，棺盖揭开，长妇跪死于地，原钱在手。 

　　宋世陈廿三者，山居犷悍。父年老，每遭忤触，至不能忍。数以手加额曰：「愿不孝之子，蛇伤虎咬。」父没后，廿三偕与徒党，入深山采木，有蜥蝪螫其足。又进而前，遇虎突出。诸人皆奔避之；廿三以足螫独迟，竟为所噬。 

　　龙游徐姓者，兄弟二人，相距十余里，五日一轮养母。兄贫甚，而弟稍饶。兄供母，轮内缺二日。语母曰：「食乏，且往弟家，后当补缺。」母往，及门不纳。曰：「兄供未满。」母语以兄意，坚拒如初。母闻饭熟，乞少止饥。弟密令妻取饭置床，覆以被。母乃垂泪还。未里许，雷电交发，妻死于门，夫死于堂。邻人阅其床，饭尚蒸然在器也。 

　　民国二十八年六月六日，上海申报戴，海通社华沙五日电：「波兰索里卡村，昨日发生骇人之逆伦惨案。有平民勃里斯图巴者，年三十二岁，因继承财产关系，与其母发生口角，竟以利斧将其母砍死。勃甫自家中逃出，即触雷电而死。乡人咸谓雷殛逆子云。」 

　　按古书所载雷殛不孝事，多至不可胜数。今科学家曰：雷乃空中电气，偶被其人所触，非神所使也。幼年学生入校读书，教师必以此等言教之。谓凡信鬼神祸福因果报应者，乃迷信也。青年受此等影响，肆无忌惮，遂造成今日之万恶社会。然雷惩隐恶，见于左传；至诛击不孝，古今纪载尤多。岂能以一己之主观，抹杀多数之事实！右录波京专电，由外国通讯社所传，遍载各国报纸。由此可知，虽不信雷神之国，雷亦显其威神。雷之所以有灵，即自然因果律之表现耳。且逆子出门，立被击死，报应之速，足证明中国各书所记同类之事。新学家所视为神话者，今可信其非捏造也。己卯夏日聂其杰识(按：此二段评注，系民国廿八年聂其杰居士重印本书时所增入。~出版者~) 

　　胡霆桂，为铅山主簿。时私醋之禁甚严。有妇诉姑私酿者，霆桂诘之曰：「汝事姑孝乎？」曰：「孝！」曰：「既孝，可代汝姑受责。」以私醋律笞之，政化大行。 

　　丁太学，嘉靖时人。有茍仙姑者，谈休咎若券，丁将谒选，问焉。姑不应。固问之，姑曰：「不必问我，君家堂上人齿高矣！即膴仕，可唾弃，矧赀郎蕞尔耶！」丁竟谒选，领郡幕。闻讣，匿焉。买舟之任，怪风起，举家溺死。 

　　【注】谈休咎若券：意指谈吉凶非常准确。 

　　【注】矧赀郎蕞尔：何况估量你的生命(暗示生命有危)。~出版者~ 

　　罗巩，大观间，游太学。以前程祷于神，梦神告曰：「子父母久不葬，已得罪冥司。可亟归，前程不必问也。」巩曰：「某尚有兄，何独获罪？」神曰：「子为儒者，明知礼义。子兄碌碌，不足责也。」是年果卒。 

　　葬者，藏也，骨肉得所藏则安。尝见世俗有兄弟数辈，惑于各房风水之说，以致互相阻挠，迁延岁月，甚至阅子及孙，茍且委弃而后已。夫葬以安父母，父母安则凡所生皆安。青龙、白虎，明堂分管之论，予稽之古昔葬经，并无有之。夫天地无全功，原不可十分求备，若夫一方偏枯太甚者，则此处风吹水走，原非吉地也。一房不利，他房宁得利乎？吾愿世之营葬其亲者，只一心以安父母为主，则葬自然易速。阴地不如心地好，苟尽孝心，子孙何患不贵盛？若夫吝财惜费之徒，苟且其亲，谬托速葬，而轻弃亲骨于水泉蚁穴之中者，斯乃不孝之尤，又不可同日语矣！ 

　　沛国民张义，务本力耕。常恐有过，吁天忏悔。既老而病，恍然至阴府。主者示以黑簿，簿中列义所作罪目，皆已句破，惟余一事不句。视之，乃义少时，父遣刈麦，瞪目而拒父。微有谇语，以此不赦。盖天律不孝之罪，最为深重，不易忏悔故也。义苏，以此切诫后人。 

　　若早知悔悟，而力行孝道，是亦可以句破乎？然二亲既没，虽欲孝，谁为孝？是以君子行孝，正须及时。 

　　俞麟，太原诸生也。同社王用予，事帝君甚谨。一日，梦至帝君前，戒谕至切。用予既叩己所就，为问俞麟。帝君曰：「俞麟应得一科，因事亲用腹诽法，且溪刻论人，不近情理，而伪以君子长者自命，故黜其科。」用予问：「何谓腹诽？」帝君曰：「彼父母凡语言举动，麟心辄不谓然，但勉强不露声色，浮沈顺之。真性日漓，伪心相与，是视亲如路人矣！假行窃名，最撄神怒。」麟果终身不第。 

　　论不孝至此，纂微矣！然孝为心德，大顺大逆，总分乎此。所以言养者，必以养志为主，而口体次之；言孝者，必以爱敬为主，而牲鼎非所论也。 

　　和睦类 

　　杨桩、杨津，兄弟友爱。旦则聚于厅堂，终日相对，未尝入内。有一美味。不集不食。厅堂间往往帏幔隔障，为寝息之所。时就休偃，还共谈笑。桩年老，曾他处醉归。津扶持还室，假寝阁前，承候安否。桩每近出，或日斜不至，津不先饭。津为肆州，桩在京宅，每四时佳味，辄因使次附之；未寄，不先入口。一家百口，人无间言。 

　　司马温公，与其兄伯康，友爱甚至。伯康年将八十，公奉之如严父，保之如婴儿。每食少顷，则问曰：「得无饥乎？」天少冷，则拊其背曰：「衣得无薄乎？」至老弥笃如此。 

　　读书录曰：法昭禅师偈云：「同气连枝各自荣，些须言语莫伤情。一回相见一回老，能得几时为弟兄？」词意蔼然，足深人晚年昆季之爱。古人谓人伦有五，而兄弟相处之日最长。君臣遇合，朋友会聚，久速固难必也。父生子，妻配夫，早者皆以二十岁为率。惟兄弟或一二年、三四年，相继而生。自竹马游戏，以至鲐背鹤发，其相与周旋，多至七八十年之久。恩意浃洽，猜忌不生，其乐宁有涯哉？乃有不相往来，不通耗问；遇于途则耻下车，阋于墙则思角讼；结异姓为弟兄，迎谗夫为上客；家众操戈，野鬼瞰室，非所谓第一颠倒相者乎？ 

　　许武，字文长。早孤，有二幼弟。武身事耕种，二弟虽未胜耰锄，必使从旁观看。夜则挑灯读书，坐二弟于席侧，口授句读，细为解说。无刻不训以道义之方、成人之事。稍不率教，辄跪家庙前云：「自己无德，不能化诲。愿父母有灵，启牖二弟！」二弟号泣请改乃起，终不以疾言厉色相加也。室中止设一榻，三人同寝。有劝武娶者，答曰：「娶妻易生嫌隙，恐伤吾手足之情。」以荐入朝，为议郎。随解组归，先与二弟议亲，后方自娶。二弟俱学成，并得选举。 

　　颜氏家训有云：二亲既没，兄弟相顾，当如形之与影、声之与响。爱先人之遗体，惜己身之分气，非兄弟何念哉？矧藐尔遗孤，伶仃困苦，为之长者，所当以兄之友而行父之严，又兼母之慈；其教导保恤，尤宜无所不至。论兄弟者于此，固又是一局也。 

　　王览，祥后母朱氏所出也。祥事后母至孝，而母数欲危之。览尽心调和其间；每挞祥，览辄泣涕抱持。尝置酒酖祥，而览知其意，作取饮状。母惊，覆酒。有以非理使祥，览辄与俱。又虐使祥妻，览妻亦趋而共之。卒化母成慈。祥后仕至太保，而九代公卿，则皆览之后也。 

　　王祥孝，王览之格亲更孝。王览难得，览妻之与夫同心尤难得。后母弟至此，至矣！ 

　　牛弘，字里仁。弟弼，好酒而酗。尝醉，射杀弘驾车牛。弘还宅，其妻迎谓曰：「叔射杀牛！」弘直答曰：「作脯。」坐定，其妻又曰：「叔射杀牛，大是异事！」弘曰：「已知。」颜色自若，读书不辍。 

　　古今论兄弟之失和也，必曰言语之忿、财产之争、妇女之间。而二者之衅，又多由于妇女。盖异姓既非同气之亲，闺房曾无远大之见，纤悉必达诸夫听，甚有因而缘饰者矣！指挥一任诸妇言，久而恰如根心者矣！弘妻一言至再，应是世俗常情；弘之毫无所怪，固由性有真爱。 

　　薛包，事父母至孝。及父母殁，诸弟求分财异居。包不能止；奴婢则引其老者，曰：「与我共事久，使令所熟也。」器物取其朽败者，曰：「我素所服食，身口所安也。」田产取其荒芜者，曰：「吾少时所治，心意所恋也。」任弟所愿分之。后诸弟数破其产，辄复赈给。 

　　妙在俱与诸弟以可受，绝不矫廉求名。 

　　赵彦霄与兄彦云，亲丧，同居二十年。彦云浪游废业，彦霄数谏不听，遂求分析。分后五年，兄之产业荡然，逋负盈门，渐欲逃亡。弟因除夕置酒，迎兄嫂饮。告曰：「弟初无分析之心，以兄用度不节，惟恐悉皆荡尽，不得已而分。今幸守先业之半，尚足供伏腊之需。今日兄嫂仍复同居，以主家事。」即取分书焚之。仓库管钥，悉付兄嫂收掌。更出所蓄，偿诸负者。兄嫂愧谢不已。既受之后，处事谨节，治家勤俭。彦霄与子，其年同登第。 

　　此等处，全要纯是一片恻怛至诚，纔得泯然无迹，两两相忘。若有纤毫介介，便触人心目；兄嫂受之，亦决不能安矣！ 

　　洞云张翁，文定公邦奇父也。公为学宪时，厅事仅二楹，上官过访颇不便。旁一楹，其叔居也。适叔有宿逋愿售，公倍价买之，将重构焉。告于翁，翁知其倍价也，悦甚。已忽潸然泪下。公讶问故，翁叹曰：「吾想一旦拆彼屋以竖我柱，其夫妇何以为情？」公恻然曰：「大人宽心，儿当还之。」遽抽身取券。翁曰：「我计其钱已随手偿人去矣！」公曰：「并其价不取也。」翁乃欣然曰：「若然，慰我甚矣！」 

　　郑均，字仲虞。兄为县吏，颇受礼遗。均数谏不听，乃脱身为佣。岁余，得钱帛，归以与兄。曰：「物尽，可复得；为吏坐赃，终身捐弃。」兄感其言，遂为廉洁。均为尚书致仕，朝廷高其义，赐尚书禄终其身。 

　　化兄于善，尤难于与兄以财，斯弟道之至。 

　　陈世恩，夏邑人，万历己丑进士。兄弟三人。长孝廉，次即公。季弟某，少好狎游，率日出晏归。孝廉辄作色规正，不悛。公曰：「徒伤爱，无益耳。」每夜躬守户外候之，俟弟入，乃手自扃钥；问以寒燠饥饱。如是者久之，弟乃大悔，不复暮归。及公贵，孝廉已卒。有吴三者，孝廉侧室之弟也。一日来省其姊，衣帽蓝缕，公邀与对食。弟自外至，请问曰：「他所饮食之足矣，何预客座？」公曰：「庶嫂子女俱无，少年孀居，为吾兄守制，吾感之敬之，以及其弟，一对食何伤？」弟叹服。公二子升、陛，俱登第。 

　　庾衮，晋咸宁中人。岁大疫，已亡二兄矣。次兄毗复危，父母家人皆避于外。衮独留，不肯去。亲自扶持，调理汤药，昼夜不眠，复抚棺哀临不辍。十余旬，疫势既歇，家众乃反。毗以得瘥，衮绝无恙。 

　　人当疾病危亡之际，正所赖有骨肉至亲之时。乃疫气渐染之说，世俗惑而不察，遂有父子兄弟亦委而去之者。扶持偎贴既无其人，汤药饘粥亦所不给，病者斯无复生望矣！隋辛公义，刺岷州。岷俗畏疫，一人病，合家避之，以故病者多死。公义命皆舁置厅事。暑月厅廊皆满，公义设榻，寝处其间，捐俸具医药，身自省问，病者多起。乃召其亲戚谕曰：「死生有命，岂能相染？若能相染，吾死久矣！」皆惭谢而去，风俗为之一变。 

　　孙棘，宋大明中人。时抽丁以戌，弟萨应充。棘妻许氏嘱夫曰：「君当门户，岂可诿罪小郎？姑临亡，以小郎嘱君。今未婚娶，家道不立。君已有二子，死复何恨？」棘遂诣郡，愿代萨行。萨辞自引，不愿兄代。太守张岱疑其不实，分置棘、萨，令吏私察之。各报以从其所请，颜色并悦，甘心赴死焉。岱表上之，诏特原免。 

　　兄代弟，难矣；而出于妻言，尤奇。又妙在从亡姑身上起见，敦睦也，更可称笃孝矣！ 

　　郑湜，洪武中人。时胡惟庸既败，人有雠怨告讦者，率指为胡党。有诉郑兄弟交通惟庸者，湜兄弟六人，吏捕之急。诸兄欲行，湜曰：「弟在，其忍使诸兄罹刑耶？」独诣吏请行。仲兄濂，先有事京师。弟至，迎谓曰：「吾家长，当认罪，弟无与焉。」湜曰：「兄老，吾往辩之。万一不直，弟当伏辜。」二人争入狱。太祖闻之，俱召至廷，劳勉之。谓近臣曰：「有人如此，而肯从人为非耶？」擢为参议。 

　　王毓俊，侍御复斋之子也。复斋尝买妾，困于妒妻。复斋出按时，妻闭之一楼上，饥且死。毓俊时方八岁，绐母曰：「饥死，人谓不贤。不如日食以粥汤，令其徐死。」母从之。毓俊阴以小布囊藏干食饷之。半岁余，产子，得潜鞠他所。及侍御卒，毓俊抚幼弟成立，无异同产。后生子甚多，皆显达。 

　　吴兴莫翁者，婢娠，惧其妇妒，亟遗嫁鬻粉羹者，生男。翁卒，子且十余岁。恶少视为奇货，命往哭，兴端之计甚悉。子入哭，莫氏长子亟前曰：「汝非卖羹子乎？」曰：「然。」遂引拜其母。又遍指家人曰：「此汝当拜者，此当受拜者。」既毕，欲去。长子曰：「汝既吾弟，当在此抚丧，安得去？」即与同寝处。群小方聚俟之，闻已纳，相视大诧，计不得施。 

　　固由盛德，亦有急智。不然，莫氏之家危矣！尝论人家流俗相沿，每以亲狎侍婢为本分内事。不知侍婢一与主翁亲狎，多挟此私通仆辈，有孕则以主翁借口。其是己子与非己子，固不可得而明也。于是有蓄愚贱之裔，以玷谱渎宗者矣。况或其妻不容，因而遗嫁，势必贫贱之家。其子既长，无有不自认以为主翁之子，而日睥睨其家之富厚也。专俟主翁去世，便求归宗分财。又多群小挟之，以行其私，结祸构讼，破家之道也。故袁氏有言曰：「凡有侍婢，不可不谨其始而防其终。」 

</div>
    <div class="pagination">
<a href="德育古鉴.html">上一页</a><a href="德育古鉴.html">1</a><span class="current-page">2</span><a href="德育古鉴_page3.html">3</a><a href="德育古鉴_page4.html">4</a><a href="德育古鉴_page5.html">5</a><a href="德育古鉴_page6.html">6</a><a href="德育古鉴_page7.html">7</a><span>...</span><a href="德育古鉴_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
