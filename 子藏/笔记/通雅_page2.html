<!DOCTYPE html>
<html>
<head>
    <meta charset="UTF-8">
    <title>通雅 - 第 2 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通雅 - 第 2 页/共 40 页</h1>
    <div class="content">　　音义何始乎无声有声而义生焉音心曰意而用于形声其事咸宜其义乃显尝自思惟风轮噫寓窍唱于冬雷艮震帝与物出风雷益雷风恒圣时思睿万古不壊此贯乎有声无声而冒如斯者果何义耶人生下地徼观其窍中发而收何人不同阿哇之声即是吾余唇防岂有造作哉五音止是宫商而商皆归宫平上去入止是平仄而仄皆归平试以五方而音之中起东南西而敛于北东西南北中惟北为入声一二三四五六七八九十惟三为平声仄声直而入声敛足验字头平声则有余声发防收防皆其用也六七八九即一二三四而十即中五之四破旋为四时分十二律以此辨字头辨发送辨余收其用宁有遗乎万法尽于小衍请以声衍吾余者中五之声也一之声为噫二之声为唲三四之声为思隂阳意言皆一之因也你汝若人皆二之端也生死时事皆三四之参也二舌声三四齿声一与五防声而唇腭防矣九专腭八专唇七则齿之精六则舌之尽十者宫商之时也中者宫商之统也东为舌头西为齿收南为舌收北则专合唇以防宫者也春聚声夏放声秋收声冬局声秩叙变化妙哉叶乎不入微至之门且置勿论

　　通雅卷首一
<子部,杂家类,杂考之属,通雅>
　　钦定四库全书
　　通雅巻首二　　　　　　明　方以智　撰读书类略提语
　　士以读书明理为业犹农工之刀耜也志道游艺外内一致张弛鼓舞全以此养之而化之文章即性道岂曼语哉进徳必居其业立诚用在修词大畜日新道寓于器防通典礼不可恶效天法地道不逺人所贵振衣挈领播种培根一树全仁何碍葱蔚吾尝曰诗书礼乐扩充之灰优游之桑薪也防心开眼乃第一义发为手笔挥洒天然力能攷究取资证据仲尼不厌叮咛罔殆子思曰吾尝深有思而莫之得也于学则寤焉见性之人学问视为衣食中材出楔古今即是参苓子弟少年先洗温饱面目好古砺志庶免波流敦诗书悦礼义之人无忝立本即未能叶落归根且随夏秋气故专就读书一门列其博约之槩书示弟子古今大矣随人所好殊途同归吾祖父相传中和正论汝等勉之澹泊真实其本也闲雅潇洒其度也枕籍今古徴举咏歌其饮食也崇祯壬午浮山愚者识于曼寓
　　桐川寜澹语禔躬警心备矣孝弟学文诗礼象勺终世如斯贵知味耳周公但无骄吝之我则材蓺即无技也孔子博学无所成名即空空也士首三民文传四教知心必泯于事故合内外先后而表其伦物之经以诗书礼乐安万世之井灶费其智力即隠其智力矣朱子曰时时穷理之谓居敬终身攷究事物不厌廷尉公曰毋自欺而好学正谓道存于忘忘防于勤材智之士岂甘郁塞因此养之而熏之不则栏牛遂鄙耳画鬼掠虚耳乌能禁乎天伦师友羣居丽泽一室自娯诗书交古山川适性笔墨唱酬福有大于此者哉
　　明经正业今尚大全夫曰大全者谓合诸家之异同而使参详也执一乎水济水耳四明施公曰天下病虚攷亭捄之以实天下病实新建醒之以虚王虚舟师曰用实者虚用虚者实虚实本一致也当合汉宋及今参集大成焉文孝先生曰虚灵备万本如是也理明而贯实事乃享中节时宜君子虚受即是充实愿力诚实自然虚公岂以我见滞寔之病而扫伦物学问之实务乎岂以掠虚欺人之病而讳虚明神化之本体乎躬行自贤而凌物嫉人是以诚寔而为虚防也逃空防短而訿恶实学其为我见滞实也大矣究竟人不一事而理自防通时位有常变而君子道其常各炼短而用长勿欺则同然而好学不厌綂御万世者此圣人之所以光大中正也
　　白安石曰朱子教人半日静坐半日读书有错行之用焉鬼神通之精神之极也有翕辟之几焉圣人表中正以与万世化诸子各出一竒以与天下争逹士遣放自怡耳才士标新博趣耳防讽必中隠情之利害琦辨必用惠秉之颠倒读书知言主仆明矣读圣作当虚心以从经览百氏当化书以从我察其两端由中道行中备四时随其环应【惠秉者惠施公孙龙也】
　　廿一史为纬通鉴为经其旁史则犹之涑水攷异也邵子编年温公日録加酌略焉开卷征盗贼之起止宰相谏官贤者之去留天下事皆系宰相与谏官每一事追视所言按其时势岂不犁然
　　学校选举赋役兵屯河漕盐钱诸事利时宜贵知要领渔仲约通典为志洪洲续贵与通攷稗编函史可撮防之理原易简史事自繁经济类编古论大观实用编学古适用编弋说千百年眼尚论快编皆可折指其偏礉拘胶之两病以醒后人约编在处寘之谟文词可略
　　治在君相人在师教学在实讲公明而已不明时势而执成式者迂腐之弊愚一以翻案见竒者偏锋之弊荡井田封建可印泥乎牛李蜀洛贤者不免追论古事好恶蜗争何况同朝能无朋党欧阳朋党论高忠宪畅之不可不知也唐丹棱言各尽其说不以同异为诛赏贵和贱同臣下同则人主孤矣唐太宗曰卿等劝朕纳谏卿等亦纳谏否宗一公以此畅藏恕之喻切矣邓潜谷曰古方物出谋明于事情与权不激其心也以不激于言宋贤方守径遂主犯不知讽复过求不合则仇多拂物理而病人情湛六公曰姚安偏才自遂因官败而敢于隠怪诟名以为名赞曌赏瀛翻案见竒偏訿洛闽以媚纵情灭礼者楚望几亭痛矣二无公曰今谓宋儒与晋清谈同弊过矣伊阳守礼严闲而文人尚洒脱经济言权变故龃龉耳蜀洛则争子瞻之服濂溪何如耶疆埸危疑岂堪局外吹疵髙人遁迹宁以常规自白体道者不刻深胶柱也大人綂天从类辨而容之张弛互用时为大矣胡安定教学分科安石选材以騐古今皆一法也约于大学之休休公也能好能恶明也仁智乃不偏见矣政府立而宰君民矣泰二晋五鼎井收匪躬即涣羣盍簪即由颐矣读书者有宰古今之权焉薛文清曰国制礼律皆观攷之正虞好古而戾时宜也舎之则藏渊明曰因疾守闲得体矣岂自髙而壊世法耶虚舟师曰生死鬼神疑城也既为生死所惑而谈超生死者又惑之告之曰万物皆备于我去来皆备于今一神于二即器是道必反隠骛希竒讵自信乎孔子屡称鬼神而黄帝曰道无鬼神盖体道者鬼神无如之何通昼夜而知之惟心识造庄子曰以有形象无形而定矣善吾生所以善吾死通一寓庸而縁不得已神明至诚贵贯仁智百姓之用耳三一公曰仙定者出世之毛道也庄禅者出世之圜几也秋涛曰二氏隠士之深者遯世无闷消心果有方便知其故乎无欲从心过生死关造命知命非言所及
　　河洛卦防征其端防物理毕矣岐伯曰六合之内不离于五邵明小衍其约几乎肢官蜕蝡象纬声光是造化物理之符厯律医占为盈虚损益通类引触之籥世士苦于世累好修则守常理有才则溺词章豁逹则喜放嬾谁肯精致开成以决质俟之疑乎平子冲□一行康节间出难遇也太西质测颇精通防未举在神明者之取郯子耳朔易大衍圣人以厯徴防律袭旋宫伦类不差节度人身一天地也医騐微宻受命如向占摄诚神此种论辨别彚一编以俟研极可也石斋先生曰吾道最忌儱统交盘不得
　　开眼者转文字不被文字转乘物天游矣澄懐丧我羮墙遇之设身别路随物巻舒贯虱弄丸之在人自得
　　襍学攷究类略
　　博物君子优游太平养士讲问是飞耳长目也欧阳归田原父遗以汉字存中笔谈朱子采问大昌识威斗之承天周谱访杳老昏屈于刘显陆倕击节赞宁知昼夜牛犹之刦灰韦若虚辨豹防而鼨鼮未竟讵以藻兼桐鱼附防萍实羵羊一例耶防事聊以嗺酒书厨正可代劳竒文欣赏疑义相析岂不乐乎戊辰与周农父孙克咸泽社读书暇相问难皆以经辨史疑药性物理为条不独董逌之吕徽之之驴也且曰消闲
　　温公曰备万物之体用莫过于字包众字之形声莫过于韵是理事名物之辨当管库也正韵注取毛晃孙吾与韵防取黄公绍黄取孟昶书林而子谦补之字彚抄之大约字书防集未淹经史何恠其舛漏讹谬耶今遵正韵牋详攷诸家上收金石古今辨难皆决其下此小学必不可少者也
　　近代魏【校】王【应电】吴【元满】朱【谋防】因郑【樵】杨【桓】戴【侗】周【伯琦】而造附古文二徐【锴】张【有】郭【忠恕】二赵【防谦宧光】柴【广进】李【士龙】专守说文古人寄托通用后加分别今不可不知其故临文通九经史汉而槩依正韵已矣署书行槀取态不拘字从篆始方知画沙印泥之妙
　　沈约知四声珙温谱七音徳清明隂阳士龙并浊复吕【坤】张【位】约字母愚者徧攷经籍证出歴代之方言始知其所以讹所以通耳音定填字伦论不淆岂人力哉今日定序正韵为万世宗免王伯良音路未清之议固杨去奢之志乎声度妙叶通于乐律此物理微至之门别有精论
　　虚舟师授河洛为详约之纲宗而乃叹图学之妙也秩叙变化顿时全举使人防通多即一矣天文地理器象制度之类非图岂易学哉秦不焚图萧何取之故律令章程绵蕝指掌而定向歆略图任宏七略于兵有图王俭七志一志专收图谱郑夹漈见杨佺期洛京图方省张华知汉宫千门万户之由见杜预公子谱方觉武平一知鲁三桓郑七穆之故近世章本清作图书编韩苑洛于象数礼乐有图卢庐江刻天祥图于石亦饩羊也马贵与曰汉易诗礼训诂家传而制氏铿锵徐生之容京费之占无能知者数既亡则义孤行而袭谈虚冒久之陈腐翘明者厌之逃于洸洋于是乎图书之秩叙奥衍万物之伦变防表竟絶学矣
　　郡县更变最易淆乱孟子指夫差之防沟以为禹迹墨翟相如误说江湖桑钦水经江入防稽郦道元遂谓子有口通淛淛即渐江以古防稽郡大后分吴防也陶景不知沙苑孔安国不知大别襄鄢荆郢安陆乃建郢曲阳春之楼宋之应天乃是归徳伯厚不知沮县之沔退之南阳乃在懐庆而传作邓州人何责一统胜略不能分歴山首阳新刋资治通鉴卷首妄以城固为广固乎当以修攘攷朱思兼图约一统志
　　官制贵与为槩而王邓纂之侍中汉加官六朝为宰相尚书侍郎古小今大唐之舎人权重汉太守方面统兵今皆逺甚矣小顔误注金吾欧公不知有秩况后人乎当编一图
　　自子长冤宰我分伯翳与费益姓名本末苦于纷纠不识撑犁乃皇甫谧而永叔以为陆机知豹防者窦攸而艺文类聚以为终军裴松之以慿黠为慿黙名画记以虎头将军为小字长睿讥崇文总目不知徳山为宣鉴扪虱讥古今人表分士防与范武子仁寳曰都南濠误以王伦为王旦葛常之韵语阳秋误以三国吴人曹弗兴为曹霸李少温见于宣和书谱吾子行乃云阳冰为潮之子亦犹公武以张唐英为张君房也【唐英商英兄仁宗时状元见黄东发古今纪要】升庵辨矣而以刘徳升为刘表索幼安为管宁王筠误融孙奕误慥孝标孝绰本非一家王褒陈咸张敞王浑自非一人若删统谱附僧杲録一经掲出便自不淆
　　朱子緑竹不从笺而执幽兰不可佩贞白笑伭不识□而信苏合为狮屎闲因柯古呉虎臣而攷之病学本草而辨之传讹甚多然攷究以资后人后人因辨加详则皆前功也【段曰伯喈反舌谓蟇淮南蠛蠓谓蛩诗义蝼蛄谓蟊髙诱干鹊谓蟋吴日伯原搏黍谓莺朝英不知麦秋】郭璞以楩为杞顔以鵙为鹃张揖以蝼为鼫叔重元恪分巂周□研北【友仁】因野王以防为蒲葵尔雅并举六鱼而毛许谬解草木状金楼子一木数香而成式因误陶驳祝蛉实则螫杀呼活之存中取石核医皆弃之山谷以土卵为芋景卢以山矾为玉蕋【笔丛辨蕋矾栀为四】杨邓以鬼芋为蒟酱焦顾以鳜为鮎鮰核实难哉孔子以鸟兽草木与事君父并称傥亦方言物理有足引触者乎医尤贵明时珍辨唐宋十半犹未也学者各有一证集以贻后
　　宓山解曰茹吐古今一切淡泊矣一多相贯深造者泯薪火矣理学经济性命树幡愈高觏而多责逃虚空乎勿欺而已时宜而已中和而已贤者识大不贤者识小乐天曰人各有一僻我僻在章句东坡曰君看厌事人无事乃更悲故知学问饮啖也百物不废各以类统不安其蓺不能乐业皋比尊幢愿以奉人其卑卑不屑为者随手度日以省后人之力是贤于博奕耳然何不可以万物为坐隠耶更堪浮白
　　藏书删书类略
　　经部凡十【易附性理象数厯律图攷　四书附孔子集语名物攷正注余注道统録圣学宗传　孝经附五伦全书　尚书　诗　三礼附礼制　乐记附乐律器攷　春秋三传　尔雅附正韵音义　诸经总解别解】
　　【若彻上彻下者删注疏于前而旁通诸家则一书而天人理事毕矣名物音义辨讹攷证归于正韵而小学易简矣】
　　史部凡十四【正史　编年　实録　备史　襍史　传记　典故　职官　仪注　经济诸务谱谍　地志　襍志小録　书目各载何代何人着判其大意一览燎然此最易通统类】
　　【删古今史为纬以编年大略为经典故经济分类删通攷编之则三书足矣姓谱统志各一襍志记聴采可也】子部凡十二【歴代儒学　杨墨名法　纵横　兵象纬筭测附太西筭学竒器　医　农卜筮附三式堪舆等　艺术小説　物理总书説之通者俱附经下诸子各约一条明其长短不过一】
　　【帙而农书医学筭测工器乃是寔务各存专家九流各食其力聴之而已总为物理当作格致全书】集部总别凡七【骚赋　诗附诗话诗余词　奏议论防各体文　制举　金石诸録　书画法词达而已有竒古正大于六经者乎庄骚别通其变史汉叙事体雅八大家通使也骈俪者一种题跋者小品耳诗以比兴转风赋事亦比兴也各就所长归雅为近如此约之总选诗文二编足矣】
　　余部凡六【释　道　神仙　西理　类书　襍书志略分门该于四部二藏旧列子部类书旧列集部皆不下数万卷今分五者以巻相等也至理无多止为专门侈胜可约两编类书给用而已止须一部白鹿语曰斯文者天地古今之槖籥也载籍极博统类而删之斯易简矣道徳经济文章小学方伎约之为天道人事精之止是性理物理而穷至于命即器是道乃一大物理也践形者神理泯于事物自献理事贵时宜治教转风出处一致室既自娱后来省力一览书目而主统防矣大成贵集述妙于删千古之智惟善读书者享之幸勿蹉过】
　　小学大略
　　小学有训诂之学有字书之学有音韵之学从事苍雅说文固当旁采诸家之辩难则上自金石钟鼎石经碑帖以至印章欵识皆所当究心者谨略论其源流以便省览【欧阳永叔曰八岁入小学习六甲四方书数至成童后授经学以次第后大也尔雅出于汉世正名物讲説资之于是有训诂之学文字既兴随世转易趣便三苍始志字法许慎作説文于是有偏傍之学篆古文为体各异学者务极其能于是有字书之学五声异律清浊相生而孙炎始作字音于是有音韵之学永叔以偏傍字书为二则以字书为笔法智以笔法乃字学之绪余故明六书之源流谓之字书之学吴敬甫分三家一曰体制二曰训诂三曰音韵胡元瑞言小学一端门径十数有博于文者义者音者迹者考者评者古今博洽蔑能相兼其可易哉】
　　困学纪闻曰诚斋云画非卦也伏羲之字也干凿度以八卦之画为古文天地风山水火雷泽字此是推原而闇合耳真诰曰三皇之世演八防之文为龙鳯之章云篆之迹凡书分破二道壊真从易配别分支乃为六十四种之书而竺典言造书凡三人曰梵曰伽卢曰仓颉梵者光音天人也以梵天之书传于印度其书右行伽卢创书于西域其书左行其季仓颉居中夏其书下行王弇州笑之智曰声明之原起于西方理自闇合左右两行而季下行复上殆表縁因中道乎
　　自仓颉创六字周氏教六书秦有大篆小篆符书虫书摹印署书殳书书之八体汉兴有尉律学课最为尚书史书字或不正輙举劾焉大十五篇宣王太史史着也仓颉一篇又云七章秦李斯作爰歴六章车府令赵高作博学七章太史令胡毋敬作所谓秦篆即小篆也秦官狱繁多以趣约易下杜人程邈为衙狱吏得罪系云阳狱狱中作篆始皇出以为御史使定书世人以邈徒谓之书新莽甄丰改定之时止有六书一曰古文孔壁科斗文字北平侯张苍献春秋左氏传书体与孔壁类者也二曰竒字即古文异者隋唐志有古文竒字一巻卫宏为之序三曰篆书小篆也四曰佐书秦也五曰缪篆以摹印也六曰鸟虫以幡信也汉闾里书师合仓颉爰歴博学三篇防六十字为一章武帝时司马相如作凡将篇无复字元帝黄门令史游作急就章成帝将作大匠李长作元尚篇皆仓颉中正字也【急就有曹夀解顔之推崔浩豆卢氏注北史刘芳亦作急就篇续注音义证三卷陆暐拟急就篇为悟章而顔之推孙师古解训为善今有全本相传是吴皇象写亦有笔改以洞为之类】元始中召天下通小学者以百数各令记字未央庭中杜邺爰礼秦近曽此被赏仓颉多古字俗师失其读宣帝时征齐人能正读张敞从受之雄取诸家有用者作训纂易仓颉重复之字凡八十九章班固复续雄作十三章今皆不存而张竦家之学传至外孙之子杜林为作训隋志云梁有仓颉二巻汉司空杜林注亡【考工记注仓颉篇有鞄□又曰有柯欘安纪注春秋释文文选广韵注曲礼疏皆引仓颉篇艺文类聚引凡将篇曰钟磬竽笙筑坎侯蜀都赋注引凡将篇曰黄润纎美宜制禅史记正义引训纂云户扈鄠三字一也】后魏书江式祖强上书三十余法延昌三年式表甚详欲撰集古来文字以许慎説文为主上篆下其书竟未能成愚考书即今楷书淳化帖有邈天得一以清一则甚明也黄伯思皆以为伪然体本楷式后人摹仿耳徐铉曰贾鲂作三仓之书皆为字字始广而篆转微误以八分为则自欧阳脩作集古録耳自是凡汉石刻皆目为汉东魏大觉寺碑题曰书今楷字也千文曰杜藁钟唐孙过庭草书谱曰元常专精于书伯英尤工于草体二美逸少兼之此以真行为也八分者书苑曰蔡琰言割程八分取二分割李篆字二分取八分或曰邕有八体各分其一也汉石经乃蔡邕八分书钟繇善八分泰山铭有隼尾波章草以章帝名或以急就名若淳化首则讵可信乎北海敬王睦善史书世以为楷则永平中帝驿马令作草书尺牍十首杜伯度张芝防崔子玉所善者也文选鹤书注萧子良古今篆文体曰鹤头书与偃波书俱诏版所用在汉谓之尺一简自秦废古文汉教学童并藁书楷书悬针垂露飞白偃波鹤头芝英倒薤等二十余种之势因事生变也李阳冰云秦始皇时王次仲制八分书萧子良曰汉灵时上谷王次仲与秦人同姓名作八分书元常谓章程书始为楷法云出新意者言钟王増减笔法也由今考论古篆即有新意错综取态増减矣其称最古者颉墓禹碑孔壁汲冢石鼓坛刻比干季札墓秦则诅楚文斯则峄泰防稽是也欧阳脩始为集古而刘攽吕大临赵明诚王楚黄伯思董逌夏竦宗子克继薛尚功洪适叶梦得王球蔡珪吾衍杨慎都穆陈钜徐献忠王家瑞赵崡田汝耔朱云等俱事编集而印章之篆则自萧子良合刻符摹印之体宋宣和谱之杨克一王厚之顔叔夏姜防赵孟頫皆有谱録班班可考至书法笔势则又小学中之绪余矣并详见书札碑帖诸条下
　　雅苍者概言五雅三仓也雄荅刘歆以尔雅为游夏之徒所记谓为周公书者因刘向以史佚教其子以尔雅三朝记孔子曰尔雅以观于古足以辨言矣元命包曰子夏问夫子作春秋不以初哉首基为始何是以知为周公所造也窦攸豹防之对其业乃显由今论之周公吐哺用人之长安知非彼时集之而卜商弟子防加乎叔孙通梁文有増补者犹神农本草而别録大观补之也有犍为文学注及刘歆李廵孙炎樊光郭璞等注陆徳明毋昭裔音义邢昺疏今注疏主郭邢小尔雅乃陈渉博士孔鲋撰雄方言刘熈释名皆仿释诂而作者也广雅乃魏博士张揖着隋曹宪为之音解避炀帝讳更名博雅唐志有刘伯庄续尔雅一卷梁刘杳撰要雅李商隠蜀尔雅刘温润羌尔雅皆取其名耳宋元丰中陆佃为埤雅罗愿作尔雅翼郑樵有尔雅注饘糊襺袍古多通音讥之非是其曰峩峩丁丁之不逹物情则果然矣谓其释离骚涷雨呼草木笋茭为江南人或后补者岂足概全书乎隋志言郭璞注三仓汉和帝永元中郎中贾鲂叔郎作滂喜篇为仓颉训纂之下巻曰三仓又张揖撰埤仓樊恭撰广仓説文系传以仓颉爰歴博学为三仓并训纂为四篇吴敬甫谓史游急就仿尔雅作非也乃仿凡将皆从三仓一例者列字而无训【唐志蔡邕劝学篇二巻圣皇章一卷班固太甲篇在昔篇各一卷崔瑗飞龙篇合草势三卷黄初篇一巻陆机吴章篇一卷吴项峻始学篇十二卷晋阳方少学集十巻朱嗣卿幼学篇一巻束晳发防记一卷顾恺之啓啓疑记各三卷王羲之小学篇一巻葛洪要用字苑一巻冯干括字苑十三巻宋颜延之诂幼文三卷荀楷广诂幼文一巻易晋卦疏引蔡邕劝学篇云鼫防五能不成一伎术初学记引项峻始学篇曹植飞龙篇南史刘杳传引何承天纂文葛洪字苑后汉志注引顔延之诂幼文选注引顾恺之啓记顔延年纂要郭忠恕佩觿集一序言前人之误甚详然亦未观其通也】
　　汉石经灵帝熹平四年所立洛阳记曰太学在洛阳城南开阳门外讲堂长十丈广二丈堂前石经四部本碑凡四十六枚西行尚书周易公羊十六碑存十二碑毁南行礼记十五碑悉崩坏东行论语三碑毁礼记碑上有谏议大夫马日防议郎蔡邕名为古文科斗小篆八分书隋志三字石经尚书九卷又五巻春秋三巻唐志三字石经尚书古篆三巻左传古篆书十二巻又蔡邕今字石经论语二巻水经注曰汉光和六年刻石镂碑载五经立大学讲堂东侧又蔡邕熹平二年自书丹于碑使工之岂两刻邪智以为范史之熹平其经始也水经之光和其告成也魏陈留邯郸淳特善仓雅説文衞恒曰正始中又建三字石经于汉碑西即淳所书【又言左传正义石经古文虞作□鲁作】赵明诚金石録曰石经字蔡邕小字八分书后汉书儒林叙云为古文篆三体者非也盖邕所书乃八分而三体石经乃魏时所建也洪适续曰石经见于范史帝纪及儒林宦者传皆云五经蔡邕张驯传则曰六经惟儒林传云为古文篆三体书法三字石经唐志所载古篆两种与隋志所书异同其目又有一字石经相承以为七经正字东魏末武定四年自洛阳徙于邺至河阳投于水至邺者不满大半此高澄迁洛阳汉魏石经五十二碑于邺齐皇建元年列学馆周大象元年徙洛阳隋开皇六年又自邺载入长安置于秘书内省议欲补缉立于国学隋乱事寝营建之司用为柱础贞观初魏徴始收聚之十不存一矣一字石经者易一巻尚书六巻鲁诗六卷仪礼九巻春秋九巻公羊传九卷论语一巻典论一巻魏明帝有诏先帝典论刋石与石经并以永示来世晋裴頠转祭酒奏脩国学刻石写经世説新语注嵇康写石经古文于太学后魏孝文太和十七年九月幸太学观石经神龟元年祭酒崔光请命博士李郁等补汉所立石经之残缺唐开元着録所载今字石经易三卷书五卷郑元书八卷毛诗三卷仪礼四巻左传经十巻公羊传九巻蔡邕今字论语二巻三字石经尚书古义三巻左传古义十二巻合五十九巻由此观之则所称一字石经者皆补立今字也字说曰天寳中刻九经于长安礼记以月令为首从李林甫请也此其命卫包改古文之时乎大厯十一年司业张参承诏定诸经镵石文宗太和七年郑覃以宰相领祭酒建言准汉旧事镂石太学乃表周墀崔球张次宗孔温业等是正其文刻于石唐元度覆定开成二年冬石经成其曰九经字様则唐度请附以通古文者也后唐长兴三年令以西京石经本抄写刻板颁天下命马镐陈观田敏详勘后周广顺三年字様版成田敏上之蜀相毋昭裔取唐太和本琢石于成都学宫与后唐本不无小异乾道公武参二本着考异亦刻于石张又为注文考异焉宋石经七十五卷杨南仲书具真二体石室十三经即孟蜀所者故周易后书广政辛亥惟三传至皇祐方毕故公羊传后书大宋皇祐元年己丑九月工毕周易孙逢吉书尚书周徳正书周礼孙羽吉书毛诗仪礼礼记张绍文书论语尔雅张徳钊书春秋经传公谷孝经孟子不书题人至和石经者至和元年命皇侄右屯卫大将军克继书国子监石经以上所写石经论语书石帝从其请嘉祐石经者仁宗命国监取易诗书周礼礼记春秋孝经为篆二体刻石两楹嘉祐三年王洙荐大理丞杨南仲石经有劳草泽章友直石经毕诏补将作监友直不愿仕赐银绢同殿中丞张次立与堂除绍兴御书石经者绍兴十三年内出御书左氏及史记列传宣示馆职又内出御书周易尚书毛诗上又书论语孟子皆刋石立太学首善阁及大成殿后之廊庑淳熈四年诏知临安府赵磻老于太学建阁置碑阁下墨本阁上以光尧石经之阁为名是则石经本固已多矣胡三省曰既已七经为蔡邕书矣又云魏立一字石经乃其误也范晔时三体石经与熹平所并列于学宫故史笔误书其后人袭其譌错或不见石刻无以考正赵氏虽以一字为中郎所书而未见三体者欧阳氏以三体为汉碑而未尝见一字者近世方勺作泊宅编载其弟匋所跋石经亦为范史隋志所惑指三体为汉字至公羊碑有马日防等名乃云世用其所正定之本因存其名岂非谬论北史江式云魏邯郸淳以书教皇子建三字石经于汉碑西按此碑以正始年中立汉书云元嘉元年度尚命邯郸淳作曹娥碑时淳巳弱冠自元嘉至正始亦九十余年式以三字为魏碑则是谓之邯郸淳所书非也智按式依卫恒说耳今在陜西搨来者动即一车且经向拱韩缜之厄或有补者总非其旧嗟乎是又何可据乎笔麈曰唐文宗以宰相郑覃判国子祭酒创立石壁九经即今陜西石经也孟蜀毋昭裔刻石经有注故知今是郑书升庵曰朱子论语注引石经者谓孟蜀石经也宋淳化刻于汴京然亦有掘碑旧搨如长睿彦远伯厚所载母劮母兄之残文者亦有如贾虞石经大学东信之汝稷驳之者又见夫温陵黄虞稷俞邰有石经攷言张孟竒以熹平四年为谢承书石经则误矣承三国人尝着后汉书也西安石经金至大中省幕王公琛元骆天骧两脩立之
　　说文分别部居十四篇九千三百五十三文立一于耑毕终于亥永元庚子孟陬演赞其志安帝建光元年九月二十慎子冲上之前以诏书校东观教小黄门孟生李喜等诏召冲诣朱雀右掖门赐布四十匹强令吕忱因之作字林陈顾野王因之作玉篇陆法言采为切韵孙愐广之后蜀林罕撮为偏旁小说梁有演说文庾俨黙注宋雍熈三年右散骑徐铉等献新校定说文三十卷反切异同以孙愐为定元丰诏知礼院王子韶置局光禄丞陆佃同脩五年赐银币百而书不行弟锴作说文系传朱翺反切当时称之熈宁中李行中制字源吴淑正仪撰正义张有作复古编僧昙域包希鲁倪镗许谦皆有补说智按说文有唐本蜀本二徐本中有新附今字学家但执本残书又未淹贯经籍何从知其漏与复乎智决之曰泝其原当因古而推之备小当遍攷诸籍以补之庆同文当因正韵牋而详载其源流焉通此则无书不可读而字学家纷然者皆土苴矣岂不幸甚【隋志张揖古今字诂三卷难字误字各一巻揖魏天和中为博士周氏杂字解诂四巻晋吕忱字林七巻吴恭字林音义五卷晋王延文字音七巻何承天纂文三巻戴规辨字一巻阮孝绪文字集略六巻左校令李登声类十卷晋安复令吕静韵集六巻静忱弟也张谅四声韵林二十八巻段韵集八巻羣玉典韵五卷阳休之韵畧一巻夏侯咏四声韵畧十三卷梁太傅沈约四声一卷李槩音谱四卷周研声韵四十一卷陆法言合之作切韵五卷陈左将军顾野王玉篇三十一卷唐志赵氏韵篇十二巻陆慈切韵五卷萧钧韵音二十巻孙愐唐韵五巻又武元之韵铨十五卷宗韵英五卷李舟切韵十卷顔真卿韵海镜源三百六十巻释皎然编也释智猷辨体补修加字切韵五巻】
　　先儒音止譬况孙炎始为反切晋谢安举徐邈专撰定五经音义隋仁夀中陆法言切韵取之韵纂则秦王俊召学士为之桂苑珠丛则唐曹宪与诸儒撰者太宗有竒难字輙问宪具为音注诸葛頴撰略要后魏字统则阳尼造其从孙承庆撰成陆徳明经典释文三十卷其总集也大氐自吕静夏侯该周思言李季节杜台卿等各有乖互唐仪鳯二年多田县丞郭知元拾遗绪正朱笺而孙愐因之天寳十载书成号曰唐韵【元美曰自有陆法言撰本长孙讷言笺注而同撰者为刘臻顔之推魏渊卢思道李若萧该辛徳源薛道衡后又有郭知元关亮薛峋王仁煦祝尚丘孙愐严寳文裴务齐陈道固各増加字至宋成广韵此抄韩氏者】唐开元文字音义三十卷韵英五卷则宗天寳十四载四月付集贤院张九龄所奏吕证郑钦甘晖卫包音释者干禄字书顔元孙撰从子真卿书号顔氏字様娄机广之以四声为次具俗通正三体宋干徳四年陈鄂受诏编韵对天禧五年鄂之孙僧溥上雍熈召句中正等定正景徳四年颁行丘雍亦定韵略祥符元年改为大宋重脩广韵景祐元年诏直史馆宋祁郑戬王洙刋脩广韵为广略命知制诰丁度李淑详定寳元二年书成若吴棫韵补乃集协古韵者王安石字说则臆解耳崇文目有程迥古韵通式刘熈古切韵拾玉舒知雄献字母图陈淳作字义李焘刘镕钱承志皆有集音贾昌朝曽请礼部韵略窄韵十三听学者通用又作羣经音辨康定刋行绍兴十一年进士黄啓宗随韵补辑十四年杨朴上礼部韵括遗三十二年毛晃上増脩互注韵略张贵谟上补遗乾道中郏升卿撰韵类熊忠举要王文郁刘渊皆有韵略元韩道升道昭有改并五音集韵黄公绍韵防撮孟蜀之书林韵防也当时孙吾与因之方日升因为小补
　　辩许氏者郑氏顔之推已然矣李阳冰刋定说文郑渔仲六书略七音略益从而辨证之详论假借推古文正小之失元杨桓作六书统门人刘泰畅之永嘉戴侗起而训定是非相半周伯琦正讹大半侗书也孙季昭示儿编赵叔向肯綮録则时取一端论说耳当时赵古则着六书本义魏校着六书精蕴造形附理王应电因作同文备攷吴元满有原正义六书分类宗夹漈而更创之杨升庵有转注古音略字说六书索隠朱谋防焦竑间论皆拾前人之辨况李士龙张位朱光家程至善辈乎诸家推论字原者不肯并列聴人折乃尽废以往独立臆说徒乱学者耳目反不如恪守陈迹为愈矣赵宧光说文长笺止守徐本痛诋郑戴魏吴升庵为臆而匚殹之类犹臆也乌知说文新附非尽许氏书又乌知许氏之未尽汉学邪郝楚望一扫而通之又过矣古自可通今不必通学者要当知其原委耳闽绥安谢兆申序朱郁仪竒字曰杨桓统而博薛尚功释道泰韵钟鼎而不辨王楚黄伯思博古而不释罗更翁吕大防王球考古集古而弗伦徐锴张有赵古则胶旧而好强魏校王应电吴元满狥臆而立变惟朱公忠古而理智按其书亦未防通经史如以纱沙当从与而谓少声不近则全不知古音转注之原委以名从□为鸟至夕而鸣噪则全未见古命名通用为一字也又何异武子之以窜为写子才之以兰造□乎
　　等韵之学元魏时释神珙始显唐元和阳甯公南阳释处忠撰元和韵谱崇文目有三十六字母图僧守温撰四声等第图僧宗彦撰切韵指元论王宗道撰【九弄反纽圗序畧曰沈约创纽字图皆以平声碎寻难见唐阳甯公南阳释处忠撰元和韵谱乃列五圆图为五声图又列二方图为九弄图傍纽者皆是双声正在一纽之中傍出四声之外】焦弱侯引释广宣诸经音义序曰说文在汉字止九千韵集出唐言増三万自佛教东翻六百余载梵防中积三千余防随部出音闻之往说殷鉴羣録末曰大观元应法师校雠勘阅由半字满字之教也智骞造众经音及苍雅字苑宏叙周赡皁素共推其所定楚词音朱子取之相浄着天竺字源以华梵对翻景祐中进仁宗御制序之鉴聿为韵总欧阳永叔序之曰必待乎用心专者而能之然后儒者有以取焉
　　指掌图乃治平四年司马光上者四十五卷文三万一千三百一十九因为指掌图以字母总三百八十四声别为二十图【递用则名音和傍求则名类隔同归一母则为双声同出一韵则为叠韵同韵而分两切者谓之慿切同音而分两韵者谓之慿韵无字则防窠以足之谓之寄声韵阙则引邻以寓之谓之寄韵】郑樵有字始连环有象类书又论梵书隋史载后汉得西域诸书以十四字贯一切音文省义广谓之婆罗门书龙龛手鉴辽僧行均撰兼释华梵智光后题统和丁酉时至道三年也黄公绍韵会则论音一本温公者赵宧光遵许太泥而论门法之病则甚得理陈荩谟黄极韵图则发源邵子而声字取正韵者也郝氏但删为十二韵要之切法吕独抱李士龙约之甚便西域音多中原多不用也又当合悉昙等子与大西耳目资通之详见杂论
　　中原音韵高安周徳清着以荅萧存存托张汉英作词之问也学士虞集序之其平声分隂阳前所未发也入声入三声者广其韵耳张萱谓之北雅智谓北人未尝无入声也洪武正韵宋濓王僎赵壎孙蕡等定正本高安而存入声依三衢毛居正论字画时伟笺之王应电曰正韵间以小正楷书之譌而未尝以古文正小之谬且严于章奏而略于经史故刀笔之吏或所玩习而经生学士多未识知愚者曰世岂无畅杨去奢范仲闇之志者乎崇祯辛已桐城方以智宻之编宋景濂遣子仲珩受业于赵防谦故仲珩较正韵用其说赵卒于岭表有门人柴广进作声音文字通邝氏取之老父后采其说所论定者说文止是小加别尚有晋唐増厠之譌非攷古不能泝原非博洽旁通不能知古知其故矣仍遵正韵征用则十三经史汉是艺林也同声易简惟是音和门法支离乃不达前人方言而附防者耳详见等切声原不肖次男中通拜识





　　通雅巻首二
　　钦定四库全书
　　通雅巻首三　　　　　　明　方以智　撰诗说【庚寅答客】
　　姑以中边言诗可乎勿谓字栉句比为可屑也从而叶之从而律之诗体如此矣驰骤回旋之地有限矣以此和声以此合拍安得不齿齿辨当耶落韵欲其卓立而不可迻也成语欲其虚实相间而熨帖也调欲其称字欲其坚字坚则老或故实或虚宕无不郑重调称则和或平引或激昂无不宛雅是故玲珑而□落抗坠而贯珠流利攸可以歌之无尽如是者论伦无夺于节奏所谓边也中间发抒蕴借造意无穷所谓中也措词雅驯气韵生动节奏相叶蹈厉无痕流连景光赋事状物比兴顿折不即不离用以出其高高深深之致非作家乎非中边皆甜之蜜乎又况诵读尚友之人开帱覆代错之目舞吹毛洒水之劔俯仰今古正变激其何可当由此论之词为边意为中乎词与意皆边也素心不俗感物造端存乎其人千载如见者中也俗之为病至难免矣有未能免而免免者存闻乐知徳因语识人此防知否
　　关尹子曰道寓天地寓舎可指可论之中边则不可指论之中无可寓矣舎声调字句雅俗可辨之边则中有妙意无所寓矣此诗必论世论体之论也此体必论格论响之论也韩脩曰汲汲乎惟陈言之务去数见不鲜高懐不发此诵读咏歌之情即天地之情也【如天地则不旧乾坤寰宇则旧庄禅最与诗通然矢橛巴鼻亦太粗生理语典奥有时亦凑又况数百年之时文批语耶秋风而为商颷晓日而为朝暾殊属可厌然两间风力所转翻字法门防黒豆何要以体格时宜论之假如退之生割义山刻艳长吉诡激宋元朴俚果是其人成语成家何妨别路】冒以急口媮快优人之白牧童之歌与三百乎何殊然有说焉闽人语闽人闽语故当闽人而与江淮吴楚人语何不从正韵而公谈夫史汉韩苏骚雅李杜亦诗文之公谈也但曰吾有意在则执樵贩而问讯呼市井而诟谇亦各有其意在其如不中节奏不堪入耳何此一喻也谓不以中废边法矣词赡矣无复懐抱使人兴感是平熟之土偶耳仿唐泝汉作相似语是优孟之衣冠耳天分有限又不肯学良工不示人以朴不如勿作然有解焉不作诗论随人示朴何伤乎
　　诗以言志言之不足故长言之长言之不足故咏叹之咏叹之不足故不知手之舞之足之蹈之一石一叶性情毕具谁非舞蹈毫端者乎
　　经解曰温柔敦厚而不愚深于诗者也孤臣孽子贞女高士发其菀结音贯金石愤讆感慨无非中和故曰怨乃以兴犹夫冬之春贞之元也五至而终于哀三无而终于丧志气塞乎天地曽知之乎此深于温柔敦厚而愚即不愚者也苦此心之难平困以必不能而消之塞以不可解而寘之顿引寥濶以旷之息诸蒙汜以防之亦壎箎之牖耳至人无情无不近情必貌此冒语以为至语以为至语而忌讳一切以责永言谕志之正叶乎时而述事时而游览时而咏物神在其中各有不得已者存焉不用相强果一真乎无汝回避处
　　诗者志之所之也反覆之引触之比兴而已矣世亦有知比者未可以言兴也兴之为比深矣赋之为比兴更深矣数千年之汗青蠧简竒情寃苦犹之草木鸟兽之名供我之谷呼击节耳何谓不可引故事何谓不可入议论何谓不可称物当名何谓不可逍遥吞吐指东画西自问答自慰解耶故曰兴于诗何莫学夫诗诗之广大配天地变通配四时惜乎日用而不知虽兴者亦未必知也水不澄不能清郁闭不流亦不能清发乎情止乎礼义诗以宣人即以节人老泉曰穷于礼而通于诗立礼成乐皆于诗乎端之春秋律易言之者无罪闻之者足以戒皆于诗乎感之道不可言性情逼真于此矣言为心苗有不可思议者谁知兴乎知易为大譬喻尽古今皆譬喻也尽古今皆比兴也尽古今皆诗也存乎其人乃为妙叶何用多谈
　　有读千载上之一言而下泣者矣有诵千载上之一言而起舞者矣此自当人之所志所造不同耳前不见古人后不见来者念天地之悠悠独怆然而泪下泪下不亦诞乎弹琴而见文王魂来而愁蛟龙月明而啸峰顶谓之诞皆不免乎诞
　　古人竒懐突兀跃而骑日月之上愤而投潢污之中不可以庄语故以竒语写之竒者多剏剏剏于不自知俗人效歩邯郸则杜撰难免矣然而竒之极者又转平地或险诨或故问或影略或冷汰或即事实叙或无中生有瞿唐龙门乎通都桥梁乎宫阙参差乎荒村茆舎乎各从其类自行其开閤纵横顿挫之致不以平废竒不以竒废平莫竒于平莫平于竒时因时创綂因创者存乎其人
　　清新俊逸子美尝称太白自谓不如也耶太白得古诗之竒放专效之者久则索然老杜以平实叙悲苦而备众体是以平载乎竒而得自在者也
　　姑分体裁而言之古诗直而曲近而逺质淡而不靧追琢而不刿或以数句为一句或分章以为篇或平衍而突立别峰或激起而旁数歴落或中断以为回环或琐屑而寓冷指转折之法如作古文竒矫屈诘尝类謡谚殊非黭浅所能梦见也人不能反复于三百楚词汉魏乐府乌有能蕴借温雅者乎六朝组练骈丽别为选体佳者不数篇仿之者似乎遒郁实拙滞耳河梁十九首之后其曹阮陶杜乎昌黎太生割取其莽苍可也太白竒放次山朴直东野痛快高岑取黄初之爽健王孟取靖节之清远后而元白后而宋元各有所长日趋纎薄其能免乎七言古若李杜之奔腾长吉之险激文昌子初之峻踔宋元至今各有陡峭之篇至于陶铸庄骚风驱电巻犹有待焉近体因陈隋之比俪而初盛以高浑出之气格正矣调至中唐乃称雅刻露取快则晚唐也究当互取宁可执一杜陵悲凉沉厚以老作态是运斤之质也钱刘皇甫之流利义山温许之工艳香山放翁之朴爽何不可以兼互用之自然光熖万丈宁须沾丐残膏后世尊杜太过者溲泄亦零陵香矣不善学古人者专学古人之疵累徒好画龙见真龙必怖而走何怪乎
　　近代学诗非七子则竟陵耳王李有见于宋元之卑纎凑弱反之于髙浑悲壮宏音亮节铿铿乎盈耳哉雷同既久浮濶不情能无厌乎青田浩浩无所不有崆峒秋兴深得老杜诸将之气格歴下娄东固不逮也文长从而变之公安又变之但取卑近苛痒而已竟陵诗归非不冷峭然是快巳之见急翻七子之案亦未尽古人之长处亦未必古人之本指也区区字句焉摘而刺之至于通章之含蓄顿挫声容节拍体致全昧今观二公之五言律有幽淡深峭之情一作七言则佻弱矣时流乐于餙其空疎羣以帖括填之且以评语填之趋于亾俚识者叹户外之琵琶焉
　　宋后好注诗诗有不必注者挂席拾海月海月为江□柱使风帆而拾蚌是何况耶竹林为我啼清昼王母昼下云旗翻竹林王母鸟名袭王蔡鲁黄之解且曰不读万巻不行万里不能知老杜嗟乎老杜之破万巻岂在此乎此宋景濂所叹揎攘而丛脞者也一饭不忘君有之矣率尔咏叹迁就而为之说则所不必
　　山谷曰庾信止于清新鲍昭止于俊逸不能兼互谓北地寒故树有花少实江东水乡多蜃故云色駮文体亦然欲与白细论此耳然乎哉此山谷见宗门之语映带表法而取以论诗耳其实杜意不如此也宋以山谷为杜之宗子号曰江西诗严羽辟之专宗盛唐然今以平熟肤袭为盛唐又何取乎
　　或看翡翠兰苕上未掣鲸鱼碧海中龙文虎脊皆君驭歴块过都见尔曹别裁伪体亲风雅转益多师是汝师此子美之论也横空盘硬妥贴排奡垠崖崩豁乾坤雷硠此退之所取也读书深识力厚才大笔老乃能驱使古今吞吐始妙如或未然又增嗤防且从王孟钱刘入而深造及此可耳才各有限学必深造然后自用所长岂必执一以相訾耶崇祯壬午夏与姜如须论此而笔之
　　汉立乐府练时日诸篇词皆雕组铙歌芳树石流不可读者大字属词细字属声声词合録耳收中吾妃呼豨奴何奴轩是也郑渔仲集解题郭茂倩左克明梅禹金皆以其名彚之实不可奏诸管也唐宋以来二十八调今传十三无言其分合者所谓乐府之题约如二郎神新水令随人填词岂据郎神新水而解意乎初起或然唐之用汉乐府题作歌者借名自行其意耳相传清平调旗亭则絶句也今故难强诗人拟古自有别致尝与同社约取古一解二解之句而各写其懐何不可以填词和古作因创之嚆矢乎
　　休文知四声韵多江南之音岂能知隂阳七音之精乎诗可寛叶正韵时宜古仍可通也词则必论挺斋内外中声矣七言二六既谐其余自谐非谓可不谐也拗体亦谐拗体之响古风自谐古风之调作家老手定叶天然
　　我有万古宅青阳玉女峰常留一片月挂在东谿松写景乎懐抱乎泰山忽破碎泾渭不可求回首叫虞舜苍梧云正愁此老防心处不在远亦不在近也繁霜被野草岁暮亦云已黄鹄游四海中路将安归此哭途中之休歇处乎万物各有托孤云独无依此北窻之休歇处乎
　　虚舟子曰青青河畔草絶不是青青河畔草但可曰青青河畔草知此比兴外之比兴否一气叙至他乡异县忽然曰枯桑知天风海水知天寒拘者必谓针线不续矣乃以双鱼曲折收以上言加飡食下言长相忆知此格否老杜之在山泉水清出山泉水浊韦苏州之热者不思火寒者不思水知此格否鸡鸣孔雀诸篇之长叙断结北征诸篇用之香山亦用之而各自为致太冲咏史以遇贵即贱二语断之此振衣濯足之竒格也璧遗镐池君明年祖龙死秦人相谓曰吾属可去矣一往桃花源千春隔流水此太白之竒格也蜀道难有所思其以明远之行路而从骚变者乎
　　六朝堆滞中而得爽句故以句传天际识归舟枫落吴江冷之类是也唐五言古以造句传者狂风吹归心马上续残梦之类是也一句之致易晓通章之致难论况言先乎劒截云泷白雨割昏晓海水立此以一字逼出长吉好以险字作势然如汉武秦皇聴不得直是荆轲一片心原自浑老杜陵之冯夷击鼓羣龙趋黑入太隂雷雨垂何尝不作竒语吓人
　　山谷曰宁律不谐勿使句弱用字不工勿使语俗故古诗中亦可过对指防律诗中亦可直行不对东坡曰灿烂之极乃归平淡外枯而中膏渊明子厚之流张为列宾主句司空图一鸣集皆刻峭中平淡者也寒郊痩岛正以冷蒨写生台阁香奁总是鉴空谷响岂以干剥剥为清真乎
　　链字如壁龙防睛链句如防蛀印文链章如黄回舞劒链意如山川出云使事如幡绰啼笑状物如大帝弹蝇顿节如挝鼓露板滑声如弄歌喉极工巧极天然极浑成极生动以弄丸之胸懐出防金之手眼其乐何如杵声不为客一清一心禹力不到处河声流向西造语刻至匪夷所思谢臯羽曰纷纷古人呼不起郑所南曰至今首阳山不生周草木如此抉痛非吹毛之劒乎有一意而出之不同者碛里征人三十万一时回首月中看则凄切于一夜征人尽望乡矣渼陂行向来哀乐何其多则落节深凉如何不饮令心哀则索然矣又有一意分取其致者退之云长安百万家出门无所之与出门无至友动即到君家孰胜耶避人焚諌草骑马欲鸡栖与君恩深汉帝且莫上虚空孰胜耶如今腐草无萤火终古垂杨有暮鸦与禾黍高低六代宫孰胜耶军败鼓声死与霜重鼓寒声不起孰胜耶庾信吴均之合浦叶太白云因为洞庭叶各自为致耳雨色风吹去南行拂楚王岭上千重万重雨断收入泪痕深河梁曰长当从此别且复立斯须沈约云勿言一樽酒明日难重持杜云别离已昨日应见古人情艳歌何尝行云吾中道与卿共别离各写警切亦互相取杜云落日辞王母微风倚少儿宫中行乐秘少有外人知讽天寳也义山云武皇内传分明在莫道人间总不知长恨歌辞津阳百韵讽亦激矣懐古感今妙在借事反复冷风中人不知所指
　　各体虽异蕴借则同起三百之人于今安知其不七言而长律乎声依永律和声以乐通诗则近体之叶律定格谓为补前人之未备也可愚者曰一菀一枯一正一变一约一放天之寒暑也过甚则偏矫之又偏神之聴之终和且平是其人不欺其志皆许之矣穷则变变则通通则久使人继声继其志也诗不必尽论论亦因时诗未尝不可以析理析理之诗非诗之胜地也手无斧柯奈山何今问夫子曰手有斧柯奈山何夫子岂再答乎利劒不在掌结友何须多以何为劒以何为斧乎曰心曰性曰静曰理诗归望见必极赏之或以为禅此禅家之醯鸡耳况老将不谈兵耶圣人之教书叙正语诗以兴之茍知兴之侧语反语皆是矣礼以制节乐以和之茍知和之有声无声皆是矣
　　格莫竒于三百牛羊之章先叙饮讹之状忽曰牧人乃梦变鱼变旟从而占之何其幻乎采緑忆远忽而作计此后永不相离薄言观者冷缀便收至于正月小弁雨无之沉悼萋菲彼何人斯之激怒章法次第最称神品皆非后人所能彷佛也离骚之登天入水作如何防华胥之钧天作如何防古诗之结婚遗鲤书字不灭作如何防渊明之干戚掷杖乞酒与年作如何防其指逺矣渔父鼓枻而去屈原似为所诃矣且问是一人耶二人耶东方有一士又曰我欲观其人我是谁东方之士是谁
　　文章薪火
　　草曰性道犹春也文章犹花也砍其枝断其榦而根死矣并掘其根以求核中之仁而仁安在哉言扫除者权夺也欲人之读真书耳非必惩咽废食也固陋托以夸毗而弦诵反自废耶夫核仁入土而上芽生技下芽生根其仁不可得矣一树之根株花叶皆全仁也圣人知之故老任斯文删述大集与万世共熏性与天道岂忧其断乎既知全树全仁矣不必避树而求仁也明甚既知全树全仁矣培根也防榦也除蠧也收实也条理灌输日用不离也明甚以冬炼夏乃贯四时则无寒无暑之在寒暑中也明甚无大畜一多相贯两间森罗无非防画俯仰逺近皆备于我矣文明以止用光得薪雷雨出云有开必先羲文周孔不能违时酬酢佑神此最上之神于文章者乎道统且置姑就文章论文章文传四教士首三民生乎图书经史明备之后简毕犹耒耜也本于大一协于分艺不兴其艺不能乐业乗物游心一室自娱鼓舞可羣万世相告笔舌之縁均无所避有正用通用之中道焉有中理旁通之发挥焉有统类焉有体裁焉不可不知
　　三知终于知言此格人我格内外格古今之大用也不能知言又安能自逹其所言乎有专言徳行者专言经济者专言文章者专言技艺者专言权势者专言兵符者专言法纪者专训诂者专记事者专寓喻者统而言之无非道也无非性命也而有专言性命之道者离事离法以明心而举其冒统者也因有专言生死鬼神者因有废世事以专言仙定者因有专言养生者因分忘世之言出世之言因有别传善巧若竒兵者要不出于质论通论攷测天地之家象数律厯声音医药之说皆质之通者也皆物理也专言治教则宰理也专言通防则所以为物之至理也皆以通而通其质者也百家纷如何以折中圣人罕雅藏用弥纶道器优优乎洋洋哉读书必开眼开眼乃能读书三才之槖籥万理之防通有所以然者存不明所以然中之各各当然而用当然之所以然则百家坚白同异之舛午何一不可疑我我则惑矣支离动之象数何一不可难我我则恶之非白首纷纠则芒芒防豸非饰陋巧通则强焊冯河安能不徇不遗物物而不物于物乎由此言之茍非专精深几眼何能开又况闭而开之开而闭之习此坎窞丧身失命故知不少虽然如此亦视其人
　　文章之先当知所以为文章者文章成列当知为何等之文章或大或小或正或竒或中或偏是其人皆可不是其人皆浮逐也不知为不知而就事言事皆可未得为得而专作夸已扫人之词又不如藏拙矣
　　易竒而法谓因物之天然而衍之者也方圆密显同时变化人能读此书者尠矣龙马狐豕杞瓜葛藟圭绂黄矢跻陵渉川有谓无谓乎无谓有谓乎沧澥寳珠随人变色眉举歩何非雷雨日风
　　程子曰系辞之文化工生物虚舟曰灵光冲旋倐忽异常更生曰圣人赞易如赵叜跋禊帖一条又一条随曲生澜不知重沓
　　典谟尔雅训体约厚隆古尚简故耳春秋乃以事还事之笔不可増损礼记论语则通方时义之雅言也诗道性情穷于礼而通于诗观其深乎
　　左传巧练未免隽伤国语伸之与戴记近郑渔仲辨左传者十郝京山曰三晋之文士笔刘歆以为丘明便让博士耳邹夹不传公谷皆未亲见尼山者也刻核推断文则峭矣臆故不免战国短长言则捭阖飞箝之技也周末文胜生才若是后未有盛于此者邹邑正正之旗密转握竒之籥神于惧创不避者乎屈子开渔父之眼而甘以诶诒竭忠故其词沉笃气塞穹苍神于怨创不避者乎庄子休具黑白之眼而甘以巧激旁寓善用竒兵神于怒创不避者乎三子同时而不相遇屈专尽人而防于惟危之心庄专得天而防于惟微之心孟合天人而以不得已为用本可防一宗其文亦可合而互之此当俟之间出之士
　　老子杨墨皆近孔子前后自老子正言若反而惠施交易之其歴物也大其小小其大长其短短其长虚其实实其虚而已公孙龙遂为隠射钩距之机皆杨墨之流也庄宕于无何有之乡而乐在防应善用之因物还物天载两忘是有见乎无首者不善用之比之无首矣其词近于为我其机则破相宗也杨子执其随墨子丰其蔀告子艮其限别墨之謑髁纵脱倍谲不仵则浚恒振恒者也其见偏至其文亦偏至
　　管子在老子之前其内业篇与老子合其治近功故名法之家祖之因而附益之申商韩皆是也商韩文最决絶如其法然荀子主礼法文故明当
　　关尹子后起者也其论道器颇平鹖冠亢仓捜剔铦锋甚则为隂符竒其事为山海经穆天子传守其业而浸广之灵枢素问也皆周末笔隂符关尹鹖冠亢仓则晋唐笔也
　　吕览淮南则养客撮众人之英者也不韦预知焚书而寓之一束始发此智更巧于招隠矣嗟乎周公不骄吝而收天下之材艺此无继矣吕刘之智亦无继之者耶将以虞预何法盛宋齐丘为智耶不堪喷饭
　　子长以郁折而成史记收合百家洽古宜时散近乎朴变藏于平善序事理真不虚也自庄生剽剥钩县尝借人物叙事藏其议论史记直为叙事据欵结案何用犯手装面而强浚之强括之乎以此读者更快其情以为天然
　　孟坚整严之中亦能错落范史因东京平对而顺载之伯喈则喜比偶矣趣至六朝尚丽掞藻势也徐庾始唐宋遂为别体吾取其流爽者
　　韩脩振起八代之衰为其单行古文法也子长为质上泝周秦气骨自古曲折作态尽乎技矣其言正直润色雅故故超于技徒谓平淮西碑为嫓典谟毛颖传酷似子长浅之乎退之有时生割刻意形容琢古磨石未免乎痕痕亦何累乎退之斯文后死存乎其人不在钩章棘句以为工不在鄙倍芜累乃为笃论为学道之亚也
　　去其痕而一以平行之则欧曾也苏则锋于立论而衍于驰骋八家大同小异要归雅驯学者鼓箧门从此入至于尽变更须开眼
　　文章之开阖主賔曲直尽变手眼之予夺抑敲唱双行何非一在二中之几乎以过而化其不及以不及而化其过以中而化其过不及以过不及而化其中易之参两错综全以反对颠推而藏其不测有悟此为文章者张旭之闻鼓吹观劒器纪昌之目承挺贯虱心不是过矣
　　君安骊姬是我伤公之心也以约过而吞吐始悲使者御者跛者御跛者以详数而形容生色
　　且缓急亦人之所时有也锐发一论遂转别论听讼吾犹人也必也使无讼乎下士闻道大笑之非虚语也歴引不绎锦防輶毛之章歴引而绎之各尽其致亦古今得失之林也何必异闻反掉作波不抑不平准书叙至卜式曰烹羊天乃雨借刀杀人不置一断突然而住
　　荆轲传倚柱而笑此睛也前有鲁句践后有高渐离竒峰湍流互相穿激昌黎叙睢阳述南八详其闻此者张籍云正法此传惟恐其冷落无余声耳此善请客之妙也妙高峰七日不见而见之别峰道寓于器正意寓于旁意何往不然
　　琢句割字刻画之小品也长河千里一曲不在乎此然缀之间神亦与之俱动周公曰坐乎将母子产止兀者曰子母乃称灌夫曰毕之姬得赫蹏书问上何如曰憆也攷工檀弓仪礼叙事状物俱以简尽论语鲜矣仁孟子豕交之也何常不竒韩退之赏樊綘碑和卢月蚀称长吉之鲸呿鳌掷正以为人不可行怪而忍俊不禁何妨笔墨间泄其竒气耶由今论之鬼母泣天虾蟇蚀月多祗生厌何竒之有若如黄原玦天铣溪虬石则铅粉恶装并不得以棘刺母猴画防龙蛇相例
　　古人用意更善竒变刘须溪曰宰我问短丧所以激圣人之定案也宗一曰劒逼乎子贡之问去食与信也二者何先此待问乎此谓答在问处使民战栗激发哀公尼山三声雪上加霜耳今人竟作呵宰我说何啻千里宰我子贡擅言语之科井有仁焉岂必改字
　　桃应一问不必以事实论也师弟互相逼唱不过欲蹴出一敝屣耳庄子逍遥游尧见四子汾水之阳窅然丧其天下歌舞排塲费尽撩天之舌曾有出乎敝屣之外者否世必以胶柱为笃论岂可与神游康衢见藐姑耶元气不足一浴一风犹恐外感
　　子长作史记常尊其父讳谈为同自序甚明年表用臣迁谨按则太史公为禇辈所加未可知也班彪曰子长一人之思刋落不尽故明授其子孟坚汉书竟不称归于父何哉蔚宗目睫徒饰笑耳
　　黄溍言文章非应用应用非文章著论本本而布严雍容者澄湖不波一碧万顷鱼龙潜伏不动而洞不可犯云
</div>
    <div class="pagination">
<a href="通雅.html">上一页</a><a href="通雅.html">1</a><span class="current-page">2</span><a href="通雅_page3.html">3</a><a href="通雅_page4.html">4</a><a href="通雅_page5.html">5</a><a href="通雅_page6.html">6</a><a href="通雅_page7.html">7</a><span>...</span><a href="通雅_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
