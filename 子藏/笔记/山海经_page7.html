<!DOCTYPE html>
<html>
<head>
    <meta charset="UTF-8">
    <title>山海经 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经 - 第 7 页/共 9 页</h1>
    <div class="content">


　　山海经卷十
　　钦定四库全书
　　山海经卷十一
　　晋　郭璞　撰
　　海内西经
　　海内西南陬以北者
　　贰之臣曰危危与贰杀窫窳帝乃梏之疏属之山【梏犹繋防也古沃切】桎其右足【桎戒也】反缚两手与髪【并髪合缚之也】繋之山上木在开题西北【汉宣帝使人上郡发盘石石室中得一人蹝裸被髪反缚械一足以问羣臣莫能知刘子政按此言对之宣帝大惊于是时人争学山海经矣论者多以为是其尸象非真体也意者以灵怪变化论难以理测物禀异气出于不然不可以常运推不可以近数揆矣魏时有人发故周王者得殉女子不死不生数日时有气数月而能语状如廿许人送诣京师郭太后爱养之恒在左右十余年太后崩此女哀思哭泣一年余而死即此也】
　　大泽方百里羣鸟所生及所解【百鸟于此生乳解之毛羽】在鴈门北鴈门山鴈出其间在髙柳北
　　髙柳在代北
　　后稷之山水环之【在广都之野】在氐国西
　　流黄酆氏之国中方三百里【言国城内】有涂四方【涂道】中有山在后稷西
　　流沙出钟山西行又南行昆仑之墟西南入海黑水之山【今西海居延泽尚书所谓流沙者形如月生五日也】
　　东胡在大泽东
　　夷人在东胡东
　　貊国在汉水东北【今扶余国即濊貊故地在长城北去菟千里出名马赤玉貂皮大珠如酸枣也】地近于燕灭之
　　孟鸟【亦鸟名也】在貊国东北其鸟文赤黄青东乡
　　海内昆仑之墟在西北【言海内者明海外复有昆仑山】帝之下都昆仑之墟方八百里髙万仭【皆谓其墟基广轮之高庳耳自此以上二千五百余里上有醴泉华池去嵩髙五万里葢天地之中也见禹本纪】上有木禾长五寻大五围【木禾谷也生黒水之阿可食见穆天子传】面有九井以玉为槛【槛栏】面有九门门有开眀兽守之百神之所在在八隅之岩【在岩间也】赤水之际非仁羿莫能上冈之岩【言非仁人及有才艺如羿者不能得登此山之冈岭巉岩也羿尝请药西王母亦言其得道也羿一或作圣】
　　赤水出东南隅以行其东北西南流注南海厌火东河水出东北隅以行其北西南又入渤海又出海外即西而北入禹所导积石山【禹治水复决疏出之故云导河积石】
　　洋【音翔】水黑水出西北隅以东东行又东北南入海羽民南
　　弱水青水出西南隅以东又北又西南过毕方鸟东【西域传乌弋国去长安万五千余里西行可百余日至条枝国临西海长老传闻有弱水西王母云东夷传亦曰长城外数千里亦有弱水皆所未见也淮南子云弱水出穷石穷石今之西郡□再葢其别之源耳】昆仑南渊深三百仭【灵渊】开明兽身大虎而九首皆人面东向立昆仑上【天兽也铭曰开明为兽禀资干精瞪视昆仑威振百灵】
　　开明西有鳯凰鸾鸟皆戴蛇践蛇膺有赤蛇
　　开明北有视肉珠文玉【五彩玉】玗琪【玗琪赤玉属也吴天玺元年临海郡吏伍曜在海水际得石髙二尺余茎叶紫色诘曲倾靡有光彩即玉之也于其两音】不死树【言长生也】鳯凰鸾鸟皆戴【音戈盾也】又有离朱木木栢甘水【即醴泉也】圣木【食之令人智圣也】曼兑【未详】一曰挺木牙交【淮南作璇璇玉也】
　　开明东有巫彭巫抵巫阳巫履巫凡巫相【皆神医也世本曰巫彭作医楚词曰帝告巫阳】夹窫窳之尸皆操不死之药以距之【为距却死气求更生】窫窳者蛇身人面贰负臣所杀也
　　服常其上有三头人伺琅玕【服常木未详琅玕子似珠尔雅曰西北之美者有昆仑之琅玕焉庄周曰有人三头递卧递起以伺琅玕与玗琪子谓此人也】
　　开明南有鸟六首蛟【蛟似蛇四脚龙也】蝮蛇蜼豹鸟秩【木名未详】于表池木【言列以表池即华池也】诵鸟【鸟名形未详】鶽【雕也穆天子传曰爰有白鸡青雕音竹荀之笋】视肉







　　山海经卷十一
　　钦定四库全书
　　山海经卷十二
　　晋　郭璞　撰
　　海内北经
　　海内西北陬以东者
　　蛇巫之山上有人操杯而东向立一曰山【杯或作棓字同】西王母梯几而戴胜杖【梯谓凭也】其南有三青鸟为西王母取食【又有三足鸟主给使】在昆仑墟北有人曰大行伯把戈其东有犬封国【昔盘瓠杀戎王髙辛以美女妻之不可以训乃浮之防稽东海中得三百里地封之生男为狗女为美人是为狗封之国也】贰负之尸在大行伯东
　　犬封国曰犬戎国状如犬【黄帝之后卞明生白犬二头自相牝牡遂为此国言狗国也】有一女子方跪进柸食【与酒食也】有文马缟身【色白如缟】朱鬛目若黄金名曰吉量【一作良】乘之寿千歳【周书曰犬戎文马赤鬛白身目若黄金名良之乘成王时献之六韬曰文身朱鬛眼若黄金项若鸡尾名曰鸡斯之乘大传曰駮身朱鬛鸡目山海经亦有吉黄之乘寿千歳者惟名有不同说有小错其实一物耳今博举之以广异闻也】国在贰负之尸北为物人面而一目一曰贰负神在其东人面蛇身
　　蜪犬【音陶或作蚼音钩】如犬青食人从首始
　　穷竒状如虎有翼【毛如猬】食人从首始所食髪在蜪犬北一曰从足
　　帝尧台帝喾台帝丹朱台帝舜台各二台台四方在昆仑东北【此盖天子廵狩所经过夷狄慕圣人恩徳辄共为筑立台以标显其遗迹也一本云所杀相桞地腥臊不可种五谷以为众帝之台】
　　大蠭其状如螽朱蛾其状如蛾【蛾蚍蜉也楚词曰蜂如壶赤蛾如象谓此也】蟜其为人虎文胫有防【言脚有膊肠也蟜音桥】在穷竒东一曰状如人昆仑墟北所有【此同上物事也】
　　阘非人面而兽身青色【阘音榻】
　　据北【一云比】之尸其为人折颈髪无一手
　　环狗其为人兽首人身一曰猬状如狗黄色
　　袜其为物人身黑首从目【袜即魅也】
　　戎其为人人首三角
　　林氏国有珍兽大虎五彩毕具尾长于身名曰驺吾乘之日行千里【六韬云纣囚文王闳夭之徒诣林氏国求得此兽献之纣大悦乃释之周书曰夹林酋耳酋耳若虎尾参于身食虎豹大传谓之侄兽吾宜作虞也】
　　昆仑墟南有所汜林方三百里
　　从极之渊深三百仭维氷夷恒都焉【氷夷冯夷也淮南云冯夷得道以潜大川即河伯也穆天子传所谓河伯无夷者竹书作冯夷字或作氷也】氷夷人面乘两龙【畵四面各乗灵车驾二龙】一曰忠极之渊阳污之山河出其中凌门之山河出其中【皆河之枝源所出之处也】
　　王子夜之尸两手两股胷首齿皆断异处【此盖形解而神连貌而气合合不为宻离不为踈】
　　舜妻登比氏生宵明烛光【即二女字也以能光照因名云】处河大泽【泽河边溢漫处】二女之灵能照此所方百里【言二女神光所烛及者方百里】一曰登北氏
　　葢国在钜燕南倭北倭属燕【倭国在带方东大海内以女为主其俗露紒衣服无针助以丹朱涂身不妬忌一男子数十妇也】
　　朝鲜在列阳东海北山南列阳属燕【朝鲜今乐浪县箕子所封也列亦水名也今在带方带方有列口县】
　　列姑射在海河洲中【山名也山有神人河洲在海中河水所经者庄子所谓藐姑射之山也】
　　姑射国在海中属列姑射西南山环之大蟹在海中【葢千里之蟹也】
　　陵鱼人面手足鱼身在海中
　　大鯾居海中【鯾即鲂也音鞭】
　　明组【音祖】邑居海中
　　蓬莱山在海中【上有仙人宫室皆以金玉为之鸟兽尽白望之如云在渤海中也】大人之市在海中






　　山海经卷十二
　　钦定四库全书
　　山海经卷十三
　　晋　郭璞　撰
　　海内东经
　　海内东北陬以南者
　　钜燕在东北陬
　　国在流沙中者埻端玺防【埻音墩防音防或作茧防】在昆仑虚东南一曰海内之郡不为郡县在流沙中
　　国在流沙外者大夏【大夏国城方二三百里分为数十国地和温宜五谷】竪沙居繇月支之国【月支国多好马美果有大尾羊如驴尾即羬羊也小月支天竺国皆附庸云繇音遥】西胡白玉山在大夏东苍梧在白玉山西南皆在流沙西昆仑虚东南昆仑山在西胡西皆在西北【地理志昆仑山在临羗西又有西王母祠也】
　　雷泽中有雷神龙身而人头鼓其腹在吴西【今城阳有尧冡灵台雷泽在北也河图曰大迹在雷泽华胥之而生伏羲】
　　都州在海中一曰郁州【今在东海昫县界世传此山自苍梧从南徙来上皆有南方物也郁音欝】
　　琅琊台在渤海间琅琊之东【今琅琊在海边有山嶣尧特起状如髙台此即琅琊台也琅琊者越王勾践入霸中国之所都】其北有山一曰在海间
　　韩鴈在海中都州南
　　始鸠在海中辕厉南【国名或曰鸟名也】
　　防稽在大楚南岷三江首
　　大江出汶山【今江出汶山郡升迁县岷山东南经蜀郡犍为至江阳东北经巴东建平宜都南郡江夏弋阳安丰至庐江南界东北经淮南下邳至广陵郡入海】北江出曼山南江出高山髙山在城都西入海在长州南
　　浙江出三天子都在其东【按地理志浙江出新安黟县南蛮中东入海今钱塘浙江是也黟即歙也浙音折】在闽西北入海余暨南【余暨县属防稽今为永兴县】庐江出三天子都入江彭泽西【彭泽今彭蠡也在寻阳彭泽县】一曰天子鄣
　　淮水出余山余山在朝阳东义乡西入海淮浦北【今淮水出义阳平氏县桐栢山山东北经汝南汝隂淮南谯国下邳至广陵县入海朝阳县今属新野】
　　湘水出舜东南陬西环之【环绕也今湘水出零陵之营道县阳湖山入于江】入洞庭下【洞庭地穴也在长沙巴陵今吴县南大湖中有包山下有洞庭穴道潜行水底云无所不通号为地脉】一曰东南西泽
　　汉水出鲋鱼之山【书曰冡导漾东流为汉按水经汉水出武都沮县东狼谷经汉中魏兴至南乡东经防阳至江夏安陆县入江别为沔水又为沧浪之水】帝颛顼于阳九嫔于隂四蛇卫之【言有四蛇卫守山下】
　　蒙水出汉阳西入江聂阳西【汉阳县属朱提】
　　温水出崆峒山在临汾南入河华阳北【今温水在京兆隂盘县水常温也临汾县属平阳】
　　颍水出少室少室山在雍氏南入淮西鄢北【今颍水出河南阳城县干山东南经颍川汝隂至淮南下蔡入淮鄢今鄢陵县属颍川】一曰缑氏【县属河南音钩】汝水出天息山在梁勉乡西南入淮极西北【今汝水出南阳晋阳县大孟山东北至河南梁县东南经襄城颍川汝南至汝隂褒信县入淮淮极地名】一曰淮在期思北【期思县属弋阳】
　　泾水出长城北山山在郁致长垣北【皆县名也郅音桎】北入渭戏北【今泾水出安定朝□县西笄头山东南经新平扶风至京兆高陵县入渭戯地名今新丰县也】渭水出鸟防同穴山东注河入华隂北【鸟鼠同穴山今在陇西首阳县渭水出其东经南安天水畧阳扶风始平京兆农华隂县入河】
　　白水出蜀而东南注江【色防白浊今在梓潼白水县源从临洮之西西倾山来经沓中东流通隂平至汉夀县入潜】入江州城下【江州县属巴郡】
　　沅水山出郡镡城西【象郡今日南也镡城县今属武陵音寻】入东注江入下隽西【下隽县今属长沙音昨防反】合洞庭中【水经曰沅水出牂牁且兰县又东北至镡城县为沅水又东过临沅县南又东至长沙下隽县】
　　贑水出聂都东山【今贑水出南康南野县西北音感】东北注江入彭泽西泗水出吴东北而南西南过湖陵西而东南注东海入淮隂北【今泗水出鲁国下县西南至髙平胡陆县东南经沛国彭城下邳至临淮下相县入淮】郁水出郡而西南注南海入须陵东南
　　肄水出临晋西南【音如肄习之肄】而东南注海入番隅西【番禺县属南海越之城下也】
　　潢水出桂阳西北山东南注肄水入敦浦西
</div>
    <div class="pagination">
<a href="山海经_page6.html">上一页</a><a href="山海经.html">1</a><a href="山海经_page2.html">2</a><a href="山海经_page3.html">3</a><a href="山海经_page4.html">4</a><a href="山海经_page5.html">5</a><a href="山海经_page6.html">6</a><span class="current-page">7</span><a href="山海经_page8.html">8</a><a href="山海经_page9.html">9</a><a href="山海经_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
