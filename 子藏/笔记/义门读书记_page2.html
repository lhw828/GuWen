<!DOCTYPE html>
<html>
<head>
    <meta charset="UTF-8">
    <title>义门读书记 - 第 2 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 2 页/共 134 页</h1>
    <div class="content">　　第十二章第二节　从夫妇与知与能说起正以救索隐之朱子自谓初见延平说得无限道理也曾去学禅李先生云公恁地悬空理防得许多道理而面前事却理防不下道亦无他元妙只在日用间着实做工夫处便自见得可以防经文立言之意　与知与能之道皆日用常行而不可忽者【正极切近下手处】不可因愚不肖看作卑浅没要事　与知与能盖即良知良能凡日用伦常之事皆是不可泥居室二字至下文造端句亦蔓引诗始闗雎等语　此章皆就极小处形容出道之费来语大语小四句语气不平　大小只是一个道自语之时各有大小耳如孝一也自其小言之则冬温夏淸昏定晨省莫非道也自其大言之则通于神明光于四海又莫非道也　圣人所不知不能以山所解尧舜之道孝弟而已矣二句求之自可见　朱子亦有谓侯氏说得亦粗一条在语类首章说戒惧条内
　　第三节　此节明虽细如鸢鱼而道着于是也可谓费矣承上语小而起下造端夫妇之意也　说一察字正以破除隐字见得索隐于费外者非也　既以费隐发端似宜兼说到隐而不言隐者费外无隐也　安溪先生问陆稼书前辈文谓飞跃即是道是否陆云飞跃是气其飞跃之是处乃是道先生请举一端言之陆云色斯举矣翔而后集道之即飞跃而在者也若自投罗网背乎道矣先生赏其的当　虽鸢鱼也不离阴阳匹偶之理这便是道若泥飞跃着解则是以知觉运动为性矣【二条杨宾实所记】无性外之物知得遍满逼塞有是气即莫非是所性之理便须尽己之性由是以尽人之性尽物之性矣故程子曰吃为人
　　十三章　伐柯节是一人自观忠恕节是两人对观道四节是三人叅观
　　首节　非所当知所当行而造为虚伪之说则不忠非所能知所能行而强为怪异之行则不恕　注固众人之所能知能行者也按此承上节与知与能来
　　第二节　注即以其人之道还治其人之身安溪先生谓不如云即以其人之心治之使尽其人之道更明切治人者正为使之尽道而以人治人则以其有自具之性故也
　　第三节　善推其所为者存乎恕预养其诚者存乎忠第四节　吾所求乎子之事我者即以此心事父下仿此　子臣弟友即是人字　所求即言也以事即行也庸言至微也庸行至细也一脱口而不敢渉于易一
　　措足而不敢避于难此古人敬威仪矜细行之事主敬之功存诚之学也故曰慥慥大凡小节小事乃大德大闲之本小者克尽则大者不患其不能推矣充其无易乎言之心即恕己量物之心也充其必勉于行之心即自责自脩之心也有是厚重笃实之基则推之于人伦之间以行其恕而道在是矣先儒忠恕形影之喻盖谓此也茍非存诚养忠之有素虽欲强恕于施受之顷而有所不能矣　慥慥即所谓忠也对高逺难行说总注道不逺人者【至】皆费也　以此解上章即无汗漫之而君子之道皆贴率性之谓矣
　　十四章首节　外字即下命字
　　第二节　富贵四项逐层自易以及难　无入不自得照下不怨尤看并有失而反求亦包在内盖自得者自得其性分也非但自适之谓【乙未侍先生偶言庄生齐物只是不知此章义理先生曰庄生是将富贵作贫贱贫贱作富贵看却漏了行乎二字即如处患难便该要动心忍性有多少事在不容恁地滚过去】
　　第三节　正己而不求于人是就上章责己推进一层正己者自脩之极功也到能尽其性方可谓之正己下学上逹知我其天自不求于人矣
　　十五章首节　卑迩是小髙逺是大此章是前后过文只重在两自字
　　十六章　安溪云鬼神非理非气而在理气之间在人则心之神明是已程张所谓天地造物阴阳二气者是这个本文所谓祭祀如在者亦只是这个体于人心为人心之鬼神亦即是这个
　　首节　鬼神是气之精英郑康成曰阴阳之神曰精气情性之神曰魂魄　鬼神者神之运于气者也故注兼性情功效言之
　　第二节　防孙问此章以太极图言是所谓妙合而凝也曰立天之道曰阴与阳立地之道曰柔与刚立人之道曰仁与义便是体物而不可遗
　　第三节　林一之问万物皆有鬼神何故只于祭祀言之曰以人具是理故于人言按此语极要此章仍当以人为主体物而不可遗者实理斋明盛服而不可射者实心也
　　末节　鬼神虽兼聚散屈伸然体物不遗则其聚也神之格思则其伸也显字却在聚而伸处见其微也可以谓之散而屈而不可谓之无此理张子正言之详矣其以鬼为屈以神为伸者又就二物分别字义如此耳实则鬼神皆有屈伸也【说本安溪】
　　十七章　安溪云人必和妻子宜兄弟而后可以顺父母尽人伦而后可以格鬼神此上数章相承之意斋明盛服以承祭祀则有如在来格之感矣所谓有其诚则有其神未能事人焉能事鬼是也脩徳格天理不过如是但上数章言其理而此下则实以圣人故自大舜文武周公皆尽孝弟以至于諴神动天飨先飨帝者即上顺父母格鬼神之实事也按此数章血脉无不贯通又云仁为五常之本而孝又为仁之本然则孝是徳之本脩徳者必先孝是孝乃徳中事然必脩徳之尽乃能完孝之量而可以名孝则徳又是孝中事矣二义相为首尾大徳不至格天不足以言大孝然而舜徳之大又岂有大于孝者乎
　　第四节　宜民宜人此句不可作引证落空说必能仁民爱物乃极乎孝之量也
　　末节　注受命者受天命为天子也按受命不但为天子虽一命之士但简在帝心为法于天下可传于后世者皆是
　　十八章第三节　斯礼也指上祀下文祭以大夫即上祀之意祭以士是陪说丧之逹又以证祭之不可以不逹也　三年句不即指父母先儒论之甚详　朱子语类中则以为独指父母
　　十九章第二节　注通于上下者言之按此故祖庙兼举诸侯以下乃与上章追王以下意相似
　　第三节　此节是从将祭说起　祖庙谓太祖之庙非通论七庙之制四时之祭亦于太祖之庙行礼　宗噐兼先世寳噐与庸噐言　时食在庖人为共祭祀之好羞注引禽献于祭为踈鬼神不贵防味不言煎和也第四节　此节是详祭时之事因及助祭之人燕毛句则以类而毕举之也　注中只说左昭右穆不说南昭北穆则两节相承说至末节中始推而及之于大禘也宗庙之次按次乃庙制之次　子孙亦以为序按亦
　　字上先补羣庙之主　有事于太庙按太庙即上祖庙相维辟公卿大夫在天子之庙则内谓侯也　林次
　　崖谓依仪礼旅酬只是兄弟之子举觯于其长长兄弟则举其觯以酬賔无賔子弟举觯于其长之文賔弟子举觯于其长乃是下文无算爵之事不知朱子如何引来解曩尝论此说似细而实泥特牲馈食经文详故逐节区分中庸经文畧则言旅酬便统下无算爵盖必兼賔弟子之举觯于其长于下文逮贱之义乃备朱子此句本之康成康成又即引特牲馈食之礼岂肯漫下賔弟子三字乎
　　第五节　此节是主祭之人　私笺云第二节注言以所制祭祀之礼通于上下者言之观庙制天子七诸侯五大夫三适士二官师一可见自天子逹乎大夫士皆同此二节之行事矣践位一节即以证上诸色人各践其位云云尤自快畅而注又専指先王则似独此一节单指天子言矣何以云结上文两节乎按虽通上下而文义以武周为主故云
　　末节　安溪先生云人物之生固分形而异气矣然而祖宗一本者也天地同体者也知父而不知祖者飞鸟是也知人而不知天者众庶是也明所本而知天则乾坤父母也民物兄弟朋类也举五伦而措之其于天下也殆亦如示掌之近而易易乎【撮其大意】　乐乐其所生礼不忘其本故制礼乐者必极于郊社禘尝也知其义则万民庶物本吾一体不可得而间则父母宗子之责自不可得而辞于治国又何有哉
　　二十章　因说人存政举归到明善诚身诚为一篇枢纽天道人道又下数章根原
　　第六节　知人句王守溪文用一助字极妥不可泥注中欲字必字说成尊贤为亲亲之本颠本末之序第七节　有父子而后有君臣而逹道先言君臣者对君之辞也
　　第九节　困勉尚是中人此则因哀公逊谢故复示以中人以下入徳之门中人以下即末节所谓愚柔也【此说吾所创然新而不稳】　学莫先于立志知耻即立志之谓
　　第十节　治人句犹大学之论治国在道理上说下句犹大学之平天下在经制上说
　　第十一节　上文脩身脩道首言亲亲而及尊贤此先言尊贤者敷政之序也　注柔逺人所谓毋忘宾旅者也按此宾客非朝聘之人　此九经之序也私笺云序不重按观下节是逐层推开则此序字如何不重第十二节脩身则道立　上老老而民兴孝所谓道立也　注不惑谓不疑于理按理即脩身事亲之理要说得细
　　第十三节非礼不动　九经主于立政此只庄涖动礼之事
　　继絶世【至】厚往而薄来　继絶举废当请命于天子而行之治乱持危则脩方伯连率之职哀公所当自行也继絶则其国尚在但使之无君而有君其事较易故先言之乱则祸在一国之中易于整顿危则或将并于强大或地当水患非治乱可比先后次第皆非漫然者四者皆使诸侯得保其旧安其常而后徐讲于邦交之典也　乱则君臣相狱父子相狱几殄厥世矣危则侵削日滋息肩无所几亡其国矣四项又相承也
　　第十五节　此节正是结束上文　豫者先知其理之实而素定之即下节明善之根
　　末节　所谓明者即后之至诚如神所谓强者即后之至诚无息须透入诚字方能挽归所以行之者一来脉总注明其所传之一致举而措之亦犹是耳　读以下十三章当以此言思之则于考诸三王而不谬等句无滞碍矣
　　二十一章　此明诚二字即从上章明善诚身来二十二章　賛天地之化育则至命也吾之性本自化育中来　注巨细精粗四字直从十二章语大语小发脉注在二十七章洋洋乎二节尊徳性一节　知无不明句顶上察之处无不当句顶上由之
　　二十三章　致曲有诚对至诚形着明对己之性尽动变化对人物之性尽　或曰变与化何别程子曰变如物方变而未化化则更无旧迹自然之谓也
　　二十四章　理之先见处便是鬼神发见流行之实以实心而知其实理故曰如神此神字非如曺人梦众君子谋于社之谓也　吕氏曰诚一于理无所间杂则天地人物古今后世融彻洞逹一体而已兴亡之兆犹心之有思虑如有萌焉无不前知盖有方所即有彼此先后之别既无方所彼即此也先即后也未尝分别隔碍自然逹乎神明非特前知而已
　　二十五章　安溪先生谓此章书义浅说最清楚首节　此节是从源头上说下见人当立诚以尽行道之责诚者自成句虽天地万物无所不该然不可说得泛了去须以人作主乃喝得下节诚之为贵起大全所载俱是槩论道理若作文则当顾口气血脉也　明道曰至诚事亲则成人子至诚事君则成人臣四句中便包得道之在我者亦无不行意第三节亦只须用此意一贯讲去
　　末节　智即诚之明处　外内犹言己物　道理一有内外之殊岂能自然及物所以成不独成惟其出于所性之固有也时措之宜正申明自然处而其用功在尽性者既得于已领一诚字便一以贯之
　　二十六章首节　诚者物之终始不诚无物故不可一息间断君子诚之则自始至终更无间断　舜五十而慕乃是诚于孝
　　第三第四节　悠远博厚高明注云以其騐于外者言之盖就一身发见处说所谓盛徳之光辉也如其次致曲节所云形着明皆就一身言之讲家多说入政治风俗上以井田学校礼乐文章填实说殊觉语无伦次至讲博厚所以载物节觉所以二字难通便云博厚即其载物处也于文义亦欠安穏不知以下文天地对照观之为物不贰对至诚无息是一层博厚髙明悠乆对至诚之徴是一层生物对至诚之覆物载物成物是一层节次本是分明天地之博厚髙明悠乆乃由不贰而发见者如此惟其博厚髙明悠乆故有生物之功天地之覆载成物乃是天地博厚髙明悠乆之騐也博厚髙明悠乆与载物覆物成物尧舜孔子皆然不必専以有天下为天子者说
　　第四节　先言悠逺而后博厚髙明者至诚不息故騐于外有悠逺之象博厚配地髙明配天则宜先言髙明而后言博厚乃先博厚于髙明者盖髙以卑为基凡诚之形于外必先觉其有与物同体气象是博厚也于博厚中又觉其超乎万物之上是髙明也　载覆成合大小言之方与今夫天节相对此只是过化存神之意时文家用学校农桑等语与不见而章节背　须体味所以二字言其徳可以载物覆物成物尔先生谓有是徳则有是业虽未见之事功而规模亦已具矣
　　第七节　张长史云其为物不贰天地之性一于生物也　朱子曰天地别无勾当只是以生物为心　程子屡云天只是以生为道
　　第九节　昭昭之多是小者及其以下是大者注中十二章句乃实理血脉处非假以指防文法下章大小根源亦即在此两层合来乃见不测非及其以下乃不测也　日月星辰华岳河海即是无穷广厚之实不在生物内此天地之所以为体也故注中云以其全体而言邵子观物外篇云观星而天体见矣观山水而地体
　　见矣　郭象庄子注云天地者万物之总名也天地以万物为体此语殊有名理何以能覆能载总此一诚故也　天地山水三层逐层吐出下节又収到天上　此节书顾麟士所论极清楚见说约中可补先儒所未备注由其不贰不息按此句在及其二字上以致盛大
　　四字是及其句
　　末节　上文极言生物之盛此节恐是天地生物而厚于人天地生人而厚于圣人之意故下章即接云大哉圣人之道然前人未有如此道者未敢遂自信也　在天为命在人为性此节明至诚无息者以其尽性也尽性则全尽天理无一防气质用事故无二无杂成性存存而不已矣　曰命曰徳皆収在里头说　张子所谓性与天道合一存乎诚
　　二十七章第二第三节　发育峻极是道之着于物理者礼仪威仪是道之见于人事者人事得其宜则万物得其理矣礼仪威仪所以经纬乎万物者也故下文议礼制度考文専言礼仪威仪之事　徐坛长文讲优优大哉句云自其委曲善入而无微不至也似不可谓之大也然其悉必周而取之不尽也得不谓之大哉第五节　注凝聚也成也按聚是立大本成是四面凑合得成即包下存心致知两事
　　第六节　存心固是根本然程子谓涵养须用敬进学则在致知惟圣人本末一贯自圣人而下其致功皆是博文约礼从散殊处精察力行逐一实践以复其性方始不是一个空壳子辅汉卿所録优优大哉下一条云圣人将那广大底收拾向实处来教人从实处做去老佛之学则说向髙逺处去都无工夫了圣人虽说本体如此及做时须事事着实如礼乐刑政文为制度触处皆是体用动静互换无端都无少许空阙处若于此有一毫之差则便于本体上有亏欠处最属此章要义涵泳已知敦笃已能不独不虑而知不学而能者为徳性之知能凡由学问而成者亦莫非徳性之知能也天下无性外之物问学皆所以复其徳性所固有已知己能即为我徳性中物矣未知未能则有借于学问　广大是宅心髙明是立志温故是涵养敦厚是持守末节　朱子云大小精粗一齐理会过贯彻了后盛徳之效自然如此
　　二十八章第二第三节　徐坛长文云议道自上必经纬人伦无所失而后简噐用谨书契则由大及小而不失其序风行于下必法度文章莫之悖而后重礼教叙彛伦则由粗及精而乃观其成按二节经文必非无故为此错综窥寻到此可入义疏疑得之师门绪论也第二节　注文书名按书名兼形声言之管子君臣篇云兵戈一度书同名车同轨
　　二十九章第三节　三王后圣以往与来对言天地鬼神以隠与显对言下节知天知人乃举来以该往即隠以该显实总结此四句　建诸天地犹言天髙地下万物散殊而礼行矣流而不息合同而化而乐兴焉质诸鬼神犹言郊焉而天神格庙焉而神鬼飨若云象其屈伸往来仍旧是建诸天地矣
　　第五节　动而世为天下道三句当与见而民莫不敬一例动字且就动作威仪上说
　　三十章首节　注皆兼内外该本末而言也按内外本末即下大徳小徳
　　末节　川流即是逹道敦化即是大本惟仲尼能致中和故亦如天地之大也　安溪先生云小徳川流已发之和也大徳敦化未发之中也所谓一以贯之忠恕而已者也
　　三十一章　自溥博而渊泉自渊泉而时出所谓小徳川流也四时万物之并育并行也自时出而渊泉自渊泉而溥博所谓大徳敦化也天之所以为天也　此章从内说向外故曰是小徳之川流
　　首节　有临不必専以有天下者言凡以上临下皆临也声名洋溢莫不尊亲尧舜孔子皆然　仁义礼智浑然全体者谓之大本下章立天下之大本是也时出而为仁为义为礼为智则所谓发而皆中节者也非川流而何　和以喜怒哀乐言而此云仁义礼智之徳何也曰喜而中节则无喜也寛裕温柔而已怒而中节云云四徳之先又有聪明睿智何也曰水于五行独两徳
　　焉朔易之位子半之时前乎此者以藏万物之用后乎此者以开万物之基以故圣贤之言智者或后之或先之中庸此章则先之而又后之徳可先而可后者道成始而成终也盖聪明睿智者开先之哲所谓神以知来也所谓火日外光能散而施也文理宻察者精义之极所谓知以藏往也所谓金水内光能翕而受也以是而终始乎四徳孔子所以集大成而中于百歩之外也易言元亨利贞于冬独复其文曰贞固扬子言罔直防酋冥于水独重其名罔冥其理皆由此尔　生知之质是大底智主于合藏文理宻察之智是从上又逐枝上生出主于分别
　　第二节　注充积于中按充积者大徳之所敦也此二章道理皆交感互发
　　第三节　见言行皆发也莫不敬信悦则中节而和之至也
　　末节　配天逹天皆从前章譬如天地二节来　天大无外而天下无性外之物至圣自明而诚为能尽性以尽人物之性故广大如天也血气当闗合性字说三十二章　此章从外说向内故曰是大徳之敦化首节　经纶出之时立本泉之渊知化溥博之原夫焉有所倚中之极也　惟天下至诚为能尽其性五品之人伦乃其五性自然之用也不可误看注中功用句为体用意说向外去若以首句为体中三句为用至诚为大徳中三句为化不惟立本知化二句更说不去两章分属之防亦无归宿矣　注以功用言者盖经纶字知字皆就发用处见立本虽不可以发用言然便有千变万化皆从此出意思是亦发用也无倚者以其浑然自一诚流出不失其未发之中也肫肫三句正是未发气象功用之本而无倚之实处
　　第二节　上六字是未发气象　朱子云至圣一章说发见处至诚说存主处圣以徳言诚则所以为徳也以徳而言则外人观其表但见其如渊如天诚所以为徳故自家里面却真个是其天其渊按此非特如之而已方解得出　肫肫其仁只就至诚尽伦上见天下后世頼其分之合之非正意时文多倒说　脩道者有仁义礼知之四徳而但曰其仁何也曰仁统乎四徳也所谓脩道以仁是也前章既以智始终四徳而此又统以仁何也曰言明诚者智为主所以目之曰至圣也言诚明者仁为主所以目之曰至诚也然至圣之道则自博渊泉而出矣是即至诚之渊渊浩浩者也至诚之徳则以聪明圣知而知矣是即至圣之聪明睿知者也夫然则诚明合矣中和一矣性命道教岂不同条共贯者哉三十三章　尚防一章自潜虽伏矣以下又自下学存养省察之事以推而极之圣人功化之盛其终乃明所性之妙出于天命而无声臭之可言一一与首章相应首节先以为已知谨引其端总注云反求其本正首章总注中欲学者反求诸身而自得之意也陈定宇谓下文谨独意已萌于此然几者动之微善恶所由分当留在下节不疚无恶中正贴独字此节只宜虚说知谨耳知微之显与莫显乎微不可滚作一事
　　首节　守谿文解温而理理字云良知之别白天则之分明
　　知逺之近三句　逺之近尽物性始于尽人性尽人性始于尽己性也尽性又始于致曲也风之自化动变始于形着也微之显惟有诚则渐而形着也　逐层收向里
　　注尚防故闇然衣锦故有日章之实　须看两故字惟其有恶着之心故收敛向里外之亦无不闇也日章之本在内章字即诚之形着处惟其诚日积于内故内之英华不可遏于外也判然离而二之则非矣
　　第五节　或问云其曰不显亦充尚防之心以至其极耳不作岂不显也讲
　　末节　朱子答陆子静书云上天之载无声无臭是就有中说无无极而太极是就无中说有








　　义门读书记卷二
<子部,杂家类,杂考之属,义门读书记>
　　钦定四库全书
　　义门读书记卷三
　　翰林院侍读学士何焯撰
　　论语上
　　学而篇学而时习之章首节　注后觉者必效先觉之所为按效先觉自立志始　乃可以明善而复其初也按明善是知复初是行　善者所性固有之善也复其初者复其性也性有五而仁统四者故下章言仁仁之施以亲亲为大故为仁必求端于孝弟合内外皆诚然后复其性故三章戒巧令义理自丝贯绳连
　　时复绎思【至】则说也　此一段是知
　　学者将以行之【至】立时习也　此二段是行
　　第二节　注以善及人而信从者众按人性皆善故信从　私笺云到得说田地已是君子了按非乐不足以语君子盖君子者成徳之名成不独成合内外之道也第三节　此与中庸遯世不见知而不悔同意非谓世无见用者也此对上说乐二字故云不愠中庸对上半涂而废故云不悔耳
　　其为人也孝弟章第二节　注或问孝弟为仁之本此是由孝弟可以至于仁否按此汉儒延笃仁孝前后之说
　　巧言令色章　此与下章连类记极有深意正是提撕教人加之省察切已反求从言貎细微处实下手做工夫起不是汗漫观人之法
　　吾日三省吾身章　忠信所以进徳也故曰得为学之本传习是业　人生日用要务如事亲从兄处事接物何往非切于身乃独约举三者不亦疎乎须认取省字盖省察工夫必加意于易忽之处乃为至精至宻人生为己谋无不尽为己之私慝谋亦无不尽至于泛泛悠悠之人则容有不忠者矣人于父兄之前不敢不以实君上之前不敢不以实至于相狎相等之友则容有不信者矣人于苦心劳力所得未有不益求精熟者至于见成传授出口入耳得之甚易视之无难则容有不习者矣于此日加省察乃不惟日用要务皆反身而诚且至精至宻他人易忽之处工夫无所遗矣如此看三不字正极包括周偹非疎漏也乃安溪先生看此章书之大意三者皆要从身字认取而用先生之说细细洗发为人谋而不忠乎　人字对下朋友言之
　　道千乘之国章　何以聚人曰财故为政莫先于戒専利若侈用无节则财匮不得不出于聚敛矣故敬信之后即继之以节用也然民之疾苦非上所能尽知茍其虑之不周虽有良法美意庸有不被其泽者必随时随事常存爱人之心而后能以身体之民生可得而遂也世得云以时只是重农故归于务本而五者皆是论
　　其所存正徳间文尚如此分晓　东汉韦彪云农人于务而苛吏夺其时欲急其所务当先除其所患是末句善据　注五者反复相因各有次第按各有次第乃读经之要法也
　　贤贤易色章　法言孝至篇曰事父母自知不足者其舜乎竭力句当如此二句
　　君子不重则不威章　首节收其放心次节养其徳性三节兼致知之务末节举力行之要　此章次于子夏论学之后盖能以尽伦为本则虽得之生质者多而不得谓之未学若不能居敬存诚迁善改过切已用力虽既尝学之亦浮游而无实之功已　朱子答章蜚卿云为学约而易操者莫如敬敬则凡病皆可去如不重则不威章敬是总脑不浑在散句里必敬而后能不轻如主忠信亦先因敬不敬则诞谩而已何以主之合之郑文相所录四者皆是身修之要就其中主敬又是最要若不主忠信便正衣冠尊瞻视只是色庄一条此章之义乃偹纂大全者専取后一条故近日作文四柱之外仅知主忠信句当重而于首节变化气质工夫殊少理会又岂程子所谓未至于诚则敬然后诚之次第耶南轩曰学以重为先严于外也忠信者存乎中者也存中以制外严于外所以保其中也而资友以辅之改过以成之君子之学不越于是矣参观此说则四节之轻重自明
　　首节　此君子或指始学之士言　不是决其后日不固也当下便如此故朱子云学则不固与不重不威只一套事　学字内兼包致知　志向虽髙知识虽敏亦不坚固
　　第三节　朱子云朋友才不如我时便无敬畏之意而生狎侮之心如此则无益按不待到他损我上细极注友所以辅仁按将与讲习也
　　第四节　注自治不勇按不是不改但不能如风雷之速
　　总注　游氏云云按以威重为质小学也学以成之直贯下以忠信为主存心也以胜己辅之致知也吝于改过无以入徳力行也　游说将末句另提起说
　　礼之用章首节和为贵　言人之用礼贵于和人多认注中推原处为正面
　　第二节　班固曰事举其中礼取其和不以礼节则失中而归于不和矣何可行之有
　　总注　则失其中正而各倚于一偏按中和相因未有不中而可以为和者也
　　信近于义章恭近于礼　过与不及皆非礼也
</div>
    <div class="pagination">
<a href="义门读书记.html">上一页</a><a href="义门读书记.html">1</a><span class="current-page">2</span><a href="义门读书记_page3.html">3</a><a href="义门读书记_page4.html">4</a><a href="义门读书记_page5.html">5</a><a href="义门读书记_page6.html">6</a><a href="义门读书记_page7.html">7</a><span>...</span><a href="义门读书记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
