<!DOCTYPE html>
<html>
 <head>
  <meta charset="utf-8"/>
  <title>
   客座赘语 - 第 13 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   客座赘语 - 第 13 页/共 20 页
  </h1>
  <div class="content">
   严宾
严宾字子寅，号鹤丘，正、嘉中为府学博士弟子，以斗哄点斋台史，褫革之。字法米帖，粗能诗及画兰竹，所畜古法书名画颇多。有藤桌、藤椅，皆藤所成，不加寸木。又有枣根香几，天然为之，不烦凿削，最称奇品。精于烹茶，茶具皆佳妙。文人墨客多与之游，往来东桥、衡山诸公之门。身长，面大口栈，语多排调，人以「严呆」名。尝为文彭、文嘉等以四六文谑之，大怒，欲诉于学使者，友人劝归，而所谑之文，竟不与易，至今为笑柄也。
　刘京兆
府尹刘公自强，中州人也，操持严峻，人不敢干以私。嘉靖甲子试士，南太宰尹公尝遣隶持书为童生地道。公距之，隶立堂下呫嗫不肯去，公怒，下阶拳之，落其齿。是年公所取童生首，乃顶名替考者，公觉发置于理。它冒籍若诈伪者，闻风敛迹遯去，送院者仅八十八人，督学耿恭简公定向不得已汰其八人，曰：「例不可废也。」
　警世词余
徐子仁尝作警世曲，调对玉环带清江引，曰：「极品随朝，谁似倪官保，万贯缠腰，谁似姚三老。富贵不坚牢，达人须自晓。兰蕙蓬蒿，到头终是草，鸾凤鸱鸮，到头终是鸟。北邙道儿人怎逃，及早寻欢乐。纵饮十万场，大唱三千套，无常到来还是少。 【其一。】 「暮鼓晨钟，聒得咱耳聋。春燕秋鸿，看得咱眼朦。犹记做顽童，俄然成老翁。休逞姿容，难逃青镜中。休逞英雄，都归黄土中。算来不如闲打哄，枉把机关弄。跳出面糊盆，打破酸虀瓮，谁是惺惺谁蒙懂？」 【其二。】 「春去春来，朱颜容易改。花落花开，白头空自哀。世事等浮埃，光阴如过客。休慕云台，功名安在哉？休访蓬莱，神仙安在哉？清闲两字钱难买，何苦深拘碍。只恁过百年，便是超三界。此外别无闲计策。」 【其三。】 「礼拜弥陀，也难凭信他。惧怕阎罗，也难回避他。世事枉奔波，回头方是可。口若悬河，不如牢闭着。手惯挥戈，不如牢袖着。越不聪明越快活，省了些闲灾祸。家私那用多，官职何须大，我笑别人人笑我。」 【其四。】 
　海浮赠曲
冯海浮赠许石城先生曲。 【一枝花：】 「迹虽羁天壤间 【迹虽羁天壤间　「羁」原作「罹」，据万历本改。】 ，心只在羲皇上。客常来谈艺圃，尘不到草玄堂。二十年衣锦还乡，居帝里，山河壮，荷皇图，气运昌。且休提，仰泰山北斗齐名，单只看，震春雷南宫发榜。」 【梁州：】 「想当时，冠群英，贤科第一；到如今，抱孤贞，国士无双。老山涛到底留清望，空只有松筠节操，更不树桃李门墙。玩一会蜉蝣世界，笑一会傀儡排场。起甲第，休看做许、史、金、张；论词华，并不数卢、骆、王、杨。有时节，干仞冈，高整云衣；有时节，七里滩，轻移雪舫；有时节，百花潭，满引霞觞。再休提，你长我长；闲刁搔，不把在心头放。圣明君，贤良相，四海升平振纪纲，醉也何妨。」 【尾：】 「望长江万顷掀银浪，对钟山一带排青幛，满金陵胜迹供游赏。任乌兔且忙，喜丰神且康，看春草庭前岁应长。」此词高华佚荡，诵之使人有天际真人想，故与先生之生平称也。
　髯仙秋碧联句
黄琳美之元宵宴集富文堂，大呼角伎，集乐人赏之，徐子仁、陈大声二公称上客。美之曰：「今日佳会，旧词非所用也，请二公联句，即命工度诸弦索，何如？」于是子仁与大声挥翰联句，甫毕一调，即令工肄习，既成合而奏之，至今传为胜事。子仁七十时于快园丽藻堂开宴，妓女百人，称觞上寿，缠头皆美之诒者。大声为武弁，尝以运事至都门，客召宴，命教坊子弟度曲侑之，大声随处雌黄，其人距不服，盖初未知大声之精于音律也。大声乃手揽其琵琶，从座上快弹唱一曲，诸子弟不觉骇伏，跪地叩头曰：「吾侪未尝闻且见也。」称之曰「乐王」。自后教坊子弟，无人不愿请见者，归来问馈不绝于岁时。嗟呼，二公以小伎为当时所慕如此，岂所谓折杨黄荂，则听然而笑者耶！顷友人陈荩卿所闻，亦工度曲，颇与二公相上下，而穷愁不称其意气，所著多冒它人姓氏，甘为头捉刀人以死，可叹也。嗟呼，彼武夫、伶人犹知好其知音者，今安在乎哉！
　四景联句
陈秋碧与徐髯僊有四景联句，调曰金索挂梧桐。 【其一：】 「东风转岁华，院院烧灯罢。陌上清明，细雨纷纷下。天涯荡子心尽思家，只见人归不见他。合欢未久轻抛舍，追悔从前一念差。无聊处，恹恹独坐小窗纱，见了些片片桃花，阵阵杨花，飞过秋千架。」 【其二：】 「杨花乱滚绵，蕉叶初学扇。翠盖红衣，出水莲新现。金垆一缕微袅沉烟，睡起纱巾厨云髻偏。巫山好梦谁惊破？花外流莺柳外蝉。无聊处，千思万想对谁言，添了些旧恨眉边，新泪腮边，界破残妆面。」 【其三：】 「闲阶细雨收，翠幕新凉透。哀柳残荷，又早中秋后。新来减尽了旧风流，无奈新愁压旧愁，碧云望断天涯路，人在天涯欲尽头。无聊处，恹恹鬼病几时休，听了些雁过南楼，人倚西楼，正是我愁时候。」 【其四：】 「银台绛蜡笼，绣幙金钩控。暖阁红炉，少个人儿共。月明纔转过小房栊，不放清光照病容。无端画角声三弄，吹落梅花一夜风。无聊处，天寒水冷信难通，孤眠人正怕穷冬，又到残冬，做不就鸳鸯梦。」此词绵丽宛折，曲尽个中情景。如二公者，故词场之伯仲也。
　雉山填词
邢太史雉山先生填词多不传，曾见其牡丹一调云： 【一枝花：】 「雕阑百宝妆，良夜千金价。芳菲三月景，富贵五候家。春色偏佳，赛巧笔丹青画，胜蓬莱顷刻花。护轻寒，摆列着孔雀银屏，对芳丛，掩映着鸳鸯绣榻。」 【梁州：】 「红烂熳琼枝低簇，碧玲珑玉叶交加，更有那妖娆万种天生下，恰便似蓝桥仙侣、金屋娇娃。湘绣拖翠，蜀锦翻霞，试新妆脂粉轻搽，吐余芬兰麝争夸。喜孜孜相逢着群玉山头，颤巍巍款步着瑶台月下，娇滴滴半笼着翡翠轻纱。仙葩焕发，端的是天香国色非虚假。你看那玉楼人金勒马，一日笙歌十万家，江左繁华。」 【尾：】 「从今后，删抹了芭蕉夜雨灯前话，回避了桃李春风墙外花。早不觉春归又初夏，我这里高高的烧着绛蜡，满满的斟着玉卮，一般儿倚翠偎红受用煞。」此词音节谐畅，词意艳美，真作家也。
　孙夏工诗
孙炎，句容人也，身六尺，面铁色，一足偏跛。于书无所不通，与金陵夏煜皆有诗名。时与煜饮酒赋诗角胜，得一隽语，辄搥案大哗，声撼四邻。每下笔，累纸可尽，由此惊动江东。炎后官总制，处州苗将之叛死之。煜字允中，尝与杨宪等言于太祖曰：「李善长无宰相材。」煜后为佥事，犯法，太祖取到湖广投于江。二公负诗名，挟意气，而皆以不良死，可悼也。
　于忠肃公神道碑
倪文毅公草于公神道碑，末云：「惟公讳与先考同，未敢以私故阙而不书，盖公之所关者大也，临文悚然。」按公弟阜，于公之孙也，故碑云「岳在里姻之末。」倪亦仁和人，与于公同乡。按此可为作文避讳者增一事例。
　夏大理断狱
慈溪夏公名时正，弘治中为南大理卿。刑部狱囚有欲乱其子妇而未成者，坐死，不服。公拟流罪以闻，报可。时议有谓事干伦理十恶，不可以未成贷死。复引经据律，奏辩数千言。大要谓春秋无将，将则必诛。今律死囚者斩，不须得囚，此则不分成未成也。若谓事干伦理，无甚于谋杀祖父母、父母，今律犹已行已杀为差。内乱固十恶之一，其已成者，妇行已为所污，伦理已为所污，故不得已而刑之。其未成者，妇行尚未亏，伦理犹未坏，故罪止于流，不忍加之死。此圣祖好生之德，制律之微意。永乐宣德间，其未成者犹多谪戍，今安得一切论死乎？章下刑部，尚书陆公瑜覆奏，谓当拟以死罪，开其未成，取自上裁。自是未成者多谪戍边，公所建明也。公前官南太常少卿，修太常寺志十卷。
　康状元祖墓
国初康公汝楫，文皇帝时为刑部侍郎。侍郎三子，长曰爵，侍郎既死，昭皇帝以旧辅导功，赠工部尚书，爵累官南京太常寺少卿，卒葬江宁县新亭南，乃浒西太史之曾祖也。公子，官通政知事。　子镛，官平阳府知事，实从公生长南中云，坟今邻永泰寺。后浒西赠沈侍御越西巡北还诗曰：「新亭有先，瞻省媿予生。每遇江东客，曷胜渭北情。」
　五堰
伍余福三吴水利论论五堰云：古者宣、歙、金陵、九阳江之水，皆入芜湖，以五堰为之障也，其地在今溧阳县界。自唐昭宗景福二年 【自唐昭宗景福二年　「自」原作「目」，据万历本改。】 ，有杨行密者作此，以为拖舸馈粮之计。而苏轼奏议称：五堰所以节前项诸水，其后贩卖簰木以入东西二浙者，又以五堰为阻，遂废去，而东西二坝列焉。于是前项诸水多入荆溪，间有入芜湖者，亦西北之源，而非东南之势也。其故道尚在，去溧阳八十里。宋进士单锷亦尝言之，九阳江正溧阳之所谓颖阳江者，其源出自曹姥山，流为濑渚。昔子胥避楚，乞食于女，后投金以报。有李太白碑在焉。
　供用船只旧例
嘉靖间进贡船只，一则司礼监，曰神帛、笔料。二则守备尚膳监，曰鲜梅、枇杷、杨梅、鲜笋、鲥鱼。三则守备不用冰者，曰橄榄、鲜茶、木犀、榴、柿、橘。四则尚膳监不用冰者，曰天鹅、腌菜、、蜜樱、藓糕、。五则司苑局，曰荸荠、芋、姜、藕、果。六则内府供用库，曰香稻、苗姜。七则御马监，曰苜蓿，后加以龙衣板方等项，而例外者亦多。夫物数以三十，而船以百艘，此固旧规也。今则滥驾者不减千计矣。此在当时已然，今日又当何如哉。
　粮船帮次
嘉靖间，天下十总，每年过淮船一万二千一百四十三只。其一则南京总，曰旗手卫、羽林左卫、金吾前卫、府军左卫、沈阳卫、应天卫以及兴武卫共十三卫。其二则中都留守总，曰凤阳卫、怀远卫、留守中卫、长淮卫以及颍上所，共十二卫。其三则南京总，曰留守左卫、虎贲右卫、锦衣卫、鹰扬卫以及虎贯左卫，共十九卫。其四则浙江总，日杭州前卫、绍兴卫、宁波卫、处州卫、台州卫以及海宁所，共十三卫。其五则江北直隶总，曰淮安卫、大河卫、徐州卫、以及归德卫，共八卫。其六则江南直隶总，曰镇江、苏州、太仓、镇海等十一卫。其七则江北直隶总，日扬州、通州、泰州、盐城、高邮等十卫。其八则江西总，曰南昌、袁州、赣州、安福等十二卫。其九则湖广总，曰武昌、岳州、黄州、蕲州、荆州等十二卫。其十则遮洋总，曰水军、龙江、广洋等十三卫。迄今则有十三总，事体亦多所更置矣。
　李敬中
李庄字敬中，父以功臣子尚太祖第七女大名大长公主，为驸马都尉，拜栾城侯，北征没于王事。敬中年七岁袭父爵。成祖朝公主纳其诰券，敬中年已长，尚未知书，或有劝之学者，乃从刘原博游。襟度洒落，刻意辞翰，有所作，人争传之。年七十九，发不白，齿不摇，步履如四五十许人，一日无疾而逝。
　徐居云
徐居云名京，字禹量，中山王七世孙也。嘉靖中与顾公璘，璘弟瑮，陈公沂，王公廷相，蔡公子羽，王公宠，黄公省曾，蔡公子楠，王公廷干，施公峻，皇甫公汸，汸弟涍，为词翰友，赋诗唱和。所著有居云集行、浙行二稿，又着隐若干卷。皇甫司勋参定蔡中丞、谢司直所芟定者 【皇甫司勋参定蔡中丞谢司直所芟定者　「参定」原阙「定」字，据万历本补。】 ，为之序。既卒，又为之墓铭，词甚凄折 【词甚凄折　「凄折」原阙，据万历本补。】 。
　谢小娥
谢小娥，豫章估客女也，嫁历阳段居贞。父畜巨产，隐商贾间，与居贞同舟贸迁江湖间。小娥年十四，寓舟中。亡何，湖盗掠舟货，杀父及夫，两家兄弟、童仆数十人，悉葬鱼腹。小娥亦伤胸折足漂波中，它船傍人救之，经夕活。因流转乞食，至上元依妙果寺尼净悟。初，父之死也，小娥梦父谓曰：「杀我者，车中猴，门东草。」复梦其夫谓曰：「杀我者，禾中走，一日夫。」小娥不解，问之人，人亦不解。元和八年春，陇西李公佐罢江西从事，扁舟东下，泊建业，登瓦官寺阁。僧齐物者与公佐睹，语曰：「有躄妇名小娥者，频至寺中，示我隐语十二字，某不能辨。」书示公佐，公佐凭槛凝思，乍然了悟。趣小娥至，小娥呜咽良久，告之故。公佐曰：「若然者，吾审详矣。杀汝父申兰，杀汝夫申春。何也？车中猴，车字去上下画，申字也；申属猴，故曰车中猴。草下有门，门中有东，乃兰字也。又禾中走，是穿田过，亦申字也。一日夫者，春字也，足可明矣。」小娥恸哭，书申兰、申春四字绾衣中，誓将访贼复雠。因问公佐姓氏官族，垂涕去。
改男子服，佣江湖间。岁余转至浔阳，见户上书召佣者，小娥乃应召诣门，问其主，乃申兰也。兰引归，娥心愤忿，阳顺之，给侍兰左右甚勤，兰大信爱之，凡金帛出入，亡不委小娥者。居二岁余，莫知其女人也。而小娥尝入其室，睹父之遗赀尽在，辄时时私抆血泣。而申春与兰，族昆季也，住大江北独树浦，与兰往还密。每出门剽，留小娥居守，衣食小娥甚厚。一夕，兰与春会群盗酣饮，寻盗去，春醉卧内室，兰露寝于庭。小娥乃潜至春于内，抽佩刀先断兰首，号邻人并至。春擒于内，获赃货直千万。贼党数十人，小娥默识其姓名，悉擒之。浔阳太守张旌表之，小娥得免死。时元和十二年夏也。
小娥复雠毕，归本里，里中豪族争求聘。小娥誓不二夫，祝发披褐，访道牛头山，师主大士尼将律师。十三年四月受具戒于泗州开元寺，竟以小娥为法号。其年夏，公佐归长安，道泗溪，过聚义寺，谒大德尼，小娥侍尼左右，目公佐曰：「官非洪州李判官二十三郎者乎？」公佐曰：「然。」曰：「使我获报仇雪恨，公也。」悲泣顿首。公佐初不之识，小娥因泣诉杀二申状，公佐叹息，为之传其事。金陵尼中乃有如此人。
　好夸之戒
金陵张允怀，以写梅游于苏、杭。其为人好修饰，虽行装必器物皆具。一夕泛江而下，月明风静，舣舟金山之浒，出金银器饮酒，将醉，吹洞箫自娱。为盗所窥，夜深被歼，尽取其酒器以去，视之则皆铜而涂金银者也。此可为好夸之戒。王锜寓圃杂言志其事如此。
　倪公迁学士
景泰中，选内侍之秀异者四五人，进学于文华殿之侧室。倪文僖公谦与吕文懿公原实教之。上时自临视，命二人讲，倪讲国风，吕讲尧典。讲罢，问二人何官。倪时以左中允兼侍读，吕以右中允兼侍讲。又问几品，皆曰「正六品。」上曰：「二官品同，安得相兼？」命取官制视之，乃命二人以侍讲学士兼中允。上既临幸，二人因改坐于旁。他日上至，讶之。二人对：「君父所坐，臣子不敢当。」上曰：「如是乎！」其后至馆中惟立谈，或东西行不复坐云。后天顺三年，倪公以光学主顺天试，有门生不中式，为所讦陷，谪戍。后复起官礼部尚书。
　宰相街
建昌伪平章王溥全城来降，自备军食，不支官粮。太祖于聚宝门外造屋，令溥居住，置立牌楼，号其街曰「宰相街」。后溥为事，毁之。
　立院
太祖立富乐院于干道桥。男子令戴绿巾，腰系红搭膊，足穿带毛毡皮靴，不许街道中走，止于道边左右行。或令作匠穿甲，妓妇戴皂冠，身穿皂褙子，出入不许穿华丽衣服，专令礼房吏王迪管领。此人熟知音律，又能作乐府。禁文武官及舍人不许入院，止容商贾出入院内。夜半忽遗火，延烧脱欢大夫衙，系寄收一应赃物在内。太祖大怒，库官入院内，男子妇人处以重罪，复移于武定桥等处。太祖又为各处将官妓饮生事，尽起赴京入院。彼时良贱之分如此，今澜倒尽矣。
　君子舍人二
之所由始也，后不复用文官子侄矣。太祖于国初立君子、舍人二职为心腹。选文官子侄居君子职，武官子侄居舍人职，以宣使李谦安子中领之。昼则侍从，夜则直宿更番。按即此勋
　平话
太祖令乐人张良才说平话，良才因做场，擅写省委教坊司招子，贴市门柱上。有近侍人言太祖曰：「贱人小辈，不宜宠用。」令小先锋张焕缚投于水。又尝使人察听将官家，有女僧引华高、胡大海妻敬奉西僧行金天教法。太祖怒，将二家妇人及僧投于水。以上二事皆刘辰国初事迹所记。
　南都人物
叶文庄水东日记云：南都数年前人物，勋旧之贤，如襄城伯李公；通材重望，如少保黄公；学行老成，如都御史吴公；得大臣体，如侍郎徐公；端厚有文，如侍郎金公、通政陈公、尚书黄公；词藻艳发，如少卿杨公；志勤修纂，如学士周公，皆有足称。他如祭酒陈公之教条规矩，终始不渝；尚书魏公之清修雅尚，可以廉贪敦薄，要皆无媿士论。噫！如诸公者，今何可多得。文庄之言如此，可以想见成、弘间南都宦籍之盛。
　鸦朝
献皇帝之国也，舟泊龙江关，乌鸦以万数集江柳，向舟鸣噪。李空同以为世宗中兴之兆。又曰，弘治初侍朝，钟鼓鸣，则乌鸦以万数集于龙楼，正德间不复见矣。自先大夫登朝，与余忝窃班行中，见每日黎明时鸦盘旋飞绕五凤楼，久之方散去。有人曰：此之谓「鸦朝」也。堪舆家又有所谓「鸟朝」、「牛朝」、「鱼朝」之说。
　杜叔循
杜环字叔循，庐陵人，家金陵。父一元之友兵部主事常允恭死于九江，家破，其母张年六十余，哭九江城下，无所归。安庆守谭敬先，允恭友也，母附舟诣谭，谢不纳。母大困，因念允恭尝仕金陵，亲戚交友或有存者，复从人至金陵，问一二人亡存者。因访一元家所在，问一元亡恙否？道上人以死对，惟子环存，其家直鹭洲坊，中门内有双橘可辨识。母服破衣，雨行至环家。环方对客坐，见母大惊，颇若尝见其面者。因问曰：「母非常夫人邪？何为而至于此？」母泣告以故，环亦泣，扶就坐拜之。复呼妻子出拜，妻马氏解衣更母湿衣，奉糜食母，抱衾寝母。母问其平生所亲厚故人，及幼子伯章。环知故人无在者，又不知伯章存亡，姑慰之曰：「天方雨，雨止为母访之。即无人事母，环虽贫，独不能奉母乎！」时兵后岁饥，母见环家贫，雨止，坚欲出，问它故人。环令媵女从其行，至暮果无所遇而返。环市布帛，令妻为制衣衾。自环以下皆母事之。母性卞，少不惬意辄诟怒，环私诫其家人顺其所为，毋以困故轻之 【毋以困故轻之　「毋」原作「母」，据万历本改。】 。母有疾，环躬为煮药，进匕箸，不敢大声语。
越十年，环为太常赞礼郎，奉诏祠会稽还 【奉诏祠会稽还　「祠」原作「词」，据万历本改。】 ，道嘉兴，逢其子伯章，泣谓之曰：「太夫人在环家，日夜念少子成疾，不可不往见。」伯章无所问，第曰：「吾亦知之，第道远不能至耳。」环归半年，伯章来。是日，环初度，母见少子，相持大哭，环家人以为不祥，止之，环曰：「此人情也，何不祥之有！」既而伯章见母老，恐不能行，绐以它事辞去 【绐以它事辞去　「绐」原作「给」，据万历本改。】 ，不复顾。环奉母弥谨，然母愈念伯章，疾顿加，后三年遂卒。将死，举手向环曰：「吾累杜君，吾累杜君！愿杜君生子孙咸如杜君。」言终而瞑。环具棺椁敛殡之，买地城南锺家山葬之，岁时常祭其墓。环后为晋王府录事，至工部主事。宋太史濂为之传。万历中，焦太史请祠于学宫之乡贤祠。
　尤六十
人中，俯首徐步，若无担石力者，有勇而藏之，亦一奇人也。国初南都有尤六十者，父以六十岁日生之，因名六十。力负万斤，途人或不识，误与兢，六十不怒，更好谓：「若且来，吾与若语。」遂持其襟袖，捽至廊檐下，以一手援柱起，引其人之裾压柱下，人始知而恳之，乃举柱出衣。其力有时发不可忍，急走山中，遇大树拔之，连仆数株，力稍稍杀矣。长日不出，则取径寸大麻绳十许丈，以指掐之寸寸断，以是为嬉娭。以勇名远近，而卒不出，无所为。然如此力用而性不好兢，悛悛
　舟樯
野记言：太祖初渡江，御舟濒危，得一樯以免。令树此樯于一舟而祭之，遂为常制。今在京城清凉门外，已逾百四十年矣。有司岁祀，给一兵世守之。万历乙亥秋，余从先大夫登舟北上，犹见此竿，高仅可丈五六尺，一木栅围之，植地上，后不复见矣。
　南内藏书
前代藏书之富，无逾本朝。永乐辛丑，北京大内新成，敕翰林院，凡南内文渊阁所贮古今一切书籍，自一部至有百部，各取一部送至北京，余悉封识收贮如故。时修撰陈循如数取进，得一百柜，督舟一艘，载以入京。至正统己巳，南内大灾，文渊阁所藏之书，悉为灰烬矣。
　番僧
青溪暇笔言：近日一番僧自西域来，貌若四十余，通中国语，自言六十岁矣，不御饮食，日啖枣果数枚而已。所坐一龛，仅容其身，如欲入定，则命人缫其龛门，加纸密糊封之，或经月余，謦欬之声亦绝，人以为化去矣，潜听之，但闻掐念珠历历。有叩其术者，则劝人少思、少睡、少食耳。一切布施皆不受，曰：「吾无用也。」在雨花台南回回寺中。
　利玛窦
利玛窦西洋欧逻巴国人也。面皙，虬须，深目而睛黄如猫，通中国语，来南京居正阳门西营中。自言其国以崇奉天主为道，天主者，制匠天地万物者也。所画天主，乃一小儿，一妇人抱之，曰「天母」。画以铜板为(巾登)，而涂五采于上，其貌如生，身与臂手俨然隐起(巾登)上，脸之凹凸处，正视与生人不殊。人问画何以致此，答曰：「中国画但画阳，不画阴，故看之人面躯正平，无凹凸相。吾国画兼阴与阳写之，故面有高下，而手臂皆轮圆耳。凡人之面，正迎阳，则皆明而白，若侧立，则向明一边者白，其不向明一边者，眼耳鼻口凹处皆有暗相。吾国之写像者解此法，用之故能使画像与生人亡异也。」携其国所印书册甚多，皆以白纸一面反复印之，字皆旁行，纸如今云南绵纸 【纸如今云南绵纸　「今」字原阙，据万历本补。】 ，厚而坚，板墨精甚。间有图画人物屋宇，细若丝发，其书装钉如中国宋折式，外以漆革周护之，而其际相函，用金银或铜为屈戍钩络之，书上下涂以泥金，开之则叶叶如新，合之俨然一金涂版耳。
所制器有自鸣钟，以铁为之，丝绳交络，悬于，轮转上下，戛戛不停，应时击钟有声。器亦工甚，它具多此类。利玛窦后入京，进所制钟及摩尼宝石于朝。上命官给馆舍而禄之。其人所著有天主实义及十论，多新警，而独于天文、算法为尤精。郑夹漈艺文略载有婆罗门算法者，疑是此术。士大夫颇有传而习之者。后其徒罗儒望者来南都，其人慧黠不如利玛窦，而所挟器画之类亦相埒，常留客饭，出蜜食数种，所供饭类沙谷米，洁白踰珂雪，中国之粳糯所不如也。
　南京殿庙
正统时，南奉天殿灾而后北都定。嘉靖时，南太庙灾而后九庙成。
　载酒亭
载酒亭，顾东桥先生息园中亭子名也。三字篆书，乃赵松雪门人桐江俞和号紫芝樵者笔。解学士大绅尝推俞有能书名。此篆端劲古朴无俗态。东桥先生既以扁其亭矣，且索图于姑苏谢时臣成卷，画亭中人，长者面几坐，耸身若谈，前坐者磬恭若请益状，几列觞缶，路下舣虚舟，笔意祖兴公。见鼎记载酒亭卷。
　绎山记
景伯时太史游绎山，在正德甲戌之秋，其记文不数百言，而宛然如觏。曰：「未至邹二十里，山甚高，望之石磊磊，然不见土木。玲珑嵌空，紫翠涌郁。维兹山之石，不相连属，方圆平欹，各各异象。其高大者数十丈，小者亦数丈。如屋覆，如偃盖，如走丸，如斧劈，如抵璧，如累卵，如马首，如巾敷几筵，如砌，如累，如戏，如掷。其大可讶者，绝顶一丸高数十丈，欹置平石，下临不测，有可转而不转之势，或曰『神戏为之』，理或然也。」此一段文，可谓文中有画矣。
　好石
南大理卿陈玉叔先生性癖好石，不啻米襄阳之下拜也。尝过北门桥访上舍嘉定李生，见其几上英石郁然森秀，先生数目属之。李生曰：「公得毋爱此石乎 【公得毋爱此石乎　「毋」字原作「母」，据万历本改。】 ？当畀以送公。」公欣然曰：「果见诒，何待送！」即命皂隶以手巾络之，系于轿杠，乘而归。又爱徐公子凤台园大石，善价购之，欲归而置于沔阳之玉沙园。数百人绁而登舟，嚾哗动闾巷，比舟至大江马当山下，风涛汹涌，竟簸入江，百计取之，迄不能出。未几先生以省臣论归，将行，余送于舟次，先生意颇鞅鞅。余解之曰：「据所云云，古人以为佳话，即不然亦风流罪过耳，且升沉常事，何足芥蔕邪？」先生大笑，抗手而别。
　谑语
陆伸记谑语文云：优季，南京教坊弟子也，慧而滑稽。予每从席上令季为谑语，多不能悉记，录其四事。一曰：昔有病伛者，自以为丑也，日购医于市，曰：「谁能直我者，予千金。」或绐之曰：「我实能直汝。」伛喜，问其方。曰：「蠡尔背，断尔觔，束版而夹之，三日直之。」右左曰：「害于生。」曰：「吾与其直尔，不保其生也。」二曰：丐儿与其妻冬夜拥而卧 【丐儿与其妻冬夜拥而卧　「拥」原作「保」，据万历本改。】 ，区而不能燠也。起突富人之虩宇，得敝籧篨覆而甘寝焉。顷之风作，警而寤，出一指探籧篨外，遽缩而入，蹴谓其妻曰：「吾与尔飨福，恶知外寒犹尔邪。」三曰：有富翁山行而攫于虎，其子操刃而逐之，翁在虎口，见其子呼谓之曰：「刺则刺，毋刺伤其皮。」既而虎死 【既而虎死　「死」字原阙，据万历本补。】 ，翁得生，其子问之，翁曰：「得虎而售，利存乎皮，皮坏斯减贾，汝蔑所获矣 【汝蔑所获矣　「汝」字原阙，据万历本补。】 。吾为是惧，而亟汝语也。」四曰：南人有学琴十年而极其趣者，自以天下无愈已。挟琴而上都邑，次舍于教坊之旁。教坊之人所肄皆箜篌、琵琶、筝、属也。见南人至喜，众聚而求听焉。南人乃出琴而鼓之，曲未成，皆哄然而散，惟一人留而泣。南人喜，起作礼而问之，对曰：「昔者吾父病介挛而死，今见先生之布指似之也，故泣。」南人乃抵琴于地而叹曰：「嗟哉，知音之寡也！」盖自是不复鼓琴。
　弇州评诗
弇州明诗评，于孙左司炎，曰：「左司侠气鸷发，辨辞虹矫，疆圉之寄，援分以没。今作歌诗，十不一二存者，然颇跌宕雄逸。青凤吉光之裘，词组千金；藏龙如意之珠，一照累乘。奚啻多哉！」汤参将胤绩，曰：「胤绩雄才盖世，与刘生 【御医溥，字原济。】 雁行，气所压政，犹小巫见大巫耳。」王太仆韦，云：「太仆宛曲秾鲜，颇类温、李，风人之致，可挹而言。若乃妙舞霓裳，逸主犹憎其肉；靓妆妖婢，见人更羞举止。斯为所短，颇号难药。」刘司空麟，曰：「司空朗爽登朝，荣跻八座，急流勇退，用谐素心。霞之癖更多，泉石之身难老。其诗如痴女儿能织鸳鸯，谓未艺绝，更绣凤凰，并无此鸟，可发一笑。」顾尚书璘，曰：「尚书器并瑚琏，材悬绮绣，束发班行，遂屈公之左。珥管江表，首驰三杰之目。如春园尽花，蘼迈错杂。又如过雨残荷，虽复衰落，尚有微情。」此弇州初评也，其后评又曰：「汤公让，如淮阳少年斗健作噉人状。王钦佩如小女儿带花学作软丽。顾华玉如春原尽花，(艹靡)不少。刘元瑞如闽人强作齐语，多不辨。陈羽伯如东市倡慕青楼价，微傅粉泽，强工颦笑 【强工颦笑　「工」原作「二」，据万历本改。】 。」语涉太苛。噫！千载而下，其当自有定论。
　蟾
内兄王孝廉肖征尝言：嘉靖乙卯春往朝天宫，行至九曲街，见一丐者卧地上，饭箩中盛一大虾蟆三足者。当时惘惘，行数十步始忆三足虾蟆乃蟾也。大惊诧，亟回觅之，则丐者不可得矣。是年孝廉登乡书。
　雅游篇
余幼吴先生以生平所游览金陵诸名胜二十处，各着诗纪之，曰钟山，曰牛首山，曰梅花水，曰燕子矶，曰灵谷寺，曰凤凰台，曰桃叶渡，曰雨花台，曰方山，曰落星冈，曰献花岩，曰莫愁湖，曰清凉寺，曰虎洞，曰长干里，曰东山，曰冶城，曰栖霞寺，曰青溪，曰达磨洞。因约焦澹园、朱兰嵎二太史与余起元同赋，都为一集，曰雅游篇，刊而行之，属余师叶阁学为之序，一时以为胜事。
　金陵人物志
盛仲交贡士家有陈中丞人物志抄本，余从其子敏耕伯年文学得之。仲交手题其首简云：「陈中丞为此书，历有岁时脱稿，没后归罗太守。余妻姑丈司马宪副屡借之不得，最后于陈中丞子求得草本录之。余又借司马家本录二册，寄玉泉师于豫章。昨玉泉师以母夫人制家居，余又复借录本抄之，以藏于家。于以见里中故物，恐仓卒中难得尔。何时有力正其舛误，并金陵世纪刊之，以传布四方邪！嘉靖壬子仲冬十六日题于鹪息馆中。时寒雨弥旬，落叶堆阪上，自以研承檐溜书之。云浦居士盛时泰仲交甫。」据此，去今万历乙卯六十四年矣。伯年示余此书在乙未丙申间，亦二十余年。伯年下世，又复屡易岁华矣。此志恐世鲜传本。偶检笥得之，于伯年有人琴之感，因掇而笔之。
　赤松山农
金元玉尝游浙之赤松山，爱其佳，徘徊不能去，因以赤松山农自号。居常遐视清啸，人莫能窥。至其处已接物，高简粹白，王公贵人，雅相倾慕，非先施未尝一登其门。太宰青溪倪公参南京时，尝拟荐于朝，未果。以弘治辛酉卒。山农之标韵如此，盖亦高士。王子新作诗嘲之，有「内桥写铭旌」之语，何也？
　梁公雅量
梁端肃公虽立身清峻，而弘人之度，未尝不优。为浙江方伯，执法不挠。时巡按御史某公，某某处人也。公以伉直不为加礼，某公疑公易己，积不能平，乃摭公十恶奏之。铨曹廉其非实，量移公云南而已。公居之恬然，不以为介，曰：「御史言是邪，谴死无恨；无然自有公论在矣。」居恒尝曰：「犯而不校，某敢当之。」即某公事，知其言不虚也。余外舅王公又言：公为都御史，里居尝用乡夫肩小舆行道中。一御史前驺呵之，峻不避，御史遣问之，公答曰：「乡官。」又问「何官？」答曰「梁某也。」御史悚然，亟尾公舆造其庭请罪。公曰：「何罪之有？第骢马行，人人敛手避，小舆而敢突之，必有以，可勿问耳。」揖之而出。
　薛九
薛九，江南富家子，得侍李后主宫中，善歌稽康。稽康，江南曲名，后主所制也。江南平，零落江北，逢人歌此曲，尝一歌，坐人皆泣。钱易为稽康曲舞词，曰：「薛九三十侍中郎，兰香花态生春堂。龙蟠王气变秋雾，淮声与水浮秋霜。宜城酒烟湿雾腹，与君试舞当时曲。玉树遗词莫重听，黄尘染鬓无前绿。」
　蒋康之
涵虚子太和正音谱载知音善歌之士。蒋康之，金陵人，其音属宫，如玉磬之击明堂，温润可爱。癸未春，度南康，夜泊彭蠡之南。其夜将半，江风吞波，山月衔岫，四无人语，水声淙淙。康之扣舷而歌「江水澄澄江月明」之词，湖上之民莫不拥衾而听，推出户，见听者杂于岸。少焉，满江如有长叹之声，自此声誉愈远矣。
　都城门
六朝旧城近北，去秦淮五里，至杨时改筑，跨秦淮南北周二十里，近南聚宝山。皇明定都，大建城阙，城之域惟南门、大西、水西三门，因旧更名聚宝、石城、三山。自旧东门处截濠为城，开拓八里，增建南门二，曰通济，曰正阳。自正阳而北，建东门，一曰朝阳。自钟山之麓围绕而西，抵覆舟山，建北门，曰太平。又西据覆舟、鸡鸣山，缘湖水以北，至直渎山而西八里，建北门二，曰神策、金川。西北括师子山于内，雉堞东西相向，建门二，曰锺阜、仪凤。自仪凤迤逦而南，建定淮、清凉二门。以接旧西门，而周九十六里。
　外郭门
西北据山带江，东南阻山控野，辟十有六门。东南北六，曰姚坊、仙鹤、麒麟、沧波、高桥、上方。西南六，曰夹冈、双桥、凤台、驯象、大安德、小安德。西一，曰江东。北三，曰佛宁、上元、观音，周一百八十里。此京城图志所载也。今俗云「里十三，外十八」。西又有栅栏门二，一在仪凤门西，一在江东门北，共十八门。
　十四楼
国初，市之楼有十六，盖所以处官妓也。而南畿志止十四，曰南市， 【斗门桥东北。】 北市， 【干道桥东北。】 鸣鹤， 【西关中街北 【西关中街北　「关」原作「阙」，据万历本改。】 。】 醉仙， 【西关中街南。】 轻， 【西关南街。】 澹粉， 【与轻楼对。】 翠柳， 【西关北街。】 梅妍， 【与翠柳楼对。】 讴歌，鼓腹， 【石城门外，二楼相对。】 来宾， 【聚宝门外之西。】 重译， 【聚宝门外之东。】 集贤， 【瓦屑埧西。】 乐民。 【集贤楼北。】 按李泰，字叔通，鹿邑人，洪武时进士，博学知天文，曾掌钦天监。有集句咏十六楼，中有清江、石城二楼。晏振之永乐中金陵春夕诗又曰，「花月春江十四楼」，则知相沿已久。今独南市楼存，而北市在干道桥东北，似今之市，疑刘辰国初事迹所记富乐院，即此地也。
　诸桥
城内桥之跨秦淮者，曰武定、镇淮， 【南门内。】 曰饮虹， 【俗名新桥。】 曰上浮，曰下浮。跨国朝之御河者，曰青龙， 【在东长安门外。】 曰白虎， 【在西长安门外。】 曰会同， 【会同馆前。】 曰乌蛮，曰川。 【此水自朝阳门外钟山南流，穿城为铜窦而出。】 跨古城壕者，曰大中， 【， 【笪桥西。】 曰景定。 【笪桥东今名羊市桥。】即古白下。】 曰复成，曰玄津，曰北门。跨运渎者，曰斗门，曰干道，曰笪桥，曰武 跨古宫城河者，南曰内桥，曰东虹 【上元县东。】 曰西虹；北曰珍珠，曰莲花。跨青溪者，曰淮清，曰升平，曰竹桥。跨今城壕者，曰正阳，曰通济，曰聚宝，曰三山，曰石城。跨城外诸水者，曰赛工， 【在驯象门外。】 曰江东， 【在江东门外。】 曰上方， 【在上方门里。】 曰中和， 【在通济门外。】 曰下方， 【三俱跨淮水。】 曰来宾， 【在小市口东。】 曰世， 【在小市南，二俱跨涧，即蘼芜涧。】 曰重译。 【在西天寺东古乌衣巷。】
  </div>
  <div class="pagination">
   <a href="客座赘语_page12.html">
    上一页
   </a>
   <span>
    ...
   </span>
   <a href="客座赘语_page8.html">
    8
   </a>
   <a href="客座赘语_page9.html">
    9
   </a>
   <a href="客座赘语_page10.html">
    10
   </a>
   <a href="客座赘语_page11.html">
    11
   </a>
   <a href="客座赘语_page12.html">
    12
   </a>
   <span class="current-page">
    13
   </span>
   <a href="客座赘语_page14.html">
    14
   </a>
   <a href="客座赘语_page15.html">
    15
   </a>
   <a href="客座赘语_page16.html">
    16
   </a>
   <a href="客座赘语_page17.html">
    17
   </a>
   <a href="客座赘语_page18.html">
    18
   </a>
   <span>
    ...
   </span>
   <a href="客座赘语_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
