<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 8 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 8 页/共 12 页
  </h1>
  <div class="content">
   玄宗紫宸殿樱桃熟，命百官口摘之。
    玄宗命射生官射鲜鹿，取血煎鹿肠食之，赐安禄山、哥舒翰。
    虢国夫人就屋梁悬鹿肠，其中结之。有宴则解开，于梁上注酒，号“洞天圣酒”。
    玄宗时，以林邑国进白鹦鹉，慧利之性特异常者，因暇日以金笼饰之，示于三相。上再三美之。时苏初入相，每以忠谠厉己，因前进曰：“《记》云：‘鹦鹉能言，不离飞鸟。’臣愿陛下深以为志。”
    申王有高丽赤鹰，每猎，必置之驾前，目之为“抉云儿”。
    玄宗尝三殿打球，荣王堕马闷绝。黄幡绰奏曰：“大家年几不为小，圣体又重，傥马力既极，以至颠踬，天下何望！何不看女婿等与诸色人为之？如人对食盘，口眼俱饱，此为乐耳。傍观大家驰逐忙遽，何暇知乐？”上曰：“尔言大有理，后当不复自为也。”
    玄宗问黄幡绰：“是物儿得人怜？”“是物儿”者，犹“何人儿”也。对曰：“自家儿得人怜。”时杨妃号安禄山为子，肃宗在东宫，常危惧。上亻免首久之。上又尝登北楼望渭，见一醉人临水卧，问左右是何人。左右不对。幡绰曰：“是年满令史。”又问曰：“尔何以知之？”对曰：“更一转，入流。”上大笑。上又与诸王会食，宁王喷饭，直及上前。上曰：“宁哥何故错喉？”幡绰曰：“此非错喉，是喷帝。”
    或曰：郑滁州胪于曲江见令史醉卧池岸，云：“更一转，入流。”
    又开元中，上与内臣作《历日令》。高力士挟大，置黄幡绰口中，曰：“塞穴吉！”幡绰遽取上前叵罗内靴中，走下，曰：“内财吉。”上欢甚，即赐之。
    上好击球。内厩所养马，犹未甚适，与幡绰语曰：“吾欲良马久矣，谁能通《马经》者？”幡绰奏：“臣能知之，今丞相悉善《马经》。”上曰：“吾与丞相言，政事外，悉究其旁学，不闻有通《马经》者。尔焉知之？”幡绰曰：“臣每日沙堤上见丞相所乘，皆良马。是必能通知。”上大笑。
    又黄幡绰滑稽不穷，尝为戏，上悦，假以绯衣。忽一日，佩一兔尾，上怪问，答曰：“赐绯毛鱼袋。”上谓曰：“鱼袋本朝官入ト合符方佩之，不为汝惜。”竟不赐。
    打球，古之蹴鞠也。《汉书 艺文志》“《蹴鞠》二十五篇”，颜注云：“鞠，以韦为之，实之以物，蹴蹋为戏。鞠，陈力之事，故附于兵法。蹴音千六切。鞠音距六切，近俗声讹，谓鞠为球，字亦从而变焉，非古也。”开元天宝中，上数御观打球为事，能者左萦右拂，盘旋宛转，殊有可观，然马或奔逸，时致伤毙。永泰中，苏门山人刘钢于邺下上书于刑部尚书薛公云：“打球一则损人，二则损马。为乐之方甚众，何乘兹至危，以邀晷刻之欢耶？”薛公悦其言，图钢之形，置于左右，命掌记陆长源为赞以美之。然打球乃军州常戏，虽不能废，时复为之耳。今乐人又有蹋球之戏，作彩画木球，高一二尺，女妓登蹑，球转而行，萦回去来，无不如意，盖古蹋鞠之遗事也。
    拔河，古谓之牵钩。襄汉风俗，常以正月望日为之。相传楚将伐吴，以为教战。梁简文临雍部，禁之而不能绝。古用篾缆，今代以大麻ㄌ，长四五十丈，两头分系小索数百条，挂于胸前，分两朋，两向齐挽。当大ㄌ之中，立大旗为界，震声叫噪，使相牵引，以却者为胜，就者为输。名曰“拔河”。中宗曾以清明日御梨园球场，命侍臣为拔河之戏。时七宰相、二驸马为东朋，三宰相、五将军为西朋。东朋贵人多，西朋奏“胜不平”，请重定，不为改。西朋竟输。韦巨源、唐休年老，随ㄌ而踣，久不能兴。上大笑，令左右扶起。明皇数御楼设此戏，挽者至千余人，喧呼动地，蕃客庶士，观者莫不震骇。进士河东薛胜为《拔河赋》，其词甚美，时人竞传之。
    明皇开元二十四年八月五日，御楼设绳技。技者先引长绳，两端属地，埋鹿卢以系之。鹿卢内数丈，立柱以起，绳之直如弦。然后技女自绳端蹑足而上，往来倏忽，望若飞仙。有中路相遇，侧身而过者；有著履而行，从容俯仰者；或以画竿接胫，高六尺；或蹋肩蹋顶，至三四重；既而翻身直倒至绳，还往曾无蹉趺，皆应严鼓之节，真可观也。卫士胡嘉隐作《绳技赋》献之，词甚宏畅，上览之大悦，擢拜金吾卫仓曹参军。自兵寇覆荡，伶官分散，外方始有此技。军州宴会，时或为之。
    明皇在禁中，欲与姚元之论事。时七月十五日，苦雨不止，泥泞盈尺，上令左右以步辇召之。
    宋开府虽耿介不群，亦知音乐，尤善羯鼓（原注：鼓乐部行丐乱云：“南山起云、北山起雨”者，是宋开府所为）。尝与明皇论羯鼓事曰：“不是青州石末，即须鲁山花瓷、捻小碧上，掌下须有朋（原注：去声）肯（原注：去声）声。”据此，乃汉震第二鼓也。且颡用石末、花磁。固是腰鼓，掌下朋肯声，是以手拍鼓，非羯鼓明矣（原注：第二鼓左以杖，右以指）。开府又曰：“头如青山峰，手如白雨点。”此即羯鼓之能事。山峰取不动，雨点取碎急。上与开府兼善两鼓，而羯鼓偏好，以其比汉震稍雅细焉。开府之家悉传之。东都留守郑叔则祖母，即开府之女。今尊贤里郑氏第，有小楼，即宋夫人习鼓之所也。开府孙沈亦知音。贞元中，集《乐录》三卷，德宗览而善焉。又知是开府之孙，遂召对赐坐，与论音乐。又召至宣徽，张乐使观焉，曰：“设有舛乖，悉可言之。”氵允沈吟曰：“容臣与乐官商摧条奏。”上使宣徽使就教坊与乐官参议数日，二使奏上：“乐工多言沈曾不留意，不解声调，不审节拍，兼有聩病，不可议乐。”上颇异之。久之召对，且曰：“臣年老多病，耳实失听，若迨于声律，不致无业。”上又使作乐曲，问其得失，承禀舒迟，众工多笑之。氵允顾笑者，忽忿怒作色，奏曰：“曲虽妙，其间有不可者。”上惊问之，即指一琵琶云：“此人大逆戕忍，当即去，不宜在至尊前。”又指一笙云：“此人神魂已游墟墓，不可更留供奉。”上大骇，令主司潜伺察之。既而琵琶工为人诉，称六七年前其母自缢，不得端由；即令按鞫，遂伏罪。其笙者乃忧恐不食，旬日而卒。上益加知遇，面赐章绶，累召对。每令氵允察乐，乐工悉惴恐，不敢正视。氵允惧罹祸，辞病而退。
    李龟年、彭年、鹤年弟兄三人，开元中皆有才学盛名。鹤年能歌词，尤妙制《渭州》。彭年善舞。龟年善打羯鼓。明皇问：“卿打多少杖？”对曰：“臣打五千杖讫。”上曰：“汝殊未，我打却三竖柜也。”后数年，又闻打一竖柜，因赐一拂枝杖羯鼓卷。后留传至建中三年，任使君又传一弟子，使君令取江陵漆盘底泻水卷中，竟不散，以其至平故也。又云：“人闻鼓卷只在调竖慢。此卷一调之后，经月如初，今不如也。”
    天宝中，乐章多以边地为名，若《凉州》、《甘州》、《伊州》之类是焉。其曲遍繁声为“破”，后其地尽为西蕃所没；破，其兆矣。
    上爱幸安禄山，呼之为儿，常于便殿与杨妃同乐之。禄山每就坐，不拜上而拜杨妃，上顾而问之：“不拜我而拜妃子，何也？”禄山奏云：“外国人不知有父，只知有母。”上笑而赦之。禄山丰肥大腹，上尝问：“此腹中何物而大？”禄山寻声而对：“腹中但无他物，唯赤心而已。”上以其真而益亲之。
    张巡将雷万春于城上与巡语次，被贼伏弩射之，中万春面，不动。令狐潮疑是木人，谍问之，知是万春，乃言曰：“向见雷万春，方知足下军令矣。然其如天理何！”巡与潮书曰：“仆诚下材，亦天下一男子耳。今遇明君圣主，畴则屈腰；逢豺狼犬羊，今须展志”云云，“请足下多服续命之散，数加益智之丸，无令病入膏盲，坐亲斧也。”
    张巡之守睢阳，玄宗已幸蜀，贼氛方炽，孤城势蹙，人困食竭，以纸布煮而食之，时以茶汁和之，而意自如。其《谢金吾将军表》曰：“想峨眉之碧峰，豫游西蜀；追绿耳于悬圃，保寿南山。逆贼禄山，戮辱黎献，膻臊阙庭。臣被围四十七日，凡一千二百余阵。主辱臣死，当臣致命之时；恶稔罪盈，是贼灭亡之日。”忠勇如此。激励将士，尝赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出战，饮血更登陴。忠信应难敌，坚贞谅不移。无人报天子，心计欲何施？”又《闻笛》诗曰：“试一临，虏骑附城阴。不辨风尘色，安知天地心？营开星月近，战苦阵云深。旦夕更楼上，遥闻横笛吟。”时雍邱令令狐潮以书劝诱，不纳。其书有曰：“宋七昆季，卫九诸子，昔断金成契，今乃刎颈相图”云云。时刘禹锡具知宋、卫，耳剽所得，濡毫有遗，所冀多闻补其阙也。又说：许远亦有文，其《祭纛文》，为时所称，所谓：“太一先锋，蚩尤后殿。苍龙持弓，白虎捧箭。”又《祭城隍文》云：“眢井鸠翔，危堞龙护。”皆文武雄健，士气不衰，真忠烈之士也。刘禹锡曰：“此二公，天赞其心，俾之守死善道。向若救至身存，不过是一张仆射耳，则张巡、许远之名，焉得以光扬于万古哉？”巡性明达，不以簿书介意；为真源宰，县有豪华南金，悉委之。故时人语曰：“南金口，明府手。”及巡闻之，不以为事。
    吴道子访僧，不见礼，遂于壁上画一驴。其僧房器用无不踏践。僧知道子所为，谢之，乃涂去。
    王维画品妙绝，工水墨平远，昭国坊庾敬休所居室壁有之。人有画《乐图》，维熟视而笑，或问其故，维曰：“此是《霓裳羽衣曲》第三叠第一拍。”好事者集乐工验之，一无差舛。
    王维为大乐丞，被人嗾令舞《黄狮子》，坐是出官。《黄狮子》者，非天子不舞也，后辈慎之。
    或有人报王维云：“公除右丞。”王曰：“吾畏此官，屡被人呼‘不解作诗王右丞’。”
    王缙多与人作碑志。有送润笔者，误致王右丞院。右丞曰：“大作家在那边！”
    天宝中，天下无事。选六宫风流艳态者，名“花鸟使”，主饮宴。
    杭州房为盐官令，于县内凿池构亭，曰“房公亭”，后废。（案：《唐 房传》：，河南人，亦未为盐官令，此疑有误）
    骊山华清宫，天宝中植松柏遍满岩谷，望之郁然。朝元阁在北岭之上，最为崭绝。次南即长生殿。殿东南，汤泉凡一十八所。第一即御汤，周环数丈，悉砌白石，莹彻如玉，石面皆隐起鱼龙花鸟之状。四面石座，阶级而下，中有双白石瓮，连腹异口，瓮口中复植双白石莲，泉眼自莲中涌出，注白石之面。御汤西南，即妃子汤，汤稍狭，汤侧有红石盆四所，刻作菡萏于白石之面。余汤迤逦，相属而下，凿作暗窦走水；出东南数十步，复立一石表，涌出，灌注一石盆中，后人为也。
    潞州启圣宫，有明皇欹枕斜书壁处，并腰鼓马槽并存。张宏靖为潞州从事，皆见之。
    北邙山玄元观，南有老君庙。殿台高敞，下瞰伊洛。神仙塑像，皆开元中杨惠之所制，世称奇巧。
    邺西鼓山东北，有石鼓，俗传石鼓鸣则兵起。左思《魏都赋》云：“神钲迢递于高峦，灵响特惊于四表。”案《说文》：“钲似铃”，小者为铙。《周礼》：“以金铙止鼓”。然则钲、鼓虽同类，钲乃以金为之，直谓石鼓为神钲，失其义矣。高齐时石鼓鸣，未几而齐灭；隋季又鸣，无何海内崩乱；近天宝末，石鼓复鸣，俄而幽燕ㄈ扰。记传临海、零陵、南康、建平、天水诸处，皆有石鼓，其说多同。晋武帝时，吴郡临平湖岸崩，出一石鼓，扣之不鸣，张华云：“取蜀郡桐木作鱼形，击之则鸣。”于是声闻数十里。后十六国迭据，三百余年攻战不息，是石鼓之鸣，咸非吉徵也。
    费县西漏泽者，漫数十里。每岁时雨降，即自浮溢，蒲鱼之利，人实赖焉。至白露应节即如埽，一夕而乾焉。萧颖士以年代莫详，记载所阙，信殊异也。
    萧功曹颖士、赵员外骅，开元中同居兴敬里肄业，共有一靴。久而见东郭之迹。赵曰：“可谓疲于道路矣。”萧曰：“无乃禄在其中。”
    贺监为礼部侍郎，时祁王赠制云惠昭太子，补斋挽郎。贺大纳苞苴，为豪子相率诟辱之。吏遽掩门，贺梯墙谓曰：“诸君且散，见说宁王亦甚惨澹矣！”
    李白开元中谒宰相，封一板，上题曰：“海上钓鳌客李白。”宰相问曰：“先生临沧海，钓巨鳌，以何物为钩线？”白曰：“风波逸其情，乾坤纵其志，以虹霓为线，明月为钩。”又曰：“何物为饵？”白曰：“以天下无义气丈夫为饵。”宰相竦然。
    宋昌藻，考功员外郎之问之子，天宝中为滏阳尉。刺史房以其名父之子，常接遇。会中使至州，使昌藻郊外接候。须臾却还，云“被额。”房公顾左右：“何名为‘额’？”有参军亦名家子，敛笏对曰：“查名诋诃为额。”房怅然曰：“道额者已可笑，识额者更奇。”近代流俗：呼丈夫、妇人纵放不拘礼度者为“查”。又有百数十种语，自相通解，谓之“查语”。大抵多近猥僻。
    肃宗在春宫，尝与诸王从玄宗诣太清官，有龙见于殿之东梁。上目之，问诸王“有所见乎”？皆曰“无之”。问太子，太子亻免而未对，上问；“头在何处？”曰：“在东。”上抚之曰：“真我儿也。”
    《礼记 祭法》累代祭名，不闻有戟神、节神，是知无拜祭之礼也。近代受节，置于一室，朔望必祭之，非也。凡戟：天子二十四，诸侯十；今之藩镇，即古之诸侯。在其地，则于衙门；及罢守藩阃，虽爵位崇高，亦不许列于私第。上元元年，宰相吕立戟，有司载戟及门，方惨服，乃更吉服迎而拜之，颇为有识者所嗤，则知辱命拜赐可也。拜戟祭节，大乖于礼。
    海州南有沟水，上通淮楚，公私漕运之路也。宝应中，堰破水涸，鱼商绝行。州差东海令李知远主役修复，堰将成辄坏，如此者数四，劳费颇多，知远甚以为忧。或说：梁代筑浮山堰，频有坏决，乃以铁数千万片填积其下，堰乃成。知远闻之，即依其言，而堰果立。初，堰之将坏也，辄闻其下殷如雷声，至是其声移于上流数里。盖金铁味辛，辛能害目，蛟龙护其目，避之而去，故堰可成。
    越僧灵澈，得莲花漏于庐山，传江西观察使韦丹。初，惠远以山中不知更漏，乃取铜叶制器，状如莲花，置盆水之上，底孔漏水，半之则沈。每一昼夜十二沈，为行道之节。冬夏短长，云阴月晦，一无所差。
    严武少以强俊知名。蜀中坐衙，杜甫袒跣登其几案，武爱其才，终不害。然与章彝善，再入蜀，谈笑杀之。及卒，其母喜曰：“而后吾知免为宫婢矣！”
    杜相鸿渐之父名鹏举。父子而似弟兄之名，盖有由也。鹏举父尝梦有所之，见一大碑，云是“宰相碑”。已作者金填其字，未作者刊名于柱上。因问有杜家儿否，曰：“有。任自看之。”记得姓下有鸟偏旁曳脚，而忘其字。乃名子为鹏举，而谓之曰：“汝不为相，世世名鸟旁而曳脚也。”鹏举生鸿渐，而名字且前定矣。况官与寿乎？
    杜亚在淮南竞渡采莲，龙舟锦缆之戏，费金千万。
    杜鸿渐为都统并副元帅，王缙代之。鸿渐谓人曰：“一个月乞索儿一万贯钱。”盖计使料多，以此诘俸钱都数也。
    代宗赐郭汾阳九花虬马，子仪陈让者久之。上曰：“此马高大，称卿仪质，不必让也。”子仪身长六尺余。九花虬，即范阳节度使李怀仙所献。额高九寸，毛拳如鳞，头颈鬃鬣如龙；每一嘶，群马耸耳。身被九花，故以为名。
    郭汾阳虽度量廓落，然而有陶侃之僻，动无废物。每收书皮之右嫠下者，以为逐日须，至文帖余悉卷贮。每至岁终，则散与主守吏，俾作一年之簿。所嫠处多不端直，文帖且又繁积，吏不暇翦正，随斜曲联糊。一日，所用嫠刀忽折，不余寸许，吏乃以应召，觉愈于全时。渐出新意，因削木如半势，加于折刃之上，使才露锋，其书而嫠之。汾阳嘉其用心，曰：“真郭子仪部吏也。”（原注：言不废折刃也）时人遂效之，其制益妙。
    武后已后，王侯妃主京城第宅日加崇丽。天宝中，御史大夫王钅共有罪赐死，县官簿录钅共太平坊宅，数日不能遍。宅内有自雨亭子，檐上飞流四注，当夏处之，凛若高秋。又有宝钿井栏，不知其价。他物称是。安禄山初承宠遇，敕营甲第，瑰材之美，为京城第一。太真妃诸姊妹第宅，竞为宏壮，曾不十年，皆相次覆灭。肃宗时，京都第宅，屡经残毁。代宗即位，宰辅及朝士当权，争修第舍，颇为烦弊，议者以为土木之妖。无何，皆易其主矣。（原注：《续世说》：明皇为安禄山起第于亲仁坊，敕令但穷极壮丽，不限财力。既成，具幄器皿充刃其中。布帖白檀床二，皆长一丈，阔六尺。银平脱屏风帐一，方一丈八尺。于厨厩之物，皆饰以金银。全饭瓮一，银淘盆二，皆受五斗。织银丝筐及笊篱各一。他物称是。虽禁中服御之物，殆不及也。上令中使护役，常戒之曰：“彼眼大，勿令笑我。”）中书令郭子仪勋伐盖代，所居宅内诸院往来乘车马，僮客于大门出入，各不相识。词人梁尝赋诗曰：“堂高凭上望，宅广乘车行。”盖此之谓。郭令曾将出，见修宅者，谓曰：“好筑此墙，勿令不牢。”筑者释锸而对曰：“数十年来，京城达官家墙皆是某筑。只见人改换，墙皆见在。”郭令闻之怆然。遂入奏其事，因固请老。
    张昙为郭汾阳从事，家尝有怪，问于术者，对曰：“大祸将至，唯休退可免。”昙不之信，及方宴，席上见血，有尼者闻之，劝其杜门不纳宾客，屏游宴，昙怒而杖之。其后昙言语有失，汾阳衔之。又屡言同列事，或独后见，多值方宴罢在姬所，不可白事，必抑门者令通。汾阳谓其以武臣轻忽己，益不平。后因谓公去所任吏，遂发怒，囚之以闻，竟杖死。
    李太尉光弼镇徐，北拒贼冲急，总诸道兵马。征讨之务，皆自处置。仓储府库，军州差补，一切并委判官张亻参。亻参明练庶务，应接如流。欲见太尉论事，太尉辄令判官商量。将校见亻参，礼数如见太尉。由是上下清肃，东方晏然，天下皆谓太尉能任人。
    代宗时，百寮立班良久，阖门不开。鱼朝恩忽拥白刃十余人而出，曰：“西蕃频犯郊圻，欲幸河中，如何？”宰臣以下，不知所对。给事刘某出班抗声曰：“敕使反也！屯兵无数，何不捍寇？而欲胁天子去宗庙？”仗内震耸，朝恩大骇而退，因此罢议。
    颜真卿为尚书左丞。代宗车驾自陕府还，真卿请先谒五陵、孔庙，而后还宫。宰相元载谓真卿曰：“公所见虽美，其如不合时宜何？”真卿怒而前曰：“用舍在相公，言者何罪？然朝廷事岂堪相公再破除耶！”载深衔之。
    代宗欲相李泌，元载忌之。帝不得已。出泌，约曰：“后召当以银为信。”忽除银青光禄大夫，泌知载败，己且相矣。未几果然。
    柳相初名载，后改为浑。佐江西幕，嗜酒，好入廛市，不事拘检。时，路嗣恭初平五岭。元载奏言：“嗣恭多取南人金宝，是欲为乱。陛下不信，试召，必不入朝。”三伏中追诏至，嗣恭不虑，请待秋凉以修觐礼。浑入，泣谏曰：“公有功，方暑而追，是为执政所中。今少迁延，必族灭矣！”嗣恭惧曰：“为之奈何？”浑曰：“健步追还表缄。公今日过江，宿石头驿，乃可。”从之。代宗谓元载曰：“嗣恭不俟驾行矣。”载无以对。
    元相载用李纾侍郎知制诰。元败，欲出官。王相缙曰：“且留作诰。”待发遣诸人尽，始出为婺州刺史。又曰：独孤侍郎求知制诰，试见元相，元相知其所欲，迎谓常州曰：“知制诰可难堪。”心知不我与也。乃荐李侍郎纾。时杨炎在阁下，忌常州之来，元阻之，乃二人之力也。
    元伯和、李腾、腾弟淮、王缙，时人谓之“四凶”。刘宗经、执经兄弟，入“八元”数。
    李纾侍郎好谐戏，又服用华鲜。尝朝回，与同列入坊门，有负贩者诃不避，李骂云：“头钱价奴兵辄冲官长！”负者顾而言曰：“八钱价措大漫作威风。”纾乐采异语，使仆者访“八钱”之义。答：“只是衣短七耳。”同列为言，纾甚惭。
    元载擅权多年，客有为《都卢缘ㄅ歌》，欲讽其至危之势。览之泣下。
    郑相瑜方上堂食，王叔文至，韦执谊遽起延入阁内。瑜叹曰：“可以归矣！”遂命驾，不终食而出。自是罢免。
    元载败，妻王氏曰：“某四道节度使女，十八年宰相妻。今日相公犯罪，死即甘心。使妾为舂婢，不如死也。”主司上闻，俄而亦赐死。
    元载于万年县佛堂子中，谓主者：“乞一快死也。”主者曰：“相公今日受些污泥，不怪也。”乃脱秽袜塞其口而终。
    《颜真卿集 和政公主神道碑》：“《诗》美下嫁，《书》传筑馆，贵其中礼，载籍称焉。汉魏已还，寂寥罕嗣，以荡陵德，则维其常。皇唐勃兴，王道丕变：平阳起娘子之军于司竹，襄城行匹庶之礼于宋公，常乐纠匡后之师于武后，皆前古之所未有。其或生知礼乐，周旋法度，躬行妇道，以懋大伦，克顺天经，光昭懿烈，名言之所莫究，书记之所未闻，聚众美于一身，邻太虚而独立者，其唯和政公主乎！公主姓李氏，陇西成纪人，皇唐元宗大圣大明孝皇帝之孙，肃宗文明武德大圣大宣孝皇帝之第二女。帝女之崇，于斯为盛。今天子之同母，曰章敬皇太后。后之在襁褓也，后父赠太尉吴君，曰令，尝游宦蜀中，使道士勾规占之。规惊起曰：‘此女贵不可言。是生二子，男为人君，女为公主，’嫁于柳氏。其后竟配肃宗，生今上及公主，神所命也。厥惟旧哉！公主三岁而孤，即能孺慕，育于储妃韦氏，纯孝过人。幼而聪惠，长而韶敏。华秀整，令德芬馨。婉发于天姿，肃雍形于鉴寐。奉今上以悌达，事韦妃如所生，繇是特为肃宗之所赏爱。至若左右图史，开示佛经，金石丝竹之音，缋画工巧之事，耳目之所闻见，心灵之所领略，莫不一览悬解，终身不忘。天宝九载春三月既望，封和政公主，降于河东柳潭，既笄之三载矣。潭，周太保敏之五代孙，皇唐蕲州刺史怀素之曾孙，赠秘书监岑之第四子；衣冠地胄，辉映当朝。初以美秀承家，中以名声华国，道胜而贵能下善，谦尊而休有烈光，士林伟之。解褐左内率府胄曹，转颍王府户曹，陈留郡司功参军。以人门第一，选尚公主，拜太子洗马。迹既好合，雅相敬贵。虽柳侯秉彝有度，能降帝女之心，而公主率履由衷，每抗古人之节。故宗族胥睦，不独亲其亲；先后大同，莫敢私其子。竭力供侍，不务华采，服五金翠之饰，居有冰雪之容。每至朔月六参，朝天旅进，嫣然班叙之内，迥出神仙之表，亦非希企之所及也！洎凶羯乱常，潼关不守，玄宗幸蜀，妃后骏奔。姊曰宁国公主，孀嫠屏居，谁或讣告？乃弃其三子，取其夫之乘以乘之。柳侯徒行，公主愧焉，下而同趋者日且百里。每臻坎险，必先济宁国而后从之。柳侯辞，公主曰：‘我若先涉，脱有危急，不能俱全，则弃我姊矣！’柳侯感叹，躬负薪之役；公主怡然，亲馈饩之事。伯姒华阴杨氏，太真妃之姊也，贵幸前朝，势倾天下。公主交无谄黩，思未绸缪。杨且云亡，以孤见托。马嵬之役，无噍类焉。感其一言，悉力营赡。男登服冕之位，女获乘龙之匹。出入存恤，过于己子，虽其密亲，罔或能辨。柳之亲昵，伯仲姑姊，隐亲将迎，唯恐不至。纠逖疏属，抚循嫠，繇内及外，终始如一。孤穷满目，荣悴殊伦，居薄推厚，未尝懈倦。衣服饮食，等无有差。互或未周，婴孩罔及。每至伏腊，礻勺祠蒸尝，必具礼衣花仪之饰，以躬中馈堂室之奠。式燕孙谋，岂无婢使？姿性纯俭，不以迄成。先圣休之，宝书清问。秋八月，玄宗至蜀，仍旧邑而册公主，以潭为驸马都尉、银青光禄大夫、太仆卿。属狂将兴祸，称兵向阙。玄宗亲御堙，临视诛讨。驸马率领家竖、折冲张义童等，斗于门中，公主及宁国彀弓迭进。驸马乘胜突刃，所向无前，斩馘擒生，殆逾五十。节使时宰具以表闻。玄宗自系诰示先帝，恳让莫当，策勋遂寝。今上之为元帅也，躬擐甲胄，率先将卒。举两京若拾遗，摧凶寇如振槁。劳旋方及，帑藏其空。公主贸迁有无，亿则屡中，数逾千万，悉畀县官，论者难之。肃宗弥留，众皆迭侍，主独赡依，不去于旁。帝有间书而谓之曰：‘汝之纯孝，乃能至是！’遂赉庄一区。帝爱季女，曰宝贞公主，因奏曰：‘八妹未有，请以赐之。’泣而谏焉，哀动左右。西陵迁窆，上戒主曰：‘凡厥亲身之物，必诚必信，勿之悔焉。’主罄家有无，以邑入千万，潜充经费，上深感叹焉。上既宅亮阴，未忍临政，人之疾苦，事之得失，岂尝私谒，动必以闻，上敬异之，朝廷赖焉。广德元年冬，上既东幸，主志期扈跸，回兵充斥，咫尺不通，因至荆南，慰荐诸将。方隅载谧，职贡以修，主有力焉。上之在陕，忧主乏匮，乃命中使，屡敕节度及转运使，随主所须，务令肃给。主以国用罄空，退而叹曰：‘吾方竭家财以资战士，其能饕餮，首冒国经？’唯请名香数斤，施于佛寺，为上祈福而已。王公戚属，相携而至者，蓝缕腻囊，襁负鳞次，竭其资斧，亲自赡恤。聚而泣之，悲感行路。初次商于，顿于传置，群盗猬起，奄及驿亭，呼而犒之，晓以祸福。一言革面，愿比家奴；之死靡他，至今犹在。缅惟罔极，无所哀。从母薛氏，遗孤四人，分宅居之，皆俾成立。莱、莘兄弟，尽列通班；二女有行，克配良士：主之慈忠，悉皆若是。亲临稼穑，躬俭节用。不惮烦缛，雅好组训，驸马裳衣，必亲裁纟失。爰及子女，罔衣绮纨，绽新皆成主手。每加训诲，迪检押。广德二年春二月，归于上都。诸主高会，议际夫党，觌其亲族，多旷周旋。咸以为时经百罹，粗略可也。主抗词曰：‘女之移天，遂成他族。怙贵长傲，何以律人？上方理定，闻必不悦。’诸主蹶然，竞崇讨习，礼之降杀，亲之薄厚，翕然一变，职主之由。夏六月，才生魄，属边候不谨，烽及京师，城中震惊，圜视五色。主既弥月，体未甚安，曰：‘事亟矣，其入言之！’驸马请闻，主曰：‘吾业已行矣！驸马独无兄乎？’因乘檐子，直至寝殿，乃悉索阙遗，备陈利病以奏之。上欣然嘉纳。所言未究，傍或负来，因尔退归。迟明诞育，展转怊怅，不能弥忘。时属炎喝，热病有加。圣情忧轸，起坐失次，天医内官，相继旁午。彼苍不惠，以其月二十有五日辛卯，薨于常乐坊之私第，春秋三十有六。呜呼！皇上友爱天深，痛毒兼至，砉然一叫，声泪俱咽，哀动木石，岂伊人伦？涟涟孔怀，如失于臂。曰：‘予此妹，国之鸿宝。方期同乐，云如何殂？嗟哉！天实为之，胡宁忍予！’乃辍朝三日，命京兆尹监护丧事，一以官供，务从优厚。柳侯掐膺永悼，气索神伤；心苦而忽然忘生，泣尽而继之以血。况乎五男三女，或龀或孩，呼阿母而哭无常声，吁昊天而仁覆永绝。哺以滋旨，嗌而莫就，其为酷痛，曷愈于斯。以是思哀，哀可知矣！自朝及野，知与不知，闻之失声，罔不震悼。栈有青牛，素服辕轭，主之薨也，踣地哀鸣，仰天屑泪，三日不秣；畜犹若是，臣仆可知。主之将薨，驭马先殒。捐馆之夕，游神别墅，乘之周麾，遍劳遗，俾屏不逮。田客兼从数骑，久已云亡，众皆惊起，仿佛犹见。虽所凭则厚，而精气何多？主于驸马，大义敦肃，不恃见天之贵，每极家人之礼。驸马雅性夷简，恬于名利，愿究卫生之经，庶臻久视之道；主志深婉顺，始慕真宗，故于他时，并受法录。尝谓之曰：‘《易》崇积善，《诗》贵起予。不以忠孝数事迭相告勖者，则心有慊焉。’率而行之，曷尝废坠？又以为‘死生恒理，先后之间。若幸启手足，必当衤遂我以道服，瘗我于支提，往来行言，时见存恤，则所怀足矣！子若不讳，我若此身未亡，洒埽茔垅，出入窀穸，奉君周旋。’噫嘻！于斯之时，以为谑浪，岂悟今者，皆符昔言。有司奉诏，将厚其礼。驸马疏陈，皆蒙允许。粤以秋八月十九日甲申，其男试太常少卿赐紫金鱼袋晟、鸿胪少卿晕、试秘书丞赐紫金鱼袋杲、试殿中丞昱及三女等，虔窆公主于万年县义丰之铜人原，从理命也。呜呼！《风》咏裳，史称彤管，纤微之善，载籍犹称。况乎七叶帝女，分形《归妹》，贵能逮下，忠以导君，躬德言容功之美，服女师母仪之训，订之绵古，孰与我京？昔马迁著记，谓之实录，有道见述，亦云无愧。某学于旧史，少识前载。历考往代厘降之盛，未有如公主者焉。虽壶则家风，每挹如宾之敬，而勤崇垂懿，敢忘传信之辞！铭曰：‘矣公主！元元之绪。圣皇之孙，肃宗之女，今上之妹，生人之矩。德言容功，义仁孝忠，温良恭俭，敬让弘通。率履弗越，高明有融。下嫁于柳，猗那自久，金石著盟，琴瑟斯友。家道以正，人伦斯厚。凤凰于飞，梧桐是依，．喈喈，福禄攸归，和乐既孺，德音莫违。麟之趾定，振振子姓，方绍母师，奄摧邦令，一人痛毒，九有悲咏。诏葬于何？铜人之阿。支提郁起，宰树谁过？空余好合，来往滂沱。’”
    永泰中，大理评事孙广著《啸旨》一篇，云：“其气激于喉中而浊，谓之言；激于舌端而清，谓之啸。言之浊，可以通人事、达情性；啸之清，可以感鬼神、致不死。故太上老君授南极真人，真人授广成子，广成子授风后，风后授务光，务光授舜，舜演之为琴，以授禹。自后或废或续，有晋大行仙君孙公得之以得道，无所授，阮嗣宗所得少分，其后不复闻矣！”按高氏《纬略》，啸有十五章：一曰《权舆》；二曰《流云》；三曰《深溪虎》；四曰《高柳蝉》；五曰《空林鬼》；六曰《巫峡猿》；七曰《下鸿鹄》；八曰《古木鸢》；九曰《龙吟》；十曰《动地》；十一曰《苏门》，孙登隐苏门山所作也；十二曰《刘公命鬼》，仙人刘根所作也；十三曰《阮氏逸韵》，阮籍所作也；十四曰《正章》；十五曰《深远极大》，非常声也。毕尽五音之极，而大道备矣。广云：“其事出道书。”余按：人有所思则长啸，故乐则咏歌，忧则嗟叹，思则啸吟。《诗》云：“有女仳离，条其啸矣！”颜延之《五君咏》云：“长啸若怀人。”皆是也。广所云《深溪虎》、《古木鸢》，状其声气可知矣。若太上老君相次传授，舜演为琴，崇饰过甚，余不敢闻也。按《诗笺》云：“啸，蹙口出声也。”成公绥《啸赋》云：“动唇有曲，发口成音。”而今之啸者，开口卷舌，略无蹙舌之法。孙氏云“激于舌”，非动唇之谓也。天宝末，峨眉山道士姓陈，来游京师，善长啸，能作鼓霹雳之引。初则声发调畅，稍加散越；须臾穹窿砰磕，写雷鼓之音；忽复震骇，声如霹雳，闻者莫不倾忄栗。
    至德二年，敕天下州县重定酤酒，随月纳税。建中二年，更加青苗。大历初，税每十文；三年，加五文；敕以御史大夫充使。其后割归度支使。
    开元已前，有事于外则命使臣，否则止罢。自置八节度、十采访，始有坐而为使者。其后名号益广。大抵生于置兵，盛于兴利，普于衔命，于是为使则重，为官则轻。故天下佩印有至四十者，大历中请俸有至百万者。在朝有太清宫、太微宫、度支、盐铁、转运、知匦、宫苑、闲厩、左右巡、分案、监察、馆驿、监仓、监库、左右衔，外任则节度、观察、诸军、押蕃、防御、团练、经略、镇遏、招讨、榷盐、水陆运、营田、给纳、监牧、长春宫。有因时而置者：则大礼、礼仪、礼会、删定、三司、黜陟、巡抚、宣慰、推复、选补、会盟、册立、吊祭、供军、粮料、和籴。此其大略。经置而废者，不录。宦官内外悉谓之使。旧为权臣所绾，州县所理，后属中人者有之。
    大历中，刑部郎中程皓家在相州，宅前有小池。有人造剑，于池内淬之，池鱼皆死。余家井中有鱼数十头，因有急，家人以药臼投之，信宿鱼皆浮出，知鱼亦畏铁焉。
    大历末，北方有白虹夜见，东西属地。封演曰：凡虹见，皆当日之冲。朝见则在西，常与日相近，不差分毫。今此虹见之时，日在癸，则虹见当在丙。常时虹影穹崇，举目而望，今虹在北，又可平视，知日在北方，去兹远矣。略计此当在斗极之北。斗极，天中也，故北万可得而见，而日更在虹之北，又甚辽阔，故北方不得而见之。
    苗夫人，其父太师也，舅张河东也，夫延赏也，子宏靖也，婿韦太尉也。近代衣冠妇人之贵，无如苗氏者。
    ●卷五 补遗（起德宗至文宗）
    德宗降诞日，内殿三教讲论，以僧鉴虚对韦渠牟，以许孟容对赵需，以僧覃延对道士郄惟素。诸人皆谈毕，鉴虚曰：“诸奏事云：玄元皇帝，天下之圣人；文宣王，古今之圣人；释迦如来，西方之圣人；今皇帝陛下，是南赡部洲之圣人。臣请讲御制《赐新罗铭》。”讲罢，德宗有喜色。
    德宗降诞日，三教讲论。儒者第一超需，第二许孟容，第三韦渠牟，与僧覃延嘲谑，因此承恩也。渠牟荐一崔阡，拜谕德，为侍书于东宫。东宫，顺宗也。阡触事面墙，对东宫曰：“臣山野人，不识朝典，见陛下合称臣否？”东宫曰：“卿是宫寮，自合知也。”
    李丞相泌，谓德宗曰：“肃宗师臣，岂不呼陛下为{山忍}郎？”（案：{山忍}字，字书无之，疑误）圣颜不悦，泌曰：“陛下天宝元年生，向外言改年之由，或以宏农得宝，此乃谬也。以陛下此年降诞，故玄宗帝以天降之宝，因改年号为天宝也。”圣颜然后大悦。又韦渠牟曾为道士及僧，德宗问：“卿从道门，本师复是谁？”渠牟曰：“臣师李仙师，仙师师张果老先生。肃宗皇帝师李仙师为仙帝，臣道合为陛下师。由迹微官卑，故不足为陛下师。”渠牟亦效李相泌之对也。
    赵涓为监察御史。时禁中失火，火发处与东宫相近，代宗疑之。涓为巡使，俾令即讯。涓因历ヂ囿，按据迹状，乃上直中官遗火所致也。既奏，代宗称赏。德宗时在东宫，常感涓究理详明。及刺衢州，所考既深，与观察使韩不相得，奏免涓官。德宗见名，谓宰相曰：“岂非永泰初御史赵涓乎？”对曰：“然。”即日拜尚书左丞。
    司徒郑贞公，每在方镇，公厅陈设，器用无不精备，宴犒未尝刻薄。其平居奉身过于俭素，中外婚嫁甚多，礼物皆经处画。公与其宗叔太子太傅纲居昭国坊。太傅第在南，出自南祖；司徒第在北，出自北祖：时人谓之“南郑相、北郑相”。司徒堂兄文宪公，前后相德宗，亦谓之“大郑相”、“小郑相”焉。
    德宗西幸，所乘马，一号神智骢，一号如意骝。
    王承升有妹，国色，德宗纳之，不恋宫室。德宗曰：“穷相女子。”乃出之。敕其母兄不得嫁进士朝官，任配军将亲情。后适元士会，以流落终。
    颜鲁公尝得方土名药服之，虽老，气力壮健如年年三四十人。至奉使李希烈，春秋七十五矣。临行，告人曰：“吾之死，固为贼所杀必矣。且元载所得药方，亦与吾同；但载贪甚，等是死，而载不如吾。吾得死于忠耶？”于是，命取席固圜其身，挺立一跃而出。又立两藤倚子相背，以两手握其倚处，悬足点空，不至地三二寸，数千百下。又手按床东南隅，跳至西北者，亦不啻五六。乃曰：“既如此，疾焉得死吾耶？异日幸得归骨来秦，吾侄女为裴郾妻者（原注：郾，即鲁公之亲表侄），此女最仁孝，及吾小青衣翦彩者，颇善承事；是的，汝必与二人同启吾棺，知有异于常人之死尔！如穆护（原注：穆护，即鲁公男硕之小名也）天性之道，难言至此。”至蔡州，责希烈反逆无状。竟不敢以面目相见，亦不敢以兵刃相恐，潜命献食者馈空器而已。翌日，贼令官翌来缢之。鲁公曰：“老夫受录及服药，皆有所得。若断吭，道家所忌。今赠使人一黄金带。吾死之后，但割吾他支节，为吾吭血以绐之，死无所恨。”且曰：“使人悟慧如此，不事明天子，反事逆贼，何所图也？”官翌从其言。至明年，希烈死，蔡帅陈仙奇奉鲁公丧归京。犹子颜岘实从柳常侍与裴氏女及翦彩同迎丧于镇国仁寺。咸遵遗旨，启棺如生。（原注：柳制鲁公挽歌词曰：“杀身终不恨，归丧遂如生。”）
    颜真卿为平原太守，立三碑，皆自撰书。其一立于郡门内，纪同时台省擢授诸郡者十余人；其一立于郭门之西，纪颜氏：曹魏时颜裴、高齐颜之推，俱为平原太守，至真卿，凡三典兹郡；其一是《东方朔庙碑》。镌刻既毕，属禄山乱，未之立也。及真卿南渡，蕃寇陷城，州人埋匿此碑。河朔克平，别驾吴子晁，好事者也，掘碑使立于庙所。其二碑求得旧文，买石镌勒，树之郡门。时颜任抚州，子晁拓三碑本寄之。颜经艰难，对之怆然，曰：“碑者，往年一时之事，何期大贤再为修立，非所望也。”即日，专使赍书至平原致谢。子晁后至相州刺史兼御史大夫。
    天宝初，有范氏尼者，知人休咎。颜鲁公妻党之亲也。鲁公尉醴泉日，诣范问曰：“某欲就制科试，乞师姨一言。”范尼曰：“颜郎事必成。自后一两月朝拜，但半月内慎勿与国外人争竟，恐有谴谪。”鲁公曰：“官阶尽五品，身著绯衫，带银鱼，儿子得补斋郎，其望满矣。”范尼指座上紫丝布食单曰：“颜郎衫色如此，有功业名节皆称是。过七十，已后不须苦问。”鲁公再三穷诘，范曰：“颜郎聪明过人，问事不必到底。”逾日大。鲁公制科高第，授长安尉，迁监察御史。因押班，责武班中喧哗者，命小吏录奏次，即哥舒翰也。翰恃有新破石壁城功，泣诉明皇，坐鲁公轻侮功臣，贬蒲州掾。及鲁公为太子太师，使蔡，叹曰：“范师之言，吾命悬于贼庭必矣！”
    建中初，关播为给事中尉。以诸司甲库皆是胥吏掌，为弊颇久，因播议，用士人知之，谓之“掌库”。
    兴元中，有知马者曰李幼清，暇日常取适于马肆。有致悍马于肆者，结锁交络其头，二力士以木耒支其颐，三四辈执抓而从之，马气色如将噬，有不可驭之状。幼清逼而察之，讯于主者，且曰：“马之恶，无不具也。将货焉，唯其所酬耳。”幼清以二万易之，马主尚惭其多。既而聚观者数百辈，讶幼清之决也。幼清曰：“此马气色骏异，体骨德度非凡马。是必主者不知马，俾杂驽辈槽栈，陷败狼藉，刷涤不时，刍秣不适，虎啮蹂奋，蹇破唐突，志性郁塞，终不可久，无所顾赖，发而为狂躁，则无不为也。”既晡，观者少间。乃别市一新络头。幼清自持，徐徐而前，语之曰：“尔材性不为人知，吾为汝易是锁，结杂秽之物。”马弭耳引首。幼清自负其知，乃汤沐翦饰，别其皂栈，异其刍秣。数日而神气一小变，逾月而大变。志性如君子，步骤如俊，嘶如龙，顾如凤，乃天下之骏乘也。
    嗣曹王皋有巧思，精于器用。为荆州节度使，有羁旅士，持二羯鼓卷谒皋。皋见卷曰：“此至宝也！”指钢匀之状，宾佐皆莫晓。皋曰：“诸公未必信。”命取食半，自选其极平者，遂量重二卷于半心，油注卷中，满不浸漏，其吻合无际。皋曰：“此必开元中供御卷，不然，无以至此。”问其所自，客曰：“某先人在黔中，得于高力士之家。”众服其识。宾府潜问客：“宜偿几何？”答曰：“不过二百五缗。”及遗财帛器物，其直果称焉。张敦素《夷坚录》云：“宗正卿李琬善羯鼓，有士子以双铁卷卖之，还二十缗，其人怏怏，琬复资之。客有怪其厚价，琬乃取一盘底至平者，以二卷重重安盘中，灌水其中，曾无泄漏。琬曰：‘至精所至，其贵在兹。’”某案：南卓郎中《羯鼓录》但云李卿妙于羯鼓，不言有得卷事，则敦素之记非耶？
    宋氵允为太常丞，每言诸悬钟磬亡坠至多，补之者又乖律吕。忽因于光宅佛寺侍漏，闻塔上铎声，倾听久之。朝回，复止寺舍，问寺主僧曰：“上人塔上铎，皆知所自乎？”曰：“不能知之。”曰：“某闻有一是近制。某请一人循铃索历扣以辨之，可乎？”初，僧难，后许。乃扣而辨焉。寺众即言：“往往无风自摇，洋洋有声，非此也耶？”氵允曰：“是也。必因祠祭考本县钟而应也。”因求摘取而观之，曰：“此姑洗编钟耳。”且请独缀于僧庭。归太常，令乐人与僧同临之；约其时彼扣本乐悬，此果应之，遂购而获。又曾送客至通化门，逢度支运乘。驻马俄顷，忽草草揖客别，乃随乘至左藏门，认一铃，亦言编钟也。他人但见铸独工，不与众者埒，莫知其余。及配悬，音形皆合其度，异乎！
    贞元中，张茂宗尚义章公主，赠郑国公主，谥为贞穆，有司择日策命。唐已来，公主即有追封者，未有加谥者，公主追谥，自此始也。
    贞元十二年六月乙丑，始以窦文场为左神策护中尉，霍仙鸣为右神策护中尉；某月，又以张尚进为神武中护军，左右辟仗使之始也。
    贞元中，贾全为杭州，于西湖造亭，为“贾公亭”，未五六十年废。（案：卷五一条：杭州房为盐官令，于县内凿池构亭，曰“房公亭”，后废。全与此条相类，当是编辑者以贾全事误作房，而王谠采据各书，遂两著之。今无可参校，亦姑并存）
    贞元中，郎中史牟为榷盐使。有表生二人自来谒，其母仍使子赍一青盐枕以奉牟，牟封枕付库，杖杀二表生。
    德宗非时召拜吴凑为京兆尹，便令赴上。疾驱，请客至府，已列筵矣。或问：“何速？”吏曰：“两市日有礼席，举铛釜而取之，故三、五百人之馔，常可立办。”
    韩皋自中书舍人除御史丞。西省故事：阁老改官，则词头送以次舍人。是时吕渭草敕，皋忧恐，问曰：“仆有何命？”渭不告，皋劫之曰：“与公俱左降。”乃告之。皋又欲诉宰相，渭执之，夺其靴笏，靴笏至午后三刻乃止。
    德宗复京师，赐勋臣第宅妓乐。李令为首，浑侍中次之。
    马司徒面斥李怀光，德宗正色曰：“惟卿不合斥人。”惶恐而退。李令闻之，请全军自备资粮以讨凶逆，因此李、马不平。
    李令常为制将，至西川，与张延赏有隙。及延赏作相，二勋臣在朝，德宗尝令韩晋公和解。宴乐则宰臣尽在，而太常教坊音乐皆至，恩赐酒馔，相望于路。
    张、李二家，日出无音乐之声，金吾必奏。俄顷，有中使来，问：“大臣今日何不举乐？”
    韩晋公闻德宗在奉天，以夹练囊缄茶末，使步以进。又发军食，尝自负米一石登舟，大将以下皆运。一日之中，积载数万斛。后大修石头五城，召补迎驾子弟，时论疑之。
    张凤翔镒闻难，尽出所有衣服，并其家钿钗枕镜，列于小厅，将献行在。俄顷，后院火起，妻女出，而镒从判官田承窦得出，匿村舍中，数日稍定。会镒家知之，走告军中，计议迎镒，遂遇害。
    德宗幸奉天，朱Г自率兵至于城下。有西湖寺僧陷在贼中，性甚机巧，教Г造攻城云梯，其高九十余尺，上施板屋楼橹，可以下瞰城中。浑中令、李司徒奏曰：“贼锋既盛，云梯又壮。纵之，恐不能御；及其尚远，请以锐兵挫之。”遂出师五千，束居后，约战酣而燎。风逆，不能举火，二公酹酒祝之，词气慷慨，千百其勇。须臾，风回，举火纵之，鼓噪而进，梯遂荡尽。德宗御城楼以观，众呼万岁。
    朱Г陷京师，天子幸梁洋，乔琳侍从。至南谷口，奏德宗曰：“臣为陛下仙游寺出家以禳灾。”上甚喜，惜其去，不能阻，乃听之。至仙游不逾月，入京师持杯乞吝。人有布施者，琳戏之曰：“尚有常施。”后反为Г作吏部尚书，知选事。有选人通官，云“不稳便”。又戏云：“只公此选得稳便否？”Г败，上亲点逆人簿，至琳。上曰：“与卿平昔分深，相舍，甚欲赦卿，其如法何？持杯判官选，言犹在耳。当时戏谈时，朕于尔时惶惶也。”左右喝琳付法。
    李相国揆，以进士调集在京师，闻宣平坊王生善筮，往问之。王每以镪五百决一局，而来者甚多，自辰及酉，有未筮而空返者。揆持一缣晨往，生为之开卦，曰：“君非文字之选乎？当河南道一尉。”揆负才与门籍，不宜为此，颇忿而去。生曰：“君无怏怏，自此数月，当拜左拾遗。前事固不准也。”揆怒未解。生曰：“若事验后，一过我。”揆以书判不中第，补汴州陈留尉。以生之言有徵，复诣之。生于几下取一卷书以授之，曰：“君除拾遗，可视此书；不尔，当有大咎。”得而藏之。既至陈留，时采访使倪若水以揆才品族望，留假府职。会郡有事，须上请，择与中朝通者无如揆，乃请行。关中郡府上书，姓李皆先谒宗正ギ。适遇上尊号，ギ请为表三通，以次上之。明皇召ギ曰：“百官上表，无如卿者。”ギ顿首谢曰：“此非臣所为，是臣从子陈留尉揆所为。”乃召揆。时揆寓于远房卢氏姑之舍。子弟闻召，且未敢出，及知上意，欲以推择，遂出。既见，命宰臣试文词。时陈黄门为题目三篇：其一曰《紫丝盛露囊赋》，二曰《答吐蕃书》，三曰《代南越献白孔雀表》。既封，请曰：“前二首无所恨，后一首或有所疑，愿得详之。”乃许涂八字旁注。翌日，授左拾遗。旬余，乃发王生书，三篇皆在其中，而涂注者亦如之。遽往宣平里访王生，不复见矣。
    德宗时，杨炎、卢杞为宰相，皆奸邪用事，树立朋党，以至天子播迁，宗社几覆。德宗惩辅相之失，自是除拜命令，不专委于中书。凡奏拟用人，十阻其七。贞元以后，宰相备位而已。每择官，再三审覆，事多中辍。贞元三年八月，中书省无舍人，每有诏敕，宰相追他官为之。及兵部侍郎陆贽知政事，以上艰于选用，乃上疏论之。
    卢杞除虢州刺史，有奏“虢州有官猪数千，常为人患。”德宗曰：“可移沙苑。”杞对曰：“同州岂非陛下百姓？为患一也。臣谓无用之物，与人食之为便。”循宗叹曰：“卿理虢州，而忧他郡百姓，宰相才也！”由是有意作相。
  </div>
  <div class="pagination">
   <a href="唐语林_page7.html">
    上一页
   </a>
   <span>
    ...
   </span>
   <a href="唐语林_page3.html">
    3
   </a>
   <a href="唐语林_page4.html">
    4
   </a>
   <a href="唐语林_page5.html">
    5
   </a>
   <a href="唐语林_page6.html">
    6
   </a>
   <a href="唐语林_page7.html">
    7
   </a>
   <span class="current-page">
    8
   </span>
   <a href="唐语林_page9.html">
    9
   </a>
   <a href="唐语林_page10.html">
    10
   </a>
   <a href="唐语林_page11.html">
    11
   </a>
   <a href="唐语林_page12.html">
    12
   </a>
   <a href="唐语林_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
