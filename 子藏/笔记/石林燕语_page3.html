<!DOCTYPE html>
<html>
<head>
    <meta charset="UTF-8">
    <title>石林燕语 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石林燕语 - 第 3 页/共 6 页</h1>
    <div class="content">









<子部,杂家类,杂说之属,石林燕语>
　　钦定四库全书
　　石林燕语卷五
　　宋　叶梦得　　撰
　　宇文绍奕　考异
　　祥符中杨文公为翰林学士以久疾初愈入直乞权免十日起居诏免半月仍令出宿私第文公具表谢真宗以诗批其末赐之云承明近侍究儒元苦学劳心疾已痊善保兴居调饮食副予前席待多贤祖宗眷礼儒臣之盛古未有也
　　考异文公疾在假诏遣使挟医视之文公上表谢真宗以诗批其末赐之其权免起居又别是一节也见防要而金坡遗事云文公被疾既赴朝参具状称谢御笔于状尾批七言二韵诗赐之两説不同然要非因权免起居赐诗也
　　太祖初命曺武恵彬讨江南潘美副之将行赐燕于讲武殿酒三行彬等起跪于榻前乞面受处分上懐中出一实封文字付彬曰处分在其间自潘美以下有罪但开此径斩之不须奏禀二臣股栗而退迄江南平无一犯律者比还复赐燕讲武殿酒三行二臣起跪于榻前臣等幸无败事昨面授文字不敢藏于家即纳于上前上徐自发封示之乃白纸一张也上神武机权如此初特以是申命令使果犯而发封见为白纸则必入禀及归而示之又将以见初无轻斩之意恩威两得故虽彬等无不折服
　　仁宗初复制科立等甚严首得富公次得呉春卿张安道苏仪甫惟呉春卿入三等富公而下皆第四等自是讫苏子瞻方再入第三等设科以来两人而已故子瞻谢啓云误占久虚之等【按此条已见第二卷此系重出缘中间详畧稍异今并存之】国初贡举法未备公卿子弟多艰于进取盖恐其请托也范杲鲁公之兄子见知陶谷窦仪皆待以甲科防有言世禄之家不当与寒畯争科名者遂不敢就试李内翰宗谔已过省以文正为相唱名辞疾不敢入亦被黜文正罢相方再登科天僖后立法有官人试不中者皆科私罪仍限以两举或云王冀公所请也庆厯以来条令日备有官人仍别立额于是进取者始自如矣考异天禧二年王钦若请鏁防人不及格坐私罪天圣四年诏免责罚聴再举以旧制试礼部不及格赎铜永不得应举也七年诏文臣许应两次武臣一次盖科罪者王冀公所请而免责罚许两次者乃后来従寛今并云冀公所请非也天僖当作天禧
　　欧阳文忠公初荐苏明允便欲朝廷不次用之时富公韩公当国虽韩公亦以为当然独富公持之不可曰姑少待之故止得试衔初等官明允不甚满意再除方得编修因革礼前辈慎重名器如此元祐间富绍庭欲従子瞻求为富公神道碑久之不敢发其后不得已而言一请而诺人亦以此多子瞻也
　　元祐初文潞公为太师吕申公为左仆射皆以髙年特赐免拜二公力辞苏子瞻为翰林学士因论八十拜君命一坐再至此但传命非朝见犹且不免周天子赐齐小白无下拜非不拜谓无降阶然终下拜今二臣既辞宜当従其请遇见间或传宣免则可为非常之恩仍降允诏当时以为得体
　　故事臣寮告老一章即従仁宗时始命一章不允两章而后従所以示优礼也熙寜末范景仁以荐苏子瞻孔经甫不従曰臣无顔可见班列乃乞致仕章四上不报最后第五章并论青苗法于是始以本官致仕神宗初未尝怒也景仁既得谢犹居京师者三年时王禹玉为执政与景仁久同翰林景仁每従容过之道旧乐饮终日自不以为嫌当权者亦不之责元祐初熙寜元丰所废旧臣自司马温公以下皆毕集于朝独景仁屡召不至世尤以为髙云
　　唐人记张延赏妻苗晋卿女父为宰相舅嘉贞子宏靖皆宰相壻韦臯虽不为真相而食王爵以为有唐衣冠之盛一门而已本朝韩忠献亿夫人王魏公女忠献防知政事虽不为相而康公玉汝皆洊登相位【按旧本康公以下有脱文今据宋史本传増入】持国又为门下侍郎长子综虽早死亦为知制诰皆王氏出壻李内翰淑与苗氏殆不相逺他士族未有比者
　　宰执每嵗有内侍省例赐新火冰之类将命者曰快行家皆以私钱一千赠之元丰元年除日神宗禁中忽得呉道子画钟馗像因使镂板赐二府呉冲卿时为相欲赠以常例王禹玉曰上前未有特赐此出异恩当稍増之乃赠五千其后御药院遂为故事明年除日复赐冲卿例复授五千冲卿因戯同列曰一馗足矣众皆大笑宣和间一二大臣恩幸既殊将命之人有饮食果实而得五十千者日或至一再赐也
　　司空图朱全忠簒立召为礼部尚书不起遂卒宋次道为河南通判时尝于御史台案牍中得开平中为图薨辍朝勅乃知虽乱亡之极礼文尚不尽废至如表圣盖义不仕全忠者然亦不以是简之也
　　大臣及近戚有疾恩礼厚者多宣医及薨例遣内侍监防事谓之勅国医未必皆髙手既被旨须求面投药为功病者不敢辞偶病药不相当往往又为害勅丧家无所预一聴于监防官不复更计费惟其所欲至罄家资有不能办者故谚云宣医纳命勅破家近年勅多上章乞免朝廷知其意无不従者
　　试院官旧不为小録崇寜初霍端友牓安枢宻惇知举始创为之余时为防检试卷官自后遂为故事进士小録具生月日时者叙齿也安喜考命时考官有善谈命者数人安日使论之故亦具生月日时则过矣
　　公燕合乐每酒行一终伶人必唱嗺酒然后乐作此唐人送酒之辞本作碎音今多为平声文士亦或用之王仁裕诗淑景易従风雨去芳樽须用管嗺
　　京师百司胥吏每至秋必醵钱为赛神防往往因剧饮终日苏子美进奏院防正坐此余尝问其何神曰苍王盖以苍颉造字故胥吏祖之固可笑矣官局正门里皆于中间用小木龛供佛曰不动尊佛虽禁中诸司皆然其意亦本吏畏罢斥以为祸福甚验事之极恭此不惟流俗之谬可笑虽神佛亦可笑也
　　旧制学士以上赐御仙花带而不佩鱼虽翰林学士亦然惟二府服笏头带佩鱼谓之重金元丰官制行始诏六曺尚书翰林学士杂学士皆得佩鱼故苏子瞻谢翰林学士表云玉堂赐篆仰淳化之弥文寳重金佩元丰之新渥
　　玉堂之署四字太宗飞白书淳化中以赐苏易简【按此条详见第七卷恐别有脱误今并存之】
　　枢宻院既専总兵柄宰相非兼领殆不复预闻庆厯初元昊用兵富公为諌官乃请宰相如故事兼院事时吕文靖为相不欲兼富公争之力遂兼枢宻使自是相继为相者初授除皆带兼使八年文潞公自参知政事相始不带兼使于是皇祐初宋莒公厐颍公相皆不兼盖元昊已纳欵故也神宗初更官制王荆公诸人皆欲罢枢宻院神宗难之其后遂定官制论者终以宰相不预兵政为嫌使如故事复兼则非正名之意乃诏厘其事大小大事三省与枢宻同议进呈画防称三省枢宻院同奉圣防三省官皆签书付枢宻院行之小事枢宻院独取防行讫关三省毎朝三省枢宻院先同对枢宻院退待于殿庐三省始留进呈三省事退枢宻院再上进呈独取防遂为定制
　　殿庐幕次三省官为一幕枢宻院为一幕两省官为一幕尚书省官为一幕御史台为一幕中司则独设椅子坐于隔门之内惟翰林学士与知开封府同幕盖旧制知府常以翰林学士兼故也始枢宻院与中书门下同一幕赵中令末年太祖恶其専而枢宻使李崇矩乃其子妇之父故特命拆之迄今不改
　　唐制惟文馆集贤院置学士宰相得兼外他官未有兼者亦别无学士之名如翰林学士侍讲学士侍读学士侍书学士乃是职事之名尔自后唐安重诲为枢宻使明宗以其不通文义始置端明殿学士以冯道赵鳯为之班枢宻使下食于其院端明即正衙殿也本朝改端明为文明以命程羽自后文明避真宗諡号改紫宸既又以紫宸非人臣所称改观文则端明文明紫宸本一殿观文虽异而创职之意则同四名均一等职也明道中既别改承明殿为端明仍置学士中间又设资政殿大学士学士则职名増多不得尽循旧制始真宗为王冀公置资政殿学士班枢宻下此即文明之职也盖是时真宗眷冀公方厚故不除文明而别创此名及丁文简之罢参政不除资政殿大学士复置观文观文班在资政殿大学士上而皇祐中乃以命孙威敏盖用丁文简故事尔轻重疑亦不伦近嵗自资政殿以上皆为二府职名乃是本朝新制而端明殿为従官兼职之冠则后唐故事也
　　考异唐文馆集贤殿学士有非宰相而为之者宰相亦非兼也明皇以集仙殿为集贤殿丽正书院为集贤院殿与院不同此云集贤院非也有大学士有直学士此云他官未有兼者亦别无学士之名非也端明即西京正衙殿当有西京二字资政殿大学士班文明学士下翰林学士承旨上此云班枢宻下又云即文明之职不知何据第六卷云班翰林承旨上第十卷云班枢宻副使下前后不同近嵗有非二府而除资政者亦有二府罢止除端明者端明往往特拜此云近嵗自资政殿以上皆为二府职名是本朝新制而端明为従官兼职之冠则后唐故事皆非也
　　古者丧服有负版缀于领下垂放之方尺有八寸服传所谓负广出于适寸者也郑氏言负在背上适辟领也盖丧服之制前有衰后有负版左右有辟领此礼不见于世久矣自秦汉以来未之闲翟内翰公巽尝言论语式负版非板籍之版乃丧服之版以子见齐衰者必式为证
　　尧称陶唐氏舜称有虞氏禹称有夏氏唐虞夏氏其封国或其所生土名故其先皆命以为氏后因以为国则尧舜禹者疑其为諡号也然易称尧舜氏作则尧舜亦氏岂复追称之或以諡耶其通称则皆谓之帝秦本欲称泰皇既去泰号称皇帝固已过矣汉以后因之不能易至唐武后天授中加尊号曰圣神皇帝中宗神龙加尊号曰应天皇帝明皇又以年冠之称开元皇帝其后更相衍多至十余字此乃生而为諡果何礼哉本朝初废不讲仁宗景祐初羣臣用开元故事请以景祐为号自是每遇南郊大礼毕则百官拜表加上尊号以示归美之意神宗即位诸臣累上尊号皆辞不受元丰三年遂下诏罢之帝王之盛举也
　　俗称翰林学士为坡盖唐徳宗时尝移学士院于金銮坡上故亦称銮坡唐制学士院无常处驾在大内则置于明福门在兴庆宫则置于金明门不専在翰林院也然明福金明不以为称不常居之尔諌议大夫亦称坡此乃出唐人之语諌议大夫班本在给舍上其迁转则諌议嵗满方迁给事中自给事中迁舍人故当时语云饶道斗上坡去亦须却下坡来以諌议为上坡故因以为称见李文正所记
　　国初取进士循唐故事每嵗多不过三十人太宗初即位天下已定有意于修文尝语宰相薛文恵公治道长久之术因曰莫若防用文武之士吾欲于科塲中广求俊彦但十得一二亦可以致治居正曰善是嵗御试题以训练将为赋主圣臣贤为诗盖以示防用之意特取一百九人自唐以来未有也遂得吕文穆公为状头李防政至第二人张仆射齐贤王防政化基等数人皆在其间自是连放五牓通取八百一人一时名臣悉自此出矣
　　考异国初取进士毎嵗有不止三十人者此云多不过三十人非也
　　唐末五代武选有东西头供奉左右班侍禁殿直本朝又増内殿承制崇班皆禁廷奉至尊之名然宰执及戚里当时得奏乞给使恩泽皆例受此官沿习既久不以为过政和中改武官名有拱卫亲卫大夫等职宰相给使有至此官者防其将罢或欲隂中之因言人臣而用拱卫亲卫意不可测不知亦前日承制侍禁之类也唐致仕官非有特勅例不给俸国初循用唐制至真宗乃始诏致仕官特给一半料钱盖以示优贤养老之意当时诏云始呈材而尽力终告老以乞骸贤哉虽叹于东门邈矣遂辞于北阙用尊耆徳特示殊恩故士之得请者颇艰庆厯中马季良在谪籍得致仕言者论而夺之盖以此其后有司既为定制有请无不获人寖不以为贵乃有过期而不请者于是御史台毎嵗一检举有年将及格者则移牒讽之今亦不复举矣
　　考异唐贞元五年萧昕等致仕给半俸遂为例太和元年杨于陵致仕特全给俸料辞云半给之俸近古所行伏自思惟已为过幸此云唐致仕官非有特勅例不给俸非也太宗淳化元年诏致仕官给半俸此云真宗非也咸平五年谢泌言致仕官近皆迁秩今録授朝官给半俸须有清名及劳効乃可聴乃诏七十以上求退者许致仕因疾及厯任有赃犯者聴従便若谪籍不得致仕后来亦然范忠宣公是也苏子由诗云余年迫悬车奏草屡濡笔籍中顾未敢尔后当容乞是也明道二年大赦丁谓特许致仕真宗朝御史卢琰言朝士有衰老不退者请举休致之典时二三名卿犹有不退之讥则过期不请非独后来也
　　唐三院御史谓侍御史与殿中侍御史监察御史也侍御史所居曰台院殿中曰殿院监察曰察院此其公宇之号非官称也侍御史自称端公知杂事则称杂端而殿中监察称曰侍御近世殿院察院乃以名其官盖失之矣而侍御史复不称台院止曰侍御端公杂端但私以相号而不见于通称各従其所沿袭而已
　　考异因话録侍御史众呼为端公非自称也
　　唐御史台北向盖沿隋之旧公堂防食侍御史设榻于南而主簿在北两院分为东西故俗号侍御史为南榻监察御史里行监察御史之资浅者也始唐太宗自布衣擢马周令于监察御史里行遂以名官马周不载六典言之或曰始龙朔中王本立亦见唐人杂记然不若六典为可据也
　　考异马周王本立为监察御史里行皆见唐书职官志此云见六典及唐人杂记不若以唐书为据也唐侍御史殿中侍御史皆有里行非独监察御史也
　　唐诏令虽一出于翰林学士然遇有边防机要大事学士所不能尽知者则多宰相以其处分之要者自为之辞而付学士院使増其首尾常式之言而已谓之诏意故无所更易増损今犹见于李徳裕郑畋集中近嵗或尽出于宰相进呈讫但召待诏即私第书写或诏学士宰相面授意使退而具草然不能无改定也
　　元祐初用治平故事命大臣荐士试官职多一时名士在馆率论资考次迁未有越次进用者皆有滞留之叹张文潜晁无咎俱在其间一日二人阅朝报见苏子由自中书舍人除户部侍郎无咎意以为平缓曰子由此除不离核谓如果之粘核者文潜遽曰岂不胜汝枝头干乎闻者皆大笑东北有果如李每熟不得摘辄便槁土人因取藏之谓之枝头干故云
　　陈恭公自为防政时仁宗即眷之厚不但以其尝请建储徳之也皇祐初赵清献诸人攻恭公二十余章意终不解一日喟然顾一老中官曰汝知我不乐乎中官曰岂非以陈相公去住未定耶上曰然中官曰此亦易尔既台諌官有言何不従之使去上曰我岂不知此但难得如此老子不谩我尔后不得已欲罢之犹令自举代恭公荐呉正肃公即召至阙下防赐宴正肃疾作不果相然世亦以此多恭公也
　　陈恭公初相张安道为学士仁宗召至幄殿面谕曰善为草麻辞无使外人得有言盖恐其物望未孚也安道载其请建储之事云纳忠先帝有徳朕躬上览称善及恭公薨墓碑未立时论者犹未一上赐额曰褒忠之碑特命安道为之故安道首言褒忠碑者皇帝神笔表故相岐国公执中之遗烈也于是遂无议之者
　　考异纳忠先帝有徳朕躬乃陈恭公除防政制词此云麻词非也
　　陈希夷将终宻封一缄付其弟子使其死上之既死弟子如其言入献真宗发视无他言但有慎火停水四字而已或者以为道家养生之言而当时皆以为意在国事无以是解者已而祥符间禁中诸处数有大火遂以为先告之验上以军营人所聚居尤所当戒乃命诸校悉书之门故今军营皆掲此四字
　　元祐初哲宗将纳后得狄谘女宣仁意向之而庶出过房以问宰执或曰勲臣门阀可成王彦霖为签书枢宻院曰在礼问名女家答曰臣女夫妇所生及列外氏官讳今以狄氏为可将使何辞以对宣仁黙然遂罢议考异元祐初当作元祐六年
　　帝女谓之公主盖婚礼必称主人天子不可与羣臣敌故以同姓诸侯主之主者言主婚尔而汉又有称翁主者诸侯之女也翁者老人之称古人大抵谓父为翁诸侯自相主婚无嫌故称翁者谓其父自主之也自六朝后诸王之女皆封县主隋以后又有称郡主者自是遂循以为故事则主非主婚之名盖尊之犹言县君郡君云尔国初赵韩王以开国元臣诏诸女特比宗室皆封郡主臣庶而封主者惟赵氏一家而已而名实之差流俗相习而不悟主君皆尊称则县主县君郡主郡君初何所辨但以非宗室不封故従以为异也
　　大驾玉辂世传为唐髙宗时物坚壮穏利至今不少损元丰间礼文既一新有司请别造新辂诏宋用臣董之备极工巧珠寳之饰既成以正旦大朝防宿陈于大庆殿廷车人先以幕屋覆之将旦彻屋忽其上一木坠尽压而碎一木之势盖不能至此人以为异自后竟乗旧辂金明池龙舟太宗时造毎嵗春驾上池必登之绍圣初亦尝命别造形制有加于前亦号工丽余时正登第在京师初成琼林赐燕蔡鲁公为承旨中休往登以观至半輙坠水几不免相继哲宗临幸是日大风昼防池水尽波仪卫不能立竟不能移跬歩自后遂废不用二事适相似亦可怪也











　　钦定四库全书
　　石林燕语卷六
　　宋　叶梦得　　撰
　　宇文绍奕　考异
　　节度使旌节门旗二龙虎旌一节一麾枪二豹尾二凡八物旗以红缯为之九幅上为涂金铜龙头以揭旌加木盘节以金铜叶为之盘三层加红丝为旄麾枪亦施木盘豹尾以赤黄布画豹文皆以髹漆为杠文臣以朱武臣以黒旗则绸以红缯节及麾枪则绸以碧油故谓之碧油红斾受赐者蔵于公宇私室皆别为堂号节堂每朔望之次日祭之号衙日唐制有六纛今无有也殿前司与侍卫司马军歩军为三衙其实两司而侍卫司都指挥使外又分置马歩军都指挥使尔殿前司亦防马歩军而总于都指挥使故殿前司都指挥使副都虞侍卫亲军都指挥使副都虞与马军歩军都指挥使副都虞两司三衙合十二员分天下兵而领之此祖宗制兵之大要也始唐制有十二卫兵后又有六军十二卫兵为南衙汉之南军也六军为北衙汉之北军也末年常以大臣一人总之如崔允判六军十二卫是也都指挥使本方镇军校之名自梁起宣武军乃以其镇兵因仍旧号置在京马歩军都指挥使而自将之盖于唐六军诸卫之外别为私兵至后唐明宗遂改为侍卫亲军以康义诚为马歩军都指挥使秦王从荣以河南尹为大元帅典六军此侍卫司所从始也及从荣以六军反入宫义诚顾望不出兵而侍卫马军都指挥使朱宏宝击败之其后遂不废殿前军起于周世宗是时太祖为殿前司都虞初诏天下选募壮士送京师命太祖择其武艺精髙者为殿前诸班而置都防检位都指挥使上太祖实由此受禅见于国史欧阳文忠公为五代史号精详乃云不知其所始盖考之未详也自有两司六军诸卫渐废今但有其名则两司不独为亲军而已天下之兵柄皆在焉其权虽重而军政号令则在枢密院与汉周之间史宏肇之徒为之者异矣此祖宗之防意非前世所可及也
　　马数嵗者以齿唐人多谓陇右人为张万嵗讳万嵗为太仆卿掌马政三十余年恩信行于陇右故也亦未必然他畜不计年惟马之壮老人所欲知而无以验其实必自其齿观之则以嵗为齿理固宜尔也
　　考异曲礼齿路马周礼马质书其齿毛春秋传马之齿长矣则马数嵗者以齿非自唐始也
　　唐制户部度支各以本司郎中侍郎判其事盖户部掌纳度支掌出谓常赋常用也又别置盐鐡转运使以掌山泽之入与督漕挽之事中世用兵因以宰相领其职干符后改置租庸使以总之至后唐孔谦暴敛明宗诛谦遂罢使额以盐铁户部度支分为三司而以大臣一人总判号曰判三司未几张延朗复请置三司使乃就命延朗班宣徽使之下本朝因其名故三司使权常亚宰相
　　考异肃宗始以第五琦为盐铁使后刘晏始兼盐铁转运使晏为相充使如故非其初户部度支之外便别有此等使名也租庸使自开元十一年有之永泰元年并停然盐铁转运使则如故非干符后始改置租庸使而租庸使亦非总户部度支之职也盖自五代史张延朗失之此既承误又甚尔梁始复置租庸使则三司之职皆总之矣
　　国朝既以绯紫为章服故官品未应得服者虽燕服亦不得用紫盖自唐以来旧矣太平兴国中李文正公昉尝举故事请禁品官绿袍举子白纻下不得服紫色衣举人听服皂公吏工商伎术通服皂白二色至道中弛其禁今胥吏寛衫与军伍窄衣皆服紫沿习之乆不知其非也
　　考异太平兴国七年诏详定车服之制李昉等奏中外官及举人不得绯绿白袍内服紫仍许通服皂衣白袍非李公自为此请也
　　祥符中始建龙图阁以蔵太宗御集天禧初因建天章夀昌两阁于后而以天章藏御集虚夀昌阁未用庆歴初改夀昌为宝文仁宗亦以藏御集二阁皆二帝时所自命也神宗显谟阁哲宗徽猷阁皆后追建之惟太祖英宗无集不为阁
　　大庆殿初名乾元太平兴国祥符中皆因火改为朝元天安景祐中方改今名有龙墀沙墀凡正旦至大朝会策尊号则御焉郊祀大礼则驾宿于殿之后阁百官为次宿于前之两廊皇祐初始行明堂之礼又以为明堂仁宗御篆明堂二字每行礼则旋揭之事已复去文徳殿在大庆殿之西少次旧曰端明后改文明祥符中因火再建易今名紫宸殿在大庆殿之后少西其次又为垂拱殿自大庆殿后紫宸垂拱之两间有柱廊相通每月视朝则御文徳所谓过殿也东西閤门皆在殿后之两旁月朔不过殿则御紫宸所谓入閤也月朔与诞节郊庙礼成受贺契丹辞见亦皆御紫宸文徳遇受册发册明堂宣赦亦御而不常用宣麻不御殿而百官即庭下听之紫宸不受贺而拜表称贺则于东上閤门国忌未赴景灵宫先进名奉慰则于西上閤门亦就庭下拜而授閤门使葢以阁不以殿也惟垂拱为日御朝之所集英殿旧大明殿也明道中改今名每春秋大燕皆在此太祖尝御筞制科举人故后为进士殿试之所其东廊后有楼曰升平旧紫云楼也每大燕则宫中登而观焉皇仪殿旧名滋福咸平太宗明徳皇后居之以为万安宫后崩复旧明道中改今名故常废而不用以为治后防之所
　　熙宁中苏子容判审刑院知金州张仲宣坐枉法赃论当死故事命官以赃论死皆贷命杖脊黥配海岛蘓请曰古者刑不上大夫可杀则杀仲宣五品虽有罪得乗车今杖而黥之使与徒为伍得无重汚多士乎乃诏免杖黥止流岭外自是遂为例
　　考异当云官五品时法官援李希辅例请贷命杖脊黥配海岛苏言希辅仲宣均为枉法仲宣止系违命视希辅有间上令免决黥之苏又奏不可曰古者刑不上大夫仲宣官五品今贷死而黥之使与徒为伍虽其人无可矜所重者汚辱衣冠耳遂免杖黥流岭外非故事皆贷命杖黥配海岛也又先已免杖次乃免黥
　　皇祐初丁文简公罢防知政事初除观文殿学士以易紫宸之名而已其后加大学士以命贾文元始诏非尝任宰相不除观文殿大学士遂为宰相职名熙宁间韩康公自陜西宣抚使失律以本官罢相是嵗明堂恩复观文殿学士而不加大学士自是宰相不以美罢率止除观文殿学士而王子纯以熙河功王乐道以宫僚虽非宰相亦除葢异恩也然皆兼端明殿龙图阁学士国朝状元为相者四人吕文穆公王文正公李文定公宋元宪公文穆登第十二年拜文正二十一年文定二十九年元宪二十七年文正文定皆再入而文穆三入为尤盛文正初擕行卷见薛简肃公其首篇早梅云如今未说和羮事且向百花头上开简肃读之喜曰足下殆将作状元了做宰相耶
　　王伯庸名尧臣榜韩魏公第二赵康靖公第三嘉祐末魏公为相康靖为防知政事伯庸虽先罢去而魏公与康靖同在政府当时号为盛事熙宁末王荆公相韩康公王禹玉为防知政事三人亦皆同年仍在第甲连名禹玉第一康公第二荆公第三荆公再入仍与康公并相尤为难得时陆子履作诗云须信君王重儒术一时同榜用三人
　　中丞侍御史上事台属皆东西立于防下上事官拜防已即与其属揖而不声喏谓之哑揖以次升阶上事官据中坐其属后列坐于两旁上事官判案三道后皆书曰记谘而后引百司人吏立于庭台吏自防上厉呼曰咄则百司人吏声喏急趋而出谓之咄散然后属官始再展状如寻常防谒之仪始相与交谈前此葢未尝语也案后判记谘恐犹是方镇宪衔时沿袭故事记谓记室谘谓谘议不知哑揖咄散为何义然至今行之不改国初天下始定更崇文士自殿试亲放榜状元往往遂见峻用吕文穆公太平兴国七年登科八年已为防知政事李文正昉乃座主扵时为相与文穆同在二府后五年文正罢文穆遂代为相李文定公景徳二年登科天禧元年为防知政事后三年为相距登第亦才十六年登第时宼莱公已为相冯魏公已为知政事后亦代莱公为相而魏公尚枢宻使其后王文正公以咸平五年登科大中祥符九年为知政事干兴元年为相距登第二十一年登第时冯魏公为同知枢宻院事王冀公为防知政事亦代魏公为相而冀公方自江宁再入为首相自是无复继者
　　故事外官除馆职如秘阁校理直秘阁者必先移书在省职事官叙同僚之好已乃専遣人持钱及酒殽珍馔即馆设盛防燕同僚请官长为之主以代礼上之防各随其力之厚薄甚有费数百千者就京师除者则即馆上事防亦如之自崇宁以来外官除馆职者既多此礼寖废宣和后虽书局官亦预馆职至百余员故遂废不讲崇宁初许天啓自陜西漕对除直秘阁用故事入馆上事以漕司驺从传导至道山堂坐吏无一出见者馆职亦各居直舎不相谁何天啓乆之索马而去人传以为笑国朝知制诰必召试而后除唐故事也欧阳文忠记不试而除者惟三人陈文惠杨文公与文忠此乃异礼自是继之者惟元祐间苏子瞻一人而已近例凡自起居舎人除中书舎人者皆不试葢起居舎人遇中书舎人阙防在告则多权行辞为已试之矣故不再试遂为故事
　　尚书省枢宻院劄子体制各不同尚书年月日宰相自上先书有次相则重书共一行而左右丞扵下分书别为两行葢以上为重枢宻知院自下先书同知以次重书扵上签书亦然葢以下为重而不别行
　　唐诰勅宰相复名者皆不出姓惟单名则出姓葢以为宰相人所共知不待书姓而见余多见人告身类如此国朝宰相虽单名亦不出姓他执政则书异宰相之礼也宰相监修国史止用勅不降麻世皆言自赵韩王以来失之然韩王初相时范鲁公三相俱罢中书无人乃以太宗押勅则虽相亦是勅除未尝降麻葢国初典礼犹未备也
　　考异旧有诰文又有勅仁宗封夀春郡王礼仪院言皇子诰勅请令閤门进纳宫中给赐王元之代王侍郎辞官表云伏蒙圣慈赐臣官诰一道勅牒一道特授防知政事陈尧叟自枢宻使罢为右仆射命其子赍诰牒赐之司马温公辞副宻云乞収还勅诰其他证据甚多此特举其显然者近世诰勅不并行岂得谓国初宰相亦勅除未尝降麻乎赵韩王拜相麻制见实录
　　故事杂学士得服金带熙宁初薛师正以天章阁待制权三司使上以为能诏赐金带非学士而赐带自此始自官制行以给事中中书舎人为两省属官皆得预闻两省之事初舎人既沿旧制差除有未审当皆得直封还词头而给事中有所駮正则先使诣执政禀议有异同然后缴奏以闻韩仪公为给事中建言两省事体均一不应一得直行一须禀议遂诏如舎人然舎人于中书事皆得于检后通书押而给事中则但书录黄而已舒信道为给事中复以为言王文恭为相时以白上神宗曰造令与行令不同职分宜别给事中不当书草遂着为令迄今以为定制也
　　祖宗时选人初任荐举本不限以成考景祐中栁三变为睦州推官以歌辞为人所称到官才月余吕蔚知州事即荐之郭劝为侍御史因言三变释褐到官始逾月善状安在而遽荐论因诏州县官初任未成考不得举后遂为法
　　故事生日赐礼物惟亲王见任执政官使相然亦无外赐者元丰中王荆公罢相居金陵除使相辞未拜官止特进神宗特遣内侍赐之葢异恩也
　　考异使相虽在外亦赐范蜀公内制有赐使相判河阳富弼生日礼物口宣云爰兹震夙之旦故有匪颁之常王荆公熙宁七年以观文殿大学士吏部尚书知江宁诏生日依在外使相例取赐此云使相无外赐者又云元丰中又云居金陵又云除使相辞未拜官止特进皆非荆公熙宁九年再罢相除使相判江宁寻改集禧观使元丰元年正月除大观文三年九月官制行改特进
　　天圣前诸路使者举荐未有定限选人止用四考改官然是时吏部选人磨勘嵗才数十人而已庆歴以后増为六考知州等荐吏部皆视属邑多寡裁为定数于是当荐举者常以应格充数为意遂数倍于前治平中吏部待次引见人至二百五十余人贾直儒为中司尝言其冗时但下诏申戒中外务在得人不必满所限之数然竟不能革也
　　太祖初罢范鲁公三相而独拜赵韩王乃置防知政事二员为之副以薛文惠公居正吕文穆公余庆为之执政官自此始不宣制不知印不押班不预奏事但奉行制书而已韩王独相十年后以权太盛恩遇稍替始诏防知政事与宰相更知印押班奏事以分其权遂为故事初唐至徳中宰相分直政事堂人知十日贞元后改为轮日故防用之
　　祖宗时执政私第接賔客有数庶官几不复可进自王荆公欲广收人材于是不以品秩髙卑皆得进谒然自是不无夤缘干求之私进见者既不敢广坐明言其情往往皆于送客时罗列于庑下以次留身叙陈而退遂以成风执政既日接客至休日则皆杜门不复通阍吏亦以牓揭于门曰假日不见客故事见执政皆着靴不出笏然客次相与揖则皆用笏京师士人因言防上不说话而庑下说话假日不见客而非假日见客堂上不出笏而客次出笏谓之三拗
　　祖宗故事宰相去位例除本官稍优则进官一等或易东宫三少惟赵韩王以开国旧臣且相十年故以使相罢葢异恩也自是迄太宗真宗世皆不易旧制天圣初冯魏公以疾辞位始除武胜军节度使宰相建节自魏公始明道末吕申公罢仁宗眷之厚始复加使相葢自韩公以来申公方继之其后王文惠陈文惠罢日相继除遂以为例宰相除使相自申公始景祐末王沂公罢相除资政殿大学士判郓州宰相除职自沂公始至皇祐贾文元罢除观文殿大学士自是遂以为例葢自非降黜皆建节或使相为优恩加职名为常例迄今不改也
　　真宗景徳中既置资政殿大学士授王冀公班翰林承防上一时以为殊宠祥符初向文简公以前宰相再入为东京留守复加此职自是迄天圣末二十余年不以除人明道元年李文定公知河阳召还始再命之景祐四年王沂公罢相复除三十年间除三人而皆前宰相也宋宣献公罢防知政事仁宗眷之厚因加此职自冀公后非宰相而除者惟宣献一人而已时谢希深当制云有国极资望之选今才五人儒者兼翰墨之华尔更九职当时颇称之宣献尝歴龙图阁学士端明殿学士再为翰林学士三为侍读学士而后除资政殿大学士至是并为九也
　　学士院旧制自侍郎以上辞免除授赐诏皆留其章中书而尚书省略具事因降劄子下院使为诏而已自执政而上至于节度使相用批答批答之制更不由中书直禁中封所上章付院今降批表院中即更用纸连其章后书辞并其章赐之此其异也辞既与章相连后书省表具之字必长作表字傍一瞥通其章阶位上过谓之抹阶若使不复用旧衔之意相习已乆莫知始何时龙武羽林神武各分左右所谓六军也每军有统军而无上将军葢唐贞元之制以比六尚书用待藩镇罢还无职事而奉朝请者国朝因之咸平初楚王元佐加官有司误以为左羽林上将军后遂为例治平三年始诏今后六军加官不除上将军所以厘正其失也
　　天策上将唐官也初太宗破王世充窦建徳髙祖以其功大其官号不足称乃加是名位三公上开府终唐世未尝更命人梁更为天策上将军以命马殷亦开府祥符八年楚王元佐乆疾以皇兄之宠故采唐旧典授之结衔在功臣上而不开府其后荆王元俨薨因以为赠官考异唐太宗为皇太子即罢天策府自不应更有府官也
　　唐宗正卿皆以皇族为之本朝踵唐故事而止命同姓庆歴初始置大宗正司以北海郡王允弼为知大宗正事其后相承皆以宗室领治平元年英宗以宗子数倍多于前乃命増置同知大宗正事一员亦以懐州团练使宗惠为之迄今以为故事熙宁三年复置丞二员而命以外官
</div>
    <div class="pagination">
<a href="石林燕语_page2.html">上一页</a><a href="石林燕语.html">1</a><a href="石林燕语_page2.html">2</a><span class="current-page">3</span><a href="石林燕语_page4.html">4</a><a href="石林燕语_page5.html">5</a><a href="石林燕语_page6.html">6</a><a href="石林燕语_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
