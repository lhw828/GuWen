<!DOCTYPE html>
<html>
<head>
    <meta charset="UTF-8">
    <title>庚巳编 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庚巳编 - 第 3 页/共 12 页</h1>
    <div class="content">　　村民遇土地 
　　竹圃异物 
　　空同山人 
　　张秋帛烬 
　　王絙 
　　灵芝 
　　马鬼 
　　三足鳖 

　　○圣瑞 

　　仁祖先家于泗，后徙濠梁。所居密迩一兰若，与其主僧交颇厚，僧每钦服仁祖之纯诚。一夕，望其舍火光烛天，为之嗟惜曰：「朱公善人，天忍殃之乎！」弥月而仁祖至，僧唁之，答曰：「此夕妇生一男，恐有触污，故久不来践佛地，非有回禄之祸也。」男即高皇帝云。

　　○太学 

　　相传高皇帝时，初起太学，上临视之，顾学制宏丽，圣情甚悦。行至广业堂前，偶发一言云：「天下有福儿郎，应得居此。」迄今百四十年来，学生居此堂者，往往占魁选，跻位通贵，他所不及也。又诸堂中都无蜘蛛，云上来时，见蛛布网屋隅，曰：「我纔建屋，尔輙据之耶？」顾叱之出，语讫而蛛遯，从兹遂绝。

　　○贡院 

　　南京贡院，锦衣指挥纪纲宅也。纲有宠文皇帝朝，后坐不法伏诛，阖门受歼于是。 【 或云生瘗其下。】 至今每乡试时，举子入院，輙有声自地中起，历诸号房上，如万马腾踏者云。

　　○平保儿 

　　都指挥平安，一名保儿。建文末为将，败北兵于小河。安单骑追蹑燕王，运槊将及之，忽空中有黑龙，舒爪掣其臂，安马跪于地。安知天命有在，叹息收兵而止。后兵败被擒，见王，问之曰：「小河之役，倘相及何如？」安应曰：「臣欲生致使长耳。 【 时国家沿元氏旧俗，诸皇子皆呼「使长」。】 不然，未可量也。」王劳而赦之，命掌北平都司事。后以旧人自疑，经死。

　　○袁珙 

　　袁太常珙相术之妙，在胜国时已擅天下。洪武初，姚少师广孝为缁流，寓嵩山寺。珙一见即以匡辅器期之，曰：「公，刘秉忠之俦也。」后广孝以高僧选入燕邸，预密谋，言珙于王，王亦素闻其人，乃托以珙名隶尺籍，遣旗勾取。既至，未即得见，阴命选卫中长身多髯，貌与王类者九人，王杂其中，俱微服适市，拉珙入酒肆饮，王位列第三。珙遽前引其裾，俯伏呼殿下。众哂其妄，珙言愈切，王即起还宫，召珙入见。珙曰：「殿下千里召臣，而于酒肆相见乎？」问何以能识，对曰：「殿下入肆时，手操弓矢，臣望见知之，皮皱而瘦，龙掌无肉也。」 【 世所传「辨宰相于嵩山佛寺，识真王于长安酒家者」即此。】 更使详视，因极道天表之盛，曰：「年交四十，髯长过脐，当登大宝，必为二十年太平天子。」王悦，由此遂决大计。珙留燕城未久，遇列校散卒，多以公侯、大臣官许之，语往往流播。王恐有他虞，因遣还乡。其后渡江登极，驿召至京，拜太常丞，赐与甚厚。及议建储，上意有所属，迟回累年，使珙相仁宗，曰：「后代人主。」又相宣宗曰「万年天子」。于是国本始定。他日见仁宗于东宫，问曰：「吾寿得几何？」对曰：「过七七之年，天福无疆。」及乙巳鼎成，竟如此数云。子忠彻亦传其术，官至尚宝卿。

　　○登科先兆 

　　伯父工部公，在乡校累举不第，以贡入南雍。弘治戊午乡试，有别舍生徽人汪某者，梦与苏州监生陆某忿争相持，诉于祭酒，祭酒麾之出，曰：「陆某非此间人矣。」寤而莫测所以，盖汪与伯父平生无半面识也。间为苏士某言之，某来以告伯父 【 某来以告伯父　原本下无「伯父」两字，据说库本补。】 。既揭榜，伯父中选，汪竟无名。及会试至京，以岁旦往谒故吴文定公宽，公时佐吏部。适昆山毛宪清澄、朱懋忠希周二修撰皆在坐。三公皆吾乡殿魁也。俄有云南解元周文亦入谒，相见各道姓名。有顷辞出，伯父与周偕行，周意色惨沮，行且问曰：「君之先世 【 君之先世　原本作「君之相见」，据说库本改。】 ，得无有善事乎？」伯父唯唯未对。周曰：「予此言有谓也。予丙辰岁尝梦至殿庭，方传唱进士名，予立庭下，自谓当在列。俄一物自空坠下，视之，乃金宫花一朵，欲取戴之。旁有人止之曰：『尔不得取，此苏州陆宣公子孙物也。彼家有阴德，当受此。』转顾则已为一人簪于首矣。予此来方物色其人，今遇君既苏人陆姓，且岁首遇三殿魁，又皆苏人，此殆君得隽之兆也。吾其终无成乎！」伯父唯唯而已。夜归邸中，向从者道之，且讶宣公之语。老仆许聪者忽应曰：「主忘之耶，吾家老官人非名『宣』乎！」盖先曾大父讳与宣同音而旁加王也，伯父乃悟而异之。既而果擢甲科。周讫不第，以选调得官。 【 伯父举进士时，梦乘肩舆八一佛庐，且梦草狱词。既乃得大理寺观政云。辛未附记。】 

　　○揣骨僧 

　　正统间，虎丘半塘寺有僧两目皆盲，善揣骨，言人贵贱祸福多奇中。粲之外大父胡公，年数岁时，家人携往求揣骨，僧云：「儿他日应得系金带，好自爱也。」后公举进士，累官至山西参议，致仕果终四品。里人石乙贫，为人佣织，以二子见僧，揣之，喜索厚谢，曰：「此两财主骨也。」谓石云：「勿轻视尔儿。」闻者初不信，二子长，果以赀雄于乡。龚大者家颇温裕，为人丰肥，腹脐间黑痣有毫长数寸，尝言其一生福皆在此。龚平日与人语，好大笑。一日在僧所，方笑未已，僧顾曰：「勿笑，明年尔腹间毛落死矣！」龚恶其语，不答。后偶就浴，摩挲间，毫忽落，又数日病死 【 又数日病死　原本作「又数日死」，据说库本补。】 。

　　○沅江麟 

　　成化七年秋，常德沅江县之东田村民冯贵家牝牛，自孕而生一麟。生时云雾滃合，红光满室。其形畧如鹿，蹄及尾皆如牛，周身有麟，额上一骨锐坚，隐起肉间，盖其角也。初出胎跳跃，人不能制。民愚以为怪物，击之，伤右胁而死。后有识其为麟者，郡守杨宣令取其腊，藏库中。予外祖参议公佐郡日，常命取观，岁久骨肉已化，惟存空皮，麟亦间有脱落。诸姨及仆妾辈皆见之。

　　○豢龙 

　　计宗道惟中，柳州罗池人。自言其高祖 【 高祖　说库本作「曾祖」。】 在洪武中为巡检，居一山，号计家砦。尝出行，得一巨卵如升，持归，使鸡伏之。百余日，乃产一物，状类蛇，四足，苍色，鳞甲遍体，其长不盈尺，行则昂首竦身，殆若兽走。家人以米汁饮之。数月，渐大，好饮生血，每刲割羊豕，则取血啖之。久而益驯狎，计公行止，蛇常随之，至呼之出，蟠于榻旁。以手摩之，冷如冰铁。一家呼为小龙，传闻外间，多求观者。计心念曰：「是且致口语，为吾家祸矣。」乃放之廨后溪潭中，嘱曰：「汝毋忧饥，吾每日当遣人饲之，汝自今不得复出也。」还内，蛇已随至，计叱曰：「汝不听教令，斩汝矣！」蛇如解人意，俯首帖尾，即还潭中。自是常以血置潭口，辄奋起就食。岁久大且踰丈。一日有同官之子妇，汲于潭。妇衣红，蛇望见以为血也，卷而啮之至死。同官怒，声言：「尔畜妖物殃人，吾且以白上官，必破尔家。」计恐，哀祈之，且致厚馈，乃得解。由是恶蛇，欲斩之。持刃至潭，仍置血以诱其出，因投刃斫之，蛇惊而匿，仅断其尾尺余。自是不复出，亦不知其存亡。数年后，一夕风雷暴作，云雾中有苍龙自潭起，长数百丈，拏空而去。家人皆指云小龙化也。惟中，予家伯父同年进士 【 予家伯父同年进士　原本作「予家同年进士」，据说库本补。】 。

　　○兖州岳庙 

　　兖州府岳庙素着灵迹。弘治中，吾苏龚元之知府事，尝于中夜闻有鞭扑声，以问左右，左右有知者，具言庙之神异，元之弗信也。凌晨往谒庙，无所覩，召言者责之。其人言：「但须至诚，乃得进见。」明日斋沐更衣，以夜往，祭祷良久，门启而入。见五人冕服如王者出迎，延坐宾位。元之辞让，王者曰：「公阳官，予阴官也，于职事无统摄，请坐。」已而进茶，元之未敢饮，神曰：「此斋筵中茶也，饮之无害。」元之请曰：「闻有十王，彼五位安在？」曰：「已赴斋矣。」求观狱，辞曰：「狱禁严，不得入，有一事当以奉观耳。」命舁一僧至，炽炭炙其背，曰：「是此地某寺僧也，平日募缘所得，皆供酒食费，不修殿宇，故受罚如此。」问曰：「犹有解乎？」曰：「今改过则可免也。」遂辞出。既归，使人密访，其僧正患背疽且死。告以所见，僧悔惧，倾赀修建，病即愈。

　　○王全 

　　嘉定娄塘镇人王全，家饶于赀。为人伟躯大腹，饮啖兼数人。行则蹒跚，不能疾趋。每浴时，则令人以物覆己，妻子婢仆皆不得在旁，且戒勿妄开。一日入浴，久无水声，家人怪之，揭视，但见一虾蟆大如斗，伏其中，惊而复覆之。已而全出，恍惚若有所失，是夕死。 【 右二事徐氏姨所说。】 

　　○鬼兵 

　　陆容居吴之娄门外。正德丙寅春，一日薄暮，容倚门独立，闻隔岸汹汹，若有兵甲声。已而，有数千百人，自腰以上不可见，腰以下可见，皆花缯缴股，其行甚疾。容大惊呼，其家男女老幼毕出，皆见之。踰时，过始尽。是岁崇明海寇钮东山作乱，奏调京军及诸卫军讨之，兵岁余乃罢，官帑为之一空。容所见，盖兵象也。

　　○守银犬 

　　家君说：阊门一民家，忘记姓名，以开行为业。家蓄一犬，甚徤，日卧一槛旁，顷刻不离。人有至其所者，輙噬之。家人相戒，莫敢犯。有商人至门，不知而近之，犬噬其股流血。商号呼骂其主，其主亦恶犬，谢曰：「君姑勿怒，明日当烹之共食耳。」商归邸中，夜梦若有告之者，曰：「吾乃主人之父也，死若干年矣，有银数百两埋槛下，生时不及语吾子，子不知也。一念不忘，复生为犬，所以朝夕不去者，盖前此冥数，未可传于子，故守以待之耳 【 故守以待之耳　说库本作「故守之以待耳」。】 ，不意误犯君。今子欲烹我，我欲告以故，彼必不见信，君幸往见之，令不吾杀也。」商竦然惊觉，即起奔诣其家，扣门，主出迎，商问：「犬安在？」则已被烹且熟矣。商人惋恨，具语以所梦，其主犹未信。商请验之，撤槛，果得一瓦b，盛银四百余两。痛悔无及，乃哀其犬而瘗之。

　　○村民遇土地 

　　家君又说：乡中小民于某，尝出行，遇一老人自称土地，呼于名曰：「汝将死矣，我特来报汝。」于曰：「我方壮年，无疾病，何为而死？」不顾而行，老人忽不见。数日他出，仍遇之，又谓曰：「汝必将死矣 【 汝必将死矣　原本作「汝必死矣」，据说库本补。】 。」于曰：「我死何如？」老人曰：「汝当落水死。」于强辞拒之，而意甚恐。居无何，邻村有与于同姓名者，以他事赴水死，而于竟无恙。岂鬼神亦有误耶，抑聊戱之也？

　　○竹圃异物 

　　友人徐鹏之妇家朱氏，居沙湖。数年前，其家后圃竹间，忽生物如人，形体差具，其首如戴席帽，断之微有血，不知何怪也。

　　○空同山人 

　　蜀人卢川，弘治初领乡荐，卒业太学，质美而贫，与吾乡程贡士遵相友善。有道士不知何许人，自云姓达，号空同山人，与川同邸，交尤稔密。其人身颀然长形，状秀伟，而落魄善饮，日行歌于市，暮归携钱满袖，尽以与川。川赖以给，周旋岁余。一旦，欲辞还山，川来语程，共治具送之。川时患疮徧体，久不瘥，求道士治，曰：「易耳。」出药少许，和酒与服，烧炕极热，令卧其上，重被覆之，取所佩小葫芦镇其角。川如为所压，不能兴，出汗淋漓，被尽沾湿。道士徐揭被，呼之起，则疮尽脱去，肤莹如玉矣。顾川曰：「乍别，客中真大寂寞，且忧子贫无以赡。予有丹能点铜为白银 【 能点铜为白银　原本作「能点铜为白金」，据说库本改。】 ，今相分与，他日聊试之，或能充数月费耳。」倾瓢中药一匕授川，酒尽别去。无何，川值乏资，程请出其丹试之。觅铜杓重四两，炽火镕之，投丹其中，少顷五色焰起，铿然有声，已成雪白银，而锱铢无所耗，于是相顾惊叹。程乞其少许，至今藏之。

　　○张秋帛烬 

　　弘治壬子，河决张秋之沙湾，勅右副都御史华容刘公大夏往治，而以太监李兴、平江伯陈锐俱董其役。方祭神焚帛，帛烬俨成一人，面目手足皆具，俄焂然而起，自烟中入空而灭。时兴、锐多方扰民，山东按察副使杨茂元上疏论之，亦及此事。杨公坐贬官。 【 外舅盛公说。】 

　　○王絙 

　　长洲学生王絙，弘治己酉初应乡试。时有校官托所亲鬻举于苏，适无愿者，亟欲贱售焉。同学生奚纯来招絙共图之，事滨就矣。一夕，絙梦身中乡试六十七名 【 梦身中乡试六十七名　原本阙「六」、「七」二字，据说库本补。】 。甫中试而父死，妻继死，妻之父亦死，俄而身亦死。及觉，心怪之，且往见纯，秘不言梦，但托以年幼学踈，不欲暴得名第，辞不就。纯怒，责以重利轻名，曰：「我即自为之，计所费不过数十金。」已而果中式，名次正如所梦。絙方以为异，既而其父与妻之父相继皆死，絙益异之。居无何，纯竟死。絙乃以所梦告人曰：「使当时我为之，今已入鬼录矣。」科名之不可以侥幸得也如此。

　　○灵芝 

　　弘治癸亥，予里人陆忠家墙下产灵芝。明年，连产九本，亦有重台者，五彩烂然，后皆拔去。予曾得其一枯茎藏之。

　　○马鬼 

　　母党有阙翁者，言其邻人有良马牧于沙湖塘，失足坠水死。自后，每风雨阴晦之日，常有一马奔驰塘上，毛色宛然如生，逼视之，辄不见。人皆谓：此马之鬼也。

　　○三足鳖 

　　庚午夏 【 庚午夏　原本作「今年夏」，据说库本改。】 ，太仓州有百姓道见渔者，持一鳖而三足，买归令妇炰之。既熟，呼妇共飡，妇不欲食，出坐门外。久之不闻其夫声，入视已失所在，地上止存发一缕，衣服冠履，事事皆在，如蜕形者。惊怖号唤，里中闻之，以妇为谋杀夫而诈谖也，录之官。知州莆田黄廷宣鞫之，得其情，以为异物理或当有，归妇于狱。召渔者，立限令捕三足鳖来。数日，得之以献。即于官厅召此妇依前烹治，而出重囚令食之，食毕引入狱，及门已化尽矣，所存衣发皆与百姓同。乃原妇罪。羣渔云：初被命，网于川，举网惊其太重，及岸视之，乃一肉块如人形，五官俱具而无手足，闭目蠢动。渔大惊怕，掷之水中，又别网一所，得物状亦如之。羣渔惧，共买牲酒祭水神，祷曰：「我辈奉命于官，寻三足鳖，乃连得怪物，如违限，必获罪矣。惟神佑之。」祷毕而网，乃得鳖焉。竟不知前二物为何也。按尔雅曰：「鳖三足为能。」注云：「今阳羡君山上有池，中出三足鳖。」又山海经曰：「从山多三足鳖。」是物世宜有，但人食而化，传记所无。然一举而得二异，尤前所未闻也。

　　●庚巳编卷第二 

　　洞箫记 
　　普光伽蓝 
　　方学 
　　七总管部使 
　　周岐凤 
</div>
    <div class="pagination">
<a href="庚巳编_page2.html">上一页</a><a href="庚巳编.html">1</a><a href="庚巳编_page2.html">2</a><span class="current-page">3</span><a href="庚巳编_page4.html">4</a><a href="庚巳编_page5.html">5</a><a href="庚巳编_page6.html">6</a><a href="庚巳编_page7.html">7</a><a href="庚巳编_page8.html">8</a><span>...</span><a href="庚巳编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
