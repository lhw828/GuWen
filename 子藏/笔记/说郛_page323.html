<!DOCTYPE html>
<html>
<head>
    <meta charset="UTF-8">
    <title>说郛 - 第 323 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 323 页/共 601 页</h1>
    <div class="content">


　　说郛卷六十七下
<子部,杂家类,杂纂之属,说郛>
　　钦定四库全书
　　説郛巻六十八上　　　　元　陶宗仪　撰东京梦华録【孟元老】
　　御街
　　坊巷御街自宣徳楼一直南去约濶二百余步两边乃御廊旧许市人买卖于其间自政和间官司禁止各安立黑漆杈子路心又安朱漆杈子両行中心御道不得人马行往行人皆在廊下朱杈子之外杈子里有砖石甃砌御沟水两道宣和间尽植莲荷近岸植桃李梨杏杂花相间春夏之间望之如绣
　　州桥夜市
　　出朱雀门直至龙津桥自州桥南去当街水饭爊肉干脯王楼前貛儿野狐肉脯鸡梅家鹿家鹅鸭鸡兔肚肺鳝鱼包子鸡皮腰肾鸡碎毎个不过十五文曹家从食至朱雀门旋煎羊白肠鲊脯防冻鱼头姜豉子抺脏红丝批切羊头辣脚子姜辣萝卜夏月麻腐鸡皮麻饮细粉素签沙糖氷雪冷元子水晶角儿生淹水木药木鸡头穰沙糖菉豆甘草氷雪凉水荔枝膏广芥儿醎菜杏片梅子姜莴苣笋芥辣儿细斜馉饳儿香糖果子间道糖荔枝越梅刀紫蘓膏金丝党梅香枨元皆用梅红匣儿盛贮冬月盘兔旋炙猪皮肉野鸭肉滴酥水晶鲙煎角子猪臓之类直至龙津桥须脑子肉止谓之杂嚼直至三更
　　酒楼
　　凡京师酒店门首皆缚防楼欢门唯任店入其门一直主廊约百余步南北天井两廊皆小閤子向晩灯烛荧煌上下相照浓妆妓女数百聚于主廊槏面上以待酒客呼唤望之宛若神仙北去杨楼以北穿马行街东西両巷谓之大小货行皆工作伎巧所居小货行通鸡儿巷妓馆大货行通牋纸店白矾楼后改为丰乐楼宣和间更修三层相髙五楼相向各有飞桥栏楹明暗相通珠帘绣额灯烛晃耀初开数日毎先到者赏金旗过一两夜则已元夜则毎一瓦陇中皆置莲灯一盏内西楼后来禁人登眺以第一层下视禁中大抵诸酒肆瓦市不以风雨寒暑白昼通夜骈阗如此州东宋门外仁和店姜店州西宜城楼药张四店班楼金梁桥下刘楼曹门蛮王家乳酪张家州比八仙楼戴楼门张八家园宅正店郑门河王家李七家正店景灵宫东墙长庆楼在京正店七十二户此外不能遍数其余皆谓之脚店卖贵细下酒迎接中贵饮食则第一白厨州西安州巷张秀以次保康门李庆家东鸡儿巷郭厨郑皇后宅后宋厨曺门塼筒李家寺东骰子李家黄胖家九桥门街市酒店防楼相对绣斾相招掩翳天日政和后来景灵宫东墙下长庆楼尤盛
　　饮食果子
　　凡店内卖下酒厨子谓之茶饭量酒博士至店中小儿子皆通谓之大伯更有街坊妇人腰系青花布手巾绾危髻为酒客换汤斟酒俗谓之焌糟更有百姓入酒肆见子弟少年辈饮酒近前小心供过使令买物命妓取送钱物之类谓之闲汉又有向前换汤斟酒歌唱或献菓子香药之类客防得钱谓之厮波又有下等妓女不呼自来筵前歌唱临时以些小钱物赠之而去谓之劄客亦谓之打酒坐又冇卖药或果实萝卜之类不问酒客买与不买散与坐客然后得钱谓之撒暂如此处处有之唯州桥炭张家乳酪张家不放前项人入店亦不卖下酒唯以好淹藏菜蔬卖一色好酒所谓茶饭者乃百味新法鹌子羮三脆羮二色腰子虾蕈鸡蕈浑炮等羮旋索粉玊碁子羣仙假河鲀白渫韲货鳜鱼假元鱼决明兠子决明汤虀肉醩托胎衬肠沙鱼两熟紫蘓鱼假蛤蜊白肉夹面子茸割肉胡饼汤骨头乳炊羊閙防羊角腰子鵞鸭排蒸荔枝腰子还元腰子烧臆子入炉细项莲花鸭签酒炙肚胘虚汁垂丝羊头入炉羊羊头签鵞鸭签鸡签盘兔炒兔葱泼兔假野狐金丝肚羮石肚羮假炙獐煎鹌子生炒肺炒蛤蜊蟹渫蟹洗手蟹之类逐时旋行索唤不许一味有阙或别呼索变造下酒亦即时供应又有外来托卖炙鸡燠鸭羊脚子防羊头脆筋巴子姜虾酒蠏獐巴鹿脯从食蒸作海鲜时果旋切莴苣生菜西京笋又有小儿子着白防布衫青花手巾挟白磁缸子卖辣菜又有托小盘卖干果子乃旋炒银杏栗子河北鵞梨梨条梨干梨肉胶枣枣圏梨圏桃圏核桃肉牙枣海红嘉庆子林檎旋乌李李子旋樱桃煎西京雨梨尖梨甘棠梨凤栖梨镇府浊梨河阴石橊河阳查子查条沙苑榅桲回马孛萄西川乳糖狮子糖霜峰儿橄榄温柑绵枨金橘龙眼荔枝召白藕甘蔗漉梨林檎干枝头干芭蕉干人靣子巴防子榛子榧子虾具之类诸般蜜煎香药菓子罐子党梅柿膏儿香药小元儿小腊茶沙元之类更外卖软羊诸色包子猪羊荷包烧肉干脯玉板鲊把鲊片醤之类其余小酒店亦卖下酒如煎鱼鸭子炒鸡兔煎燠肉梅汁血羮粉羮之类毎分不过十五钱诸酒店必有防院廊庑掩映排列小閤子吊花竹各垂幙命妓歌笑各得稳便
　　万姓交易
　　相国寺毎月五次开放万姓交易大三门上皆是飞禽猫犬之类珍禽竒兽无所不有第三门皆动用什物庭中设防幙露屋义铺卖蒲合簟席屏帏洗潄鞍辔弓劒时果脯腊之类近佛殿孟家道冠王道人蜜煎赵文秀笔及潘谷墨占定两廊皆诸寺师姑卖绣作领抹花朶珠翠头靣生色销金花様幞头帽子特髻冠子绦线之类殿后资圣门前皆书籍玩好图及诸路罢任官员土物香药之类后廊皆日者货术传神之类寺三门阁上并资圣门各有金铜铸罗汉五百尊佛牙等凡有斋供皆取防方开三门左右有两缾琉璃塔寺内有智海惠林寳梵河沙东西塔院乃出角院舍各有住持僧官毎遇斋防凡饮食茶菓动使器皿虽三五百分莫不咄嗟而办大殿两廊皆国朝名公笔迹左壁画炽盛光佛降九曜百戏右壁佛降子母掲盂殿庭供献乐部马队之类大殿朶廊皆壁隐楼殿人物莫非精妙
　　天晓诸人入寺
　　毎日交五更诸寺院行者打铁牌子或木鱼循门报晓亦各分地分日间求化诸趋朝入市之人闻此而起诸门桥市井已开如瓠羮店门首坐一小儿呌饶骨头间有灌肺及炒肺酒店多防灯烛沽卖毎分不过二十文并粥饭防心亦开或有卖洗靣水煎防汤药者直至天明其杀猪羊作坊毎人担猪羊及车子上市动即百数如果木亦集于朱雀门外及州桥之西谓之果子行纸画儿亦在彼处行贩不絶其麦面毎秤作一布袋谓之一宛或三五秤作一宛用太平车或驴马防之从城外守门入城货卖至天色明不絶更有御街州桥至南内前趂朝卖药及饮食者吟呌百端
　　京瓦伎艺
　　崇观以来在京瓦肆伎艺张廷叟孟子书主张小唱李师师徐婆惜封宜奴孙三四等诚其角者为王子青张七七王京奴左小四安娘毛团等教坊减罢并温习张翠盖张成弟子薛子大薛子小俏枝儿扬总惜周寿奴称心等般杂剧枝头傀儡任小三毎日五更头回小杂剧差晩看不及矣悬丝傀儡张金线李外寜药傀儡张臻妙温奴哥真个强没勃脐小掉刀筋骨上索杂手伎浑身眼李宗正张哥毬杖锡弄孙寛孙十五曾无党髙恕李孝详讲史李慥杨中立张十一徐明赵世亨贾九小説王顔喜葢中寳刘名广散药张真奴舞旋杨望京小儿相扑杂剧掉刀蛮牌董十五赵七曹保义朱婆儿没囷驼风僧哥爼六姐影戏丁仪痩吉等弄乔影戏刘百禽弄虫蚁孔二传耍秀才诸宫调毛详霍伯丑商谜呉八儿合生张山人説浑话刘乔河北子帛遂吴牛儿逹眼五重明乔骆驼李敦等杂班外入孙三神鬼霍四究説三分尹常卖五代史文八娘呌果子其余不可胜数不以风雨寒暑诸棚看人日日如是教坊钧容直毎遇旬休按乐亦许人观看毎遇内宴前一月教坊内勾集弟子小儿习队舞作乐杂剧节次
　　立春
　　立春前一日开封府进春牛入禁中鞭春开封祥符两县置春牛于府前至日絶早府僚打春如方州仪府前左右百姓卖小春牛往往花装栏坐上列百戯人物春幡雪柳各相献遗春日宰执亲王百官皆赐金银幡胜入贺讫戴归私第
　　元宵
　　正月十五日元宵大内前自嵗前冬至后开封府绞防山棚立木正对宣徳楼游人已集御街两廊下竒术异能歌舞百戏鳞鳞相切乐声嘈杂十余里击丸蹴踘踏索上竿赵野人倒吃冷淘张九歌吞铁劒李外寜药法傀儡小健儿吐五色水旋浇泥丸子大特落灰药榾柮儿杂剧温大头小曹嵇琴党千箫管孙四烧炼药方王十二作剧术邹遇田地广杂扮蘓十孟宣筑毬尹常卖五代史刘百禽虫蚁杨文秀鼓笛更有猴呈百戏鱼跳刀门使唤蜂蝶追呼蝼蚁其余卖药卖卦沙书地谜竒巧百端日新耳目至正月七日人使朝辞出门登山上防金碧相射锦绣交辉靣北悉以防结山沓上皆神仙故事或坊市间卖药卖卦之人横列三门各有防结金书木牌中曰都门道左右曰左右禁卫之门上有大牌曰宣和与民同乐防山左右以防结文殊普贤跨狮子白象各于手指出水五道其手摇动用辘轳绞水上登山尖髙处用木柜贮之逐时放下如瀑布状又于左右门上各以草把缚成戏龙之状用青幕遮笼草上密置灯烛数万盏望之蜿蜒如双龙飞走自灯山至宣徳门楼横大街约百余丈用棘刺围绕谓之棘盆内设两长竿髙数十丈以缯防结束纸糊百戏人物悬于竿上风动宛若飞仙内设乐棚差衙前乐人作乐杂戏并左右军百戏在其中驾坐一时呈拽宣徳楼上皆垂黄縁帘中一位乃御座用黄罗设一防棚御龙直执黄葢掌扇列于帘外两朶楼各挂灯毬一枚约方圆丈余内燃椽烛帘内亦作乐宫嫔嬉笑之声下闻于外楼下用枋木垒成露台一所防结栏槛两边皆禁卫排立锦袍幞头簮赐花执骨朶子靣此乐棚教坊钧容直露台弟子更互杂剧近门亦有内等子班直排立万姓皆在露台下观看乐人时引万姓山呼
　　收灯都人出城探春
　　收灯毕都人争先出城探春州南则玉津园外学方池亭榭玉仙观转龙湾西去一丈佛园子王太尉园奉圣寺孟景初园四里桥望牛冈劒客庙皆自转龙湾东去陈州门外园馆尤多州东宋门外快活林勃脐陂独乐冈砚台蜘蛛楼麦家园虹桥王家园曹宋门之间东御苑干明崇夏尼寺州北李驸马园州西新郑门大路直过金明池西道者院院前皆妓馆以西宴賔楼有亭榭曲折池塘秋千舫酒客税小舟帐设游赏相对祥祺观直至板桥有集贤楼莲花楼乃之官河东陜西五路之别馆寻常饯送置酒于此过板桥有下松园王太宰园杏花冈金明池角南去水虎翼巷水磨下蔡太师园南洗马桥西巷内华严尼寺王小姑酒店北金水河两浙尼寺巴娄寺养种园四时花木繁盛可观南去药梁园童太师园南去铁佛寺鸿福寺东西柏榆村州北模天坡角桥至仓王庙十八寿圣尼寺孟四翁酒店州西北元有庶人园有创台流杯亭榭数处放人春赏大抵都城左近皆是园圃百里之内并无閴地次第春容满野暖律暄晴万花争出粉墙细栁斜笼绮陌香轮暖辗芳草如茵骏骑骄嘶杏花如绣莺啼芳树燕舞晴空红妆按乐如寳榭层楼白靣行歌近画桥流水举目则秋千巧笑触处则蹴踘踈狂选胜寻芳花絮时坠金樽折翠簮红蜂蝶暗随归骑于是相继清明节矣
　　清明节
　　清明节寻常京师以冬至后一百五日为大寒食前一日谓之炊熟用面造枣防飞燕栁条串之挿于门楣谓之子推燕子女及笄者多以是日上头寒食第三节即清明日矣凡新坟皆用此日拜扫都城人出郊禁中前半月宫人车马朝陵宗室南班近亲亦分遣诣诸陵坟享祀从人皆紫衫白绢三角子青行纒皆系官给节日亦禁中出车马诣奉先寺道者院祀诸宫人坟莫非金装绀幰锦额珠帘绣扇双遮纱笼前导士庻阗塞诸门纸马铺皆于当街用纸衮疉成楼阁之状四野如市往往就芳树之下或园囿之间罗列杯盘互相劝酬都城之歌儿舞女遍满园亭抵暮而归各携枣防炊饼黄胖掉刀名花异果山亭戏具鸭卵鸡雏谓之门外土仪轿子即以杨栁杂花装簇顶上四垂遮映自此三日皆出城上坟但一百五日最盛节日坊市卖稠麦餻乳酪乳饼之类缓入都门斜杨御桞醉归院落明月梨花诸军禁卫各成队伍跨马作乐四出谓之脚其旌旗鲜明军容雄壮人马精鋭又别为一景也
　　驾回仪卫
　　是月季春万花烂漫牡丹芍药棣棠木香种种上市卖花者以马头竹篮铺排歌呌之声清竒可听晴帘静院晓幕髙楼宿酒未醒好梦初觉闻之莫不新愁易感幽恨悬生最一时之佳况诸军出郊合教阵队
　　端午
　　端午节物百索艾花银様鼔儿花花巧画扇香糖菓子糭子白团紫蘓菖蒲木并皆茸切以香药相和用梅红匣子盛裹自五月一日及端午前一日卖桃栁葵花蒲叶佛道艾次日家家铺陈于门首与糭子五色水团茶酒供养又钉艾人于门上士庻迎相宴赏
　　七夕
　　七月七夕潘楼街东宋门外瓦子州西梁门外瓦子北门外南朱雀门外街及马行街内皆卖磨喝乐乃小塑土偶耳悉以雕木彩装栏座或用红纱碧笼或饰以金珠牙翠有一对直数千者禁中及贵家与士庶为时物追陪又以黄蜡铸为鳬鴈鸳鸯鸂鶒鱼之类彩画金缕谓之水上浮又以小板上傅土旋种粟令生苖置小茅屋花木作田舍家小人物皆村落之态谓之板乂以雕刻成花様谓之花又以油面糖蜜造为笑靥儿谓之果食花様竒巧百端如捺香方胜之类若买一斤数内有一对被介胄者如门神之像葢自来风流不知其从谓之果食将军又以菉豆小豆小麦于磁器内以水浸之生芽数寸以红蓝防缕束之谓之种生皆于街心防幕帐设出络货卖七夕前三五日车马盈市罗绮满街旋折未开荷花都人善假做双头莲取玩一时提携而归路人往往嗟爱又小儿须买新荷叶执之葢效颦磨喝乐儿童辈特地新妆竞夸鲜丽至初六日七日晩贵家多结防楼于庭谓之乞巧楼铺陈磨喝乐花酒炙笔砚针线或儿童裁诗女郎呈巧焚香列拜谓之乞巧妇女望月穿针或以小蜘蛛安盒子内次日看之若网圆正谓之得巧里巷与妓馆往往列之门首争以侈靡相向
　　立秋
　　立秋日满街卖楸叶妇女儿童辈皆剪成花様戴之是月果梨枣方盛京师枣有数品灵枣牙枣青州枣亳州枣鸡头上市则梁门里李和家最盛中贵戚里取索供卖内中泛索金合络绎士庶买之一裹十文用小新荷叶包槮以麝香红小索儿系之卖者虽多不及李和一色拣银皮子嫰者货之
　　中秋
　　中秋节前诸店皆卖新酒重新结络门靣防楼花头竿醉仙锦斾市人等饮至午未间家家无酒拽下望子是时螯蠏新出石榴榅勃梨枣栗孛萄弄色枨橘皆新上市中秋夜贵家结饰台榭民间争占酒楼翫月丝篁鼎沸近内庭居民夜深遥闻笙竽之声宛若云外闾里儿童连宵嬉戏夜市骈阗至于通晓
　　重阳
　　九月重阳都下赏菊有数种其黄白色蘂若莲房曰万龄菊粉红色曰桃花菊白而檀心曰木香菊黄色而圆者曰金铃菊纯白而大者曰喜容菊无处无之酒家皆以菊花缚成洞户都人多出郊外登髙如仓王庙四里桥愁台梁王城砚台毛驼冈独乐冈等处宴聚前一二日各以粉面蒸糕遗送上插剪防小旗掺钉果实如石榴子栗黄银杏松子肉之类又以粉作狮子蛮王之状置于糕上谓之狮蛮诸禅寺各有斋防惟开寳寺仁王寺有狮子防诸僧皆坐狮子上作法事讲説游人最盛下旬即卖防衣靴鞋席防衣段以十月朔日烧献故也
　　立冬
　　是月立冬前五日西御园进冬菜京师地寒冬月无蔬菜上至宫禁下及民间一时収藏以充一冬食用于是车载马駞充塞道路时物姜豉子红丝末脏鵞梨榅桲蛤蜊螃蠏
　　冬至
　　十一月冬至京师最重此节虽至贫者一年之间积累假借至此日更易新衣备办饮食享祀先祖官放闗扑庆贺往来一如年节
　　除夕
　　至除日禁中呈大傩仪并用皇城亲事官诸班直戴假靣绣画色衣执金鎗龙旗教坊使孟景初身品魁伟贯全副金镀铜甲装将军用镇殿将军二人亦介胄装门神教坊南河炭丑恶魁肥装判官又装钟馗小妹土地灶神之类共千余人自禁中驱祟出南薫门外转龙湾谓之埋祟而罢是夜禁中爆竹山呼声闻于外士庶之家围炉团坐逹旦不寐谓之守嵗







　　古杭梦游录【耐得翁】
　　自大内和宁门外新路南北寳玉珍异及花果时新海鲜野味竒器下所无者悉集于此以至朝天门清河坊中瓦洋坝头官巷口相心众安桥食物店铺人烟浩穰其夜市除大内前后诸处亦然惟中瓦前最胜扑卖竒巧器皿百色物件与日间无异其余坊巷市井买卖闗酒楼歌馆直至四鼓后方静而五鼓朝马将动其有趂卖早市者复起开张无论四时皆然如遇元宵尤盛排门私货民居作肆观玩鳞次不可胜纪
　　市肆谓之行者因官科索而得此名以其物小大但合充用者皆置为行虽医卜亦有职业尅择之差占则与市肆当行固也内亦有不当行而借名之者如酒行食饭行是也又有名为园者如城南之花园泥路之青果园江下之养鱼园后市街之柑园是也其他工技之人或为作如名箆刀作腰带作金银镀作钑作是也酒肆店宅子酒店花园酒店直卖店散酒店庵酒店罗酒店除官库子脚店之外其余皆谓之户有茶饭店包子店所云庵酒店者谓娼妓内可以就观而于酒阁暗藏卧床也门前悬红子灯上不以暗雨必用若□盖之以为记认其他大酒店娼妓只伴坐客而已欲买欢则多往其居
　　大茶坊张挂名人书畵在京师只热食店挂畵所以消遣乆时也今茶坊皆然人情茶坊本作大茶坊为正但将此为由多下茶钱也又有一等専是娼妓父兄打聚处又有一等専是诸行借工买伎人会聚打老处谓之市头水茶坊乃娼家聊设桌凳以茶为由后生軰甘于戏钱谓之干茶钱官府贵家置四司六局各有所业故筵席排当凡事整齐都下街市亦有之常时人户每遇礼席以钱倩之皆可办也四司者帐设司庖厨司茶酒司台盘司也排办局也凡四司六局人祗应惯熟便省賔主一半力
　　瓦者野人户易歆之意也散乐乐坊十三部唯以杂剧为正色旧教坊有咸用防部大鼓部杖鼔部拍板色笛色琵琶色筝色方响色笙色舞施色歌板色杂剧色叅军色有色长部有部头上有教坊使副铃辖都掌仪范者皆是命官绍兴十一年省废教坊之后遇大宴则差拨临安府衙前乐等人充应属修内司教乐所掌杂管剧中末泥为长每四人或五人为一塲先做寻常熟事一段名曰艶叚次做正杂剧通名为两段末泥色主张引戏色分付副浄色乔副末色打诨又或添一人妆孤老其次曲破紤送者谓之把也
　　诸宫调本京师孔三传撰传竒灵怪入曲说唱
　　细乐以箫管笙筝方向笙笛用小提鼔之类合动小乐器只一二人合动清乐北马后乐加方响笙笛用小提鼔
　　唱呌小唱执板唱慢曲曲破大率重起轻杀嘌唱谓上鼓面唱令曲小讴驱驾虚声纵防宫调与呌果子唱耍曲儿为一体呌声自京师起撰乡国市井诸色歌吟卖物之声采合宫调而成也嗛在京只有纒合纒连中兴后张五牛大夫遂撰为赚赚者悮赚之意也
　　杂扮或分杂班义名扭元子又名防和乃杂剧之散段在京师时村人罕得入城遂撰此端
　　百戏相扑踢防杂手热防悬丝傀儡影戏
　　说话有四家一曰小说谓之银字儿如烟粉灵怪传竒公说案皆是抟拳提刀赶棒及发迹恋态之事说铁骑儿谓士马金鼓之事说经谓演说佛书说叅谓叅禅说史谓说前代兴废战争之事合生与起令随令相似商谜旧用鼓板吹负圣朝聚人猜诗谜字谜之类本是隐语有道谜来客念引语説谜又名打谜正猜来客索语下套商者以物类相似者讥之又名对智贴夺贴智思索云智改物类以困猜者横下许旁人猜门囚商者为喝问句头调爽假作难猜以定其智都城天街旧自清河坊南则呼瓦北谓之界北中瓦谓之语化儿中心自五间楼北至官巷南到都街两行多是土户金银钱钞交易铺仅百余家内列金银见银谓防垜钱自融和坊北至市坊谓之珠子市头如遇买卖动以万数间有富第府富室质库十余数皆不以万贯收质其他如名家防帛铺堆上细匹锦绮缣素皆诸处所无者












　　钱塘记【于肇】
　　钱塘游手数万以骗局为业初愿纳交或称契家言乡里族属脗合稍稔邀至其家妻妾罗侍寳玩充案屋宇华丽好饮者与之沉酗同席或王府或朝士亲属或太学生狎戱喧呼或诈失钱物诬之倍偿好游者与之放恣衢陌或入豪家与有势者共骗之好呼者或使之旁观以金玉资襁遂易瓦砾访之则封门矣或诈败以诱之少则合谋倾其囊或窃彼物为证索镪其家变化如神如浄慈寺前瞽妪揣骨聴声知贵贱忽有虞候一人荷轿八人访妪曰某府娘子令请登轿至清河坊张家匹帛铺前少驻虞候谓铺中曰娘子亲买匹帛数十端虞候随一卒荷归取镪七卒列坐铺前候乆不至二卒促之又不至二卒继之少焉弃轿皆遁矣有富者揖一丐曰防别尊叔二十年何以在此引归沐浴更衣以叔事之丐者亦因以为然乆之同买匹帛数十端曰叔留此我归请偿其直店翁讶其不来挟丐者物色之至其所则其人往矣有华衣冠者买匹帛令仆荷归授钥开箧取镪坐铺候乆晩不来店翁随归入明庆寺如厠易僧防褁僧衣以逃戴生货药观者如堵有青囊腰纒者虽企足引领而两手捧防甚至白衫者拾地芥御刺其颈方引手防则腰纒失矣有术士染银为药先以水银置锅内杂投此药水银化烟去银在其中或者欲之欺以药尽重需市药则堕其计矣殿歩军多贷镪出戍令母氏妻代领衣赐出库即货以偿债有少年髙价买老妪绢引令坐茶肆内曰候吾母交易少焉复髙价买一妪绢引坐茶肆外指曰内吾母也钱在母处取其绢又入附耳谓内妪曰外吾母也钱在母处又取其绢出门莫知所之呜呼盗贼奸宄臯陶明刑则治晋用士会盗奔于秦治之之法在上不在下



　　六朝事迹【张敦頥】
　　六朝宫殿
　　呉孙权迁都建业徙武昌宫储材瓦缮治太初宫晋琅琊王渡江镇建业因呉旧都修而居之即太初宫为府舍及即帝位称为建业宫更明帝不改至成帝缮苑城作新宫穷极伎巧侈靡殆甚宋齐而下因之称为建康宫以此攷之六代宫室门墙虽时有改筑然皆因呉旧址也
　　石城
　　呉孙权沿淮立栅又于江岸必争之地筑城名曰石头诸葛亮论金陵地形云钟阜龙盘石城虎踞真帝王之宅
　　冶城
　　今天庆观即其地也本呉冶铸之所因以为名晋元帝大兴初以王导疾乆方士戴洋云君本命在申而申地有冶金火相铄不利遂移冶城于石头城东以其地为园
　　金城
　　金城呉筑晋桓温咸康七年出镇江乘之金城后温北伐经金城见为琅琊时所种桞皆十围因叹曰木犹如此人何以堪因攀枝执条然流涕
　　台城
　　晋成帝咸和七年新宫成名建康宫注即今之所谓台城也
　　白下
　　本江乘之白石垒也齐武帝以其地带江山移琅琊居之唐武徳元年罢金陵县筑城于此因其旧名曰白下
　　朱雀门
　　晋咸康二年作朱雀门新立朱雀浮航南渡淮水亦名朱雀桥对呉都城相去六里为御道夹御沟植桞其上
　　真武湖
　　呉后主皓寳鼎元年开城北渠引后湖水流入新宫巡绕殿堂穷极伎巧本朝天禧四年改为放生池今城北十三里有古池俗呼为后湖见作大军教处是也
　　景阳楼
</div>
    <div class="pagination">
<a href="说郛_page322.html">上一页</a><span>...</span><a href="说郛_page318.html">318</a><a href="说郛_page319.html">319</a><a href="说郛_page320.html">320</a><a href="说郛_page321.html">321</a><a href="说郛_page322.html">322</a><span class="current-page">323</span><a href="说郛_page324.html">324</a><a href="说郛_page325.html">325</a><a href="说郛_page326.html">326</a><a href="说郛_page327.html">327</a><a href="说郛_page328.html">328</a><span>...</span><a href="说郛_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
