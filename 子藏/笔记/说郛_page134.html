<!DOCTYPE html>
<html>
<head>
    <meta charset="UTF-8">
    <title>说郛 - 第 134 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 134 页/共 601 页</h1>
    <div class="content">







　　中呉纪闻【龚明之】
　　三江口
　　松江之侧有小聚落曰三江口郦善长云松江自湖东北遥七十里至江水分流谓之三江口呉越春秋范蠡去越乘舟出三江之口入五湖之中皆谓此也即禹贡所谓三江既入者
　　臯桥
　　汉臯伯通所居之地有桥梁鸿娶孟光同至呉居伯通庑下为人舂役伯通察而异之舍于家皮日休诗臯桥依旧绿杨中闾里犹存隐士风唯我到来居上舘不知何处胜梁鸿
　　红莲稻
　　红莲早稻从古有之陆鲁望诗云遥为晓风吟白菊近炊早稻识红莲
　　鬭鸭
　　陆鲁望有鬭鸭一栏颇驯一旦驿使过焉挟弹毙其尤者陆曰此鸭能人言见欲附苏州上进使者柰何毙之使者愳以囊中金遗之徐问其人语鲁望曰能自呼其名尔
　　复姓
　　范文正公幼孤随母适朱氏因从其姓登第时姓名乃朱説也后请于朝始复旧姓表中改用郑凖一联云志在投秦入境窃同于张禄名非伯越乘舟偶效于陶朱范蠡范睢事在文正用之尤为切当今集中不载
　　海涌山
　　虎丘旧名海涌山阖闾王既葬之后金精之气化为虎踞其坟故名虎丘山椒有二伽蓝列为东西乐天有东武丘西武丘诗虎字在唐避讳故曰武
　　三髙亭
　　越上将军范蠡江东步兵张翰赠右补阙陆各画其像于呉江鲈乡亭之旁东坡尝有诗后易其名曰三髙更塑其像臞庵王文传以其地广雪滩迁之于长桥
<子部,杂家类,杂纂之属,说郛,卷二十四下>之北与垂虹亭相望石湖范成大为之记文气与离骚相类后又窜易十数语重刻之愈极精严前軰为文多不厌改此可为后学法程也
　　太公避处
　　常熟海隅山有石去东止六七十里谓之海濵即昔太公避纣居之孟子谓太公避纣居东海之滨杨修郎中尝作诗记其事
　　夜船
　　夜航唯浙西有之然其名旧矣古乐府有夜航船曲皮日休荅陆天随诗云明朝有物元君信拥酒三瓶寄夜航
　　吴语
　　呉人呼来为始于陆徳明贻我来牟弃甲复来皆音厘葢徳明呉人也言罢则以休继始前呉王一日语孙武武曰将军罢休亦呉语也
　　花客
　　张敏叔尝以牡丹为贵客梅为清客菊为寿客瑞香为佳客丁香为素客兰为幽客莲为浄客酴醾为雅客桂为仙客蔷薇为媚客兰茉莉为逐客芍药为近客
　　蠏
　　呉之出蟹也旧矣呉越春秋云蟹稻无遗种陆鲁望集有防志云渔者纬萧承其流而障之曰蟹断又曰稻之登也率执一穗以给其魁然后维其所之今呉人谓之输芒
　　绰堆
　　昆山县西数里有村曰绰堆古老相传云是黄畨绰墓未知是否
　　东西二岳
　　太湖中有东岳西岳二山呉王于此尝置男女二岳杨修郎中诗云雷霆号令雪霜威二岳东西翠眉
　　幻僧
　　承天寺普行院有一僧云大至身长尺许人有祈祷置之掌中凶则不拜吉则拜惟所从来时盘沟村中有一渔者尝于僧云欲更业僧曰汝有何能渔者云它莫能之僧乃曰吾教汝塑泗洲像可以致富渔者曰人不欲之柰何僧曰吾授汝一法遂以千钱与之令像中各置一钱所售之直亦以千钱渔者如所教人竞求买果获千缗今寺中所藏乃其一也
　　蠡口
　　蠡口在齐门之北又有蠡塘在娄门之东古老相传云范蠡破呉辞越乘扁舟游五湖潜游于此遣人驰书诣文种大夫因以名之
　　蛇化剑
　　干将墓金匠门城东数里顷有人耕其旁忽青蛇上其足其人以刀诛之上半跃入草中不可寻徐视其余乃剑也入暮欲持归则不见矣方子通诗载其事
　　丁令威宅
　　阳山法海寺乃丁令威宅链丹井存焉号丁令威泉井水至今甘美虽旱不竭交让巷谓之泔浆巷织里桥谓之吉利桥葑门谓之府门带成桥谓之载城桥字音之讹罕有知者
　　结带巾
　　宣和初余在上庠时有防令士人繋结带巾否则以违制论当时有谑词云头巾带难理防三千贯赏钱新行条制不得向后长垂　服相类法甚严人甚畏便缝阔大带向前面系称我太学先辈被人呼保义
　　与妓下火文
　　昆山一倡周其姓系郡中籍张子韶为守时倡忽暴亡适道以访张守周命作下火文云大家且道可惜许个甚麽可惜巫山一段云眼如新水防绛唇昔年綉阁迎仙客今日桃源忆故人休记丑奴儿脸子便须抖撒好精神南柯梦断何如也一曲离愁别是春大众还知某人向甚麽处去这里分明防得蓦山溪畔头头尽是喜相逢芳草渡头处处六么花十八其或未然更听下句咦与君一把无明火烧尽千愁万恨心














　　説郛卷二十四下
<子部,杂家类,杂纂之属,说郛>
　　钦定四库全书
　　说郛卷二十五上　　　　元　陶宗仪　撰遯斋闲览【范正敏】
　　名贤
　　妙龄頴悟
　　杨大年内翰七岁对客谈论有老成风年十一太宗闻其名召对便殿授秘书正字且谓曰卿久离乡里得无念父母乎对曰臣见陛下一如臣父母上叹赏久之
　　刚果而和
　　程丞相琳性严毅无所推下出镇大名每晨起据案决事左右皆惴恐无敢喘息及开宴召僚佐饮酒则笑歌欢谐释如无间于是人畏其刚果而乐其旷达
　　野逸
　　性度寛
　　罗可沙阳之硕儒也性度寛词学赡丽尝预乡荐见黜于礼部遂慨然不复有进取意以踈放自适乡人共以师礼事焉人有窃刈其园中蔬者可适见因蹑足伏草间避之以俟其去又有攘杀其鸡者可乃携壶就之其人惭悚服罪可执其手曰与子幸同里闾不能烹鸡以待子我诚自愧乃设席呼其妻孥环坐尽醉而归终不以语人人由是相诫无犯年六十七而终
　　诗谈
　　牧之诗
　　杜牧华清宫诗云长安回望綉成堆山顶千门次第开一骑红尘妃子笑无人知是荔枝来尤脍炙人口据明皇帝纪以十月至骊山至春即还宫是未尝六月在骊山也然荔枝盛暑方熟词意虽美而非事实
　　唐叅军簿尉
　　杜甫赠适诗云脱身簿尉中始与捶楚辞韩愈赠张工曹诗云判司卑官不堪说未免捶楚尘埃间杜牧寄小侄阿宜诗云参军与县尉尘土惊劻勷一语不中治鞭棰身满疮以此明唐之参军簿尉有过即受笞杖之刑犹今之吏胥也
　　花瑞
　　州芍药名著天下郡园最其盛处仁宗朝韩魏公以副枢出镇维初夏芍药盛开忽于藂中得黄緑棱者四朶土人呼为金腰带云数十年间或有一二朶不常见也魏公开宴召三人者同赏时王禹玉作监郡王荆公为幙官陈秀公初授卫尉寺丞为过客其后四人皆相继登台辅盖花瑞也
　　证误
　　吉贝
　　闽领已南多木绵土人竞植之有至数千株者采其花为布号吉贝布余后因读南史海南诸国言林邑等国出吉贝木其花成时如鹅毛抽其绪纺之以为布与纻布不异亦染五色织为斑布正此种也
　　通应子鱼
　　莆阳通应子鱼名著天下盖其地有通应侯庙庙前有港港中鱼最佳今人必求其大可容印者谓之通印子鱼故荆公亦有诗云长鱼俎上通三印此闻之讹者
　　朔言无正音
　　欧公云契丹阿保机李琪集中赐契丹诏乃为阿布机后有人自朔中归云朔人实呼为阿保人以为闻之讹余尝思之盖其言无正音用华语译不能无讹谬如汉身毒国亦号捐笃其后改为干笃又曰干竺今遂呼为天竺矣译者但取其语音与中国相近者言之故随时更变而莫能定也
　　拟古诗
　　文选有江文通拟古诗三十首如拟休上人闺情云日莫碧云合佳人殊未来今人遂用为休上人诗故事又拟陶渊明田园诗云种禾在东皋苗生满阡陌今此诗亦收在陶渊明集中皆误也
　　引易纬文
　　永叔作易图序云予读经解至引易曰差若毫厘谬以千里之句怪今易无此文疑易非完书且经解所引按王充论注乃易之纬文永叔于易经求之误矣
　　杂评
　　编诗
　　或问王荆公云编四家诗以杜甫为第一李白为第四岂白之才格词致不逮甫耶公曰白之歌诗豪放飘逸人固莫及然其格止于此而已而不知变也至于甫则悲欢穷达发敛抑疾徐纵横无施不可故其诗有平淡易简者有绵丽精确者有严重威武若三军之师者有奋迅驰骤若泛驾之马者有寂泊闲静如山谷隠士者有风流醖借若贵介公子者盖其诗绪密而思深观者茍不能臻其阃奥未易识其妙处夫岂浅近者所能窥哉此甫之所以光掩前人而后来无继也元稹以语兼人人所独専斯言信矣或者又曰唐人之呼何以李加杜先而谓之李杜岂当时之论有所未当欤公笑曰名姓先后之呼岂足以优劣人哉盖汉之时有李固杜乔者世号李杜又有李膺杜密亦谓之李杜当时甫白复以能诗齐名因亦谓之李杜取其称呼之便耳退之诗有曰李杜文章在又曰昔年尝读李白杜甫诗则李在杜先若曰逺追甫白感至諴又曰少陵无人谪仙死则李居杜后如此则孰为优劣如今人呼其姓则谓之班马呼其名则谓之迁固先时白居易与元稹同时唱和人号元白后与刘禹锡唱和则谓之曰刘白居易之才岂真下二子哉若曰王杨卢骆杨烱固尝自言余愧在卢前耻居王后益知称呼前后不足以优劣人也晋王遵尝戏诸葛恢云人言王葛不言葛王何邪恢答曰譬言驴马岂驴能胜马邪君若执称呼以为优劣将复有以此戏君者矣或者又曰评诗者谓甫欺白太过反为白所诮公曰不然甫赠白诗云清新庾开府俊逸鲍参军但比之庾信鲍昭而已又云李侯有佳句往往似隂铿隂铿之诗又在庾鲍下矣饭颗之嘲虽一时戏剧之谈然二人者名既相逼亦不能无相忌也
　　人事
　　安石遇人谈文
　　舒王退谢金陵幅巾杖履独游一寺遇数客盛谈文史词辨纷然公在其侧人莫之顾有一客徐谓曰君亦知书乎公但唯唯复问君何姓公拱手而答曰安石姓王众賔惶惭遽谢而退
</div>
    <div class="pagination">
<a href="说郛_page133.html">上一页</a><span>...</span><a href="说郛_page129.html">129</a><a href="说郛_page130.html">130</a><a href="说郛_page131.html">131</a><a href="说郛_page132.html">132</a><a href="说郛_page133.html">133</a><span class="current-page">134</span><a href="说郛_page135.html">135</a><a href="说郛_page136.html">136</a><a href="说郛_page137.html">137</a><a href="说郛_page138.html">138</a><a href="说郛_page139.html">139</a><span>...</span><a href="说郛_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
