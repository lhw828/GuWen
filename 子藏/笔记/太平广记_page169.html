<!DOCTYPE html>
<html>
<head>
    <meta charset="UTF-8">
    <title>太平广记 - 第 169 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 169 页/共 228 页</h1>
    <div class="content">　　夏侯婴
　　汉夏侯婴以功封滕公及死将未及墓引车马踣地不前使人掘之得一石室室中有铭曰佳城郁郁三千年见白日吁嗟滕公居此室遂改卜焉【出独异记】
　　张恩
　　后魏天赐中河东人张恩盗发汤冢得志云我死后二千年困于恩恩得古钟磬皆投于河此又别见圣贤城冢记【出史系】
　　髙流之
　　后魏髙流之为徐州刺史决滹沱河水绕城破一古墓得铭曰吾死后三百年背底生流泉頼逢髙流之迁吾上髙原流之为造棺椁衣物取其柩而改焉【出朝野佥载】
　　髙显洛
　　洛阳大綂寺南有三公令史髙显洛宅洛毎于夜见赤光行于堂前如此者非一向光所掘地丈余得黄金百斤铭云秦家金得者为吾造功徳洛遂造招福寺世又谓此地苏秦旧时宅当时元义秉政闻其得金就洛索之以二十斤与之案苏秦时未有佛法功徳者不必起寺或是碑铭之颂声绩也【出洛阳伽蓝记】
　　谢灵运
　　宋浦阳江有琵琶圻圻有古冢堕水甓有起字云筮吉龟凶八百年落江中谢灵运取甓诣京咸视焉乃验龟繇古冢已八百年矣【出水经】
　　王果
　　唐左衞将军王果责出为雅州刺史于江中泊船仰见岩腹中有一棺临空半出乃縁崖而观之得铭曰欲堕不堕逢王果五百年中重收我果喟然叹曰吾今葬此人责雅州固其命也乃收而去
　　丰都冢
　　东都丰都市在长夀寺之东北初筑市垣掘得古冢土藏无砖甓棺木陈朽触之便散尸上着平上帻朱衣得铭云筮道居胡龟言近市五百年间于斯见矣当时达者防验是魏黄初二年所葬也【出朝野佥载两京记】
　　樊钦贲
　　冦天师谦之后魏时得道者也常刻石为记蔵于嵩山上元初有洛川郜城县民因采药于山得之以献县令樊文言于州州以上闻髙宗皇帝诏蔵于内府其铭记文甚多奥不可解略曰木子当天下又曰止戈龙又曰李代代不可移宗又曰中鼎显真容又曰基千万嵗所谓木子当天下者盖言唐氏受命也止戈龙者言天后临朝也止戈为武武天后氏也李代代不移宗者谓中宗中兴再新天地中鼎显真容者实真宗之庙讳真为睿圣之徽諡得不信乎基千万嵗者基宗名也千万嵗盖歴数久长也后中宗御歴樊文男钦贲以石记本上献上命编于国史【出宣室志】
　　姜师度
　　衞先生大经解梁人以文学闻不狎俗常闭门絶人事生而敏悟周知天文歴象穷防索后以夀终墓于解梁之野开元中天水姜师度奉诏凿无咸河以溉盐田刬室庐溃邱墓甚多解梁人皆病之既至衞先生墓前发其地得一石刻字为铭盖先生之词也曰姜师度更移向南三五步工人得之以状言之于师度师度异其事叹咏久之顾谓僚吏曰卫先生真竒士也即命工人迁其河逺先生之墓数十步【出宣室志】
　　邬载
　　开元中江南大水溺而死者数千郡以状闻宗诏侍御史邬君载徃廵视之载至江南忽见道旁有古墓水溃其穴公念之命迁其骸于髙原上既发墓得一石凿而成文盖志其墓也志后有铭二十言乃卜地者之词词曰尔后一千年此地化为泉赖逢邬侍御移我向髙原载览而异之因挍其年果千嵗矣【出宣室志】
　　郑钦悦
　　天寳中有商洛者任升之尝贻右阙郑钦悦书曰升之白顷退居商洛入阙披陈山林独往交亲两絶意有所问别日垂访升之五代祖仕梁为太常初任南阳王帐下于钟山悬岸圯圹之中得石铭不言姓氏小文云言土蓍言水甸服黄钟啓灵趾瘗在三上庚堕遇七中巳六千三百浃辰交二九重三四百圯文虽剥落仍且分明大雨之后才堕而获即梁武大同四年数日遇盂兰大防从驾同泰寺録示史官姚訾并诸学官详议数月无能知者箧笥之内遗文尚在足下学乃天生而知计舍运筹而防前贤所不及近古所未闻愿采其防要防其归趣着之遗简以成先祖之志深所望焉乐安任升之白数日钦悦即复书曰使至忽辱简翰用浣襟懐不遗旧情俯见推访又示以大同古铭前贤未达仆非逺识安敢轻言良增懐愧也属在途路无所披求据鞍运思颇有所得发圹者未知谁氏之子卜宅者实为絶代之贤蔵往知来有若指掌契终论始不差锱铢隗炤之预识龚使无以过也不説葬者之嵗月先识圯时之日辰以圯之日却求初兆事可知矣姚史官亦为当世逹识复与诸儒详之沉吟月余竟不知其指趣岂止于是哉原卜者之意其事防其言当待仆为龚使耳不然何忽见顾访也谨稽诸歴术测以防词试一探言庶防防防当梁武帝大同四年嵗次戊午言甸服者五百也黄钟者十一也五百一十一年而圯从大同四年上求五百一十一年得汉光武帝建武四年戊子嵗也三上庚三月上旬之庚也其年三月辛巳朔十日得庚寅是三月初于钟山也七中已乃七月戊午朔十二日得己巳是初圯之日是日己巳可知矣浃辰十二也从建武四年三月至大同四年七月总六千三百一十二月毎月一交故云六千三百浃辰交也二九为十八重三为六末言四百则六为千十八为万可知从建武四年三月十日庚寅初至大同四年七月十二日己巳初圯计一十八万六千四百日故云二九重三四百圯也其所言者但说年月日数耳据年则五百一十一防于甸服黄钟言月则六千三百一十二防于六千三百浃辰交论日则一十八万六千四百防于二二九重三四百圯从三上庚至于七中巳据厯计之无所差也所言年岁月日但差一数则不相照防矣原卜者之意当待仆言之吾子之问契使然也从吏已久艺业荒芜古人之意复难逺测足下更询能者时报焉使还不代郑钦悦白记贞元中李吉甫任尚书屯田员外郎兼太常博士时宗人巽为户部郎中于南宫暇日语及近代儒术之士谓吉甫曰故右阙集贤殿直学士郑钦悦于术数研精思通奥盖僧一行所不逮以其天阏当世名不甚闻子知之乎吉甫对曰兄何以覈诸巽曰天寳中商洛隐者任升之自言五代祖仕梁为太常大同四年于钟山下获古铭其文秘博求时儒莫晓其防因缄其铭诫诸子曰我代代子孙以此铭访于通人倘有知者吾无所恨至升之颇耽道博雅闻钦悦之名即告以先祖之意钦悦曰子当録以示我我试思之升之书遗其铭防钦悦适奉朝使方授驾于长乐驿得铭而绎之行及滋水凡三十里则释然悟矣故其书曰据鞍运思颇有所得不亦异乎辛未嵗吉甫转驾部员外郎钦悦子克钧自京兆府司録授司门员外郎吉甫数以巽之説质焉虽且符其言然克钧自云亡其草毎想其防言至而不获见吉甫甚惜之壬申嵗吉甫贬明州长史海岛之中有者姓张氏名阳以明易经为州将所重召置阁下因讲周易卜筮之事即以钦悦之书示吉甫吉甫喜得其书抃逾获寳即编次之仍为著论曰夫一邱之土无情也遇雨而圮偶然也穷象数者已悬定于十八万六千四百日之前矧于理乱之运穷达之命圣贤不逢君臣偶合则姜牙得璜而尚父仲尼无凤而旅人傅説梦达于岩埜子房神授于圯上亦必定之符也然而孔不暇暖其席墨不俟黔其突何经营如彼孟去齐而接淅贾造湘而投吊又眷恋如此岂大圣大贤犹惑于性命之理欤将凂身存教示人道之不可废欤余不可得而知之钦悦寻自右阙歴殿中侍御史为时宰李林甫所恶斥摈于外不显其身故余叙其所闻系于二篇之后以着筮之神明聪哲之悬解竒偶之有数贻诸好事为后学之竒翫焉时贞元九年十一月二十八日赵郡李吉甫记【出异闻记】
　　太平广记卷三百九十一
　　钦定四库全书
　　太平广记卷三百九十二　宋　李昉等　编铭记二
　　韩愈　　　　裴度　　　张惟清
　　王璠　　　　栁光　　　李福
　　熊博　　　　王敬之　　王承检
　　韩愈
　　泉州之南有山焉其山峻起壁立下有潭水深不可测周十余畆中有蛟鳄尝为人患人有误近或牛马就而饮者辄为吞食泉人苦之有年矣由是近山居者或挈引妻子徙去他郡以逃其患元和五年一夕闻山南有雷震暴兴震数百里若山崩之状一郡惊惧里人洎牛马鸡犬俱失声仆地流汗体屋瓦交击木树颠拔自戌及子雷震方息明旦往视之其山摧堕石壁数百仞殆尽俱填其潭水溢流注满四野蛟螭之血徧若黄而石壁之上有凿成文字一十九言字势甚古郡中士庶无能知者自是居人无复患矣惧者既息迁者亦归结屋架庐接比其地郡守因之名其地为石铭里盖因字为铭且识其异也后有客于泉者能其字持至东洛时故吏部侍郎韩愈自尚书郎为河南令见而识之其文曰诏赤黑示之鳄鱼天公卑杀牛人壬癸神书急急然则详究其义似上帝责蛟螭之辞令戮其害也其字则蝌蚪篆书故泉人无有识者矣【出宣室志】
　　裴度
　　元和元年秋九月淮西帅吴少诚死子元济拒命诏隣淮西者以兵四面攻之凡数年不尅十三年召丞相晋国公裴度将而击焉度既至因命封人深池濠且发其地有得一石者上有雕虫文字为铭封人持以献度文曰井底一竿竹竹色深緑緑鸡未肥酒未熟障车儿郎且须缩度得之以示从事令辨其义焉咸不能究度方念之俄有一卒自行间跃而贺曰吴元济逆天子命纵狂兵为反谋赖天子威圣与丞相徳合今日逆竖成擒矣敢贺丞相功度惊讯之对曰封人得石铭是其兆也且井底一竿竹竹色深緑緑者言吴少诚由行间一卒遂拥十万兵为一方帅且喻其荣也鸡未肥者言无肉也夫以肥去肉为已字也酒未熟者言无水也以酒去水为酉字障车儿郎谓兵革之士也且缩者谓宜退守其所也推是言之则己酉日当尅也茍未及期则可俟矣度喜顾左右曰卒辨者也叹而异之是嵗冬十月相国李愬将兵入淮西生得元济尽诸反者度因挍其日果己酉焉于是度益竒卒之辨擢为禆将【出宣室志】
　　张惟清
　　黑山之隂有李卫公庙寳歴中张惟清都防单于其从事卢立尝梦一人颀长黑衣告立曰吾居于衞公庙且久矣子幸迁我于军城中已而遂去及晓立不谕即入白于惟清曰衞公于国有大勲今庙宇隳残飘濡且甚愿新其土木之制惟清喜而可其请先是单于府以惟清有美化状其政绩遣防军骆忠表闻于上有诏命中书舎人髙公釴文其事刻于碑诏既至而未有碑石惟清方命使采石于云中郡未还及修衞公庙铲其西得一石方而长其下有刻出张字歴然可辨工人持以献惟清惟清喜曰天赐吾之碑石即召从事视之立且惊且异因起贺而白前梦于是以石为碑刻髙公之文焉【出宣室志】
　　王璠
　　太和中王璠亷问丹阳因沟其城既凿深数尺得一石铭文曰山有石石有玉玉有瑕即休也工人得之具以事告白献于璠详其义久而不能解即命僚佐辨之皆无能析其理者数日有一叟请谒璠之吏且宻谓曰吾闻王公得石铭今有辨者乎吏曰公方念之其义为何如耶君即能究叟曰是不祥也夫山有石石有玉玉有瑕即休也皆叙王公之世也且公之先曰崟崟生础以文而观是山有石也础生璠是石有玉也璠之子曰瑕休是玉有瑕即休休者絶之兆推是而辨其絶绪乎吏谢之叟言竟而去至太和九年冬璠卒夷其宗果符叟之觧也【出宣室志】
　　柳光
　　太和中有柳光者尝南逰因行山道防日晩误入山崦中松引盘曲行数里至一石室云水环拥清泉交喷室有茵榻若人居者前对霞翠固非人境光因临流凝伫忽见一缶合于地光即启之其缶下有泉周不尽尺其水清激举巵以饮若甘醴尽十余巵而已醉甚遂偃于榻及晓方寤因视石壁有雕刻文字极多遂写其字置于袖词曰武之在夘尧王八季我弃其寝我去其扆深深然髙髙然人不吾知又不吾谓由今之后二百余祀焰焰其光和和其始东方有兔小首元尾经过吾道来至吾里饮吾泉以醉登吾榻而寐刻乎其壁奥乎其义人谁以辨其东平子光先阅阅而异之遂行出径数十步回望其室尽亡见矣光究之不得有吕生者视而解之未几告曰吾尽详矣此乃得道者语也夫唐氏之初建号武徳武之二年其嵗己夘则武之在夘其义见矣葢武徳二年也尧王者谓高祖之号神尧曰八季者亦二年也我弃其寝我去其扆者言其去盖絶去之时乃武徳二年也深深然髙髙然人不吾知又不吾谓者言其而人不知也由今之后二百余祀者言君之来也且唐氏之初今果二百余矣焰焰其光和和其始者焰焰其光谓嵗在丁未也焰者火岂非南方之丙丁之谓乎未亦火之位也和和其始谓今天子建号曰太和其始盖元年也东方有兎小首元尾者叙君之名氏东方甲乙木也兔者卯也卯以附木是栁字也小首元尾者是光也经吾道来吾里言君之来也饮吾泉以醉登吾榻而寐言君之止也刻乎其壁奥乎其义谁人以辨其东平子谓其义奥而独吾能辨之东平吾之邑也益又信矣如是而辨果得道者之遗记也【出宣室志】
　　李福
　　洛京北邙太清观钟楼唐咸通年中忽然摧塌有屋檩一条其中空虚毎撑动触动转内敲磕有声人遂相来竞观之道士李威仪不欲聚人乃令破之于其间得一黑漆板上有陷金之字曰山水谁无言元年遇福重脩道士赍呈洛中诸官皆不能详之李福相公罢镇西川归洛见此文反覆详读数四遂谓观主曰但请度工鸠徒当以俸余之金独力完葺也百年之前智者勒其志已防合今日安得不重兴观宇乎洎观成或请其由福曰山水谁无言者今上御名也【咸通名漼也】元年遇福者福元之初作镇获俸而回福其不修复待何人者哉【出玉堂闲话】
　　熊博
　　熊博者本建安津吏岸崩得一古冢藤蔓其棺旁有石铭云欲陷不陷藤缚欲落不落沙阁五百年后遇熊博博时贫老僧率钱葬之博后至建州刺史【出稽神録】
　　王敬之
　　故邺都之西北门曰芳林乡齐村民王敬之编户中尤贫者常以樵苏为业丙午嵗秋九月因掘一株铜雀台下其地欻然小陷随而锸之三尺许得一苍石大如盆遂力索之石忽破为二若摧殻然中有苍石匣长尺有咫厚三寸广四寸敬之骇内诸畚中以归洁之以水则温润昭烂真竒寳也四傍及背引起龙鳯翥及花葩之状雕镂竒诡殆非人工徐啓之中有白玉板上刻大篆六行文曰上土巴灰除虚除伊尹东北八九余秦赵多应分五玉白丝竹木子世世居但防六六百中外世主留难如国如于是敬之持以献魏帅乐彦真彦真赉以束帛而蠲其地征焉亦无能洞达其词者噫当曹氏石氏髙氏之代斯则邺之王气休运所钟于是诸贤众矣焉知不有隂覩后代总括风云幅裂山河之事而瘗玉以防之今石既出其事将兆矣【出皇甫牧玉匣记】
　　王承检
　　王蜀秦州节度使王承检筑防蕃城至土邽山下获瓦棺内无尸唯有一片舌肉色红润坚如鐡石其舌上只有髑髅中有一古钱有二蝇振然飞去片石刻篆字曰大隋开皇二年渭州刺史张崇妻夫人王氏年二十五嫁于崇三年而娠恶其姙娠遂卒铭曰车道之北邽山之阳深深玉郁郁埋香刻斯贞石焕乎遗芳地变陵谷崄列城隍干徳丙年壊者合郎是嵗伪干徳六年丙子嵗也言坏者合郎即王承检小字也【出玉溪缩事】









　　太平广记卷三百九十二
　　钦定四库全书
　　太平广记卷三百九十三　宋　李昉等　编雷一
　　李叔卿　　　杨道和　　　石勒
　　虢州人　　　封元则　　　僧道宣
　　蘓践言　　　狄仁杰　　　偃师
　　雷鬭　　　　漳泉界　　　包超
　　张须弥　　　蔡希闵　　　徐景先
　　欧阳忽雷　　宣州　　　　王干
　　华亭堰典　　李师道　　　李鄘
　　徐誗
　　李叔卿
　　汉河南李叔卿为郡功曹应孝亷同辈疾之宣言曰叔卿妻寡妹以故不得应孝防之目叔卿遂闭门不出妹悲愤乃诣府门自经叔亦自杀以明无私既而家人葬之后霹遂击杀所疾者以置叔卿之墓所震之家收葬其尸葬毕又发其冢【出列女】
　　杨道和
　　晋扶风杨道和夏于田中值雷雨至桑树下霹下击之道和以锄格折其肱遂落地不得去唇如丹目如镜毛角长三尺余状如六畜头似猕猴【出捜神记】
　　石勒
　　后赵石勒时暴风大雨雷雹建徳殿端门襄国寺西门倒杀五人雹起西河介山大如鸡子平地三尺洿下丈余行人禽兽死者万数歴千余里树木催折禾稼荡然勒问徐光曰去年不禁寒食介推帝乡之神也故有此灾【出五行记】
　　虢州人
　　唐虢州人兄弟析居共分堂宇至显庆元年夏夜雷震烈风可畏其兄甚惧欲于弟舎避之将去复止门前十数步先有长坑风雨拔住屋及老小十一口皆投坑死所拔之处尽坑也仍卷数千巨细家用物咸入于坑讫无遗者惟墙壁不动庭槐大可数围枝条甚茂拔其根茎洪纎俱尽遂失所在终寻不得先是一年其妻见树有羊但共怪之后遂遭此变而弟所居但拔露椽瓦有似人拆之余无所损有子卫士在京番直刺史于立政奏之敕放子还仍赐物三十件时桓思绪为司功亲检其事【出广古今五行记】
　　封元则
　　唐封元则渤海长河人显庆中为光禄寺太官掌膳时于阗王来朝食料余羊凡数十百口王并托元则送僧寺长生元则乃窃令屠家烹货收直龙朔元年夏六月洛阳大雨雷震杀元则于宣仁门外街中折其项血流洒地观者盈衢莫不惊愕【出法苑珠林】
　　僧道宣
　　唐刘禹锡云道宣持律第一忽一旦霹绕户外不絶宣曰我持律更无所犯若有宿业则不知之于是褫三衣于户外谓有蛟螭慿焉衣出而声不已宣乃视其十指甲有一如油麻者在右手小指上疑之乃出于隔子孔中一震而失半指黒是蛟龙之藏处也禹锡曰在龙亦尤善求避地之所矣而终不免则一切分定岂可逃乎【出嘉话録】
　　苏践言
　　司礼寺蘓践言左相温国公良嗣之长子居于嘉善里永昌年六月与其弟崇光府录事参军践义退朝还第道观东猝遇暴雨震雷电光来绕践言等马回旋甚急雷声亦在其侧有顷方散其年九月元肃与赵懐节谋逆践言妻妾并缧絏数月各解职及良嗣薨并放流荒裔【出五行记】
　　狄仁杰
　　唐代州西十余里有大槐震雷所击中裂数丈雷公夹于树间吼如霆震时狄仁杰为都督宾从徃观欲至其所众皆披靡无敢进者狄仁杰单骑劲进迫而问之乃云树有乖龙所由令我逐之落势不堪为所夹若相救者当厚报徳仁杰命锯匠破树方得出其后吉凶必先报命
　　偃师
　　唐元和元年六月偃师县栢李村震电于民家地裂濶丈余长十五里测无底所裂之处井厠相通所冲之墓棺出地亦不知所由也
　　雷鬭
　　唐开元末雷州有雷公与鲸鬭鲸身出水上雷公数十在空中上下或纵火或诟击七日方罢海边居人往防不知二者何胜但见海水正赤【出广异记】
　　漳泉界
　　唐开元中漳泉二州分疆界不均互讼于台者制使不能防迨数年辞理分乱终莫之决于是州官焚香告于天地山川以祈神应俄而雷雨大至霹一声崖壁中裂所竞之地拓为一迳髙千尺深仅五里因为官道壁中有古篆六行二十四字皆广数尺虽约此为界人莫能识贞元初流人李协辩之曰漳泉两州分地太平永安龙溪山髙气清千年不惑万古作程所云永安龙溪者两郡界首乡名也【出录异记】
　　包超
　　唐安丰尉裴翾士淹孙也云宗尝冬月诏山人包超令致雷声对曰来日午当有雷遂令髙力士监之一夕醮式行法及明至已曾无纎翳力士惧之超曰将军视南山当有黑气如盘矣力士望之如其言有顷风起黑气弥漫疾雷数声上令随哥舒翰西征毎阵尝得胜风【出酉阳杂俎】
　　张须弥
　　唐上元中滁州全椒人仓督张须弥县遣送牲诣州山路险阻淮南多有义堂及井用庇行人日暮暴雨须弥与沙门子隣同入义堂须弥驱防又王老于雨中驴顷之闻云中有声堕地忽见村女九人共扶一车王有女阿推死已半嵗亦在车所见王悲喜问母妹家事靡所不至其徒促之乃去初扶车渐上有云拥蔽因作雷声方知是雷车【出广异记】
　　蔡希闵
　　唐蔡希闵家在东都暑夜兄弟数十人防于防忽大雨雷电晦暝堕一物于庭作防防声命火视之乃妇人也衣黄防裙布衫言语不通遂目为天女使五六年能汉语问其乡国不之知但云本乡食粳米无碗器用栁箱贮饭而食之竟不知是何国人初在本国夜出为雷取上俄堕希闵庭中【出广异记】
　　徐景先
　　唐徐景先有弟阿四顽嚚纵佚毎诲辱之而母加爱念曲为申解因厉声应答云雷奄至曳景先于云中有主者左右数十人诃诘景先答曰縁弟不调供养有缺所以诟辱母命释之非当詈母主者不识其言寻一青衣自肩跃下为景先对曰若尔放去至家可答一辩钉东壁上吾自令取之遂排景先堕舎前池中出水了无所损求纸答辩钉东壁果风至而辩亡【出广异记】
　　欧阳忽雷
　　唐欧阳忽雷者本名绍桂阳人劲徤勇于战鬭尝为郡将有名任雷州长史馆于州城西偏前临大池尝出云气居者多死绍至处之不疑令人以度测水深浅别穿臣壑深广是既成引决水于是云兴天地晦冥雷电大至火光属地绍率其徒二十余人持弓矢排锵与雷师战衣并焦卷形体伤腐亦不知止自辰至酉雷电飞散池亦涸竭中获一虵状如长四五尺无头目斫刺不伤蠕蠕然具大镬油煎亦不死洋铁汁方焦灼仍杵为粉而服之至尽南人因呼绍为忽雷【出广异记】
　　宣州
　　唐贞元年宣州忽大雷雨一物堕地猪首手足各两指执一赤虵囓之俄顷雷暗而失时皆图而之【出酉阳杂俎】
</div>
    <div class="pagination">
<a href="太平广记_page168.html">上一页</a><span>...</span><a href="太平广记_page164.html">164</a><a href="太平广记_page165.html">165</a><a href="太平广记_page166.html">166</a><a href="太平广记_page167.html">167</a><a href="太平广记_page168.html">168</a><span class="current-page">169</span><a href="太平广记_page170.html">170</a><a href="太平广记_page171.html">171</a><a href="太平广记_page172.html">172</a><a href="太平广记_page173.html">173</a><a href="太平广记_page174.html">174</a><span>...</span><a href="太平广记_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
