<!DOCTYPE html>
<html>
 <head>
  <meta charset="utf-8"/>
  <title>
   七修类稿 - 第 20 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   七修类稿 - 第 20 页/共 28 页
  </h1>
  <div class="content">
   我母我母何不辰，腹我鞠我徒辛勤。母氏淑善宜寿考，儿不良兮负母身。肴维新兮酒既醇，我母式享毋悲辛。呜呼母兮毋远适，相会黄泉在今夕。
　　我师我师心休休，教我育我靡不周。四举滥叨感师德，十年苟活贻师羞。酒既陈兮师冀止，一觞我奠涕泗流。呜呼我师兮毋我恶，舍生取义未为暮。我友我友全公、海公，爱我爱我兮人谁与同？惟公高节兮寰宇其空，百战一死兮伟哉英雄。呜呼我公我公兮斯酒斯酌，我魂我魂兮惟公是托。
　　我子我子娇且痴，去往存没兮予莫汝知。汝既死兮骨当朽，汝苟活兮终来归。呜呼汝长兮毋我议，父不慈兮时不利。
　　鸩兮鸩兮置汝已十年，汝不违兮汝心斯坚。用汝今日兮人谁我冤，一觞进汝兮神魂妥然。呜呼鸩兮果不我误，骨速朽兮肉速腐。
　　右伯颜子中之传与诗，予因馆于宗主万五溪先生之门。五溪，进贤人也，得观国初进贤诸公私抄诗文；读至子中传，慨《元史》既未载也，而此或又失，千古无闻矣。遂录于稿。呜呼！读子中《七哀诗》，宁不酸鼻！惜其赞有曰：“前之不死铨选，无社稷寄也。”呜呼！太学生亦死之也，以此度子中，是不知子中者。遂为略改数句，以明子中之心，而传之者济阴丁之翰。呜呼！无之翰为文以传，天下不知如子中者几矣。



　　●卷十七 义理类○生物万物之生本乎天，故动植之物，其体皆圆；土石之成形也具乎地，故多方，此地之骨肉也。
　　○文景诏三代而下，称治世莫如文、景。今观文帝之世，三十六诏；景帝之世，二十五诏；而其除租、赐爵、务农、忧恤者，三之一焉，则其史称与民休息可知。呜呼！此后世之所不及也。
　　○医画不能补《巢氏病源》一书，论证论理，可谓意到而辞畅者矣。予尝惜其当时元方不附方药，使再具之，体用俱全，是书真不可及也。《图绘宝鉴》但纪历代善画名人，及言平日一家之长，师某人已矣。予以为再添言所以，方尽其意。如董源则曰“山是麻皮皴，水是索水，松是爪离”之类；言马远则曰“山是大斧劈，兼丁头鼠尾，松是车轮蝴蝶，水是斗水”，则二人之规矩已寓目前，而后之观其画者亦易矣。虽欲补之，必得自擅其术，记多识多方可也。予尝以画语姑苏周臣、冯表，以医语吾杭孙钝吾侄，惜其相与叹息而已。噫！
　　○书画难易予尝问能书之人：真草孰难？咸以正书难也。盖以真难方正，草可掩饰耳。后读史，方知果然。史称张长史始同颜鲁公学正书，张知不及颜，遂去而学草，此可知矣。又尝问友人沈懋学仕：“书与画孰难？”沈曰：“画易。”予曰：“何以见之？”彼以画使学某，则看者亦知是某画也；书虽学某书，看者亦可知似某书耶？予戏曰：“可以教矣。”盖《画记》载：吴道子学书于张颠、贺知章不成，因工画，遂深造妙处。此又知难易之分也。
　　○异情唐玄宗于兄弟而友爱，同于一帐，则未闻孝养者何也？华歆与管宁、邴原相友之厚者，则其志趣必一也，何善恶之不伦？子路刚强，弥子瑕以色悦人者，同与婿友，不知何以相处？
　　○虎伥亡人为虎食，魂从于虎，字书谓之虎怅，亡解。凡虎之出入，则引导以避其凶，故猎者捕虎，先设汤、饭、衣、鞋于前，以为使之少滞，则虎不知，以落机阱；否则为虎发机，徒费猎心也。及虎为人所捕，又哀号于其所在，昏夜叫号，以为无复望虎食人矣，若为其复仇然。予将信将疑，昨见《说郛》所收东坡之老僧化虎事，与昔所闻相符，不觉叹曰：“伥哉！果死不认尸而不知所以致死哉！夫生既被虎食矣，死反为虎之役；幸而虎毙，又从而号哭之，何其愚耶？不自疚耶？”呜呼！小人竭财俯首，以附权贵，为之鹰犬，以备指挥，却乃张皇声势，残人害物；一旦冰山既崩，仓惶莫措，无复有望，反惜其死而悲痛，不悟其非。岂非虎之伥，亡欤？岂非虎之伥，亡欤？
　　○牛羊食草凡草木经牛啖之必茂，经羊啖之多枯，故谚曰：“牛食如浇，羊食如烧。”意以二物皆畜类而草食者也，何相反之如是？静思牛土蓄，土能养物也，故牛色苍而庞厚，有春生之象焉，闻死而觳觫，亦好生之意也；羊金畜，金主杀伐，故羊色白而气腥膻，有秋杀之象焉，见死而无惧，亦喜杀之性也。二物禀性既异，必其口中涎沫亦具是性，故草木之茂枯者，生杀之气致然耳。赘此以俟博物君子。○家野禽凡家禽鸡鸭之类不能飞，野禽即能飞者，家食雌抱伏而雄不抱伏，得阴气之多，故凝滞而不飞；野禽雌雄皆抱伏，故飞。
　　○食咸加渴食酸止渴渴者，缘心火炽而肾水涸也，肾气盛而心气平，则不渴矣。食咸则加渴者，咸走肾而泻肾，泻肾则水愈涸；况咸能补心，补心则火愈炽，故加渴也。食酸则止渴者，酸走肝而泻肝，泻肝则火不炽；况酸能益肺，益肺则水自生，故止渴也。○利古人以诚意正心观人，今观人于利上明白者，可谓君子矣。予尝见数友，利心一发，则虽父子兄弟，素厚朋友，即反心而不顾。呜呼哀哉！末世何人心之不古耶！
　　○刺纸予少年见公卿刺纸，不过今之白录纸二寸，间有一二苏笺，可谓异矣；而书柬折拍，亦不过一二寸耳。今之用纸，非表白录罗纹笺，则大红销金纸，长有五尺，阔过五寸，更用一绵纸封袋递送，上下通行，否则谓之不敬。呜呼！一拜帖五字，而用纸当三厘之价，可谓暴殄天物，奢亦极矣。《资暇集》中以唐门状竞用善纸，叹其巧谄，而谓祢正平生于今日如何？予以使李济翁生于今日，不知又如何诋辩也！
　　○将术为将者多不善终，虽岳武穆亦然。天道好生；戕生，罪也。术数之高者，终罔得吉，故京房、郭璞，不得其死，泄其化机，神不容也。
　　○永乐大典成祖命胡广、王洪等编成一书，名曰《永乐大典》，计二万二千八百七十七卷，一万一千九十五本，目录六十卷。其表文尝见于《覃精隽》中，然亦不叙中之事实，徒具望洋之叹而已。呜呼！《御览》、《元龟》，不过千卷，人间亦不可得矣。《大典》动以万计，安能使世传也哉？
　　○气类相感予尝见屠儿杀猪者，眼似猪；割羊者；眼似羊；以其日夕与此物气类相感所至也。故婴儿尤类乳母面貌，可知矣。《后汉书》载：挹娄国人，穴居好养豕，食其肉，衣其皮，涂膏于身，以御风雨。此人之所以似兽也。
　　○久思神助吾母少未读书，颇信佛法，归吾父时，见同类诵观音经，心甚爱之，然以不识字为恨，心恒欲念之，每一番叶，徒闷而退。一夕，梦金衣大僧合掌向曰：“能伏灾风火，普明照世间。”举此二句数次，觉时似有得焉。明发启视此经，不复龃龉，随口如注矣。自是书亦可通。人尽异之，予则以为心久静则慧生，况朝夕心思所致，本体之明，故弗为之助也。但二句固即本经，而其义又似释氏禅教，此亦不可知耳。果真有所谓佛耶？
　　○李易安赵明诚字德甫，清献公中子也，著《金石录》一千卷；其妻李易安，又文妇中杰出者，亦能博古穷奇，文词清婉，有《漱玉集》行世。诸书皆曰与夫同志，故相亲相爱之极。予观其《叙金石录后》，诚然也。但不知胡为有再醮张汝舟一事？呜呼！去蔡琰几何哉？此色之移人，虽中郎不免。
　　○邓攸弃子全侄弃子全侄，《中兴书》以其子至暮追及，攸复系子于树。予意子侄皆幼，势难两全，故弃子而全侄；今既追及，则不惟可与之同行，亦知道路者矣。刘须溪以为无是事，此喜谈全侄而甚之之辞也。然孝之本传及当时之人之言皆同，则又实有是情。呜呼！可与同行而又系之树，有人心者可忍之耶？此所以伯道无儿，何天道无知哉？噫！晋之好名，至此极矣。
　　○生死两异《淮南子》载：齐人乘舟，遇风波而恐死不暇，久之，自投水中。东晋时，太白犯少微，处士戴逵忧其必当，后隐者谢敷卒。予以齐人非不贪生也，畏死而反忘其生；逵非不畏死也，以理之必至于死；一可谓求生不生，一可谓求死不死。又元人郑玉，字子美，顺帝召为翰林待制，辞而不仕。天兵入徽州时，要致之，自曰：“吾岂事二姓者邪？”遂缢而死。方回，字万里，仕宋为严州守，宋末降元，为总管，皆歙人也。予以郑既不受元爵，正当仕我朝，却死于元，此可谓当生不生；方乃宋臣，甘心仕虏，此可谓当死不死。
　　○赵元隆赵元隆仕元为广西行中书省都事，以才智闻于时。吴元年，王师围永，永守邓姓者自尽。先三月，围桂，元隆谓平章曰：“公宜与城存亡。吾昔与邓公同事，良荷知遇，今不死，期效寸尺之功。”六月，王师入西门，元隆守伏波，闻城破，引刀自尽。事定，男宗岳收遗骨归，刘三吾有诗吊云：“白头从事紫微垣，一死能令我道完；赴水何惭汨罗叟，裹尸竟在伏波门。他年作传须朋友，此日承宗有弟昆；谁使甄侯诸将吏，皆能为国报君恩。”今《元史》未收，予闻之桂人者。○思礼堂记吏部侍郎南昌张元祯，为吾乡府尹陈彦成撰《思礼堂记》，发明墓祭之礼，甚当人情，但亦未深考于书也。其曰：“周礼不言墓祭者，或制之未备。”殊不知《周礼 冢人》“凡祭于墓为尸”，则墓祭之礼，周公已立之矣。又曰：“汉之时已有墓祭。”殊不思孔子葬泗上，子贡庐冢三年；鲁世以岁时祠孔子冢，则春秋以来有之矣。况《开元礼》第七十八云：“昔者宗子去在他国，庶子无庙，孔子许望墓为坛。”如时祭祀，则是孔子亦有墓祭之说矣。今为录其文并少辩之，使士人知有所归也。记曰：“夫礼也者，出于天理人情之自然，而为之节文仪则者也。然时有不同，或制有未备，故三王不相袭。孔子曰：‘殷因于夏礼，所损益可知也；周因于殷礼，所损益可知也；其或继周者，虽百世可知也。’后之议礼者，此其的欤？墓而藏，庙而祭者，周礼也；不言墓祭者，或制之未备也。汉之时，乃有墓祭，亦天理人情之所不可已者。先儒因其不见于三代而以为非礼，不能无惑焉。且墓而藏者，体魄也；庙而祭者，魂气也；魂气无所不之，墓焉，庙焉，熟有而熟无也。且人子之于亲，食焉则若见于羹；入其门，则若见其坐于寝；视其否卷而不能举，视其琴瑟书册而不相越；矧于体魄之所在，而可恝不之思，漫不之省乎？且古之祭者，庙以貌之，尸以象之，裸将以求之阴，薰芗以求之阳，其礼严以周，家具而人行之。今之祭，能然否乎？然墓之祭，亦三代之所当益，而后世之所不可损者，其不可拂人情而废不行也明矣。”
　　记成，陈乃买鸿胪少卿唐泰碑于其子，将磨去其文而刻此记，有某进士见之，以手抚碑曰：“其薄若此耶，若再磨则不堪矣。”陈闻而止之，买他石以刻焉。此人亦善讽谏者欤。
　　○往来书札式洪武三年，诏中书省臣曰：“今人于书札，多称‘顿首再拜’、‘百拜’、非实议定。凡致书于尊者，云‘端肃奉书’，答则‘端肃奉复’；平交者，则曰：‘奉书’‘奉复’；上之与下，则曰‘书寄’、‘书答’。”呜呼！今上之与下，大字如批判状；下之事上，岂特“再拜”而已哉！
　　○酒酴，酒母也；醴，一宿成也；醪，浑汁酒也；酎，三薰酒也；ㄤ，薄酒也；醑，旨酒也；曰差、曰叟、白酒也；曰酿、曰р，造酒也；买之曰沽，当肆曰垆，酿之再亦曰叟，漉酒曰酾，酒之清曰票，厚曰需，相饮曰酌，相强曰浮，饮尽曰酹，使酒曰酗，甚乱曰Ｂ２３，饮而面赤早蛇，病酒曰酲，主人进酒于客曰酬，客酌主人曰酢，独酌而醉曰醮，出钱共饮曰醵，赐民共饮曰，不醉而怒曰。
　　○拜拜之议多矣，诸书辩取不同，今揭其人所常行易晓者，以示吾子孙。平衡曰拜，谓磬折，头与腰平如衡也，即今揖耳；下衡曰稽首，即今之躬身至地；顿首者，头叩地也；稽颡者，头至地也；太甲之拜手稽首者，揖而头至地之久也；雅拜者，先下一膝，即今之拜也；周礼奇拜，一拜也；褒拜者，再拜也；凶拜者，拜而后稽颡也；之拜者；古人两膝齐屈，如今之道士之拜也；膜拜者，两手合掌以受颡也；肃拜者，两膝齐跪，手至地而头不下也，如今之妇人叩头者。今之妇人之拜，以为始于武后，不见出处，惟史记后周天元令命妇为男子拜，史官书之，表其异也。据此，则妇人古亦不伏地拜，非始于唐也。
　　○祀武穆不当宋太学即今之按察司，武穆王宅亦其地也，故银瓶之井存焉。而太学宋时土地，即以穆王主之；度宗朝，状元陈文龙初入太学时，梦土神请交代；至德末，神乃遗书请代，已而文龙为北兵缚至杭而卒。夫宋未亡时，岳已早去，而不奉其正朔；今北司左街之庙，犹将伯颜与岳王同祀一祠，岳岂堪与仇人共哉？累欲举于当道，不果。今识于此，后者有识者必更焉。
　　○相反皆善孔子不饮盗泉，而吴隐之饮贪泉；李广不击刁斗，而程不识击刁斗；皆古圣贤名将也，何相反之如是。盖伯夷之非其君不仕，伊尹之何事非君？各得其当，在人品之何如耳。
　　○宋南北使臣礼尝录得北使来宋朝时，每初见，宴于垂拱殿，赐金带一条二十两，靴马鞍辔折银五十两，银沙锣五十两，各色绫绢一百五十疋，明日折牲饩各色罗绫三十疋；又明日与伴使游天竺，赐沉香三十两、斋筵等物；四月，浙江亭观潮宴，五日，玉津园射宴；自到阙至辞朝，大使密赐一千四百两，副使八百八十两，衣各三袭，金带各三条，遇圣寿节至者，其正宴自举杯起至终席，共四十三盏，酒每一杯，奏一品乐，又有杂剧三五百人，水陆珍羞不可言也。今忘其书。昨见《松漠纪闻》则曰：“虏之待中朝使者，使副日给细酒二十量罐，羊肉八斤，果子钱五百，杂使钱五百，白面三斤，油半斤，醋二升，盐半斤，粉一斤，细白米三升，面酱半斤，大柴三束；上节，细酒六量罐，羊肉五斤，面三斤，杂使钱二百，白米二升；中节，常供酒五量罐，羊肉三斤，面二斤，杂使钱一百，白米一升半；下节，常供酒三量罐，羊肉二斤，面一斤，杂使钱一百，白米一升半。”呜呼！南之待北如此之厚，则北人安得不动心来也？北之待南如此之薄，不知当时何无忿鬼之心。求其事势，想不得不然也。不知财就竭而国就灭，必然者矣，宁不卧薪尝胆，日思所以投雪乎，却乃君臣宴安于湖山。哀哉！予故录出，不特使知当时南北相待之礼耳。
　　○生死一定死生一定，当死，虽神医莫治，否则错治，亦无事也。国初苏人葛乾孙，文武双全，以至阴阳、律数、医药、靡不精究，治人不特用药，喜怒顿挫，皆能愈疾，盖术至神巧矣。一日曰：“今年六气淫厉，吾犯咸池，殆将死矣，然必在秋后。”后因挽弓而致死血，过日病作，亟命子煎大黄四两；子以太多，减半，且加别药，饮之不下而添病。知之，曰：“亦无伤，我当明年死。”已而果然。吾侄庆亦善医，尝告予曰：“不知孰先死？”予以子较我年小，无病，又能导引服食，又何以此问耶。一日，出治人，在轿偶胗，曰：“予病矣，回当服药。”至家，不一时而卒。岂非命乎？故圣贤亦无上寿。
　　○元党碑广西融州真仙岩多碑刻，元党碑亦在焉。本朝胡文穆公为广佥事时，碎之。此文穆自载于己集，谅不诬也。何德航海时，舁此物以行，当时更无一人止之者，宋所以亡也。
　　○自作挽词夫至死之际，而犹能自作挽词，亦伟矣。若渊明之歌词三章，了达此理，不待言也。秦少游虽多哀怨怆楚之情，然其实践，不得不然，故东坡亦谓其能齐生死，了物我耳。《渔隐丛话》以坡言为过，惟渊明可当。殊不思陶在放达之时，秦当逐迫之日，言安能不尔耶。予故尝以吴潜谪循州，临终自挽之词，哀尤过秦，亦可谓达；但视其能措辞说理否耳，能则过人远矣。使秦、吴当官之日，亦能如陶辞爵隐去，则临终之辞，亦必有可观者。
　　○稗子今人见人家子弟，性虽聪明，而外似能事，所为实非，名曰败子。殊不知乃是稗草之稗，盖似苗而非苗也，《宝积经》说僧之无行者曰：“譬如麦田中生稗子，其形不可分别是也。”
　　○史陈脱王失传宣德二年，交趾复叛。九月，朝廷遣安远侯柳升等伐之，选其才且贤者，文臣礼部仪制郎中丰城史安、祠祭主事钱塘陈镛等二十余人同行；后升等败死，寇呼官早降即不杀，而史、陈二公曰：“见危授命。”遂死，十月十八日也。后交践守帅以死节者奏闻，朝廷皆褒赠，而史、陈，守帅不知未闻。后得脱归者，虽言之详，而有可以无官状，不可质，竟泯灭其节。又正统十四年秋，处州贼人叶宗流，哨聚冯公岭，渐侵府县，浙江都指挥脱网，按察司佥事王晟往征之，俱死节焉。处人至今能言其战胜而勇死之状者，天下未知也。景泰中，给事中叶盛，御史林廷举奏立祠以祀之，不果行，亦至泯没。呜呼！使四公之子孙有高官大爵者，吾知其叶、林之奏必行，而杨东里之文为证矣。噫！人心果无忠孝者耶？果专于势利也耶？此特予所知者耳。天下无实而享大名者，反又不知其几耶。


　　●卷十八 义理类○樊楼唐朱氵此乱，逼少卿樊系草诏，草成，明日仰药死。国朝方孝孺不肯草靖难之诏；次召侍读楼琏，琏人草受命归，逡巡自缢死。此盖一时畏害，终心有不安者。此固过其不忠者，较之段、方二公，不有间乎？盖笔已屈矣。
　　○祭物古人祭奠，物薄而意诚，独取其馨香时鲜之味以荐之焉。故《九歌》以谓“蕙肴蒸兮兰藉，奠桂酒兮椒浆。”《左传》曰：“涧溪沼之毛，萍繁蘩藻之菜”而已。汉以来，则有“斗酒只鸡”之说矣。今之祭物众矣，名亦工文，因纪于左，以见时之不同也；黍曰芗合，稷曰明粢，稻曰嘉蔬，梁曰芗萁，牛曰茧栗，羊曰柔毛，豕曰刚鬣，兔曰明视、豚曰盾肥，犬曰羹献，雉曰疏趾，鸣曰翰音，鹅曰舒雁，脯曰尹祭，鲜鱼曰廷祭，藁鱼曰商祭。
　　○起复丧制未终，朝廷夺情起复，勉其任用，故曰起复。今乃概以来服阕为起复，误矣。
　　○降贼加官宋有闽贼廖恩，降后官为右班殿直，尝供脚色云：“并无公私过犯。”时以为笑，予意实为士羞也。后又海寇郑广，朝命官知福之延祥兵，尝为群僚所轻，广故作诗，有曰：“众官做官却做贼，郑广做贼却做官”之句，事载小说，传之至今。夫宋固仁厚，流为姑息。此不竞于敌而为贼侮之事也。本朝贼降必诛，此唐、宋之所以不及也。虽然，今之士夫，无公私之犯，而不愧郑广者，又几人哉？○太宗二箭闻见《杂录》载：宋祖宠幸金城夫人，一日，与晋王宴射后苑，劝晋王巨觥，王固辞不饮，曰：“夫人亲折花来则饮。”上遂命之，王乃引弓射杀夫人。宋祖饮之如故。又《铁围山丛》谈载：花蕊夫人入宫，幸之，晋王谏而未黜。一日，与宋祖猎于苑中，亦射杀之。二事皆宋人所书，谅不诬也。夫太宗固为社稷，是矣；而难于太祖受谏，如此割爱忍情，晓人当如是耶？传位必尊杜后之言，太祖之心何心哉？晋王之传，又可背也哉？毕竟晋王死于二箭，天道未必无报也。○攻乎异端《荷亭辩论》，侍御卢格著也。解“攻乎异端”，言“攻”字有二义：治辞，则“庶民攻之”是也；击辞，则“鸣鼓而攻之”是也。谓击去异端，斯害也已。昨见宋儒孙奕《示儿编》内有此说，其解尤明白：谓攻如攻人之恶之攻，已如末由也已之已：已，止也。可谓简而明也。
　　○回回教回回祖国，《世史正纲》以为大食：《一统志》以为默啜那国。据其数，崇奉礼拜寺，四夷惟天方国有其寺，或实天方也。入中国乃隋时，自南海达广，其教有数种，吾儒亦有不如。富贵、贫贱、寿夭，一定也，惑于异端而信事鬼神矣，彼惟敬天事祖之外，一无所崇，富贵者亦不少焉。吾儒虽至亲友之贫者，多莫尚义，他人不问矣；彼于同郡人贫，月有给养之数，他方来者，亦有助仪。吾儒守圣人之教，或在或亡；彼之薄葬把斋，不食自杀，终身无改焉。道、释二教，又在吾道之下，不论也。尝读《菽园杂记》，言其教祖之诗曰：“僧言佛子在西空，道说蓬莱在海东；惟有孔门真实事，眼前无日不春风。”其高又如此。
　　○荀爽褚渊士大夫而无节义，若挞之于市矣，况能为人面斥耶？汉荀爽自作《女诫》，而欲女之再醮，意其必知女之不能节也；女卒自缢以全妇道。岂知子莫如父哉？宋褚渊丰颖器识，见重名流，一旦党齐背宋，致弟照炫之非，而子恨不仕。渊岂不知忠义者哉？利禄之心胜也。呜呼！色与位，人之所好也，不特不从其父，一则致其死，一则致其非，人性之不同，固如此矣。第爽、渊不知何面目终日于家庭耶！
　　○东明木绵庵贾似道斋僧而得“木绵庵”三字，蔡京遇毛女而得“东明”二字，岂知皆就死之所。呜呼！异人能变其志可也，明白告其死，庶或动心焉耳，否则安用其报哉？是知天之生奸臣，亦大数之不可移也。
　　○糖人孔子曰：“始作俑者，其无后乎？”为其象人也。今以糖城男女之形，人得而食之，不几于食人乎？
　　○名物不当窃取文人墨士，每欲携名于山水秀处，固情也；至有产刂人之名而镌己者，则可恶也。若闽人某，去唐磨崖碑刻，而自书忠孝廉节，殊不知后世不见古刻，是欲彰名而反得罪名也。又有见一木石之奇，遂取去之者，若某洞白石观音为某取者是也，殊又不知在山林，则为公玩而可久，在人家，则为私物而易废，醒酒石今安在耶？此皆小人之私者也，若终南山小白石之诗而不名者，何其高耶？○杜贾死牛酒杜子美死于炙白酒，贾岛死牛肉酒，呜呼！二公食无珍羞可知矣，人何必食前方丈哉？
　　○书契世凡交易契有合同，恐人心之不古也，如朝廷之有符信然，而有义存焉耳。《曲礼》曰：“献田地者，执右契。”朱子曰：“契有左右，左所以御右。然左契，受之义也。”据此，则左为受物，右为献物者之取矣。呜呼！一事之微，古亦有轻重之义乎？
　　○财古云：“天下之财，不在官则在民。”自宋言之，岁有西北二边之币，郊庙即有群臣之赐，宜其国乏而民穷也。今读《梦华录》、《梦梁录》、《武林旧事》，则宋之富盛，过今远矣。今天下一统，赋税尤繁，又无岁币之事，何一邑之间，千金之家，不过一二，是皆无储粮者也；及询官府，又无赢余之财，此则何也？愚窃论之，藩府太多，中官太积，而文职多贪。何以见之？韩王一枝，岁得一十六万钱粮，平凉一府不能供也；司礼尚衣监一宦寺之死，银贷动有数万之进，朝廷所不进者又不可计；进士一旦居要地，遂过数十年之财主；台至九卿，不可言也。虽然文职尚有廉者，若夫今日，费出无度，闻之寒心，当国者宜思何以启沃。○烧金《宋史 张永德传》云：寓睢阳时，有书生邻居卧疾，永德疗之获愈。生一日就永德求汞五两，即置鼎中，焚之成金，自是日与永德游。一日，告适淮，永德送之，求药法。生曰：“君当大贵，吾不吝此，虑捐君福。”及后永德为将，屯下蔡，淮民中有一僧，睥睨永德，召之，乃睢阳生也，复求前术，僧曰：“始语君贵，今不谬矣；富贵安用为此！”
　　又《龙川略志》载：“子瞻从事扶风时，有老僧欲传以朱砂化黄金。子瞻曰：“吾不好此，虽得之，将不能为也。”僧曰：“此方知而不为，正当传也。”是时陈希亮守扶风，尝于此僧求方而不与。子瞻曰：“陈卿求而不与何也？”僧曰：“贫道畏其得方，不能不为耳；贫道尝以方授人。有为之即死者，有遭丧者，有失官者，故不轻传。公慎勿以授人如陈卿者也。”后偶与陈希亮语及此僧所以，陈固求子瞻授之，悔曰：“某不惜方，惜负此僧。”未几，陈以赃败法，于瞻疑以方故，深自悔恨。后谪黄州，陈子忄造在黄，子瞻问其父用此法否？忄造曰：“吾父失官至洛阳，无以买宅，遂大作此，然竟病指痈而死。”
　　义甥孙沈某弟兄二人，其弟为人煅银以给食，日亦未足也。不数年，置有室庐妻奴，设四肆，弟兄俱于肆以交易，又数年，身有罗绮，动有银器，往来有显者，迥异于昔日。人言得烧金之术，假煅工以遮人耳目。予且信且疑，无何，兄弟继死，家随以废。其父一日携一书告予曰：“吾儿得此足衣食，今献之于翁，少丐钱谷可乎？”予因益信张永德、陈仲亮之事，召义侄语之，至曰：“沈与北司前某人同为，今亦同弃世矣。”
　　呜呼！晏子有言，不义之富，祸之媒也。使永德得方，未必不没官也；而东坡遭谤遭谪，岌岌穷途而病死者，亦或曾试此耶？
　　○元德秀死唐元德秀退居安陆县，去家独处一室，值大雨水，七日不通，馁死。中书舍人卢载为诔文曰：“谁为俯君，犬必啖肉；谁为府君，马必食粟，使我元君，馁死空谷。”丁用晦载之于《芝田录》，以为美事。予意卢子不当以二畜比之，正史传中之赞，何其优耶。然其清贫固也，但卒于家，不闻退居安陆，此又不知从何来。
　　○奇物不可守书画古玩，自有国而言，至宋徽宗之世，可谓极备，观其书谱、画谱、博古、考古图可知矣；惜乎胡骑一人，零落漫毁，百不存一。自家而言，一聚此物者，必然败去，岂非物之美者，人心所在，鬼神临之，大有大异，小有小异，不可聚此，以为子孙可常守也。
　　○太常黄冠尝读《周礼》，天子大祀，大宗伯主礼，大司乐主乐，皆明德新民之士，圣贤之徒也，所以肃虔百职，感格上帝，妥侑神人者在是。岂惟集事完礼文而已哉。今乐既作于神乐观之徒，而赞相行礼者，又皆太帝之黄冠，天朝大礼大乐，付于斯人，甚非序和情文之道也，神安可以格耶？
　　○岳刘之对宋张浚问岳飞曰：“王德淮西军所服，浚欲以为都统，命吕祉以督府参谋领之如何？”飞曰：“德与郦琼素不相下，一旦擢之在上，则必争；吕尚书不习军旅，恐不足以服众。”浚曰：“杨沂中、张俊何如？”飞曰：“张宣抚，飞旧师也，暴而寡谋；沂中视德等耳，岂能御此军哉！”浚艴然曰：“固知非太尉不可也。”飞曰：“都督以正问飞，飞不敢不尽愚，岂以得军为念哉。”
　　我太祖尝欲用杨宪为相，以问刘基，基曰：“宪有相才，无相器；宰相持心如水，以义理为权衡，而己不与焉；今宪不然，宁不败乎？”帝曰：“汪广洋何如？”基曰：“此褊浅，观其人可知。”又曰：“胡惟庸何如？”基曰：“此小犊，将偾辕而破犁矣。”帝曰：“吾知相无以愈于先生者。”基曰：“臣非不和，臣疾恶太甚，又不耐繁，为之，且孤大恩。”
　　夫谋事于人，正欲人之有言也；今不惟言之不从，而反憎疾焉，后虽事验，而武穆、诚意先已为之解官矣。岂魏公不曰忠，而太祖不英明耶？问之屡而无一是焉，则问者自以为愧；而直言之难受，不觉其忤也。呜呼！古人尚直，问且不能受言，使无从而直言，安望其以理之是非而足凭耶？予于二事，信哉直道难容于世。
　　○父子异性愚尝读《朱子语录》，中载东坡之子过、范淳夫之子温，皆出入梁师成门下，以父事梁。梁妻死，欲以母礼为服，忌某人而衰往之，文公语门人：“惜其名人之子有此。”予思本朝兵部尚书茹常，衡州衡山人也。太宗入靖内难，首先劝进即位，遂封忠诚伯。后死，召其子镛袭爵，镛以父在功罪之间，不肯受。又宋晟以父开国功袭都督，定远人也。建文时，通谋于燕，其子乃以力战死于灵璧。苏、范可谓见辱乃尊，茹、宋可谓有愧乃子，不知平日家庭之教何如也？此见其忠义廉耻之心，大分天生成也。
　　○乐奏天人乐器起止由冬而春，阳之所由生，阳生而后有天，故冬至祀天神；祀天神而用黄钟九变之乐，盖天为阳之尊；黄钟九寸，九为阳之极，故黄钟，子月之律也。人死，魂归于土，四时祀人鬼；而用太簇八变之乐者，盖人生于寅，太簇，寅月之律；又宫五之位属土，始终于此奏之。则魂与音发动，故降也。又乐之降神者，盖紫微垣在子，而角应之；太微垣在卯、酉，而宫征应之；天市垣在辰，而羽应之；故奏数音之气，发动于三垣，宜乎天神之降也。、吾，为乐之起止者，之形仰而敷，象东震发宣之义；震为雷，雷主声，所以起乐也；吾之形为虎，而伏虎为金兽，应秋也，虎亦主声，今伏而无声，若阳气之收敛衰谢矣，其背之龃龉，气不畅也，所以止乐也。金石为乐之始终者，八音之中，惟金石有自然之音，不假人为故，所以为乐之始终条理耳。
　　○七七义世以死者七日，为受罪之时，遂作佛事以解禳。此固妄诞之论，然传袭之来既久，远迩相同，亦必有故。问其人不知也。常思以为虞祭有七之义，此亦未通。后续《论衡 订鬼篇》有曰：有鬼者，甲乙之神；甲乙者，天之别气。人病死，甲乙之鬼至矣。然而杀鬼之至者，又庚辛之神，何如验之？以甲乙日病者，死期常在庚辛之日也。予以是思之，此则五行相克之理，如木日鬼，金为之杀；金日鬼，非火为之杀乎？推之七七之说，亦是此理，以其相克之期，故为之禳解，遂延增妄诞之说也。然亦未知王论何从生。予推之者何如？姑识之以俟明理君子。○门生弟子新传业者为弟子，弟子复传于人为门生；故《史记》曰七十二弟子传，而欧阳公为转相授受者曰“门生”。
　　○韩项亮懿伊川先生曰：“韩信与项羽，诸葛亮与司仲达，不曾合战，更得这两个战得几阵，不妨有可观。”予以楚围汉于彭城，汉追羽垓下，信常在之也；或以诳之，或以待之，信不能独当一面，如云长之取颜良，是可知矣；观羽初败秦兵，而诸侯不敢仰视，其勇可知矣，信岂羽之敌哉；若论智谋，羽或不如信也。懿拒亮于上わ，按兵不敢动；后至卤城，为贾诩嗤笑；一交兵间，则又丧其将军张；观其受巾帼之辱，叹孔明为奇才，懿岂亮之敌耶？此又智勇俱不如者。噫，若四人者，岂必待其亲相交战而后知其高下哉，即此已可观矣。至如孟子、庄子二人，俱常游于齐也，胡乃不相遇而一辨，以观其胜负？一则以实而实天下之虚，一则以虚而虚天下之实，是真可惜也欤！
　　○樊执敬樊公执敬，字时中，独航其号，世为郓人。至正间，为浙江参知政事。十二年，徐寿辉自徽犯浙西，公宿卫于省，省吏次第引去，公独披甲上马，率卫兵不百，急出与贼战，从者止之。公曰：“吾守封疆，去之非义也。”至省口，遇遁将，以孤兵且散，控马首返。公怒，以刀斫其人，遂跃逆贼于天水桥，巷战以死，其妻与子溺于西湖。公死二月，姚园寺僧雪，率杭人立祠于天水院，岁时祭焉。杨铁崖时为文纪之。又尝见公《观潮诗》于《霏雪录》中，诗云：“烟波闪闪海门开，平地潜生万壑雷，大信不亏人不死，浙江亭上看潮来。”然其诗虽未工，而公平生之志亦可见矣。然公死节，史已录之，但不如此之悉。
　　○圣不可知士非天分之高，则知识不远，非学问之功，则义理不明。大凡学艺，初则勉强，勉强则有迹，人因得以及之也；事熟则精，精而巧，巧则神，若师旷之音，输子之工，养由基之射，皆熟而神生焉。圣人之于天理，亦至精至熟，神妙不测，人岂可得而知哉？此孟子曰：“圣而不可知之不谓神也。”
　　○文盛乃衰古人云：诗盛于唐，乃衰于唐也；字盛于晋，乃衰于晋也。盖以诗虽至唐而警拔，闾里之人不知矣；字虽至晋而神变，巧媚之态极矣；其子明白古拙何有哉！今杭之举业之文，可谓盛矣，然究其实，则皆录诸书藻丽之语；货近时泛巧时文，读不过二三册，遂高举而夺魁矣。呜呼！此岂非其衰耶，而于古人读经读史之学何如哉。虽然，邵子天人之诗曰：“也由天道，也由人意。”今辨此者，亦气运使之然也。李西涯又云：“文章固关气运，亦系习尚，非人力所能挽回。”真知言哉！
　　○说郛陶南村作《说郛》百卷，盖仿曾忄造之《类说》而为者。然《类说》删取精到；而《说郛》如未删之书，不若不删，总而名之，如《百川学海》可也。杨文贞公士奇尚不取其《书史会要》。《水东日记》曰：“如见《辍耕录》，淫亵之事，尤可鄙也。”余则曰：《说郛》不独淫亵，而鄙俚无稽者亦有之。但《辍耕》多抄旧书如《广客谈》，《通本录》为己作，是其下也。孙在雅谓：书木叶而成者，伪言也。似《书史》为至当者。
　　○立武后贞观二十二年，太白屡见，太史奏女主当昌。民间秘记又云：唐三世后，女主武王有天下。太宗因疑左武将军李君羡，诛之。李淳风又奏：“臣仰观天文，察其人已在宫中。”如是之明白矣。至永徽五年，拜武昭仪。明年，欲立为后，意时才去先朝方十余年，长孙无忌、褚遂良、韩瑗、来济，虽皆极口切谏，何无一言及占传之事，并先帝欲诛之意耶？以为先时朝廷闭不宣泄，则民间又传有秘记，而无忌等又国之元老，宜其旧知者矣，以为当时不可显白，则未立之时，正可以是证之也。诸公无一言之及此，然后知为唐室之数也。




　　●卷十九 辩证类○改元上古无年号，不过纪甲子而已，世以始于文帝后元年，不知后元由前有元年，故称后也。如景帝则又有中元、后元，皆欲延年之意耳。至武帝建元年，方为有号之初，而刘氏据《封禅书》得鼎改元，辩以年号之起，实在元鼎；其前皆有司追补，以足武帝之始。又据元封改元，始有明诏为证，而夹氵祭郑氏，亦以为是。予以既为元封改元，始有明诏，则当以元封为始，又何为年号之起，实在元鼎。然则元狩因得白麟而称，元光因见长星而称，又何不可乎？至于元封有诏，偶尔因是年巡边封禅之后，大颁天下，故曰以十月为元封，不当据此即以为始。若以其前有司补称，则末年复如文、景称后元一、二年，又不可以补其名耶。但光武建武，共该三十三年，至三十一年之时，因封禅后，又加中元二字，犹景帝中元意也。今史即以为改元，明系以中元，另起错矣。观范史于《祭祀志》内载，本年封禅后赦天下之诏曰：“以天下三十二年为建武中元元年。”尚冠建武于首可知也。大抵一帝止是一号，最为有理，但遇事遇端，遂屡易之，岂如本朝高出上古。
　　○汤泉汤泉在处有之，惟温热不同，皆有硫黄之气。书载骊山、黄山者无腥焉，人皆祖《博物志》。凡水出石硫黄者温，予考《本草》石硫黄出东海牧羊山谷中及太山、河西山，矾石液也。然则于地之泉，何所系耶？而汤泉之地，又出于三山之外也。就而言之，予又亲见巢县汤泉，与河流止隔尺许，岂石黄所流之水气不通于彼欤？唐子西以谓自是水性一种，如人吹气则寒，呵气则热，予意人气之有温凉，如天之气然也；岂人之津液，亦有寒热者耶？不可概论明矣。昨读耿南仲《黟山香溪泉记》有曰：“泉盖朱砂所发，好事者汲以澄砂之药。”《苕溪渔隐》亦曰：“黄山是朱砂泉，春时色红以此。”复思《本草》有土硫黄出溪涧中，多腥臭，在处有之；然则泉既有腥，安知澄之无黄也。隔咫尺而寒热所分者，此地脉所来之源不同，其温热相去者，黄之于地有多寡，而源之来也有远近耳。以此论之，苏子诗谓：“自怜耳目隘，未测阴阳故。”岂非因一石字及有无腥者惑之欤？若骊山之无腥者，李贺诗云：“华清宫中Ｂ２４石汤，徘徊百凤随君王。”此又源之出于Ｂ２４也。又闻出硫黄之地，泉反不热，此则气既泄之于外，而地脉又或不通于泉也。若谓诸泉可以洗人疮疥，益人颜色，以昔人诗有“谁知马上腰金客，洗去尘颜换玉颜”之说；又谓始皇被神女唾生疮，入汤立愈。殊不知诗乃好事者之为，而始皇事实妄诞。而《本草》温汤之下又不收也，吾尝亲浴温泉，翼日，疮发于背，故《本草》以诸疯疾在皮肤者可浴，浴干当大虚惫，宜即补养，余则不可轻入。诸疮非疯也。近时燕泉何先生，反以神女之事出于《本草》，今并书之。
　　○淡菜杭人食蚌肉，谓之食淡菜。予尝思之，命名不通，如以淡为啖固通，而菜字义亦不通。又尝见《昌黎集》载：孔为华州刺史，奏罢明州岁贡淡菜。亦是此淡字，竟不能通。后见广人云：南海取珠者名曰户。盖以蚌肉乃取珠人所常食者耳，贱之如菜也，其义始通。后读《辍耕录》，益知久有乌户，则孔奏之字亦讹书者；予若改为啖食之啖，则又为改金银车者乎。
　　○老泉为子瞻号老苏号老泉，长公号东坡，人所共称也。而叶少蕴《燕语》云：苏子瞻谪黄州，号东坡居士，其所居之地也；晚又号老泉山人，以眉山先茔有老翁泉，故云。又梅圣俞有《老人泉》诗，东坡自注云：“家有老人泉，公作此诗。”又尝闻有“东坡居士老泉山人”八字共一印，而吾友詹二有东坡画竹，下用“老泉居士”朱文印章。据此，则老泉又是子瞻号矣，然岂有子犯父号之理？而欧阳公作老苏墓志，但言人号“老苏”，而不言其所自号，亦可疑者，岂此号涉一老字而后人遂加其父耶？叶、苏同时，当不谬也。
　　○名同人殊尝见南越伏波庙一碑，以伏波将军姓路氏，心且疑之。后读《前汉书》，武帝时有路博德讨南越，封伏波将军。始知马援讨交趾，亦南越地也。今世止知马援也，若三国魏将夏侯，亦封伏波将军，不因南越者众也。彼如徐稚子下陈蕃之榻，而周ギ亦下陈蕃之榻；稚子则见于《本传》，而周ギ事见于《陈蕃传》中；亦两人而一事，世止知徐犀也。又赤松子，神农时雨师，乃张良欲从之游者，事见刘向《说苑》，晋黄初平叱石者，因易姓为赤松子，见葛洪《神仙传》，今金华赤松观，乃其升仙地也。今人止知张良之言。又葛洪炼丹于罗浮山成仙；晋咸和时人葛贵，一名仙翁，亦炼丹而成仙者，梁大同时人，今人即以葛洪为仙翁也。又汉明帝时，叶令王乔，乃飞舄者也；周时王子乔，吹笙者也。《神仙传》曰：“蜀人王乔，食肉芝者也。”《史记 封禅书》注：“缑氏仙人庵王乔，犍为武阳人。”亦四人同名而皆仙，世止知叶令王乔，因注之。
　　○红叶诗红叶题诗，凡有五焉：《本事诗》云：顾况在洛，乘间与三诗友游苑中，坐流水上，得大梧叶，题诗云：“一入深宫里，年年不见春；聊题一片叶，寄与有情人。”况吸日亦题叶放于上流，诗云：“愁见莺啼柳絮飞，上阳宫女断肠时；君恩不禁东流水，叶上题诗寄与谁？”十余日，客来苑中，又于水上得叶诗以示况，曰：“一叶题诗出禁城，谁人酬和独含情？自嗟不及波中叶，荡漾乘春取次行。”《云溪友议》云：明皇时，虢国宠盛，宫女咸怨，书落叶随御沟水流出云：“旧宠悲秋扇，新恩寄早春，聊题一片叶，将寄接流人。”顾况闻而和之，即前四句，无后复出之事。又卢渥应举，拾红叶于御沟，置之巾笥，及宣宗省放宫人，而卢娶其一宫人，偶睹红叶，吁嗟曰：“当时偶题，不意郎君收藏。”遂为奇事。诗云：“流水何太急，深宫尽日闲；殷勤付红叶，好去到人间。”《北梦琐言》云：“进士李茵，尝游苑中，见御沟红叶题诗，句曰，与卢渥同。”《玉溪编事》云：侯继图秋日登大慈寺楼，倚栏，忽木叶飘坠，上有诗曰：“拭翠敛愁蛾，为郁心中事，搦笔下庭除，书成相思字。此字不书名，此字不书纸；书向秋叶上，愿逐秋风起，天下有情人，尽解相思死。”《谈薮》以为虽出多书，止则一事，传记者自异耳。予逐书细考，意此必三事也：《云溪友议》第一段，即《本事诗》之纪也，名既同矣，虽有“旧宠”、“新恩”二句，韵脚又是，焉知记者非忘之而自补之耶？若李茵者，即卢渥之事，此《北梦琐言》之差记而事故略焉，不然，何其诗之同邪？侯继图诗既不同于二人，事亦大异，岂可因题叶而即以为一事目之也？况《云溪友议》一书而纪二事，岂有差之理耶？但后之小说《流红记》，又讹而为于之事，言多鄙妄，此则可笑。
　　○虾蟆类毛颖韩昌黎答《柳柳州食虾蟆》诗，大类《毛颖传》，其曰：“虽蒙勾践礼，竟不闻报效，大战元鼎年，孰强孰败挠？”此尤其似者也。吴人多喜食之，至春时，鼓吹满野，无赖男子取以为生，而价亦不廉，此诗末云：“而君复何为，甘食比豢豹。”是如此味者，不独吴人然也。
　　○巾箱板今人以小板书册为巾箱板，以其可置于巾箱也，不知起于南齐衡阳王钧。○适怨清和李商隐《锦瑟》诗中二联，苏子谓藏“适怨清和”四字，尝举所以告欧阳也。后人不知，遂以苏公自得之见。然《古今乐志》曰：锦瑟之为器也；其柱如弦数，其声有适怨清和之音。
　　○南濠误纪姑苏少卿都南濠穆，博学好古，著述满家，一时人物所不及也。文跋中有记宋思陵宸翰一条，误以王伦为王文正公旦之弟也，一时不思。文正乃真宗时相，年齿之远，岂至高宗时耶？此白璧微瑕，于予有忘年之爱，故为正救之忠臣耳。○大夫松五大夫，乃秦爵之第九级者，接《史记》云：封其树为五大夫。后人不解，谓松封大夫者五株，且唐陆贽作《禁中松》诗云：“不羡五株封。”又李商隐有《五松驿》诗云：“独下长亭念过秦，五松不见见舆薪。”遂漫延而不可解矣。有辨之者，尚未明白，独《云谷杂记》引如曹参赐爵七大夫，迁五大夫是也。何其快哉！予又思今上虞有五大夫里，必当时有此一等之爵者居焉。
　　○历代狱名夏曰均台，又曰念室；殷曰动止，曰里；周曰圜土，曰稽留，曰深室，曰虎穴；秦曰囹圄；汉曰若卢，曰都传，曰寺互，曰请室、狴犴；晋曰黄沙；魏曰司空；总名曰圜扉、圜墙。
　　○澄心堂纸澄心尝纸，陈后山以谓肤如卵膜，坚洁如玉。此必见之，而言之得如此真也。但在宋时亦罕睹，刘贡父诗云：“当时百金售一幅，澄心堂中千万轴；后人闻此那复得，就使得之亦不识。”予尝见一幅，坚白则同，但差厚耳；及宋板所拓六帖之纸，亦似之，又觉差少黑也。世以此纸为宋物，殊不知澄心堂及南唐烈祖徐知诰金陵燕居之名。宋时即误以为知诰之子元宗所造，《诗文发原》以为后主所造，皆非也，故《后山丛谈》辩之。今《徽州志》又以为出于彼地，与李廷墨为二绝，则误之尤甚矣。谅后山宋人，且尝见之，辩为烈祖所造无疑。惜欧阳公亦曰“但不知出处”。
　　○僧寺观汉明帝闻西天竺国有号为僧者，知往过未来之事，遣蔡等访之。见摩腾，乃要归汉。后听阳城侯刘峻等出家，则中国渐有僧也。至于五胡石、苻之世，则又大漫矣。然摩腾初来，舍于鸿胪寺，寺盖待纳四夷宾客之馆，故秦名典客者即是也，白马驮经，并藏于是。后明帝于东都城门外另立精舍，以处摩腾与经，遂名曰白马寺，此僧寺之所由始。若夫止以寺名，非可专于佛也。叶梦得《石林燕语》以白马寺即汉鸿胪旧馆，但改鸿胪为白马耳，故后世浮屠之居曰寺。此非也。堂堂汉朝，更不能创一佛寺，而即以待纳四夷之馆为之耶？又观之名有三：一曰藏书所，汉东观是也；一曰游观处，谢玄晖赋属玉观是也；一曰高可望，黄帝内传置元始真容于高观上是也。今老氏居本高观始，然亦非专于老也。至宋徽宗专尚老氏，宣和元年，因降手诏，尽改天下之寺曰宫，改院曰观，改僧曰德土，改尼曰女德，又尽废铙钹之类，纳之官府，此又不可不知也。
　　○重名美妇汉有飞燕，唐宝历中亦有飞燕；与元稹私者崔莺莺，与张浩私者李莺莺；郑还古通者沈真真，韩真卿通者谢真真；山谷赠诗者费盼盼，建封娶者关盼盼。○锦瑟无端五十弦《锦瑟》诗，玉溪生作也，《续笔》解云：说者以锦瑟为令狐丞相待儿小名，此篇皆寓言，而不知五十弦所起。然既举其名，而复引诸书明箜篌之义，似将以箜篌为锦瑟也；且言起于汉武后，虽能引《史记 封禅书》之说，亦不能引《世本》五十弦起于伏羲，知尾而不知首，可哂也。况五十弦之义，一无所解，按《琴瑟中论》曰：朱襄氏使士达制为五弦之瑟，瞽叟判为十五弦，舜益之为二十三，又有二十七之说。以理考之，乐声不过乎五，则五弦、十五弦、小瑟也；二十五弦，中瑟也；五十弦，大瑟也；彼谓二十三、二十七者，然三于五声为不足，七于五声为有余，岂非惑于二变二少之说而遂误耶？观此，则弦之多寡有自矣，若锦瑟云者，即大瑟之谓也。故《古今乐志》云：锦瑟之为器也，其弦五十。但无端二字，似乎不通，俟知诗者详焉。
　　○箜篌箜篌，本师延为空国之侯所制，故名之也。后出桑间濮上，师涓为晋平公鼓焉；郑、卫分其地而有之，因命淫乐为郑、卫焉。故《释名》曰：“靡靡之乐。”《乐府录》亦曰：空候乃郑、卫之音，以其亡国之声，故号空国之侯。讹而为箜篌是也。应劭以汉武令乐人侯晖所作，以祠太乙，杜佑因曰：“因乐人之姓，非师延所作。”非也。盖春秋时已有之矣，其形似瑟而小，其弦有七，用木拨弹之。近杨状元慎得其器于蜀，左史李芝山云，侯晖损瑟之二弦，加筝之九弦，为二十三弦，其音多擘，其声多靡。又曰：至宋大晟乐，改为十四弦。经李知几之诗为证，此必然也。呜呼！其器久无，其音绝传，今有之，惜未见耳。予又考古辞《公无渡河》、隋《昔昔盐》，多弹此器；唐李凭最为妙手，故杨诗云：“本是空侯乐，今为蜀国弦；新声晋师发，旧谱李凭传。”
　　○伯夷叔齐考尝见《论语》疏引春秋《少阳篇》云：伯夷姓墨，名允，字公信；叔齐名智，字公达；伯长叔次也；夷、齐，谥也。胡明仲以为彼以去国隐居终身，又谁为之谥哉？如伯达、仲忽，名也已。予以既为之名，则少阳所云姓名，又何谓哉？或者死后人谥之耳。且谥法曰：执心克庄曰齐，安心好静曰夷，庶可加也。惜《少阳篇》不知是何书也，后又见《孔丛子》注：夷、齐之父墨胎氏，名初，字子朝。○名讳寿堂生称名，死称讳，自古而然。故古今名公作亭堂等记，则曰公名某，作志名神道碑，则曰公讳某。今人不察，于是凡遇人则请问曰尊讳，答人者曰讳某。又称人之母曰寿堂，以谓崇敬，殊不知邱墓祭祀之处乃寿堂也。按陆土衡挽歌云：“寿堂延魍魉。”注曰：“寿堂，祭祀处也。”言既死于祭祀之处，独相处魑魅耳。林甫有《寿堂诗》曰：“湖外青山对结庐，坟前修竹亦萧疏，茂陵他日求遗稿，犹喜曾无封禅书。”观此可知矣，今皆背义而言，可发一笑。
　　○延陵碑延陵季子碑在镇江，其文曰：“有吴延陵君子之墓。”世传为孔子书，《学古编》以为古法帖，止云：“呜呼！有吴君子而已！”篆法敦古，似乎可信。今碑妄增“延陵之墓”四字，除“之”字外，三字是汉人方篆，不与前六字合；又音“君子”字作“季子”，显见其谬。盖汉器蜀郡、洗郡，“郡”字半片，正是此“君”字也。欧阳公《金石录》又以为孔子平生未尝至吴，盖以《史记》世家考之，推其岁月踪迹，南不逾楚之故。复引张从申《疑记》云：旧石湮灭，玄宗命殷仲容模拓以传。是开元以前已有本矣。予按欧阳、子行，皆辨非孔子，明矣。或者即仲容所书，借孔子以欺世，此秦观所以疑唐人之所书有见也。《丹铅续论》又谓：陶潜作《季札赞》曰：“夫子戾止，爰诏作铭，谓题有吴，延陵君子。”此可证为古有。据此，则子行敦古可信之言又是也，但陶集无此赞，载艺文集，知今非全集也。
　　○王公孙弘公孙弘有五：一在齐，为孟尝君见秦昭王；一在中山，为参乘，言司马喜相求；其一在越，断发为王骑；其一为汉平津侯；其一明帝时幽州从事，交通楚于英，见于虞延一传。
　　○蒙茶世以山东蒙阴县山所生石藓，谓之蒙茶，士大夫珍贵，而味亦颇佳，殊不知形已非茶，不可煮饮，又乏香气，而《茶经》之所不载。蒙顶茶，四川雅州，即古蒙山郡。其《图经》云：“蒙顶有茶，受阳气之全，故茶芳香。”《方舆胜览》、《一统志 土产》，俱载蒙顶茶。《晁氏客话》亦言，雅州也。白乐天《琴茶行》云：“李丞相德裕入蜀，得蒙饼，沃于杨饼之上，移时尽化，以验其真。”文彦博有《谢人惠蒙顶茶》诗云：“旧谱最称蒙顶味，露芽云液胜醍醐。”吴中复亦有诗云：“我闻蒙顶之巅多秀岭，恶草不生生Η茗。”今少有者，盖地既远，而蒙山有五峰，最高曰上清，方产此茶，且常有瑞云影相现，多虎豹龙蛇，人亦罕到故也。但《茶经》品之于次。若山东之蒙山，乃《论语》所谓东蒙主耳。○公程济之事，已载于“奇谑类”矣，乃朝邑志之言。予以志或纪怪，近时之事可妄传耶？况以革除遗事中相同。昨见后汉《公碑》，亦曰公遇真人，服神药后，移意万里即到；又知鸟兽语，则知程事不诬。且汉人刻之金石，惟恐后人之不信也，然其得神药即能如此，是不假修为，而亦数也夫。
　　○州名称讹东汉严光本姓庄，因避显宗之讳，遂称严氏。范晔作史，不究其由，遽曰严光，其台其滩，遂俱以严称，循习之讹，已可笑也。宋宣和间，方腊作乱，又遂改睦州为严州，至今不知其义，尤为可笑。故宋俞无德有诗曰：“千载英风想子陵，钓台缘此几人登？谁知避讳更严氏，滩与州名总误称。”此已见于他书，奈无此诗之明白也。又如苏州，因吴王杀伍子胥投之江中，后人怜而立祠于江边之山，遂名胥山；吴王又筑台于山上，人亦称为胥台也。吴既国灭，台亦无矣，人又称为孤胥山，言独胥山在耳；及称台，亦曰孤胥台。奈何吴人称胥为苏，讹孤为姑。后隋平陈，因姑苏山名，遂更郡为苏州，至今山、台俱名为苏也。故《苏志》志姑苏苏山曰：“旧名姑胥。”可知矣，然“姑”字又讹。如苏之匠门，因干将墓故名，吴人称将为匠，今改别名矣。
　　○神灯《草木子》载：圣灯，俗曰神灯，天下山之大处，往往有之。故数峨眉、衡山、匡庐等处，谓山之精英之气，发之为光怪耳。予意此固理也，故传有圣灯岩之名。然时有神祠之地，每每人亦多见，何也？盖兵死之人，牛马之血，皆足为磷，岂有生也有来，而死也有为者；英灵之气，又不可成光焰耶？但彼之圣灯为常，十之九也；此灯为变，十之一耳。
　　○黄堂五马《孙觌尺牍》曰：“苏郡太守之堂，数因失火，以雌黄涂而禳之，故曰黄堂。后天下尽称之。”非也。天子之居曰黄闼，三公曰黄阁，给事曰黄扉，太守曰黄堂。《遁斋闲览》云：汉时朝臣出为太守，增一马，故曰五马。盖汉制公卿皆驷马故也。若曰：北齐柳元伯五子同时领郡，时称五马，非矣。
　　○龙《易》乾卦三爻，皆取龙为象，盖阳物也。《埤雅》云：龙卵生，阳物也，具九九之数。《戴礼》、《说文》皆以龙为鳞虫之长。古今所言，不过如此。昨见《伊川语录》谓：“龙谓阴物，出则湿气蒸然成云。”又曰：“龙只是兽，茅山华阳洞常有之，形状殊可爱，然不啮人，五台山者则伤人矣。尝有人穿地得卵，寄于金山寺中，龙能涌水入寺取卵。”又曰：“龙以卵生，亦非神物；更一等龙，必须胎生。”愚意龙为神物，变化不测，如《笔谈》所纪彭蠡一事甚明，恐茅山所有，即古人之豢龙，非真龙也，乃其形相似者。若以为阴物，恐必不然，不知何据也。曰兽类，曰胎生，证之诸书不同。予意传云，龙生九子为某为某，此亦兽之类欤？故《本草》收入兽部。至于胎生，则《本章》有龙胞龙胎之物，陶隐居自以亲见，形体俱存，此又或有胎生者也。不料，大儒误之耶？抑传写者误之耶？录俟博物君子。
　　○蚕《皇图要记》曰：伏羲化蚕为丝，又黄帝四妃西陵氏始养蚕为丝，而干宝《搜神记》以为古有远征者女，思父，语所养之马曰：“若得父归，吾将嫁汝。”后马迎父归，见女辄怒。父杀马，曝皮庭中，忽卷女飞去，下于桑间，化蚕。故《乘异集》载：蜀中寺观，多塑女人披马皮，谓之马头娘，以祈蚕也。予意化蚕之说荒唐，而西陵氏养蚕者为是，但世远不可稽也。若干宝所记，但因马头娘一事，遂驾空而神其说。所谓马头娘者，本荀子《蚕赋》“身女好而头马首者欤”一句。又荀子尝为兰陵王，或世讹而为马明王也，此干宝、《乘异》，皆因言以成讹耳。但蚕乃马精所化，故古人禁原蚕，恐伤马也。白蚕擦马齿，马即不食，可见矣。欲祀其神，古者后妃享先蚕。先蚕，天驷也，非马之精而何？汉旧仪又曰：“蚕神，苑窳妇人，寓氏公主。据此，则始于西陵氏可知，故世以蚕为妇人之业也。



　　●卷二十 辩证类○陶诗纪甲子五臣注《文选》，以渊明诗，晋所作者皆题年号，入宋但题甲子，意谓耻事二姓，故以异之。后世因仍其说，虽少游、鲁直，亦以为然也。治平中，虎丘僧思悦编陶之诗，辩其不然，谓渊明之诗，有题甲子者，始庚子，距丙辰凡十七年，诗一十二首，皆安帝时作也。至恭帝元熙二年庚申，始禅宋，夫自庚子至庚申，计二十年，岂有晋未禅宋之前二十年内，辄有耻事二姓，而所作即题甲子以自异哉？矧诗中又无标晋年号者，所题甲子，偶记一时事耳，其说出而旧疑释矣。后蔡采之《碧湖杂记》又云：元兴二年，桓玄篡位，继而刘裕秉政，至元熙二年始受禅，前此名虽为晋，实则非也。故恭帝曰：“桓玄之时。晋氏已无天下，重为刘公所延，今日之事，本所甘心。”计时逆推，正二十年也。盖渊明逆知末流必至革代，故所题云云。
　　以予论文，若唐若宋，天下危而复安，常有之也，岂可逆料二十年后事耶？故唐韩贬后之诗，亦纪甲子耳。后因全忠篡唐，人迹遂以为有渊明之志。蔡说谬矣。惜思悦尚辨未至，若曰：“二十年间，陶诗岂止十二首耶？且未革之时，逆知即题甲子，而永初、元嘉之作，反不题甲子，何耶？至于《述酒篇》内“豫章抗高门，重华固灵坟；流泪抱中叹，平生去旧京。”正指宋迫恭帝之义，又何不题甲子耶？盖偶尔题之，后人偶尔类之，岂陶公之意耶？因复辨之，以足思悦之义。
  </div>
  <div class="pagination">
   <a href="七修类稿_page19.html">
    上一页
   </a>
   <span>
    ...
   </span>
   <a href="七修类稿_page15.html">
    15
   </a>
   <a href="七修类稿_page16.html">
    16
   </a>
   <a href="七修类稿_page17.html">
    17
   </a>
   <a href="七修类稿_page18.html">
    18
   </a>
   <a href="七修类稿_page19.html">
    19
   </a>
   <span class="current-page">
    20
   </span>
   <a href="七修类稿_page21.html">
    21
   </a>
   <a href="七修类稿_page22.html">
    22
   </a>
   <a href="七修类稿_page23.html">
    23
   </a>
   <a href="七修类稿_page24.html">
    24
   </a>
   <a href="七修类稿_page25.html">
    25
   </a>
   <span>
    ...
   </span>
   <a href="七修类稿_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
