<!DOCTYPE html>
<html>
<head>
    <meta charset="UTF-8">
    <title>水浒传注略 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水浒传注略 - 第 9 页/共 10 页</h1>
    <div class="content">　　太华山，今在华阴县西南。《白虎通》：华之为言获也，言万物成熟可得获也。《风俗通》：华，变也，万物成变由于西方也。《河图》刘会孟注：今华阴县最著者，莲花、明星、玉女三峰，而仙掌厓、日月岩、苍龙岭，皆奇境也。
　　御赐金铃吊挂来西岳降香
　　毕仲荀《幕府闲谈》：国忌行香，起于后魏。《通鉴》注：唐自中世以后，每国忌日，天下州府，悉于寺观设斋焚香。开成初，礼部副郎沈蠡，以其事无经据，奏罢之，寻复旧。宋因唐制，此言降香，即行香也。因华州西岳之尊，特加赐金铃吊挂耳。又徽宗崇信道教，上玉帝尊号曰太上开天执特御历含真体道昊天玉皇上帝，诏天下洞天福地修建宫观，塑造圣像，加赐金铃吊挂，亦适与时事合。
　　汉高祖斩蛇起义之处
　　《史记高祖本纪》：送徒郦山，到丰西泽中，有大蛇当径。后又云隐于芒砀山泽间，上常有云气。两事本不相蒙，后人乃误合为一处。以作者之精博，夫岂不知？而亦作此语者，殆为今之志地里者解嘲也。
　　第五十九卷
　　诸葛孔明八阵法
　　《汉史》称汉承秦制，十月，车驾幸长安水南门，会五营骑士，为八阵进退，名曰乘之。又《东汉书》曰：立秋肄兵，兵官皆肄孙吴兵法六十四阵，名曰乘之。则八阵之法，当始于孙、吴，而盛于汉。孔明盖因其旧，而变化损益之。但孙、吴与汉，世远无稽，惟孔明八阵，寄仿佛于夔州数石。历代文人，阐发为书，不下数十家，为说不下数十种。若李筌、张烨之伦，于兵事毫无所知，而饰为异说，诡诞支离，以欺后世，使有心之士，开卷茫然，驯至口不言兵，酿成世祸，其源流见于《八阵详说》。
　　金毛犬补
　　据内典，金毛，狮子也。犬号金毛，则犬而狮矣。今人家畜犬，色黄而毛毨者，俗呼猱狮狗，知狞犬固有狮名也。
　　照夜玉狮子
　　杜诗：“曾貌先帝照夜白”注引《明皇杂录》：上所乘马，有玉花骢、照夜白。画监曹霸《人马图》：红衣美髯奚官牵玉面骍，绿衣奄官牵照夜白。又杜诗：“近时郭家狮子花，”“谓代宗赐子仪狮子骢也。此云照夜玉狮子，盖合二马之名以名之。
　　大金王子补
　　宋金二史、《续通鉴》并云，太宗是太祖弟，《金志》亦云：杨割太师生三子，长阿骨打，次吴乞卖，又次思改。太祖八子：长阿毋，二室曷，三室梁虎，皆正嫡；四斡离不，误作二太子，五窝里嗢，误呼三太子；六兀术，误呼四太子；七阿里混；八窝骨保，邢王是与兀术同母，而室曷乃熙宗父也。又按《吊伐录》，宋帝致书斡离不，称大宋皇帝，致书于大金皇子郎君，则王当作皇为正。
　　陵州（今节本误作凌）
　　叶×《历代郡国考略》：元陵州，今为县，隶济南府。
　　原是大金国人
　　女真完颜阿骨打称帝，更名旻，立国号曰金，在正和五年正月。而张叔夜之擒剧贼，宋江之降，则在宣和三年二月。此等处，见作者之年经月纬，不苟且。
　　认军旗半腰吹折
　　此用刘裕麾竿折事。
　　第六十卷
　　浑骨丫髻
　　浑骨，骨朵也。徐知训在广陵，作朱柄骨朵曰朱蒜。此亦言其丫髻如蒜也。
　　皇极先天神数
　　蔡元定《皇极内篇自叙》：天地之所以肇者，数也，人物之所以生者，数也，万事之所以失得者，数也。数之体着于形，数之用妙乎理。
　　一把铁算子
　　古算子皆竖握之，有九觚，每觚七筹，上下其筹以算。故《五代史》王章曰：“此辈与一把算子，不知颠倒也。”
　　锦标社锦体
　　宋时诸社名目。按《都城纪胜》：杂剧则曰绯绿社，蹴球则曰齐云社，唱赚则曰遏云社，耍词则曰同文社，相扑则曰角抵社，清乐则曰清音社，射弩则曰锦标社，花绣则曰锦体社，使棒则曰英略社，小说则曰雄辩社，行院则曰翠锦社，影戏则曰[革九]革社，梳剃则曰净发社，吟叫则曰律华社，撮弄则曰云机社，而七宝、蓦马二社为最。此宋时诸社之名也。
　　东岳泰山天齐仁圣帝
　　《山海经》郭注：泰山，即东岳岱宋也，在今奉高县西北。从山下至顶，四十八里三百步。刘会孟曰：山又名天孙，凡十八盘。马第伯《封禅记》云：泰山石壁窅窱，郁郁苍苍，仰视天门，如从穴中视天矣。《五岳真形图》：东岳姓成名[上面三个山，下面是宗]。《云笈七签》：东岳姓元丘，名目陆。《龙鱼河图》曰：东岳泰山君，姓圆名常龙。《枕中书》云：太吴氏为青帝，治岱宗山。《史记封禅书》：始皇东游海上，礼八神，一曰天主，祠天齐，天齐渊，水，居临菑南郊山下者。故曰齐，所以为齐，以天齐也。按：齐即脐字，古无脐，皆借用齐，言渊水趵突若脐。故既以齐名其国，而加水旁，即为济也。
　　管天下人民生死灾危
　　哀平之际，谶纬之书出。《遁甲开山图》云：泰山在左，亢父在右，亢父知生，梁甫知死。《博物志》云：天帝之孙，知召人魂魄，知生命之长短。《后汉书方术传》：许峻笃病，三年不愈，乃谒泰山请命。《乌桓传》：死者神灵归赤山，如中国人死者，魂神归泰山也。《三国志管辂传》，但恐至泰山治鬼，不得治生人，如何？《古怨诗行》：“齐度游四方，各系泰山录，人间乐未央，忽然归东岳。”刘桢诗：“常恐游岱山，不复见古人。”应璩《百一诗》：“年命在桑榆，东岳与我期。”是管人生死之说，东京之世已有然。
　　心头火炽鼻里烟生
　　此用《南史曹景宗传》耳后风生，鼻端火出语。
　　第六十一卷
　　戒石上刻着下民易虐上天难欺
　　宋时颁刻黄山谷“尔俸尔禄”四语于县庭，正在徽宗时。
　　日后提刑官下马
　　宋制，各路捉刑官，多简侍从有资望者命之，一年一更，如今巡按之制。
　　羊脂玉闹装
　　白居易诗：“贵主冠浮动，亲王辔闹装。”杨慎《丹铅录》：今京师有闹装带，合众宝杂缀而成，故曰闹装。近因有闹装带之名，改白诗“辔”字为“带”字，误矣。余按唐人诗：“金鱼公子夹衫长，密带腰围割玉方，行处春风随马尾，柳花偏打内家香。”则闹装之为带，由来久矣。
　　××冠
　　××，似山鸡而小，陆佃以为即锦鸡。《汉书》侍中冠××冠，盖以其毛饰冠。颜师古注以为×雉。
　　珍珠履
　　珍珠履，见《史记春申君传》注。
　　喜鹊×噪
　　《通雅》：喜鹊，一名干鹊，性恶湿，故谓之干。王安石以干鹊音虔，谓健鹊也，谬。××噪噪，韩诗所谓鹊鸣声喳喳也。
　　第六十二卷
　　丑郡马
　　钟嗣成《录鬼簿》：元人杨显之，有《丑驸马射金钱》乐府，则丑郡马，在宋时必有典故，今失传耳。或谓射金钱，即指对连珠箭事，然无从考其是否也。
　　井木犴
　　犴伺×，陆佃曰，黑喙善守，故字从干。孔臧《谏格虎赋》：手格猛兽，生缚××，昧爽而出，见星而旋。《二十八宿真形图》井宿为木×。
　　围魏救赵之计
　　见《史记孙吴列传》。
　　第六十三卷
　　簸箕掌
　　《曲礼》：坐毋箕。注谓两展其足，状如箕舌也，是取象于箕之四星。《说文》以箕为簸具，是又以《曲礼》为取象于簸米之箕。此云簸箕掌，言其圈围如两掌之相合，则全取义如簸箕，非复二为踵二为舌之说矣。
　　栲栳圈
　　栲栳，盛物器，即古之×，屈竹为之。《元史志》：玉辂用栲栳轮。盖言其形曲也，此亦取圆围意。
　　杯翻箸落
　　暗用刘备闻雷事。
　　第六十四卷
　　非痈即疽
　　痈之深者曰疽。疽深而恶，痈浅而大。《灵枢经痈疽论》：疽者皮夭以坚，痈者皮薄以泽。诸痈之发于节而相应者，不可治也。云此疾非痈即疽，用《史记仓公传》，此病疽也。
　　绕着江边又走
　　张舜民《郴行录》：江行自北来者，循石头城，转入秦淮。宋白《续通典》：晋平吴，分为二邑，自秦淮水南为秣陵，北为建业。陆游《入蜀记》：龙湾望石头山，不甚高，然峭立江中，缭绕如垣墙。清凉寺距石头里余，西望宣城渡及历阳诸山。
　　金子也要你的性命也要
　　此用《蓟门纪乱》，蕃将曹闵之擒史朝兴，朝兴谓闵之曰：“此腰带三十两黄金新造，谨奉将军。”闵之曰：“殿下但死，腰带闵之自解取。”左右皆笑事也。然《蓟门纪乱》又是用《左传》“杀汝，壁将焉往”语。
　　×酒
　　×，音诈。《证俗文》：压酒具。
　　衲头
　　衲头，破衣也。《智度论》：五比丘曰：“佛当着何等衣？”佛言：“应若衲衣。”故东坡《经藏铭》：“道人山居，僻介楚越，常乐我静，一食破衲。”
　　滥官
　　宋时口语，以居官纵淫为滥。如朱元晦劾台州知府唐仲友，与官妓严蕊为滥，是其证也。
　　活闪婆
　　闪婆，《藏经》亦谓之陀那婆。此云轻捷，梵言药叉也。
　　油里鳅
　　鳅之为物，多涎体滑，再加之油，其滑何似。乃甚言其狡猾也。
　　安太医
　　宋太医院有令有丞，皆职官也。此呼太医，特闾里相尊之称耳。
　　先把艾焙
　　痈疽艾焙法，以湿纸覆其上，先干处即痈头也。取独头大蒜，切片，安于头上，用艾灸之，三壮换一蒜片。痛者灸至不痛，不痛者，灸至痛时方住。若有十数头者，用蒜捣作饼，铺头上，聚艾于饼上灸之。《医药纲目》曰，李迅《精要》谓头上发毒不可灸，此言过矣。李东垣灸元好问脑疸，以艾炷如两核许者，灸至百壮，始觉痛而痊。
　　外使敷贴之饵
　　芙蓉外敷法，疡医秘之，名为清凉膏、清露散，铁箍散，皆此物也。或加赤小豆末，或苍耳子烧存性为末，加入。
　　内用长托之剂
　　《和剂局方》有托里十补散。《总录》有托里黄芪汤。孙彦和有托里温中汤。
　　第六十五卷
　　蔡太师只是主张招安大家无事
　　此书至是，渐次脱卸入招安事矣。如此特提重振，则本书何删耶？
　　翠云楼补
　　周×《北辕录》：十四日至汤阴县，过羡里城，十五日至相州，酒搂二：曰翠楼，曰秦楼。范成大《揽辔录》：出景阳门十里即汤阴，有羡里城。过相州市有秦楼、翠楼。二书所记，若出一手，皆言翠楼在相州（今河南彰德州），非魏州（今直隶大名府）也。程文偶误耳。翠云楼之有无，可取《大名府志》一查。
　　瓦子里走出来
　　时汴京及诸府，瓦子之多，皆分南中北。如《咸淳临安志》：南瓦在清泠桥西，有熙春楼；北瓦在众安桥之南，亦名下瓦，有羊棚楼。《都城纪胜》：夜市惟中瓦前最胜。《白獭髓》：中瓦通后市街之类（《白獭髓》张仲文着）。
　　鼓打二更
　　持更者，每一更则鼓一声，二更则鼓二声。故二更谓之二鼓，亦谓之乙夜。
　　雁翅般
　　周密《癸辛杂识》：德寿宫舞谱，有五花儿、雁翅儿、龟背儿。
　　第六十六卷
　　谏议大夫赵鼎
</div>
    <div class="pagination">
<a href="水浒传注略_page8.html">上一页</a><a href="水浒传注略.html">1</a><a href="水浒传注略_page2.html">2</a><a href="水浒传注略_page3.html">3</a><a href="水浒传注略_page4.html">4</a><a href="水浒传注略_page5.html">5</a><a href="水浒传注略_page6.html">6</a><a href="水浒传注略_page7.html">7</a><a href="水浒传注略_page8.html">8</a><span class="current-page">9</span><a href="水浒传注略_page10.html">10</a><a href="水浒传注略_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
