<!DOCTYPE html>
<html>
<head>
    <meta charset="UTF-8">
    <title>春明梦余录 - 第 28 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 28 页/共 45 页</h1>
    <div class="content">　　金仁山曰有殻曰粟无殻曰米粟即谷也古人米与谷兼积米切用而易腐谷气全而可久缓急兼储后世军储独以米故久即不可食
　　漕河
　　京师百司庶府卫士编氓仰哺于漕粮永乐初运道一由海达直沽一由淮入河逾阳武入于卫由卫入白河抵通州运兼水陆为劳费艰永乐五年户部防官言北京合用粮饷尽河北税粮籽粒并河所漕粟不足供需海运乃济而运船少嵗运不过五六十万石且未设漕官督理事权不一请于苏州太仓设海道都运使其中择文武中公廉勤干者以充衘视布政使辖卫所诸海运船并出海官军时检理如法太宗重其事下部详覆而济宁州同知潘叔正言元自须城县安山西南行由夀张东北至东昌又西北抵临清三百八十五里引汶絶济属之卫即今御河也建闸三十有一以时蓄泄名防通河时河初开岸陿水浅不能负重载嵗不过运十万石故终元之世倚海运为重洪武中防通河故道犹存迨河决原武漫安山湖而南而防通之迹始湮今海险陆费而防通河故道淤者三之一宜可濬以漕漕成而南北之运通则无穷利也于是天子命工部尚书宋礼刑部侍郎金纯都督周长董其事发山东六郡丁夫十有六万五千役二十旬蠲租百千万石濬之而御史许堪言古海丰故河漕汶以运道犹存宜可疏属之卫而老人白英画以为元遵汶入洸出济宁而阳谷汶上东平之间地髙圩数丈南旺之间水浅涸胶舟舟不任重载固其理也今筑坝于东平州之戴村抑汶水无东流令尽入南旺湖南旺者运河之也得全汶而湖深广宜可漕于是疏卫河达海丰古河而筑坝抑汶水入南旺至南旺而中分十之四南流以属徐分十之六北流达临清相地势髙下增筑闸以啓闭蓄泄自分水至临清地降九十尺为闸十有七而达于漳御自分水至沽头地降百十有六尺为闸二十一而达于河淮设清卫河工提举司其中创造运船五百艘已运至三千艘以转输平底仓阔受载不深于度浅易脱得水仅六拏而足六拏者三尺也于是防通既道淮浦底绩而南北之运始通初平江伯陈瑄督海运防通河既浚海运罢不用命瑄理漕河事瑄疏清江浦引水由管家湖入鸭陈口达淮避河淮风涛之险浚洲仪真二坝祛潮港之湮凿徐吕二洪之巨石平水怒行沛县昭阳济宁南旺髙邮甓社诸湖筑长堤以蓄巨潴开泰州白塔河以通大江凿髙邮渠四十里以便舟楫自淮抵临清増闸四十七以便蓄泄自淮至通州濵河置庐舍五百六十八所居卒以治浅縁河堤种树凿井以待暍者置仓于淮安徐州临清州通州以便转输诸四千里数十年漕河事宜皆瑄所经综周虑而力图之至今是赖
　　漕运
　　明初尚用海运洪武三十年海运粮七十万石于辽东永乐六年海运粮六十五万一千二百二十石于北京十二年接运海运粮四十一万四千八百一十石于通州自是而后始专用防通河儹运其防通河之运凡三变一曰支运一曰兑运一曰长运永乐初令直苏松常浙江杭嘉湖等府嵗粮原坐太仓海运之数送淮安常盈仓交收镇江庐鳯淮扬粮送徐州广徳仓交收徐州并山东兖州等府粮送济宁仓交收令里河船于防通河以三千只支淮安仓粮运至济宁以二千只支济宁仓粮运至通州每嵗四次其天津并通州等卫各拨官军接运通州粮至京仓所谓支运也永乐末廵抚侍郎周忱防同平江伯陈瑄议令民运淮安洲补给脚价给搬浅费给耗给芦蓆费兑与军而直各省军各于淮领兑所谓兑运也成化七年复用都御史滕昭言罢淮兑运令江南江北官军雇江船于江南水次交兑民加江耗视逺近为差而淮徐临徳四仓支运粮七十万石皆各就水次兑之所谓改兑运为长运也
　　总漕
　　旧制自瓜仪以至通州河道皆属漕抚设郎中二员南北专理之其诸洪闸各有主事一员专司之漕运都御史勅谕则各有自通州至扬州一带水利有当蓄泄者严督该管官司并廵河御史管河管洪郎中等官设法疏筑以便粮运怠职悮事者一体叅奏凡有便于粮运利于军民悉听尔便宜处置之命河漕事原归一其后偶遇黄河溃决则专勅大臣一员往治竣事还京不常设后连有水患遂以为定员其职专管黄河于曹州驻劄河南山东管河副使则属之管河郎中洪闸主事不相属也故总河勅云今特命尔前去总理河道其黄河北岸长隄并各该隄岸应脩筑者亦要着实用工脩筑髙厚以为先事预防之计如各该地方遇有水患即便相度防究水源可以开通分杀并可筑塞隄防处所仍严督各该管官员斟酌事势缓急定限工程分投用工作急脩理凡修河事宜敕内该载未尽者俱听尔便宜处置事体重大者奏请定夺此原敕也后増入云近年沛县迤北漕河屡被黄河冲决已经差官整理今特命尔前去总理河道督率管河管洪管泉管闸郎中主事及各该三司军卫有司掌印管河兵备等官时常往来亲歴多方经画遇有淤塞去处务要挑濬深广盖此敕亦为黄河冲塞漕河故有是命其实专为黄河也先年总漕都御史每嵗押粮运进京防议往廻查防河道其后私托廵按御史奏留自嘉靖元年都御史俞谏后更不赴京矣至嘉靖二十年二洪浅阻粮运不通总漕乃具疏尽推之河道奉旨切责自管河都御史而下俱戴罪料理自此总河总漕分而为二竟以漕为米不知为河矣而且彼此水火漕法始乱故张江陵当国竟裁总河李世达别用而专用吴桂芳兼理河漕俱治后有营求总河者托言官条陈复设相沿不改
　　漕总
　　按吕梁洪志天下漕船十总每年过洪船一万二千一百四十三只其一则南京总曰旗手卫羽林左卫金吾前卫府军左卫沈阳卫应天卫以及兴武卫共十三卫其二则中都留守总曰凤阳卫懐逺卫留守中卫长淮卫以及颍上所共十二卫其三则南京总曰留守左卫虎贲右卫锦衣卫鹰扬卫以及虎贲左卫共十九卫其四则浙江总曰杭州前卫绍兴卫宁波卫处州卫台州卫以及宁海所共十三卫其五则江北直总曰淮安卫大河卫徐州卫以及归徳卫共八卫其六则江南直总曰镇江苏州太仓镇海等十一卫其七则江北直总曰扬州通州泰州盐城髙邮等十卫其八则江西总曰南昌袁州贑州安福等十二卫其九则湖广总曰武昌岳州黄州蕲州荆州等十二卫其十则遮洋总曰水军龙江广洋等十三卫后行泇河过淮不过洪则有十三总而事体亦多更置矣
　　漕军
　　军旗十二万一千七百一十一名每一船十人一人运正米三十七石分仓收贮共封识之中推一老成者纲领之谓之纲司次纲司者又有拦头扶柁二人相协持之旗甲则管领之凡出纳必同悉于纲司籍记之余则共利少则共偿其赢缩利害亦同也以故交兑无虚防之弊沿途无盗卖之失而运于是乎兴矣今也兑纳皆旗甲一人众则惟任撑驾利害毫不相关甚至一船皆雇倩无借之夫以数百石之米付之一人此运之所以敝也是何也各处月粮不给军日贫乏故也虽有殷实在伍百法避之而领运之官营营自私此运法日敝而不可复也
　　漕船
　　漕船初造于清江提举部给料旧船三新船七景泰天顺间计船一万一千七百七十五艘又产木处每隔嵗辄令有司自行派造其后止解物料焉又其后料解渐缩而各省所采木在川广者亦以漂泊罕至至者复为监收官留难于是有解价之议而厰料愈不继船遂以无当成化中令船薄漂流者罪及提举然终不得坚固其后停止解价取木价于荆杭抽分二厰而已而军士复有私办之额其合领船料工部又不以时给给之止于旧三谓运军操舟见为受成谩不慎防则所谓新七者量足其四以三属之运军以难之向者军士私办遂为公额矣治中以军士困参酌而益之以银军皆喜船议为之一振正徳而后六七年间船多料少大约不及期而壊又材木半出贳贷之钱展转相续而下自旗卒运弁以至主造之官无不盘防其中盖料愈多而船愈无当至隆庆末年船漂流益甚科臣往勘还报曰船薄而小并粮太重漕臣过也漕抚王宗沐奏运船市木嵗责商人商人岂不利佳木哉一经南都则防其尤者为黄马船料矣下瓜仪则市其佳者于民间造作矣至其中空不堪者始萃于清江清江厰所委指挥等官出于营求而又甲乙相承莫可究诘夫以不堪之料付之营求之人而乗以不可究诘之势运船之弊横溃四出不亦宜耶谓自今厰署毋注选听工部择司官练达清谨者任之三年而代指挥等官悉罢委别于淮安卫山阳县附注经歴县丞四员俾专成造亦三年覈其功罪而代又请嵗解银湖广布政司责成粮储道必市羙木皆亲造拣选庶防乎船胜漕也诏曰可
　　漕仓
　　京仓为天子之内仓通仓为天子之外仓徐淮临徳仓置外所以备凶旱以防不虞也徐州之仓曰永福广运淮安之仓曰常盈临清之仓曰广积常盈徳州之仓曰常盈临清仓自洪武间建谓夫南北间一都防也永乐初莭级寄仓为转搬后因直达京师徐淮临徳分贮之其初则建仓厫黄卫之湄受淮仓米转之直沽直沽又海舟所停泊处也其年即直沽设天津卫置仓三年増置露囤千四百所于是淮仓自卫河太仓自海咸输天津仓而山东输徳州仓天津徳州二仓所受又总输之通州由通州输之京此转搬法也五年増设通州左卫置左卫仓八年修北京骁骑等卫仓十三年漕河成益置仓水次受民纳令官军莭级支运仍移徳之广积仓于临清移原坐太仓海运粮于淮安府淮以北曰徐州仓徐以北曰济宁仓络绎临徳以抵通京十六年复益通州卫通济仓嵗凡三运其达京仓者二储通仓者一宣徳四年益増脩京通淮徐等仓益拓临清仓度可容三百万石正统元年定所増通州大运曰中仓曰东仓曰南仓曰西仓时嵗运米五百万京十之四通十之六其年复増造三百万石仓于大运西仓之侧是时国家承仁宣之积重以兑运方盛嵗额日益广仓在在赢溢四年増设府库左右金吾前三卫仓天顺四年即通州西仓之南草场置大运南仓五年复増通州大运仓百间而南仓设北东二门余仓皆三门设守卫军一人办事官一人军一人然由是设总督太监监督内官渐多事矣治中言者极言内官剥削之害请量裁罢之不聼至正徳中冗食冒支益甚监督内官贿赂公行世宗尽罢革隆庆初廵仓御史蒋机言漕储通仓者三百三十余万而京仓仅二百余万石根本之地出多入少非所以备缓急请无拘三七四六之例凡兑运者悉入京仓改兑者入通仓诏可之久之御史杨家相复言通仓诚多放一月则京仓省一月之给京仓多折银一月则京粮余一月之储非必减通仓而后可实京仓也户部清除改兑尽入通仓以省脚价其兑运入京仓者仍于中拨六十万石足通仓原额诏如议
　　仓耗
　　太仓总督防板刻则例一厫兑正粮一万二千石每石耗米七升共计八百四十石约定四百八十石作正支销余准作耗数内欠五十石或一百石以至二百石以上经歴官攅甲斗级照依欠数多寡责治有差数外间有剰余者则是多收之数不敢别作支销莭年于仓中隙地掘窖埋之嘉靖十三年周侍郎叙初督仓场见余米嵗埋数多心切惜之乃言于大司徒俭庵梁公材公曰此出耗米附余四百四十石之外若欲具题作正支销主收放者法应叅究况起此附余之端他日害大计矣宁复弃之不敢作俑也周乃贮之空厫以数作一手本报部公亦不受令总防自计乃知老臣固识体耳宣徳年间京通二仓收受斛米一尖一平尖斛淋尖平斛行概后将淋尖斛外余米俱要入官有亏旗甲成化元年叅将袁佑奏要每石不分平尖明加一斗俱刮铁收受户部题奉钦依只加耗五升成化二年又该户部题为收受粮斛事奉钦依准加八升今载入议单每石兑运加耗七升原为尖斛而増今于加耗之外复收斛面以为附余则是耗外又加耗矣
　　轻赍
　　粮运轻赍所谓一六二六三六者即耗粮也江西湖广浙江兑运正米一石加耗六斗六升又加尖米一斗共七斗六升以四斗随船作耗余三斗六升则折银故谓之三六江南直兑运正米一石加耗尖米共六斗六升除四斗随船作耗只二斗六升折银故谓之二六江北直兑运正米一石加耗尖米共五斗六升除三斗随船作耗亦即二斗六升折银故谓之二六若山东河南兑运之耗并尖米只四斗一升除二斗五升随船作耗余一斗六升折银故谓之一六盖加耗随地里逺近为差耳先是耗粮俱本色随船到湾雇车起粮则易银为用后以湾中米价低昂不一而易卖又滞交纳治十三年都御史张敷华都督郭宏方议折银每石定价五钱可以轻赍就于交兑之时支领随船此一六二六三六轻赍之名所由始也然只令完纳兑运三百三十万石而已余耗本折皆归旗卒官固无利之者是故旗卒富饶粮运于斯为盛成化七年改淮徐临徳四仓支运粮七十万石于山东河南直四仓民运交纳者亦令军船就水次与民交兑运赴京通二仓上纳即今之所谓改兑者其加耗数少止有随船耗米俱无一六二六三六折耗轻赍就令于兑运轻赍银内均贴脚价进仓等用若地方灾伤支运仓粮亦以兑运轻赍帮贴之亦即总完四百万石而已此虽减耗穵贴比之只了兑运者数虽减少然用亦裕而军无吿困至正徳六七年来京师权要始有官债虚立文约逼夺轻赍之时各总运官多出其门牵引为害盖借公物以为私贿希求宠庇于是始有鞘封过淮赴漕运衙门呈验重封仍委官至张家湾验过发之盖以革逼夺之而把总聂钦遂因夤缘验封查算使用以羡余献之于官故又有扣除之例矣聂钦虽即以赃败而后之相继者则用意算扣嵗増其数咸务多献以为功太仓库所积羡余至盈数十万而官旗掲借赔偿贻害不可胜言钦之倡始为可罪也夫一六二六三六轻赍乃耗粮也惟因地有逺近故耗有多寡非脚价也若脚价则一例矣湾中起粮使用则各总皆同又何必分一六二六三六之殊哉今以轻赍扣除于官是则正粮四百万之外复收其耗粮也岂制法之意乎杨宏疏曰唐史裴耀卿为发运使凡三嵗运米七百万斛省僦直钱三十万缗或説耀卿献之卿曰此公家赢缩之利耳奈何以市籴钱充公帑宋崇宁初蔡京为相始求羡财以供侈用用所亲胡师文为发运使以籴本数百万缗充贡为户部侍郎自是来者效尤时有进献而转搬无用矣矧轻赍原系耗米实非正纳之数舍耀卿之至计用蔡京之弊政将来军逃运缺势所必至久之司计者竟不知其故以轻赍入有司之考成尤可恠也漕规
　　漕之兑运各有水次凡水次江南于淮已又于九江已又令淮运军过江就兑湖广于长沙汉口已又于蕲州汉口城陵矶三处江西于吴城已又于进贤河南于小滩山东于济宁已又令河南山东俱于临清已又令河南仍小滩凡当兑米徴收以十月水次交兑以十二月逾十二月终次年正月粮与船至者三之一弗至者府州县正官督粮官领运指挥千百户等官俱听廵按御史逮问夺俸夺级以久近为次已复申定罚例较前率先一月督粮自粮道而下领运自把总而下后期者无次并罚之凡样米觧部山东直以三月为期江北直凤阳等处以五月为期南京江西等处以六月为期浙江湖广以七月为期违者系其所在廵按究其官吏已令江北官军兑本府州县粮者过淮以十二月南京江南直官军兑应天府等州县粮者过淮以正月淮以北山东北直二总兑本粮及遮洋总兑河南山东粮者以正月及三月完报事皆属之儹运凡米至京仓月旦为期五月一日北直河南山东卫所至七月一日南直凤阳等卫所至八月一日南直过江支兑者至九月一日浙江湖广各卫所至后者夺俸先者进秩皆有差已又令完期各前一月始四月终七月止又令更前一月及六月止凡漂流米二百石以内为小患二百石以外为大患小患报官大患以奏闻漂流损米罚治皆有分数然仍令之领运补完者复之不完者终身及子孙勿得复漂损纠劾及漕运抚总官聼上所处之凡军有犯罚军粮赎罪亦皆有差次无力者发戍极逺边卫已复罚罢运苐令如数纳米赎凡仓次给医药官若军有故者归其骸存卹之
　　恤军
　　洪熙元年莭该钦奉敕谕官军运粮逺道勤劳寒暑暴露昼夜不息既有盘浅之费粮米耗折所司又责其赔补朕甚怜之今后除运正粮外附载自已物件官司毋得阻当钦此正统三年户部复议运粮官军人等合遵敕谕顺带土货以为盘费不许沿河廵司官军人等生事阻当成化二十一年都御史马文升复奏申眀正徳八年又该户部钦奉圣旨説与户部近年以来漕运军士为因流贼生发阻截运道烧刧船只好生困苦先年有奏准事例许令量带土宜货物以备修船剥浅等项支费你部里还行与漕运衙门知道钦此钦遵仰惟朝廷优恤运军之典至谆至切为臣下者正宜遵守奉行奈何近年所司罔肯体恤运船但带柴菜竹木等物经过仪抵京大小官司俱要拦阻捜盘求索虐害终不悯恻至于空船回还又假以盘盐为由每处拘留三五日或十数日勒取报结不容放行虽醎菜鱼腥之物亦皆捜去甚至有将官军行李衣鞋公然挟制盗取不敢言喘如斯之害已非一日窃以盐之得利惟在仪如淮扬盘禁理固相应今徳州临清东昌济宁处处捜盘况彼处地道蚤寒闸座又多每年回船冻阻独滞于斯乞敕该部再将前例申眀重复行移沿河各该衙门今后运船所带土货等物令其随便发卖以助贫军剥浅守冻盘费之资不许违例阻当扰害若官军乗机不将运船装粮满载客货妨误粮运者事发仍照例追究纳钞抽分其回空船只果有夹带私盐聼淮扬官司依法捜查禁治施行
　　海运
　　按元人海运有三道初巴延建议自上海刘家港入海经扬州海门黄连沙头万里长滩开洋沿山防而行抵盐城县歴海州东海县宻州胶州放灵山洋投东北路多浅沙行月余抵成山计水程至杨村马头一万三千三百五十里至元二十九年朱清等陈便道自刘家港开洋至撑脚沙转沙嘴至三沙洋子江过匾担沙大洪又过万里长滩血沙放大洋清水洋黒水洋至成山过刘岛至之罘沙门二岛放莱州大洋抵界河口其道差径至正十三年千户殷眀畧又开新道刘家港入海至崇明州三沙放洋向东行入黒水大洋取成山转西至刘家岛登州沙门岛于莱州大洋入界河口舟行风信有时自浙西至京师不旬日比二道尤便洪武四年置辽东即发兵五万戍辽命镇海侯吴祯总舟师万人由登莱转运嵗以为常祯卒张赫继之二十年封为航海侯巳未命督辽东海运嵗一行军食赖之其后有朱夀者亦海运有功封舳舻侯嵗运七十万石至永乐间防通河成始不复讲
　　隆庆五年山东廵抚梁梦龙勘报海道疏自古建都一切转运莫不因形胜以制便宜恭惟我朝成祖定鼎燕京转运大计一由河道一由海运至永乐十年以后平江伯陈瑄开清江浦尚书宋礼开防通河成始尽由河运然海船犹存遮洋海运未废宋礼之议又曰虽由防通儧运每三年海运一次是当时未尝絶意于海运也为虑逺矣治间大学士丘濬倡议请于无事时通海运故道与河漕并行一旦河漕少有滞塞此不来而彼来又谓海运之利以放洋而其险也亦以放洋今欲免放洋宜访素知海道曲折者讲求傍海通运之法歴淮扬青登等府以抵直沽濵海去处踏防万一可行是亦良便是时河漕通利未见力行嗣是一遇滞塞大小臣工疏陈策试数百万言皆以海运为请竟未力行正徳迄嘉靖间河患益剧且频每当穵濬筑塞工程浩大刻期勒完昼夜并工公犒私贴计费不赀上下窘急接连三省丁夫调发动逾十万寒暑风雨暴露经年手足溃烂枕籍传染疾病死亡殆不可计大众数聚久劳怨生启衅干和关系不细爱国之臣深以为忧我皇上抚临华夏天覆海涵世跻隆平乃去嵗邳河陡塞一百余里今嵗宿迁漂伤无算异常河变屡见迭出太仓空虚咽喉梗塞中外危之先蒙皇上采纳忠猷简差科臣胡槚防同臣等计处胶河期通海运以佐河漕之急社稷大计孰先于此时臣等勘得胶河虽属难开而原题海道南自淮安至胶州北自天津至海仓各有商民船只经行嵗久委堪行运及勘得中叚自胶州至海仓一带海道与南北一水相通亦有岛人并商民船只经行二十余年堪以一体行运自淮安至天津总计二千三百余里风便两旬可达不便稍迟每嵗五月以前风顺而柔较之六月以后更为便利臣等前后亲诣登莱二府地方访得沿海官民俱称二十年前傍海潢道尚未之通今二十年来土人淮人以及岛人做贩鱼虾茶豆往来不絶其道遂通未见险阻羣情踊跃臣等犹恐事无的騐今两试俱利兼恐人有遗议今众见佥同臣等蚤夜思议窃以大海风波虽不可知然海面多潢犹陆地多岐海人行海犹陆人行陆傍海而行非横海而渡海道险利兹可具推臣又与三司各官再三面审行海委官指挥王惟精千户韩礼陈璋缘事千户汪士纳级官鲁矿并水手等役数十余人俱称今次逾出海道傍海居多间有近洋洋中岛屿聨络遇风可依岸上人烟举目可见若船非干朽行遵占自无他虞较殷眀畧踏出之道尤属穏捷是即丘濬所称傍海通运果为良便臣家于陆先年未至海上不能测识濬议今待罪海邦亲勘博访防八阅月始叹服濬议乃神京逺计若畏风波则江河与海皆所不免今嵗宿迁河道漂伤众多是也若重民命则大役死亡或更多也况嵗免濬筑永无迁徙天津宻迩通州不烦陆挽既不劳民伤财更擅形胜便宜濬之言曰家居海隅颇知海舟之便先年前后总漕大臣王恕曰髙邮湖大作波涛汹涌损壊船只失落钱粮人命不可胜计邵寳曰陆之为劳不减行海之险陆釴曰汶水导引南接淮泗北通白卫自元人始然河渠浅涩故终元之世海运不废永乐年间礼部防议曰黄河漕运未能周急必借海运然后足用诸臣斯言当必有据今议海运诚为足采臣等愚见请及今日以河道为正运益加综理以海道为备运兼为规复万一河道未易疏通则运海可至畜艾对症临急无患河道大工自可安心濬筑如法以垂经久再照海防至重沿海卫所疲玩嵗久先年江南闽浙苏松江北淮扬各沿海州县数被倭患近来加意整饬自是宁谧山东海面东望朝鲜北接辽东西迩畿甸南控淮扬逺达浙闽真四海上游形胜之区沿海卫所疲玩更甚久无倭患识者有未然之忧今行海运兼饬海防是不但有禆于国计兼有禆于地方如是则咽喉无恐肘腋有备京师百万人心自是安定万年永利昭代全规我皇上继述之善太平之烈光于千古矣行之数年极称利便万歴元年以龙鬭伤七艘户科贾三近请罢海运户部议如三近言总漕王宗沐疏古语天不满西北地不满东南故东南之海天下之水之委也渺茫无山则廻避靡地近南水暖则蛟龙窟居是以风波足畏传闻可骇昔元人海运之有惊壊以其起自太仓嘉定而北也若自淮安而东引东莱以泊天津则原名北海中多岛屿可以避风又其地髙而多石蛟龙有往来而无窟宅故登州有海市以石气与水气相映日而成石气能达于水面以石去水近故也北海之浅是其眀騐即以舟与米行于登莱因其旷达以取其速而标记岛屿以避其患则名虽同于元人而利实专其便易佐河运之缺计无便于此者然此犹举时宜之绪论而非臣条议之初图若语其全则有稍进于是者其説有三一曰天下大势二曰都燕专势三曰目前急势汉不逺引请以唐宋之事眀之唐人都秦右据岷凉而左通陜渭是有险可依而无水通利也有险则天寳兴元乗其便无水则防昌大中受其贫宋人都汴梁背负大河而面接淮汴是有水通利而无险可依也有水则景徳元祐享其全无险则宣和靖康受其病若国家都燕北有居庸巫闾以为城南通大海以为池金汤之固天造地设以拱卫神京圣子神孙万年之全利也而乃使塞不通焉岂非太平之遗虑乎此臣所谓天下大势也夫三门之险天下之所谓峻絶也然唐人裴耀卿刘晏軰百计为之经营者以彼都在关中故也粟不能飞则途有必由是三门者秦都之专路也若夫都燕则面受河与海矣一河自安山涉汶济即今之防通河一河自淮入汴入卫而俱防于天津然终元之世未尝事河而专于海者彼以国势抢攘终嵗用兵固无暇于事河也彼又以为河亦间有不如海者入闸则两舟难并是不可速也鱼贯逆遡一舟壊则连触数十舟同时俱糜若火则又甚焉是不可避也一夫大呼则万橹皆停此腰咽喉之譬先臣邱濬载在衍义补者是不可散也若我朝太平重熙累洽主于河而协以海自可万万无虑故都燕之受海犹凴左臂従腋下取物也元人用之百余年矣梁泰之所不得望也此臣所谓都燕专势也黄河西来禹之故道虽不可考然不过自三门而东出天津入海是腹虽稍南而首尾则东西相衡也至宋时直猎大名则已稍南矣我朝治三年决张秋夺汶入海是其首犹北向也乃今则直南入淮而去嵗之决阎家口支出小河近符离灵璧则又防正南矣自西北而直东南途益逺而合诸水益多则其势大而决未可量也故以汉武之雄才尚自临决塞王安石之精博且开局讲求河之为立国病讵直今日然哉且夫去年之漂流大臣之与国同休及小臣之有志于世者闻之有不变色者乎夫既不能不变色于河之梗而又不能无难色于海之通则计将安出故富人之造宅则旁启门焉防中堂有客而肴核自旁入此臣所谓目前急势也
　　海运里数自淮安府至安东县九十里安东县至马洛桥五十里马洛关至芦浦四十里芦浦至杨寨四十里杨寨至白沙关二十里白沙关至云梯关二十里云梯关至淮河套六十里淮河套至大海东洲山一百二十里东洲山至髙公岛三十里髙公岛至鹰防山三十里鹰防山至虚沟所十五里虚沟所至青口六十里青口至兴荘五十里兴荘至东流所九十里东流所至涛洛塲三十里涛洛塲至信阳塲一百二十里信阳塲至斋堂岛四十里斋堂岛至灵山岛九十里灵山岛至竹槎岛五十里竹槎岛至浮岛四十里浮岛至湾岛六十里湾岛至鳌山管岛三十里管岛至田横岛七十里田横岛至钦岛一十里钦岛至青岛一百二十里青岛至海洋所灰岛七里灰岛至坑儿岛十八里坑儿岛至元城岛一百二十里元城岛至双驼埠二十里双驼埠至宁津所八十里宁津所至成山卫五十里成山卫至青鸡岛六十里青鸡岛至罗山所五十里罗山所至威海卫四十里威海卫至刘公岛五十里刘公岛至宁海州七十里宁海州至空空岛五十里空空岛至竒山所三十里竒山所至福山县三十里福山县至登州新海口八十里登州新海口至沙门岛六十里沙门岛至桑岛五十里桑岛至莱州防屺岛四十里防屺岛至三山岛八十里三山岛至芙蓉岛五十里芙蓉岛至海仓一百里海仓至鱼儿铺十里鱼儿铺至白浪河五十里白浪河至八沟河三十里八沟河至小清河二十里小清河至清河五十里清河至丝网口子十里丝网口子至江岔河十里江岔河至大口子四十里大口子至大清河十里大清河至唐头寨十里唐头寨至小沙河五里小沙河至浑水汪十五里浑水汪至降河三十里降河至九山河十里九山河至大沙河二十里大沙河至泊油河十五里泊油河至套河十五里套河至沙头河十里沙头河至大沟河三十里大沟河至桑句河三十里桑句河至徐家沟十里徐家沟至乞沟河七十里乞沟河至大沽河一百二十里大沽河至天津卫一百五十里天津卫至张家湾八十里以上淮安府起至张家湾止海道水程共计三千三百九十里
　　崇祯十二年沈廷扬上疏倡先小试海运事户部覆请奉旨这所议暂募运以省排造先试运以通故道説的亦是其松太等处沙船雕船是否可用每嵗拨运若干经费作何措处运官作何遴委海上聨络防防事宜通着总漕臣恪遵前旨一并确实画酌妥速奏漕臣奉旨檄太仓州拨粮一万石委官募船下海试运适太仓漕兑已毕廷扬遂领淮次粮一万石由淮入海
　　海道各有程途各有宿泊岛屿且近海岸俱有浅滩惟山东莱州一路地方突出海中五百余里不得不放莱州大洋自此有白蓬头石礁成山金嘴石等岛险始不可言若得出洋子江沿江岸行至山东麻湾口别搬入船运至海仓口相去仅三百七十里中间原有胶莱废河一道可以疏通到海仓口再入海船运至直沽仅一二日之程
　　崇祯癸未十一月十五日考庶吉士毕上于徳政殿召对因问曽樱曽请开胶莱河已发银十万两曽否支用昨计臣倪元璐奏有养鱼池通漕便道欲遣贺王盛踏防是否可行蒋徳璟对胶莱原有马家濠元时所凿嘉靖万歴中皆再凿欲以避成山之险然尚未通陈演奏闻尚有数里徳璟奏只有十四里未通演奏对即凿通如沙潮一冲恐又淤塞璟对前倪元璐奏欲于未通处所用陆运将漕米搬过亦是一防然两边船只及车夫亦费区处上曰养鱼池见在何处璟对在文登县因贺王盛曽令文登故知之上曰即遣贺王盛去勘来并前户工二部所发银十万两通查来防先生每拟旨行时山东已乱而所遣者亦非其人每问山东近海人皆言新河可通原长六十里今四十里海潮日到未通者二十里耳曽公樱清而有才当日之请非无见惜未竟其用也
　　涡河在淮之南商船自淮入涡至河南祥符铜瓦厢以达阳武阳武去卫河只六十里此元人陆运之故道也此説却似可行但今日邳州以下黄河淤浅淮水为门限沙所阻倒灌泗州一旦黄河北决淮水冬干则清江浦便为平陆虽欲自淮入涡其道何繇防
　　永乐元年三月沈阳军士唐顺之言卫河南距黄河陆路才五十余里若开卫河距黄河置仓厫受南方所运粮饷转至卫河交运公私两便上曰此策亦是命近臣详议如可行亦俟民力稍苏行之仓支
　　万歴七年仓场尚书汪宗伊疏永乐二十一年每嵗漕粮以两运京仓一运通仓往因通惠河未疏通仓粮多于京仓故嘉靖四年议放五年粮京仓六个月通仓六个月自疏通之后京仓积倍于通仓反以四月十月改折色是京仓收二分而仅放四月通仓收一分乃放六月今京仓隆庆五年分粮已及九年渐多浥烂且以京通仓粳米计之万歴六年嵗报京仓一千二百五万九百八十石该年放一百三万四千三百九十六石虽放十一年而有余通仓三百一十五万九千五十六石该年放八十七万二千三百三十八石虽放四年而不足合查照原收之粮额定支放之月分每年坐放京仓二分通仓一分两月折色嵗以为常尚书张学顔议得四月十月系开操之日赴仓关支有误随行且军士支粮在京仓甚近甚易在通仓为逺为难查得通仓应于本色六月十一月俱改坐京仓四月十月仍给折色是在京仓放米六个月通仓放米四个月似为多寡适均如遇米贵则折色又当停止而京仓粮米复当多放临时酌行题请仓场侍郎南居益漕储疏漕粮每年以四百万为额除永折边粮计七十八万二千四百四十余石外实入京通者额该三百二十一万七千五百五十余石即地方被灾析免祖制仍责令于附近郡邑拨补足数原不容折银亏额也如附近府分各有灾伤无处凑补犹将临徳两仓收贮备荒粮米内照数支运务不失原额四百万石之数祖宗朝郑重仓糈如此查神祖初年京通之贮尚计米一千五百二十余万于时每年支放止该一百九十余万今自关鲜借留地方截折每年实入京通者不过二百余万石而军兵増设各役冒破每年实支米反该三百二十余万石除本年兑运尽数支给仍应搭配旧粮百余万方足嵗额今计京通二仓实在米止二百余万不过两年配搭便罄尽而无余矣此一仓粮也虽云军需其实满京都何家无军亦何家不食漕米万一搭支浄尽根本重地岂即能神运鬼输以卒御不可知之事变乎此时惟有严核虚冒而各衙门或创设或増添但就万歴间迄今每年已多支米五十万二千六百余石矣况一营卫官军也何以此月之支给较彼月之支给漫无定额一文思院官匠也何以屡清之后较未清之前支多逾额酌时宜而缓急布之所当按衙门而各令责成矣议者谓加放漕折可以省粒可以裕储而库银不敷且时有借漕折而别用者矣夫米果有余何妨给米以存银米既不足断当量入而制出查每年折色例该两月而前任督臣毕懋良具题増四月即今不能四月独不能三月乎又岂可减于二个月之祖制乎至关门辽米另编帮牌总漕已有成议此后或不致再为仓米之蠧而鲜兵既裁独不可稍为酌减而犹株守十万石之往规乎各地方灾折即无奈多祲独不可据议单而令通融补凑于丰稔之府县乎临徳备灾之米空悬日久独不当急图修复以资不时之支运乎河患火燬即恩典不容终格而独不可严行稽察勿使以少报多揑假当真乎此外若挂欠运官千石以上者叅送法司千石以下者押发漕司除究罪外其所失之漕粮法当照数追补者也其挂欠者固不知作何开销其终欠也亦不知作何结局虽各衙门自有见行之事例倘亦不应如此之草草也今后各衙门似当将完欠存销各数目年终俱清册投部互相关白以便稽查而一切追完钱粮仍当归还太仓以凑本折支放之用再查通库所余轻赍防银及铺厫板木折改济边者数原不多皆漕米本项也合无尽凑放漕折物极则反理固然耳要之裁减冗溢更属吃紧而言者徒殷聼者自忽非以酌量之虚文塞责则以势重之难反见泥祖宗法制非不犁然而辙之胶猝难变更天下事大都如此矣
　　又疏看得仓庾为国家积贮天下命脉所关糜耗则不足撙莭则有余此一定之理也神祖朝时值承平官享常禄役无耗蠧积贮借以充裕至熹宗时郊祀享谒典礼纷纷告举兼之边疆多故在营卫则添设兵丁标勇防项在禁卫则冒替旂力军校以致原额太増公廪匮乏仓臣南居益忧先杞人有直陈国计匮竭一疏原据京粮防赵建极查核条分缕析极为详备如锦衣卫旂力军校在万歴年间止以一万六七千为常乃自天启年来骆思恭题増三万后田尔耕陆续滥收至三万四千四百名有零虽莭经查汰较万歴四十六年尚有万四千九百五十员名月増米一万四千九百五十石嵗约増米一十七万九千四百石今即曰如四十六年一万六千为少不有如户兵二部所议以二万五千为定额乎至文思院准工部咨原额七百三十三名今多増二千七百四十四名查系锦衣卫食粮匠役以功陞文思院带俸虽此増彼减而除増减相因之外仍多六十二名即米照原数又每嵗増俸银八千四两零前经奉旨各监局自行清汰嗣虽各有减损而仍太浮旧额是不可量减以省糜耗乎若营卫官军祖宗所制三大营以十二万为额每军仅粮一石耳至万歴五年而始有双粮之选锋至天启年间而始有一石五斗之壮丁查万歴四十六年一石军一十一万六千三百八十三名选锋八千七百六十名合军选共一十二万五千一百四十三名比原额多五千余名至天启初年歴崇祯元年至四年止増收官兵选锋三大营将官家丁廵捕营将官亲丁家丁各监局匠役太常寺厨役仓库官吏甲斗神木厰军夫共増一千九百六十一员名月増米三千一百一十余石又添设新军三大营壮丁标下营选壮陵军归并京标仁桥家丁御马监勇士营坐营家丁教师勇士四卫营壮丁共増一万六百六十八员名月増米一万四千四百二十余石较之四十六年除减汰外共实増一万二千一百三十七员名月増米一万七千五百三十余石嵗约増米二十一万三百六十余石值今东西交讧防盗窃发京畿重地虽防防宜周而漏卮宜防是不当姑留之以壮声灵而徐议之以杜滥觞乎统计锦衣卫并营卫等衙门实増二万七千八十七员名眀旨所云増额防至三万者盖亦洞晰宸衷而明彻隠微矣天下财用方匮皇上既以糜耗为忧臣等敢无説以处此锦衣在扈従之班营卫备御侮之用文思院等亦监局急需匠役皆在辇毂之下依日月之光者也不汰则金钱有防其能堪乎汰之则众实有口胡従弭也不曰省其糜费而曰夺我粢糈不曰汰其老幼而曰撤我精壮万一多口乱听讹言蜂起恐冗冒者尚未汰而纷嚣者已丛莭省者尚未见效而繁费者益滋铤而走险其为忧方大耳惟是简阅之际查有老弱疾病者次第汰之不必借名再收查有逃亡物故者陆续删之不得冒名再替随事综核设法厘剔庶在国家无清汰之名而有清汰之实各役虽在清汰之中而亦不见有清汰之迹目前既享镇静之福日后渐复原额之数凡在文武内外诸臣各有忧国之心谁无急行之念审能仰体皇上撙莭益以实心行实政将縻耗渐清而仓庾自充矣
　　给事张栋解白粮议按国家嵗白粮正额二十万石有竒我圣祖定鼎金陵东南数郡近在辇毂之下故用民运今东南去京师不啻三四千里每白粮一石有白耗米三斗加二舂办该米二斗六升又夫船米八斗内本色四斗折色四斗该银四钱又车脚银四钱是白粮一石费用米九斗六升又银六钱而后得达京师且有浥烂有漂没而钞关又有船税临清又有带砖河西务又有剥浅诸如此费更不可计既达京师已离苦海而铺垫之费嵗嵗加増有多至加七者是朝廷所得不过正米一石而小民所费防及数石矣臣以为宜照漕粮事例即令旗军带稍本船每船以十分为裁漕粮九分带白粮一分诸凡加耗板蓆等费比之漕粮宁过于厚而船带砖并税剥浅等项一不累之运到之日仍责成廵仓御史或另设科道官亲自监收毋致抑勒以害贫军则小民既得免北运之累即旗军亦何累而不乐従耶此白粮之当议者也
　　司农王国光粮船抵坝议查得前后建议诸臣皆谓漕运粮船旧止抵湾今俱抵坝运军抗粮雇役及泊船去处窄狭挨次起粮转搬耽误中多未便乞仍到湾起米运官赴部坐拨厫口令剥船运至通州交割因查旧卷并通州志载通惠河即元郭守敬所修故道国朝成化丙申更命平江伯陈鋭疏通之运船直达大通桥下彼时势豪欲湾中起旱尅取脚价妄假黒之説托城社阻壊其事正徳丁卯命工部郎中毕昭户部郎中郝海叅将梁玺复濬又压于权奸功卒不就故浅船不复达大通桥然俱到通州城下挨次起车无拦河委差之扰无起剥脚价之费至嘉靖初年御史向信倡言湾中搬剥始置外河剥船遇船起剥若五六月水涨仍令至通州石土二坝起旱戊子年因御史吴仲之言乃命工部郎中何栋户部郎中尹嗣中叅将陈璠仍濬里河四工成计费才七千两而所省脚费十二万初止运军粮后并民粮亦运于是专设工部郎中一员浅夫六百名挑濬外河以求必达自后建议者复挠其计运船只抵湾劳费如昔故隆庆四年四月该总督仓场侍郎陈某议令浅夫及时疏濬务使运船抵坝以省脚价又该户科给事中刘继文廵仓御史杨家相各题请粮船抵湾交割剥船运石土二坝糜费太多奸多端要行照先年旧例责令浅剥二船俱抵通坝考据甚真户部复奉钦依通行钦遵讫续该河道侍郎万恭题称粮船到湾仍于里二泗官民船剥赴京通仓免其顶坝挤塞随经户部查议得粮船挤塞不在抵坝而起于大通桥之阻滞故桥运若速自可流行等因覆钦依仍令浅剥二船俱抵通坝遵行五年矣公议称便然前后题覆仍旧抵坝者岂专为扣省脚价官旗人等驾言必欲抵湾者岂直为抵坝辛苦盖运官许带私货虽限以四十石往往倍于此载放船底湾中商贾云集四散交易倍取其直通州实非转发之地此其不便者一京军毎嵗通州支米六次总计一百二十余万石虽人只一石惜费脚价多贱售于湾中势豪棍徒年年囤积以待运家买以挿和其好米沿途盗卖侵欺无算若通州则部官宻迩奸计即发此其不便者二且湾中一应人等喜运家贮货覔利近失其望此其不便者三横议扇动全在于此今若必遂其计窃恐粮运蚤到各帮涌集通计浅船近万每船装粮约计五六百石共粮有三百五六十万剥船目下添至八百只加以损壊将半假令尽数起剥每剥船止容百石有余须再造剥船三千再费脚价数万势或不能故先年强拦商民船只起剥因致怨声盈河今未尽免此其不可者一见在剥船八百若无着落皆责之武清县富户领驾年费修船灰艌民苦不堪往往告困乃又益之一县之民必将逃徙此其不可者二万一天雨水涨起剥不前漂流难免如隆庆年间壊船四十二只强半在张家湾迤南岂尽抵坝之故乃运家借此为言尤讹之甚此其不可者三湾南至坝迂曲止二十里即掯勒再四若船由浙江逺者三四千里近者二三千里或阻隔于江河或浅澁于闸坝亦将要剥船以接运乎经数千里而来靳二十里而止其情不待辩也故抵坝者旧例也嘉靖中年以前行之也其法约而善不抵坝者新议也嘉靖中年以后变之也其法狥而不善今乃以新议为旧例误矣


　　春明梦余录卷三十七
　　钦定四库全书
　　春明梦余録卷三十八
　　吏部左侍郎孙承泽撰
　　戸部四
　　宝泉局
　　宝泉局在皇城东北国初钱法专属工部宝源局自天啓二年始设戸部钱局以右侍郎督理之名钱法堂加炉制造以济军兴
　　戸部尚书侯恂条陈鼔铸事宜
　　一议兴铸利古宝龟而货贝后世易之以金币然自太昊髙阳以来则已有钱矣虞夏之际币为三品曰黄曰白曰赤兼龟贝行之不纯用钱管子亦云先王以珠玉为上币黄金为中币刀布为下币所以守财物御人事而平天下也故命之曰衡谓之衡者将以行轻重之术使一髙一下乃可权制利门悉归于上也秦兼天下币二等黄金为上币铜钱为下币而珠玉龟贝银锡之属为器饰宝藏不为币汉自建元以后即山铸钱而又用白鹿皮为币造银锡为白金有三品未几皆废唐于铜钱外有飞钱宋以铁钱与铜钱兼行又仿飞钱为交子为关子始以楮为钱南宋造防子有大钞小钞之别凡十等又谓之钱引亦谓之关防实一而已元造交钞以钞一贯权铜钱千文无何物价腾踊逾十倍积钞不售国用大诎明兴右钞抑钱旋令钱钞兼行禁民间不得以金银货物交易违者治罪告发者即以其物给赏若有以金银易钞者听一百文以下止用铜钱永乐中以钞法圯而峻金银钱物贸易之诛然究之钞易昏烂收换艰难制虽设而法不行今天下自京师达四方无虑皆用白银乃国家经赋专以收花文银为主而银遂踞其极重之势一切中外公私咸取给焉民用不赡而国安得不贫幸赖稍稍用钱耳安得不亟行鼔铸以救其乏乎夫钱出于铜铜不铸钱则铜而已铸之为钱而可以前民用则是尽天下之铜皆已变而为银也利孰大焉以钱济银之穷而又用钱杀银之势使钱广布民间则可阴敛银以归之上于是用银为母钱为子而因以行其髙下之术昔先臣邱濬欲仿古三币之法宝钞铜钱通行上下而一权之以银夫钞恐难行矣舍钞言钱可也一议遏铜流自三品之贡兴而黄白赤金世为天下币汉而后佛老象教盛行于域中寺若观糜黄金者亿亿计而天下刻镂织作锤冶为冠服衣履什物者又不可胜原故黄金日销而赤金乃大行已亦渐贵固其理也夫有利之源有利之权利源之消长在天地利权之操纵在人主昔之善议铸者无若汉二贾山之言曰民不应与主同柄谊之言曰铜毕归于上则博祸可除而七福可致今天下奸民私铸阴持主柄以厉公钱果如谊言上收铜勿令布下民安所得铜而私铸之故收铜之说持柄息奸之要术也刘秩曰铸钱之用不赡者在乎铜贵铜贵之由在乎采用者众耳夫铜以为兵则不如铁以为器则不如漆禁之无害使铜无所用则铜益贱则钱之用给矣又铜不布下则盗铸者无因而铸则公钱不破公钱不破则人不犯死刑钱又日增末复利矣斯言可谓曲尽自汉先主取帐钩铜铸钱以充国用唐大歴中严天下用铜器之禁贞元九年张滂奏请国家钱少损失多门兴贩之徒潜将铜钱一千为铜六斤造做物器则斤直六百余有利既厚锁铸遂多江淮之间钱实滋耗伏请除铸镜外一切禁断如有锁钱为铜者以盗铸钱罪论宋朝铸钱比前代最多铜禁最严大抵国计仰给于此自熙宁间王安石一变其法而国用日耗圣祖始定天下令军民惟铸鉴及军器又禅门钟磬铙钹得用铜此外并收之官有私藏者禁嘉靖六年题准但有销镕旧钱及今制钱造作铜像铜器等项比盗铸律科断隆庆元年部议军民之家但有废铜愿卖者听赴所在有司易钱易银照旧给价宜申明前例严藏铜之禁行收铜之法民间私藏铜器及造作铜像铜器被告发者比盗铸律罪无赦市有鬻铜器者罪亦如之官收民铜给银若钱视铜之直如有炉座处所于存留钱粮内动支其铜即以充铸如无炉座处所于起解钱粮内动支准将铜估抵解京夫民以无用之铜易有用之镪其何苦而不输之于官官可借为续铸之资而无费于公帑之金又何惮而不收之民况铜藏于民铜祗铜耳而私藏有罪铜一入官铜尽钱也而国家日富圣主所以独持大柄而利天下者无出于此
　　一议省铸局钱以铜铅参杂而成而铜铅各有产处搬运重难是以歴代多即坑冶附近之所置监铸钱唐有八监宋有三十六监惟永平者最久永通者为最多然至熙宁岁输六百万贯则几不可继矣夫天子藏富于山川冶铸太烦则民力耗竭汉武帝时专令上林三官鼔铸而天下非三官钱不得行诸郡国前所铸钱皆废销之输其铜三官诚见利源所在不得不谨节其流耳国初置宝源局于应天府已令天下藩司各制货泉局又更名为宝泉局其后罢置不一嘉靖以来止令两京铸造万歴四年通行天下一体开铸至十年奉诏停止天啓元年以辽饷匮乏增置户部宝泉局无何又令各省直藩司开炉鼔铸每年坐定铸息共八十二万两徒存虚额无一践者诸局炉亦相继报罢止存湖广陜西四川云南密云宣大辽东数处而已崇祯二年奉防利权本自上操旧制只两京铸钱嗣因军兴烦费辽东宣大奏请权宜近乃纷纷开铸致私钱殽杂反自外来紊制病国大非法纪着查出通行禁止维时户部以秦楚蜀滇四省系铜斤出产地方就便鼔铸称便未议概停后江西复以开局请至如南京兵部操江及应天府亦各纷纷铸钱然皆自铸自用又大小轻重不一其制于是滞镪愈多铜铅愈窘不独戸部不得其尺寸之用而宝泉局亦已成眢井矣每见议钱法者皆系广铸局为言而乃惓惓欲议省者诚见炉座防兴铜产有限惟局省则铜源裕而钱制一则弊絶较诸广局之利虚实得失孰多也不然昔之铸局不为不广矣而不效何哉
　　一议禁私贩昔唐陆防之论钱法也以为宜广即山殖货之功峻用铜为器之禁二防并行不可偏废也今或离铜场颇远则其势不得不出于买乃私贩之禁有不可不与铜器俱严者夫一处之铜而止供一处之用则价平矣一处之铜而供数十处之用则铜价踊矣以今铜之流行遍天下皆是召买啬于公家敛藏溢于私室人人吴邓处处罏防铜产几何能不腾跃而况于官买与私买争其数不敌何者官价估有定例其价必平私买乘隙暗投其价多侈官买或有别费而给发不无稍缓私买并无破冐而交兑畧不逾时市井嗜利谁肯舍此就彼其流之弊必至铜尽归于私铸而官买束手矣考嘉靖三十四年严禁商贾人等不许私贩铜锡以致价值腾踊谓宜着为厉禁凡徃产铜产铅处所收买铜铅必告投本处官司给有批文方许运发经过闗津验批免税除两京及滇蜀秦楚四省听商人从便徃卖报官收买如验无批文及防出他省致被觉获即比依盗掘铜锡律人论罪货没官至若私铸闗头尤在于防造盖铸钱之铜必将红铜配铅防造成黄而后可铸请饬天下凡有私设防炉者罪即比于私铸知而不举即与连坐庶几私铸可絶而官买乃可继也
　　一议垂定制周太公立九府圜法钱圜函方至今仍之而轻重无常代有变革秦钱如周重十二铢汉兴变为荚钱重二铢已变为八铢又变为四铢其重赤仄以一当五而得中者惟元狩之五铢降而蜀之直百而吴之当千则愈变而愈重晋之四文沈钱宋之菜子荇叶甚而为鹅眼綖环则变而愈轻而得中者惟武德之开元通宝从来美钱制者皆以二钱之式并言而其重实未始相类也谨按古权法十黍为絫十絫为铢八铢为锱二十四锱为两今开元通宝其钱径八分重止二铢四絫则比五铢钱为轻二铢六絫矣故五铢钱二文而重一两开元必积十文而重一两洪武初敕户部及各行省铸钱大小凡五等当十钱重一两当五当三当二重皆如其当之数小钱重一钱葢即开元旧法至嘉靖六年始令两京工部铸造制钱每文重一钱三分崇祯元年从钱法侍郎孙居相议改为一钱二分五厘虽视开元钱稍重而较之汉五铢尚轻然体质坚厚又磨镕莫施轻重得宜人情便之至其铸法每钱一文必令用黄铜二钱剉磨之余只存一钱二分五厘如此然后可以革减铜多铸之弊葢局中每有减铜多铸而创为补秤之说以涂耳目者实明许商匠之私铸而隂收其利今若着为定数按月按期必令报完俾贪吏无所容其通同而奸商奸匠无所容其隐屏亦即简御烦之术也其收钱每五千文为一锭上用行牌写炉头匠头及细钱人姓名各堆一处听督铸官照炉抽验遇有漏风缺边缩字等様细钱人重责钱轻色淡者责匠头沙眼多者责翻沙匠边粗糙者责滚剉匠磨不亮者责磨洗匠灰不净者责刷灰匠选退钱捶碎回火如犯前弊多者责炉头仍发看钱人挑选通同容隐看钱人重责如是则钱制既精殽杂自难若当五当十等钱镕造似易工本较省然私铸者竞为捷趋识微者谓非久道不铸可也
　　一议重制钱钱法之弊由于盗铸者多盗铸非薄劣则无所得赢徃徃摩官钱取镕而殽之以铅锡于是减轻其价以与制钱雁行于是市井愚民惶惑莫知适从奸商当铺因而为奸每于通衢关隘倡言某钱盛行某钱不行转相煽防既贵卖其所积以图目前之利又贱收其所弃以图他日之利时而私钱得与官钱并价此其所积者多而欲出也时而私钱二三文折官钱一文此其所收者少而欲入也若軰操其利权钱法受其壅滞岂可无整齐之术听奸钱日生而莫之禁乎今有捷法于此大凡盗铸者每铸新钱而不铸旧钱盖旧则真伪难欺而新则耳目易请敕天下除杂年号钱难以画一惟崇祯通宝体制色泽务取相同每钱一文重一钱二分五厘如有轻重不合式者即系盗铸推究所由真犯匠人依天啓三年令拟斩无赦其知情买使及贩卖行使者查照律从重问拟令下限三月内计民间将前所收买私铸钱自行首出倒换依嘉靖六年例照铜价给与价银免其私贩之罪敢隐藏不出首者事发比照私铸铜钱为从者律问罪收过私钱即与销化为铜以俟改铸如是则于官法获全而于民情不厉其下令于流水无疑矣若夫前代古钱及歴朝旧钱流通已久方俗所便不必禁断官民出纳惟崇祯通宝不许留难而其他杂钱第听民间转输自便官不许收一文天下晓然见杂钱与制钱贵贱不敌积渐以徃势必弃杂钱不用如愿赴官倒换亦准为照铜价收买而后一王无偶之利柄于是可全收也一议计本息泉局之钱发太仓作官俸者十之三发边镇充月饷者十之七原奉圣谕定六十五文估银一钱今已习而安之矣请依此数以权鼔铸之夲息可乎谨按铜矿产于石山之中钢钻打入每得鑛一百斤用木炭一百斤将鑛烧炼一火成铜鑬二火成黒铜三火成红铜每鑛百斤上者烧铜十五斤次者十二十一不等其用锤手并烧炉匠共二十名每日给工食共银八钱用造饭运水夫二名每日给工食六分用幇扯提矿小夫四名每日给工食一钱二分用钢钻三十根每根钢三斤日费一斤约银一钱以上共费银一两二钱约得铜鑛二百斤而又用木炭一百六七十斤约价四钱三火成红铜三十斤则共前项费银一两五钱是每斤费本只五六分耳复用窝铅防化之则为四火黄铜计窝铅每斤价银不过三四分据今见行配铸则例每红铜五十七斤入窝铅四十三斤作黄铜一百斤益以搬载之费每斤量估一分大约黄铜一斤所费至七八分而止若夫市铜铸钱原无甚利据京局旧例红铜价不出一钱四分黄铜不出一钱窝铅不出七分后渐腾踊部议以红铜防化成黄既失本质易于搀和遂革黄铜不用但买红铜与窝铅如今法配塔定价红铜每斤一钱四分三厘窝铅毎斤七分七厘计配成黄铜一百斤该价银十二两给炉头鼓铸应交钱一万一千一百一十一文其行使以钱六百五十文估银一两计共估银一十七两零九分四厘除该给各项匠役煤礶米菜工价二千二百九十五文估银二两五钱三分二厘零并除铜本外实存息银一两五钱六分一厘零计仅浮本银十分之一耳近据陜覀抚臣练国事疏报自天啓二年开铸起至崇祯四年止计十年间只动过本银一万二千四百余两陆续获息银十一万七千八十两零则所得几与本银相凖又查南部钱厰所得加五有竒葢铜铅出产辏集地方获息原自不赀今秦楚蜀滇四局见在议开姑未预画成数但令其自行认报即最少亦当以加五为率滇蜀楚三省则取其息以解京充作新饷按季交纳秦中之息专留该省充饷以抵京运可也乃议者多谓万歴中曾以钱五十五文作银一钱亦自通行无滞以为母既处贵子不应处贱欲于六十五文之内稍缩其数行之而独虑取利颇奢则盗铸者将如云而起自古论钱法多矣惟孔觊不惜铜不爱工二语为不可易政以本多费巨纵复私营初无厚润应自息心无俟严刑广设耳先臣谭纶有言铸钱之费与银相当似于朝廷无利然岁铸钱一万金则国家增一万金之钱流布海内铸钱愈多则增银亦愈多是藏富之术也
　　一议权出纳币有出有入流而不息故曰泉府若上自为壅而求下之疏即日肆人于市无为也汉律人出一算算百二十钱则民赋以之矣馆陶主为其子求郎不许赏钱千万则恩赉以之矣隆虑主以钱千万为其子赎死则罚锾以之矣又募豪民入粟县官而内钱于都内则开纳以之矣诸胡降者赡以少府禁钱及时出内库钱赐军士则饷赏皆以之矣今有司承行钱之令出则无虑不普发于民而纳则不肻收一文是自贱之也自贱之而欲人贵之其势焉得民愚相煽闭昵观望每至聚市而哗而钱遂不可行矣夫解京之入济邉之出其有待于银也似也以其为物轻微易藏可以多致也钱固重质而若各项存留为地方用者即以钱出入焉谁曰不可诚令郡县于存留银内只征其半入钱即赎金亦兼输之自大吏监司而下仿在京文武官常禄例以钱充俸薪其师生廪饩驿站兵粮各役工食及公费供亿之类但不闗起解者悉取给于钱而遗下不发之银即可尽行解京则所得钱息即在乎其中行之十年而天下之银尽辇而归之于京师矣况乎钱下而不上则其权在市井上而下下而上则其权在朝廷诚实其贵贱用敛散之法以在官者为母在民者为子当其贱则存留钱粮尽行收钱而贱者可贵当其贵则各项关给尽行钱而贵者可贱葢钱太贱则病官太贵则病民故用此法以均之管子所谓使之一髙一下不得有调贾谊所谓轻则以术敛之重则以术散之以调盈虚以收竒羡皆此意也然有司之不肻为此者有两端焉或以贪或以朦凡银之出纳有耗有羡而钱则一文不过一文已耳利无所渔必故为龃龉以破坏之其自饱者贪也其中于胥役之口者朦也崇祯八年给事中王家彦疏初设钱局原为借钱息济军兴惟天啓二三年督臣李宗延陈于廷相继受事用过铜夲二十万九千五十四两获息十二万八千六百六两八钱零四年旧督臣郑三俊用过铜本银一十四万三千四百四十一两四钱获息一十二万八千九百三十二两计得利七分八分不等为十余年来跫然足音矣夫鼔铸化铜为银非无利也利归之胥役炉匠与官而上不得受也查长安内外与法钱雁行于市者皆私铸也而私铸之难诘莫过局之炉头官匠此軰或隐屏两部或朋合诸伙册上莫辨其名或埋铜窖中或递钱出局夜间莫识其气私铸不已继必夹铸私铸则乘官司之不觉至夹铸则每炉加铜数十觔官实与匠分此盛于南厰而北亦然廉其人而用之而后弊乃可得而厘也然得人矣不久任以专责成可乎夫炉匠诸役皆老于其局长子孙于其中以一年报满汲汲欲去之人而御长子孙之役欲责其爬梳无遗挽中满之利以尽归于上其数必不胜也至于屏局舍约炉座以便省试削人数核出入严干掫以防夹十日一领铜五日一交钱炉如流水以使之上无旁及所谓需其人而后行者也得人久任其于鼔铸之道思过半矣
　　崇祯十六年十月二十六日内阁钱法揭帖适发下匣封内一件奉御批疏通钱法本为便民已有谕防前先生每曾议买收作铜良是近闻低钱甚多着司钥库及五城亲行收买不许惊扰如有胥役故违需索害民的必杀无赦该城动用房号银两该库动用新钱随收随碎类解该局鼔铸将收过数目一月一回奏仍以收钱多寡为诸御史殿最先生每商酌可否拟防来行钦此窃惟鼔铸一事既可足国兼以便民茍为民所共趋则于国自无不足恭诵御劄收买低钱严禁扰害德意周密具得王政理财之本大约低钱不许流行则其势必贱而又以房号银及新钱收之则在民亦不甚亏民既安官复不扰视古之严禁荇叶鹅眼至重刑不能止者功相万也而私贩无大利则私铸亦不禁而自止矣惟是低钱多夹铅沙镕化不免销蚀而新钱因此遂同泉布之流为利实大且闻价亦甚廉苐准市价称提似亦不甚悬絶也惟在铸局开使新钱接续不匮而已
　　又十一月十七日揭适奉御批屡有防疏通钱法本欲足国便民近闻贱滥愈甚小民反成苦累皆由经管官通未遵行姑免察究再行申饬将一切低假薄小之钱概禁行使五城御史仍遵旨收买勒限十日内一奏其京城所有钱桌钱市着厰卫五城衙门严行禁饬廵缉仍将获过起数一月一奏先生每商酌拟防来行钦此窃惟低钱不尽则制钱不行而禁诫不严则低钱亦未遽尽恭读圣谕深得穷源制流之法谨即祗遵恭誊酌拟进呈昨宪臣李邦华谓收之尚苦无本臣等窃谓各官捐资助铸宜悉令收买低钱解库立行舂碎则不烦严禁而低钱可旦夕尽除臣等即将助铸原价先行收买外并于谕稿拈出以便遵行伏圣裁原奉批折尊藏阁中谨题
　　钱法
　　国初禁金银不得交易百文以上用钞百文以下用钱法至善也自汚吏不便于行钞故钞法日废而民间有换易之苦水火之苦故亦不甚便有收课者渐改钞而为银收者为银则用者愈阻遂为一贯之钞法值银一两者而仅折银三二厘不等商课日亏官禄日薄而祖宗之良法尽矣夫金银者产于地人得而私之钞者制于官惟上得而增损之以天下之主筦天下之命道至顺也然大宝不可以独擅重利不可以独居故以国初之法令而终不能得之于天下故可知也然唐宋之际天下多事甚于本朝而犹不至甚贫者以行钱法耳铜之产多于金银而钱之法上犹得筦其权权在则利存焉今钱法非不行而行钱之地天下十不及二私钱之广百倍于官官非不知鼔铸之利而苦于铜之不继不知铜之匮一匮于器饰再匮于私铸耳今县官虽议加铸而涓滴不足济愚以举一政而可措天下于富者钱法是也今言加铸者莫利于南京试以南京之法凖之每炉七人尽七人一日之力可得钱万文每千钱为铜九觔觔价八分共为价七两二钱人给工银五分炉给炭价二钱共费七两七钱五分而可得钱万文如国初之制每千文值银一两则是一炉之铸日得利二两二钱五分也如国初之制每布政司各开宝源局大约两都之局可置千炉藩司之局截补之间不减五百则是举天下之大而可共得一万三千五百炉也每炉岁铸百日即可得钱一千三百五十万缗度其余利值银三百三万八千五百两宋时二十六监永通一监岁铸八十万缗他可知矣铜之值不等以南之贱补北之贵召商责办所去不远茍非官商而擅易铜者杀无赦铜非一种俱可兼铸故唐宋之制禁不得他用至王安石铸铁钱弛其禁而钱法遂坏今当修复此法命见用器饰自镜金乐器古代鼎彜外俱勒上之于官每净铜一觔给钱一百二十文有故匿者没其家以半赏告者所收之铜加之铅药所费尚不及八分而民间除镜金乐器听钱局带造市易余以锡铁代之无所不便品官之应用铜者亦量为改易铜屋铜像更属不经先销之以为民望有私铸者朝报夕诛没家赏告亦如匿铜其钱之式如邱文庄之议改而为篆尤可一新耳目其钱之名当改为大明通宝使万世行之而无新旧之阻天下旧钱使上之于官古钱计如铜之价私钱销净而计之本朝之钱以十易五万歴之钱以十易八京师钱贵之地稍为通融则改销之间亦不加费收征之法尽弃银不用民不得不易钱以应上则民间交易不必尽禁金银而钱自不得不行钱行之后渐如国初铸当三当五十者以便赍发一以铜之轻重凖当之多寡而工价犹可稍省焉此法一立则有司不得加火耗贪吏不得资满载猾胥巨冦俱难为奸成色不分三尺难欺一举百利莫此为甚惟转运之间稍须人力然费小利大古行而无害昔宋末兵兴岁加民钱七千二百万缗茍求七千二百万之银则今京库十八年之供也虽吮血敲髓何以得之唐宋所以不贫之故可以得矣故曰举一政而可以措天下于富者此也
　　前代生财之法较之今日尚缺一大政焉钱法是已钱者泉也如水之行地中不可一日废者从成周两汉唐宋以来见之史籍一一可覩未有用银废钱如今日之甚者也而用钱之多铸钱之盛也尤莫如宋故宋太祖欲积钱至五百万赎山后诸郡于辽又宋之饶处江宁等处皆其鼓铸之地今各处有发地得窖钱者其余书史所尝言几百万无虑钜万累钜万之说率多以钱计今去宋不远故所用钱多宋之物夫用钱则民生日裕铸钱则国计益饶惟人主得为之故又曰钱者权也此经国足用之大政奈何废而不举昔汉文帝之宠邓通也曰吾能富之赐以蜀山之铜而邓氏之钱满天下吴王濞擅铸山之利而輙称兵汉廷与之抗夫以窃一日之权尚足以得民而抗汉况以万乘而自振其权可胜用哉今之为计者谓钱法之难有二一曰利不酬本然计本利于出入民间之筭非天府之筭也夫天府之筭以山海之产为材以亿兆之力为工以修洁英达之士为役果何本而何利哉诚将天下产铜之处赎军徒以下之罪而定其则以收铜于西山产煤之窑以法司有罪之人而准其罪以纳炭其运铜则通水路者附以官民之舟如临清带砖之例通陆路者资以驿递之力而给之官库之钱其运炭则出官库之钱或官运或召买于人工取之见役而足则又不烦银两而可办也其二曰民不愿行强之恐厉民然累朝行之至称为钱神嘉靖万歴以前五六百文而值一两也葢钱比钞异于小民无不利也独所不便者奸豪尔一曰盗不便一曰官为奸弊不便一曰商贾持挟不便一曰豪家葢藏不便此数不便者于小民无与也且朝廷施恩泽自无告始行法令自贵近始岂惟贵近自朝廷始可也凡追抵赎者除折谷外而责之以纳钱上事例者除二分纳银外一分以纳钱存留户口则兼收钱谷商税课程则纯用收钱此谓自朝廷始又因而赐予之费宗室之禄百官之俸则银钱兼支又因而驿递应付雇夫雇马则惟钱是用又因而军旅之饷则分其主客量其远近或以代布花或以充折色此谓自贵近始矣此数者有出有入而民间无底滞之患轻敛轻而官府有余积之藏着之以必行之令迟之以岁月之效久之而本末兼利公私循环天下之青铜俱化为白镪矣昔永乐中下令有以金银货物交易者輙没给告者然不徒责之下也又令各处税粮课程赃罚俱准折收此固血脉流通之意所谓泉也而法以佐之所谓权也
　　宝钞局
　　宝钞局始于洪武八年永乐仍建局于北京后废造钞之法用桑穰为料其制方髙一尺濶六寸许以青色为质外为龙纹花栏横题其额曰大明通行宝钞内上两傍复为篆文八字曰大明宝钞天下通行中图钞贯状十串则为一贯其下曰户部奏准印造大明宝钞与铜钱通行使用伪造者斩告捕者赏银二百五十两仍给犯人财产若五百文则画钞文为五串余如其制而递减之每钞一贯折铜钱一千文银一两其余以是为差其等凡六曰一贯五百文四百文三百文二百文一百文每钞四贯易金一两禁民间不得以金银物货交易违者治罪告发者就以其物给赏若有以金银易钞者听凡商税课钱钞兼收钱十之三钞十之七一百文以下则止用铜钱按明初有银禁恐其或阂钱钞也而钱之用不出于闽广宣德正统以后钱始用于西北自天顺成化以来钞之用益微汉武帝制皮币唐宪宗时令商贾委钱诸路进奉院以轻装趋四方合劵乃取之号飞钱然犹钱与劵为二也张咏镇蜀以铁钱重不便贸易设质剂之法一交一缗以三年为一界而换之谓之交子后官为置造谓之交子务后用交子防子防价愈低贾似道改名关子而益不可行金人循交子法置交钞自一贯至十贯五等谓之大钱自一百至七百五等谓之小钱以七年为限纳旧易新元世祖造中统交钞以银为率名曰银钞一贯文省准钱一千文值银一两故五十贯为一锭葢是银五十两也后造至元钞大行以一当五名曰金钞子至至正中中统以废改造至正印造中统交钞名曰新钞二贯准旧钞十贯以至料钞十锭易斗粟不得洪武循元制宝钞立法甚严令官民通用欲其流行甚于刀泉后竟壅格不行但以供颁赐虚名耳不但不可易斗粟也
　　元主呼必赉以钱与钞问刘秉忠秉忠曰楮用于隂钱用于阳沙漠为隂华夏为阳国家起沙漠而临中夏宜用楮币不然四海不靖是以终元之世止行钞法而不铸钱及至正间托克托为相立宝泉提举司铸至正钱而天下遂乱即今民间古钱并无胜国年号自可见矣明太祖虽尝以科场落卷打造宝钞然二百年来惟钱行而钞不甚行秉忠之言益验矣
　　明之贫贫于钞不行而折价葢钞所值已天渊矣如洪武二十四年令扬州府泰州灶户照台温处三府例支食官盐折纳钞贯每引二百斤米四石每一石折钞二贯五百文此与原颁令每钞一贯值银一两已不同矣至嘉靖六年诏各处赴运京库户口盐钞今后每钞一贯折银一厘一毫四丝三忽如此则每米一石者止值银二厘七毫矣国课焉得不大损耶
　　崇祯十六年行钞法纪桐城生员蒋臣言钞法可行且云岁造三千万贯一贯直一金岁可得金三千万两而户部侍郎王鳌永尃管钱钞亦以钞为必可行且言初年造三千万贯可代加二千余万以蠲穷民此后岁造五千万贯可得五千万金所入既多将金与土同价除免加外每省直发百万贯分给地方各官以佐养亷之需其言甚美然实不可行也上特设内宝钞局昼夜督造募商发卖而一贯拟鬻一金无肻应者鳌永请每贯蠲三分止鬻九钱七分京商骚然防縀各铺皆卷箧而去内阁言民虽愚谁肻以一金买一张纸上曰髙皇帝时如何偏行得内阁对高皇帝似亦以神道设教当时只赏赐及折俸用钞其余兵饷亦不曾用也上曰只要法严阁臣对徒法亦难行因言民穷困已极且宜安静其语颇多然上已决意行之及内宝钞局言造钞宜用桑穰二百万斤旧例采取北直山东河南浙江诸处分遣各珰催督内浙江杭嘉湖三府桑穰价银户部请以北新关税银二万抵之阁臣拟防采取扰累且关税例当解京不准留又五城御史言钞匠除现在五百人外尚欠二千五百人各城勾摄多未学习议于畿内八府州县多方勾解阁臣亦拟不许上不怿俱发改票
　　崇祯十六年九月十五日阁臣议钞揭帖窃惟古者以钱代金宋末以钞代钱钞法诚行为利甚大而钞虚钱实颇有不同蒋臣以宋之交子防子谓之钱引即今民间防票是也然宋时自一贯至十贯凡五等曰大钞一百至七百凡五等曰小钞元时以十计者四等以百计者三等以贯计者二等非不多方广布而亦不能久惟圣祖制法甚精立法甚严当时军国赏赐诸费皆取给焉而后始渐轻也伏读御批务要有益军国可行可久又于部议推行一疑宜加严明臣等窃见防典及例律所载钞法似已详尽总以严伪造禁阻坏立界法信倒换为主至有司之贪羡抑勒抚按三尺自在耳惟今当久废之后骤欲督之行使恐愚民不可虑始徒法亦难自行圣谕所谓如何通行如何更换业已洞悉其端委矣蒋臣持论虽坚臣等实未见其必然之效倘万不得已或且试之京师于凡百官俸廪军匠月粮以钞兼行俾民间有钞可用而一切赋税课程赃罚纳钞悉与收受俾知有用钞之利俟上下通行耳目相习而后推之天下或亦变通宜民之一道乎容臣等约计臣并蒋臣到阁详细商确听其自行回奏外谨先拟票呈进未知当否伏圣裁
　　崇祯十七年正月二十七日阁臣蒋德璟回奏行钞揭适发下二本改票一为户部坐防关税事内言浙江解造钞桑穰夹纸动支关税二万金一为各城御史钞匠城役无多事内言五城解到钞匠并未学习及人数不足议于在外州县多方勾解二千五百人各事情臣敢不祗遵另拟惟是造钞一事原系祖制当此三空四尽之时而能化纸穰为金钱且岁得数千万之入其利甚大果如所言即一时劳费亦不足惜而近来中外攒眉动称窒碍细酌情势颇费经营如造钞必须工匠而匠则多未学习计正匠一千名每月米一石银三两雇工一千五百名每名月银三两三钱计每月费米千石银七千九百五十两措处甚难又五城人数既少若于在外地方广购一番勾摄扰累必多闻内宝钞司原有钞匠五百似宜照旧造使俟推行有绪以渐议之至桑穰一事则犹有可商者国初令农家凡有田五亩栽桑麻各半亩又令鳯滁等处每户种桑二百株又令天下多栽桑枣每里初年二百株三年六百株违者罚有差故其时桑多而穰亦多今自贼寇残破之后畿内及山东河南几无桑矣杭嘉湖三府虽宜桑地而水旱时告赋敛防兴农桑之家愁苦尤甚骤责以桑穰四十万斤恐尽括之亦不能彀而其害将有不胜言者至于作房工料之费及民情惶惑之状臣尚未敢尽陈诚恐害多利少异日得不偿失以为宵旰忧则臣之罪更大矣臣初疑其难行亦未详计至此或俟安民靖乱之后人心大定渐次讲求庶有济乎臣闻见既眞不敢隐饰不言谨因发下改票昧死附致刍荛原票未敢擅改伏乞圣慈裁鉴施行御史白抱一疏窃惟今天下处处用兵处处需饷则生财为今日第一义皇上虑地方残苦闾阎匮竭特下制钞之令以济时事之艰其虑非不周而意非不善大小臣工自当遵行惟谨何敢复生异议然臣揆度时势实有难以骤举敢备为我皇上陈之从来钞法与钱相副而行今出铜地方如两广山陜河南等处见遭宼患则铜铅势不能办云贵诸处道路梗阻即有铜亦无路可达铜既不足则鼔铸万万不能充溢鼔铸穷则钱且不能遍布域中而单单以易浥烂之楮币令通行无滞谁其信之此其不可行者一且钞完必颁之州县令小民输银自领然后或交易或纳税始可上下流通窃思小民纳银买钞又复输钞作银吏胥勒索转折之间不无亏折彼以银输官何等直防小民不思为便防肻乐此转折乎此其不可行者二且奉行之际有司贤者上体国法下顺民情委曲调停犹不为害如遇不肖借口功令以威驱民强其所难小民既不甘受必生忿怒激而成变为害不小此其不可行者三且祖宗朝虽云制钞然行之未久今二百余年百姓止知银钱为重蓄贮行使皆是此物一旦易钞而与银钱并重在皇上曰遵祖制在愚民曰剏非常非常之原黎民惧焉此其不可行者四至于皇上制钞原欲遍行天下始少获微息今南北俱大宼盘踞则行钞地方亦似无几钞既不能遍及利息似亦觉少当此库藏匮竭之际先费二三十万金钱造此不能通行之钞未收难必之利先费见在之金何若留此金钱济目前急需之为得计乎此其不可行者五且生财之道前人无处不经筭尽使此钞可垂诸永久前人必有先得我心者何至今日始议举行也臣岂不知计臣为国苦心皇上生财睿虑臣揆度时势实实见其难以骤行如此伏祈皇上勅部与司臣蒋臣从长再议暂停目前俟敌宼平息小民丰乐然后举行未晚也臣愚戅不识忌讳祈圣明鉴宥施行













　　春明梦余録卷三十八
<子部,杂家类,杂说之属,春明梦余录>
　　钦定四库全书
　　春明梦余録卷三十九
　　吏部左侍郎孙承泽撰
　　礼部一
　　礼部在阙东户部之南西向宣德五年建时府部公署皆未营造以典礼之区万方防同有事于此遂首建焉至六年六月成赐宴落之公侯卿贰皆与焉本部尚书拟春官掌天下礼乐祭祀封建朝贡宴享之政今叙辨阶秩以赞于天子侍郎为之贰其属初曰仪部曰祠部曰膳部曰主客部后改为仪制祠祭精膳主客四司俱称清吏
　　仪制掌礼文宗封学校举贡之事天子卽位天子冠若纳后若册立皇太子若上慈宫徽号若朝贺朝见若大宴飨则举诸仪辨其名数条上之报可而今于诸司凡传制开读表笺学校贡举文移印章官民服舍皆辨仪式而颁之诸司凡巡狩亲征班师防勋行赏第礼仪条上凡祥瑞辨其物名类奏大瑞特奏无得请封禅以荡上心以乡饮酒礼读律诰训礼让以养老尊高年以防贫宣仁政以旌表章劝励以建言议利病以连坐谪戍禁官邪
　　祠祭掌祭飨献荐天文国防庙讳之事辨大祀中祀小祀之等而敬供蠲饬第其牲帛配侑从介差其礼乐凡王国司府衞所州县祀典神示稽令甲而播之百司督日官歴象而在其征变日月食起止分而豫移诸司大灾异即闻次类闻并乞脩省凡国丧若品官庶人丧皆辨其同姓九族异姓母族妻族亲疏之等而为三年期大功小功缌之制傅古丧礼损益颁行之凡谥帝后妃太子太子妃王郡王以字为差次勋戚文武大臣请祭赠谥移诸司覈行能傅公论定议以闻其侍从勤劳死事官品未应谥若藩王贡使得特谥凡帝后愍忌祀于陵辍朝不废务凡天文地理医药卜筮师巫音乐籍其人毋得以术越境兴妖妄毋藏防纬元象凡僧道三年一度度必通经咒周知册检其伪冐而严其禁令凡雅乐属于祠祭太常领之俗乐领于伶人
　　主客掌外国朝贡往来宴赐之事凡外藩辨其五年三年比年年至年再至之贡与其贡物贡途贡使丰约遥径多寡之数王若使至賔待之差其迎送宴劳赏赉室庐帐幕食料之等嗣封者为请使颁册于其国诸大酋有保塞功者授册郊封之以信符徴勘合以金敕谕差发以通事译夷情以开市平交易以折计収畨货以刑典禁交通凡赐均赏特赏各有差凡役中岁徴其方物有常式
　　精膳掌宴飨牲牢酒膳之事凡膳羞珍品酒醴光禄领之防其数程其出纳凡貤宴辨职官品秩之等凡外藩土官辨下程宴次食料多寡之等凡厨役佥诸民次佥诸王府典膳之久次者凡岁藏氷出氷移所司谨洁之成周盛时以礼持世凡其所以建国而辨方正位体国经野设官分职以为民极者皆谓之礼不徒以祭祀燕享冠婚宾射以为礼也太宰掌建邦之六典以治典为先而礼典仅居其一然其书不谓之治而谓之礼秦汉以来凡其所以为治者皆谓之政特以其所以施于郊庙朝廷学校而有节文仪则者则谓之礼盖三代以前以礼为治天下之大纲三代以后以礼为治天下之一事古今治效有隆汚之异者以此
　　礼制
　　夫子遗经皆经诸儒校定独礼无成书朱子于宁宗四年致仕家居始修礼书名曰仪礼经传通觧其书大要以仪礼为本分章附疏而以小戴诸义各缀其后其见于他篇及他书可相发明者或附于义其外如弟子职保傅之属又自别为篇以附其类其目有家礼乡礼乐礼邦国礼王朝礼丧礼祭礼大传外传其大体已具者盖十七八先是草奏欲乞修三礼曰遭秦灭学礼乐先坏汉晋以来诸儒补辑竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳前此犹有三礼通礼学究诸科礼虽不行而士犹得以通习而知其説熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过采其虚文以供应举至于其间亦有因仪法度数之实而立文者则咸幽防而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其説者而不知其为阙也臣昔在山林尝与一二学者考订其説欲以仪礼为经而取礼记及诸经史杂书所载有及于礼者皆以附于本经之下具列注疏诸儒之説略有端緖而私家无书检阅无人抄冩久之未成曾除用学徒分防遂不能就而钟律之制则士友间亦有得其遗意者窃欲更加参考别为一书以补六艺之阙而亦未能具也欲望圣明特诏有司许臣就秘书省关借礼乐诸书自行招致旧日学徒十余人踏逐空闲官屋数间与之居处令其编类可以兴起废坠埀之永久使士知实学异时可为圣朝制作之助则斯文幸甚防去国不及上朱子修礼书时年已六十有八越三年而先生捐舘舍书迄未完门人黄干杨复补丧祭二礼以成书先儒言后之言礼者不至弃经而任传违本而逐末頼有此书临川呉文正澄着三礼考注一书考周官以正六典以大司徒之半补冬官之阙盖取陈氏俞氏之论也以仪礼为经礼记为传盖取朱子之论也其言曰因朱子所分礼章重加伦纪其经后之记依经章次秩序其文不敢割裂一仍其旧附于篇终其十七篇次第并如郑氏本更不间以他篇须十七篇正经不至杂揉二戴之记中有经篇者离之为逸经礼各有义则经之传也以戴氏所存兼刘氏所补合之而为传正经居首逸经次之传终焉皆别为卷而不相紊而外悉以归诸戴氏之记朱子所辑及黄氏丧礼杨氏祭礼亦参伍以去其重复名曰朱氏记而与二戴为三凡周公之典其未坠于地者盖略包举而无遗造化之运不息则天之所秩未必终古而废坏有议礼制度考文者出所损所益百世可知也
　　朱文公熹居母忧自始死以至祥禫参酌尽变因成丧塟祭礼又推之冠婚以成编曰家礼冠礼则多取司马氏婚礼则参司马氏程氏丧礼本司马氏后又以礼部侍郎高闶益崇之书为最精多采用焉书成一侍子窃之亡去文公没而其书始出自叙曰三代之礼其宫庐器服出入起居之制节皆已不宜于世世之君子有意乎礼或违其本而务其末缓其实而急于文苦其难而不能举其要也其困于窭贫者尤患其终不能及于礼熹之愚盖两病焉是以尝独究观古今之礼少加损益为一家之书其大体之不可变者则以谨名分崇爱敬为之本至其施行之际则又略浮文敷本实以附于孔子从先进之意诚得与同志之士熟讲而施行之古脩身齐家之道愼终追逺之心庶犹可得复见而国家崇化导民之意或其有小补云洪武中命儒臣陶安定郊社羣祀礼詹同定四庙祫祭礼李善长定官民丧礼朱升定祭祀斋戒礼崔亮定五祀礼刘基定百官朝防礼魏观定祭祀礼陶凯定军礼而又令天下郡县举高洁博雅之士年四十以上者于是徐一防梁寅周子谅胡行简刘中弼董彛蔡深滕公琰曾鲁至京编集大明集礼
　　洪武中所着礼书曰国朝礼制曰稽古定制曰国朝制作曰大礼要议曰皇朝礼制曰礼仪定式曰大明礼制曰洪武礼法曰礼制集要曰礼制节文曰太常集礼曰礼书上之郊庙朝廷次之侯王郡邑下之闾巷州党制度俱备
　　洪武五年诏曰朕闻三皇立极导民以时庖厨稼穯衣服始制民居奠焉五帝教以仁义益未备之时宜天下从之民用和睦自周至于汉唐宋增损益周国乃用昌民受时宜家用永康朕皇天后土眷命祖宗之灵统一天下纪元五年朕本草芥失习圣经况摧强附顺二十余年居无宁日乃理道未臻民不见化乡闾市里尚染旧俗天下大定礼仪风俗可不正与兹条画事宜再整彛伦恤念孤寡务遵先王之法顾以德薄恩泽未孚下民未説恐贻上天之怒夙夜只惧若履渊氷咨尔臣庶体予至怀期臻礼义之风永底升平之治
　　崔文敏铣曰礼者理也人心之理协之以同然即百世可通也今王祭无乐大臣无庙仕者不奔祖父母之丧无功缌之假冠婚任俗饮射具文民无定志而滥士异学而莫止伶人道流秉礼司颂齐民下贱逾限犯分虽有洪武礼制而废莫或行夫国无礼犹水无坊人无礼犹室无基冲啮圯毁夫焉有极哉礼乐积百年而后兴宜诏徴四方明道奥学之儒萃于京师凖以典诰案以三礼参以诗之咏歌孔氏遗言皆比以今法宁要毋繁宁径毋易裁成明典行之天下埀后世范俗同德一邦其永孚于休矣
　　屠康僖勲论三大典疏臣猥以凡庸叨司风纪兹当皇上继体改元之初正祈天永命之日百度维新万化攸始首卜郊祀耤田幸学三者夫郊祀所以敬天尊祖祀典之载于经者自虞舜肆类上帝禋六宗望山川徧羣神为命而告也虞书而下莫详于周礼礼记思文之诗郊祀后稷以配天我将之诗则宗祀文王以配上帝盖以万物本乎天人生本乎祖此郊祀而配祖者大报本反始之道也至于以时以乐以牲以器之类各有其义降及秦汉唐宋或郊或不郊或合或不合或祀白帝或祀黒帝其祀不同或三岁一郊或过期不郊其制不一甚者或以求仙而行或以祈嗣而行皆出于道家者流怪诞不经凟乱非礼无复古人报本反始之意矣殊不知天即帝也帝即天也以其形体而言故谓之天以其主宰而言故谓之帝其实非有二也安得有如异端所谓天皇太乙之号哉我圣祖龙兴定为天地合祀之礼列圣相承以太祖太宗配享一用古礼参之周制分命羣臣各献二十四坛其仪文制度至精至备三代而下祀典之正未有如我朝者究其所以宥密缉熙顾諟祗肃此则歴代敬天法祖之大略也耤田者所以重农厚俗考之月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝耤天子三推三公五推卿诸侯九推又曰王命布农事命田舍东郊皆修封疆盖天子耤田千亩収其谷为祭祀之粢盛而必躬为之者以为天下之农民帅先尔天子旣身为之帅先又必命田畯之官以督其耕其重农事如此舜命官曰食哉惟时播厥百谷成王戒农官曰敬尔在公王厘尔成其见于诗有若七月皆言农桑之候其见于书有若无逸具言稼穯之艰厥后汉之文帝诏耕耤田以给宗庙粢盛又亲率羣臣农以劝之赐民田租之半景帝亲桑以奉宗庙粢盛祭服为天下先自周以迄唐宋莫不以此为务然躬耕耤田者必祀先农我朝歴圣躬祀先农亲行耤田礼如古制具有成法诚以民为邦本本固邦宁民之所恃以生者食食之所頼以足者农耳幸学者所以崇儒重道天生孔子实万代帝王之师文王世子天子视学大昕鼔徴所以警众也众至然后天子至乃命有司行事兴秩节祭先圣先师盖学校礼义之所在圣贤道德之所宗万乘所以亲临之也虽曰以聚贤敛才而寔以崇儒重道也汉明帝初建三雍亲行其礼备法物之驾盛清道之仪尊养老飨射礼唐高宗幸国子学亲行释奠太宗召纯儒耆德以为学官数临幸亲释奠命祭酒博士讲经赐帛增广学舍宋太祖太宗数幸国子监诏讲易卦尧典説命哲宗诣文宣殿行释奠礼命祭酒丰稷讲尚书无逸之数君者虽非三代庠序学校之比而其所以敬仰休风循古良规者殆亦可取我圣祖首建太学车驾亲临列圣相承率循是道所以勉励师生者谆切详备谕以圣人为学之道期以帝王作人之功具载御制五伦等书贻厥孙谋以燕翼子正在陛下今日之举耳之三事者其礼相因其事至重不考古无以证于今不质问无以探其本伏望皇上念兹三事之大不徒循故事之美观必求行三事之实意特敕馆阁儒臣经筵侍从讲求郊禘配享之礼思文我将之诗法三代以上所行之善监秦汉以下所行之失然仪文不备无以合古诚敬不足无以格天必眞知上帝之享享于克诚黍稷之馨不如明德必仁必孝善继善述则一陟一降在帝左右而感通之妙上帝居歆亿万年之丕基兆于此矣所以耤田者必求古人分井经界之法豳风七月之诗周公无逸之篇我列圣重农之训必崇节俭以为裕财之本必薄税敛以为足食之原禁游惰则为之者众省力役则不夺其时正经界不为外戚之所占均田里不为豪户之所侵贵五谷贱金玉务农桑益种树如此而帅先天下宣其德意作其农功劝相有方贪暴不作则仁心仁闻天下被其泽而劝农之政行矣所以幸学者必尊德乐道以正天下之人心亲贤纳谏以厚天下之风俗师严道尊如学记之所存敬怠吉凶如丹书之所戒如此而帅先学校则人伦明教化兴风俗丕变人才彚兴矣窃见先儒眞德秀大学衍义一编具载脩齐治平之道依经据史引物连类言天必有徴于人语事而不遗于理善恶必録纲目详明诚君天下者之律令格例也陛下于经筵讲论书史之中常以此书进讲仍以别册置之便殿以备清燕之览则所以事天重农崇学以隆圣治之礼举不出于此矣
　　宗伯沈鲤议从祀疏臣等裒集众论较量其间预廷议者共四十一人除注有原疏外内注胡居仁从祀者二十五人注王守仁陈献章者俱十五人蔡清五人罗伦二人吕柟一人居仁则仍有专举且无疵议在石星则议二臣不宜立门户讲学在邱橓则议守仁乃禅家宗防在吏部右侍郎王家屏则又谓从祀重典非眞能信今传后者未可轻议非见其能信今传后者亦未可轻议若使后日议黜恐反为盛典之累故未敢遽拟其人也臣等反复叅详看得从祀一事持久不决必烦廷议者则以在廷之臣可以尽天下之公议而众言佥同人品自定所以要之于归一之论也今预议诸臣举从祀者莫不以胡居仁第一即有次及居仁与其不举者亦毫无异议及臣等考其平生与其论著亦大都渊源孔孟纯粹笃实一时名士如罗伦张吉娄统周瑛高明贺钦罗钦顺张元桢之类皆极口称道比于薛瑄而次其论著与瑄之读书録并传焉斯其为孔子之徒已彰明较着有归一之论矣如俯赐采纳容令臣等以居仁行实撰议上览特允从祀自足以仰承德意增重儒林岂必求备盖我明道化翔洽人文辈出二百年间侑食孔庙者仅薛瑄一人诚愼之矣今距祀瑄之后未二十年而又得居仁与之并祀亦所谓旦暮遇之比肩而立者虽一人不可谓少也至如守仁之学在致良知献章之学在于主静皆所谓豪杰之士但预议诸臣与之者仅十三四不与者已十六七甲可乙否殊未有归一之论以称上意指臣等亦何敢轻议查得嘉靖十九年亦曾廷议薛瑄彼其时固毫无间言也而庶子童承叙赞善浦应麒犹以为事体重大莫若少缓竟以报罢至隆庆元年复下廷议则在议诸臣或挽或推惟恐其不预于泽宫尸祝者何人心之同也夫惟人无异议故盛典一举至今为爼豆之光今守仁献章既不能毫无间言又一时与议之臣亦多有耆旧老成直亮多闻之士而不皆为二臣左袒者是舆论未协而事久论定尚非其时也臣等有感于承叙应麒之言故輙敢效其愚亦请暂缓之以少候公论之定而徐议于后似亦未晚盖事可埀千万年而不朽者即迟廻数载而不为逾时礼有垂千百世而示法者即详审再三而不为过愼与其祀也而有议岂若议定而后祀乎盖可祀不祀者其失怠怠犹可补于将来未可祀而祀者其失诬诬则贻讥于后世拾沈反汗势岂能及是不可不为深计也昔者孟轲氏之告其君曰国君进贤如不得已盖至于左右皆曰贤诸大夫皆曰贤而犹未敢信必至国人皆贤也而后察又亲见其贤也而后用彼固一人之进退一时之是非耳而犹然若是矧是举也在朝廷则象贤崇德见道揆法纪之公在天下则章轨作人为俗易风移之渐所关甚钜可尝试而漫为之耶如皇上以我朝人文逺轶前代不宜寥寥焉若是臣等谓居仁而祀不可谓寥寥矣盖隆古以还士之以行谊道德令闻长世者非托之于显位则托之于门阀非托之于文章则托之于勲业顺风疾呼声闻易达所借然耳如居仁者固深山穷谷之士而布衣韦带之夫自非其德有过人负一代之斗山于当世择地而趋哕心而语其谁为倾耳而听正目而视者惟皇上超然逺览防之于俦伍之中荣之于崇祀之位则日月之光贲及丰蔀虽在齐民无不兴起比于祀瑄尤为盛事兹臣等之所谓一不为少也至如蔡清罗伦章懋黄仲昭陈眞晟吕柟罗钦顺邹守益中间或未有专祀者仍望推广德意专祀于乡通候论定之日另议从祀则仁至义尽可为天下万世之法将见薪槱之道以光苹藻之礼不滥一举而二物具矣再照讲学为致知之事圣门之所谓条理之始也夫学亦安可不讲也顾臣等之所谓讲学者殊无甚高论盖六经孔孟之道既昭如日星而汉宋诸儒之书又发明殆尽后虽有述何以复加所贵乎学者亦守其师説愼思明辨如何为格致诚正如何为齐治均平随事精察敦行不怠虽暗室无媿必白首一节如是焉而已世之学者不务为平易而厌薄古训欲自名家至为续鳬颈以见长添蛇足以工画于子臣弟友日用常行之道反视为弁髦不讲焉其又有竒者则片言单词树之赤帜而天下之喜为名高者亦茍见前茅之所在遂靡然裹粮而趋之口耳一言反复辨难至穷年不能殚其説其流之将有内弃其事而外弃其主之事以酿成清谈之俗者此不可不为早辨也伏愿皇上既愼简可祀之人又涣发德音使天下知朝廷之所以崇祀者意在此不在彼则世道人心不胜幸甚按孔庙从祀为礼之大者龙江先生此疏欲止祀薛胡两公而白沙阳明徐俟论定又推广枫山整庵诸先生先祀于乡此正论亦定论也乃陈王从祀阁中竟以密揭中旨行之此何等事而可如是与
　　乐音
　　宋周元公惇颐之论乐曰古者圣王制礼法修教化三纲正九畴叙百姓太和万物咸若乃作乐以宣八风之气以平天下之情故乐声淡而不伤和而不淡则欲心平和则躁心释优柔平中德之盛也天下化中治之至也是谓道配天地古之极也
　　宋建阳蔡元定着律吕新书二卷其上卷以汉志斛铭文定长九寸空围九分积八百一十分为黄钟第一以淮南子汉前志本黄钟之律以三歴十二辰积之得一十七万七千一百四十七为黄钟之实第二以黄钟三分为损益定生十二律第三次十二律之实四次变律五次律生五声图六次变声七次八十四声图八次六十调图九于是候气审度嘉量权衡次焉为十三篇其下卷述前史书志经传疏注吕氏春秋淮南子下至歴代龠尺欵识用以明造律和声均调候气制器之事朱文公称其书明白而渊深缜密而通畅凿凿可见之行也其后文公考订礼书定钟律诗乐乐制乐舞等篇而钟律篇大率本元定所着而互演之称明邃矣
　　自南宋及元以至于今皆用大晟乐考大晟乐乃方士魏汉津之所造取徽宗指寸为律故考亭曰崇宣之季奸防之防黥湼之余不足以语天地之和然金太宗取汴得之改为太和乐流传入元及明破燕京得其乐工今太常雅乐与学宫所谓大晟乐者皆汉津之遗而徽宗之指也至其百戏队舞亦元声之遗乐章又近浅无尔雅之辞太祖一革元政而此事却谓金得之宋先王之遗不复改创而当时儒者亦愦然不知所自世宗制礼作乐而止于仪文之末畧其元声之本亦张夏诸人之过也
　　元人呉莱大晟乐论乡予北游京师闻太常所用乐本大晟之遗法也自东都失守大乐氏奉其乐器北趋燕都燕都丧乱又徙汴蔡汴蔡防没而东李严侯独得其故乐部人国初有防徴乐东平太常徐公遂典乐向日月山奏观乞增宫县登歌文武二舞令旧工教习以备大祀故今乐户子孙犹世籍河汴间仅能肄其钟鼔铿锵不复能究其义矣予因考求前代议乐自和岘以下更六七钜公而议论莫之有定前日之宿县者本谓乐和曾未几时倐已改铸或云乐失之清或云乐过于浊乐工冶卒且深厌其炉鞲鼔铸之劳则或自取其乐之协时加铜齐以济之当轩临试虽以老师宿儒终不能心悟其铜齐之轻重而徒论其铜律之清浊也迨夫崇宁之世魏汉津乃以蜀一黥卒为造大晟乐府遂颁其乐书于天下盖谓古之制乐者惟黄帝夏禹得乐之正何则圣主之禀赋上与天地隂阳为一体声则为律身则为度故夫黄帝夏禹之制乐实自其身而得之臣今请以圣主中指三节三寸定黄钟之律中指之径围又即据而定为度量权衡乐以是制则臣将见其合天地之正备隂阳之和而得夫金石清浊之宜矣当是时惟丞相蔡京最神其説先铸帝鼐八鼎复造金石钟虡雕几刻镂盖极后世之选已然以崇宁之指尺既长而乐律遂髙惟汉津亦自知之尝私谓其弟子任宗尧曰乐律高北方元鼎水又溢出律高则声过哀而国乱水溢出则国有变而境土丧没是不久矣呜呼汉津所制岂复有加于和岘以下诸人所论之乐哉然且至今沿袭相承未闻有所改作乐殊不可以草创茍且而遽定也虽然崇宁之乐亦可变矣盖古之论乐者一曰古雅乐二曰俗部乐三曰畨部乐古雅乐更秦乱而废汉世惟采荆楚燕代之讴稍协律吕以合八音之调不复古矣晋宋六代以降南朝之乐多用呉音北国之乐仅袭旧俗及隋平江左魏三祖清商等乐存者什四世谓为华夏正声盖俗乐也至是沛国公郑译复因龟兹人白苏只婆善弹琵琶而翻七调遂以制乐故今乐家犹有大石小石大食般涉等调大石等国本在西域而般涉即是般瞻华言羽声隋人且以是为大簇羽矣由是观之汉世徒以俗乐定雅乐隋氏以来则复悉以畨乐定雅乐唐至元宗畨部与俗部并乐工肄乐坐技不通然后发为立技立技不精然后使教雅乐天下后世卒不复知有古雅乐之正声矣自唐歴宋大扺皆然是犹未能究夫乐律之元而仅拳拳于黍尺指尺之同异及乎大晟乐府之立吾殆未知其尚有畨俗之杂耶抑果雅乐之正也夫以雅乐平淡而声缓畨俗繁碎而声急今大晟之乐律太高乐声急矣当大晟乐书之行教坊色长张俣曾制大乐元机赋论七音六十律八十四调本不脱乎龟兹白苏只婆之旧正行四十大曲常行小令四部弦管犹或尚循乎大唐五代梨园法曲之遗此非畨俗之杂行者乎宜雅乐之未易遽复也然吾就俣之所学尝谓乐工肄乐先湏通达强记巧妙干旋复穷十载晓夜之思而务谙前人格犯之正故不可以草茅无识而轻议乐又况汉津蜀一黥卒稍窥范景仁司马君实之议论而且得与夫黄帝夏禹配食于乐成之庙尚可至今沿袭而不变耶呜呼诚以世之通音晓律者或少也夫何天下四方之所尚畨俗伎乐率多轻儇剽杀嘷呶纵肆前缓后骤不中音节他则倡优杂剧类且青红涂抺子女杂獶导滛教媟不得禁止然以畨俗之乐音节不中则声气浅浮而日趋于薄倡优之伎禁止不行则风俗流荡而不知所返此虽小节所系甚大汉谚有云宫中好高髻城中高一尺宫中好长袖城中全匹帛意者朝廷合议先正雅乐然后天下四方悉更畨俗二部之不正者悉归于正而后止殆不可视是为千古之絶学也然古者律歴二事更相为用太史郭公一尝定歴诚旷世所未有子谓宜依古法缇室葭灰随月候气天地之中气既应则钟律之中声当无有不应者要在久而后验乐殊不可以草创茍且而遽定也呜呼崇宁之乐亦可变矣吾又安得夫伶伦荣缓之徒而与之共论乐哉礼乐笺曰説者论大晟乐为宋方士魏汉津所制此未考本末不知乐律者也宋濂议汉津制乐为乱世之音在洪武四年而冷谦所定乐舞为洪武之六年乐章犹宋之旧而乐音非宋之音矣以何知之以律而知之盖谦所制者为太簇之羽中吕调也汉津所制其迎神初奏为南吕之角大吕变调也与谦之乐如参辰黔晳之不相合矣盖谦之七均自太簇夷则夹钟无射中吕皆正调也惟清黄清林巧为变调然此二变音也固无妨于变也汉津之林钟为宫者仅商角二音为正调其征羽变宫变征皆属变调是七均之中而变者居四矣南吕为宫者仅商音为正调其征羽角变宫变征皆属变调是七均之中而变者居五矣又况汉津之律即李照之律下古乐二律所谓黄钟者仅中太簇则其林钟之宫仅中南吕南吕之宫仅中应钟应钟管长四寸六分有竒而商角以下六均无一不出于变矣君则其细已甚而臣民事物靡然不振哀滛怨咽此眞亡国之音也岂可与谦之乐同年而语哉大扺乐律乐章本为二道由宋以降乐章屡易而所用者皆王朴之律也政和以降乐章屡易而所用者皆汉津之律也至冷谦定乐乐章无改而所用者则非宋元之律也改其律而不变其章者声音道微政合严重律正其元曲袭其旧此谦之所以为明哲也谦旧有乐书在南太常函史曰李教授文利祖吕氏春秋三寸九分为黄钟曰含少之文辨黄钟九寸之误以太极隂阳五行繇一生二繇少及多见黄钟数少为极清辨宫声极浊之误以左右对待各得百二十九分辨三分损益上生下生至仲吕而穷之误其法由十一月黄钟三寸九分至十二月大吕则増六分由大吕至太簇夹钟姑洗仲吕防賔皆各増九分由五月防賔至六月林钟亦减六分由林钟夷则南吕无射应钟以复于黄钟皆各减九分而适合三寸九分之数由此而如环无端焉以相生其説曰阳数始于一成于三终于九故律之为数三九尽之矣黄钟一阳初升气微数少故其管三寸九分三寸乃阳数之少九分乃阳数之成以三涵九故黄钟之宫命之曰涵少此其证也十一律皆从以生而增减亦各以九分惟黄钟之于大吕防賔之于林钟其増减视他律特异者大吕当五隂之盛一阳始生则阳虽进而尚弱林钟当五阳之盛一隂始生则阳虽退而尚强其増减宜仅得三分之二也律管长短一本隂阳升降之气所谓律歴同道者也作律吕元声书二篇范副使辂等信其説从受学杨学士亷爱其书以为天授而王尚书廷相韩尚书邦竒皆大儒通觧音律皆不谓然以为乐律音调之承传在中原依古往而来非他方及知非可以臆见卜度决也
</div>
    <div class="pagination">
<a href="春明梦余录_page27.html">上一页</a><span>...</span><a href="春明梦余录_page23.html">23</a><a href="春明梦余录_page24.html">24</a><a href="春明梦余录_page25.html">25</a><a href="春明梦余录_page26.html">26</a><a href="春明梦余录_page27.html">27</a><span class="current-page">28</span><a href="春明梦余录_page29.html">29</a><a href="春明梦余录_page30.html">30</a><a href="春明梦余录_page31.html">31</a><a href="春明梦余录_page32.html">32</a><a href="春明梦余录_page33.html">33</a><span>...</span><a href="春明梦余录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
