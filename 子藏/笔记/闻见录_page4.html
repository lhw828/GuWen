<!DOCTYPE html>
<html>
<head>
    <meta charset="UTF-8">
    <title>闻见录 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闻见录 - 第 4 页/共 5 页</h1>
    <div class="content">　　闻见録卷十六　　　　　宋　邵伯温　撰
　　杨凝式少师唐昭宗朝为直史馆宰相涉之子也朱全忠逼唐禅位涉为奉国寳使凝式曰大人为唐宰相使国家至此不可为无过况乎持天子玺绶与人虽保富贵奈千载何盍辞之涉大骇曰汝欲灭吾族神色不宁者数日全忠既簒弑凝式歴梁唐晋三朝阳狂不任事累官至太子少师其书法自顔柳以入二王之妙居洛阳延福坊每出导从舆马在前多行于后一日欲游天官寺从者曰曷往广受寺亦从之今两寺与多寳塔院有遗像尚存近嵗刘寿臣为留台于故按牍中得少师自书假牒十数纸皆楷法精絶世论少师书以行草为长误矣
　　国初隐士石砒居洛阳之北邙山冯拯侍中为留守砒每骑驴直造侍中见必拜之饮酒至醉乃去砒好作诗多道家语有曰结网蜘蛛翻仰肚转枝啄木倒垂头意谓谋利者如此又曰蜗牛角上争闲事石火光中寄此身意谓好利者若此洛人颇能诵之一日自城中饮酒大醉骑驴夜归失所在
　　孙觉龙图未第时家髙邮与士大夫讲学于郊宫别墅一夕晦夜忽月光入窗隙孙异之与同舍望光所在行二十里余见大珠浮游湖面上其光烛天旁照逺近有崔伯易者作感珠赋记之熙宁初孙登科为河南县主簿自云
　　周长孺字士彦澶渊人杨寘牓登第为渭州共城县令师得曰邵康节先生士彦事先生以古弟子礼先生告以先天之学士彦性刚遇事輙发既从先生即淡然若无意于世者其季直孺怪问之士彦慨然曰此吾得于先生者士彦在共城猎近郊有兎起草间自射中之即其处不复见兎石刻其文曰士彦当都而卒后士彦每至京师必遽归不敢留治平末以都官员外郎知劒州普城县卒丧归过洛贫不能行康节留其家经纪甚备教其子纯明以学问为娶程伊川先生之侄纯明后登元祐三年进士第士彦因猎得石刻验于数十年之后与汉滕公佳城事相类异哉
　　张唐英者天觉丞相兄也丞相少受学于唐英唐英有史才尝作宋名臣蜀梼杌行于代熙宁元年春以前御史服除还京朝过洛府尹同僚属出赏花皆不见唐英题诗舍云先帝昭陵土未干又闻永厚葬衣冠小臣有泪皆成血忍向东风看牡丹尹闻之遽遣书为礼却而不受葢仁宗山陵初成英宗厌代赖唐英还朝不得归台不然河南尹者不免矣
　　皇祐初洛阳南资福院有僧录义琛者素出入尹师鲁门下师鲁自平凉帅谪崇信军节度副使均州监酒过洛义琛见之曰乡里门徒数人欲一望见龙图有顷诸人出一喏而去皆洛中大豪义琛已宻约贷钱为师鲁买洛城南宫南村负郭美田三十顷师鲁初不知后义琛复以嵗所得地利偿诸人至师鲁卒丧归洛义琛哭柩前纳其劵于师鲁家师鲁素贫子孙赖此以生呜呼在仁宗朝一僧尚义如此风俗可谓厚矣康节先生与义琛善每称之也
　　陜西豪士刘易多游边喜谈兵寳元康定间韩魏公宣抚五路荐于朝赐处士号易善作诗魏公为书或不可其意则发怒洗去魏公欣然再书不惮尹师鲁帅平凉延易府第尊礼之狄武防代师鲁遇之亦厚每燕设易嗜食苦马菜不得即叫怒无礼边城无之狄公为求于内郡后每燕集终日唯以此菜啗之易不能堪方设常馔时称狄公善制也
　　谢希深幼子景平初任为大理评事监光化军税有兵官者为本防军员持以事兵官常忧郁不乐景平一日问之兵官泣诉景平曰君当解官去吾必能报之兵官去景平因权军事呼军员诘之曰老兵何敢持兵官使罢任去军员者无赖大言曰景平但可饮酒击鞠耳此事不当预景平以犯阶级送狱狱成决配之希深一时有大名其诸子皆贤景平居幼尚有家风云
　　祖无择字择之蔡州人少从穆伯长为古文后登甲科嘉祐中与王介甫同为知制诰择之为先进时词臣许受润笔物介甫因辞一人之馈不获义不受以其物置舍人院梁上介甫以母忧去择之取为本院公用介甫闻而恶之以为不廉熙宁二年介甫入为翰林学士拜参知政事权倾天下时择之以龙图阁学士右谏议大夫知杭州介甫密谕监司求择之罪监司承风旨以赃滥闻于朝廷遣御史王子韶按治子韶小人也摄择之下狱锻链无所得坐送賔客酒三百小瓶责节度副使安置元丰中复秘书监集贤院学士移知光化军以卒士大夫寃之同时有知明州光禄卿苗振监司亦因观望发其罪朝廷遣崇文院校书张载按治载字子厚所谓横渠先生者悉平反之罪止罚金其幸不幸有若此者也
　　嘉祐中有李殿丞者知济源县魏广者主簿汜水人二人素相好一日防府中李被酒谓广曰我果官达当荐君为属未几河南倅阙李又摄之遂檄广权幕官相从益欢监司以燕防数俱罢归故官广先去李饯于东门席上赋诗有曰今日不知明日事人情反复似车轮我今自是飘萍客更向长亭作主人葢当时朝廷文法寛所用监司皆长者故能容州县之吏如此任道司门为康节先生云
　　薛俅肃之为梓州路提刑市有道人卖兎毫笔者以蜀中所无也因呼之见其目光射人因问其所得絶不言而去道中为余言如此道中名元实有礼学尝为尚书郎其为人忠信不妄云
　　长安百姓常安民以镌字为业多收隋唐铭志墨本亦能篆教其子以儒学崇宁初蔡京蔡卞为元祐奸党籍上皇亲书刻石立于文徳殿门又自书颁于天下州治防事长安当立召安民刋字民辞曰民愚人不知朝廷立碑之意但元祐大臣如司马相公者天下称其正直今谓之奸邪民不忍镌也府官怒欲罪之民曰被役不敢辞乞免刻安民二字于碑恐后世幷以为罪也呜呼安民者一工匠耳尚知邪正畏过恶贤于士大夫逺矣故余以表出之











　　闻见録卷十六
　　钦定四库全书
　　闻见录卷十七　　　　　宋　邵伯温　撰
　　长安张衍年八十以术逰士大夫间其为人有忠信识道理章子厚蔡持正官州县时许其为宰相蒲传正薛师正未显皆以执政许之绍圣初余官长安因论范忠宣公命衍曰范丞相命甚似其父文正公正艰难中仅作参知政事耳余曰忠宣为相何也衍曰今朝廷贵人之命皆不及所以作相又曰古有命格今不可用古者贵人少福人多今贵人多福人少余问其説衍曰昔之命出格者作宰执次作两制又次官卿监为监司大郡享安逸寿考之乐任子孙厚田宅虽非两制福不在其下故曰福人多贵人少今之士大夫自朝官便作两制忽罢去但朝官耳不能任子孙贫约如初盖其命发于刑杀未乆即灾至故曰贵人多福人少也余又以问时为监司者张芸叟陆孝叔邵仲恭吴子平数公命问之衍曰皆带职正郎员外郎耳取进于此即不可独仲恭数促其后芸叟为侍郎孝叔待制未几皆谪官孝叔帅熙子平帅秦寻卒仲恭邯郸移常州卒年五十五三公皆龙图无一不如衍之言者章子厚作相意气方盛因其侄縡不用其言亦不怒也后遂有崖州之祸蔡持正以门客假承务郎奏衍赏其术衍与总领市吴宫田舜卿善衍有钱数千缗舜卿为买田以官户名占之后舜卿赃败官籍其产衍之田在焉或劝衍自陈衍曰衍故与田君善田君占衍之地美意也田君不幸至此衍论于有司非义也卒不请其田士大夫多称之衍病余见之则曰数已尽某日当死凡家事悉处之矣公其记之已而果然
　　河南甯氏其先钱塘人名承训者事吴越王以才武称钱氏归朝授左侍禁子大中祥符元年姚晖牓登甲科为明州慈县令卒妻李氏更嫁任恭惠公布有子李置于甯氏族人以去族人家破有故老媪收养之任公守越州客或问甯氏子无恙公愕然归问夫人夫人泣曰初不欲以儿累公留于甯氏之族族破今流落矣任公闵焉多以金帛求得之年五嵗公敎育之如己子遂冐任姓名适公知枢密院欲官之夫人泣辞且谓适发愤读书景祐初登进士第夫人方为之喜夫人死任公谓适曰前不欲任以官者成其志也今当再荐以示无间其无辞适泣谢遂以公荐转太常寺太祝又奏其子以官任公薨适解官持防如父服自闻于朝乞还姓甯氏因纳任公所奏之官有旨许归姓不许纳官与任氏兄弟相持而哭乃别去故任甯世为婚姻适更名后通籍赠其父为太常博士终尚书职方员外郎福建路运判若子若孙若曾孙数十人多知名士遂为洛阳大家
　　河南刘氏自名环隽者事齐魏为中书侍郎子坦事隋文帝赠尚书右丞子政防事唐髙祖太宗为洪州大都督既死太宗手勅曰政防昔预义举有殊勲赠户部尚书諡襄配享髙祖庙圗形凌烟阁子元意袭爵封渝国公事太宗尚南平公主弟元象主客郎中元育益州刺史元意之子名竒长寿中为天官侍郎论则天革命下狱死弟循金吾卫军子愼知防居父防奉其母居伊南一日羣盗至众走慎知独不动盗怪问则曰母老且病不可行唯有同生死耳盗感其义而去赖之以免弟超河南少尹微吴郡太守微之子褧开元中以功臣之后赐进士第为济州东阿县令服后母防以毁卒子藻秘书郎弟全成方平皆有文方平之子符宝厯二年擢第至户部侍郎赠司徒八子崇崇彝崇圣崇鲁崇摹崇珪崇瓌崇防皆有官崇珪子岳天福四年登进士第事后唐明宗为吏部侍郎赠司徒子温叟事本朝太祖皇帝为御史中丞太祖一日与数谒者登正阳门之西楼温叟自台归过其下或告温叟当避温叟不顾明日求对面谢曰陛下御前楼则六军必有希赏赐者臣所不避者欲陛下非时不御楼也太祖大悦出内帑三千缗付有司自罚太宗尹开封知其贫以五百千钱遗之温叟受而不辞对其使扃记于西厢至明年太宗复遣其使饷以酒使者视其扃记如故归白其事太宗叹息曰吾之钱尚不肻受况他人者乎仍命辇归以成其美名宪台故事月给飡钱一万不足以赃罚充之温叟恶其名不取太祖因与太宗从容论廷臣之有名节者太宗以送钱事闻太祖叹美乆之后求退太祖曰俟朕选有守道正如卿者即可代子炤太宗朝为赞善大夫登进士第为龙图阁学士权开封府明肃太后朝独召对后曰知卿名族十数世欲一见卿家谱恐与吾同宗也曰不敢后数问之度不可免因陛对为风仆而出乞出知河南府再召恳避不行求为留司御史台以卒七子贶几先忱兆兢几登科尝因陛对奏仁宗不进家谱事上称叹乆之忱为监司郡守有声唐老元和为右正言自北齐至本朝五百余年而刘氏不衰洛阳多大家世以谱牒相付授甯氏刘氏尤为着姓有可传者
　　康节先公曰昔居卫之共城有赵及谏议者自三司副使以疾乞知卫州多名医故也有申受者善医自言得术于髙若讷参政得脉于郝氏老其説谓髙参政医学甚髙既贵诊脉少故不及郝老非郝老不可治赵如其言郝氏至诊其脉曰有沉积当下赵服其药暴下不止已垂殆郝老乃坐赵于大盆中用椀覆其头项以汤沃之遂苏赵呼申受罪之曰君谬举郝老者申受曰某之术不及郝老逺甚公病当下但气虚药剂苦大不能禁然宿疾良已可贺又曰郝老之脉通神公举家之人坐帐中俾遍诊脉其老少男女已未嫁娶无不知者赵试其説信然始加礼自此疾平复入为三司副使申受朝廷用为太医丞郝老本河朔人既死张峋子坚志其墓载其平生所治甚异曰士人之妻孕诊其脉曰六脉皆絶反用子气资养故未死子生母即死矣已而果然郝老平时不合药末诸药遇病品量增减之服者无不验外从其学者皆名医云
　　洛中形势郏鄏山在西邙山在北成臯在东以接嵩阙塞其南属女几连荆华至终南山洛水来自西南伊水来自南右涧水左瀍水隋文帝登邙山对阙塞而叹曰真天阙也今之洛城也周公所卜在其西北郏鄏二山相属定鼎于郏鄏是也前临涧洛二水故曰谷洛鬬毁王宫也洛诰曰我又卜瀍水东亦惟洛食东汉洛阳是也在今洛城之东十八里跨洛水前直轘辕北属邙山极平逺西晋后魏皆都焉晋又筑金墉城在其西北其山川秀润有余形势雄壮差不逮长安长安东崤函东南荆华以属终南山面南太白鸡足山又西秦陇岐山北梁山东北雷首中条山与平阳诸山相属泾渭浐澧滈涝潏之水在其后前左右以入于河故尧都平阳舜都蒲坂周都岐山文王都丰武王都镐秦初建国于秦后迁岐山之阳今宝鸡是也穆公羽阳宫故基三良墓尚存至始皇都咸阳跨渭水为阿房宫西汉都秦宫之东今未央长乐章台诸宫城阙尚存隋文帝初都汉宫后迁稍东枕龙首渠山筑长安新城制度甚壮南接华严川以祝南山北临渭水城南北三千余里东南二千余里汉末未央宫在其苑囿中唐因为都又起东内今含元殿太液池故基尚存又起南内谓之兴庆宫今池殿故基亦在自东筑夹城复道南至兴庆宫又南至曲江东跨灞浐以属骊山山上起羯鼓望京楼山下起华清宫宫有温泉以白玉石为芙蓉出水为御汤遵花汤太子汤百官汤其宫阙北临渭水由华清宫东离宫相望以属东都自尧舜周秦汉唐都城皆相近髙山大河平川沃野形势压天下洛阳民俗和平土宜花竹长安尚有秦汉防侠之风地多长杨花老槐耕桑最盛古称陆海前代英雄必得此然后可以有为今陆沉于北狄惜哉
　　洛中风俗尚名敎虽公卿家不敢事形势人随贫富自乐于货利不急也歳正月梅已花二月桃李杂花盛三月牡丹开于花盛处作园囿四方伎艺举集都人士女载酒争出择园亭胜地上下池台间引满歌呼不复问其主人抵暮逰花市以筠笼卖花虽贫者亦戴花饮酒相乐故王平甫诗曰风暄翠幕春沽酒露湿筠笼夜卖花姚黄初出邙山后白司马坡下姚氏酒肆水地诸寺间有之嵗不过十数枝府中多取以进次曰魏花出五代魏仁浦枢宻园池中岛上初出时园吏得钱以小舟载游人往过他处未有也自余花品甚多天圣间钱文僖公留守时欧阳公作花谱才四十余品至元祐间韩玉汝丞相留守命留台张子坚续之已百余品矣姚黄自秾绿叶中出微黄花至千叶魏花微红叶少减此二品皆以姓得名特出诸花之上故洛人以姚黄为王魏花为妃云余去乡乆矣政和间为过之当春时花园花市皆无有问其故则曰花未开官遣人监护用开尽槛土移之京师籍园人名姓嵗输花如租税洛阳故事遂废余为之叹又追记其盛时如此
　　河中府河东县永乐镇唐永乐县也本朝熙宁初废为镇面大河背雷首中条山形势雄深安史之乱土人多避地于此有姚孝子庄孝子名栖筠唐贞元中为农当戍边栖筠之父语其兄曰兄嗣未立弟已有子请代兄行遂战殁时栖筠方三嵗其后母再嫁鞠于伯母伯母死栖筠葬之又招魂葬其父庐于墓侧终身哀慕不衰县令苏辄以俸钱买地开阡陌刻石表之河东尹浑城上其事诏加优赐旌表其闾名其乡曰孝悌社曰节义里曰钦爱栖筠生岳岳生君儒君儒生师正岳至师正仍世庐墓至本朝庆厯中再加旌表元祐中县令王辟之以状列于朝乞诏史官书之葢自唐以来孝义之风不少变政和甲午余过其家长少列拜庭下以次升堂侍立应对有礼道其家世次第甚详盖自栖筠而下义居二十余世矣余为之低囘叹息而去其村人为余言姚氏世推尊长公平者主家子弟各任以事专以一人守坟墓近度为僧亦庐墓侧早晚于堂上聚食男子妇人各行列以坐小儿席地共食于木槽饭罢即锁厨门无异防者男女衣服各一架不分彼此有子弟新娶私市食以遗其妻妻不受纳于尊长请杖之望其墓林木蔚然洒埽种艺甚谨有田十顷仅给衣食税赋不待催驱未尝以讼至县庭今三百余年守其家法无异辞者经唐末五代之乱全家守坟不去熙宁间陜右嵗歉举族百口同往唐邓间就食比其返不失一人政和中取粟麦于民谓之均籴姚氏力不给举家日夜号泣欲亡去余闻之恻然谕县官曰孝义之门忍使至此为作状申府申监司得免焉呜呼永乐陷没姚氏为虏民不知其存亡矣因狊书之
　　枢宻章公楶谓余曰某初官入川妻子乗驴某自控儿女尚防共以一驴防之近时初官非车马仆从数十不能行可叹也前辈勤俭不自侈大盖如此因録之纪公实为余言尝闻其父言王冀公钦若以使相尹洛振车骑入城士民聚观富韩公方为举子与士人魏叔平段希元一张姓者同观于上东门里福先寺三门上门髙富公魁伟三人者挽之以登见其旌节从之盛富公叹曰王公亦举子耶三人者曰君何叹安知吾辈异日不尔也后富公厯相以三公就第年八十乃薨諡曰文忠其名位不在冀公之下而功德则过之魏叔平段希元至富公为宰相以特奏名命官张姓者穷老而死云
　　熙寜初洛阳有老人党翁者卖药日于水南北往来行歩甚快少年不及也自言五代清泰年为兵尝事柴世宗有放停公帖可验戴卷脚幞头衣黄衫系革犹唐装也有妻无子问其事则不答至元丰中不知所在余尝亲见之亦异人矣
　　有闗中商得鹦鹉于陇山能人言商爱之偶以事下有司狱旬日归辄叹恨不已鹦鹉曰郎在狱数日已不堪鹦鹉遭笼闭累年奈何商感之携往陇山泣涕放之去后每商之同辈过陇山鹦鹉必于林间问郎无恙托寄声也泸南之长寜军有畜秦吉了者亦能人言有夷酋欲以钱伍拾万买之其人告以苦贫卖尔秦吉了曰我汉禽不愿入夷中遂劲而死呜呼士有背主忘恩与甘心异域而不能死者曾秦吉了之不若也故表出之余为西蜀宪其治在嘉州州之西有花军庙军英武见于杜子美之诗庙史以匣藏唐至德元年十月郑丞相告云花惊定军也是嵗土蕃陷嶲州军与丞相岂同功者耶告后列金紫光禄大夫左相豳国公臣正议大夫门下侍郎平章事博陵县开国男臣不书姓名右相阙银青光禄大夫行中书侍郎平章事姓名磨灭谨按至德元年肃宗初即位于灵武右丞相杨国忠诛死故阙之是歳六月丙午劒南节度使崔圆为中书侍郎平章事七月午武部尚书平章事韦见素为左相蜀太守崔涣为门下侍郎平章事其不书姓名磨灭者此三人无疑矣中书省官臣书姓名门下省官臣不书姓名当时节度废阙如此然花军之名惊定唯得于此告也或云军丹棱东馆人今东馆庙貌尤盛云庙史又出本朝乾德三年二月二十六日伪蜀主孟昶伪蜀太子孟元喆以降入朝舟过庙下祭文二墨色如新其窘急悲伤之词读之亦令人叹息云












　　闻见録卷十七
<子部,小说家类,杂事之属,闻见录>
　　钦定四库全书
　　闻见録卷十八　　　　　　宋　邵伯温　撰
　　伯温曾祖母张夫人遇祖母李夫人严甚李夫人不能堪一夕欲自尽梦神人令以玉筯食羮一杯告曰无自尽当生佳儿夫人信之后夫人病瘦医者既投药又梦寝堂门之左右木二株右者已枯因为大父言大父遽取药令覆之及期生康节公同堕一死胎女也后十余年夫人病卧堂上见月色中一女子拜庭下泣曰母不察庸医以药毒儿可恨夫人曰命也女子曰若为命何兄独生夫人曰汝死兄独生乃命也女子涕泣而去又十余年夫人再见女子来泣曰一爲庸医所误二十年方得受生与母缘重故相别又涕泣而去则知释氏轮廻鬼神之説有可信者康节知而不言者也亲谓伯母当作某云
　　伊川丈人与李夫人因山行于云雾间见大黑猿有感夫人遂孕临蓐时慈乌满庭人以为瑞是生康节公公初生髪被面有齿能呼母七嵗戏于庭蚁穴中豁然别见天日云气往来乆之以告夫人夫人至无所见禁勿言既长游学晋州山路马突同坠深涧中从者攀缘下寻公无所伤唯坏一防熙宁十年公年六十七矣夏六月属微疾一日昼睡觉且言曰吾梦旌旗鴈自空而下下导吾行乱山与司马君实吕晦叔诸公相分别于一驿亭回视其壁间有大书四字曰千秋万嵗吾神往矣无以医药相逼也呜呼异哉
　　太学博士姜愚字子发京师人长康节先公一嵗从康节学称门生先公年四十五未娶潞州张仲宾太博字穆之自未第亦从康节子发与二君同白康节曰不孝有三无后为大先生年逾四十不娶亲老无子恐未足以为髙康节曰贫不能娶非为髙也子发曰某同学生王允修颇乐善有妹甚贤似足以当先生穆之曰先生欲婚则某备聘令子发与王允修言之康节遂娶先夫人后二年伯温始生故康节有诗云我今行年四十七生男方始为人父鞠育敎诲诚在我寿夭贤愚系于汝我若寿命七十嵗眼前见汝二十五我欲愿汝成大贤未知天意肯从否子发本京师富家气豪乐施登进士第月分半俸奉康节治平间知寿州六安县以目疾分司居新乡子发死康节以其女嫁河南进士纪辉视之如已女伯温以姊视之元符三年纪辉与姜女俱亡今二子乐道未遇时与子发交逰甚善乐道苦贫敎小学京师居州西子发居州东相去远一日大雪子发念乐道与其母寒饥自荷一杖践雪以行至乐道之居扣门乆之方应乐道同母冻坐日已过髙未饭子发恻然亟出买酒肉薪炭往复同乐道母子附火饮食乐道觉子发衣单问之以绵衣质钱买饭食也子发説论语士人乐听之为一讲防得钱数百千为乐道娶妻乐道登第调睦州判官妻卒子发又为求范文正公夫人侄汶阳李氏以继其负义如此熙宁初乐道以翰林侍读学士为西京留守子发老益贫且防眀自新乡驾小车来见乐道意乐道哀之也乐道遗酒三十壶而已子发殊怅然康节馆于天津之庐典衣赆其行归新乡未几卒康节先公少日游学先祖母李夫人思之恍惚至倒诵佛书康节亟归不复出夫人捐馆康节特毁甚躬自防以养祖父置家苏门山下康节独筑室百源之上时李成之子挺之东方大儒也权共城县令一见康节心相契授以大学康节益自克励三年不设榻昼夜危坐以思写周易一部贴屋壁间日诵数十遍闻汾州任先生者有易学又往质之挺之去为河阳司户曹康节亦从之寓州学贫甚以饮食之油贮灯读书一日有校自京师出代者见康节曰谁苦学如秀才者以百幅笔十枝为献康节辞而后受每举此语先夫人吾少艰难如此当为子孙言之康节又尝谓伯温曰吾早嵗徒歩逰学至有所立艰哉程伯淳正叔虽为名士本出贵家其成就易矣因泣书之以示子孙康节先公庆厯间过洛馆于水北汤氏爱其山水风俗之美始有卜筑之意至皇祐元年自卫州共城奉大父伊川丈人迁居焉门生怀州武陟知县侯绍曾字孝杰助其行初学天宫寺三学院刘谏议元瑜字君玉吕谏议献可静居张少卿师锡及其子职方君景伯状元师德之子谏议君景宪王谏议益柔字胜之子中散兄弟谔字师柔及其子孙南国张大丞师雄及诸子刘龙圗之子秘监几字伯寿修撰忱字明复侍讲李寔字景真吴少卿执中王学士起字仲儒李侍讲育字仲象子吁字端伯姚郎中奭字周辅交逰最宻或称门生洛人为买宅于履道坊西天庆观东赵谏议借田于汝州叶县后王不疑同乡人买田于河南延秋村康节复还叶县之田嘉祐七年王宣徽尹洛就天宫寺西天津桥南五代节度使安审琦宅故基以郭崇废宅余材为屋三十间请康节还居之富韩公命其客孟约买对宅一园皆有水竹花木之胜熙寜初行买官田之法天津之居亦官地牓三月人不忍买诸公曰使先生之宅他人居之吾辈耻矣司马温公而下集钱买之康节先生以诗谢王宣徽曰嘉祐壬寅嵗新巢始孱功正分道德里更近帝王宫槛仰端门峻轩迎两观雄窗虚响瀍涧台逈粲伊嵩好景尤难得昌辰岂易逢无才济天下有分乐年丰水竹腹心里莺花渊薮中老来欢不已端节叹何穷啸傲陪真侣经营荷府公丹诚徒自写匪报自恩隆后以诗谢温公诸公曰重谢诸公为买园买园城里占林泉七千来歩平流水二十余家争出钱嘉祐卜居终是僦熙宁受劵遂能专凤凰楼下新闲客道德坊中旧散仙洛浦清风朝满袖嵩岑皓月夜盈轩接防倒戴芰荷畔谈麈轻挥杨栁边陌彻铜驼花烂漫堤连金谷草芊绵青春未老尚可出红日已髙犹自眠洞号长生宜有主窝名安乐岂无权敢于世上明开眼防向人间别看天尽送光阴归酒盏都移造化入诗篇也知此片好田地消得尧夫笔似椽今宅契司马温公户名园契富韩公户名荘契王郎中户名康节初不改也康节盖曰贫家未尝求于人人馈之虽少必受尝谓伯温曰名利不可兼也吾本求名既为世所知矣何用利哉故甘贫乐道平生无不足之意嗟夫洛阳风俗之厚人物之盛不可见矣重念老境可伤因详书之以示子孙云
　　康节先公谓本朝五事自唐虞而下所未有者一革命之日市不易肆二克服天下在即位后三未尝杀一无罪四百年方四叶五百年无心腹患故观盛化诗曰纷纷五代乱离间一旦云开复见天草木百年新雨露车书万里旧山川寻常巷陌犹簪绂取次园亭亦管人老太平春未老莺花无害日髙眠又曰吾曹养拙赖明时为幸居多宁不知天下英才中遁迹人间好景处开眉生来只惯见丰稔老去未尝经乱离五事厯前代举帝尧而下固无之伯温窃疑未尝经乱离为太甚先公曰吾老且死汝辈行自知之永念先公当本朝太平盛时隐居求志谢聘不屈其发为诗章每如此康节先公与富文忠公早相知文忠初入相谓门下士田棐大卿曰为我问邵尧夫可出当以官职起之不即命为先生处士以遂隐居之志田大卿为康节言康节不答以诗二章谢之曰相招多谢不相遗为胸中有所施若进岂能禁吏意既闲安用更名为愿同巢许称臣日甘老唐虞比屋时满眼清贤在朝列病夫无以系安危又云欲遂终焉老闲计未知天意果如何几重轩冕酬身贵得此云山到眼多好景未尝无兴咏壮心都已入消磨鹓鸿自有江湖乐安用区区设网罗文忠公终不相忘乃因眀堂祫享赦诏天下举遗逸公意谓河南府必以康节应诏时文潞公尹洛以两府礼召见康节康节不屈遂以福建黄景应诏景字子亦从康节逰客李邯郸公家公之子寿朋荐于潞公时天下应诏者二十八人同见宰执于政事堂至河南黄景以闽音自通姓名文忠不乐各试论一首命官为试衔知县文忠奏天下尚有遗材乞再令举诏从之王拱辰尚书尹洛乃以康节应诏颍川荐常秩皆先除试作监主簿不理选限文忠招康节而不欲私故以天下为请知制诰王介甫不识康节缴还辞头曰使邵某常民一试衔亦不可与果贤者不当止与试衔宜召试然后官之上不纳下知制诰祖无择除去不理选限行词然康节与常秩皆不起是时富公已丁太夫人忧去位矣熙寜二年神宗初即位诏天下举遗逸御史中丞三司副使吴充龙图阁学士祖无择皆荐康节时欧阳公作参知政事素重常秩故颍川亦再以秩应诏康节除秘书省校书郎颍州团练推官辞不许既受命即引疾不起答乡人二诗一曰平生不作皱睂事天下应无切齿人断送落花安用雨装添旧物岂须春幸逢尧舜为真主且放巢由作外臣六十病夫宜揣分监司何用苦开陈二曰却恐乡人未甚知相知深后更何疑贫时与禄是可受老后得官难更为自有林泉安素志况无才业动丹墀荀若守吾儒分免被韩文议小疵常秩以职官起时王介甫方行新法天下纷然以为不便思得山林之士相合常秩赐对神宗问曰仁宗召卿何故不起朕召何故起秩曰仁宗容臣不起陛下不容臣不起因盛言新法之便乃除谏官以至待制帝浸薄之介甫主之不忘然亦知其为人矣熙宁初介甫之弟安国字平甫为西京国子监教授从康节逰归以出处语介甫介甫叹曰邵尧夫之贤不可及矣神宗正史康节列传史臣书云与常秩同召某卒不起有以也夫
　　康节先公与富韩公有旧公自汝州得请归洛养疾筑大第与康节天津隐居相迩公曰自此可时相招矣康节曰某冬夏不出春秋时间过亲旧间公相招未必来不召或自至公谢客戒子曰先生来不以时见康节一日过之公作诗云先生自卫客西畿乐道安闲絶世机再命初筵终不起独甘穷巷寂无依贯穿百代尝探古吟咏千篇亦造微珍重相知忽相访醉和风雨夜深归康节和曰道堂闲话几多时尘外杯觞不浪飞初上小车人已识醉和风雨夜深归又题康节击壤诗集云黎民于变是尧时便字尧夫德可知更览新诗名击壤先生全道略无遗其知康节如此公尝令二青衣苍头掖之以行一日与康节防后园中因康节论天下事公喜甚不觉独歩下堂康节不为起徐指二苍头戏公曰忘却拄杖矣公深居托疾谢客而公尝苦气痞康节曰好事到手畏慎不为他人做了鬰鬰何益公笑曰此事未易言也盖为嘉祐建储耳虽刚勇遇事详审不万全不发康节因戏之公一日有忧色康节问公曰先生度某之忧安在康节曰岂以王安石罢相吕惠卿参知政事惠卿凶暴过安石乎公曰然康节曰公无忧安石惠卿本以势利合惠卿安石势利相敌自为仇矣不暇害他人也未几惠卿果叛安石凡可以害安石者无所不至公谓康节曰先生识虑絶人逺矣一日薄暮司马公见康节曰明日僧显修开堂説法富公吕晦叔欲偕往听之晦叔贪佛已不可劝富公果往于理未便某后进不敢言先生曷止之康节曰恨闻之晚矣明日公果往后康节因见公谓公曰闻上欲用裴晋公礼起公公笑曰先生以谓某衰病能起否康节曰固也或人言上命公公不起一僧开堂公乃出无乃不可乎公惊曰某未之思也与康节食笋康节曰笋味甚美公曰未如中堂骨头之美也康节曰野人林下食笋三十年未尝为人所夺公今日可食中堂骨头乎公笑而止康节疾病公日遣其子偕医者来馈药物不絶康节捐馆公赙赠之甚厚伯温除防往拜公公恻然曰先生髙尝劝之学脩养复曰不能学胡走乱走也问伯温年几何娶未伯温对年二十四未娶公曰晚娶甚善可以保养血气专意学问吾年二十八登科方娶尝白先公先夫人未第决不娶弟妹当先嫁娶之故田氏妹先嫁元钧也伯温自此得出入公门下悲夫今海内之士尝获拜公牀下唯伯温一人想公英伟之姿凛然如在世也
　　熙宁三年司马温公与王荆公议新法不合不拜枢宻副使乞守郡以端明殿学士知永兴军后数月神宗思之曰使司马在朝人主自然无过举移许州令过阙上殿公力辞乞判西京留司御史台遂居洛买园于尊贤坊以独乐名之始与伯温先君子康节游尝曰光陕人先生卫人今同居洛即乡人也有如先生道学之尊当以年德为贵官职不足道也公一日着深衣自崇德寺书局散歩洛水堤上因过康节天津之居谒曰程秀才云既见温公也问其故公笑曰司马出程伯休父故曰程留诗云拜罢归来抵寺居解鞍纵马罢传呼紫衣金带尽脱去便是林间一野夫草软波清沙路微手擕笻杖着深衣白鸥不信忘机乆见我犹穿栁岸飞康节和曰冠盖纷华塞九衢声名相轧在前呼独君都不为事始信人间有丈夫风背河声近亦微斜阳淡泊隔云衣一双白鹭来烟外下沙头却背飞公一日登崇徳阁约康节乆未至有诗曰淡日浓云合复开碧伊清洛逺萦廻林间髙阁望已乆花外小车犹未来康节和云君家梁上年时燕过社今年尚未廻谓罚误君凝竚乆万花深处小车来又云天啓夫君八斗才野人中路必须廻神仙一语难忘处花外小车犹未来康节有安乐窝中诗云半记不记梦觉后似愁无愁情倦时拥衾侧卧未欲起外落花撩乱飞公爱之请书上字画奇古某家世寳之公与康节唱酬甚多具载击壤集公尝问康节曰某何如人曰君实脚踏实地人也公深以为知言至康节捐馆公作挽诗二章其一曰慕德闻风乆论交倾盖新何须半面旧不待一言亲讲道切磋直忘懐笑语真重言蹠实佩服敢书绅记康节之言也康节又曰君实九分人也其重之如此后公以康节之故遇其孤伯温甚厚公无子以族人之子康为嗣康字公休其贤似公识者谓天故生之也公休与伯温交游益厚公薨公休免防元祐间方欲大用亦不幸特赠谏议大夫公休有子植方数嵗公休素以属伯温至范纯夫内翰辈皆曰以成温公之后者非伯温不可朝廷知之伯温自长子县尉移西京国子监敎授俾植得以卒业因经纪司马氏之家植字子立既长其贤如公休天下谓眞温公门户中人也亦蚤死无子温公之世遂絶
　　司马温公初居洛问于康节曰有尹材字处初张云卿字伯纪田述古字明之三人皆贤后处初明之得进于温公门下独伯纪未见康节以问公公曰处初明之之贤如先生言张君者或闻旅殡其父于和州乆不省未敢与见康节曰张云卿可谓孝矣云卿之父谪官死和州贫不能归因寓其防云卿奉其母归洛贫甚府尹哀之俾为国子监説书得月俸七千以养若为和州一行则罢俸数月饥其母矣其故如此温公怅然曰某之听误矣伯纪自此亦从温公防未几伯纪之母死徒步至和州迎父柩合葬三君子既受知温公公入相元祐处初明之以遗逸命伯纪以累举特恩同除学官温公好贤下士尊用康节之言如此伯纪学问该洽文潞公于经史注疏或有遗忘多从伯纪质之
　　康节先生与赵宗道学士防宗道年长康节拜之其诸子皆以父师之礼事康节宗道早出富韩公门下熙宁初宗道自西都留台领宫祠以卒先是宗道季子济为提举常平劾富公不行新法朝廷坐其言罢富公使相宗道卒富公以致政居洛赙恤其家甚厚其兄弟服除欲往谢富公济独未敢行请于康节康节曰以富公徳度尚何望于君第往勿疑诸兄行君不行是自处以不肖也明日济偕诸兄以进富公抚之甚恩济不自安起谢罪公止之曰吾见故人子前日公事不可论也济谢康节曰微先生济之过不可赎也
　　熙宁癸丑春大名王荀龙字仲贤入洛见康节先公其议论劲正有过人者康节喜之和其诗曰车从赏花来北京耿君先期已驰情此时陨霜奈何重今嵗开花徒有声既辱佳章当坠刺宁无累句代通名天之美才应自惜料得不为时虚生仲贤魏公客也因出魏公送行诗顔体大书极奇伟康节曰吾少日喜作大字李挺之曰学书妨学道故尝有诗云忆昔初学大字时学人饮酒与吟诗若非益友推金石四十五嵗成一非仲贤又诵魏公诗云春去花丛胡蝶乱雨余蔬圃桔橰闲康节爱之曰怨而不伤婉而成章之言也仲贤之子名岩叟字彦霖元祐初自知定州安喜县召为监察御史有直声后位签书枢宻院彦霖父子皆魏公之客魏公定相州荐彦霖为属韩康公代魏公康公欲留彦霖彦霖谢曰某魏公之客不愿出他门也士君子称之
　　康节先公尝言李复圭龙圗临事有断年二十八知滑州与郡官夜防有衙兵夺银匠铁锤杀人者一府皆惊扰公捕至立斩之上章待罪诸司亦按公擅杀仁宗曰李复圭帅才也除知庆州责光化军有放停卒自陈乞添租刬佃某人官田者公曰汝拣停之兵如何能佃官田卒曰筋力未衰也公曰汝以衰故拣停既未衰却合充军呼刺字人刺元军分人皆称之公才髙为众所忌故仕官数不进公居多不平康节因和其诗作天吟一篇曰一般顔色正苍苍今古人曾望断肠日往月来无少异阳舒阴惨不相妨迅雷震后山川裂甘露零时草木香幽暗嵓崖生魅清平郊野见鸾凰千秋烂为三春雨万木凋因一夜霜此意分明难理防直须贤者入消详盖其意使有所感悟也
　　康节先生赴河南尹李君锡防投壶君锡末箭中耳君锡曰偶尔中耳康节应声曰几乎败壶坐客以为的对可谓善谑矣







　　闻见録卷十八
　　钦定四库全书
　　闻见録卷十九　　　　　宋　邵伯温　撰
　　熙寜初王宣徽之子名正甫字茂监西京粮料院一日约康节先公同吴处厚王平甫防饭康节辞以疾明日茂来康节谓曰某之辞防有以姑听之吴处厚者好议论平甫者介甫之弟介甫方执政行新法处厚每讥刺之平甫虽不甚主其兄若人面骂之则亦不堪矣此某所以辞防也茂笑曰先生料事之审如此昨处厚席间毁介甫平甫作色欲列其事于府某解之甚苦乃已呜呼康节以道德尊一代平居出处一饭食之间其慎如此为子孙者当念之
　　熙寜中洛阳以道德为朝廷尊礼者大臣曰富韩公侍从曰司马温公吕申公士大夫位卿监以清德早退者十余人好学乐善有行义者几二十人康节先公居谢聘皆相从忠厚之风闻于天下里中后生皆知畏防耻欲行一事必曰无为不善恐司马端眀知邵先生知呜呼盛哉
　　康节先公嘉祐中朝廷以遗逸命官辞之不从河南尹遣官就第送告勑朝章康节服以谢即褐衣如初至熙宁初再命官三辞又不从再朝章谢且曰吾不复仕矣始为者之服乌防縚褐见卿相不易也司马温公依礼记作深衣冠簪幅巾缙带每出朝服乗马用皮匣贮深衣随其后入独乐园则衣之常为康节曰先生可衣此乎康节曰某为今人当服今时之衣温公叹其言合理
　　富公未第时家于水北上阳门外读书于水南天宫寺三学院院有行者名宗颢尝给事公左右及公作相颢已为僧用公奏赐紫方袍号寳月大师公致政筑大第于至德坊与天宫寺相迩公以病谢客宗颢来或不得前则入道堂见公曰相公颇忆院中读书时否公每为之笑时节送遗甚厚康节先公自共城迁洛未为人所知也宗颢独馆焉可见宗颢非俗僧也康节登其院尝作洛阳怀古赋曰洛阳之为都也地居天地之中有中天之王气在焉予家此治平嵗防秋乗雨霁与殿院刘君玉登天宫寺三学阁洛之风景因得周览惜其百代兴废以乗天子虽都之而多不得其乆居也故有怀古之感以通讽诵谕君王好赋以赋言秋雨霁日色清景方出秋益眀何幽怀之能快唯髙阁之可凭天之空廓风之轻泠览三川之形胜感千古之废兴乃眷西北物华之妍云情物态一气茫然拥楼阁以髙下焕金碧之光鲜当地势之拱处有王居之在焉惜乎天子居东都此若诸夏不防要于方来不号令于天下声明文物不此而出道德仁义不此而化宫殿森列鞠而为茂草园囿棊布荒而为平野銮舆曾不到者三十余年使人依然而叹曰虚有都之名也噫夏王之治水也四海之内列壤惟九而居中者实曰豫州荆河之北此为上流周公之卜宅也率土之滨进国为万而居中者实曰洛阳瀍涧之侧此唯旧都迄于今二千年之有余因兴替之不定故靡常其厥居我所以作赋者阅古今变易之时述兴亡异同之迹追既失之君王存后来之国家也噫大昊始法二帝成之三王全法参用适宜伊六圣之经理实万世之宗师我乃谓治民之道于是乎大尽矣逮夫五霸抗轨七雄驾威汉之兴乗秦之曹之擅幸汉之衰始鼎立而治终豆分而隳晋中原之失守宋江左之画畿或走齐而驿魏或道陈而经隋自元魏廓河南之土植六朝之风物李唐蟠闗中之腹孕五代之乱离其间或道胜而得民或兵强而慴下或虎吞而龙噬或鸡狂而犬诈或创业于艰难或守成于逸暇或覆餗而终焉或苞桑而振者故得陈其六事虽善恶不同其成败一也其一曰大哉德之为大也能润天下必先行之于身然后化之于人化也者效之也自人而效我者也所以不严而治不为而成不言而信不令而行顺天下之性命育天下之生灵其帝者之所为乎其二曰至哉政之为大也能公天下必先行之于身然后敎之于人敎也者正之也自我而正人者也所以有严而治有为而成有言而信有令而行防天下之疾苦遂天下之生灵其王者之所为乎其三曰壮哉力之为大也能致天下必先丰府库峙仓箱鋭锋镝峻金汤严法令于烈火肃兵刑于秋霜竦民听于上下慴夷心于外荒其霸者之所为乎其四曰时若伤之于随失之于寛始则废事乆而生奸既利不能胜害故冗得以疾贤是必薄其赋敛欲民不困而民愈困省其刑罚欲民不残而民愈残盖致之之道失其本矣其五曰时若任之以眀专之以察始则烈烈终焉阙阙既上下以交虐乃恩信之见夺是以峻其刑罚欲民不犯而民愈犯厚其赋敛欲国不竭而国愈竭盖致之之道失其末矣其六曰水旱为沴年嵗耗虚此天地之常理虽圣人不能无盖有备而无患贵儆戒于不虞不得中者加以寛猛失政重轻逸权不有水旱而民已困而况有水旱兵革者焉所谓本末交失不亡何待天下有成败六焉此之谓也君天下者得不用圣帝之典谟行明王之敎化士可杀不可辱民可近不可下上能抚如子焉下必戴其后也仲尼所以陈革命则抑为人之匪君眀逊国则杜为人之不臣定礼乐而一天下之政教修春秋而罪诸侯之乱伦删诗以扬文武之美序书以尊尧舜之仁赞大易以都括与六经而并存意者不可以地之重易民之教悖天之时必时敎之各备则居地而得宜是故知地不可固有之也君上必欲上为帝事则请执天道焉中为王事则请执人道焉下为霸事则请执地道焉三道之间能举其一千古之上犹反掌焉则是洛之兴也又何计乎都与不都也如欲用我吾从其中康节先生经世之学盖如此托赋以自见耳熙宁间宗颢尚无恙伯温尝就其院读书宗颢每以富公为学晩事相勉曰公夜枕圎枕庶睡不能乆欲有所思冬以冰雪夏以新水沃面其勤苦如此康节先公怀古赋初无本唯宗颢能诵之年几九十乃死
　　康节先公先天之学伯温不肖不敢称赞平居于人事禨祥未尝辄言治平间与客防歩天津桥上闻杜鹃声惨然不乐客问其故则曰洛阳旧无杜鹃今始至有所主客曰何也康节先公曰不二年上用南士为相多引南人专务变更天下自此多事矣客曰闻杜鹃何以知此康节先公曰天下将治地气自北而南将乱自南而北今南方地气至矣禽鸟飞得气之先者也春秋书六鹢退飞鸜鹆来巢气使之也自此南方草木皆可移南方疾病瘴疟之北人皆苦之矣至熙宁初其言乃騐异哉故康节先公尝有诗曰流莺啼处春犹在杜宇来时春已非又曰防家大第横斜照一片残春啼子规其旨深矣伯温后闻熙州有唐碑本朝未下时一日有家雀数千集其上人恶之曰岂此地将为汉有耶因焚之盖敌中无此禽也已而果然因并记之以信先君之説
　　康节先公于书无所不读独以六经为本盖得圣人之深意平生不为训解之学尝曰经意自明苦人不知耳屋下盖屋牀下安牀滋惑矣所谓陈言生活者也故有诗曰陈言生活不须矜自是中才皆可了以老子为知易之体以孟子为知易之用论文中子谓佛谓西方之圣人不以为过于佛老之学口未尝言知之而不言也故有诗曰不佞禅伯不谀方士不出户庭直际天地其所着皇极经世书以元防运世之数推之千嵗之日可坐致也以太极为堂奥乾坤为门户包括六经隂阳刚柔行乎其间消息盈虚相为盛衰皇王帝伯相为治乱其肻为训解之学也哉
　　熙宁三年四月朝廷初行新法所遣使者皆新进少年遇事风生天下骚然州县始不可为矣康节先公闲居林下门生故旧仕宦四方者皆欲投劾而归以书问康节先公康节先公答曰正贤者所当尽力之时新法固严能寛一分则民受一分之赐矣投劾而去何益呜呼康节先公深达世务不以沽激取虚名如此世所谓康节先公为者非也
　　康节先公出行不择日或告之以不利则不行盖曰人未言则不知既言则有知而必行则神敌也春秋祭祀约古今礼行之亦焚楮钱程伊川怪问之则曰眀器之义也脱有一非岂孝子慈孙之心乎又曰吾髙曾今时人以豆簠簋荐牲不可也伯温谨遵遗训而行之也
　　伯温昔侍家庭请于康节先公曰大人至和中仁宗在御富公当国可谓盛矣乃谢聘不起何也先公曰本朝至仁宗政化之美人材之盛朝廷之尊极矣前或未至后有不及也天之所命非偶然者吾虽出尚何益是非尔所知也伯温再拜稽首不知所以问
　　康节先公遗训曰汝固当为善亦须量力以为之若不量力虽善亦不当为也故有诗曰量力动时无悔吝随宜乐处省营为若求骐方乘马只恐终身无马骑又尝曰善人固可亲未能知不可急合恶人固可踈未能逺不可急去必招悔吝也故无吝君亭曰见善人未尝急合见不善人未尝急去伯温佩之终身不敢忘康节先公言昔东京有一道人日饮酒于市醉后辄与人曰今日当有某人来已而果然自此莫不然或问其先知何术曰无心耳曰无心可学乎曰才欲使人学无心即有心矣程伊川先生言昔贬涪州过汉江中流船防覆举舟之人皆号泣伊川但正襟安坐心存诚敬已而船及岸于同舟众人中有老父问伊川曰当船危时君正坐甚庄何以伊川曰心守诚敬耳老父曰心守诚敬固善不若无心伊川尚欲与之言因忽不见呜呼人果无心险难在前犹平地也老子曰入水不濡入火不唯无心者能之
　　康节先公见一道人言尝泛海遇舶风泊岸与数人下采薪有巨人数十长丈余相呼之声如禽兽尽捉以去用竿竹鱼贯之食荐酒道人者偶在其竹未巨人醉睡走登船得脱因解衣出其所穿迹在脇下康节先公曰四海之外何所不有但人耳目不能及耳














　　闻见録卷十九
</div>
    <div class="pagination">
<a href="闻见录_page3.html">上一页</a><a href="闻见录.html">1</a><a href="闻见录_page2.html">2</a><a href="闻见录_page3.html">3</a><span class="current-page">4</span><a href="闻见录_page5.html">5</a><a href="闻见录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
