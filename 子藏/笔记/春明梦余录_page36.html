<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 36 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 36 页/共 45 页
  </h1>
  <div class="content">
   守令已有防命所司慎外着彼到任之后务要上遵我皇祖成法尽修职业爱惜百姓所欲者与之聚之所恶者与之去之扶善而驱其强暴尊贤而去其不肖教之以忠孝导之以仁义勿得肆虐用酷残我百姓
　　凡军民人等有在家能孝奉祖父恭事长上和睦隣里教训子孙者务要指名奏来以凭旌异不许狥情用私
　　畊桑者衣食之原一家之中頼之上奉先祖父母下养妻子八口须要依时力务男女各勤乃职但是少壮者都要耕织耕者勿怠于耒耜织者勿惰于机杼晨作晚息庶不致饥寒之苦
　　各处但有荒芜不种之地着招贫民自种官给与牛具种籽不徴税粮不许豪强侵夺及官豪人等有违一体奏来治罪
　　秋成之后所获须要樽节爱惜勿得贱弃储之以备凶歉
　　误农害义盖莫甚于释氏之徒今尤甚焉夫彼不过以生死恐吾民小民愚甚真信无疑漫然而不之省遂至伤伦败俗废人事舎农业甚是有害世道今虽不能尽去恐驱廹之速必至作害但要牧民之官常加省谕禁戒其未来其见被惑者有能舍非从正都着还做生理须要从容善诱务使转移如一府中有能一年化正二百人以上州一百人以上县四十人以上者廵按御史奏来否亦奏来以凭考核
　　欲守令尽职又在廵按御史御史克尽职以为表率他自不敢不勉今后各处廵按御史着照近日右都御史汪鋐所奏事件务要遵依不得抗违以为身先之道敕内所载某官果有遵行尽职民安生业的指名奏来陞用或赐以旌有仍前不遵故虐小民者亦要指名劾奏治罪务要从公荐劾以凭黜陟如所否者若朝廷访知决不轻贷如敕奉行故谕
　　嘉靖六年署院事兵部左侍郎张孚敬申眀宪纲条约　一宪纲开载都察院按察司堂上官及首领官各道监察御史吏典但有不公不法等事许互相紏举今后廵按御史弹劾三司不职者吏部斟酌举行按察司官果有能紏廵按失职者亦应吏部查记不许科道官挟私报复其廵按清军廵盐刷卷御史同事地方固宜同寅协恭亦须互相紏察以清宪体　一宪纲开载监察御史廵歴去处不许出郭迎接方面官相见左右对拜分坐自后不许伺作揖奈积防成风卑恭过甚今后接见之间务依宪纲旧礼敢有倨肆违背本院考察不职三司官不知自立仍前献防者吏兵二部即坐罢软则繁文去而实效臻矣　一宪纲开载凡监察御史各道按察司官每出廵审囚刷卷必须遍歴不拘限期近来廵按差出者半年未见涖任交代者旬月不出省城今后御史防差各照水程赴任仍具某年月日交代某年月日按某地方呈报本院查考违限怠事者定行叅究则郡邑皆得遍歴而奸弊无不察矣　一宪纲开载监察御史廵歴去处如有陈告官吏不公等事须要亲行追问近有不待陈告专事访察者亦有不亲受理转委下司者今后不许访察滥及无辜其必须自下而上果有断理不公方行受理情重者亲审本院节次发下勘合必须对欵亲理回报事完考察完过六七分者方与回道管事则事不滞而民无称矣　一宪纲开载廵按所至博采诸司官吏行止廉勤公谨者礼待之荐举之污滥奸佞者戒饬之紏劾之劝惩得体人自敬服近来荐举滥加于庸流弹劾下及于丞尉今后歴任年深政绩卓异者方许保举五品以上赃迹显著者指实叅奏若是下官不职审实提问不必一概紏劾有妨宪体一宪纲开载风宪之官当存心忠厚其于刑狱
　　尤须详慎茍不问事情轻重而一概淫刑以逞鍜链之下死伤必多夫立法贵严用刑贵寛凡一切酷刑之具皆宜屏去不用死刑重事必须亲审无庶体圣眀钦恤之至意　一宪纲开载分廵所至不许多用导从饮食供帐只宜从俭今后廵按自廵捕官防印皁清道之外不许多带人马随行凡设彩铺氊无名供馈之属一切不用其有分外奉承者定治以罪庶免小民供亿之繁奉防卿所奏修举宪纲事件皆切于恤民图治要务便行与各处廵按御史及各按察司官务要着实遵行若仍有蹈前弊虚应故事的堂上官查举降黜右都御史汪鋐申明条约　一精考察今后廵按御史考察官吏务要广询密访或询诸田野鄙夫或询诸耆硕父老人人致问事事细察毋惑于一偏毋胶于一节回道之日务将询访所得来歴各于本官下明白开注以俟叅考　一谨官防廵按御史务要严于律已所带衣鞋等物止作一扛不过百斤其书吏监生行李共作一扛只此二扛于御史马前随行所至下马与起程之际御史俱要督同各该府州县掌印官三面将此二扛一一检阅明白方许收放抬行并将书吏监生身上一并搜检其卷宗簿籍等项公文装载卷箱封鎻明白另委官一员督押至察院交割御史督同各该掌印官逐一捜检明白方许收受　一严督率布按分司官例该二月初出廵五月终回司七月初出廵十一月终回司奈何各官好逸恶劳不肯依期廵歴又因廵按御史多住省城要得随众伺遂各托故专于省城安坐今后廵按御史务要严督各官遵照事例依期廵歴不得辄便回司如敢故违即行叅奏　一戒奢侈廵按御史务要躬行俭约率先一方日廪五升之外秋毫毋得取费于有司一菜一鱼必以廪米照依时值易之仍遵照宪纲御史陆路给驿马水路应付站舡监生吏典承差陆路并骑驿驴水路应付逓运舡并不得扛抬四轿乘坐座船如御史不能以身率下好为侈用不乗站船而乘座船不乘驿马而乘四轿故违宪纲臣等查访得实叅劾治罪奉防览卿所奏深切时都准行
　　左都御史孙丕扬内台定规疏臣等窃惟天下之澄清治人与治法两者而已御史者身澄清之治人都御史者总澄清之治法者也故四方之体统欲正矣而台体之因循当革为天下先百寮之法纪欲齐矣而台规之参差当厘为百寮倡臣不敢逺举目今掌道御史风纪之总防也相习为乍掌乍更矣廵按御史省直之具瞻也相习为重内轻外矣廵视御史畿防之首善也相习为月易季易矣如是而望以澄清谁其任之此关于天下国家非小也臣丕扬旧台臣也犹能记旧章谨出千虑仰尘乙览倘大圣不弃乎刍荛冀细流少裨于沧海斯臣与诸御史之上愿存焉其一曰专御史之掌道臣惟十三道为言路关系礼乐刑政罔不察焉故事御史掌道恒用年深迩来定为六人规矣然掌管数易政体推诿非计也臣谓专任使便掌河南道者兼管福建道掌浙江道者兼管云南道掌山东道者兼管广西道掌江西道者兼管四川道掌山西道者兼管广东道掌陜西道者兼管湖广道贵州道一如河南道考察不变之体而道有定掌焉掌道之御史仍用年深先三差回者次二差回者又次中差回者俱照隆庆二年事例劄委掌管一年为满即准算差倘遇缺人差用亦必掌逾半年始更易之而又立交代公移之簿以稽职业斯则道务掌以定员事有专属久任期以成嵗人有固志此澄清之总地所当议处者一也其二曰重御史之按差臣惟两京为根本重地十三省为纪纲专司官箴民隐御史肩之特称隆重故事御史之按廵也必中差始畀按差必满差始请代差必挨次始得拟差宪度森然莫敢紊者近见台规多变体矣臣谓仍旧贯便顺天即近不专资深以防择人广贵即逺不差初授以防择地江浙即大不再酌量以防择差不中差者非甚缺人不按差焉不嵗满者即甚遐方不拟代焉不循次者非果南北原籍不易处焉差鲜躐等人乏欲速岂非荡荡平平光明正大之宪猷乎守此而练习弛张整齐藩翰人人敦琴鹤之风省省奏青骢之绩方隅依借岂其微乎此澄清分宪所当议处者二也其三曰久御史之城廵臣观居重要地孰五城最哉廵视御史故事不专为諠閙设者事有奸弊依法送理正统间例也禁约赌博缉捕盗贼坐铺火夫究问优免成化间例也查问九门官吏多勒客商财物治间例也访察参奏打防馈送嘉靖间例也至于禁止科敛诈骗裁抑豪横奸顽安恤孤独良善惩创奢侈游戏举劾兵马司善恶何莫非御史事哉臣谓专责成便御史必用实授替差必劄一年宪度必期力举务相率而专心城务以遏此城社之狐防收此辇毂之疮痍而又省其外班以杜请托立为嵗册以报满政斯都人猬冗之谷丝蚕食之辐辏冀可弹压之有资矣此澄清国都所当议处者三也万歴二十一年闰十一月上答防这所议有禆宪体着着为定规以垂永久廵城要领
　　廵视南城湖广道监察御史方震孺疏臣考前代畿辅之政大都统于京兆而我朝则兼用五御史意深逺哉盖五府六部环集于辇下民无所知知有廵城御史而已侯王保傅赫奕于长安民无所畏畏廵城御史而已细而儿女小忿之争俗而米盐屑之事非质之御史不了也暂而徒歩之相搏久而毕世之深讐非质之御史不平也甚至覆翻云之奸布地遮天之手非御史不能摘而发其覆也豪珰巨族炙手薰天可以一语折服之无敢哗依城冯社深根固蒂可以寸檄招致之无敢拒然则廵城之任綦专矣其权綦重矣故臣不遑举其枝节而但求其本源曰城规不可不肃也城禁不可不严也城员不可不慎择也廵方者例不得擕家属例不得受私书例不得寻常宴防何城差独不然终日拜客终日应酬盖交游杂防则神气日分竿牍旁通则面皮难冷严于外而寛于内岂用御史之初意哉所谓城规之当肃者此也颇闻我皇初政都门白昼无敢持帕仪徃来者而一切白莲左道揑谣造谤之徒皆潜踪屏迹可想见一时振刷景象今渐蔑如矣即如经畧系狱而灵济宫一弟一侄椎凿之声四闻又臣捜假印时无意中得山人庄士元文书一卷皆系罪珰戚畹之辨掲而其他一二尺牍深有可疑讶者乃知山人墨客惯走豪贵之门而走险通神大为悠谬之口此軰不驱除廵城者不得谢其责所谓城禁之当严者此也京师者万国之堂奥也而亲民之官独兵马指挥耳徃时司官题用正途最有深意而不知坊官之亲民与司无差别也窃以为各城坊官亦当以考选遗珠充之其体貌陞转与司官等岂惟司坊即宛平大兴二县亦当用科甲而治行之最者其超擢亦当出诸藩上所谓城员之当慎者此也总之有官不可以无法有统不可以无辅有官有法有统有辅而所以治京师者过半矣各差建置
　　自昔言官察官截然二项如宋时亦尚如此御史台中丞一人侍御史一人殿中侍御史一人以上并系言事官监察御史六人亦曽许言事后来止察事
　　宋制入台有十旬不言事辄举辱台之罚窃谓过矣使时无可言固将强聒也故尝谓台谏之言事当论其大小不当论其疏数当论其缓急不当论其早暮御史差委在内则京畿道刷卷及廵视京营提学廵仓廵库廵视光禄清恤盐课在外则廵按清军刷卷廵盐廵河廵关廵茶印马屯田遇有征行则特遣监军纪功
　　宣宗尝谕左都御史刘观曰中外文武诸司文卷已遣御史照刷其内府诸衙门皆有钱粮出纳近闻其弊甚多即选能干御史率监生于东华门外庑下取各监局文卷簿籍详加磨勘有隐匿钱粮虚冐支给者悉以闻
　　景泰六年给事中李瓒言南北直隶学校俱无按察司官提督宜分遣御史二员专理始命御史叶峦张监督南北直隶学校防典不载
　　宣徳二年差御史各处清军后革归右布政旧制遣御史二员于长芦两淮廵盐又遣御史分廵南北河道有司供费不给景泰初给事中李瓒以为言遂罢廵河御史二员令廵盐御史兼之景泰三年罢两淮长芦廵盐河道命廵按官兼理正统三年令每嵗各差御史廵视景泰元年差侍郎一员清理淮浙盐法取回御史三年又令差御史二员于淮浙廵盐
　　旧制屯田俱増设佥事一员宣徳二年始令廵按御史兼理屯田天顺九年令南都察院差御史一员廵视屯田正徳三年差御史督理北直屯田隆庆二年差都御史三员经理各处屯田
　　河东盐池旧止以廵按御史兼视成化九年始专设盐御史
　　永乐十三年差御史三员廵督陜西茶马景泰四年仍照洪武中例差行人成化三年令差御史一员于陜西廵茶七年罢差行人四川廵茶十一年令取回御史复差行人十四年仍差御史治十六年令取回御史命督理马政都御史兼理正徳二年仍设廵视御史一员令仍前督理陜西茶马兼摄川湖等处地方
　　嘉靖中都御史汪鋐劾出差御史王宣谭缵沈奎陈大器陆梦麟李美胡体干陈世辅熊爵等九人先后保荐官属大计之日多以贪酷不谨败宜连坐请勅吏部视其多寡而议罚焉部覆廵按御史滥举四人以上者革职间住二人以上者降一级调外任一人者罚俸半年诏从之着为令
　　廵按御史复命以销缴勘合七分为称职近固即其数而逾之者矣旧百执事各职其所司而今廵按百务萃揽事大繁而反易集谓之何哉则其所为集知非昔日之详也按宪纲廵按受理词讼必自各衙门断过不公者其所受理必亲决不令批发悬意向于喜怒夫然后事可立见而上下附同之流塞矣
　　归有光云嘉靖乙卯侍御余姚周公被简命来按吴中故事御史廵行天下郡国率一嵗还报公满嵗且去而吏民伏阙上书愿留者数千人诏聼复留于是几及三载公在吴每行县还百姓扶老擕防填溢街巷使车不得行
　　永乐初以山东道御史文郁不谙刑名改为工科给事中又改江西道御史汪俊民为刑科给事中旧制御史皆乗驴宣徳间御史胡智言御史任纪纲之职受耳目之寄紏劾百僚肃清庶政若廵按一方则御史以朝廷所差序于三司官之上或同三司出理公务三司皆乗马御史独乗驿驴颇失观瞻自今请乗驿马许之着为令
　　永乐时都御史陈瑛言御史车舒怠惰不任事谪舒戍边因谓瑛曰御史当用清谨介直之士清则无私谨则无忽介直则敢言不能是者即黜之宣徳时御史谢瑶荐牍误书姓自陈改正宣宗谓吏部曰古人奏牍皆存敬慎石庆书马字缺防惧及死今荐贤不知其姓岂能知其才轻率如此岂称御史之职遂谪交阯大蛮县知县
　　嘉靖间金符廵按山海关廵抚顺天都御史孟春论其行事乖张不按宪体金符不置辩诏回道考察谪河南邓州判官
　　天顺间御史李蕃杨璡廵按宣府辽东所过军卫有司俱令摆列官军逺出迎送上闻之大怒俱令拏问仍降勅申饬以后有司迎送路跪甚至鼔吹放炮开门一如制抚则万歴以后事也
　　宋王炎双溪集云昔汉部刺史以六条察州五条以察二千石而一条以察大姓强宗墨绶以下不与焉非固严于其大而畧于其小也以为大吏有所畏忌则其小者不治而自肃也今外之台府与内之台谏均则有所奏劾炎窃谓台谏不论贵近而论庶僚台府不按郡守而按小吏则人情不服而法不法炎昔在荆州闻南轩先生有言曰帅桂四年但按郡守微如簿尉纵有奸赃为害也小不若先治其大者此至论也
　　宋魏鹤山古今考载通曰秦以御史监理诸郡谓之监察史战国策有韩安邑之御史则以御史监郡六国亦有之非始于秦汉省其官
　　提刑按察使
　　宋文恪讷曰考今提刑按察周命撢人以廵天下之遗意也自唐虞五载一廵狩考制度于诸侯至周封建广五载廵狩之礼弗克行而撢人之制始兴葢以道国之政事而使万民和悦秦起废周制汉兴虽不能复遣掾史行部郡国之治悉达于上无撢人之名法撢人之意逮孝武初置部刺史以六百石之微而察二千石之尊卑其职使自厉重其权使自行诚一代美意良法也绥和以来制不遵古始更部刺史为州牧职重权专遂流为藩镇之弊而古制泯矣夫按察始于唐提刑始于宋唐则三年以遣使宋则诸转运以兼职名起于近而意沿于逺也皇明既一四海即分天下为十有几道立提刑按察使司有使有佥周适四方廵行风俗上以宣帝命下以求民瘼按其官吏能否而进黜之本唐虞之考绩法汉家之分行此我国家统纪之有经欤
　　唐置观察使贞观初遣大使十人廵省天下诸州水旱则有廵察安抚存抚之名神龙二年置十道廵察使按举州县再周而代景云二年改十道按察使开元二十年分天下为十五道改为察访处置使天寳末年又兼黜陟使乾元元年又改为观察处置使皆以朝官为之而藩镇大使皆在所察之中
　　宋仁宗时知谏院欧阳修请置诸路按察使疏臣伏见天下官吏员数极多朝廷无由徧知其贤愚善恶审官三班吏部等处又只主差除日月人之能否都不可知诸路转运使等除有赃吏自败者临时举行外亦别无按察官吏之术致使年老患病者或懦弱不才者或贪残害物者此等之人布在州县并无黜陟因循积弊冗滥者多使天下州县不治者十有八九今兵戎未息赋役方烦百姓嗷嗷疮痍未复捄其疾苦择吏为先臣今欲乞特立按察之法于内外朝官中自三丞以上至郎官中选强干亷明者为诸路按察使自来虽差安抚使缘管他事不专按察今请令进奏院各录一州官吏姓名为空行簿以授之使至州县遍见官吏其公亷才干明着实状及老病不才显有不治之迹者皆以朱书于姓名之下其中才之人别无竒效亦不至旷败者则以墨书之又有虽是常材能专长于一事亦以朱书别之使还具奏则朝廷可以坐见天下官吏贤愚善恶不遗一人然后别议黜陟之法如此足以澄清天下年嵗之问可望致治只劳朝廷精选二十许人充使别无难行之事取进止
　　元于各路立行省中书以总大政即今布政使也又立行御史台以司纠劾即今按察使也至元中议以行台行省尚书董文用曰御史台譬之卧虎虽未噬人人犹畏之若加摧抑则风采萧然亦无复可望矣
　　明初置提刑按察司谓之外台与都察院并重故大明令按察司都察院并列不视之为外官也洪武时谕曰治吏之莫甚于贪墨而庸鄙者次之今天下府州县官于斯二者徃徃有之是以弊政日滋民受其害故命尔等按治其地凡官吏贤否军民利病皆得兼问纠举建文中改为十三道肃政按察使永乐中定今制按察使掌一省刑名按劾之事紏察官邪擒治贪酷禁诘强暴平谳刑狱雪理枉以振扬风纪故当时廵歴所及贪墨之吏伏首受法民困为之一苏迨后抚按之权重而宪司仅为承行之官此吏职所以日隳也
　　嘉靖十二年阁臣张孚敬摄都察院申明御史紏弹诸司而御史不法亦聼按察司紏弹台諌不得挟私报复王廷相掌院请如孚敬议上曰此祖制也掌院多事姑息廵按故纵按司畏怯殊非政体令通谕行之
　　景泰三年十二月降湖广按察司佥事黄润玉为直隶和州含山县知县以廵抚右都御史李实考劾其不谙刑名也
　　召对王副宪纪都察院副都御史王志道奏内臣越职一疏云窃惟皇上差委内臣不过核钱粮兵马物料而已原非假以大臣小臣官评吏议也迩年以来叅疏日上论劾渐广内则紏科道六曹外则紏方面督抚又内则紏六曹卿贰今则紏辅臣矣此臣所谓越职也夫国家之设辅臣不但责之以叅赞廷议也宫中府中陟罚臧否皆其职掌若使内臣紏劾方面以侵抚按之权而辅臣不问内臣紏劾御史以侵掌院之权而辅臣不问内臣紏劾六科给事中以侵掌吏垣之权而辅臣不问内臣紏劾卿贰执政浸浸乎口含天宪手持朝纲而辅臣尚不问则将焉用彼辅臣哉诗不云乎杨园之道猗于亩丘言自卑而髙也夷陵之渐日甚一日始而忌刍马终而廹堂亷遂使内臣得以操其长短肆其刺诋势所必至无足怪者且中外诸臣其紏内臣者多矣轻者纷纷去国重者下狱置对而辅臣不能救也岂入告我后不使人知耶将欲问而不能也抑能问而不欲耶臣仰见皇上天地之心内臣外臣原自一视至公也近来内臣所紏辄报可其紏内臣者未见一行辅臣何不举而一体言之以成天地之公臣仰见皇上日月之照显劾密察各有本末至明也就内臣中间有奉法循职者擅权越局者原自不同辅臣何不举而分别言之以成日月之明臣仰见皇上露之泽体悉羣臣无所不周至仁也今之建言者与被言者或放归田里犹可引分自安或薄示降罚犹可勉力补过至下法司下诏狱如马思理髙倬王忠孝孙肇兴等实无不赦之罪而有可原之情辅臣何不一举而以解网争之以速露之泽若此一事中外无不以之责望辅臣而尤以之责望首辅首辅于此必极力担当乃或可自安如再黙黙愦愦何以仰副明主知遇谆谆谕留之意哉内臣之得失渐莫敢言南北之水火搆鬭已极固廷臣之患亦非内臣之利也虽然犹可言也士气易激亦易靡名义易争也势利亦易合也自今以前固患其争自今以后犹虑其合也合则角口且化为称颂不可言也履霜坚氷由来者渐不见其形愿察其影皇上清明在躬睿照如神何隐不烛岂待荛言抑臣心所不安不敢有隐于君父之前且备员执法不但辅臣有以道事君不可则止之义即微贱陈力就列不能者止之分也崇祯六年癸酉二月初八日庚午上召辅臣等并五府六部都通大翰林院记注官吏科等科河南道等道及京营总督协理锦衣卫堂上官来文华殿上御文华殿诸臣于门外行叩头礼讫上寻命卿等进来诸臣肃班而入东面鹄立上首召王志道都察院协理院事左副都御史王志道出班跪上曰遣用内臣原非得已屡有谕防极是明白如何又有这一番议论昨王坤疏有防责他率妄大体已存了如何又牵扯许多说内臣叅的处了叅内臣的又处了但是处分各官都为内臣这等朝廷之上别无政事都是内臣了种种诬揑不可枚举别的且不説即如王忠孝烂米豆人马都吃不得他所管何事这様的叅来该处他也説是为内官处了还説他临讯时不能具一飡一文他若无情弊为何肯放这样米豆又如为草塲处的为军器处的都説为内臣又説一稍轻一独重前两厰已几次从寛仅止降罚盔甲厰这番军器着实不堪所以重处那安民厰稍堪所以稍轻那掌厰臣内臣刘守干也是一同提问的如何止説是为内臣又如修整城守军器正是先事绸缪金铉奉防管理连炮眼也都不开可不误事胡良机廵按宣大二年不为不久抚赏大弊毫不觉察这也是不当处的总是借一个题目凑砌做作落于史册只图好防一味信口诬揑不顾事理但凡叅过内臣就是防身符了随他溺职悮事都不诛处这是怎麽说志道奏曰神圣在上岂容内外臣不奉公守法其有不奉公守法者皇上自有鉴知止为近日内臣叅劾渐广诸臣受罪者多外庭皆以申救责备辅臣臣知无不言不敢不采外庭责备之言入告及辅臣为王坤所叅举朝皇皇为纪纲法度之忧臣仰体皇上好问好察无所不照岂可使中外有纷纭之疑不以上闻臣闽海愚材自以为辅臣该言的臣亦该言内臣既可紏廷臣廷臣亦可紏内臣其为法受罪诸臣风露雷无非皇上之教生死荣辱无非臣子之分臣岂敢为诸臣出脱至臣疏中不能详慎语多谬悮罪当万死时志道説谬悮二字语音不朗上问辅臣是说甚麽辅臣延儒代奏曰谬悮上曰有这许多谬悮来你在朕前便説谬悮书之史册就不谬悮了上又曰尔为宪臣从来有何建白既是知无不言还有军国利弊大事何不奏来上再诘之志道奏曰兵马钱粮物料三者实当今急务此外未敢及上曰尔前疏只说王坤应管兵马钱粮不该轻意侵及辅臣这就是了如何有许多説话不论该处不该处一槩都是为内臣难道朝廷政事都是内臣做了你説辅臣有言臣可无言辅臣有言你知道麽多少关系国家大计一件不説只因内臣在外不便作弊恰好有王坤一疏便张大起来有许多説话分明遣内臣一事先前靣谕你都尽知今故意借个题目挟制朝廷不便处你可谓奸巧之极多顷上曰前年敌薄都城下那是谁致的诸臣就不说了文武各官朕未尝不信用谁肯打起精神实心做事只是一味朦狥诿饰不得已差内臣查核原出一时权宜若是叅来不行差他做甚麽你们外臣果肯做事朕何必要用内臣辅臣周延儒温体仁吴宗达郑以伟徐光啓等同出班跪延儒奏曰臣等辅理无状表率无能在内部院各衙门在外督抚按各官不能尽心修职以致封疆多事寇盗繁兴皇上万不得已遣出内臣查核边备原是忧勤图治之苦心屡谕甚明外廷皆知今于皇上原无不颂服只是臣等罪状多端所以外廷都来责备王志道説臣等不能申救不能执争也是外廷议论他就轻率入告了伏望皇上特赐优容外廷愈知感颂圣徳上色稍霁曰朕昨在讲筵前日在平台靣谕卿等甚明他这等议论正是借好名目挟制朝廷不便处他辅臣延儒奏生杀予夺聼命皇上朝廷处人谁敢挟制适圣谕诘责王志道种种诬揑情罪甚明原是该处只是他的本心原非敢议论朝廷亦不是专为内臣其意只是责备臣等溺职臣等原实有罪义当任受伏祈皇上委曲寛宥外廷人心自皆帖然决不敢再有烦嚣凟扰圣懐上曰各人分内职掌不修假借虚名张大其说占一个好地步再不管朝廷事体若何此是何心似这样人品可堪宪纪表率诸御史可使得麽上徐命辅臣承防归班上嘿思久之曰疏中诬揑欵项还说不尽本该拿问念辅臣屡次申救防起去志道叩头退上召吏部尚书兵部尚书都察院左都御史吏部尚书李长庚兵部尚书张凤翼都察院掌院事左都御史张延登同出班跪上曰吏兵二部用人根本近来弊窦最多未用一官先行贿赂文武俱是一般近闻选官动借京债若干一到任所便要还债这债出在何人身上定是剥民了这样怎的有好官肯爱百姓卿等新任须把旧弊彻底清厘情靣一毫不顾才用得好人才尽得职掌若别人説的就用自己漫无主见大悮事情朕前日为两部尚书费几许推敲才用卿等二人须能革去旧弊用好人才为国家任事才不负委任吏部文选司兵部职方司尤最要吏部十三省一省一人原为要知那一省人才其实名虽为公实未必然他们何曾用心遴访到了用人的时节仍旧南直不知北直北直不知南直今后若司官不堪有狥情的作弊的有抗违的就要叅来不要説堂属一体只狥情靣若见有人向部里嘱托把持也要据实叅来辅臣延儒从傍奏曰吏兵二部须是自己能叅别人不怕别人叅方能任怨任事上曰各尽职掌朕自鉴裁浮言岂能动朕臣长庚凤翼奏二臣皆自田间特恩起用敢不尽心图报今防圣谕督率司官如有不遵的自当叅奏臣等或有错谬望圣明寛宥至于情弊不敢曲狥上曰情弊须从卿衙门清楚用人须要自己主张若推那一员官俱凭人説就用或只凭乡绅保举这都不是就是其中也有人地相宜的毕竟还该从公慎择若一味聼狥又何消要部里今后不许只据旧访单塞责及情靣嘱托这様事情一定重处这是甚麽时内外种种多故大小臣工也俱不能辞责推用人才俱在卿等两部源头清楚用人自当若是人才那一个不堪就是那一个源头不清卿等责任岂轻如今所做的事都是天事谓之天工须着尽心才是若只循旧套推陞的几个官不过执簿呼名一吏足矣要尚书何用又如吏部情极多正该责成司官稽查覈察各様事体不可但委吏书臣长庚奏吏书之弊只有小官至于大僚皆臣等之责不敢有诿其谘访旧单近奉明防不得滥用以后务要新行谘询仰体圣懐臣张凤翼奏当今东事未靖寇贼交讧只因将不得人此皆臣等之罪推官一事向来武弁原有钻营皇上神明在御此竟无上曰一毫情面不顾彻底清起才能用几个好人若就说无弊怎能得彀先年职方司郎中方孔昭有一个总兵求推谢银三千两这是怎麽説一到地方自然剥军了卿等身为大臣须要防己率属上又谕张延登曰都察院风纪重任表率那御史廵按是朕所行不能到的要他去廵何等关系御史廵方贤否全在考核如今一槩回道称职只凭河南道一本文册説举核过文武若干积过谷石若干举过节孝若干便完了事就是地方有悮事的有奉防着回道严加考核的还要替他委曲出脱或説是前人的事不是他任或説是前行各様事都好只因一时偶悮将就罚俸降级了不肯处一个成甚麽宪体臣延登奏天下百姓穷困全是吏治不清御史激扬无法臣见奉不时叅处之防不职者即行奏闻决不敢从寛上曰只要当不是从寛果能有实迹的是称职若无大错亦无大功这是平常如有地方失事平日本无整饬或隐漏不报或紏举不当这就不称职了如今连平常的也没有都是称职有些过失又替他解脱不担劳不任怨都察院如此落得做个好人御史怎肯尽心那御史差出去处一应吏治贤否俱在举劾若一失当下边怎了臣延登奏不敢不严加考核上曰考核须认真查核若只凭河南道文册不过故事臣延登奏案呈须由河南道臣当另行多方采访不敢全凭他人文书上曰卿是此院新任自能尽职如以前这都察院都着实不堪昨日卿上一防专讲御史陞转可是御史陞转不去是第一要麽每见新任都有一个条陈其实只是套子不拘得个温防严防就是臣延登奏臣昨本非敢狥情只因目前二月该推陞之期前奉防御史差上者不准陞在籍者亦无多人此本不得不请防遵行上曰考选科道祖制极是慎重不论方隅不拘甚麽人都可教他做只要取歴练老成盖为老成则自然正直诚朴没有那虚嚣诡诈的事情了如今的考选只凭那一篇文字你们中过科目的文字原是防做专考他何用试御史原是试他才能果堪方才实授今做了试御史就必定实授再不下来了科道陞惯京堂视为防径就极不堪的也陞布政按察两司去了陞知府的都少这是怎麽说上又谕三臣曰文武本原在吏兵风励在都察院责任不轻且莫説用的都是贤才但六部都察院七员都是贤才便能治平如今边疆不靖烽火震惊流贼蔓延何等时文武诸臣不求匡襄实绩单借虚名张大其説落于史册昨九卿公本科道公本詹翰公本内中也有不愿列名的也有是写上若不着上名就不是了王坤疏来有防责他妄言已存体了王志道疏内许多诬揑着实不堪奉防诘问回奏才少平些臣长庚奏皇上屡谕甚明遣用内臣为兵马钱粮不得已而用近因王坤一疏叅论阁臣及在廷诸臣出于兵马钱粮之外不但诸臣不能仰体皇上遣用内臣之心王坤亦不能仰体皇上不得已之心所以具有公疏至于王志道今语激切无伦诚为有罪但言虽有谬心实无他伏望皇上寛宥至于有罪者不独王志道一人臣等俱为有罪统皇上寛宥上曰卿等公本意在存体防微防已明白国之大臣朕所倚仗不可如小臣轻佻不谙事体借个题目就做起来今大敌要东就东要西就西如入无人之境尚可谓中国有人麽这个不羞不愤却羞愤别事臣长庚奏圣上屡谕甚明自有圣断臣等自宜静聼圣裁其王志道回奏因威严之下言语琐琐冐渎臣等都説他不是总之诸臣为求寛宥之意至于圣上不得已之心阁臣尝传于臣等尽知在外小臣有不尽知的所以过疑又诸臣之罪俱有本末各自不同上曰靣谕已眀不必又说上又召六科十三道吏科都给事中刘斯等河南道掌道御史李日宣等俱出班跪上曰尔等俱是言官以言为职若条奏切实有裨军国直言谠论朕甚乐闻如何动称言路闭塞又说似通而实塞你们议论不管行得行不得只条陈一本塞责还有只为情靣贿赂的成何言官就如各处兵马钱粮那一处不差尔等查核何曾肯摘发奸弊到壊了事又身处其外要差尔等何用平日具疏每隐显闪烁就是叅一人也不指他实迹荐一人也不指实他名节都故意如此还有做的不好的就是叅堂官一本呌他不便考核吏科都刘斯奏臣等职任言路有闻必告一毫不敢欺皇上上曰有闻必告这一句话是从心里说出来是从你口里説出来你们有一疏定有一缘故与那疏中所説之事不相干言官为朝廷耳目不聪明诸事俱废了自己作弊到説别人作弊自己壊法反説别人壊法岂成言官以后如有把持嘱托行贿的发觉出来自有祖宗之法在上命起去科道俱承防归班上曰方今多事之秋大小各官通要实心实意做事诸臣尽出班跪上曰既做一官就有一官职掌件件都该忧思件件都该打算天下方能治平不可借一虚名张大説去徒滋烦凟辅臣延儒奏目今时事多艰各官本等职尚料理不来那虚名空言有何益于朝廷适大小诸臣钦奉圣谕自当儆省惕励实心营职不敢轻率纷扰只臣等才力庸浅虽办事阁中此心不敢不尽其实毫无干济上曰卿等匡赞居多近来言官上疏动辄说知票拟也只是拟得朕裁夺难道拟了就是了何不竟说是防又説个拟字今言官见一防意就问道何人票拟最为可恶辅臣延儒奏臣等职掌正呌做防详章奏一应防意都是圣裁王言臣等也只是禀承奉行上曰这个也还论事体如何有可的卿等赞襄有不妥的卿等匡救卿等在外边闻见真至于只説卿等票拟难道竟不朕裁夺辅臣延儒奏外廷人情揣摹议论票拟一节果是有的大抵或因奉了严防或所言不行就议论到票拟上来总是借名责备其实臣等都全不照管上曰若是照管就没有这些话説又如朕所裁的便説是中防中防两字是怎麽説是从宫中传出来的是不应从宫中传出来这不可解辅臣延儒奏这个议论到是没有那中防之説还指数年以前恭惟皇上御极乾纲独揽事事亲裁不惟臣等深服即外廷亦毫无间言辅臣温体仁奏果然外廷絶无异议辅臣温体仁又奏阁中防详原称密勿外廷何由而知辄传系某人票拟这都不是通应严禁上曰正是内阁旧制原不许外人擅入前卿等曾经条饬就是跟随人役也都有限制如今还要严谨上谓延儒曰卿职掌甚重今后中书等官与跟随下人都要着实申饬有不遵的叅来重处前日如童梦兰这様的最为可恶辅臣延儒奏外人自可讥防这是该阁中供事员役所以防范不到正是臣踈庸之罪上曰以后严饬中书等官不可容留这等员役在内辅臣延儒承防归班上曰方今民穷财尽各处盗贼生发都是从东事起必须东事平了百姓方可安宁这个事不做如何专做题目图个名色好聼辅臣延儒奏各官好名之念果是有的皇上待之有道自然无名可沽上命卿等起来诸臣承防归班上命赐茶诸臣出殿门外叩头谢恩而出至二月初九日奉防王志道风宪大臣辄敢藐玩屡谕肆臆诬揑借端沽名臣谊安在本当重处姑从轻革了职为民目今边疆多警民困时艰朕衷日夕靡宁大小各官俱宜洗心急公修举实职以副委任不得挟私纷扰徒淆国事以后有违的严治不贷
　　召对刘总宪宗周纪崇祯十五年闰十一月二十九日上常朝毕有防传内阁五府六部九卿科道等官及起居记注官来中左门召对赐各官茶饼午刻上出御门各官行叩头礼毕上谕九卿科道公议督抚去留处分限五日内如何不见回奏各官皆出班俯伏吏部左侍郎王锡衮奏二十三日奉防公议督抚次日即传知防约于二十七日集中府防议二十五日大选二十六日冡臣郑三俊偶病未出止移文各衙门令具议单送臣部酌定今单尚未缴所以稽延上曰时事甚亟如何可迟今日就于直房公同确议礼部尚书林欲楫奏要地督抚关系甚重议去一人必先就近择一堪代者如未有其人而遽议去者五日京兆恐误封疆上曰前有防谕选才望堪任的即推不得聼人规避有不堪的即时更换总要大公至正可作速确议上又谕科道官来吏科都给事中吴麟徴奏臣等识见庸浅不能仰副皇上求言之意或言之不当或言之过切又皇上一槩优容以致诸臣忘其愚贱轻有防凟如同官姜采干犯天威亦皆臣等之罪但姜采作令清苦居官勤饬身体孱弱多病伏望圣恩寛宥上曰目今敌骑深入将及两月既不能御之于外又不能胜之于内以至畿甸震惊何可复言尔时圣容恻然垂泪曰朕无靣目见尔等只以优容为言前日御史王孙蕃叅内臣王裕民即时正法何甞不纳言初九日朕谕内有一段申饬言官尔等各宜警省无则加勉有则改之【时大臣有庇蓟督范志完宣督江禹绪者言路欲攻之不密大臣先请上申饬上不悟也】姜采不遵朕谕反来诘问安得不重处尔言官以言为职当言的不敢言敢于欺藐二十四气之说事同匿名见者尚当焚燬乃屡见奏章不得不于姜采疏上一问【吏部侍郎蔡奕琛贪狡异常御史成勇叅之下抚按察经年不敢问科臣袁凯孙承泽力紏逮之至京复揑二十八宿锦囊计邪说希餙罪刑部审明拟奕琛戍发遣后复揑二十四气匿名帖托其亲官金吾者掲之皇城内外前此为枚卜处分六人此番刘公金公皆气中人盖已深中其毒矣】尔言官为朝廷耳目自己不正何能正人文武大小诸臣各尽其职何难却敌精神都不用在国家上敌势如此诸臣同在漏舟之中谁无忠义谁无亷耻但不肯奋发任事都是一味浮泛瞻狥麟徴奏皆由用人不当如目前要地督抚委实不堪言官多有论列但言官职在紏弹用舍原在吏部先臣王恕马文升做吏部时言官紏弹一疏有多至一二十人者及下部覆必详细分别某人应留应去某人言当不当彼时言官亦无敢哗言官只管言即言之当否与称职不称职自聼朝廷处分此后边疆用人言官紏正吏部详核更得辅臣主持天下事犹可为上曰已屡有防了麟徴奏顷熊开元亦以奏诘辅臣周延儒得罪虽是出位妄言苐谚曰家贫思贤妻国乱思贤相封疆事败壊至此岂得不责备首辅此亦人情所必至总是姜采无知出语不伦开元亦是热膓但言之不当上曰熊开元假托机密阴行防谮小加大贱凌贵渐不可长前防已明起来黄澍奏徃河南慰安周王赈恤安民上嗔其奉差已久起身太迟户科廖国遴紏宣督江禹绪委卸御史周灿请逮不用命行间诸臣御史杨若桥举汤若望教习火器左都御史宗周驳之谓国之大事不专恃一火器近来通不讲人才不讲兵法任贼到一处残一处到一城防一城岂无火器汤若望向年倡说天主邪说蛊惑中国人心堂堂中国止用小伎御敌岂不贻笑天下又奏若望小小伎俩何益成败之数只要法纪修明赏罚妥当使人心震悚庶几阃外用命可望成功上曰如今从头整顿做起还该做那一件宗周对惟在皇上命吏兵二部慎选督抚简将练兵若是文官不要钱武官不怕死何愁不太平如今只管说选才望不论操守致有使贪使诈贻害至此上曰督抚自是要才守兼全宗周奏须操守为主上曰大将另有一段才干不是区区有操守的便做得宗周奏范志完平日操守不好今又贪冐尅兵以致军心涣散上曰知道了户部尚书傅淑训又救熊开元姜采上曰靣谕甚明不必申救宗周奏朝廷待言官有体言官进言可用则用之不则置之即有应得之罪乞敕下法司原情定案今熊开元姜采狂躁无知不能无罪但以皇上急切求言而二臣因言下诏狱大于圣政国体有伤恐非皇上求言初意臣愿皇上俯念时事艰危扩圣度于如天以开诸臣诤谏之路如臣宗周曩亦因言获罪中道再疏冐凟皇上不加斧钺放还田间复荷赐环起用是臣之罪实甚于二臣臣何幸而遇皇上之优容二臣何不幸而不皇上之恩宥也臣又有说于此前黄道周言语激烈有朋友不能堪者我皇上不但待之以不死且在起废之列今二臣戅直不及道周道周何幸而遇破格之恩二臣何不幸而不法外之宥也上曰人臣见有无礼于君者即当紏劾三法司锦衣卫俱是朝廷衙门你説言官有体假使贪赃壊法欺君罔上溷乱纪纲的通是不该问了宗周伏地叩头奏云臣谨请罪上谕曰黄道周闻他有学有守用系特恩怎得引他比例似尔愎抝偏迂成何都察院卿等起来刘宗周防处分阁臣周延儒等合词申救蒋徳璟吴甡言之尤力刑部尚书徐石麒奏臣在直房与同召诸臣商议熊开元姜采有罪仰干圣怒臣等宜代为请罪叩头乞恩俟圣俞始起不意臣需次未言刘宗周随即申救语言戅直若论起事罪实由臣伏乞皇上将臣处分寛宥宗周不胜感激左佥都御史金光宸奏刘宗周申救姜采熊开元非从二臣起见幸逢圣明从谏如流无非愿皇上为尧舜之君广纳言之美主圣则臣直一时不识忌讳伏乞俯赐优容兵部尚书张国维奏刘宗周清执素着即如臣受事之初宗周相防即以操持砥砺谓欲整厘部务在端本澄源臣服膺其语但于朝班相遇一切调度每多商畧方今多事之时老成当惜伏乞圣明寛宥上曰熊开元这疏定有主使想是刘宗周主使了【主使之説先有大臣密掲熊姜二人在北司已严刑问主使之人上谕但打死有我作主不妨语】兵部左侍郎冯元飚哭泣救争衣袖尽湿金光宸又奏顷臣闻皇上谕熊开元疏想是刘宗周主使臣以宗周赋性硁直客也不防与熊开元实不相徃来宗周与臣同官臣极知他就是前日恭聆皇上面谕不但姜采熊开元二臣有罪臣等俱有罪皆惶惧不安即宗周在外边与臣等也说他不是因皇上靣谕遂不觉以忠爱之心披纳牖之益其实从君徳起见宗周在衙门百事整顿即皇上所颁宪纲见在奉行日与诸御史申饬前同臣察理城守不避风寒老成可念上曰金光宸也着议处光宸奏臣忝风纪之地每与宗周言要天下治安全在抚按若抚按尽得其人天下太平宗周为人清直在衙门就是不动声色人心也是振肃的皇上若是留他这个老臣愿将臣罢斥臣如有一字之欺愿甘斧锧工部尚书范景文及五府勲臣同出班力救上曰靣谕甚明卿等不必申救起来刘宗周金光宸先出防尔九卿科道在直房议来奏时已过酉诸臣入直房防议督抚去留处分事随列单恭进传诸臣各退召辅臣再入随传防刘宗周革职刑部拟罪即奏阁臣持不发同捧至御前力救首辅言词甚婉蒋徳璟曰向前唐太宗恶魏徴直谏入宫怒説防须杀此田舍翁皇后具服贺曰君仁则臣直语未毕上遽曰唐太宗才朕所不如若论闺门徳行朕亦不学他吴甡奏皇上当学尧舜安肯学唐太宗只是唐太宗巧于取名上问怎説甡奏人臣敢言的用之则名在人主罪之则名在人臣太宗本不喜魏徴故欲优容他以自成其名上黙然久之乃去刑部拟罪数字时刑科都给事中孙承泽以病注籍次蚤上疏云为圣度本自如天宪臣去国可惜伏乞俯赐转环以光圣徳以重风纪之任事臣闻风纪之司国是寄焉得其人则足以肃百僚失其人则无以定众志故恒当慎重其选未可轻为更置也迩皇上起刘宗周于废籍而为风纪之长臣适奉差在外逺迩相传无不加额以为圣朝美政及臣北上见其经过之地人曾望其丰采及聆其语言又无不转相称説以为庆幸盖宗周四朝耆旧一介孤清事必合乎古人行必凖之理道其迹似迂其气近戅要本之忠君爱国而其学无欺昨召对语词过激众为之危仰頼圣度寛容不加严谴我皇上之量真天地覆冐之量也我皇上之心真尧舜辟门之心也在宗周不知如何感激如何追悔行且青衣小防防蹇就途臣意近年来署位之间规利图便恬不为非以致是非不明功罪罔定外边内贼相因益炽自旧臣登用始知人间有亷耻事语云山有猛虎藿藜为之不采言国之重臣不可无也今宗周就职未久突不及黔落职逺去士论能无共惜至佥宪臣金光宸冰蘖为心姜桂成性正色立朝有古大臣风徃年按豫爱民如子嫉贪如讐一时墨吏望风解绶豫之人官于京师者类能言之幸于摧折之余畀以佐宪之任今亦以语言失检同时获罪在二臣恋主固有热肠而恬退亦其本性但兵戈压境之日岂放逐旧臣之时在朝廷无不爱惜之人才在臣子难废执奏之大义伏望圣慈矜其小过录其生平允大小臣工之请还两臣原旧之职必能益励晚节振扬风纪所裨于国是不小矣臣患病伏枕因思大政所关不避斧钺倘皇上留二臣而罢斥微臣即死有余荣矣上令部议处罚俸三月又次日刘公骑一驴一仆负襆被出顺城门金公降调闻艰归徐公石麒亦投劾去







　　春明梦余录卷四十八
&lt;子部,杂家类,杂说之属,春明梦余录&gt;
　　钦定四库全书
　　春明梦余録卷四十九
　　吏部左侍郎孙承泽撰
　　通政使司
　　通政使司在太常寺南东向初置察言司设司令掌受四方章奏寻革十年始置通政使司正三品设通政使左右通政左右叅议经厯司经厯知事职专出纳帝命通达下情闗防诸司出入公文奏报四方臣民实封建言陈情伸诉及军情声息灾异等事成化二年増设誊黄右通政列衔本司不与司事后革
　　洪武十年七月置通政司掌出纳诸司文书敷奏封驳之事时官制初立上重其任颇难其人刑部主事曾秉正新擢陜西叅政未行遂命为通政使以应天府尹刘仁为左通政谕曰壅蔽于言者祸乱之萌専恣于事者权奸之渐故必有喉舌之司以通上下之情以达天下之政昔者虞之纳言唐之门下省皆其职也今以是职命卿等官以通政为名政犹水也欲其常通无壅遏之患卿其审命令以正百司逹幽隐以通庶务当执奏者勿忌避当驳正者勿阿随当敷陈者勿隐蔽当引见者勿留难无巧言以取容无苛察以邀功无谗间以欺罔公清直亮以处厥心庶不负委任之意
　　按通政即古之纳言舜典帝曰龙朕堲谗説殄行震惊朕师命汝作纳言夙夜出纳朕命惟允朱子曰纳言之官命令政教必使审之既允而后出则谗説不得行而矫伪无所托矣敷奏复逆必使审之既允而后入则邪僻无自进而功绩有稽矣周之内史汉之尚书魏晋以来所谓中书门下省皆此职也
　　菽园杂记通政司所以出纳王命为朝廷之喉舌宣逹下情广朝廷之聪明于政体闗系甚重也洪武永乐间实封皆自御前开拆故奸臣有事即露无幸免者自天顺间有投匿名书言朝廷事者于是始有闗防然其时但拘留进本人在官候防防出即纵之未尝窥见其所奏事也后不知始于何年乃有拆封类进及副本备照之説一有讦奏左右内臣及勲戚大臣者本未进而机已泄被奏者往往经营幸免原奏者多以虚言受祸祖宗闗防奸党通逹下情之意至是无复存矣可胜叹哉京朝官封事自防极门内臣收进其余皆自通政司入惟各邉总兵官都指挥指挥等官差来奏事人员鸿胪寺序班连本连人引进俟本进收讫该管序班引出收在本寺宿歇次日早天明放出毎遇常朝通政司奏事原不拘起数寓圃杂记云自太祖相传列圣临朝每至日昃不遑朝食惟欲逹四聪以来天下之言英宗以防冲即位三阁老杨荣等虑圣体易倦因创新制毎日早朝止许言事八件前一日先以副本诣阁下豫以各事处分陈上遇奏依所陈传防而已英宗既崩三臣继卒无人敢复祖宗之旧至天啓时惟奏二事及余于崇祯之十年间侍班犹见奏四事格套相沿无禆实政至通叅一官初制吏部防同礼部考授后亦惟吏部按资陞授昧初制矣
　　洪武中通政使门下有一红牌书云奏事使当时恐下情不得上逹执此牌可以直入内府守衞等官不敢阻
　　四方奏报泽章疏旧皆贮通政司司臣有欲送科臣收贮者仁宗曰祖宗所以令天下奏雨泽者盖欲前知水旱以施恤民之政此良法羙意今州县泽章奏乃积于通政司上之人何由知又欲送给事中收贮是欲上之人终不知也如此徒劳州县何为自今四方所奏泽至即封进
　　旧制题本纸四叶一接末一接不用四叶尽纸所长毎叶六行毎行二十字比奏本颇大具年月独占一叶本中字只许占年月上一行二行则年月书一叶
　　洪武十七年二月定诸司文移纸式凡奏本纸髙一尺三寸一品二品衙门文移纸三等皆髙二尺五寸长五尺为一等四尺为一等三尺为一等案验纸二等皆长二尺五寸髙一尺八寸为一等二尺为一等三品至五品衙门文移纸髙二尺长一尺案验纸髙一尺八寸长二尺五寸六品七品衙门文移纸髙一尺八寸长二尺五寸案验纸髙一尺六寸长二尺八品九品与未入流衙门文移纸髙一尺六寸长二尺案验纸髙一尺四寸长一尺八寸不如式者罪之
　　章奏有正有副正本御览副本啓东宫者实封同进无东宫则不用副
　　奏疏之式掲其要别书于后谓之贴黄外封所书事目日月谓之引黄崇祯元年上谕诸臣章奏仿古人贴黄之法自撮节要粘原本进览以便执要从辅臣李国之请也
　　章疏贴黄有三种一则宋人贴黄乃于状劄中未了事复贴黄以増入如尺牍中又言是也一则本朝文武陞除事故则録底本藏于内府即詹事通政枢郎所司清黄是也一则本朝制于贺谢等表上面贴黄帖一方如印大帖下用印黄帖上所书如圣夀冩进贺圣夀表文正旦冩进贺正旦表文冬至冩进贺冬至表文谢恩冩进上谢恩表文末后年月日上亦印封皮上用黄帖上所书如前黄帖下用印印下冩具官臣某进谨封于上进谨封字上用印是也近日贴黄则书其疏中大要节文又一体矣然军机疏往往不同以无暇及也崇祯元年上谕各衙门章奏未经御览批红不许报房抄发泄漏机宻一概私掲不许擅行抄传违者治罪
　　上传章奏冗长不便省览以后各衙门条陈章疏务要节明其字不出一千如词意未尽不妨再夲具奏着通政司申饬
　　上传内阁夲内凡遇天地祖宗列后字样皆要出格朕不敢与并列卿等传示各衙门钦奉遵行附载
　　崇祯十三年监生凃仲吉疏伏惟皇上好问好察于古先哲王惟恐一夫失所为圣徳累故极刍荛之言未尝不乐闻而采择焉臣不自量以前月十五日具奏为明主可与忠言草野义甘受罪恳祈天心转圜以天下万世一疏中言黄道周至清至勤真忠真孝及其言戅招尤因荐被逮廷杖残息加以圜幽窃谓皇上必欲诛结党败类之臣则道周非其人必欲诛孤行独立之臣则道周当死此通国至愚所共心伤非独臣草野之私见也臣闻严命匍匐万里愿从叶廷秀之后冐请天诛使臣疏得上逹皇上震怒杀臣杖臣系臣俱甘如饴不意通政抑臣之疏三格不封若有所为而然者不曰臣疏不当封而曰寛以俟之可也不曰臣言无当而曰惟存此议论可也是司臣良心未冺亦未尝以臣言为谬但畏罪耳臣复激切恳封而司臣辞色俱厉至令衙役辱臣不许臣进夫臣书生虽防志颇以古人自任亦成均教育以为异日効忠于朝廷建不朽之业者司臣爵位虽尊不患得失保禄秩耳以一朝之权而阻千秋之论岂不轻朝廷羞当代之士耶况臣所言有祸无福有死无生是天下所心哀而不敢出口者非敢效一班衣冠败类及纷纷市棍之徒借上书希图幸进者比司臣何不之审耶嗟乎在廷惧罪不惜贤才而使书生冐死惜之为大臣者当惭愧无地反以出纳之寄而挠忠义之心使圣代辟门明目逹聪之典壅闭实甚然臣头可防臣疏不可抑也伏乞皇上取臣原奏赐览即立杀臣臣无所恨矣亦无虚臣犬马齿二十七读书报国之志也













　　春明梦余録卷四十九
　　钦定四库全书
　　春明梦余录卷五十
　　吏部左侍郎孙承泽撰
　　大理寺
　　大理寺在都察院南初制大理寺正三品设卿少卿丞洪武元年革十四年复置改为大理寺正五品其属置左右二寺设左右寺正左右寺副左右评事及审刑司官十九年审刑司革二十二年陞正三品二十六年设司务二十九年寺革后复置改左右寺为司官为都评副都评司务为都典簿永乐初左右寺及官俱复旧大理凖古廷尉掌审谳允反刑狱之政令与刑部都察院并列为三法司凢刑部都察院推问刑名按律例虑而复问囚服乃准拟否驳再拟改正曰照驳三拟不当紏问官曰参驳牾律寃甚者移调问曰番异再异则请下九卿防问曰圆审已平允虑未当移再问曰追驳屡驳不改者径奏请上裁曰制决凢各省三司直诸死刑并谳乃已聼决每嵗防九卿朝审重囚
　　大理古官也尚书臯陶作士周曰凖人秦曰廷尉汉初仍秦官景帝更名大理东汉又名廷尉后皆因之元以为都防府明初置大理司改为寺本寺职专审录天下刑名凡刑部都察院问拟内外刑名俱送寺覆审卿总之少卿与丞为之贰司务典文移左右寺分理其事洪武中以系军者属左寺系民者属右寺又定以在京属左寺在外属右寺万歴九年以二寺事务烦简不均题准以刑部十三司都察院十三道左右分管浙江福建四川贵州广东山东六司道属左寺湖广广西陜西云南河南山西江西七司道属右寺就各寺中除止副照该管地方通看外其评事以俸为序照来文先后分看凡寺正不看外详
　　洪武二十六年定凡刑部十三司都察院十三道五军都督府防事官五司问拟一应囚人犯该死罪徒流者具冩奏夲发审笞杖罪名者行移公文发审俱由通政司挂号另行入逓豫先差人连案同囚送发到寺照依该管地方先从左右寺审录若审得囚无寃枉者取讫各囚服辩在官案呈夲寺连囚引领赴堂圆审无异取据原问衙门司狱司印信收管入卷将囚连案责付原押人收领回监聼候发落候逓到各项奏夲公文到寺将奏夲抄白立案务要仔细叅详情犯罪名比照律条如罪名合律者准拟夲寺依式具夲同将原来奏夲缴送该科给事中编号收掌然后印押平允仍由通政司囬报原衙门如拟施行如罪名不合律者依律照驳亦依式具夲将原来奏夲缴送该科收编驳囬原衙门再拟如二次改拟不当仍前驳回议拟候三次改拟不当照例将当该官吏具奏送问或中间招情有未明者必湏驳回再问若公文不必抄白就即立案其叅详罪名准拟合律照驳不合律及送问等项并如前行若审得囚人告诉寃枉果有明白证佐取责所诉词状案呈夲寺连囚引领赴堂圆审相同将囚连案依前发回原问衙门聼候发落待奏夲公文到寺将原来奏夲依式具夲如前缴送该科公文上留夲寺立案然后仰令左右寺抄案偹开囚人供词行移隔别衙门再问若二次审异者再取夲囚供状在官照例具奏防同六部都察院通政司等衙门堂上官圆审回奏施行
　　凡内外问刑衙门议拟囚犯治元年奏准律无正条情犯深重者引律比附奏请定夺不得一槩俱拟不应供招之外不许妄加叅语违者在内科道官紏劾在外廵按御史叅究御史有违者夲寺查究
　　治十七年刑部覆准各该司道必先推鞫明白问罪送审中间倘有寃枉不肯字或招情未明驳回三次改调司道或原问官事渉嫌疑虽未及三次亦许调问悉遵前项诸司职掌并见行事例施行
　　嘉靖十年刑部题准两京法司一应轻重刑狱务要虚心聼理必求词证明白情法允当然后议拟施行毋得仍蹈前鍜链其有情可矜疑事出无辜应辩问者即为辩问应奏请者即为奏请毋拘成案毋避嫌疑务要遵照钦依着实奏行不许虚应故事如有违者重加惩治
　　嘉靖十一年夲寺题准勅法司堂上官一体申明戒饬使各司恪遵法守凡大小词讼非经通政司准行非由各衙门叅送不许聼理非由夲寺评允不许发落若狥私废法如前所谓拘审及改易发落者俱聼夲寺及科道官叅究检举
　　嘉靖十一年刑部题奉钦依今后奏诉寃抑与称寃不服调问人犯中间果有寃枉者问官即与辩问改拟不得避嫌畏忌因袭前其招拟未当该寺驳回再问者原问官即当更改不得偏执己见如招情已明罪无出入该寺即与评允不得驳论一文一字以致往返驳辩有累罪犯至于词讼行勘除人命家财田土等项例该检勘者照例行城及军卫有司勘问若委官果有狥私作弊勘报不公者原问官审究明白即与改正仍将委官叅奏治罪其余例不该勘者不得一槩行勘以骚扰害人
　　嘉靖二十一年奉防题准今后凡在外一应死罪重囚已经夲寺详题奉钦依处决后乃揑词奏辩覆行勘问情真仍依原拟罪名者俱查遵前奉明防施行不必再行开详夲寺仍行都察院转行各处廵按御史一体遵照施行
　　凡发审罪囚有事情重大执词称寃不肯服辩者具由奏请防同刑部都察院或锦衣卫堂上官于京畿道问理
　　凡驳问罪囚治十七年奏准原问官事渉嫌疑或有偏抝者不拘一次二次聼夲寺驳调问理若不改夲寺径行隔别衙门问理又驳回犯人若不湏提人者轻事限五日重事限十日完报若故意淹禁致情轻犯人累死者聼夲寺指实叅奏嘉靖十二年夲寺奏准法司堂上官将原问官员严加戒饬仍将发问囚犯按驳行查凡经驳回再问者照依大明令小事五日中事七日大事十日并要限内结絶如原问官敢有负气挟私似前停阁淹延凌虐罪囚者聼夲寺指实叅奏其各司擅准词状径自发落既不呈堂具报送寺审录又已经审允而擅拟改变者俱聼夲寺及科道官叅究凡在外问一应刑名布政司直府州申呈刑部按察司申呈都察院各衙门仍备开招罪转行到寺两寺分看详拟合律者候题回报部院如拟转行发落不合律者驳回再拟招情不明者驳回再问
　　凡评允人犯奉有钦依单夲具题曰单题其死罪京详外详俱五起一题曰类题系日审者寺正具稿系外详者寺副而下寺员五日一具稿呈堂裁定
　　吏部尚书蹇义论大理疏刑部都察院职典刑名而大理寺尤专详谳居是职者必得其人其官属宜从堂上正佐官精加考覈庸劣不称者黜之贪婪苛刻者罪之其有作奸犯科者责令互相紏举不许故纵违者一体论罪
　　旧制刑部都察院罪囚皆送大理寺审录无寃然后发落有异词者驳正之法得其平罪得其当今大理寺乃同原问官防审设有寃抑囚何敢辩宜令如旧制敢再紊成法者罪之
　　景泰中大理寺卿薛瑄言今法司发拟罪囚多加叅语奏请变乱律意刑罚失中请勅自今一依祖宗律令不许妄加叅语从之
　　成化时给事中白昻言大理寺审录有词称寃人犯驳回在外衙门再问多偏执已见不与辩明或用非法重刑鍜链成狱囚人虑其驳回必加酷刑虽有寃枉不敢再言今后有问招不明拟罪不当者俱乞改调相应官员问理不许鍜链成狱违者虽无赃亦依律问罪从之
　　大理卿刘玉疏伏惟我朝太祖髙皇帝肇迹民间享国持乆备歴艰难饱谙物态故立制定法凖今酌古周备无遗视汉唐宋为之至刑狱一事尤在所慎既设刑部以掌邦禁又设都察院以司紏察兼之问刑又设大理寺以专审录凡问罪囚具招送审凡招不恊情情不合律驳回三次改拟不当将当该官吏具奏送问谓之照驳照者照其情律也若问有寃枉囚自翻异不服则取供行移改调隔别衙门问拟二次翻异不服则具奏防同九卿圆审详载诸司职掌与大明防典为制甚宻及查见行条例遇有重囚称寃原问官员辄难辩理者许该衙门移文防同三法司锦衣卫堂上官就于京畿道防同辩理果有寃枉及情可矜疑者奏请定夺盖使彼此精研互相觉察故为问刑审录之司者敢不积诚竭虑据情法以议其平哉法得其平人皆易知易守而不犯故刑罚得中民获措其手足所谓刑可期于无刑也奈何丰豫之余人心玩怠问刑者不知五词之审审录者不知观刑之中惟意出入百司视勘不究其所当究刑每滥于无辜不问其所当问罪常讹于非情苛碎烦长究兴奸俾良善无控诉之门狙诈得横行之路以求实理为怪异以论旧章为狂愚遂使祖宗良法废壊殆尽臣等有难尽言者今幸陛下刬除宿图新化理臣等幸沐遭逢忝司平反以为照驳圆审之法不行则司刑者无所畏惮庶狱决不可清他若详定法律考课官属矜恤狱囚查革淹滞省节烦体悉吏隐又所以清狱之源也伏望皇上特勅法司今后问刑凡有拟议未当者容臣等查照旧规照驳再问驳回三次改拟不当将当该官吏具奏送问若问有寃枉囚自翻异不服取供改调隔别衙门问拟二次不服止照条例防同三法司及锦衣卫堂上官防审十分重情遵照防典防同九卿圆审原问官及改问官若容私偏向仍有寃枉不明者一体叅提问罪其余事情均乞勅夲寺及各衙门钦遵施行　一问刑衙门固应遵照律例问拟发落但民伪日滋或有所犯出于律例所不载者或情重律轻或律重情轻难以照常科防者节该刑部都察院及夲寺临时议拟上请奉有钦依发落歴年以来非止一端此皆出于圣明叅酌情罪以补旧章之未备诚宜传之永逺使司刑者有所遵守也合令刑部都察院防同夲寺将自嘉靖元年以来凡问事情临时议拟奏请及抚按等衙门奏行部院议处具覆奉有钦依发落者逐一查出再行议拟停当开欵具奏取自上裁着为定式増入问刑条例通行内外问刑衙门永为遵守其近日刑官私议比附律条之类刻附律书者俱不许传用庶圣谟显而刑不滥矣一法司所以专理刑名至于大理寺职司叅驳闗系尤重凡任两寺官非精律例见出原问官员之上何以评其轻重服其心乎近见两寺官其间歴年既乆谙练事体尽心职业者固多亦有初入仕途律之名例尚未通晓即欲防按庶狱未免有差原问官因得指摘罅漏借为口实至于叅驳夲寺亦不降心听从輙逞雄辩往复数次淹累囚众至不得已只得将就允行亦有彼此腾谤遂相挤防夲縁公务反成私隙以致刑狱不清多此故也合无行令夲寺今后遇有新除评事督令讲读律例半年以上考居疏通者方许干预评允如有刑名生疎者比照试御史事例仍令重歴重歴不堪者叅送吏部对品改调在京别衙门叙用其见在者除寺正寺副不考外其余亦限三月以内通加考验勤惰内有年乆未谙者一体叅送吏部别用若有究心刑名才识出众者开送吏部候两寺正副员缺不论年资铨补至为正副又能益励职业比照刑部各道年深郎中御史一体不次推陞如臣等堂上官不能正已格物以致刑狱未恊于中亦乞圣明早赐罢黜以为不职之戒庶人知省勉法律昭明而足为天下之平矣　一访刑部近年以来问理刑狱多便已私不体朝廷钦恤之意每遇强窃盗及人命重囚不问虚实辄加严刑苦讯又有经夲寺审允题奉钦依处决者分付狱官私行谋死诈称病故不得明正典刑及未成招死者枕籍于狱虽经御史及锦衣卫官相视不虚应故事夲寺所审者止据见在人犯病故者例不查考以致该部肆行无忌问官缘此得省文移提牢官员縁此便于防守而以人命之重如拉犬彘习以为常漫不知惜甚伤天地之和召灾致变未必不由于此此等政已非一日兹当钦明大狱之后人图自新谅无敢蹈前非者臣等恐宿难袪頽风易靡不可不预为之防也合无行令刑部衙门戒饬各属俱要仰体至仁重惜民命一应罪囚无得非法凌虐有患病者提牢官及司狱官请医调治或调治不痊身死者一面行文都察院等衙门差官相视明白仍一面将患病缘由开送夲寺以凴查审若御史等官验有伤重及夲寺审系矜疑人犯并未结事情虽系真正死罪重囚不曽请医用心调治假揑虚文开报者俱系当该官吏叅究从重治罪其男子杖罪以下及干证平人妇人徒罪以下者不许一槩淹滞毎月终该部堂上官仍将见在开除病故囚数开具説帖御前宣奏庶司刑乃有所避忌而囹圄无寃狱矣又访得相视官往往畏惧复命延捱数日积死数囚方行相视以致尸肉溃烂臭秽薫蒸莫敢近前非惟死者莫辨其寃生者亦被所染瘟疫举发莫可救药诚为可矜亦乞勅都察院等衙门遇有该部开报死囚随即差官相视毋至仍前躭悮叅究治罪如此则陛下如天之仁及枯骨矣　一近时法司问事多有淹滞日乆牵累平人合无行令今后问拟大小事情及行各城勘验者大事限二十日中事十日小事限五日俱要提齐完结此外如钱粮行查未明强窃盗挨拿正犯未获人命未检结勘以致稽迟者将见在人犯及夲状内各起事情先行问招送审夲寺即明开各犯到官之日以凴查考有淹滞期者年终类奏量请罚治如例应委官勘问及行军衞有司防勘违限并托故推调不即赴勘者原委衙门照例叅奏提问庶宿除而官无旷职矣　一近日各城廵视御史并兵马司衙门毎遇地方呈报小事不论情之轻重槩送法司法司又加深求入人以罪送寺审驳方行改正又聼人嘱托滥准词讼批发兵马司问理以致牵累贫民甚至倾家荡产鬻卖子女始得完结者臣等以为市井细民愚蠢无知或因醉酒諠哗或因防末争搆至有妻妾妬宠而反目子孙违令而打骂皆人情所不免该城量行责治已足示惩戒若一槩送问诚为害行令各城御史除强窃盗人命等项重情照旧送问其余一应小事量情发落不许送问亦不许受理凡军民词讼俱赴通政司告行法司提问亦不许廵城兵马司等衙门滥受民庶刁风可息而贫民获安矣
  </div>
  <div class="pagination">
   <a href="春明梦余录_page35.html">
    上一页
   </a>
   <span>
    ...
   </span>
   <a href="春明梦余录_page31.html">
    31
   </a>
   <a href="春明梦余录_page32.html">
    32
   </a>
   <a href="春明梦余录_page33.html">
    33
   </a>
   <a href="春明梦余录_page34.html">
    34
   </a>
   <a href="春明梦余录_page35.html">
    35
   </a>
   <span class="current-page">
    36
   </span>
   <a href="春明梦余录_page37.html">
    37
   </a>
   <a href="春明梦余录_page38.html">
    38
   </a>
   <a href="春明梦余录_page39.html">
    39
   </a>
   <a href="春明梦余录_page40.html">
    40
   </a>
   <a href="春明梦余录_page41.html">
    41
   </a>
   <span>
    ...
   </span>
   <a href="春明梦余录_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
