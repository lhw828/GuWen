<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 20 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 20 页/共 23 页
  </h1>
  <div class="content">
   木笔名辛夷芍药亦一名辛夷太华山蛇名肥遗英山有鸟亦名肥遗风伯名飞廉龙雀鳯头龙尾其文五色亦名飞廉剑名鱼肠竹亦名鱼肠彭蜞通梦于人自称曰长卿草中有徐长卿子规名谢豹一曰谢豹人也拘耻死其魂为虫潜行地中羞见人以足覆靣作羞耻状能穴地如鼢防顷刻深数尺老君名李耳虎亦名李耳刘向名更生菊亦名更生藤名扶老鸟亦名扶老虫名寄生军装亦寄生终南山名地肺荆州府山名地肺万毕术沙虱一名地肺鹯名晨风马亦名晨风草名屠苏屋亦名屠苏冠帻亦曰屠苏张平狗名飞燕红阳侯马亦名飞燕马名有玉逍遥牡丹名亦有玉逍遥鳄鱼名忽雷秦叔宝马亦名忽雷驳御器琵琶名大小忽雷窃脂有三兽其一也鸮有三其二禽也蜃有二一似螭一似蚌也狻猊有二一狮子一龙子也豻有二一胡犬一食虎豹者螵蛸有二乌鲗之骨曰海螵蛸螳蜋之子曰桑螵蛸类有二一亶爰之兽如理而有髪名曰类一则带之鸟如乌而五采名曰竒类鹄有三一鸿鹄一鳱鹄【郑觧为题肩】一鳯多白色也鹑有二一鹩鹑一赤鳯之名也防有二一独足之兽一蜀山之牛重数千斤者鹔鷞有三一羽可为裘一西方似鳯者一唐侯之马名也防有二一身漦小鱼一海防大鱼也麛有二一鹿子一兽子初生皆曰麛也犉有二一黄牛黑唇一则牛七尺为犉也鬼车有二一鸺鹠一则胡蝶之名也鲲有二一鱼子之名一则化鹏者鵸防有二一如鸟三首六尾一如乌五采赤文也鼰有二一如防毛苍而在树一防身马蹄一岁而千斤者鱼虎有二一水禽食鱼一海鱼有变为虎者罴有二一如麋川在尾上与如熊者别也彘有二一浮玉之山兽状如虎与家彘别也鸱有二三危之山鸟状如与鸱枭别也旦有二一兽名獦旦一鸟名鹖旦也蜚有二一负蠜一如牛者蜀有二一葵虫一鸡大者为蜀也特有三豕生三子一曰特又一岁曰特又一牲亦曰特也蛩有二一蛩蛩距虚一秦人谓蝉蜕曰蛩也蟨有二一比肩之兽一井中虫也离有二一猛兽一山神兽形也蛤有四一雀入大水化为者一蜯属一鼃属一蚧蛤豵有二一豕生三子一为豵又一岁曰豵也鹬有三一大鸟一翠鸟一赤足黄文者鶋有二一鹞鶋一鸭鶋也鸨有二一乌似鴈而无后趾一马骊白杂文之名蠩有二一蟾蝫一如蚕一头数尾长二三尺可食者豝有二一豕二岁曰豝一番猪牝豕亦曰豝也蚣有二一蜈蚣一蚣蝑也有二一玃一如鹿而四角者角端有二一状类貊角在鼻上可作弓一麕身而马尾独角而緑文能晓四夷语至于鱼名琵琶燕名琥珀树名如何近矣菌名笑矣乎李名顔回菜名孟娘松名孔雀桧名鴈翅羊名慒士牛名郭椒丁栎虫名傍不肯鸟名告天子则又名之特异者也
　　物类多寿
　　蜉蝣生三日蚕三十日蟪蛄不知春秋朝菌不知晦朔而大椿以八千岁蓂灵以五百岁为春秋小年之不及大年也此外物类之多寿者蛇有无穷之寿猕猴寿八百岁变为猨猨五百岁变为玃玃寿千岁蟾蜍寿三千岁千岁者头上有角颔下有丹书八字万岁者背生芝草出为瑞世之祥【太平清话正和二年夏四月新安有蟾蜍背生芝草时农夫汲水于龙渊之津覩一蟾望日而拱已而视之则其背生芝凡五十叶叶间有异草蒙茸苍翠岁寒不凋】抱朴子麒麟寿三千岁广雅曰寿一千岁腾黄之马吉光之兽皆寿三千岁千岁之鸟万岁之禽皆人靣鸟身寿如其名虎及鹿兎皆寿千岁满五百岁者其毛色白熊寿五百岁者则能变化为狐狸又豺狼皆寿八百岁满五百岁变为人形鲤寿千岁防寿三百岁满百岁者色白善凭人可为卜曰仲能知一年中吉凶及千里外事狐五十岁能变化为妇人百岁为美女神巫或为丈夫千岁即与天通为天狐又千年之狐姓赵姓张五百年狐姓白姓康千岁龟五色见焉额上两角骨起能觧人言浮于莲叶之上或在蓍丛之下三千岁游巻耳之上録异记武成三年庚午六月五日广汉太守孟彦晖奏西湖有金龟径寸游于莲叶之上一曰龟寿三千六百岁柳庄龟经龟千二百岁可卜天地之终始述异记龟一千岁生毛寿五千岁谓之神龟寿万年曰灵龟鹄生百年而红五百年而黄又五百年而苍又五百年而白寿三千岁柳毅传称龙寿万岁道家云虎千岁则牙蜕而角生天主物簿孕环之兎隠于左腋毛有文彩至百五十年当转环于脑能隠形人不能见之矣燕满五百岁则生胡髯一曰千年生胡髯千岁之燕户北向百岁蝙蝠能于人口上服人精气以求长生三百岁能化形为人飞游诸天千岁之后体白如银栖即倒悬饮乳水而长生得而隂干未服之令人寿四万岁中记百岁服翼色赤止则倒悬千岁服翼色白得之寿万岁白集荆州玉泉寺山洞有白蝙蝠大如鸦体如白雪鹿六十年则懐琼于角下角有班痕紫色如防竹或有涎出于口不能急走也鱼之懐珠者五十年后不复鼓鳃鬐紫色眼红色口赤色鹤七年小变十六年大变百六十年变止千二百年形定二年落子毛易黑防七年羽薄云汉复七年舞应节复七年昼夜十二鸣复十年不食生物大毛落茸毛生毛白如雪或纯黑泥水不能汚复百六十年雌雄相视而孕一千六百年饮而不食千岁之鹤随时而鸣能登于木色纯白脑尽成骨千岁树精为青羊万岁树精为青牛又花木之寿者剑州古延福寺有千年木一株甚巨二白羊往来其下近之则不见峄山有禹贡时孤桐泰山有秦大夫松秦郡有秦时栢功州鳯凰山有紫栢号骑鲸栢根盘巨石大几十围东岳庙有汉时栢州有昭烈时大桑卢龙静安寺有陈朝桧吴兴鐡佛寺金陵牛首皆有六朝时银杏树茅山及洪州西山皆有许旌阳手植桧范石湖在成都见唐时梅吕吉甫宅有唐时双桧建宁都司有五代时樟木
　　食物异常
　　食物异常者如煑肉不变色曝肉不能亁祭肉自动肉经宿尚暖或入水掣或落地不沾尘土或煑而不能熟或煑熟不敛水者鸟死口自闭或目不闭或足不伸者兎死眼自合或只眼者鹿有豹文者鱼无腮或无肠无胆或逆鳃或金鳃或有目睫能开合或二目不同或赤目或逆鳞或白鬐或白背或腹下丹或有角或头有白色如连珠至脊者鳖腹下成王字或卜字或三足或独目或目白足赤或腹有蛇蟠纹或头足不能缩者蟹腹下有毛或腹中有骨或两目相向或独目或足斑目赤或背上有星防者虾无须者或腹下丹煑之白者牛肝孤叶者马生角或蹄有夜目或白马黑首或白马青蹄者白猪白蹄青爪或白猪黑蹄者犬悬蹄肉中有星如米者羊心及肝有孔或六角或独角或白羊黑首黑羊白首者鸭目白无黑者鸡有四距或黒鸡白首白鸡黄首者凡兽有岐尾或赤足者凡鸟有四距三足或六指或鸟肝青色或白鸟首鸟白首鸟卵有八字文者木耳及菌赤色或下有毛或夜有光煑不熟者桃杏双仁者诸沉水或双蒂双鼻者桑根出土上者李不沉水者姜有黄花者芹有赤叶者此类多毒食之杀人陶瓶内挿花宿水及飬蜡梅花水饮之能杀人
　　物反常性
　　物各有性而或反其常如水宜寒而有温泉火宜热而有凉焰石宜沉而有浮石山木宜浮而有沉水木昼宜明而有变昼草夜宜暗而有夜光珠夏宜暑而有避暑犀冬宜寒而有辟寒玉莫轻于毛而弱水不能载莫坚于石而骨托独能吞莫酷于火而有不灰之布莫劲于金而有食镪之蚁至于兎丝无根而生蛇无足而行石脾入于水则亁出水反湿甘草遇火则热油麻入火则冷独活有风不动无风自揺硃砂入火后用之杀人药中服饵用其生者附子生用杀人药中用其熟者蚌泪画物昼暗夜明沃焦石磨水画物夜隠昼见鸺鹠昼暗夜明防昼伏夜动乌向啼而背栖燕背飞而向宿乌喜闲旷鹊喜稠閙睡莲昼开夜缩水底梦草昼缩入地夜即出水菱花开必背日芡花开必向日蝉饮而不食蚕食而不饮蜉蝣不食不饮太阳之草曰鸡格【即黄精一名莵竹一名地髓】饵之长生太阴之草曰钩吻食之立死【一名野葛】嬾妇鱼脂欢乐则明绩纺则暗宁王烛静坐则明喧呼则昏鳱以水言自北而南以山言自南而北子规啼必北向鹧鸪飞必南去鹈鹕饮水数斗而不足鱛鲔入口若露而死鸟兽昆虫飞者以翼而丹熏之山耳防以尾天池之山飞兎以背訑鸟以足上申当扈之鸟以髯蛤蜊以殻鸣者以口而蝉以翼龟之属以脰精之属以注荣原之属以胸蜙蝑以股鹳以喙鼃以脰蜴以胸蠵以胄发皇以翼行者以足而蛴螬以背砂挼子以身倒行听者以耳而龙以角牛以鼻鳖与蛇以眼取者以臂而象以鼻取视者以目而水母以虾视走者以股而駏驉以蛩走狈以狼走孕者以交而兎以望月孔雀以闻雷鹤以声鹊以意防防白鹭白鶂以睛乌以涎鳗以影鸜鹆以足腾蛇以听孕育者以后窍而鹢鸟鸬鷀蜍蟾兎以吐生凡鸟有舌而鸨则无舌鱼无舌而鳢则有舌其一物而性自相反者豆能痢人其殻能止之甜蒂能吐人其肉能觧之坐拏能懵人食其心则醒瀛州有草如菖蒲名芸苖食其叶则醉饵其根则醒楝皮根泻人皮则吐人蓝蛇之首能杀人尾则觧药毒当归能生血其尾能破血甘蔗煎为沙糖则热水成汤则冷蚊母鸟口吐蚊而其翅为扇独辟蚊同地而生物性相反者有处即有白蜈蚣以治有蛊处即有白药以解蛊有野葛之地必生蕹叶有短狐之地必有鸂有射工之地必有鸀鳿鱼鳖螺蚬治湿气而产于水麝香羚羊治石毒而产于山同一物而异地则各殊者天下海棠皆无香独昌州者有香天下鲈鱼皆两鳃独松江鲈鱼四鳃鹤在他处产者足皆黑在通州兴化所产足皆緑江南以东羊白而豕黑江南以西羊黑而豕白蟹产于济郓者绀紫产于江浙者青白蛇死目皆闭惟蕲州者目开若生舒蕲两界间则一闭一开同一物而食之有相宜不相宜者龙畏楝实而豸喜食楝实鸮食桑椹革暴而鸠食之淫蹢躅羊食之则死而人食之则可以疗病人食钩吻即死而羊食之肥鱼食巴菽即死而防食之长防食矾石即死而蚕食之不饥鱼食莽草即死而人食之美犬食木鳖即死而人食之无毒昌羊去蚤虱而来蛉穷物类相制相报者鸡食蜈蚣而鸡死蜈蚣亦羣食之蛇食虾蟆而蛇死虾蟆溺其骨皆化为水山中田防食菅葴而防齿至坚惟菅葴撃之辄碎鳝鳗蚊螫即死而其骨烧之蚊翅足皆落又如蟹至浔阳则少鲥鱼至鸭栏矶则少条鱼惟城陵矶冬至前后有之闽中独有红茉莉蜀中独有紫綉毬楚中独有红梨花燕中独有黄石榴天台独有黄海棠白海棠白紫碧桂花白玫瑰洛阳独有黄芍药其理眞不可究诘也
　　物类相似
　　尔雅以守宫为蜥蜴以益母为茺蔚诗义以蟊为蝼蛄荀卿以兰根为芷高诱以干鹊为蟋蟀蔡司徒以彭蜞为蟹何逊以拥剑为鱼蔡中郎以反舌为虾蟆淮南子以蛩为蠛蠓孙思邈以合欢为萱草郎仁宝以蚌肉为淡菜以水鸡为虾蟆温飞卿以红荳为相思叚成式以贵为猫此皆相似而非者至于鹥似鳯鳨似鳬防似雉防似枭蝞似虾蜮似鳖蜗似鼠独似猨防似貍贙【钟】似犬犀似豕貔似虎貈似狐似羊兕如牛猛氏如熊谿邉如狗挑防如鹿灵猫如麝蜪犬如犬狗如莵鹍鸡如鹤鹖鸡如雉鶗鸡如鶷如鵙白鷢如鹰属玉如鳬思归如鸠木客如鹊岢岚如乌蟖如蚕犹如鹿貔如马獜如犬虎爪而善奋山膏如豚火色而善詈文文如蜂枝尾反舌而善呼孟极如豹白身文题而善伏天马如犬白身黑头见人则飞竦斯如雌雉人靣见人则跃山如犬人靣见人则笑鹍如翠而赤喙黄乌如鳬而白首葱聋如羊赤鬛孟楒如貆而赤豪狕如豹而文首狒狒如人灌灌如鸠胐胐如狸而有鬛狪狪如豚而有珠黑兽如熊曰猎猎素兽如马曰蛩蛩青兽如虎曰罗罗毗狸如犬而短足魋如小熊而黄毛符防如麟而无角秦吉了如雊鹆而人耳有难枚举格物者不可不察也他如蛇床之节乱蘼芜杜蘅似细辛荠苨似人参百部似门冬狼毒乱防葵钩吻乱黄精防揳似蕈藓樗似杶迷似檀似豫章柀似又其近在耳目者矣
　　蚨青罗
　　琅嬛记海中所产异物多类人支体蚨青类人首罗类人足戚车类男阴文齧类女阴【即今淡菜】至于贵钤类鳯蕋钟类鹿鸠贼类象木藻类鳬抑又竒矣
　　鸲掇斯弥
　　庄子云得水土之际则为蠙之衣生于陵屯则为陵舄陵舄得鬱栖【象名】则为乌足【草名】乌足之根为蛴螬其叶为蝴蝶化而为鸲掇【虫名】鸲掇千日为干余骨【鸟名】干余骨之沬为斯弥【虫名】斯弥为食醘【酒上螕蠓】頥辂【虫名】生乎食醯黄軦【虫名】生乎九猷【老众】瞀苪生乎腐【亦虫名尔雅云一名守一名忿鼠】羊奚【草名】化乎不箰久草生青宁【虫名】青宁生程程生马马生人【未详】淮南子生海人海人生若菌若菌生圣人圣人生庻人凡者生于庻人羽嘉生飞龙飞龙生鳯皇鳯皇生鸾鸟鸾鸟生庻鸟凡羽者生于庻鸟毛犊生应龙应龙生建马建马生麒麟麒麟生庻兽凡毛者生于庻兽介鳞生蛟龙蛟龙生鲲鲠鲲鲠生建邪建邪生庻鱼凡鳞者生于庻鱼介潭生先龙先龙生鼍鼍生灵鼍灵鼍生庻鼍凡介者生于庻鼍暖湿生容暖湿生于毛风毛风生于湿湿生羽风羽风生煗介煗介生鳞薄鳞薄生暖介五类杂种兴乎外肖形而蕃曰写生阳阏阳阏生乔如乔如生干木干木【缺】　　　根【缺】者生于庻木根防生程若程若生【缺】　　玉生醴泉醴泉生皇辜皇辜生庻草凡【缺】　　　生于庻草海闾生屈龙屈龙生容华容华【缺】　　生萍藻萍藻生浮草凡浮生不根茇者【下缺四字】
　　鸟兽兆兵火
　　鹿台之山有鸟如雄鸡而人靣名鳬徯见则有兵钟山有鸟如雕黑文白首赤喙虎爪名大鸮见则有大兵小次之山有兽如猿而白首赤足名朱厌见则大兵蛇山有兽如狐而白尾长耳名狼见则国内有兵倚帝之山有兽如鼠白耳白喙名狙如见则其国有大兵恒山有天神如牛八足二首马尾音如勃皇见则其邑有兵渭水多鳋鱼状如鳣鱼动则其邑有大兵歴石山有兽如狸而白首虎爪名梁梁见则其国有大兵章义之山有鸟如鹤一足赤文青质而白喙名曰毕方见则其邑有譌火鲜山有兽如膜大赤喙赤目白尾名即见则邑有火至虢山之禺鸟如鼠而鸟翼可以御兵骊山正回之水其中多飞鱼如豚而赤文服之可以御兵中曲之山有兽如马白身黑尾一角虎牙爪名曰駮可以御兵休水多防鱼如雌而长距足白而对食之可以御兵崌山有鸟如鹗而赤身白首名曰窃脂可以御火丑阳之山有鸟如鹗而赤足名曰余可以御火崦岩之山丹木叶如糓实如赤苻黑理食之可以御火即公之山有兽如龟而身赤首名曰蛫可以御火嚣水鳛鳛之鱼如鹊十翼鳞皆在羽端可以御火翠山鸟多鸓如鹊赤黑两首四足可以御火符禺之山鸟多鸱如翠而赤喙可以御火小华之山多赤鷩可以御火带山有防防如马一角可以辟火一灾一祥何相反也
　　鸟兽应水旱
　　鸡山有鱄其状如鲋而彘毛其音如豚见则天下大旱令丘山有鸟如枭人面四目而有耳名曰颙见则天下大旱太华山有蛇六足四翼名肥见则天下大旱钟山有鸟如鸱赤足而直喙黄文而白首其名曰鵕见则其邑大旱崦嵫之山有鸟如鹗人靣蜼身大尾见则其邑大旱浑夕山有蛇一首两身名肥遗见则其国大旱幽都有大蛇赤首白身其音如牛见则其邑大旱枸状山有鸟如鸡而鼠毛其名防鼠见则其邑大旱未涂之水有如黄蛇鱼翼名防防见则其邑大旱姑逢之山有兽如狐而有翼其音如鸿鸟名獙獙见则天下大旱余如之泽有鱼如鱼而鸟翼出入有光其音如鸳鸯见则天下大旱伊水有鸣蛇如蛇而四翼其音如磬见则其邑大旱长右之山有兽如禺而四耳其名长右见则其郡县大水崇吾山有鸟如鳬一翼一目相得乃飞名蛮蛮见则天下大水玉山有鸟如翟而赤名曰胜遇见则其国大水邽山蒙水有羸鱼鱼身鸟翼音如鸳鸯见则其邑大水豺山有兽如夸父而彘毛见则天下大水空桑山有兽如牛而虎文其音如钦名曰軨軨见则天下大水敖岸之山有兽如鹿而四角名曰夫诸见则其邑大水剡山有兽如彘人面黄身赤尾名合窳见则天下大水
　　日行三万里
　　走兽内行之速者牛犦牛槖驼鸵鸟皆日行三百里州留日行三百里狻猊野马日行五百里哥舒翰白骆駞日行五百里骏驹日行五百里王君夫牛能日行七百里风脚驼日行七百里波斯国犬亦日行七百里鶤鸡八百里骐驆虎千里荀晞为兖州镇得一牛能日行千里杜光庭犬名吠云日行万里周穆王八骏日行万里角端日行一万八千里飞兎日行三万里又相马经曰马生下堕地无毛行千里尿举一脚行五百里兰筋竪者行千里膝如团麯行千里耳中有毛者日行千里旋毛在腹下如乳者行千里酉阳杂爼驼卧腹不贴地屈足漏明则行千里
　　虫而鸟兽名
　　虫而鸟兽名者蚊曰白鸟蛱蝶曰春驹萤火曰丹鸟蚁曰驹蜻蜓曰綘驺蜗曰牛纬络曰莎鸡古今注兖州人谓赤鲤为赤骥青鲤为青马黑鲤为驹白鲤为白骥黄鲤为雉谓之青鳬鸟而兽名者鹬曰鱼虎石林诗话江淮有水禽号鱼虎翠羽红首顔色可爱雀徳符返羊骚诗翠裘锦防初相识鱼虎弯环掠岸飞鱼狗齐廷一足鸟曰商羊唐韵询水狗也注小鸟身似翠食鱼江东谓之水狗兽而鸟名者张平犬曰飞燕王铎卑脚犬曰花鸭宋犬曰鹊又周处风土记曰犬则青鹯白雀秦皇马曰铜雀汉文马曰紫燕豫章王萧嶷马曰飞燕尸子马亦名紫燕黄子马名黄鹄曹洪马名白鹄
　　鸟兽而官名
　　鸟兽而官名者唐宗封白緑鹦鹉为白衣使者緑衣使者高齐后主封鹰凌霄郡君隋炀帝封芙蓉鸥碧海舍人司马休之封骓为扬武将军齐萧太祖封赤马龙骧将军北汉刘旻封黄驺马自在将军食以三品料唐宗封骡白骡将军高齐后主马及鹰犬乃有仪同郡君之号又不独齐鸡开府卫鹤乘轩也至于秦封松为五大夫唐武后封栢为五品大夫陈封石为三品宋封石为盘固侯钱镠封其幼所戏大木曰衣锦将军朝廷封爵乃尔轻及无知之物耶
　　清异録武宗为頴王时邸园畜禽兽以备十玩鹤为九臯处士白鹇为素先生鸡为长鸣都尉龟为灵素子猴为惺惺奴犬为守门吏驴为长耳公猫为鼠将鹿为茸客鹦鹉为辩哥李昉以司空致仕所居园林畜五禽皆以客名之白鹇闲客鹭鹚雪客鹤仙客孔雀南客鹦鹉陇客宋曽端伯以十花为友荼防韵友茉莉雅友瑞香殊友荷花净友岩桂仙友海棠名友菊花佳友芍药艶友梅花清友栀子禅友张景修以十二花为十二客各诗一章牡丹贵客梅清客菊寿客瑞香佳客丁香素客兰幽客莲静客荼防雅客桂仙客蔷薇野客茉莉逺客芍药近客












　　玉芝堂谈荟卷三十二
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷三十三
　　明　徐应秋　撰
　　龙生九子
　　戒庵漫笔载李西涯怀麓堂集云龙生九子不成龙各有所好囚牛平生好音乐今胡琴头上刻兽是其遗像睚眦平生好杀金刀柄上龙吞口是其遗像嘲风平生好险今殿角走兽是其遗像蒲牢平生好鸣今钟上兽纽是其遗像狻猊平生好坐今佛座狮子是其遗像霸下平生好负重今碑座兽是其遗像狴犴平生好讼今狱门上狮子头是其遗像赑屭平生好文今碑两旁文龙是其遗像吻生平好吞今殿脊兽头是其遗像又陆文量菽园杂记云古器物异名屭赑其形似性好负重故用载石碑螭其形似兽性好望故立殿角上徒牢其形似龙而小性好吼呌有神力故悬于钟上宪章其形似兽有威性好囚故立于狱门上饕餮性好水故立桥上蟋蜴形似兽鬼头性好腥故用于刀柄上其形似龙性好文彩故立于碑文上金猊其形似狮性好烟火故立于香炉上椒啚形似螺蛳性好闭口故立于门上虭蛥其形似龙而小性好立险故立于防朽上鳌鱼其形似龙好吞火故立于屋脊上兽其形似狮子好食隂邪故立门环上金吾形似美人人首鱼尾有两翼其性通灵不昧故用巡警云出山海经博物志然今本皆无之其名凡十三与前说异治间泰陵令中官问龙生九子名目于李少师东阳李不能悉询于吏部刘员外绩得其说于故册面上因据以复胡侍真珠称歴考传记睚眦见战国防聂政范睢传蒲牢见班固东都赋注狻猊见穆天子传及尔雅狴犴见字林赑屭见西京赋呉都赋蚩吻当作鸱尾汉世越巫请以厌火都不见有龙子之说霸下一作
　　龙见洵阳
　　易称飞龙在天又称乘龙御天龙者帝王之象其见宜为吉祥乃考之记传晋恭帝元年冬东方黑龙四升于天齐清河元年齐州济河水中见八龙升天唐武瞾三年有龙三十见洵阳水中显庆二年五月庚寅有五龙见于岐州皇后泉前燕慕容皝时有黑白二龙见于龙山王僧防传有龙五色入鹦鹉洲其时并非治平又考晋书吕光庶子纂簒位咸宁二年有龙出东箱井中到殿前蟠卧比旦失之俄有黑龙升于当阳九宫门鸠摩罗什曰龙者隂类出入有时而今屡见则为灾眚必有下人谋上之变则其为不祥固彰彰矣魏为晋制则兰陵之龙屡见于井中宋信诬妄则茅山之龙或腾于幡上龙漦夏庭而殷祚殄龙乳人家而孙皓降黄山有死龙王莽伏诛之征也野王山有死龙汉献将废之兆也齐称木徳伐枯桑而得死黄龙于孔中兆武成之亡也周色尚黒黒龙坠死亳州则周武之殒也至宋绍兴八年夏金之熙州泺水有苍龙见明日有黄龙以爪擎婴儿为戏者三又有帝者服乘白马六蟾蜍在其前尤从来未有之异也
　　龙背有金彩三道
　　宋上清宫先天节道场香火龛中获小龙背有金彩三道尾有翠文寸余绍兴初朱胜非出守江州过梁山龙入其舟才长数寸赤背緑腹白尾黑爪目有光政和元年夏雨昼夜凡数日及开霁开封府茶肆中有异物如犬蹲踞卧榻下身仅七尺色苍黑其头类驴两颊作鱼颊而色正绿顶有角甚长于其际分两岐声如牛鸣与世所绘龙无异行都垜桥旌忠庙有二蛇出没大者盈尺方鳞金色首脊有金钱遇霁忽变化数十百游蕉卉间右四则果龙耶物有似之而未必真龙耶
　　盐龙
　　杨用修云吉吊上岸与鹿交或在水边遗精遇流槎枯枝粘裹号紫稍花道枢所谓盐龙有益帏箔者也小说萧注从狄殿前之破蛮洞也收其寳货珍异得一龙长尺许云是盐龙蛮人所豢借以银盘每鳞中出盐少许以玉筯摭得用酒和饮之可以助阳后因蔡元度就其体防盐而龙死与杨说微不同
　　守藏龙
　　酉阳杂俎称龙在阎浮提者五十七亿龙于翟陁尼不降浊水西州人食浊则夭单越人恶冷风云不发冷于弗娑提州不作雷声不见电光东洲人恶之也公谓罗子春制龙石能制征风雨召戎狄之龙不能制海王珠藏之龙又云震泽洞中有千岁龙能变化出入人间善译时俗之言是龙之类固不一也怪录开元中叶天师讲经于明州奉化县忽一老父礼拜自云守藏龙守此千岁方免炎沙之罚今为番僧呪水欲取统天镇海之寳天师以符救之波停风息老父泣谢仙师命致清泉遂成石渠经冬不竭至今谓之天师渠又唐干符中有僧日以课诵为事因下峡泊舟白帝夜深持念忽觉有腥秽气水面一人曰某姓许名道坤唐初为防牧以贪残受业报为灔滪堆龙王三千年于今二百四十年矣适闻师持课故来迎谢耳僧曰峡路险恶多覆溺之患盍勅诸龙而禁戢之可乎曰此类实蕃皆业报所作非常力所能制也僧将问忽失同光中沧州民于路逢白蛇以绳系之摆其头落须臾雷电撮此子上空中为雷火焚烧死坠地背有朱书曰此人杀安天龙爲天符所诛裴铏传竒开成初僧金刚仙西域人居清逺峡山寺善拘鬼神制蛟螭于峡山潭傍揺锡而呪水开见底有一泥鳅长三寸许跃入瓶中语寺僧曰此龙也吾至海门以药煮为膏涂足则渡海若履平地是夜龙王化白衣叟持黄金百两以餽寺僧恳舍其龙金刚仙倾鳅于潭泛舶而归道书陈希夷初隐武当山有五老人来听讲易谓希夷曰吾辈日月池中龙也此地非君所栖令希夷闭目凌空御风及张目已在华山石上或云希夷之睡乃五龙所授蛰法也昙超居灵苑山一定累日忽见一人作礼曰弟子赤亭山神也村民惊山坏龙穴羣龙忿誓三百日不雨今已百日田地枯涸欲屈救苍生超许之乃至赤亭为龙祝愿龙亦悔悟化为人见礼于超明日大雨【西湖逰览志】佛国记波知国有三池大池有龙王次者龙妇小者龙子行人设祭乃得过不祭多遇风雪伽蓝记西方乌塲国西有池龙王居之龙王每作神变国王辄投金玉珎宝祈之名曰龙王寺寺僧衣食待龙而济古兹王阿主儿有神力能降毒蛇龙时有人买市人金银寳货钱至夜悉化为灰王有男先出家成阿罗汉果王问之曰此龙所为居北山王至龙所叱龙龙惊起化为狮子王乘其上龙曰王勿杀我当与王乘心有所向随心而至王后遂乘龙而行韩退之诗衙时龙户集上日马人来呉埛云长安有龙户见水即知有龙或引出但如鳅鱼
　　红叶化龙
　　龙神物也奋则起于天衢蛰可藏于莩甲其可豢可醢者特蛟蜃之类耳酉阳杂俎有史秀才者元和中与道流逰华山时暑月环憩一小溪忽有一叶大如掌红润可爱随流而下史接得寘怀中须臾觉渐重潜起视之觉叶上鳞起粟粟而动史惊惧弃林中遽白众曰此必龙也可速去下山未半风雨大至霏雪录山东民妇一臂有物隐然肤中屈结如蛟龙状妇喜时时以臂浸盆水中一日雷电交作妇自牖出臂一龙擘云而去稽神录王建称尊于蜀其嬖臣唐道袭夏中大雨所蓄猫戏水檐澑下视之稍稍而长俄而前足及檐雷霆大至化为龙而去髙僧传什僧伽闲而宴息见神告曰天方亢阳百姓苗死身胡藏其嬾龙耶其如人何伽曰为之奈何神曰若今夕但小指出窗隙外伽依之其夜霆击异常质明视指微有红线脉焉闻奇録唐金州僧文净因夏屋漏滴于脑遂成小疮经年若一大桃来岁五月后因雷霆震文净睡中不觉寤后赘痛人视之如刀割有物隐处乃蟠龙之状也嘉话录释道宣持律第一忽一旦霹雳绕户外宣曰吾持律无犯若宿业则不知之视其十指甲有一防如油麻在右小指上乃出于隔子孔中一震而失黑处是蛟龙之所蟠也异苑陶侃尝捕鱼得一织梭还挂于壁有顷雷雨梭变成赤龙从屋腾跃而去传奇载昆山县遗尺潭本大厯中村女为皇太子元妃遗玉尺化为龙至今遂成潭杜阳编徳宗时日林国献龙角钗类玉绀色上刻蛟龙之形帝赐独孤后与帝泛舟龙池有紫云自钗上而生俄顷满舟中帝命置室内以水喷之化为二龙腾空去集异记唐元和间都尉韦宥出牧温州忽忽不乐一日晩凉跨马登岸依舟而行忽浅沙乱流芦苇青翠因纵辔饮马而芦枝有拂鞍者宥熟视见有新丝筝弦周纒芦心宥即收芦伸弦其长倍寻试纵之应手复结宥家有妓即付筝妓曰我于芦心得之试施于器以听其音妓安于筝更无少异唯短二三寸耳方馔妓即置之随置复结食罢视之则已蜿蜒揺动妓惊告众竞来观之而双眸了然矣宥骇曰得非龙乎命衣冠焚香致敬盛诸盂水之内投之于江才及中流风雷昏暗白龙百尺拏攫升天霏雪录有缝人坐一室忽垩壁中瑟瑟有声少间隙处一小蛇随出随大俄风雨化龙而去酉阳杂俎僧无可言近传有白将军者尝于曲江洗马马忽跳跃惊走前足有物白如衣带萦绕数匝遽令解之流血数升白异之遂藏纸帖中寘衣箱内一旦送客至潼水出示诸客客曰盍以水试之因以鞭筑地为窍置虫于中少顷虫蠕蠕而长窍中泉涌有黒气如香烟竟出檐外众怪之曰此必龙也急归未数里风雨骤至大震数声蜀邸有青将郭彦郎行舟峡江至罗云溉方食而卧心神恍惚梦一黄衣曰莫错已于口中探一物而去觉来咽防痛甚于时篙公辈但见上雷雨晦防震声甚厉盖有龙入口也古琴録荀季和有琴曰龙唇一日大风雨失去三年后复大风雨有黒龙飞入李膺堂上膺谛视之曰此荀季和旧物也送还季和恐复飞去嵌金于背以厌之改名曰飞龙宣室志政阳法喜寺唐元和末寺僧频梦一白龙自渭水来至殿西楹蟠绕且久乃直东而去每梦则明日必雨或言佛寺亦龙所居故释氏有天龙八部僧召工合上为偶龙而于殿西楹置焉蜿蜒鳞鬛甚得云间之势丰庆初见一物从西轩直出乘云望渭水而去夜将分始归西轩下细视之白龙也又数日寺僧尽出赴斋及归视像龙已失矣及晚隂云起渭水而逼佛宇像龙已在西楹上鬐鬛鳞甲若尽沾湿因以铁鎻系之金徽变化録孙登琴遇雨必有响如刅物声竟因隂雨破作数截有黑蛟涌去张僧繇尝于金陵安乐寺画四龙不防目睛谓防之则腾骧而去人以为诞固请之因为落墨才及二龙果雷电破壁徐视画已失矣狯园呉兴有村媪畜一伏雌于床下为霹雳所击死庭中媪子持刀后门燖治之鸾刀一下光怪烛天忽见一青蛇从鸡肠中蜿蜒入水霹雳一声苍龙上腾于天矣玉笥山録汉武帝时玉笥山民感山灵异谋共置一观既搆阙中梁一条忽一夜震雷风烈天降白玉梁一条光彩莹目因号玉梁观魏武帝时遣使取之化为白龙劈烟雾而去晋永嘉戴氏子入郁木山见两青石榰白玉梁于岩下其上赤书五行皆天文云篆又如隐雷之声鳞甲张起飞去不知其所云仙杂记南唐时有苍头持龙水图来货或得之将练为衣忽釡中云蒸起见二龙腾跃穿壁而去蕲州有自龙源山尝见白鹤伏卵化龙而去
　　龙蜕
　　春渚纪闻横海清池县尉张泽居于郓州东城夜自庄舍还而月色昏暗过道傍木枝灿然有光因折以烛路至家揷壁间晨起取视则枝上有一龙蜕大如新蝉之殻头角爪尾具全暗则光烛于室北梦鎻言江南芦荻之间往往烧起龙唐天复中澧州叶源村民邓氏子烧畬柴草积于天井火势既盛龙突出腾在半空风力益壮狂焰弥炽摆之不落竟仆地而死长亘数百步朱梁末辰州民向氏烧起一龙四面风雷急雨不能灭寻为煨烬而角不化莹白如玉向氏寳而藏之唐年谱录咸通末青龙鬬死于桐城县百姓胡某庭中时四月尚有蚕箔在庭忽雷声暴起云中有击触声血如雨洒蚕箔上血不污箔渐旋结聚拾置掌中冷痛入骨初龙拖尾及地绕一泔栏即腾身入云及雨悉是泔也龙既死长十余丈身尾相半尾本褊薄鳞鬛皆鱼惟有须长二丈其足有赤膜翳之双角长二丈南史永明五年献龙角一枝长九尺三寸色红有文世说晋陆士衡尝以鲊饷张华华开器便曰此龙肉也以苦酒灌之必有异试之有五色光起士衡乃穷其所繇鲊主曰家园中积茅下得一白鱼质状殊常以作鲊过美故以饷陆也琴庄美事崔奉国家一种李肉厚而无核识者曰天罚乖龙必割其耳耳血堕地故生此李拾遗记海人乘霞舟以雕壶盛数升龙膏以献燕昭王然以为灯光曜百里手参碁记取蜕龙牙一枚手握之临局自然机变横出续松漠纪闻辽太祖居西楼宿氊帐中晨起见黑龙长十丈蜿蜒其上引弓射之即腾空夭矫而逝堕于黄龙府之西相去已千五百里才长数尺其骸在金国内库尾鬛支体俱全双角已为人所截法苑珠林俱名国有商人驱八牛牧于泽中时有离车捕得一龙云将货之商人以八牛易致取放别池中龙忽人语邀入宫中有龙女与八饼金云此是龙金截已更足生汝父母眷属终身用之不尽又贞观十八年文水县大雷震云中落一石大如碓觜脊髙腹平时有西域摩伽陁菩提寺长年师到西京敕问之是龙食二龙相争故落下耳开寳六年汉阳军献蛤有文隐起龙长五寸金色鳞甲皎然
　　凤皇见新蔡
　　汉甘露三年二月凤皇集新蔡羣鸟四面行列皆向凤皇立以万数光武十七年十月凤皇五髙八九尺毛羽五彩集颍川郡羣鸟并从行列盖地数顷留十七日乃去晋穆帝升平四年二月辛夘凤皇将九子见郧乡之丰城梁武穆九年海州言凤见于城上羣鸟数百随之宋真宗景徳元年五月庚寅午时白州有三凤自东来入城中众禽围绕至万歳寺栖百尺木上身长九尺髙五色冠如金杯申时北向而去金章宗太和二年八月武安县鼔岩圣台有鳯鸟集于台上其羽五色烂然文多赤黄頳冠鸡顶尾濶而脩状若鲤鱼尾而长髙逾人九子差小侍傍亦髙四五尺禽鸟以万数形色互异或飞或蹲或步或立大者在内小者在外皆成行列首皆正向如朝拱村民惧为官司所扰驱牛数十头击柝以逐之未至二里即有鸷鸟翼长丈余击水牛皆死凤为日所炤则有二大鸟更迭防芘日下乃止凡三日乃从西北去县中三日无鸟雀村民掘台下三尺许得金剑不可取折其半化为金蝉飞去至于汉昭始元三年凤见于东海太始元年凤集于胶东四年凤集于北海地节二年凤集于鲁元康元年凤集于泰山陈留元康四年凤集于南郡神雀二年凤集于京师四年又集于京师又凤皇十一集于杜陵集于上林汉安延光三年凤集于济南又集于京兆元嘉元年见于济隂光和四年见于新城延康元年集于石邑又郡国十三言凤皇见呉黄武二年见苍梧黄龙元年凤见于武昌寳鼎四年凤见于西苑泰始元年凤见于上党髙都又凤皇二见于河南山阳凤皇三见于冯翊下邽升平五年凤集于沔北天监初凤见于建康集于兰陵永初元年凤见于山隂孝建元年凤见于丹徒王建天祐七年凤见于万歳县章帝元和二年以来至章和元年三年而凤皇三十九见果于来仪之瑞同符否耶铁山围丛谈博白有逺村号录含其民自夸山多鳯皇诘之云其状如鵞五色有冠居大木之颠穴木而巢遇天气清明必双出出必双飞所过则诸鸟敛翼俯首而伏不敢鸣喈古人谓南方丹山有凤信矣
　　按建武中有大鸟集东阳五采皆备赤色居多沈约以为焦明郁离子南方之鸟五采而象凤名昭明其性好乱出则天下有兵瑞应图肃敬状如凤皇锐喙见则荒歉之应又西方曰鹔鹴疫之感东方曰发明丧之感南方曰鹪明水之感北方曰幽昌旱之感皆似凤而非凤然则前之所云凤见者殆未必真凤乎洞防记东方朔游房林之野获九色凤雏
　　频迦鸟
　　酉阳杂俎鸟有四千五百种兽有二千五百种偶就诸书中摘羽族之异者迦陵仙禽也在卵殻中鸣声已压众鸟【楞严经迦陵仙音遍十方界温陵云其声和雅佛音似之】又频迦共命鸟一头两身【会述之频迦迦陵此翻好声音】苍梧有鸟名冯霄吐五色气衔吐成坟积珠成垅其珠轻细如尘桂海虞衡志乌凤如喜鹊色绀碧颈毛类雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大畧如凤鸣声清越如笙箫然度曲妙合宫商又能为百虫之声马韩有长尾鸡尾长五尺滇中有鸟名信天公食鱼而不能捕俟鱼鹰所得偶坠者拾而食之蛮溪丛笑金鸡羽族似雉者金项火背斑尾杨翘志意掲骄笼之不能驯唐史咸通中呉越有异鸟极大四目五足鸣山林其声曰罗平占曰国有兵人相食北户录端新州有鸟类青鲵而嘴大常在池塘间捕鱼而食每作一声则有蛟子羣出口按尔雅曰鷏蟁母注似乌而大黄白杂文鸣如鸽声广志云蚊母此乌吐出蚊也其翅堪为扇辟蚊子大中祥符六年代州五台山有吉祥鸟见七发溷章白鹭溷章鸟名杜少陵诗竹林为我啼清昼竹林鸟名同州有之色正清如雀善啼应庵随笔山菌子鸟名如小鸡无尾生江东山林间酉阳杂俎鹳鷒一名堕羿形似鹊人射之则衔矢反射之墨客挥犀河州有禽名骨托状如雕髙三尺许常鸣自呼其名能食铁石郡守每置酒辄出以乐座客或疑铁石至坚非可食之物乃取三寸白石系以丝绳掷其前即啄而吞之良久牵出其石已如泥矣外荒记南海有狗国有飞涎鸟似鼠两翼如鸟而脚赤每至晩诸禽栖未散之前各占一树口中有涎如胶绕树飞涎沾洒众枝叶他禽如在网中乃徐食之如竟午不获即空中逐而涎惹之无不中焉拘弭国有却火雀纯黑大小似燕其声清殆不类寻常禽鸟置于火中火自散去舆地志爱州移风洞有潮鸡鸣长且清如吹角每潮则鸣一名林鸡其冠四开如芙蓉九华山志念佛鸟大如鸠羽色黄褐翠碧相间而成文音韵清滑如诵佛声一名念佛子朝野佥载剑南彭蜀间有鸟大如指五色毕具有冠似凤食桐花谓之桐花鸟李徳裕有桐花凤扇赋序刘绩霏雪录云即东坡所谓绿毛么凤也俗名倒挂唐僧隠峦诗五色毛衣比凤雏深春花里只如无美人买得偏怜爱移向金钗重几铢益部方物畧记桐花凤二月桃花始开是鸟翺翔其间丹碧成文纎嘴长尾仰露以饮至花落輙去賛曰金花之露俗曰凤类绿羽纎爪藻背翠尾花落则隠以是见贵李之仪有阮郎归一词咏倒挂云此鸟以十二月来日间焚好香则收而藏之羽翼间夜则张尾翼而倒挂以放香一名收香倒挂又名探花使性极驯好集美人钗上宴客终席不去又益部方物畧有鸟名红桐觜出永康军山谷中绛体若赭惟羽间差异人亦畜之然不能久也炖煌新录扬蘓格拉在达鲁之左大泽中有天仙椒大如弹丸焚之香彻数十里每燃椒则有鸟自云际蹁跹五色名頳尔鸟盖凤皇之种峨眉山有防花鸟至春则啼若云无偷花果彷佛人言云酉阳杂俎鱼复县南山有鸟大如鸲鹆羽色多黒杂以黄白头颇似雉有时吐物长数寸丹采彪炳形色类绶因名吐绶鸟又食必蓄嗉臆前大如斗虑触其嗉行每逺草木故一名避株鸟又马鸡出洮州卫嘴脚红羽毛緑唐代宗大厯八年九月武功获大鸟肉翅狐首四足有爪长四尺余毛赤如蝙蝠羣鸟随而噪之昭宗天复三年宣州有鸟如雉而大尾有火光如散星集于防门明日大火乳母鸟是产妇死变化作之能取人之子以为己子胸前有两乳食大弼琶罗国有驼鹤长六七尺有翼能飞或烧赤热铜铁与之食瀛洲有藏珠鸟如凤身绀翼丹每翔鸣而吐珠累斛杜阳编顺昆明国有金鸟形如雀而色黄饴以真珠饮以脑鸟常吐金屑如粟可以为器博罗县罗浮山出五色鹊贵人至则先翔集九华山志音声鸟一名云韶部形如练鹊毛具五色喙红足碧一种畧小羽间黄足或青或红暮春早秋时一见之风轻烟暖声响互发如聆箫韶捣药鸟月夜独鸣于深岩幽谷中啼曰克丁当宛如杵臼敲戞声王梅溪诗闻说仙翁捣药处鸟声依旧克丁当影娥池有升藻鸭赤色每止于芙蕖上不食五糓惟咂叶上垂露亦名垂露鸭续博物志江浙有鸟名飞生狐首肉翅四足如兽飞而生子即随母后有人难产以其爪安胸腹间立验杜阳编朱来鸟红嘴绀毛尾长于身巧解人言善别人意天禄阁外史扶桑之野有鸟曰揺光感日之精千岁一孕其形如三辅黄图飞亷神禽也一名龙雀能致风气身似鹿头如雀有角而蛇尾文如豹拾遗记氐支之国献重明之鸟一名双精双精在目状如鸡鸣似凤时解落羽毛以肉翮而飞能搏逐猛兽虎狼酉阳杂俎齐郡函山有鸟足青嘴赤素翼绛颡名王母使者昔汉武登此山得玉函长五寸帝下山玉函忽化为白鸟飞去世传山上有王母药函常令鸟守之拾遗记章帝永宁元年条攴国进鸟名鳷鹊形髙七尺解人言有吉乐事则鼓翼翔鸣五色雀五色斑驳如乐官衣俗呼声音雀宋绍兴间尝集兴化郡治榕木之上或曰即十二红十二羣中有一红又烦鹜鸟鳬属庸渠鸟似鳬灰色而鸡脚一名章渠箴疵鸟似鱼虎而苍黑色骏鸟似山雉而小冠背毛黄腰下赤项绿色其尾毛红赤毛彩鲜明昆鸡似鹤黄白色见子虚赋汉武时毕勒国献细鸟以方尺玉为笼数百头状如蝇声如鸠鹄此国以日因名日虫集宫人衣辄爱幸罗浮山有鸟名碧鸡毛彩如孔雀而五距通典轩渠国多九色鸟青口绿颈紫翼红膺绛质丹足碧身缃背尾亦名九尾鸟亦名锦凤其青多红少谓之綉鸾常从弱水西来或云是西王母之禽鸀鳿水鸟如鹭而大长颈赤目其毛辟水毒有红衣娘身绿而尾红青耕出堇理之山如鹊青身白喙白目白尾可以御疫其鸣自呌一名红裙鸟又有黄匡鸟似鸟畧小首尾黑而翅黄象蛇出阳山鸟状如雌雉而五采以文是自为牝牡其名自誜顾渚山记顾渚山中有鸟如鸲鹆而小苍黄色每至正二月作声云春起也至三四月作声云春去也采茶人呼为报春鸟博物志精卫鸟文首白喙赤足本赤帝女溺死东海其神化为此鸟常取西山木石以填东海水经注林邑城外香桂成林异羽翔集有鸟名归飞鸣声自呼俞益期曰其背青其肠赤丹心外露鸣情未达路有万里何繇归哉诃陵国出绿鸠似鹦鹉而小不能人言俗名柑抚鸟其五彩者名采鸠三佛齐出火鸡大如鹤颈有二红软冠状如红褐嘴尖毛如羊毛好食热炭吐气亦成烟焰泉郡志山胡鸟大如鸠苍色两腮圆防黑白相映清调如莺清异录隋宦者刘继铨献芙蓉鸥二十四只毛色如芙蓉
　　辨异鸟
　　武帝时有独足鹤人皆不知以为怪异东方朔奏曰此山海经所谓毕方鸟也见则其邑有譌火騐之果是幽明录楚文王猎有人献鹰得异物有博物君子曰此鹏雏也文王厚赏之异类传曰汉武时西域献异鹰得鹏雏众莫能识惟东方朔识之尚书故实孝武有献异鸟者时人莫识东方朔曰此毕鸾也见山海经洽闻记曰东汉时有鸟头长五尺鸡首燕额备五色而多青光武问百官咸以为凤蔡衡独曰多青者鸾也晋说人有得鸟毛长三丈以问张华惨然曰此海鳬毛也出则天下乱矣
　　附
　　罗子宪随录唐永徽中西南吐火罗国献驼鸟髙七尺性好食铁人有中銕镞入骨者食其粪立消菽园杂记成化中满刺加进火鸡躯大如鹤羽毛杂生好食火炭朱秉楮谈海西富浪国有大鸟驼蹄苍色能食火鼓翅而行其髙丈余罗浮山记越王鸟出新州似鸢而勾喙喙中受二升此鸟不践地不饮江湖不食百草虫鱼唯噉木叶粪似薫陆香可治杂疮廉州记新宁县有独足鸟其大如鹄其色苍其鸣自呼曰独足临海异物志东垂有鸟文身赤口而一足唯食虫豸不害稻其鸣如啸声俗名独足佛本行经雪山下有二头鸟同共一身其一名迦娄茶鸟其一名忧波迦喽茶鸟二鸟一头若睡一头便寤
　　辍耕录五台山有鸟名寒号虫四足有肉翅而不能飞当盛夏时文采绚烂至深冬严寒之际毛羽脱落若鷇雏然彻夜哀鸣日出乃止异物志木客鸟大如鹊千百为羣飞集有度
　　驺虞见壁山
　　蜀王建三年驺虞见壁山而二鹿随之汉灵帝时五色鸟见新城而众鸟随之唐元和七年麟见龙州一鹿引之而羣鹿随之宋祥符六年吉祥鸟见代州四黄鸟导之而四鹊食之魏大武元年白燕集于盛乐旧都而鸟千数随之唐大寳八年武功获大鸟狐首肉翅毛赤如蝙蝠四足有爪羣鸟随而噪之唐懿宗时呉越有大鸟四目三足其声曰罗平唐贞元羣鸟嗛柴为城于滕县中有白乌一碧乌一宋真宗时舒州大鸟人面绿毛绀爪嘴水禽山鸟环绕驯狎晋怀时洛阳地陷而二鵞出苍者飞白者止晋元时县掘地得二犬雌者死而雄者生先天二年蛇虾蟆鬬于朝堂蛇长逾丈而虾蟆如盘宣和四年武见于雄州大如钱而蛇若朱漆筯牡马产石于咸阳大如升而有緑毛白龙吐黄金于汾州广有尺而长五寸斯并羽毛之孽不知其徴应何属聊彚志于此以广异闻
　　尊耳石谷
　　兽之异者埤雅驺虞白虎黑文西方之兽山海经驺虞五色毕具尾长于身国朝永乐二年周王橚献驺虞白质黑章宣徳二年乂见于来安县瑞应图曰尊耳似虎绝大不食生物见虎豹即杀之风土记石谷似狢而形短常捕取猿猴神异经无损者南方之兽如鹿豕头有牙鹿尾善依人求五谷割取肉不病肉自复其肉惟可作鲊使肥美而咋肉不坏吞不入尽更澡肉复作鲊名不尽鲊蜀地志黄腰一名墠微一名防已鼬身狐首生子长大羣逐其母太平广记蜗斗状如犬而食火粪复为火能烧人屋司马彪云峷兽名状如狗有角文身五彩南州异物志果然兽身如犬面通身白色体不过三尺而尾长四尺余其毛长细柔滑白质黑文青目黑颊有髯集十余皮可得一蓐名画记建州浦城县山有兽名县神豕身人首好出水边石上张平子徃写之入潭中不出或云此兽畏画故不出去纸笔果出汉书西域传乌弋地有挑拔章和元年安息国献狮子符拔似麟而无角孟康曰挑拔一名符拔似鹿长尾一角为天禄两角为辟邪金楼子西湖有牛名白及【中记作日及】今日割取其肉明日其疮即满一统志忽鲁谟斯国产福禄似驴而花文可爱神异经倒夀兽如虎毫长三尺人面虎足口牙一丈八尺人或捕之兽鬬缪不退惟死而已子虚赋腾逺射干汉书音义似狐能缘木又云镟猛氏郭璞注蜀中有兽状如熊而小毛浅有光泽名猛氏孙氏瑞应图周匝者神兽也知星宿之变化王者徳盛则至义曰富贵者鸟形兽头也一统志抵诡兽其性忠直秦文公时陈仓人猎得兽若彘而不知其名道逢二童子曰此名防弗述酉阳杂俎云常在地中食死人脑暖姝繇笔朝廷外国所进之兽有米儿西形体与象无异而小于猪有昔雅阿失中国谓之草上飞形如小玳瑁班猫双耳尖竪狮子猛兽见之畏服云窓杂志神鸟之山有兽名麟主服众兽而郤百邪此兽欲溺则虎伏地仰首麟主于是乘其背而溺其口故中国溺器名虎子也上林赋射游枭轹飞蘧注枭羊山精飞蘧神兽也鹿头而龙身集微弦超入泰山遇一物如獐头若妇人鬟髻簪珥悉具此方辉也五百年一见见者夀轩辕本记黄帝登恒山于海滨得白泽神兽能言通于万物之情因问天下鬼神之事自古精气为物游防为变凡一万一千五百二十种帝乃令写为图作祝邪之文以祝之又招贤兽出摩伽陀国性善不干人形如狮子若国人贤良相访则见独步兽出良州形如狮子头尾虎豹文身黄角行有意气故名独步可辟羣魅又含利兽能吐金拾遗记岱舆山有兽名月形似豹饮金泉之液食银石之髓此兽夜喷白气其光如月可炤数十亩瀛州有兽名嗅石其状如麒麟不食生卉不饮浊水嗅石则知有金玉吹之则金沙宝璞粲然可用又仓光之兽居水中善覆人流波山有兽其名曰防其皮为鼔橛以雷兽之骨声闻五百里蜀都赋注貊兽毛黒白臆似熊而小以舌防铁须臾便数十斤出建宁郡郁林异物志曰州留者其实水牛苍毛豕身角若担矛卫防其犊与虎为讐又肇庆有腾豻岭山产腾豻状类木猴头正方类人髪长尺余常覆其面欲有所视輙揺头以手披之神异经浑沌状如犬目不见耳不闻腹无五脏肠直不旋食而径过人有徳行抵触之防恶马依之梼杌如虎而大毛长三尺人面虎足猪牙尾长丈八一名傲狠一名难训穷奇一名神狗出邽山如牛猬毛音如嘷狗食人一曰状如虎有翼食人见忠信之人则囓而食之见奸邪之人则擒禽兽而饲之窫窳出少咸之山如牛而赤身人面马足若山海经所载狌狌如禺而白耳鹿蜀如虎而赤尾訑如羊九尾而四耳其目在背狸力如豚而有距长在如禺而四耳猾衰如人而彘尾蛊雕如雕而有角羬羊如羊而马尾毫彘如豚而白毛嚣如禺而长臂玃如鹿而白尾马足而人手朱厌如猿而白首赤足举父如禺而文臂天狗如狸而白首獓如牛毫如披蓑白身四角讙如狸一目而三尾骏如马白身黒尾而一角穷奇如牛而猬毛孰湖马身而鸟翼人面蛇尾防疏如马而一角孟槐如防而赤毫足訾如禺而有鬛牛尾马蹄诸如豹而长尾八首牛耳那父如牛而白尾旄牛如牛而四节生毛窫窳如牛而赤身人面马足诸怀如牛而四角人目彘耳居暨如猬而赤毛防如羊而四角天马如白犬而黒头领胡如牛而赤尾防防如羊而一目一角目在耳后从从如犬而六足狪狪如豚而有珠轸轸如牛而虎文仇徐如兎而乌喙防目而蛇尾朱獳如狐而鱼鼻獙獙如狐而有翼蠪如狐而虎爪九首九尾峳峳如马而羊目四角牛尾妴胡如麋而鱼目精精如牛而马尾猲如狼而音豚赤首鼠目当康如豚而有牙合窳如彘而人面黄身而赤尾蜚如牛而白首一目而蛇尾胐胐如狸而白尾即如膜赤喙赤目而白尾梁渠如狸白首而虎爪闻如彘黄身白头而白尾蛫如龟白身赤尾昆仑山有九门门有开明兽守之类虎而九首蠪蚳如豚而有角马腹人面而虎身夫诸如白鹿而四角防如貉而人目犀渠如牛而苍身山膏如豚而赤若丹火狼如狐而白尾长耳雍和如猨而赤目赤尾黄身獜如犬而虎爪如猬而赤如火又淮南万毕术归终知来猩猩知往归终神兽也又子虚赋乘遗风射游骐注游骐天上神兽吕氏春秋地大则有常祥不庭岐母羣抵天翟不周山大则有虎豹熊螇常祥等亦不知何物
　　野皤
　　癸辛杂识邕宜以西南丹诸蛮皆居穷崖绝谷间有兽曰野皤黄髪椎髻跣足裸形上下山谷如飞猱自腰已下有皮累垂盖膝若犊鼻力敌数壮夫遇男子必求负去求合或刺杀之至死以手防腰间剖视得印方寸莹若苍玉字类符篆不可识酉阳杂俎豹泽大如犬其膏宣利以手及铜铁瓦器承之悉透以骨盛乃不漏徼外勃樊州有狤兽似獭而无毛惟从鼻上竟脊至尾有青毛广一寸长三四分大者重十斤猎者得之斫刺不伤薪焚不死以大杖击其骨碎之乃毙许往复斋日记云南贵州深山中产一种兽形类猕猴而白毛巢于髙树之上其子孙以次下枝覔果老者已食众乃敢食名曰宗彛楮谈腾中有地名缅箐常有二兽出见大如槖驼毛色碧绿狮首象蹄牛尾有齿而无牙顶戴肉角见人则伏地而鸣父老言此兽见则有兵利玛窦舆地志昆麻刺有兽类貍而人足腹下有皮可张可翕所生之子休息其中
　　蒲稍騊駼
　　杨用修曰古良马名归风逮日上取于天也歴块绝尘下取于地也绿螭青虬取于龙也紫燕黄鹄取于鸟也其余或取于凤或取于虎或取于鱼或取于兎草木则桃花艾叶采色则赭白黄珍宝则银褐金麟王元美备考其名载于宛委余编余录之而稍缀其漏庶几便简阅焉马赋有蒲稍騊駼骕骦走狐駃騠騕金啄腾黄驺吾吉光一曰吉量白蚁啓服母儿飞鸿野麋蛾鹿腹丹駣汗血驒騱巨虚陈琳武库赋马有骏龙紫鹿文的鱼尸子马有紫燕兰池秀骐逢块鸡斯囓膝黄子马有晨风黄鹄韩非子有苍龙桃文之乗穆王八骏赤骥盗骊白义山子逾轮渠黄华骝绿耳秦王七马追风白兎蹑影奔电飞翮铜爵晨鳬文帝九逸浮云赤电绝羣逸骠紫燕緑螭龙子驎驹絶尘唐贞观中骨利干曾进十骥腾霜白皎雪骢凝露骢悬光骢决波騟飞霞骠发电赤流星騧翔鳞紫奔虹赤天寳中大宛进汗血马明皇制名红玉辇紫玉辇瑶山辇凌云辇飞香辇百花辇唐太宗六马拳毛騧黄马黒喙平刘黒闼什伐赤纯赤色平王世充白蹄乌纯黒色四蹄俱白平薛仁杲防露紫紫燕骝平东都特勒骠黄色喙微青黒平宋金刚青驹苍白杂色平窦建徳乐志太宗破窦建徳乗黄骢骠冯奉世传宣帝有大宛象龙世说昭烈有的卢魏书魏武有绝影吕布有赤兎曹真有惊帆魏文有卑鲜黄耳又遗孙权马名纤离陈思献魏文大宛紫骍齐髙祖龙骧赤冉闵朱龙刘琬骐雄吐谷浑青海骢隋文帝狮子骢唐明皇炤夜白五花骢广陵妖乱志髙骈有大乌五代史朱温赐冦彦卿一丈乌清异录王昶倾金钱市名马凡得五匹各有位号曰金鞍使者千里将军致逺侯渥洼郎骥国公又曰魏王继芨蜀马二十曰麝香騟锦耳骢骆十二趂日骢徧界玉陷氷騟长命驑孙儿骢茏菘白八百哥掠地云锦地龙雪面娘月影三玉尾騟撒河驑天花骆旋风白地娇六尺金衔蝉奴马癖记哥舒翰有马名赤将军常居安梅涧诗话姚兴有青狮子杜重威吉祥坐景延广肉胡床邵氏闻见録仁宗玉逍遥载记慕容廆有赭白通鉴姚襄有拳眉驑宋书袁顔有飞燕又墨庄谩录神宗亦有玉逍遥谈苑神宗有小乌梁武炤殿玉狮子又有河南国赤龙驹又紫驑东方朔步景王氏彚苑张飞豹月兎寰宇记张飞有玉追炀帝狮子代宗九花虬徳宗神智驑如意骢国史补代宗有望云骓烟云过眼录李伯时貌天廐满川花又有于阗锦膊骢秦叔宝忽雷驳宋太宗碧云騢河间王琛追风赤曹洪白鹄曹彰白鹘曲端有铁象梅圣俞铁獭赫连白口驑又玉面骍又有连钱骢燕友白九马图有拳毛狮子杜诗荆南节度使卫伯玉有玉腕驑采兰杂志李白马名黄芝齐东野语毕再遇有黑大虫国朝洪武四年贵州夷翠蔼所进水西之马名飞越峯文皇帝战时所乗八骏龙驹赤兎乌兎飞黄银褐枣骝黄马正统四年赛玛尔堪所进马色蹄额皆白赐名瑞頴世庙演马南城玉驎騛白玉驯碧玉骄炤夜白银河练瑶池骏飞云白神庙十二骏玉狮龙赤电龙戴月乌五花骏彩麟文豹金麟绛虬攅玉驑立云骢防云骢五花骢熹庙四骑太平騟玉龙媒吉良乗璿台骏
　　许谨氏曰古者牧马之数四马为乗四乘为皁三皁为系六系为廐一廐二百一十六马良马则乘有圉师皁有趣马系有驭夫廐有仆夫驽马则六丽一师六师一趣马六趣马一驭夫天子十二闲马六种五良一驽诸侯六闲三良三驽
　　尔雅膝上皆白四骹皆白驓【骹膝下也】四蹢皆白首【俗呼踏雪马】前足皆白騱后足皆白翑前右足白啓左白旑后右足白骧左白駵马白腹騵骊马白跨驈【駵赤色黑鬛骊黑色跨髀间】白州驠【州窍】尾本白騴【尾□白】尾白駺馰颡白颠【戴星马也】白素县【素鼻茎也俗所谓□髗彻齿县音】面颡皆白惟駹【颡额】回毛在膺宜乘在肘后减阳在干茀方在背阕广【皆别旋毛所在之名】逆毛居馻【马毛逆刺】驹骖【驹小马别名】牡曰骘牝曰騇駵白驳黄白騜駵马黄脊騝骊马黄脊騽青骊駽青骊驎驒【今连钱骢】青骊繁鬛騥骊白杂毛駂【今之乌骢】黄白杂毛駓【今之桃花马】隂白杂毛骃【隂浅黑色今之泥骢】苍白杂毛骓彤白杂毛騢【今之赭白马】白马黑鬛骆白马黑唇駩黑喙騧【今之浅黄色为騧马】一目白瞷二目白鱼
　　古相马者寒风呉相口齿麻胡相颊女厉相目卫忌相许鄙相尻代羯相胸脇管青相臆吻陈非相股脚秦牙相前君賛相后
　　相马经马白额入口者榆鴈一名的卢奴乗客死主乗弃市马政论颡有白毛谓之的卢凖上有旋毛及白毛者谓之的吻乗之皆防
　　叱拨
　　唐诗紫陌乱嘶红叱拨绿杨髙挂画秋千叱拨马名羣牧故事马之毛色凡九十一种叱拨之名有八曰红耳叱拨鸳鸯叱拨桃花叱拨丁香叱拨青叱拨驑叱拨紫骥叱拨騟叱拨青之别二纯青防兰白纯白乌之别五纯乌钓星歴面白脚防兰赤之别五纯赤钓星歴面白脚防兰绿鬃骢之别十一白骢钓星厯面白脚绿鬃防兰駾之别十一白骢钓星歴面白脚并乌青花黄任铁防兰赭白之别五纯赭白钓星歴面白脚防兰驑之别八枣金口燕子黄黑钓星歴面白脚防兰騧之别六纯騧綉膊钓星歴面白脚防兰骓之别五纯骓钓星厯面白脚防兰駼之别八青赤紫黄钓星厯面白脚防兰駼防之别三骆起云银钟骠之别七赤骠银鬃黄钓星歴面白脚防兰又曰北方马以叱拨及青白紫纯色绿鬃驑为上青骢赤骠騧白赤色为荏騟骢骆防驩为下
　　八骏
　　八骏之名见于列子而他书所载互有不同穆天子传天子命驾八骏之乘右服□骝而左绿耳右骖赤蘎而左白次车之乗右服渠黄而左逾轮右盗骊而左山子按驑汉书作华駵又曰华聊唐人名紫驑即今之枣驑也绿耳一作騄耳又作耳赤骥又作赤宋世名好头赤汉师古注华駵视其色如华之赤绿耳耳绿色白即古犠字形似牛渠黄一作駏騜又名翠黄又名紫黄逾轮即蜀都赋所谓鱼文山子又作屾子今之五明马又名玉顶盗骊一曰温骊荀子作纎离今之铁青色后代转名騊駼又拾遗记载穆王八骏一名绝地足不践土二名翻羽行越飞禽三名奔霄夜行万里四越影逐日而行五逾辉光色炳燿六超光一形十影七腾雾乘云而起八挟翼身有肉翅则似未见列子而妄为杜撰也史道硕画本八骏中有名翠耳者乂李元賔八骏图序中有騕褭不知于传中当谁骏扬子云河东赋乘翠龙而超河兮陟西岳之峣崝师古曰翠龙穆天子所乘马也所谓翠龙翠耳或即緑耳乎
　　翠黄吉量
　　初学记腾黄者神马也其色黄一名乘黄亦曰飞黄或作吉黄或曰翠黄其状如狐山海经有吉黄之乗夀千歳又文马缟身朱鬛目若黄金名曰吉量乘之夀千歳周书曰犬戎文马赤鬛白身目若黄金名曰吉黄之乗成王献之六韬曰文身朱鬛眼若黄金项若鸡尾名曰鸡斯之乗然则鸡斯吉量翠黄飞黄总一马也郭璞山海图賛金精朱鬛龙行骏跱拾节鸿鹜尘不及起是谓吉量释圣牖里周书白民乗黄似狐有两角山海经曰乗之夀二千歳
　　五花马
　　唐诗朝骑五花马又五花马千金裘杜诗萧萧千里马个个五花文隋丹元子步天歌五个吐花王良星白乐天诗舞衣裁四叶马鬛剪三花名画要録内廐有飞黄炤夜浮云五花之乗唐六典外牧歳进良马印以三花飞凤之字韩干画御马图有三花马剪鬃为瓣也然杜诗又有五花散作云满身之句似又非马鬛三花之说
　　人面鸟
　　大中十年三月舒州呉塘堰有众鸟成巢濶一尺髙一尺水禽山鸟无不驯狎中有鸟如人面绿毛绀爪嘴者其声曰甘人谓之甘虫按山海经载鸟兽如狗而人面者猩猩山如鼠而人面者合窳如枭头而人面者槖如乌而人面者鹖蛇身而人面者窫窳乌翼蛇尾马身而人面者孰胡如鸡而人面者傒鳬豺身而人面者化蛇彘鬛而人面者猖里虎齿而人面者饕餮鱼身而人面者颙娯兽身而人面者螭犬尾而人面者防九首虎身而人面者神陆相栁氏开明鸟身九首而人面者九凤人首而鳖身者在子人首而牛身者诸防八首十尾而人面者天呉拾遗记八翼一足而人面者青鸐而不着甘虫之名六合之内语焉未详盖无所不有也又乾道六年余乡西安县官塘有物鸡首人身髙丈余昼见于野抱朴子千秋鸟人面夀如其名
　　附
　　附记山海经言颙鸟如枭人面四目而有耳见则大旱万厯壬辰七月初豫章城中此鸟来集永宁寺屋上髙二尺许燕雀从而羣噪之其年五月晦至七月中酷暑异常
　　一角羊
　　瑞应图曰一角兽者瑞兽也六合同归天下太平则至觟一角之羊也一名解东旧唐书开元二十一年富平县产一角神羊肉角当顶白毛上捧识者以为獬豸龙鱼河图曰羊有一角食之杀人白泽图曰羊有一角当顶土龙也杀之震死周成王时东夷进六角羊周厉王元年外国进三角羊又按天禄如鹿一角两角者辟邪鼎录天监二年安丰得一角灵武帝遂作一鼎投得处太平兴国九年十月岚州获一角兽似鹿无斑角端有肉性驯善羣臣参验曰麟也古今注明帝永平中三角鹿见江陵宋髙僧传释元康先居山野见一鹿角分八岐尔雅□大麃牛尾一角汉武帝郊雍得一角兽谓之麟此即麃也驨如马一角不角者骐元康八年九真郡得一角兽大如马一角角如鹿此即驨也羚如羊两角一角者朦蛞蜉四角蜗牛四角防疏如马而一角诸怀如牛而四角防如羊而四角防防如羊一目一角目在耳后峳峳如马牛尾而四角马牛尾而白身一角獬豸一角识罪而触邪角端一角能言而恶杀骑马牛尾其角一虫雕豹状其角二土蝼如羊而四角驒如鹿四角而马尾狞如赤豹五尾而一角獓如牛白身而四角合浦有鹿额带斜藤一枝四条直上丈余永徽四年来州有异兽髙丈余一角鹿形马蹄牛尾五色有翅尔雅注兕一角青色重千斤交州记兕一角长三尺余形如马鞭柄宋书三角兽先王法度修则至六足兽王者谋及众度则至晋书大康七年四角兽见于河间角兵象四者四方也后河间王遂连四方之兵为乱
　　览土也嗛羊也诸怀也也夫也四角之兽也长石也也四耳之兽也麋也山马也四目之兽也獬豸駮防疏防防一角之兽也纵从六足防三足蠪九首蔡茂两头一足之鸟有橐焉有踵焉有毕方焉有商羊焉三足之鸟有瞿鴽焉有酸与焉三首之鸟有鵸防焉九首之鸟有鸧焉有鬼车焉
　　两头鹿
　　王防图载恠鸟奇兽区阳以鼈封鼈封者若彘前后有首魏宏南中志云南郡有神鹿一身两头主食毒草一名食毒鹿董逌云邪希有鹿两头角且千道书有五头鹿其角且千博物志云南郡有神鹿名荼首其音为蔡茂一身两头而角众列今永昌有之盛之荆州记武陵郡西山有兽如鹿首后有头常以一头食一头行山中时有见之者又山海经有神人首蛇身长如辕左右有首衣紫衣冠旃冠名曰延维人主得飨食之伯天下缟羝山有神如人而二首名曰骄虫若人有神人面而三首又三首国在凿齿东其为人一身而三首淫水有神其状如牛二首而马尾并封之彘前后有首屏蓬之兽左右有首防踢如兽三首而有角鶕防如乌三首六尾而善笑可以御防蠪如狐九尾九首而虎爪是食人鸺如鸡三首而六目六足三翼瞿如状如防三面而一首如雕三身而一首酸与如蛇四翼六目而三足鸓如鹊四足而两首讙如狸一目而三尾如枭有耳而三目猼訑如羊九尾四耳而目在背上如鹊十翼而鳞在羽端螝一身而两口蟡一首而两身肥遗之蛇亦一首而两身开明南有六首蛟又南方有比翼凤飞止啄饮不相分离雄曰野君雌曰观讳总名曰长离言长相丽也纣时集于长梧之上人以为双头鸟不祥及文武兴始悟曰此并兴之瑞也
　　九头鸟
　　杨用修曰鬼车九头鸟也一曰车载板白泽图谓之苍鸬帝鹄书谓之逆鸧春夏之间稍遇隂晦则飞鸣而过岭外尤多爱入人家烁人防气或云产妇所化小儿衣不可置星露下毛落衣中或血防其衣常为祟裴瑜注尔雅言鸧麋鹄是九头鸟也小说周公居东周恶闻此鸟命庭氏射之其一首余犹九首按夫子逆鸧歌曰逆毛鸧兮一身九尾兮只言九尾不言九头明崇俨厌胜书一名九罗其掌之者曰天血使者陆长源辨疑志九头鸟又名渠逸鸟隋五行志齐孝昭即位之后有鸟止于后园其色赤形似鸭而有九头皆鸣其年帝崩疑即此鸟辛癸杂志淳熙间李翁夀守长沙捕得之身圆如箕十脰环簇每脰有头其一独无而鲜血防滴每颈各生两翅当飞时十八翼霍霍竞进不相为用至有争抝折伤者类野狐而黑觜续博物志郝氏夜祀佛鬼乘烛光而下广丈余九首互相低昻其家呼犬持杖逐之坠一羽长三尺许广八九寸色类鵞鹜本经名姑获鸟能收人防气一云乳母鸟言产妇死后化作之能取人之子昼隠夜飞衣毛为飞鸟脱毛为妇人名天帝女一名夜行游女一名钓星一名隠飞纪闻鄜城尉范季辅未娶有美人崔氏宅在永平里常依之开元二十八年一日崔氏晨起下堂有物死在堦下身如狗项有九头皆如人面其状不一有怒者喜者姸者丑者老者少者蛮者夷者皆大如拳尾甚长五色数日崔氏母殂又数日崔氏死又数日季辅亡岂九头鸟之类与谢在杭曰枭鸮鸺鹠鵋期训狐猫头皆一物而异名种类繁多鬼车九首则惟楚黔有之世不恒见
　　无头犬
　　惠帝永兴元年丹阳内史宋逵家犬生三子皆无头后逵为扬州刺史曹武所杀唐髙祖义宁二年三月太原献羖羊无头而不死武后时酷吏丘神勋家狗生子皆无首当顶有孔如口昼夜鸣吠俄失所在徳宗贞元三年润州鱼鳖蔽江而下皆无首唐髙宗调露元年鸣鵽羣飞入塞相继蔽野至二年复还北飞至灵夏北悉堕地而死视之皆无首菽园杂记治癸丑五月蓟州大风雷牛马在野者多丧其首民家一产五子三男皆无首肢体蠢动二女脐下各有口眼啼则上下相应数日皆死吁可怪也
　　北戸录注石季龙时利州谷锦县山北溪中有鳖数十头登山暴田苗被军残毁至今鳖无头也
　　山海经赤兽如马而无首号戎宣王尸
  </div>
  <div class="pagination">
   <a href="玉芝堂谈荟_page19.html">
    上一页
   </a>
   <span>
    ...
   </span>
   <a href="玉芝堂谈荟_page15.html">
    15
   </a>
   <a href="玉芝堂谈荟_page16.html">
    16
   </a>
   <a href="玉芝堂谈荟_page17.html">
    17
   </a>
   <a href="玉芝堂谈荟_page18.html">
    18
   </a>
   <a href="玉芝堂谈荟_page19.html">
    19
   </a>
   <span class="current-page">
    20
   </span>
   <a href="玉芝堂谈荟_page21.html">
    21
   </a>
   <a href="玉芝堂谈荟_page22.html">
    22
   </a>
   <a href="玉芝堂谈荟_page23.html">
    23
   </a>
   <a href="玉芝堂谈荟_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
