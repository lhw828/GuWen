<!DOCTYPE html>
<html>
<head>
    <meta charset="UTF-8">
    <title>太平广记 - 第 52 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 52 页/共 228 页</h1>
    <div class="content">





　　太平广记卷一百四十七
　　钦定四库全书
　　太平广记卷一百四十八
　　定数三
　　韦氏　　　　张嘉福　　　宋恽
　　房琯　　　　孙生　　　　张嘉贞
　　杜暹　　　　郑防　　　　崔圆
　　韦氏
　　唐平王诛逆韦崔日用将兵杜曲诛诸韦畧尽绷子中婴孩亦揑杀之诸枉滥及者非一浮休子曰此逆韦之罪疎族何辜亦如冉闵杀胡高鼻者横死董卓诛阉人无须者枉戮死生命也【岀朝野佥载】
　　张嘉福
　　唐逆韦之变吏部尚书张嘉福河北道存抚使至懐州武陟驿有敕所至处斩之寻有敕放使人马上昏睡迟行一驿比至已斩讫命非天乎天非命乎【岀朝野佥载】
　　宋恽
　　明皇在府之日与绛州刺史宋宣逺兄恽有旧及登极之后常忆之欲用爲官恽自知命薄乃隐匿外州缘亲老归侍至定鼎门外逢一近臣其人入奏云适见宋恽上喜遂召入经十数年每欲与官即自知无禄奏云若与恽官是速微命后因国子监丞杜幼竒除左赞善大夫诏令随例与一五品官遂除右赞善大夫至夜卒【岀定命录】
　　房琯
　　开元中房琯之宰卢氏也邢眞人和璞自太山来房琯虚心礼敬因与携手闲歩不觉行数十里至夏谷村遇一废佛堂松竹森映和璞坐松下以杖叩地令侍者掘深数尺得一缾缾中皆是娄师德与永公书和璞笑谓曰省此乎房遂洒然方记其爲僧时永公即房之前身也和璞谓房曰君殁之时必因食鱼鲙既殁之后当以梓木爲棺然不得殁于君之私第不处公馆不处坛佛寺不处亲友之家其后谴于阆州寄居州之紫极宫卧疾数日使君忽具鲙邀房于郡斋房亦欣然命驾食竟而归暴卒州主命攒椟于宫中棺得梓木爲之【岀明皇杂录】
　　孙生
　　开元末杭州有孙生者善相人因至睦州郡守令遍相僚吏时房琯爲司户崔涣自万年县尉贬桐庐丞孙生曰二君位皆至台辅然房神器大寳合在掌握中崔后合爲杭州刺史某虽不见亦合防其恩惠既而房以宰辅赍册书自蜀往灵武授肃宗崔后果爲杭州刺史下车访孙生即已亡旬日矣署其子爲牙将以粟帛赈防其家【岀明皇杂录】
　　张嘉贞
　　开元中上急于爲理尤注意于宰辅常欲用张嘉贞爲相而忘其名夜令中人持烛于省中访其宿者访还奏中书侍韦抗上即令召入寝殿上曰朕欲命一相常记得风标爲当时重臣姓张而重名今爲北方侯伯不欲访左右旬日念之终忘其名卿试言之抗奏曰张齐丘今爲朔方节度上即令草诏仍令宫人持烛抗跪于御前援笔而成上甚称其敏防典丽因促命写诏敕抗归宿省中上不解衣以待且将降其诏书夜漏未半忽有中人复促抗入见上迎谓曰非张齐丘乃太原节度张嘉贞别命草诏上谓抗曰维朕志先定可以言命矣适朕因阅近日大臣章疏首举一通乃嘉贞表也因此洒然方记得其名此亦天啓非人事也上嘉其得人复叹用舍如有人主张【岀明皇杂录】
　　杜暹
　　杜暹幼时曽自蒲津济河河流湍急时入舟者众舟人已解防岸上有一老人呼杜秀才可蹔下其言极苦暹不得已往见与语乆之船人待暹不至弃襆于岸便发暹与老人交言未尽顾视船去意甚恨恨是日风急浪麤忽见水中有数十手攀船没徒侣皆死唯暹获存老人谓暹曰子卿业贵极故来相救言终不见暹后累迁至公卿【岀广异记】
　　郑防
　　开元二十五年郑防爲广文博士有郑相如者年五十余自陇右来应明经以从子谒防防待之无异礼他日复谒礼亦如之相如因谓防曰叔父颇知某之能否夫子云其或继周者虽百世可知也某亦庶几于此若存孔门未敢隣于顔子如言偃子夏之徒固无所让防大异之因诘所验其应如响防乃杜门累日与言狎因谓之曰若然君何不早爲进取而迟暮如是相如曰某来岁方合成名所以不预来者时未至耳防曰君当爲何官曰后七年选授衢州信安县尉秩满当卒防曰吾之后事可得闻乎曰自此五年国家当改年号又十五年大盗起幽蓟叔父此时当被玷汚如能赤诚向国即可以迁谪不尔非所料矣明年春相如果明经及第后七年调改衢州信安尉将之官告以永诀涕泣爲别后三年有考使来防问相如存否曰替后数月暴卒于佛寺至二十九年改天寳天寳十五年安禄山乱东都遣僞署西京留守张通儒至长安驱朝官就东洛防至东都僞署水部中乃思相如之言佯中风疾求摄市令以自汚而亦潜有章疏上肃宗即位灵武其年东京平令三司以按受逆命者罪防以心不附贼贬温州司户而卒【岀前定录】
　　崔圆
　　崔相国圆少贫贱落拓家于江淮间表丈人李彦允爲刑部尚书崔公自南方至京候谒将求小职李公处于学院与弟子肄业然待之蔑如也一夜李公梦身被桎梏其辈三二百人爲兵仗所拥入大府署至防所皆以姓名唱入见一紫衣人据案彦允视之乃崔公也遂于阶下哀叫请命紫衣笑曰且收禁惊觉甚骇异语于夫人夫人曰宜厚待之安知无应乎自此优礼日加置于别院会食中堂数月崔公请出将求职于江南李公及夫人因具盛馔儿女悉坐食罢崔公拜谢曰恩慈如此不知何以报効某每度过分未测其故愿丈人示之李公笑而不爲答夫人曰亲表侄与子无异但虑不足亦何有恩慈之事李公起夫人因谓曰贤丈人昨有异梦君必贵他日丈人迍难事在郎君能特达免之乎崔公曰安有是也李公至复重言之崔公踧踖而已不复致词李公云江淮路逺非求进之所某素熟杨司空以奉托时国忠以宰相领西川节度崔既谒见甚爲杨所礼乃奏崔公爲节度巡官知留后事发日李公厚以金帛赠送至西川未一岁遇安禄山反乱宗播迁遂爲节度使旬日拜相时京城初尅复胁从僞官陈希烈等并爲诛夷彦允在数中既议罪崔公爲中书令详决之果尽以兵仗围入具姓名唱过判云准法至李公乃呼曰相公记昔年之梦否崔公颔之遂判收禁既罢具表其事因请以官赎彦允之罪肃宗许之特诏免死流岭外【岀逸史】
　　太平广记卷一百四十八
　　钦定四库全书
　　太平广记卷一百四十九
　　定数四
　　麴思明　　　马游秦　　　萧华
　　一行　　　　术士　　　　杜鹏举
　　李栖筠　　　杜思温　　　柳及
　　韦泛
　　麴思明
　　赵冬曦任吏部尚书吏部参事例每年铨曹人吏旧例各合得一员外及论荐亲族众人皆悉论请有令史麴思明一人二年之内未尝有言冬曦谓曰铨曹往例各合得一官或荐他人亦得思明又不言但唯而退冬曦益怪之一日又召而谓曰以某今日之势三千余人客某下笔即能自贫而富舍贱而贵饥之饱之皆自吾笔人人皆有所请而子独不言何也思明曰夫人生死有命富贵关天官职是当来之分未遇何以怅然三千之人一官一名皆是分定只假尚书之笔思明自知命未亨通不敢以闲事挠于尚书冬曦曰如子之言当贤人也兼能自知休咎耶思明曰贤不敢当思明来年始合于尚书下授一官所以未能有请也冬曦曰来年自授何官思明曰此乃忘之矣冬曦曰如何思明曰今请于阶下书来年于尚书下授官月日及请授俸料多少亦请尚书同封记请坏防上壁内书记却泥封之若来年授官日一字参差请死于阶下乃再拜而去冬曦虽不言心常怪其妄诞常拟与注别异一官忽一日上幸温泉见白鹿升天遂改会昌县为昭应敕下吏部令注其官冬曦遂与思明注其县焉及事毕乃召而问之曰昨上幸温泉白鹿升天改其县为昭应其县与长安万年不殊今为注其官子且妄语岂能先知此乎思明拜谢曰请尚书坏壁验之遂乃拆壁开封看题云来年某月日上幸温泉改其县为昭应注授其官及所请俸料一无差谬冬曦甚惊异之自后凡有事皆发使问之莫不神验冬曦罢吏部差人问思明当更得何官思明报云向西得一大郡且却后旬日上召冬曦问江西风土冬曦奏对称防乃曰冬曦真豫章父母遂除江西观察使到郡之后有事发使问之无不尅应却后二年疾病危笃差人问之思明报云可部署家事冬曦知其不免其疾危困而卒【出会昌解颐录】
　　马游秦
　　吏部令史马游秦开元中以年满当时侍郎裴光庭以本铨旧吏问其所欲游秦不对固问之曰某官已知矣不敢复有所闻光庭曰当在我安得知游秦不答亦无惧色光庭怒曰既知可以言乎游秦曰此可志之未可言之乃命疏其目藏于楹栋之间期注唱后而发之后老君见于骊山銮舆亲幸其地因改会昌县为昭应县光庭以旧无昭应之名谓游秦莫得而知也遂补其县录事及唱官之日发栋间所志之书则如其言尔【出前定录】
　　萧华
　　萧华虽陷城中李泌常荐之后泌归山肃宗终相之唯举薛胜掌纶诰终不行或问于泌泌云胜官卑难于发端乃置其拔河赋于案冀肃宗览之遂更荐肃宗至果读之不称防曰天子者君父而以天子玉齿对金钱荧煌乎他日复荐终不得信命也【出感定录】
　　一行
　　沙门一行开元中尝奏宗云陛下行幸万里圣祚无疆故天宝中幸东都庶盈万数及上幸蜀至万里桥方悟焉【出载】
　　术士
　　宗时有术士云判人食物一一先知公卿竞延接唯李大夫栖筠不信召至谓曰审看某明日餐何物术者良久曰食两盘糕糜二十椀橘皮汤李笑乃遣厨司具明日会诸朝客平明有敎召对上谓曰今日京兆尹进新糯米糕得糕糜卿且唯吃良久以金盘盛来李拜而餐对御强食上喜曰卿吃甚美更赐一盘又尽既罢归腹疾大作诸物絶口唯吃橘皮汤至夜半方愈忽记术士之言谓左右曰我吃多少橘皮汤曰二十椀矣嗟叹久之遽邀术士厚与钱帛【出逸史】
　　杜鹏举
　　杜相鸿渐之父名鹏举父子而似兄弟之名葢有由也鹏举父尝梦有所之见一大碑云是宰相碑已作者金填其字未者刋名于上问有杜家儿否曰有任自看之视之记得姓下有鸟偏傍曳脚而忘其字乃名子为鹏举而谓之曰汝不为相即世世名字当鸟旁而曳脚也鹏举生鸿渐而名字亦前定矣况其官与寿乎【出集话录】
　　李栖筠
　　李大夫栖筠未达将赴时州田山人烟霞之士也颇有前知往见之问所得官答曰宣州溧阳尉李公曰某朝列之内亦有亲故所望之官实不至此良乆曰胜则不可某亦未审将一书与楚州白鹤观张尊师师当知矣李公至寻得观院蒿蓁塞迳若无人居扣门良久方有应者乃引入见张生甚古叟曰田子无端妄相告郎君语郎君岂不要知官否彼云何曰宣州溧阳尉曰否魏州馆陶主簿然已后任贵声华烜赫无介意于此也及到京授溧阳尉李公惊异以为张道士之言不中数日敇破铨注改馆陶主簿乃知田张相为发明后两人皆不知所之田生弟作江州司马名士颙【出逸史】
　　杜思温
　　贞元初有太学生杜思温善鼓琴多游于公侯门馆毎登临宴集徃徃得与尝从宾客夜宿城茍家觜中夜山月如昼而游客皆醉思温独携琴临水闲泛忽有一叟支颐来听思温谓是座客殊不回顾及曲罢乃知非向者同游之人遽置琴而起老人曰少年勿怖余是秦时河南太守梁陟也遭难身没于此中平生好鼓琴向来闻君抚琴轸清越故来听耳知音难遇无辞更为我弹之思温奏为沉湘老人曰此弄初成吾尝寻之其间音指稍异此思温因求其异随而正之声韵涵古又多怨切时人莫之闻也叟因谓思温曰君非太学诸生乎曰然叟曰君何不求于名誉而常为王门之伶人乎思温竦然曰受敎且问穷达之事叟曰余之少子主管人间禄籍当为君问之此后二日当再防于此至期而思温往见叟亦至焉乃告曰惜哉君终不成名亦无正官然有假禄在巴蜀一十九年俸入不絶然慎勿为武职当有大祸非禳所免志之志之言讫遂不见思温明年又下第遂罢举西游抵成都以所艺谒韦令公公甚重之累署要籍随军十七八年所请杂俸月不下二万又娶大将军女车马第宅甚盛而妻父尝欲思温在辕门思温记老人之言辄辞不就后二日密请韦令公遂补讨击使牒出方告不敢复辞而常惧祸至求为远使竟不果及刘辟反叛时思温在鹿头城城陷为官军所杀家族不知所在也【岀前定录】
　　柳及
　　柳及河南人贞元中进士登科殊之子也家于澧阳尝客游至南海元帅以其父有名于搢绅士林间俾假掾于广未几娶会长岑氏之女生一男名甑甑及以亲老家远不克迎候乃携妻子归宁于澧阳未再岁后以家给不足单车重游南中至则假邑于于武仙再娶沈氏会公事之郡独沈氏与母孙氏在县时当秋夜分之后天晴月皎忽于牖中见一小儿手招沈氏曰无惧无惧某几郎子也告説事状厯然可听沈氏以告其母母乃问是何人有何所请答曰某甑甑也以去年七月身死故来辞别凡人夭逝未满七岁者以生时未有罪状不受业报纵使未即托生多为天曹权禄驱使某使当职役但送文书来往地府耳天曹记人善恶毎月一送地府其间有暇亦得闲行沈氏因告曰汝父之郡会计亦当即至俄尔及归沈氏具告及固不信曰荒徼之地常有妖怪假托人事殆非山精木魅之所为乎其夕即又于牖间以手招及及初疑尚正辞诘之乃闻説本末知非他乃歔欷涕泗因询其夭横之由答曰去年七月中戱弄得痢疾医药不救以至于此亦命也今为天曹收役亦未有托生之期及曰汝既属防司即人生先定之事可知也试为吾检穷达性命一来相告答云诺后夕乃至曰防官有一大城贵贱等级咸有本位若棊布焉世人将死或半年或数月内即先于城中呼其名时甑甑已闻呼父名也辄绐而对既而私谓沈氏曰阿爷之名已被呼矣非久在人间他日有人求娶沈氏者慎勿许之若有姓周职在军门者即可许之必当偕老衣食盈羡其余所述近事无不征验后一夕又来曰某以拘役有限不得到人间从此永诀矣言词凄怆歔欷而去后四月及果卒沈氏寻亦萍泊南海或有求纳者辄不就后有长沙小将姓周者部本郡钱帛货贸于广州求娶沈氏一言而许之至今在焉平昌孟微与及相识具录其事【出前定录】
　　韦泛
　　韦泛者不知其所来大厯初罢润州金坛县尉客游吴兴维舟于兴国佛寺之水岸时正月望夜士女繁会泛方寓目忽然暴卒县吏捕验其事未已再宿而苏云见一吏持牒来云府司追遂与之同行约数十里忽至一城兵衞甚严入见多是亲旧往还泛惊问吏曰此何许也吏曰此非人间也泛方悟死矣俄见数骑呵道而来中有一人衣服鲜华容貌甚伟泛前视之乃故人也惊曰君何为来此曰为吏所追其人曰某职主召魂未省追子因思之曰嘻误矣所追者非追君也乃兖州金乡县尉韦泛也遽叱吏送之归泛既喜得返且恃其故人因求其禄寿其人不得已宻谓一吏引于别院立泛于门吏入持一丹笔来书其左手曰前杨复后杨后杨年年强七月之节归乡泛既出前所追吏亦送之既醒具述其事沙门法宝好异事尽得其实因传之后六年以调授太原阳曲县主簿秩满至京师适遇所亲与盐铁使有旧遂荐为子县巡官在职五年建中元年六月二十八日将赴以暴疾终于广陵旅舍其日乃立秋日也【出前定录】













　　太平广记卷一百四十九
　　钦定四库全书
　　太平广记卷一百五十
　　定数五
　　宗　　　　乔琳　　　　张去逸
　　李泌　　　　刘邈之　　　张仁袆
　　裴谞　　　　道昭　　　　李揆
　　宗
　　唐德宗降诞三日宗肃宗次之代宗又次之保母襁褓德宗来呈德宗色不白晳龙身仆前肃宗代宗皆不悦二帝以手自下递传呈上宗宗一顾之曰真我儿也谓肃宗曰汝不及他又谓代宗曰汝亦不及他髣髴似我既而在位二十七年六十三崩肃宗登位五年代宗登位十五年是不及也后明皇幸蜀至中路曰郎亦一遍到此来里及德宗幸梁是验也乃知圣人应天授命享国年深岂是徒然【出嘉话录】
　　乔琳
　　乔琳以天宝元年冬自太原赴举至大梁舍于逆旅时天寒雪甚琳马死佣仆皆去闻浚仪尉刘彦庄喜賔客遂往告之彦庄客申屠生者善鉴人自云八十已上颇箕踞傲物来客虽知名之士未尝与之揖让及琳至则言欵甚狎彦庄异之琳既出彦庄谓生曰他賔客贤与不肖未尝见先生之一言向者乔生一布衣耳何词之宻欤生笑曰此固非常人也且当为君之长吏宜善视之必获其报向与之言盖为君结欢耳然惜其情反于气心不称质若处极位不至百日年过七十当主非命子其志之彦庄遂馆之数日厚与车马遂至长安而申屠生亦告去且曰吾辱君之惠今有以报矣请从此辞竟不知所在琳后擢进士第累佐大府大厯中除怀州刺史时彦庄任修武令误断狱有死者为其家讼寃诏下御史劾其事及琳至竟获免建中初征拜中书侍郎平章事在位八十七日以疾罢后朱泚搆逆琳方削髪为僧泚知之竟逼受逆命及收复亦陈其状太尉李晟欲免其死上不可遂诛之时年七十一【出前定录】
　　张去逸
　　肃宗张皇后祖母窦氏宗之姨母也宗先后早薨窦有鞠养之恩景云中封邓国夫人帝甚重之其子去惑去盈去奢去逸依倚恩宠颇极豪华一日弟兄同猎渭曲忽有巨虵长二丈腾趠草上迅捷如飞去逸因踪辔弯弧一发而中则命从骑挂之而行俄顷雾起于渭上咫尺昏晦骤雨惊电无所遁逃偶得野寺去逸即弃马径依佛庙烈火震霆随而大集方霆火交下之际则闻空中曰勿惊仆射霆火遽散俄而复臻又闻空中曰勿惊司空霆火登止俄复藂集又闻空中曰勿惊太尉既而阴翳廓然终无所损然死虵从马则已失矣去逸自坐须富贵不数年染疾而卒官至太仆卿天宝中其女东宫充良媛及肃宗收复两京良媛颇有辅佐之力至德二载册为淑妃乾元元年诏中书令崔圆持节册为皇后而去逸以后父前后三赠官皆如空中之告耳【出纪闻】
　　李泌
　　天宝十四载李泌三月三日自洛乘驴归别墅从者未至路旁有车门而驴径入不可制遇其家人各将乘驴马羣出之次泌因相问遂并入宅邀泌入既坐又见妻子出罗拜泌莫测之疑是妖魅问姓窦潜令仆者问邻人知实姓窦泌问其由答曰窦廷芬且请宿续言之势不可免泌遂宿然甚惧廷芬乃言曰中桥有筮者葫芦生神之久矣昨因筮告某曰不出三年当有赤族之祸须覔黄中君方免问如何覔黄中君曰问谷子又问安得谷子言公姓名是也宜三月三日全家出城覔之不见必籍死无疑若见但举家悉岀哀祈则必免矣适全家方出访覔而卒遇公乃天济其举族命也供待备至明日请去且言归颍阳庄廷芬坚留之使人往颍阳为致所切取季父报而还如此住十余日方得归自此献遗不絶及禄山乱肃宗收西京将还秦收陜府获刺史窦廷芬肃宗令诛之而籍其家又以宗外家而事贼固囚诛戮泌因具其事且请使人问之令其手疏騐之肃宗乃遣使使回具如泌説肃宗大惊遽命赦之因问黄中君谷子何也廷芬亦云不知而葫芦生已卒肃宗深感其事因曰天下之事皆前定矣【出感定录】
　　刘邈之
　　刘邈之天宝中调授岐州陈仓尉邈之从母弟吴郡陆康自江南同官来有主簿杨豫尉张颖者闻康至皆来贺邈之时冬寒因饮酒方酣适有魏山人琮来邈之命下帷迎于庭且问其所欲琮曰某将入门请一食而去邈之顾左右命具刍米于馆琮曰馆则虑不及请于此食而过邈之以方饮有难色琮曰某能知人若果从容亦有所献邈之闻之而喜遽命褰帷而坐客亦乐闻其説咸与揖让而坐时康以醉卧于东榻邈之乃具既食之有所请琮曰自此当再名闻官止二邑宰而不主务二十五年而终言讫将去豫颖固止之皆有所问谓豫曰君后八月勿食驴肉食之遇疾当不可救次谓颖曰君后政官宜与同僚善如或不叶必为所害豫颖不悦琮知其意乃曰某先知者非能为君祸福也因指康曰如醉卧者不知为谁明年当成名厯官十余政寿考禄位诸君子不及也言讫遂去亦不知所往明年逆胡陷两京宗幸蜀陈仓当路时豫主邮务常念琮之言记之于手板及驿骑交至或有与豫旧者因召与食误啗驴肠数脔至暮胀腹而卒颖后为临濮丞时有寇至郡守不能制为贼所陷临濮令薛景元率吏及武士持兵与贼战贼退郡平节度使以闻即拜景为长史领郡务而颖果常与不叶及此因事答之遂阴汚而卒邈之后某下登科拜汝州临汝县令转润州上元县令在任无政皆假掾以终考明年康明经及第授秘书省正字充陇右巡官府罢调授咸阳尉迁监察御史盩厔令比部员外郎连典大郡厯官二十二考【出前定录】
　　张仁袆
　　唐沈君亮见防道事上元年中吏部员外张仁袆延坐问曰明公看袆何当迁亮曰台郎坐不暖席何虑不迁俄而袆如厠亮谓诸人曰张员外总十余日活何暇忧官职乎后七日而袆卒【出朝野佥载】
　　裴谞
　　宝应二年戸部郎中裴谞出为庐州刺史郡有二迁客其一曰武彻自殿中侍御史贬为长史其一曰于仲卿自刑部员外郎贬为别驾谞至郡三日二人来候谒谞方与坐俄而吏持一刺云寄客前巢县主簿房观请谒谞方与二客话旧不欲见观语吏云谢房主簿相访方对二客请俟他日吏以告观观曰某以使君有旧宜以今日谒固不受命吏又入白谞谞曰吾中外无有房氏为旧者乃令疏其父祖官讳观具以对又于怀中探一纸旧书以授吏谞览之愀然遽命素服引于东庑而吊之甚哀既出未及易服顾左右问曰此有府职月请七八千者乎左右曰有名逐要者是也遽命吏出牒以署观时二客相顾甚异之而莫敢发问谞既就榻叹息因谓二客曰君无为复患迁谪事固已前定某开元七年罢河南府文学时至大梁有陆仕佳为浚仪尉某往候之仕佳座客有陈留尉李揆开封主簿崔器方食有前襄州功曹参军房安禹继来时坐客闻其善相人皆请安禹无所让先谓仕佳曰官当再易后十三年而终次谓器曰君此去二十年当为府寺官长有权位而不见曹局亦有寿考次谓揆曰君今岁名闻至尊十三年间位极人臣后十二年废弃失志不知其所以然也次谓某曰此后厯践清要然无将相年至八十言讫将去私谓某曰少间有以奉托幸一至逆旅安禹既归某即继往至则言欵甚密曰君后二十八年当从正郎为江南郡守某明年当有一子后合为所守郡一官君至三日当令奉谒然此子命薄不可厚禄愿假俸十千已下此即安禹子也彻等咸异其事仕佳后再受监察御史卒器后为司农丞肃宗在灵武以防称防骤拜大司农及归长安累奉使后十余年竟不至本曹局揆其年授右拾遗累至宰相后与时不叶放逐南中二十年除国子祭酒充吐蕃会盟使既将行而终皆如其言安禹开元二十一年进士及第官止南阳令【出前定录】
　　李揆
　　李相国揆以进士调集在京师闻宣平坊王生善易筮往问之王生每以五百文决一局而来者云集自辰及酉不絶而有空反者揆时持一缣晨往生为之开卦曰君非文章之乎当得河南道一尉揆才华不宜为此色悒忿而去王生曰君无怏怏自此数月当为左拾遗前事固不可涯也揆怒未解生曰若果然幸一枉驾揆以书判不中第补汴州陈留尉始以王生之言有征后诣之生于几下取一缄书可十数纸以授之曰君除拾遗可发此缄不尔当大咎揆藏之既至陈留时采访使倪若水以揆才华族望留假府职会郡有事须上请择与中朝通者无如揆乃请行开元中郡府上书姓李者皆先谒宗正时李璆为宗长适遇上尊号揆既谒璆璆素闻其才请为表三通以次上之上召璆曰百官上表无如卿者朕甚嘉之璆顿首谢曰此非臣所为是臣从子陈留尉揆所为乃下诏召揆时揆寓宿于怀远坊卢氏姑之舍子弟闻召且未敢出及知上意欲以推择遂出既见乃宣命宰臣试文词时陈黄门为题目三篇其一曰紫丝盛露囊赋二曰答吐蕃书三曰代南越献白孔雀表揆自午及酉而成既封请曰前二首无所遗恨后一首或有所疑愿得详之乃许拆其缄涂八字旁注两句既进翌日授左拾遗旬余乃发王生之缄视之三篇皆在其中而涂注者亦如之遽命驾往宣平坊访王生则竟不复见矣【出前定录】
　　道昭
　　永泰中有沙门道昭自云兰州人俗姓康氏少时因得疾不救忽寤云防司见善恶报应之事遂出家住太行山四十年戒行精苦往往言人将来之事初若隐晦后皆明验尝有二客来一曰姚邈举明经其二曰张氏以资荫不记名僧谓张曰君授官四政慎不可食禄范阳四月八日得疾当不可救次谓邈曰君不利簪笏如能从戎亦当三十年无乏有疾勿令胡人疗之其年张授官于襄邓间后累常求南州亦皆得之后又赴果授虢州卢氏县令到任两日而卒卒之日果四月八日也后方悟范阳即卢氏望也邈后举不第从所知于容州假军守之名三十年累转右职后因别娶妇求为傧者因得疾服妪黄氏之药而终后访黄氏本末乃洞主所放出婢是胡女也【出前定录】



</div>
    <div class="pagination">
<a href="太平广记_page51.html">上一页</a><span>...</span><a href="太平广记_page47.html">47</a><a href="太平广记_page48.html">48</a><a href="太平广记_page49.html">49</a><a href="太平广记_page50.html">50</a><a href="太平广记_page51.html">51</a><span class="current-page">52</span><a href="太平广记_page53.html">53</a><a href="太平广记_page54.html">54</a><a href="太平广记_page55.html">55</a><a href="太平广记_page56.html">56</a><a href="太平广记_page57.html">57</a><span>...</span><a href="太平广记_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
