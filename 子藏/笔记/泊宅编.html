<!DOCTYPE html>
<html>
<head>
    <meta charset="UTF-8">
    <title>泊宅编 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泊宅编 - 第 1 页/共 5 页</h1>
    <div class="content">泊宅编 宋 方勺 
　　
　　方氏泊宅编序 
　　
　　泊宅翁学博而志刚，少时谓功名可力取，不肯与世俯仰。晚得一官，益龃龉不合，慨然叹曰:“大丈夫不为人则为己。先圣有言:朝闻道，夕死可矣。”乃取浮图、老子性命之说，参合其要，以治心养气，反约而致柔，年老而志不衰。酒后耳热，抵掌剧谈，道古今理乱、人物成败，使人听之竦然忘倦。时出句律，意匠至到。扁舟苕、霅之上，侣婵娟，弄明月;兴之所至，辄悠然忘归。使翁少而遇合，未必如岁晚所得之多也。一日，过予于桐汭，出所著《泊宅编》示予。予曰:“此翁笔端游戏三昧耳，胸中不传之妙，盍为我道其崖略?”翁默然无言。予因书以序之。丹阳洪兴祖庆善。 
　　
　　泊宅编卷一 
　　
　　阳孝本字行先，居虔州城西，学博行高。东坡谪惠州，过而爱之，号曰“玉岩居士”，仍为作真赞。居士不娶，坡每来，直造其室，尝戏以元德秀呼之。居士曰:“某乃阳城之裔。”故坡诗曰:“众谓元德秀，自称阳道州。”皆谓无妻也。居士后以遗逸得官。 
　　
　　吴师仁字坦求，钱塘人。笃学励志，不事科举。守臣陈襄、邓温伯、蒲宗孟皆以遗逸荐于朝。元佑初，被召命以学官。初，坦求丧亲，庐其墓，日托栖真寺随僧造饭一钵以充饥，不复置庖爨、蓄奴僮，闭户翛然读书，倦则默坐而已。尝一夕，已灭烛，室中忽自明，有僧长揖而入，与坐谈玄久之，谓坦求曰:“教授行且仕宦，寿不过六十。”僧去而复暗如初。坦求为太学博士，十年无他除改，其后以选除颖川、吴王宫教授，卒年五十七。 
　　
　　王升字君仪，居严州乌龙山。布衣蔬食，无书不读，道、释二典，亦皆遍阅。为湖、婺二州学官，罢归山中，杜门二年不赴调。一日，自以箕子《易》筮之，始治装西去，时年将六十矣。旅京师数月，良倦，将谋还乡，左丞薛昂以其所撰《冕服书》献之，稍历要官。君仪之学，尤深于《礼》、《易》，久为明堂司常。宣和乙巳，以待制领宫祠，复居乌龙故庐。每正旦，筮卦以卜一岁事，豫言灾祥，其验甚多。金人据临安，诸郡惊扰，严人皆引避山谷间，公独燕处如平时，且增葺舍宇，以示无虞。壬子正月，微感疾，谓贰车黄策曰:“陆农师待我为属官，不久当往，但《太元书》未毕，且不及见上元甲子太平之会，此为恨尔。”数日卒，年七十九。 
　　
　　东坡既就逮下御史狱，一日，曹太皇诏上曰:“官家何事数日不怿?”对曰:“更张数事未就绪，有苏轼者，辄加谤讪，至形于文字。”太皇曰:“得非轼、辙乎?”上惊曰:“娘娘何自闻之?”曰:“吾尝记仁宗皇帝策试制举人罢归，喜而言曰:‘今日得二文士，然吾老矣，度不能用，将留以遗后人。'二文士盖轼、辙也。”上因是感动，有贷轼意。 
　　
　　朱行中自右史带假龙出典数郡，年才逾壮。守东阳日，尝作春词云:“小雨廉纤风细细，万家杨柳青烟里。恋树湿花飞不起。愁无比，和春付与西流水。　　九十光阴能有几，金龟解尽留无计。寄语东城沽酒市，拼一醉，而今乐事他年泪。”自以为得意。后历中书舍人，帅番禺，得罪，安置兴国军以死。流落之兆，已见于此词。 
　　
　　王钦臣自西京一县令召入，议法与介甫不合，令学士院试赋一篇，但赐出身，却归本任。以二诗献公，其一云:“蜀国相如最有词，武皇深恨不同时。凌云赋罢还无用，寂寞文园意可知。”其二云:“古木阴森白玉堂，老年来此试文章。宫檐日永挥毫罢，闲拂尘埃看画墙。” 
　　
　　东坡帅杭，一日，与徐璹坐双桧堂，吟曰“二疏辞汉去”，璹应声曰:“大老入周来。”璹字全夫，少年登科，疏纵不事事，晚益流落，终于武义县主簿。尝寓婺州清涟寺，醉中题壁云:“惊雷殷殷南山曲。一夜山前春雨足。美人睡起怯轻寒，衣褪香绡红减玉。朝云霭霭弄晴态，野柳狂花无管束。东风也自足春情，吹皱两溪烟水绿。” 
　　
　　元佑中，东坡帅杭。予自江西来应举，引试有日矣，忽同保进士讼予户贯不明，赖公照怜，得就试;因预荐送，遂获游公门。公尝云:“王介甫初行新法，异论者譊譊不已。尝有诗云:‘山鸟不应知地禁，亦逢春暖即啾啾。'又更古诗‘鸟鸣山更幽'作‘一鸟不鸣山更幽'。” 
　　
　　欧公作《醉翁亭记》后四十九年，东坡大书重刻于滁州，改“泉洌而酒香”作“泉香而酒洌”，“水落而石出”作“水清而石出”。 
　　
　　冯当世未第时，客余杭县，为官逋拘窘，计无所出，题小诗于所寓寺壁。一胥魁范生见之，为白令，丐宽假。令疑胥受赇游说，胥云:“冯秀才甚贫，某但见其所留诗，知他日必显。”出其诗，令笑释之:“韩信栖迟项羽穷，手提长剑喝秋风。吁嗟天下苍生眼，不识男儿未济中。” 
　　
　　介甫尝戏作《走卒集句》云:“年去年来来去忙，倚他门户傍他墙。一封朝奏缘何事，断尽苏州刺史肠。” 
　　
　　先子晚官邓州，一日，秋风起，忽思吴中山水，尝信笔作长短句《黄鹤引》，遂致仕。其叙曰:予生浙东，世业农。总角失所天，稍从里闬儒者游。年十八，婺以充贡。凡七至礼部，始得一青衫。间关二十年，仕不过县令，擢才南阳教授。绍圣改元，实六十有五岁矣。秋风忽起，亟告老于有司，适所愿也。谓同志曰:“仕无补于上下，而退号朝士。婚嫁既毕，公私无虞。将买扁舟，放浪江湖中，浮家泛宅，誓以此生，非太平之幸民而何?”因阅阮田曹所制《黄鹤引》，爱其词调清高，寄为一阕，命稚子歌之，以侑尊焉。”生逢垂拱。不识干戈免田陇。士林书圃终年，庸非天宠。才初阘茸。老去支离何用?浩然归弄。似黄鹤、秋风相送。　　尘事塞翁心，浮世庄周梦。漾舟遥指烟波，群山森动。神闲意耸。回首名鞿利鞚。此情谁共?问几斛、淋浪春瓮。” 
　　
　　韩退之多悲，诗三百六十，言哭泣者三十首。白乐天多乐，诗二千八百，言饮酒者九百首。 
　　
　　徽宗兴画学，尝自试诸生，以“万年枝上太平雀”为题，无中程者。或密扣中贵，答曰:“万年枝，冬青木也;太平雀，频伽鸟也。”是时，殿试策题，亦隐其事以探学者。如大法断案，一案凡若干刑名，但取其合者，不问词理优劣。或曰:“王言而匿，其指奈何?”曰:“此正古之射策，在兵法所谓多方以误之也。” 
　　
　　自古继世宰相，前汉所称韦、平而已，汉袁、杨二族最盛，亦不过三四人。唯李唐一门十相者良多。至闻喜裴氏、赵郡李氏，一家皆十七人秉钧轴，何其盛也!本朝父子继相，韩、吕之后未闻。 
　　
　　自古相国最久者，唯召公三十六年;一朝宰相最多者，唯武后六十八人。 
　　
　　韩忠献公之子粹彦帅定武，或劝取幽燕者，粹彦折之曰:“国家奄有四海，宁少此一弹之土耶?”唐庚作传赞曰:“仁人之言，其利博哉!始之者寇莱公，成之者公也。” 
　　
　　王黼自入仕登庸，无他异，唯合眼时觉有物隐隐如玉箸，头长不盈寸，开眼则无之，他人不知也。每有庆事，则微痒而动摇，率以为常。靖康初，金人犯阙，黼正忧遽，忽痒甚，喜不自胜;微以手按之，其物忽落掌中，状如箸。不久及祸。 
　　
　　介甫尝昼寝，谓叶涛曰:“适梦三十年前所喜一妇人，作长短句赠之，但记其后段:'隔岸桃花红未半，枝头已有蜂儿乱。惆怅武陵人不管。清梦断，亭亭伫立春宵短。'” 
　　
　　姚佑自殿监迁八座，不数进见。母夫人久病痢，诸药不效，忧闷不知所出，令李昂筮轨革，有“真人指灵草”之语。一日，登对，上讶其悴，具以实奏。诏赐一散子，数服而愈，仍喻只炒椿子熟末之饮下。 
　　
　　王直方云:王介甫在翰苑，见榴花止开一朵，有“浓绿万枝红一点，动人春色不须多”之句。陈正敏谓此乃唐人诗，介甫尝题扇上，非其所作。 
　　
　　泊宅编卷二 
　　
　　予弟匋字仁宅，博学好古，未壮而卒。平生不喜作科举文，既卒，于箧中得二跋尾遗稿，今载于此: 
　　
　　《秦诅楚文跋尾》曰: 
　　
　　右秦《告巫咸神碑》，在凤翔府学;又一本《告亚駞神》者，在洛阳刘忱家。书辞皆同，唯偏旁数处小异。案:《史记?世家》，楚子连“熊”为名者二十二，独无所谓熊相者。以事考之，楚自成王之后，未尝与秦作难。及怀王熊槐十一年，苏秦为合从之计，六国始连兵攻秦，而楚为之长，秦出师败之，六国皆引而归。今碑云“熊相率诸侯之兵以加临我”者，真谓此举，盖《史记》误以熊相为熊槐耳。其后五年，怀王忿张仪之诈，复发兵攻秦，故碑又云“今又悉兴其众，以逼我边境”也。是岁秦惠王二十六年也。王遣庶长章拒楚师，明年春，大败之丹阳，遂取汉中之地六百里，碑云“克齐，楚师复略我边城”是也。然则碑之作正在此时，盖秦人既胜楚而告于诸庙之文也。秦人尝与楚同好矣，楚人背盟，秦人疾之，幸于一胜，遍告神明，着诸金石，以垂示后世，何其情之深切一至是欤!余昔固尝怪秦、楚虎狼之国，其势若不能并立于天下，然以邻壤之近，十八世之久，而未闻以弓矢相加。及得此碑，然后知二国不相为害，乃在于盟诅之美、婚姻之好而已。战国之际，忠信道丧，口血未干而兵难已寻者比比皆是，而二国独能守其区区之信，历三百有余岁而不变。不亦甚难得而可贵乎!然而《史记》及诸传记皆不及之也。碑又云:“熊相背十八世之诅盟。”今《世家》所载，自成王至熊相才十七世尔。又云:“楚取我边城新后｛皇阝｝及｛于阝｝长。”而《史记》止言六国败退而已。由是知简策之不足尽信，而碑刻之尤可贵也。秦惠公二十六年，周赧王之三年也。自碑之立，至今绍圣改元，实一千四百六年。（廷博案:绍圣，原误“绍兴”。一千四百六年，原误“一千四百四十九年”。今订正之。） 
　　
　　《石经跋尾》云: 
　　
　　右石经残碑在洛阳张景元家，世传蔡中郎书，未知何所据。汉灵帝熹平四年，邕以古文、篆、隶三体书五经，刻石于太学。至魏正始中，又为一字石经相承，谓之《七经正字》。今此所传，皆一体隶书，必魏世所立者。然《唐?经籍志》又有邕《今字论语》二卷，岂邕五经之外复为此乎?据《隋?经籍志》，凡言一字石经，皆魏世所为。有一字《论语》二卷，不言作者之名，而《唐?志》遂以蔡邕所作，则又疑《唐史》传之之误也。盖自北齐迁邕石经于邺都，至河滨岸崩，石没于水者几半。隋开皇中，又自邺运入长安，未及缉理，寻以兵乱废弃。唐初，魏郑公鸠集所余，十不获一，而传拓之本犹存秘府。前史所谓三字石经者，即邕所书，然当时一字石经存者犹数十卷，而三字石经止数卷而已。由是知汉石经之亡久矣，不能若此之多也。魏石经近世犹存，五代湮灭殆尽。往年洛阳守困阅营造司所弃碎石，识而收之，遂加意搜访，凡得《尚书》、《论语》、《仪礼》合数十段。又有《公羊》碑一段在长安，其上有马日磾等名号者;魏世用日磾等所正定之本，因存其名耳。案《洛阳记》，日磾等题名本在《礼记》碑，而此乃在《公羊》碑上，益知非邕所为也。《尚书》、《论语》之文，与今多不合者，非孔安国、郑康成传之本也。独《公羊》当时无他本，故其文与今文无异，皆残阙已甚，句读断绝，一篇之中，或不存数字，可胜叹惜哉!吾友邓人董尧卿自洛阳持石经纸本归，靳然宝之如金玉，而予又从而考之。其勤如是，予二人亦可谓有志于斯文矣! 
　　
　　崇宁五年，长星见。蔡京斥居浙西，时事小变，士大夫观望，或于秉笔之际有向背语。蔡既再相，门人苏棫者自漳州教授召赴都堂，审察献议，乞索天下学官五年所撰策题，下三省委官考校，以定优劣。坐是停替者三十余人。棫为太学博士，迁司业卒。 
　　
　　今之巧宦者，皆谓之“钻”。班固云:“商鞅挟三术以钻孝公。”仕有不称职者，许郡将或部使者两易其任，谓之“对移”。汉薛宣为左冯翊，以频阳令薛恭本县孝者，未尝知治民，而粟邑令尹赏久用事，宣即奏赏换县，乃对移之所起也。 
　　
　　狄武襄公青，本拱圣兵士，累战功致位枢府。既贵，时相或讽其去面文者，但笑不答。仁庙亦宣喻之，对曰:“臣非不能，姑欲留以为天下士卒之劝。”上由此益爱之。 
　　
　　宗泽，婺州农家子，登进士科，调馆陶尉，凡获逃军即杀之，邑境为之无盗。时吕大资（惠卿）帅大名，闻其举职，因召与语，仍荐之，且诫之曰:“此虽除盗之一策，恨子未阅佛书，人命难得，安可妄杀，况国有常刑乎!”泽靖康中为副元帅，后尹开封卒。 
　　
　　河阳三城，其中城曰中潬，（音诞。）黄河两派贯于三城之间，秋水泛溢时，南北二城皆有濡足之患，唯中潬屹然如故。相传此潬随水高下，若所谓地肺浮玉者。《楞严经》云:“干为洲潬，湿为巨海。” 
　　
　　乌程之东数十里，有泊宅村。予买田村下。因阅金石遗文，昔颜鲁公守湖州，张志和浮家泛宅，往来苕、霅间，此乃志和泊舟之所也。《续仙传》云:“志和，越人。”而《唐史》以为婺人。予喜卜筑之初，闻同里之高风，遂得友其人于千载，因作诗识之。王侍郎（汉之）一见，号予“泊宅少翁”，仍为作真赞曰:“形色保神，环无初终，粉饰大钧，而为之容，是曰泊宅之少翁。” 
　　
　　唐李一品贵极当时，尝为滁州刺史，作怀嵩楼西城上，刻文于石，以怀嵩、洛，有“白鸡黄犬”之叹，后竟以谪死。楼有公画像，颀然七尺，真伟人也，但鼻端微曲耳。 
　　
　　秦之长城，西起临洮，尽辽海。今但穴其下以来往，望之若紫云横亘沙漠上。 
　　
　　自登州岸一潮渡海，即至岛。岛有五所，即《禹贡》之羽山。 
　　
　　西汉梅福自九江尉去，隐为吴门卒。今山阴有梅市乡，山曰梅山，即其地也。 
　　
　　会稽山为东南巨镇，周回六十里，北出数垄，葬者纷纷，得正垄者，赵、陆二祖坟而已。二坟同一山，下瞰鉴湖，湖外有山，横抱如几案，案外尖峰名梅李尖，地理家谓之“笔案”。陆氏葬后六十年，生孙佃，为尚书左丞。赵氏葬八十年生曾孙抃，为太子太师。自是陆公赠太保，赵公赠少保。 
　　
　　泉州万安渡水阔五里，上流接大溪，外即海也。每风潮交作，数日不可渡。刘鋹据岭表，留从效等据漳、泉，恃此以负固。蔡襄守泉州，因故基修石桥，两涯依山，中托巨石。桥岸造屋数百楹，为民居，以其僦直入公帑，三岁度一僧掌桥事。春夏大潮，水及栏际，往来者不绝，如行水上。十八年，桥乃成，即多取蛎房，散置石基，益胶固焉。元丰初，王祖道知州，奏立法，辄取蛎房者徒三年。 
　　
　　古法:凿井者先贮盆水数十，置所欲凿之地，夜视盆中有大星异众者凿之，必得甘泉。范文正公所居宅，必先浚井，纳青术数斤于其中，以辟温气。 
　　
　　湖州豪右吴伯阳有子倜，寓太学，方预荐，伯阳梦若游奕使者立厅事东阶，欲延之坐，不可;问:“秀才在否?”对曰:“不在。”遂去。伯阳送出门，见道中旌幢仪物弥望不绝，语伯阳曰:“秀才归，但道天赦曾来。”倜是举礼部奏名第一。 
　　
　　崇宁更钱法，以一当十，小民嗜利，亡命犯法者纷纷。或捕得数大缶，诬以枢密张楶之子綖之所铸也。初，遣监察御史张茂直就平江鞠之，案上，綖不伏。再遣侍御史沈畸，既至，系者已数百人，尽释之，阅实以闻。时宰大怒，别选锻炼，綖竟坐刺配，籍没其家。沈既得罪，归乡以死，张再迁亦不显。今三十年间，沈氏有子登科，张氏不复振矣。二子皆东吴贤者，不幸而当此，大抵张之失，在于但畏人而不畏天。吁!可以为世之戒矣。 
　　
　　诗中用“乾坤”字最多且工，唯杜甫。记其十联:“乾坤万里眼，时序百年心。”“身世双蓬鬓，乾坤一草亭。”“江汉思归客，乾坤一腐儒。”“吴楚东南坼，乾坤日夜浮。”“不眠忧战伐，无力正乾坤。”“纳纳乾坤大，行行郡国遥。”“日月笼中鸟，乾坤水上萍。”“胡虏三年入，乾坤一战收。”“日月低秦树，乾坤绕汉宫。”“开辟乾坤正，荣枯雨露偏。” 
　　
　　玉山郑泰者，粗有家资。一夕，梦若使者来谒，延之坐，忽曰:“从尔贷万缗。”泰方自叙力薄，其人曰:“天符已下。”径去不顾。后数日，火，邑人见一四目道士，郊外舞笏而入;凡笏之所指，则火随而起。它日验之，所指皆郑之僦舍，其直恰万缗。 
　　
　　一士人沿汴东归，夜泊村步，其妻熟寐，撼之。问何事，不答。又撼之，妻惊起，视之，舌肿已满口，不能出声。急访医，得一叟负囊而至，用药糁，比晓复旧。问之，乃蒲黄一味，须真者佳。 
　　
　　邓菊甲于天下，父老云其品无虑六七十。绍圣初，先子为教官，主善堂后所有仅五十种，乃前任刘正夫求于诸邑得之，闻颇恨不尽其佳品而去。 
　　
</div>
    <div class="pagination">
<span class="current-page">1</span><a href="泊宅编_page2.html">2</a><a href="泊宅编_page3.html">3</a><a href="泊宅编_page4.html">4</a><a href="泊宅编_page5.html">5</a><a href="泊宅编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
