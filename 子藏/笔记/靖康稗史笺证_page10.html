<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 10 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 10 页/共 38 页</h1>
    <div class="content">　　三朝北盟会编卷七四是日云：「何■使金军前，恳粘罕乞减金银表段之数，粘罕不从。」又同书九日引宣和录曰：「是日，太上、皇后偕至，置酒食甚欣然。不及次日，遂有出郊之意。至晚，金人遣使致书，欲车驾再幸其军，议加金主徽号……或云，是日有使来要驾，托以面议金银事，而上之出以议徽号为辞。」按据此，则「请帝出城」乃初九日之事。 

　　▲初九日，虏索上元灯饰出城。 

　　△靖康要录卷一五：靖康二年正月「九日，李若水兼开封府尹。金人索上元灯，城市内观应副。」按靖康纪闻于十二日记云：「是日，又津搬景龙门常衣灯，所用金灯、瑠璃、翠羽、飞仙之类赴军前交纳。盖自月初，金人大索元宵灯烛，欲于城上作元夕。十余日，凡在京道宫、佛寺、正店所有搜绝殆尽，稍不堪者，辄退换。」 

　　▲初十日，车驾再出南熏门入青城寨，减去禁卫七百三十四人，令御带王球押回。晚间，差御带王孝杰传旨入城云，诸酋未集，来日议事，帝宿斋宫。 

　　△宋史卷二三钦宗纪：靖康二年正月「庚子，金人索金银急，何■、李若水劝帝亲至军中，从之，以太子监国而行。」按是月辛卯朔，庚子是初十日。 
　　靖康要录卷一五是日云：「十日黎明，车驾由南熏门出，侍从以下或不及知，金人兵皆成列以迓……差带御器械王球押金人所减禁卫七百三十四人入城。是晚，御带王孝杰自城外来传圣旨，出城见两元帅议加徽号事，为诸酋未集，议事未毕，来日入城，各宜知悉。」 
　　靖康纪闻：「初十日平旦，驾出南熏门。开封府尹、少尹以金银数未敷，各降三级。是日，车载金银起纳军中者莫知其数。迨晚，榜诏曰：朕出城议徽号事，为诸国未集，来日定回，仰居民安业。」 
　　三朝北盟会编卷七四十日庚子车驾再幸青城军前条引靖康遗录曰：「上疑番贼见欺，意欲无往，而金银不足，恐其纵兵，不得已，乃以皇太子监国，枢密使孙傅为留守。密谓傅曰，我至番寨，虑有不测，当以后事付卿……」 

　　▲十三日，王宗沔同虏使入城窥伺帝姬，已议和亲。 

　　△三朝北盟会编卷七四靖康二年正月十三日引靖康小录曰：「是日，王宗沔同番使入门，且语且泣，都人惊疑，纷纷相传，上在斋宫不食三日矣……」按靖康要录卷一五是日所记与之同。则是日王宗沔确同金使入城。然不云「窥伺」事，盖讳之也。 

　　▲十四日，虏寨试灯，令民城上纵观。 

　　△靖康要录卷一五：靖康二年正月「十四日，军前试灯，许都人登城以观。」 

　　▲十六日，虏焚新宋门内神卫营。 

　　△宋史卷二三钦宗纪：靖康二年正月「丙午……至夜，金人劫神卫营。」按是月辛卯朔，丙午为十六日。靖康要录卷一五是日云：「金人焚新宋门里神卫营。」 

　　▲十八日，虏索景灵宫供具。 

　　△靖康要录卷一五：靖康二年正月十八日，「是日，辇景灵宫供具纳军前。退太祖皇帝殿什物回，令张设如初。」按三朝北盟会编卷七六是日引宣和录所记同。 

　　▲十九日，开封府报纳虏营金十六万两、银六百万两。 

　　△靖康要录卷一五：靖康二年正月「十九日，令权位纳金银。开封府申，根括到金十六万两，银二百万两。闻二帅有喜色。」按「六百」，此作「二百」，异。 

　　▲二十五日，虏索玉册、车辂、冠冕一应宫廷仪物，及女童六百人、教坊乐工数百人。 

　　△靖康要录卷一五：靖康二年正月「二十五日，雪数尺，死者甚众。取玉册、车辂、冠冕及女童六百人、教坊乐工数百人。」 
　　靖康纪闻：「二十五日大雪，气候风寒，彷佛类城陷时。金人索内夫人、优倡及童贯、蔡京、梁师成、王用家声乐，虽已出宫、已从良者亦要之。开封府散遣公吏捕捉，巷陌店肆搜索甚峻，满市号恸，其声不绝。又索教坊伶人、百工、伎艺，诸色待诏等，开封府奉命而已。」 
　　三朝北盟会编卷七七靖康二年正月二十六日引宣和录曰：「又取车辂、冠冕及女童六百人、教坊乐工数百人……」 

　　▲二十七日，虏取内侍五十人，晚间退回三十六人。新宋门至曹门火。 

　　△靖康要录卷一五：靖康二年正月「二十七日，军前取内侍五十人，晚退三十六人回，止要被上皇任用者……新宋门至曹门火。」 

　　▲二十八日，虏索蔡京、王黼、童贯家姬四十七人出城。 

　　△靖康要录卷一五：靖康二年正月「二十八日……军前来选取蔡京、王黼、童贯家姬四十七人。又取皇后冠、御马装具。」按三朝北盟会编卷七八引宣和录，此事系于二十七日。 

　　▲二十九日，虏索大礼仪仗、大晟乐器、后妃冠服、御马装具出城。 

　　△三朝北盟会编卷七八靖康二年正月二十九日，「留守司奉圣旨，令多差人般擎所须仪仗等物，候般发尽绝，车驾还内。」按靖康要录卷一五，「取皇后冠、御马装具」在二十八日，而「般擎大礼仪仗、大晟府等物尽赴军前」在三十日。又靖康纪闻亦于二十八日记云：「金人又索尚乐、大晟府乐器、太常寺礼物、戏仪，以追樽罍、笾豆，至于弈棋、博戏之具，无不征索，载而往者不可胜计。」似索拿仪仗之类非一日之事。 

　　▲二月初一日，虏索工匠各色人及三十六州守臣家属出城。 

　　△靖康要录卷一五：靖康二年二月「一日，金人来取应修内司并东西八作司、文思院、后苑作工匠、唱探营人、教坊乐工；取三十六州守臣家属。」 
　　三朝北盟会编卷七八于正月三十日记云：「是日，又取画工百人，医官二百人，诸般百戏一百人，教坊四百人，木匠五十人，竹瓦泥匠、石匠各三十人，走马打球弟子七人，鞍作十人，玉匠一百人，内臣五十人，街市弟子五十人，学士院待诏五人，筑球供奉五人，金银匠八十人，吏人五十人，八作务五十人，后苑作五十人，司天台官吏五十人，弟子帘前小唱二十人，杂戏一百五十人，舞旋弟子五十人，金辂玉辇法物、法驾、仪仗、驾头，皇后玉车，宰相子弟车，诸王法服，宰相、百官朝服，皇后衣服，御驾、御鞍，御尘拂子，御马二十匹，珊瑚鞭两条，御前法服、仪仗，内家乐女、乐器，大晟乐器，钧容班一百人并乐器，内官脚色，国子监书库官，太常寺官吏，秘书省书库官吏，后苑作官吏，五寺三监大夫，合台官吏，左司吏部官吏，鸿胪寺官吏，太医局官吏，市易务官吏，大内图，夏国图，天下州府、尚书省图，百王图，宝箓宫图，隆德宫图，相国寺图，五岳观图，神霄宫图，天宁寺图，本朝开国登宝位赦书旧本，夏国奏举书本，红笺纸，铜古器二万五千，酒一百担，米五百石，大牛车一千，油车二千，凉伞一千，太医局灵宝丹二万八千七百贴。」 

　　▲初二日，虏索天台浑仪、三馆太清楼文籍图书、国子书板，又丝绵数万斤出城。 

　　△靖康要录卷一五：靖康二年二月「二日，坏司天台浑仪输军前。虏图明堂九鼎，观之不取，止索三馆文籍图书、国子书板。金人来取丝绵凡数万斤送之军前……又取太清楼书，皆黄帕牙签，载以太平车，凡百余，皆遣监官交纳于番寨。」 
　　三朝北盟会编卷七八是日云：「是日，来取索妃后服、瑠璃玉器，再要内夫人、杂工匠、伶人、医人、内官等家属……」按靖康纪闻是日所载同。 
　　建炎以来系年要录卷二是日云：「金人索后妃服、浑天仪、琉璃玉器等。」按金人所索颇多，各书所载仅重点略有不同而已。 

　　▲初三日，虏索男女乐工、医人出城。 

　　△靖康要录卷一五：靖康二年二月「三日，金人来取乐工、医人，稍有名者皆不得脱。」又云：「是日乐工、医官等家属出城，虏取囊箧视之，有金帛未输者，大怒，仍复大索。」 
　　三朝北盟会编卷七八是月四日甲子条引汴都记云：「先是正月内金帛见纳比元数金百之一、银十之一、表段十之二，惟绢有余。留守司申状，城中所有止如此，如有隐蔽，同受军法。二月四日，奉圣旨根括金银，应副大金，已具了绝事状。却有取过军前内官蓝欣、医官周道隆、乐官孟子书等，经元帅投状，称有金银在家窖藏，乞取前来，遂致元帅怪怒，差人赍锄镢入城斸取内侍邓珪及教坊人所窖金银。于是开封府出榜再行根括。」情节略异。 

　　▲初四日，虏索藏经、道经书板出城。 

　　△靖康要录卷一五：靖康二年二月「四日……开封府出榜晓谕，般藏经、道经等书板。」 

　　▲初六日，虏令吴幵、莫俦持伪诏入城，废帝为庶人，别立异姓，并请太上、后妃、嫔御、诸王、王妃、帝姬、驸马出城。 

　　△靖康要录卷一五：靖康二年二月「六日……至晚，金人遣内翰吴幵、莫俦持废帝伪书入城，孙傅等数人读之，号绝欲死。其文曰：元帅府迄以宋主降表申奏，今奉回降圣旨札子，先皇帝有大造于宋，而宋人悖德，故去年有问罪之举。乃因嗣子遣使军前哀呜祈请，遂许自新。既而不改前愆，变盟渝(逾)速。是致再讨，犹敢抗师。洎官兵力击，京师摧破，方申待罪之礼，况追寻载书，有违斯约，子孙不绍、社稷倾覆，父子所盟，其实如一。今既伏罪，宜从誓约。宋之旧封，颇亦广袤，既为我有，理宜混一。然所举止在吊民，本非贪土，宜别择贤人立为屏藩，以王兹土。其汴京人民，许随主迁居者。右所降圣旨在前，今请前宋宰执、文武百官洎京僚，一面共请上皇并以下后妃、儿女，及诸亲王、公主之属出京，仍勾集在京僧道、耆旧、军人、百姓遵依圣旨，共议荐举堪为人主者一人，不限名位高卑……为众所推服，长于治民者……当依所奉圣旨，备礼册命。赵氏宗人不预此议……」按三朝北盟会编卷七八是日所引伪楚录所记与此同。 

　　▲初七日，太上以下三千余人皆出南熏门，虏骑押送入寨，戌刻始毕。 

　　△宋史卷二三钦宗纪：靖康二年二月「丁卯，金人要上皇如青城。以内侍邓述所具诸王孙名，尽取入军中。」按是月辛酉朔，丁卯是初七日。 
　　靖康要录卷一五：靖康二年二月「七日黎明，孙傅遣王汝弼、内侍李召周诣请太上皇帝出城者再。少顷，太上皇后亦至延福宫，相率以行，但未言军前废立。巳时，太上皇帝、太上皇后、郓王以下三千余人，诸王妃、公主、都尉等，尽乘车由南熏门出。至午，燕王、越王出……」三朝北盟会编卷七九是日所引宣和录所记与此同。 
　　靖康纪闻云：「午后，有内家车子数十，各携被褥于车后诣南熏门，星驰而去，黄门老卒从行，皆有忧色。士庶皇惑不知端倪，监国令旨云，皇帝出郊日久未还，太上道君领宫嫔出城，亲诣大金军前，求驾回……」 
　　建炎以来系年要录卷二亦云：二月「丁卯，道君太上皇帝出诣京营。时敌令翰林学士承旨吴幵、学士莫俦邀上皇出郊，上皇疑不听。敌以其事付京城四壁巡检、温州观察使范琼。平旦，金人大启南熏门，铁骑极望闯门，而范琼与幵、俦及内侍李石偕至延福宫，请上皇与宁德皇后同诣军前恳告，上皇未应。琼以言逼之，遂御犊车出宫。至南熏门，敌自瓮城以铁骑拥之而去，都人望之皆恸哭。」 

　　▲初八日，虏索近上宗室眷属出城。 

　　△靖康要录卷一五：靖康二年二月初八日，「是日，燕王、越王、近上宗室、曹张两公主，鸿胪少卿康执权、元当可，光禄少卿范寅敬，少府少监苏余庆，军器少监徐天民，将作少监冯时出赴军前。」 

　　▲十一日，皇后、太子以下出赴虏寨，诸臣议举张邦昌为帝。 

　　△宋史卷二三钦宗纪：靖康二年二月「辛未，金人偪上皇召皇后、皇太子入青城。」按是月辛酉朔，辛未为十一日。靖康要录卷一五是日云：「午后，皇后、太子出门，车凡五两，百官军民奔随号泣……孙傅随太子至南熏门，欲出，范琼以死拒之……徐秉哲尝谕从事辈曰，失一人则罪在秉哲矣。于是复召百官会议，相视久之，计无所出。众曰：今日当勉强应命……不若举在军前者一人。张邦昌旧任宰相，姑举之以塞命……」 
　　靖康纪闻云：「是日，范琼领兵往来内前，宣谕百姓：赵氏已失国，军前见议立异姓，今晚皇后、太子尽出，不许邀阻。」按三朝北盟会编卷八０是日所引遗史所载与此大略相同。 

　　▲十二日，虏索六部人吏出城。 

　　△靖康要录卷一五：靖康二年二月「十二日，取六部人吏并孙傅、张叔夜出军前。」 

　　▲十三日，虏尽索宗族男女及明经四十人出城。 

　　△靖康要录卷一五：靖康二年二月十三日，「金人悉取索宗室近属出军前。取学官十人、明经学生三十人。」 

　　▲十四日，虏尽索司天官、内侍、僧道、秀才、监吏、裁缝、染、木、银、铁各工，阴阳，伎术影戏、傀儡、小唱诸色人等及家属出城。 
</div>
    <div class="pagination">
<a href="靖康稗史笺证_page9.html">上一页</a><span>...</span><a href="靖康稗史笺证_page5.html">5</a><a href="靖康稗史笺证_page6.html">6</a><a href="靖康稗史笺证_page7.html">7</a><a href="靖康稗史笺证_page8.html">8</a><a href="靖康稗史笺证_page9.html">9</a><span class="current-page">10</span><a href="靖康稗史笺证_page11.html">11</a><a href="靖康稗史笺证_page12.html">12</a><a href="靖康稗史笺证_page13.html">13</a><a href="靖康稗史笺证_page14.html">14</a><a href="靖康稗史笺证_page15.html">15</a><span>...</span><a href="靖康稗史笺证_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
