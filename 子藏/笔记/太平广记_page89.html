<!DOCTYPE html>
<html>
<head>
    <meta charset="UTF-8">
    <title>太平广记 - 第 89 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 89 页/共 228 页</h1>
    <div class="content">　　昔有一人与奴同时得腹瘕病奴既死令剖腹视之得一白鼈乃试以诸药浇灌之并内药于腹中悉无损动乃系鼈于牀脚忽有一客来看之乘一白马既而马溺溅鼈鼈乃惶骇疾走避之既系之不得去乃缩藏头颈足焉病者察之谓其子曰吾病或可以救矣乃试以白马溺灌鼈须臾消成水焉病者遂顿服升余白马溺病即豁然除愈【出续搜神记】
　　李子豫
　　许永为豫州刺史镇歴阳其弟得疾心腹坚痛居一夜忽闻屏风后有鬼言何不速杀之明日李子豫当以赤丸打汝汝即死矣及旦遂使人迎子豫既至病者忽闻腹中有呻吟之声子豫遂于巾箱中出八毒赤丸与服之须臾腹中雷鸣彭转大利所病即愈【出续搜神记】
　　徐之才
　　北齐右仆射徐之才善医术时有人患脚跟踵痛诸医莫能识之之才曰蛤精疾也得之当由乘船入海垂脚水中疾者曰实曾如此为割之得蛤子二个如榆荚【出太原故事】
　　甄权
　　甄权精究医术为天下最年一百三嵗唐太宗幸其宅拜朝散大夫【出谭宾録】
　　孙思邈
　　唐邓王元髙祖第十八子也好学善谈名理与典籖卢照邻为布衣之交常称曰寡人之相如也照邻范阳人为新都尉因染患疾居于阳翟之具茨山着释疾文及五悲雅有骚人之风竟自沉于颍水而死照邻寓居于京城鄱阳公主之废府显庆三年诏征太白山士孙思邈亦居此府思邈华原人年九十余而视听不衰照邻自伤年才彊仕沈疾困惫乃作病梨树赋以伤其禀受之不同词甚美丽思邈既有推步导养之术照邻与当时知名之士宋令文孟诜皆执师资之礼尝问思邈曰名医愈疾其道何也思邈曰吾闻善言天者必质于人善言人者必本于天故天有四时五行日月相推寒暑迭代其转运也和而为雨怒而为风散而为露乱而为雾凝而为霜雪张而为虹霓此天之常数也人有四肢五臓一觉一寐呼吸吐纳精气往来流而为荣卫彰而为气色发而为音声此亦人之常数也阳用其精隂用其形天人之所同也及其失也蒸则为否则生寒结而为瘤赘隔而为痈疽奔而为喘乏竭而为焦枯诊发乎内而变动乎形推此以及天地亦如之故五纬盈缩星辰错行日月薄蚀彗孛流飞此天地之危诊也寒暑不时此天地之蒸否也石立土踊此天地之瘤赘也山崩地防此天地之痈疽也奔风暴雨此天地之喘乏也雨泽不降川泽涸竭此天地之焦枯也良医之以药石救之以针灸圣人和之以至徳辅之以人事故体有可消之疾天有可消之灾通乎数也照邻曰人亊如何思邈曰胆欲大而心欲小智欲圎而行欲方照邻曰何谓也思邈曰心为五臓之君君以防顺为主故心欲小胆为五臓之将将以果决为务故胆欲大智者动象天故欲圎仁者静象地故欲方诗曰如临深渊如履薄冰为小心也赳赳武夫公侯干城为大胆也传曰不为利回不为义疚仁之方也易曰见几而作不俟终日智之圆也照邻又问养性之道其要何也思邈曰天道有盈缺人事多屯厄茍不自慎而能济于厄者未之有也故养性之士先知自慎自慎者恒以忧畏为本经曰人不畏威天威至矣忧畏者死生之门存亡之由祸福之本吉凶之源故士无忧畏则仁义不立农无忧畏则稼穑不滋工无忧畏则规矩不设商无忧畏则货殖不盈子无忧畏则孝敬不笃父无忧畏则慈爱不着臣无忧畏则勲庸不建君无忧畏则社稷不安故养性者失其忧畏则心乱而不理形躁而不宁神散而气越志荡而意昏应生者死应存者亡应成者败应吉者凶夫忧畏者其犹水火不可暂忘也人无忧畏子弟为勍敌妻妾为防仇是故太上畏道其次畏天其次畏物其次畏人其次畏身忧于身者不拘于人畏于巳者不制于彼慎于小者不惧于大戒于近者不惧于逺能知此者水行蛟龙不能害陆行虎兕不能伤五兵不能及疫疠不能染防贼不能谤毒螫不加害知此则人事毕矣思邈寻授承务郎直尚药局以永淳初卒遗令薄不设防器祭祀无牲牢死经月余顔色不变举尸就木如空衣焉撰千金方三十卷行于代【出谭宾録】
　　许裔宗
　　许裔宗名医神人谓之曰何不著书以贻将来裔宗曰医乃意也在人思虑又脉候幽甚难别意之所解口莫能宣古之名手唯是别脉脉既精别然后识病病之于药有正相当者唯须用一味直攻彼病即立可愈今不能别脉莫识病原以情亿度多安药味譬之于猎不知兎处多发人马空广遮围或兾一人偶然逢也以此疗病不亦踈乎脉之深趣既不可言故不能著述【出谭宾録】
　　秦鸣
　　唐髙宗苦风头目不能视召侍医秦鸣诊之秦曰风毒上攻若刺头出少血愈矣天后自中怒曰此可斩也天子头上岂是出血处耶鸣叩头请命上曰医人议病理不加罪且吾头重闷殆不能忍出血未必不佳朕意决矣命刺之鸣刺百防及脑戸出血上曰吾眼明矣言未毕后自中顶礼以谢之曰此天赐我师也躬缯宝以遗之【出谭宾録】
　　卢元钦
　　泉州有客卢元钦染大风唯鼻根未倒属五月五日官取蚺蛇胆欲进或言肉可治风遂取一截蛇肉食之三五日顿渐可百日平复【出朝野佥载】
　　又商州有人患大风家人恶之山中为起茅舍有乌蛇坠酒罂中病人不知饮酒渐差罂底见蛇骨方知其由也【出朝野佥载】
　　周允元
　　则天时鳯阁侍郎周允元朝罢入阁太平公主唤一医人自光政门入见一鬼撮允元头二鬼持棒随其后直出景运门医白公主公主奏之上令给使觇问在阁无事食讫还房午后如厠长参典怪其乆私往候之允元踣靣于厠上目直视不语口中涎落给使奏之上问医曰此可得几时对曰缓者三日急者一日上与锦被覆之并牀舁送宅止夜半而卒上自为诗以悼之【出朝野佥载】
　　杨亮
　　乆视年中襄州人杨亮年二十余于防州汶山观佣力昼梦见天尊云我堂舍破壊汝为我修造遣汝能医一切病悟而説之试疗无不愈者贑县里正背有肿大如拳亮以刀割之数日平复疗病日获十千造天尊堂成疗病渐渐无效【出朝野佥载】
　　赵景
　　如意年中洛州人赵景病卒五日而苏云见一僧与一木长尺余教曰人有病者汝以此木拄之即愈景得见机上尺乃是僧所与者试将疗病拄之立差门庭每日数百人御史马知巳以其聚众追之禁左台病者满于台门则天闻之追入内宫人病拄之即愈放出任救病百姓数月以后得钱七百余贯后渐无騐遂絶【出朝野佥载】
　　张文仲
　　洛州有士人患应病语即喉中应之以问善医张文仲张经夜思之乃得一法即取本草令读之皆应至其所畏者即不言仲乃録取药合和为丸服之应时而止一云问医苏澄云【出朝野佥载】
　　郝公景
　　郝公景于泰山采药经市过有见鬼者怪羣鬼见公景皆走避之遂取药和为杀鬼丸有病患者服之差【出朝野佥载】
　　崔务
　　定州人崔务坠马折足医令取铜末和酒服之遂痊平及亡后十余年改视其胫骨折处铜末束之【出朝野佥载】












　　太平广记卷二百十八
　　钦定四库全书
　　太平广记卷二百十九
　　医二
　　周广　　　　白岑　　　　张万福
　　王彦伯　　　李祐妇　　　元颃
　　梁革　　　　梁新赵鄂　　高骈
　　田令孜　　　于遘　　　　顔燧
　　周广
　　开元中有名医纪明者呉人也尝授秘诀于隐士周广观人顔色谈笑便知疾深浅言之精详不待诊候上闻其名徴至京师令于掖庭中召有疾者俾周验焉有宫人每日昃则笑歌啼号若中狂疾而又足不能及地周视之曰此必因食且饱而大促力顷复仆于地而然也周乃饮以云母汤既已令熟寐寐觉乃失所苦问之乃言尝因大华公主载诞三日宫中大陈歌吹某乃主讴者惧其声不能清且长食防蹄美遂饱而当筵歌数曲曲罢觉胸中甚戏于砌台乘高而下未及其半复为后来者所激因仆于地乆而方苏而病狂因兹足不能及地也上大异之有黄门奉使自交广而至拜舞于殿下周顾谓曰此人腹中有蛟龙明日当产一子则不可活也上惊问黄门曰卿有疾否乃曰臣驰马大庾岭时当大既困且渴因于路傍饮野水遂腹中坚痞如石周即以消石雄黄煮而饮之立吐一物不数寸其大如指细视之鳞甲备具投之以水俄顷长数尺周遽以苦酒沃之复如故形以器覆之明日器中已生一龙矣上深加礼焉欲授以官爵周固请还呉中上不违其意遂令还乡水部员外刘复为周作叙述甚详【出明皇杂録】
　　白岑
　　白岑曾遇异人发背方其验十全岑卖弄以求利后为淮南小将节度髙适脇取之其方遂不甚效岑至九江为虎所食驿吏于囊中乃得真本太原王升之写以布【出国史补】
　　张万福
　　柳芳为郎中子登疾重时名医张万福初除泗州与芳故旧芳贺之具言子病惟恃故人一顾也张诘旦候芳芳遽引视登遥见登顶曰有此顶骨何忧也因诊脉五六息复曰不错夀且逾八十乃留芳数十字谓登曰不服此亦得后登为庻子年至九十【出酉阳杂俎】
　　王彦伯
　　荆人道士王彦伯天性善医尤别脉断人生死夀夭百不差一裴胄尚书有子忽暴中病众医拱手或説彦伯遽迎使视之候脉良乆曰都无疾乃煮散数味入口而愈裴问其状彦伯曰中无鳃鲤鱼毒也其子实因鲙得病裴初不信乃鲙鲤鱼无鳃者令左右食之其疾悉同始大惊异焉【出酉阳杂俎】
　　又彦伯自言医道将行列三四灶煮药于庭老幼塞门而请彦伯指曰者饮此寒者饮此风者饮此气者饮此各钱帛来酬无不效者【岀国史补】
　　李祐妇
　　李祐为淮西将元和十三年送欵归国裴度破呉元济入其城官军有剥妇人衣至裸体者祐有新妇姜氏懐孕五月矣为乱卒所刼以刀划其腹姜氏气绝踣地祐归见之腹开尺余因脱衣襦裹之一夕复苏傅以神药而平满十月产一子朝廷以祐归国功授一子官子曰行修年三十余为南海节度罢归卒于道【出独异志】
　　元颃
　　唐时京城有医人忘其姓名元颃中表间有一妇人从夫南中曾误食一虫常疑之由是成疾频疗不损请看之医者知其所患乃请主人姨妳中谨密者一人预戒之曰今以药吐防但以盘盂盛之当吐之时但言有一小虾蟇走去然切不得令病者知是诳绐也其妳仆遵之此疾永除又有一少年眼中常见一小镜子俾医工赵卿诊之与少年期来晨以鱼鲙奉候少年及期赴之延于内且令从容候客退后方接俄而设台子止施一瓯芥醋更无他味卿亦未出迨禺中乆候不至少年饥甚且闻醋香不免轻啜之逡巡又啜之觉胸中豁然眼花不见因竭瓯啜之赵卿知之方出少年以啜醋慙谢卿曰郎君先因吃鲙太多酱醋不快又有鱼鳞在胸中所以眼花适来所备酱醋只欲郎君因饥以啜之果愈此疾烹鲜之防乃权诈也请退谋朝餐他妙多斯也【出北梦琐言】
　　梁革
　　金吾骑曹梁革得和扁之术太和初为宛陵巡官按察使于敖有青衣曰莲子念之甚厚一旦以笑语获罪斥出货焉市吏定曰七百缗从亊御史崔某者闻而召焉请革评其脉革诊其臂曰二十春无疾之人也崔喜留之送其于敖敖以常深念也一怒而逐之售于不识者斯已矣闻崔宠之不悦形于顔色然已去之难复召矣常贮于懐未一年莲子暴死革方有外邮之事廻见城门逢柩车崔人有执绋者问其所葬曰莲子也呼载归而奔告崔曰莲子非死葢尸蹶耳向者革入郭遇其柩载归而往请苏之崔怒革之初言悲莲子之遽夭勃然曰匹夫也妄惑诸侯遂齿簮裾之列汝谓二十春无疾者一年而死今既葬矣召其柩而归脱不能生何以相见革曰此固非死葢尸蹶耳茍不能生之是革术不仁于天下何如就死以谢过言乃令破棺出之遂刺其心及脐下各数处凿去一齿以药一刀圭于口中衣以单衣卧空牀上以练素缚其手足有防火于牀下曰此火衰莲子生矣且戒其徒煮葱粥伺焉其气通若狂者愼勿令起逡巡自定定而困困即解其缚以葱粥灌之遂活矣正狂令起非吾之所知也言竟复入府谓崔曰莲子即生矣崔大释其怒留坐防事俄而莲子起坐言笑界吏报敖敖飞牍于崔莲子复生乃何术也仍与革偕归入门则莲子来迎矣敖大竒之且夫莲子事崔也非素意因劝以与革崔亦恶其无齿又重敖遂与革革得之以神药齿未逾月而齿生如故太和壬子歳调金吾骑曹与莲子偕在辇下其年秋髙损之以其元舅为天官即日与相闻故熟其事而言之【出续异録】
　　梁新赵鄂
　　唐崔镇渚宫有富商船居中夜暴亡待晓气犹未绝邻房有武陵医工梁新闻之乃与诊视曰此乃食毒也三两日非外食耶仆夫曰主翁少出舫亦不食于他人梁新曰寻常嗜食何物仆夫曰好食竹鸡每年不下数百只近买竹鸡并将充馔梁新曰竹鸡吃半夏必是半夏毒也命捣姜捩汁析齿灌之由是而苏崔闻而异之召至安慰称奬资以仆马钱帛入京致书于朝士声名大振仕至尚医奉御有一朝士诣之梁曰何不早见示风疾已深矣请速归处置家事委顺而已朝士闻而惶遽告退策马而归时有鄜州马医赵鄂者新到京都于通衢自牓姓名云攻医术此朝士下马告之赵鄂亦言疾危与梁生之説同谓曰只有一法请官人剩吃消梨不限多少咀龁不及捩汁而饮或希万一此朝士又防马而归以书筒质消棃马上旋龁行到家旬日唯吃消棃顿觉爽朗其恙不作却访赵生感谢又访梁奉御且言得赵生所教梁公惊异且曰大国必有一人相继者遂召赵生资以仆马钱帛广为延誉官至太仆卿【出北梦琐言】
　　又省郎张廷之有疾诣赵鄂才诊脉説其疾宜服生姜酒一盏地黄酒一杯仍谒梁新所説并同皆言过此即卒自饮此酒后所疾寻平他日为时相坚虐一杯诉之不及其夕乃卒时论谓之二妙【出闻竒録】
　　髙骈
　　江淮州郡火令最严犯者无赦葢多竹屋或不慎之动则千百间立成煨烬髙骈镇维扬之歳有术士之家延火烧数千户主者録之即付于法临刃谓监刑者曰某之愆尤一死何以塞责然某有薄技可以授一人俾其救济后人死无所恨矣时骈延待方术之士恒如饥渴监刑者即缓之驰白于骈骈召入亲问之曰某无他术唯善医大风骈曰可以覈之对曰但于福田院选一最剧者可以试之遂如言乃置患者于隙室中饮以乳香酒数升则懵然无知以利刃开其脑缝挑出虫可盈掬长仅二寸然后以药封其疮别与药服之而更节其饮食动息之候旬余疮尽愈才一月眉须已生肌肉光净如不患者骈礼术士为上客【出玉堂闲话】
　　田令孜
　　长安完盛日有一家于西市卖饮子用寻常之药不过数味亦不闲方脉无问是何疾苦百文售一服千种之疾入口而愈常于寛宅中置大锅镬日夜剉斫煎煮给之不暇人无逺近皆来取之门市骈罗喧阗京国至有赍金守门五七日间未获给付者获利甚极时田令孜有疾海内医工召遍至于国师待诏了无其徴忽见亲知白田曰西市饮子何妨试之令孜曰可遂遣仆人驰乘往取之仆人得药鞭马而廻将及近坊马蹶而覆之仆既惧其严难不复取去遂诣一染坊丐得池脚一缾子以给其主既服之其病立愈田亦只知病愈不知药之所来遂偿药家甚厚饮子之家声价转髙此葢福医也近年邺都有张福医者亦然积货甚广以此有名为蕃王挈归塞外矣【出玉堂闲话】
　　于遘
　　近朝中书舍人于遘尝中蛊毒医治无门遂长告渐欲逺适寻医一日策杖坐于中门之外忽有钉铰匠见之问曰何苦而羸薾如是于即为陈之匠曰某亦曾中此遇良工为某钤出一蛇而愈某亦传得其术遘欣然且祈之彼曰此细事耳来早请勿食某当至矣翊日果至请遘于舍檐下向明张口执钤俟之及欲夹之差跌而失则又约以来日经宿复至定意伺之一夹而中其蛇已及二寸许赤色麤如股矣遽命火焚之遘遂愈复累除官至紫防而卒其匠亦不受赠遗但云某有誓救人唯引数觞而别【玉堂闲话】
　　顔燧
　　京城及诸州郡阛阓中有医人能出蛊毒者目前之验甚多人皆惑之以为一时幻术膏肓之患即不可去郎中顔燧者家有一女使抱此疾常觉心肝有物唼食痛苦不可忍累年后痩瘁皮骨相连胫如枯木偶闻有善医者于市中聚众甚多看疗此病顔试召之医生见曰此是蛇蛊也立可出之于是先令炽炭一二十斤然后以药饵之良乆医工秉小钤子于傍于时觉咽喉间有物动者死而复苏少顷令开口钤出一蛇子长五七寸急投于炽炭中燔之燔蛇屈曲移时而成烬其臭气彻于亲邻自是疾平永无齧心之苦耳则知活变起虢肉徐甲之骨信不虚矣【出玉堂闲话】




　　太平广记卷二百十九
　　钦定四库全书
　　太平广记卷二百二十
　　医三
　　申光逊　　　孙光宪　　　渔人妻
　　陈寨　　　　陶俊　　　　张易
　　广陵木工　　飞蛊　　　　菌毒
　　田承肇　　　蛇毒　　　　治葛鸩
　　杂説药
　　异疾
　　綘州僧　　　崔爽　　　　刘録事
　　句容左史　　崔融　　　　刁俊朝
　　李生　　　　魏淑　　　　皇甫及
　　王布　　　　侯又　　　李言吉
　　蒯亮
　　医三
　　申光逊
　　近代曹州观察判官申光逊言本家桂林有官人孙仲敖寓居于桂交广人也申徃谒之延于卧内冠簪相见曰非慵于巾栉也葢患脑痛尔即命醇酒升余以辛辣物洎胡椒干姜等屑仅半杯以温酒调又于枕函中取一黑漆筩如今之笙项安于鼻窍吸之至尽方就枕有汗出表其疾立愈盖鼻饮蛮獠之也【出玉堂闲话】
　　孙光宪
　　火烧疮无出醋泥甚騐孙光宪尝家人作煎饼一婢抱宪子拥炉不觉落火炭之上遽以醋泥傅之至晓不痛亦无瘢痕是俗説不厌多闻【出北梦琐言】
　　渔人妻
　　瓜村有渔人妻得劳疾转染死者数人或云取病者生钉棺中弃之病可絶顷之其女病即生钉棺中流之江至金山有渔人见而异之引至岸开视之女犹活因取置渔舍每得鳗黧鱼以食之久之病愈遂以为妻今尚无恙【出稽神录】
</div>
    <div class="pagination">
<a href="太平广记_page88.html">上一页</a><span>...</span><a href="太平广记_page84.html">84</a><a href="太平广记_page85.html">85</a><a href="太平广记_page86.html">86</a><a href="太平广记_page87.html">87</a><a href="太平广记_page88.html">88</a><span class="current-page">89</span><a href="太平广记_page90.html">90</a><a href="太平广记_page91.html">91</a><a href="太平广记_page92.html">92</a><a href="太平广记_page93.html">93</a><a href="太平广记_page94.html">94</a><span>...</span><a href="太平广记_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
