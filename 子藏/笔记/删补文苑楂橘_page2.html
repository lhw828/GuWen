<!DOCTYPE html>
<html>
<head>
    <meta charset="UTF-8">
    <title>删补文苑楂橘 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>删补文苑楂橘 - 第 2 页/共 3 页</h1>
    <div class="content">　　我今试作《义倡传》，尚使风期后来见。
　　
　　汧国夫人
　　汧国夫人李娃，长安之娼女也。节行环奇，有足称叹，故监察御史白行简为传述。
　　天宝中，有常州刺史荣阳公者，略其姓氏不书，时望甚崇，家徒甚殷。知命之年，有一子，始弱冠，隽朗有词藻，迥然不群，深为时辈推服。其父爱而器之，曰："此吾家千里驹也。"应乡试秀才举，将行，乃盛其服玩车马之饰，计其京师薪储之费，谓之曰："吾观尔之才，当一战而霸。今备二载之用，且丰尔之给，将为其志也。"生亦自负，视一第如指掌。
　　自毗陵发，月余抵长安，居于布政里。常游东市还，自平康东门入，将访友西南，至鸿珂曲，见一宅，门庭不甚广，而室宇严邃，阖一扉。有娃方凭一双鬟青衣而立，妖姿娇妙，绝代未有。生忽见之，不觉停骖久之，徘徊不能去。乃诈坠鞭于地，俟其从者，敕取之。累盼于娃，娃回眸凝睇，情甚相慕。竟不敢措词而去。生自尔若有失，乃密征其友游长安之熟者，以讯之。友曰："此狎邪女李氏宅也。"曰："娃可求乎"对曰："李氏颇赡，前与之通者，多贵戚豪族，所得甚广，非累百万，不能动其志也。"生曰："苟患其不谐，虽百万何惜!"
　　他日，乃洁其衣服，盛宾从而往。扣其门，俄有侍儿启扃，生曰："此谁之第邪"侍儿不答，驰走大呼曰："前时遗策郎也!"娃大悦，曰："尔姑止之。吾当整妆易服而出。"生闻之，私喜。乃引至萧墙间，见一姥垂白上接，即娃母也。跪拜，前致词曰："闻兹地有隙院，愿税以居，信乎"姥曰："惧其浅陋湫隘，不足以辱长者所处，安敢言直耶。"延生于迟宾之馆，馆宇甚丽，与生偶坐，因曰："某有女娇小，技艺薄劣，欣见宾客，愿将见之。"乃命娃出，明眸皓腕，举步艳异。生遽惊起，莫敢仰视，与之拜迎，叙寒焕。触类妍媚，目所未睹。复坐，烹茶斟酒，器用甚洁。久之，日暮，鼓声四动。姥访其居远近，鼓已发矣。生绐之曰："生延平门外数里。"冀其远而见留也。姥曰："当速归，无犯禁。"生曰："幸接欢笑，不知日之云夕。道里辽阔，城内又无亲戚，将若之何"娃曰："不见责僻陋，方将居之，宿何害焉。"生数目姥，姥曰："唯唯。"生乃召其家童，持双缣，请以备一宵之馔。娃笑而止之曰："宾主之仪，且不然也。今夕之费，愿以贫窭之家，随其粗粝以进之，其余以俟他辰。"固辞，终不许。俄，徙坐于西堂，帷幕帘榻，焕然夺目。妆奁衾枕，亦皆侈丽。乃张烛进馔，品味甚盛。彻馔，姥起。生、娃谈话方切，而诙谐调笑，无所不至。生曰："前偶过其门，遇卿适在屏间，厥后心常勤念，虽寝与食，未尝或舍。"娃曰："我心亦如之。"生曰："今之来，非直求居而已。愿偿平生之志，但未知命也若何"言未终，姥至，访其故，具以告。姥笑曰："男女之际，大欲存焉。情苟相得，虽父母之命，不能止也。女子固陋，曷足以荐君子之枕席。"生遽下阶，拜而谢焉。曰："愿以已为厮养。"姥遂目之为郎，饮酣而散。及旦，尽徙其囊橐，因家于李之第。
　　自是，生屏迹戢身，不复与亲知相闻，日会其倡优侪类，嬉戏游宴。囊中尽空，乃鬻俊乘及其家童。岁余，资财仆马荡尽。迩来，姥意渐怠，妓情弥笃。它日，娃谓生曰："与郎相知一年，无孕嗣。常闻竹林神者，报应如响。将致荐酹求之，可乎"生不之悟。大喜。乃质衣于肆，以备牢醴，与娃同谒祠宇而祷祝焉。信宿而返，策驴而后。至里北门，娃谓生曰："此东转小曲中，某之姨宅也。将憩而觐之，可乎"生如其言，前行不逾百步，果见一车门，窥其际，甚宏敞。其青衣自车后止之日："至矣。"生下，适有一人出访曰："谁也"曰："李娃也。"乃入告。俄有一妪至，年可四十余，与之将迎，曰："吾甥来否"娃下车，妪逆访之曰："何久疏绝"相视而笑。娃引生拜之。既见，遂偕入西戟门偏院中。有山亭，竹树葱菁，池榭幽绝。生谓娃曰："此姨之私第耶"笑而不答，以他语对。俄献茶果，甚珍奇。食顷，有一人鞚大宛汗马流驰至，曰："姥遇暴疾颇甚，殆不识人，宜速归!"娃谓姨曰："方寸乱矣!某骑而前去，当令返乘，便与郎偕来。"生拟随之，其姨与侍儿偶语，一手挥之，令生止于户外，曰："姥且殁矣，当与某议丧事，以济其急，奈何遽相随而去!"乃止，共计其凶仪斋祭之用。日晚乘不至，姨言曰："无复命何也郎骤往觇之，某当继至。"生遽往，至旧宅门，扃锁甚密，以泥缄之。生大骇，诘其邻人。邻人曰："李本税此而居，约已周矣。第主自收，姥徙居，而且再宿矣。"征徙何处，曰："不详其所。"生将驰赴宣阳，以诘其姨，日已晚矣，计程不能达。乃弛其装服，质馔而食，赁榻而寝。生恚怒方甚，自昏通旦，不能交睫。质明，乃策蹇而去。既至，连叩其扉。食顷，无人应。生大呼数四，有宦者徐出，生遽访之，曰："姨氏去乎"曰："无之。"生曰："昨暮至此，何故匿之"访其谁氏之第，曰："此崔尚书宅，昨有一人税此院，云逢中表之远至者，未暮去矣。"生惶惑发狂，罔知所措，因返访布政旧邸，邸主哀而进膳。生怨懑，绝食三日，遘疠甚笃。旬余愈甚，邸主惧其不起，徙之于凶肆中。绵缀移时，阖肆之人共伤叹而互饲之。后稍愈，杖而能起。
　　由是，凶肆多假之令执穗帷，获其值以自给。累月，渐复壮。每听其哀歌，自叹不及逝者，辄呜咽流涕，不能自止，归则效之。生聪敏者也，亡何，曲尽其妙，虽长安无有伦比。初，二肆之佣凶器者，互争胜负。其东肆车舆皆奇丽，殆不敌，惟哀挽劣焉。其东肆长知生绝妙，乃醵二万索顾焉。其党耆旧，共较其所能者，阴教生新声而相赞和。累旬，人莫知之。其二肆长相谓曰："我欲各阅所备之器于天门街，以优劣。其不胜者罚直五万，以备酒馔之用，可乎"二肆许诺。乃要立符契，署以保订，然后阅之。士女大和会，聚至数万。于是，里胥告于贼曹，贼曹闻于京尹。四方之士，尽赴趋焉，巷无居人。自旦阅之，及亭午，历抵舆辇威仪之具，西肆皆不胜，师有惭色。乃置层榻于南隅，有长鬣者拥铎而进，翊卫数人。于是，奋髯扬眉，扼腕顿颡而登，乃歌白马之词，恃其夙胜，顾盼左右，旁若无人。齐声赞扬之，自以为独步一时，不可得而屈也。有顷，东肆长于北隅上设连榻，有乌巾少年，左右五六人秉翣而至，即生也。整其衣服，俯仰甚徐。申喉发调，容若不胜，乃歌薤露之章，举声清越，响振林木。度曲未终，闻者欷歔掩泣。西肆长为众所诮，益惭耻，密置
　　所输之直于前而潜遁焉。四座愕眙，莫之测也。
　　先是，天子方下诏，俾外方之牧，岁一至阙下，谓之入计。时也，适遇生之父在京师，与同列者易服窃往观焉。有老竖即生乳母婿也，见生之举措辞气，将认之，而未敢，乃泫然流涕。生父惊而诘之。因告曰："歌者之貌，酷似郎之亡子。"父曰："吾子以多财为盗所害，奚至是耶"言讫，亦泣。及归，竖间驰往访于同党曰："向歌者谁，若斯之妙欤"皆曰："某氏之子。"征其名，且易之矣。竖懔然大惊，徐往，迫而察之。生见竖，色动，回翔将匿于众中。竖遽持其袂日："岂非某乎"相持而泣，遂载以归。至其室，父责曰："志行若此，污辱吾门，何施面目复相见也。"徒行出门，至曲江西杏园东，去其衣服，以马捶鞭之数百，生不胜其苦而毙。父弃之而去。其师命相狎昵者阴随之，归告同党，共加伤叹，令二人赍苇席瘗焉。至则心下微温，举之，良久气稍通，因共荷而归，以苇筒灌饮，经宿乃活。月余，手足不能自举，其楚挞之处，皆溃烂，秽甚。同辈患之。一夕，弃于道周。行者咸伤之，往往投其余食，得以充肠。十旬，方杖策而起。披布裘，裘有百结，缆缕如悬鹑。持一破瓯，巡于闾里以乞食为事。自秋徂冬，夜入于粪琅窟室，昼则周游廛肆。一旦大雪，生为冻馁所驱，冒雪而出，乞食之声甚苦。闻见者莫不凄恻。时雪方甚，人家外户多不发。至安邑东门，循里垣北转，第七八有一门，独启左扉，即娃之第也。生不知之，偶连声疾呼饥冻之甚，音响凄切，所不忍听。娃自阖中闻之，谓侍儿曰："此必生也。我辨其音矣。"连步而出，见生枯瘠疥疠，殆非人状，娃意感焉。乃谓曰："岂非某郎耶"生愤懑绝倒，口不能言，颔颐而已。娃抱其颈，以绣襦拥而归于西厢，失声长恸曰："令子一朝及此，我之罪也。"苏而复绝。姥大骇，奔至曰："何也"娃曰："某郎。"姥遽曰："当逐之，奈何容至此!"娃敛容却涕曰："不然。此良家子也。当昔驱高车，持金装，至某之室，不逾期而荡尽，且互设诡计，舍而逐之，殆非人行。令其失志，不得齿于人伦。父子之道，天性也。使其情绝，杀而弃之，又困踬若此。天下之人尽知为某也。生亲戚满朝，一旦当权者熟察其本末，祸将及矣。况欺天负人，鬼神不佑，徒自遗其殃耳。某为姥子，迨今有二十岁矣。计其赀，不啻直千金。今姥年六十余，愿计二十年衣食之用以赎身，当与此子别置所诣。所诣非遥，晨昏得以温清，某愿足矣。"姥度其志不可夺也，因许之。
　　给母之余，有百金，离北隅四五家，税一隙院。乃与生洒浴，易其衣服。为汤粥通其肠，次以苏乳润其赃。旬余，方荐水陆之馔。头巾履袜，皆取珍异者衣之。未数月，肌肤稍腴。卒岁，平愈如初。异时，娃谓生曰："体已康矣，志已壮矣。渊思寂虑，默想曩昔之艺业，可温习乎"生思之曰："十得二三耳。"娃命车出游，生骑从而至旗亭南偏门鬻坟典之肆，令生拣而市之，计费百金，尽载以归。因令生斥弃百虑以志学，俾夜作昼，孜孜矻矻。娃常偶坐，宵分乃寐。伺其疲倦，即喻之缀诗赋。二岁而业大就，海内文籍，莫不该览。生谓娃曰："可策名试艺矣。"娃曰："未也。且令精熟，以俟百战。"更一年，曰："可行矣。"于是，遂一上登甲科，声振礼闱。虽前辈见其文，罔不敛衽敬羡，愿友之而不可得。娃曰："未也。今秀才苟得一科擢一第，则自谓可以取中朝之显职，擅天下之美名。子行秽迹鄙，不侔于它士，当砻淬利器，以求再捷，方可以连衡多士，争霸群英。"生由是益自勤苦，声价弥甚。其年遇大比，诏征四方之隽，生应直言极谏策科，名第一，授成都府参军。三事以降，皆其友也。
　　将之官，娃谓生曰："今之复子本躯，妾亦不相负也。愿以残年，归养老姥。君当结媛鼎族，以奉蒸尝。中外婚媾，无自黯也。勉思自爱，某从此去矣。"生泣曰："子若弃我，当自刭以就死。"娃固辞不从，生勤请弥恳。娃曰："送子涉江，至于剑门，当令我回。"生许诺。月余，至剑门，未及发而除书至。生父由常州召入拜成都尹兼剑南采访使。浃辰父到，生因投刺谒于邮亭。父不敢认，见其祖父官讳，方大惊。命登阶，抚背恸哭移时，曰："吾与尔父子如初。"因诘其由，具陈其本末，大奇之。诘娃安在。曰："送某至此，当令复还。"父日："不可。"翌日，命驾与生先之成都，留娃于剑门，筑别馆以处之。明日，命媒氏通二姓之好，备六礼以迎之，遂如秦晋之偶。娃既备礼，岁时伏腊，妇道甚修，治家严整，极为亲所眷尚。后数岁，生父母偕殁，与娃持孝甚至。有灵芝产于倚庐，一穗三秀。本道上闻。又有白燕数十，巢其层甍，天子异之，宠赐加等。终制，累迁清显之任，十年间，至数郡。娃封汧国夫人。有四子，皆为大官，其卑者犹为太原尹。弟兄婚媾皆甲门。内外隆盛，莫与之京。嗟乎，倡荡之姬，饰行如此，虽古先烈女不能逾也。焉得不为叹息哉。
　　叛臣辱妇，每出于名门世族；而伶工贱女，乃有洁白坚贞之行。岂非秉彝之良有不间耶。观夫项王悲歌虞姬刎；石崇赤族绿珠坠；建封卒官盼盼死；禄山作逆雷清恸；昭宗被贼宫姬蔽；少游谪死楚妓经。若是者，诚出天性之所安，并非激以干名也。至于娃之守志不乱，卒相其夫以底于荣美，则尤人所难。呜呼，倡也犹然!士乎可以知勉矣。
　　
　　负情侬
　　万历间，浙东李生，系某藩臬子。人赀游北雍，与教坊女郎杜十娘情好最殷。往来经年，李赀告匮。女郎母颇以生频来为厌。然而，两人交益欢。女姿态为平康绝代，兼以管弦歌舞，妙出一时，长安少年所藉代花月者也。母苦留连，始以挑怒，李恭谨如初。已而，声色竞严，女益不堪，誓以身归李生。母自揣女非已出，而故事教坊落藉，非数百金不可，且熟知李囊无一钱，思有以困之，令愧不办，庶自亡去。乃戟掌诟女曰："汝能耸郎君措三百金畀老身，东西南北，惟汝所之。"女郎慨然曰："李郎虽落魄旅邸，办三百金不难。顾当仰诸人，倘金聚母负约，奈何"母策李郎穷途，侮之，指烛中花笑曰："李郎若携金以入，婢子可随郎君而出。烛之生花，谶郎之得女也。"遂相与要言而散。
　　女至夜半，悲啼谓李生曰："郎君游赀，固不足谋妾身，然亦有意于交亲中得缓急乎"李惊曰："喜，惟惟。向非无心，第未敢言耳。"明日，故为束装状，遍辞亲知，多方乞贷。亲知咸以生沉湎狭斜，积有日月，忽欲南辕，半疑涉妄；且李生之父，怒生飘零，作书绝其归路，今若贷之，非惟无所征德，且索负无从，皆援引支吾。生因循经月，空手来见。女中夜叹曰_："郎君果不能办一钱耶妾褥中有碎金百五十两，向缘线裹絮中，明日令平头密持去，以次付母。外此非妾所办，奈何"生惊喜，珍重持褥而去。因出褥中金，语亲知，亲知悯杜之有心，毅然各敛金付生，仅得百两，生泣谓女："吾道穷矣!顾安所措五十金乎"女雀跃曰："毋忧，明日妾从邻家姊妹中谋之。"至期，果得五十金，合金而进，母欲负约，女悲啼向母曰："母曩责郎三百金，金具而母失言，郎持金去，女无望生矣!"母惧人金俱亡，乃曰："如约。第自顶至踵，寸珥尺素非汝有也。"女忻然从命。明日，秃髻布衣从生出门，过院中诸姊妹作别。诸姊女咸感激涕下，曰："十娘为一时风流领袖，今从郎君蓝缕出院，岂非姊妹羞乎"于是，人各赠以所携。须臾之间，簪驱衣履，焕然一新矣。诸姊妹复相谓曰："郎君与姊，千里间关，而行李无曾约束。"复合赠以一箱。箱中之盈虚，生不能知，女亦若为不知也者。日暮，诸姊妹各相与挥泪而别。女郎就生逆旅，四壁萧然。生但两目瞪视几案而已。女脱左膊生娟，掷朱提二十两曰："持此为舟车资。"明日，生办舆马出崇文门，至潞河附奉使船，抵船而金已尽，女复露右臂生绡，出三十金曰："此可以谋衣食矣。"生频承不测，快幸遭逢，于是，自秋涉冬，嗤来鸿之寡俦，诎游鱼之乏比，誓白头则皎露为霜，指赤心则丹枫交炙，喜可知也。
　　行及瓜州，舍使者艅艎，别赁小舟，明日欲渡。是夜，璧月盈江，练飞镜写，生谓女曰："自出都门，便埋头项。今夕专舟，复何顾忌。且江南水月，何如塞北风烟，顾作此寂寂乎"女亦以久淹行迹，悲关山之迢递，感江月之交流，乃与生携手月中，趺坐船首。生兴发，执卮倩女清歌，少酬江月。女宛转微吟，忽焉入调。鸟啼猿咽，．不足以喻其悲也。有邻舟少年者，积盐维扬，岁暮将归故里，年仅二十左右，青楼中推为轻薄祭酒。酒酣闻曲，神情欲飞，而音响已寂。遂通宵不寐。黎明而风雪阻渡，少年物色生舟，知中有尤物，乃貂帽复绹，弄形顾影，微有所窥，因扣舷而歌。生推篷四顾，雪色森然。少年稍致绸缪，即邀生上岸，至酒肆论心。酒酣，微叩公子昨夜清歌为谁，生具以实对。复问："公子渡江，即归故乡乎"生惨然告以难归之故，丽人将邀我于吴越山水之间。杯酒缠绵，无端尽吐情实。少年愀然谓公子："旅蘼芜而挟桃李，不闻明珠委路，有力交争乎且江南之人，最工轻薄。情之所钟，不敢爱死。即鄙心时时萌之，况丽人之才，素行不测，焉之不借君以为梯航，而密践他约于前途。则震泽之烟波，钱塘之风浪，渔腹鲸齿，乃公子之一坏三尺也，抑愚闻之，父与色孰亲，欢与害孰切，愿公子之熟思也。"生始愁眉曰："然则奈何"曰："愚有至计甚便于公子，然而顾公子不能行也。"公子曰："为计奈何"客曰："公子诚能割厌余之爱，仆虽不敏，愿上千金为公子寿。得千金则可以归报尊君，舍丽人则可以道路无恐，幸公子熟思之。"生既飘零有年，携形挈影，虽鸳树之诅，生死靡他；而燕幕之栖，进退维谷。羝藩狐济，既猜月而疑云；燕喙龙漦，更悲魂而啼梦。乃低首沉思，辞以归而谋诸妇。遂与少年携手下舫，各归舟次。女桃灯，俟生小饮，生目动齿湿，终不出辞，相与拥被而寝。至夜半，生悲啼不已。女急起坐，抱持之曰："妾与郎君处，情境几三年，行数千里，未尝哀痛。今日渡江，正当为百年欢笑，忽作此面向人，妾所不解。抑声有离音，何也"生言随涕兴，悲因情重。既吐颠末，涕泣如前。女始解抱谓李生日："谁为足下画此策者，乃大英雄也。郎得千金，可觐二亲；妾得从人，无累行李。发乎情，止乎礼义。贤哉，其两得之矣。顾金安在"生对以未审卿意云何，金尚在是人箧内。女曰：。"明早急过诺之。然千金重事也，须金入足下箧中，妾始至是人舟内。"时夜已过半，即请起为艳妆，曰："今日之妆，迎新送旧者也，不可不工。"计妆毕，而已就曙矣。
　　少年已刺船李生舟前，得女郎信，大喜曰："请丽卿妆台为信。"女忻然谓李生畀之，即索少年聘赀过船，衡之无爽。于是，女郎起自舟中，据舷谓少年曰："顷所携妆台中，有李郎路引，可速捡还。"少年急如命，女郎使李生抽某一箱来，皆集凤翠霓，悉投水中，约值数百万金。李生与轻薄子及两船人，始竞大咤。又指生抽一箱，悉翠羽、明珰、玉萧、金管，值几千金，又投之江。复令生抽出某革囊，尽古玉、紫金之玩，世所罕有，其价盖不赀，亦投之。最后，惎生抽一匣出，则夜明之珠盈把，舟中人一一大骇，喧声惊集市人，女又欲投之江。李生不觉大悔，抱女郎恸哭止之，虽少年亦来劝解。女郎推生于侧，而啐詈新安人曰："汝闻歌荡情，遂代莺弄舌，不顾神天，剪绠落瓶，使妾将骨殷血碧。自恨弱质，不能抽刀向伧。乃复贪财，强求萦抱，何异狂犬，方事趋风，更欲争骨。妾死有灵，当诉之明神，不日夺汝人面。且藏形诒影，托诸姊妹，蕴藏奇货，将资李郎归见父母也。今畜我不卒，而故暴扬之者，欲人知李郎眶中无瞳耳。妾为李郎涩眼几枯，翕魂屡散。事幸粗成，不念携手，而倏溺笙簧。畏行多路，一朝弃捐，轻于滓汁。顾乃婪此残膏，欲收覆水，妾更何颜而听其挽鼻。今生已矣。东海沙明，西华黍垒，此恨纠缠，宁有尽耶!"于是，舟中崖上，观者无不流涕，詈李生为负心人。而女郎已持明珠赴江水不起矣。当是时，目击之人，皆欲争欧少年及李生，各鼓枻分道逃去，不知所之。噫，若女郎亦何愧子政所称烈女哉!虽深闺之秀，其贞奚以加焉。
　　宋幼清曰："余自庚子秋，闻其事于友人。岁暮多暇，援笔叙事，至‘妆毕而已就曙矣'，时夜将分，困惫就寝，梦披发而其音妇人者，谓余曰：‘妾自恨不识人，羞令人间知有此事。近幸冥司见怜，令妾稍司风波，间预人间祸福。若郎君为妾传奇，妾将使君病作。'明日果然，几十日而间，因弃置箧中。丁末，携家南归，舟中检笥稿，见此事尚存，不忍湮没，急捉笔足之，惟恐其复祟，使我更捧腹也。既书之纸尾，以纪其异，复寄语女郎：‘传已成矣，它日过瓜洲，幸勿作恶风波相虐。倘不见谅，渡江后必当复作，宁肯折笔同盲人乎!'时丁未秋七月二日，去庚子盖八年矣。舟行卫河道中，拒沧州约百余里。不数日，而女奴露桃忽堕河死。"
　　
　　崔莺莺
　　唐贞元中，有张生者，性温茂，美丰容，内秉坚孤，非礼不可入。或朋从游宴，扰杂其间，他人皆汹汹拳拳，若将不及，张生容顺而已，终不能乱。以是，年二十三岁，未尝近女色。知者诘之，谢而言曰："登徒子非好色者，是有淫行。余真好色者，而适不我值。何以言之大凡物之尤者，未尝不留连于心，是知其非忘情者也。"诘者哂之。
　　亡何，张生游于蒲。蒲之东十余里，有僧舍日普救寺，张生寓焉。适有崔氏孀妇，将归长安，路经于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑瑊薨于军，有中人丁文雅，不善于军。军人因丧而扰，大掠蒲人。崔氏之家，财产甚厚，多奴仆。旅寓惶骇，不知所托。先是，张与蒲将之党友善，请吏护之，遂不及于难。十余日，廉使社确将天子命以统戎节，令于军，军由是戢。郑厚张之德甚，因饰馔以命张，中堂宴之。复谓曰："姨之孤嫠未亡，提携幼稚，不幸属师徒大溃，实不保其身。弱子幼女，犹君之生也，岂可比常恩哉!今俾以仁兄礼奉见，冀所以报恩也。"命其子，曰欢郎。可十余岁，容甚温美。次命女："莺莺出拜，尔兄活尔。"久之，辞疾。郑怒曰："张兄保尔之命，不然尔且虏矣，能复远嫌乎"久之，乃至。常服悴容，不加新饰，垂鬟黛接，双脸断红而已。颜色艳异，光辉动人。张惊，为之礼。因坐郑旁。以郑之抑而见也，凝睇怨绝，若不胜其体。问其年纪。郑曰："今天子甲子岁之七月，终今贞元庚辰，生十七年矣。"张生稍以词导之，不对。终席而罢。张自是惑之，愿致其情，无由得也。
　　崔之婢日红娘，生私为之礼者数四，乘间遂道其衷。婢果惊沮，溃然而奔。张生悔之。翌日，婢复至，张生乃羞而谢之，不复云所求矣。婢因谓张曰："郎之言，所不敢言，亦不敢泄。然而崔之族姻，君所详也。何不因其德而求娶焉。"张曰："予始自孩提，性不苟合，或时绮纨闲居，曾莫流盼。不为当年，终有所蔽。昨日一席间，几不自持。数日来，行忘止，食忘饱，恐不能逾旦暮。若因媒氏而娶，纳采问名，则三四月间，索我于枯鱼之肆矣。尔其谓我何"婢曰："崔之贞顺自保，虽所尊不可以非语犯之。下人之谋，固难入矣。然而，善属文，往往沉吟章句，怨慕者久之。君试为喻情诗以乱之，不然，则无由也。"张大喜，立缀《春词》二首以投之。是夕，红娘复至，持彩笺以授张曰："崔所命也。"题其篇曰《明月三五夜》，其词曰：
　　待月西厢下，迎风户半开。
　　拂墙花影动，疑是玉入来。
　　张亦微喻其旨。是夕，岁二月旬有四日矣。崔之东有杏花一树，扳援可逾。既望之夕，张因梯其树而逾焉。达于西厢，则户半开矣。红娘寝于床上，因惊之。红娘骇日："郎何以至"张因绐之曰："崔氏之笺召我矣，尔为我告之。"亡几，红娘复来，连曰："至矣，至矣!"张生且喜且骇，必谓获济。及崔至，则端服严容，大数张曰："兄之恩，活我之家，厚矣，是以慈母以弱子幼女见托。奈何因不令之婢，致淫逸之词，始以护人之乱为义，而终掠乱以求之，以乱易乱，其去几何诚欲寝其词，则保人之奸，不义；明之于母，则背人之惠，不祥；将寄于婢仆，又惧不得发其真诚。是用托短章，愿自陈启。犹惧兄之见难，是用鄙靡之词，以求其必至。非礼之动，能不愧心特愿以礼自持，毋及于乱!"言毕，翻然而逝。张自失者久之，复逾而出。于是绝望。
　　数夕，张君临轩独寐，忽有人觉之，惊歘而起，则红娘敛衾携枕而至，抚张曰："至矣，至矣!睡何为哉"置枕设衾而去。张生试目危坐，久之，犹疑梦寐，然而修谨以俟。俄而，红娘捧崔氏而至。至则娇羞融冶，力不能运支体。曩时端庄，不复同矣。是夕，旬有八日矣。斜月晶荧，幽辉半床。张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转。红娘又捧之而去。终夕无一言。张生辨色而兴，自疑曰："岂其梦邪"及明，睹妆在臂，香在衣，泪光荧荧然，犹莹于茵席而已。是后，十余日，杳不复至。张生赋《会真诗》三十韵，未毕，而红娘适至，因授之，以贻崔氏。自是，复容之。朝隐而出，暮隐而入，同会于曩所谓西厢者，几一月矣。张生常诘郑氏之情，则曰："知不可奈何矣。"因欲成就之。
　　亡何，张生将之长安，先以诗喻之，崔氏宛无难词，然而愁怨之容动人矣。将行之夕，再不复可见。而张生遂西。不数月，复游于蒲，舍于崔氏者又累月。崔氏甚工刀扎，善属文，求索再三，终不可见。往往张生自以文挑之，不甚观览。大略崔之出人者，势必穷极，而貌若不知；言则敏辨，而寡宇酬对。待张之意甚厚，然未尝以词继之。时愁艳幽邃，恒若不识。喜愠之容，亦罕形见。异时，独夜操琴，愁弄悽恻。张窃听之，求之，则终不复鼓矣。以是，愈惑之。张生俄以文调及期，又当西去。当去之夕，不复自言其情，愁叹于崔氏之侧。崔已阴知将诀矣，恭貌怡声，徐谓张日："始乱之，终弃之，固其宜矣。愚不敢恨，必也。君乱之，君终之，君之惠也。则没身之誓，其有终矣，又何必深感于此行。然而君既不怿，无以奉宁。君常谓我善鼓琴，向时羞颜，所不能及。今且往矣，既君此诚。"因命拂琴，鼓《霓裳羽衣序》。不数声，哀音怨乱，不复知其是曲也。左右皆郗歔。崔亦遽止之，投琴，泣下流连，趋归郑所，遂不复至。明旦而张行。
　　明年，文战不胜，遂止于京。因贻书于崔，以广其意。崔氏缄报之词，粗载于此云：
　　捧览来问，抚爱过深，儿女之情，悲喜交集。兼惠花胜一合，口脂五寸，致耀首膏唇之饰，虽荷殊恩，谁复为容。睹物增怀，但积悲叹耳。伏承使于京中就业，进修之道，固在便安，但恨僻陋之人，永以遐弃。命也如此，知复可言。
　　自去秋以来，常忽忽如有所失。于喧哗之下，或勉为语笑；闲宵自处，无不泪零。乃至梦寐之间，亦多叙感咽离忧之思，绸缪缱绻，暂若寻常，幽会未终，惊魂已断。虽半衾如煖，而思之甚遥。一昨拜辞，倏逾旧岁。长安行乐之地，触绪牵情。何幸不忘幽微，眷念亡歝。鄙薄之志，无以奉酬。至于终始之盟，则固不忒。
　　忆昔中表相因，或同宴处，婢仆见诱，遂致私诚。儿女之心，不能自固。君子有援琴之挑，鄙人无投梭之拒。及荐枕席，义盛意深。愚细之情，永谓终托。岂期既见君子，而不能定情，致有自献之羞，不复明侍巾帻。没身永恨，含叹何言。倘仁人用心，俯遂幽劣。虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹诚不没。因风委露，犹托清尘。存没之诚，言尽于此。临纸鸣咽，情不能申。千万珍重，珍重千万。
　　玉环一枚，是儿婴年所弄，寄充君子下体所配。玉取其坚润不渝，环取其终始不绝。兼乱丝一绚，文竹茶碾子一枚。此数物不足见珍，意者欲君子如玉之真，俾志如环不解，泪痕在竹，愁绪萦丝，因物达诚，永以为好耳。心迩身遐，拜会无期，幽愤所钟，千里神合。千万珍重。
　　春风多厉，强饭为佳。慎言自保，无以鄙为深念。张生发其书于所知，由是时人多闻之。所善杨巨源好属词，因为赋《崔娘诗》一绝云：
　　清润潘郎玉不如，中庭蕙草雪销初。
　　风流才子多春思，肠断萧娘一纸书。
　　河南元稹亦续生《会真诗》三十韵日：
　　微月透帘栊，萤光度碧空。遥天初缥缈，低树渐葱茏。龙吹过庭竹，鸾歌拂井桐。
　　罗销垂薄露，环珮响轻凤。绛节随金母，云心捧玉童。更深人悄悄，晨会雨濛濛。
　　珠莹光文履，花明隐绣笼。瑶钗行彩凤，罗帔掩丹虹。言自瑶华浦，将朝碧玉宫。
　　因游里城北，偶向宋家东。戏调初微拒，柔情已暗通。低环蝉影动，回步玉尘蒙。
　　转面流花雪，登床抱绮丛。鸳鸯交颈舞，翡翠合欢笼。眉黛羞偏聚，唇朱暖更融。
　　气清兰蕊馥，肤润玉肌丰。无力慵移履，多娇爱敛躬。汗光珠点点，发乱绿葱葱。
　　方喜千年会，俄闻五更穷。留连时有限，缱绻意难终。慢脸含愁态，芳词誓素衷。
　　赠环明运合，留结表心同。啼粉流清镜，残灯绕暗虫。华光犹冉冉，旭日渐瞳瞳。
　　乘鹜还归洛，吹箫亦止嵩。衣香犹染麝，枕腻尚残红。幂幂临塘草，飘飘思渚蓬。
　　素琴鸣鹤怨，清汉望归鸿。海阔诚难度，天高不易冲。行云无处所，萧史在楼中。
　　张之友闻之者，莫不耸异之。然而张亦志绝矣。稹特与张厚，因征其词。张曰："大凡天之所命尤物也，不妖其身，必妖于人。使崔氏子遇合富贵，乘宠娇，不为云为雨，则为蛟为螭，吾不知其所变化矣!昔殷之辛，周之幽，据百万之国，其势甚厚，然而一女子败之。溃其众，屠其身，至今为天下僇笑。吾之德不足以胜妖孽，是用忍情。"于是，坐者皆为深叹。后岁余，崔已委身于人，张亦有所娶。后乃因其夫言于崔，求以外兄见。夫语之，而崔终不为出。张怨念之诚，动于颜色。崔知，潜赋一章，词曰：
　　自从别后减容光，万转千回懒下床。
　　不为旁人羞不起，为郎憔悴却羞郎。
　　竞不之见。后数日，张生将行，又赋一章，以谢绝之：
　　弃置今何道，当时且自亲。
　　还将旧来意，怜取眼前人。
　　自是绝不复知矣。
　　时人多许张为善补过者矣。予常于朋会之中，往往及此意者，使夫知者不为，为之者不惑。贞元岁九月，执事李公垂，宿于予靖安里第，语及于是。公垂卓然称异，遂为《莺莺歌》以传之。崔氏小名莺莺，公垂以命篇。
　　
　　赵飞燕
　　赵后飞燕，父冯万金。祖大力，工理乐器，事江都王协律舍人。万金不肯传家业，编习乐声，亡章曲，任为繁手哀声，自号凡靡之乐，闻者心动焉。江都王孙女姑苏王嫁江都中尉赵曼。曼幸万金，良不同器不饱。万金得通赵主，主有娠。曼性暴妬，且早有私病，不近妇人。主恐，称疾，居王室，一产二女，归之万金。长日宜主，次日合德，然皆冒姓赵。宜主幼聪悟，家有彭祖方脉之书，善行气术，长而纤便轻细，举止翩然，人谓之飞燕。合德膏滑，出浴不濡，善音辞，轻缓可听。二人皆出世色。
　　万金死，冯氏家败，飞燕姊弟流转至长安。于时，人称赵主子，或曰曼之他子。与阳阿主家令赵临共里巷，托附临，屡为组文刺绣献临，临愧受之。居临家，称临女。临常有女。事宫省，被病归死。飞燕或称死者。飞燕姊弟事阳阿主家为舍直，常效歌舞，积思精切。听至终日，不得食。待直赀服疏苦财，且颛事膏沐澡粉，其费亡所爱。共直者指为愚人。飞燕通邻羽林射鸟者。飞燕贫，与合德共被，夜雪，期射鸟者于舍旁，飞燕露立，闭息顺气，体温舒，亡疹粟。射鸟者异之，以为神仙。
　　飞燕缘主家大人得入宫，召幸。其姑妹樊嫕为承光司蛮者，故识飞燕与射鸟儿事，为之寒心。及幸，飞燕瞑目牢握，涕交颐下，战栗不迎帝。帝拥飞燕，三夕不能接，略无谴意。宫中素幸者，从容问帝。帝曰："丰若有余，柔若无骨，迁迎谦畏。若远若近，礼义人也。宁与女曹婢胁肩者比耶"既幸，流丹浃藉。嫕私语飞燕曰："射鸟者不近女邪"飞燕曰："吾内视三日，肉肌盈实矣。帝体洪壮，创我甚焉。"飞燕自此特幸后宫，号赵皇后
　　帝居鸳鸯殿便房，省帝薄。嫕上簿，嫕因进言：飞燕有女弟合德，美容体，性醇粹可信，不与飞燕比。帝即令舍人吕延福以百宝凤毛步辇迎合德。合德谢曰："非贵人姊召，不敢行。愿斩首以报宫中。"延福还奏。嫕为帝取后五采组文手藉为符，以召合德。合德新沐，膏九回沉水香；为卷发，号新髻；为薄眉，号远山黛；施小朱，号慵来妆；衣故短绣小袖李文袜。帝御云光殿帐，使樊嫕进合德。合德谢曰："贵人姊虐妬，不难灭恩，受耻不爱死。非姊教，愿以身易耻，不望旋踵。"音词舒闲亲切，左右嗟赏之啧啧。帝乃归合德。宣帝时披香博士淖方成，白发教授宫中，号淖夫人，在帝后唾曰："此祸也，水灭火必矣。"帝用樊嫕计，为后别开远条馆，赐紫茸云气帐，文玉几，赤金九层博山，缘令嫕讽后曰："上久亡子，宫中不思千万岁计邪何不时进上，求有子。"后听嫕计，是夜进合德。帝大悦，以辅属体，无所不靡，谓为温柔乡。谓嫕曰："吾老是乡矣，不能效武皇帝求白云乡也。"嫕呼万岁，贺曰："陛下真得仙者。"上立赐嫕鲛文万金锦二十四匹。
　　合德尤幸，号为赵婕妤。婕妤事后，常为儿拜。后与婕妤坐，后误唾婕好袖，婕好曰："姊唾染人绀袖，正似石上花。假令尚方为之，未必能若此衣之华。"以为石华广袖。后在远条馆，多通侍郎宫奴多子者，婕妤倾心翊护。常谓帝曰："姊性刚，或为人构陷，则赵氏无种矣。"每每泣下凄恻。以故白后奸状者，帝辄杀之。侍郎宫奴鲜袴蕴香、恣纵栖息远条馆，无敢言者。后终无子。后浴五蕴七香汤，踞通香沉水坐，燎降神百蕴香。婕妤浴荳蔻汤，傅露华百英粉。帝尝私语樊嫕曰："后虽有异香，不若婕妤体自香也。"江都易王故姬李阳华，其姑为冯大力妻。阳华老归冯氏，后姊弟母事阳华，阳华善贲饰，常教后九回沉水香泽雄麝脐，内息肌丸。婕妤亦内息肌丸。常试，若为妇者，月事益薄。他日，后言于承光司剂者上官妩，抚膺曰："若如是，安能有子乎"教后煮美花涤之，终不能验。真腊夷献万年蛤，不夜珠，光彩皆若月，照人亡妍丑，皆美艳。帝以蛤赐后，以珠赐婕妤。后以蛤妆五成金霞帐，帐中常若满月。久之，帝谓婕妤曰："吾昼视后，不若夜视之美。每旦令人忽忽如失o"婕妤闻之，即以珠号为枕前不夜珠为后寿，终不为后道帝言。始加大号。
　　婕妤奏书于后日：
　　天地交畅，贵人姊及此令吉光登正位，为先人休，不堪喜豫，谨奏上三十六物以贺。金屑组文茵一铺，沉水香莲心碗一面，五色同心大结一盘，鸳鸯万金锦一匹，琉璃屏风一张，枕前不夜珠一枚，含毛绿毛狸藉一铺，通香虎皮檀象一座，龙香握鱼二首，独摇宝莲一铺，七出菱花镜一奁，精金彄环四指，若亡绛绡单衣一袭，香纹罗手藉三幅，七回光莹肪发泽一盎，紫金被玉香炉三枚，文犀辟毒筋二双，碧玉膏奁一合。使侍儿郭语琼拜上。
　　后报以云锦五色帐，沉香水玉壶。婕妤泣怨帝曰："非姊赐我，死不知此器。"帝谢之，诏益州留三年输，为婕妤作七成锦帐，以沉水香饰。
　　婕好接帝于太液池，作千人舟，号合宫之舟。池中起为瀛洲，榭高四十丈。帝御流波文殻元缝衫，后衣南越所贡云英紫裙，碧琼轻绡，广榭上，后歌舞归风送远之曲。帝以文犀簪击玉瓯，令后所爱侍郎冯无方吹笙以倚后歌。中流歌酣，风大起。后顺风扬音，无方长喻细袅与相属。后裙髀日："顾我，顾我!"后扬袖日："仙乎，仙乎!去故而就新，宁忘怀乎!"帝日："无方，为我持后!"无方舍吹持后履。久之，风霁。后泣日："帝恩我，使我仙去不待。"怅然曼啸，泣数行下。帝益愧爱后。赐无方千万，入后房闼。他日，官妹幸者，或襞裙为绉，号日留仙裙。
　　婕妤益贵幸，号昭仪。求近远条馆，帝作少嫔馆，为露华殿、含风殿、博昌殿、求安殿，皆为前殿。后殿又为温室、凝缸室、浴兰室。曲房连槛，饰黄金白玉，以璧为表里，千变万状，连远条馆，号通仙门。后贵宠，益思放荡。使人博求术士，求匪安却老之方。时，西南北波夷致贡，其使者举茹一饭，昼夜不卧偃。典属国上其状，屡有光怪。后闻之，问何噏如术。夷人曰："吾术天地平，生死齐，出入有无，变化万象，而卒不化。"后令樊嫕弟子不周遗千金。夷人曰："学吾术者要不淫与谩言。"后遂不报。他曰，樊嫕侍后浴，语甚欢。后为樊嫕道夷言，嫕抵掌笑曰："忆在江都时，阳华李姑畜斗鸭水池上，苦獭啮鸭。时下朱里芮姥者，求捕獭狸献。姥谓姑曰；‘是狸不他，食当饭以鸭。'姑怒绞其狸。今夷术真似此也。"后大笑曰："臭夷何足污吾绞乎!"
　　后所通宫奴燕赤凤者，雄捷能超观阁，兼通昭仪。赤凤始出少嫔馆，后适来。幸时十月五日，宫中故事上灵安庙。是日，吹埙击鼓歌，连臂踏地歌赤凤来曲。后谓昭仪曰："赤凤为淮来"昭仪曰："赤风自为姊来，宁为他人乎"后怒，以杯抵昭仪裙曰："鼠子能啮人乎"昭仪曰："穿其衣，见其私足矣。安在啮人乎"昭仪素卑事后，不虞见答之暴，熟视不复言。樊嫕脱簪，叩头出血，扶昭仪为拜后。昭仪拜，乃泣曰："姊宁忘共被，夜长苦寒不成寝，使合德拥姊背邪今日兼得贵，皆胜人，且无外搏，我姊弟其忍内相搏乎"后亦泣，持昭仪手，抽紫玉九雏钗，为昭仪簪髻，乃罢。帝微闻其事，畏后不敢问，问昭仪。昭仪曰："后妬我耳。以汉家火德，故以帝为赤龙凤。"信信之，大悦。
　　帝尝早猎，触雪得疾。阴缓弱不能壮发，每持昭仪足不胜，至欲辄暴起。昭仪常转侧，帝不能常持其足。樊嫕谓昭仪曰："上饵方士大丹，求盛大不能，得贵人足，一持畅动，此天与贵妃大福，宁转侧俾帝就耶"昭仪曰："幸转侧不就，尚能留帝欲，亦如姊教帝持，则厌去矣，安能复动乎"后骄逸，体微病辄不自饮食，须帝持匕筋。药有苦口者，非帝为含吐不下咽。昭仪夜入浴兰室，肤体光发，占灯烛。帝从帏中窥望之，侍儿以白昭仪，昭仪览中使彻烛。他日，帝约赐侍儿黄金，使无得言。私婢不豫约中，出帏值帝，即入白昭仪。昭仪遽隐辟。自是，帝从兰室帏中窥昭仪，多袖金，逢侍儿、私婢，辄牵止赐之。恃儿贪帝金，一出一入不绝。帝使夜从帑益，至百余金。
　　帝病缓弱，太医万方不能救。术奇药，尝得脊卹胶遗昭仪。昭仪辄进帝，一丸一幸。一夕，昭仪醉进七丸。帝昏夜拥昭仪居九成帐，笑吃吃不绝。抵明，帝起御衣，阴精流输不禁。有顷，绝倒。挹衣视帝，余精出涌，沾污被内。须臾，帝崩。宫人以白太后，太后使理昭仪。昭仪曰；"吾持人主如婴儿，宠倾天下，安能敛手掖庭令争帷帐之事乎"乃拊膺呼曰："帝何往乎"遂欧血死。
　　伶玄自序
　　伶玄字子于，潞水人。学无不通，知音，善属文，简率尚直朴，无所矜式。杨雄独知之。然雄贪名矫激，子于谢不与交。雄深慊毁之。子于由司空小吏，历三署，刺守州郡，为淮南相。又有风情。哀帝时，子于老休。买妾樊通德。通德，嫕之弟子不周之女也。有才色，知书，慕司马迁《史记》，颇能言赵飞燕姊弟故事。子于闲居，命言，厌厌不倦。子于语通德曰："斯人俱灰灭矣。当时疲精力，驰骛嗜欲蛊惑之事，宁知终归荒田野草乎!"通德占袖，顾视烛影，以手拥髻，凄然泣下，不胜其悲。子于亦然。通德谓子于曰："夫淫于色，非慧男子不至也。慧则通，通则流，流而不得其防，则万物变态，为沟为壑，无所不往焉。礼义成败之说，不能止其流，惟感之以盛衰奄忽之变，可以防其坏。今婢予所道赵后姊弟事，盛之至也；主君怅然有荒田野草之悲，哀之至也。婢子拊形属影，识夫盛之不可留，衰之不可推，俄然相缘奄忽，虽婕妤闻此，不少遣乎!幸主君著其传，使婢子执研削，道所记。"于是，撰《赵后别传》。子于为河东都尉，班躅为决曹，得幸太守，多所取受。子于召躅数其罪，而摔辱之。躅从兄子彪续司马迁《史记》，绌子于，无所收录。
　　桓谭云："王莽时，茂陵卞理者，不仕，以夏侯《尚书》授时人。更始二年，赤眉过茂陵，卞理弃图书隐山中，刘恭入其庐，获金滕漆匮，发之，乃得玄书。建武二年，贾子翊以书示予曰：‘卞理之琴师玄云也。"'
　　尚书臣勖校中书。右伶玄《赵后传》，竹简磨灭，文义交错，不可具晓。谨与臣勖书同校定，相证别，删去其不可详，合为一篇。其赵后、樊嫕无所终，疑玄之阙文也。
　　
　　
　　卷二
　　
　　裴谌
　　裴谌、王敬伯、梁芳，约为方外之友。隋大业中，相与入白鹿山学道，谓黄白可成，不死之药可致，云飞羽化，无非积学。辛勤采炼，手足胼胝。十数年间。
　　无何，梁芳死。敬伯谓谌曰："吾所以去国亡家，耳绝丝竹，口厌肥豢，目弃奇色，去华屋而乐茅斋，贱欢娱而贵寂寞者，岂非觊乘云驾鹤，游戏蓬壶纵其不成，亦望长生，寿毕天地耳。今仙海无涯，长生未致，辛勤于云山之外，不免就死。敬伯所乐，将下山乘肥衣轻，听歌玩色，游于京洛，意足然求达，建功立事，以荣耀人寰。纵不能憩三山，饮瑶池，骖龙衣霞，歌鸾舞凤，与仙翁为侣，且署金拖紫，图形凌烟，厕卿大夫之间，何如哉!子盍归乎无空死深山。"谌曰："吾乃梦醒者，不复低迷。"敬伯遂归，谌留之不得。
　　时唐贞观初，以旧籍调授左武卫骑曹参军，大将军赵朏妻之以女。数年间，迁大理廷评，衣绯，奉使淮南，舟行过高邮。制使之行，呵叱风生，舟船不敢动。时天微雨，忽有一渔舟突过，中有老人，衣簑戴笠，鼓棹而去，其疾如风。敬伯以为吾乃制使，威振远近，此渔父敢突过试视之，乃谌也。遂令追之。因请维舟，延之座内，握手慰之曰："兄久居深山，抛掷名宦而无成，到此极也。夫风不可系，影不可捕，古人倦夜长，尚秉烛游，况少年白昼而掷之乎敬伯自出山数年，今廷尉评事矣。昨者推狱平允，乃天赐命服。淮南疑狱，今谳于有司，上择详明吏覆讯之。敬伯预其选，故有是行。虽未可言官达，比之山叟，自谓差胜。兄甘劳苦，竟如曩日。奇哉，奇哉!今何所须，当以奉给。"谌曰："吾侪野人，心近云鹤，未可以腐鼠嚇也。吾子沉浮，鱼鸟各适，何必矜炫也。夫人世之所须者，吾当给尔，子何以赠我吾与山中之友，市药于广陵，亦有息肩之地。青园桥东，有数里樱桃园，园北车门即吾宅也。子公事少隙，当寻我于此。"遂翛然而去。
　　敬伯到广陵十余日，事少间，思谌言，因出寻之。果有车门，试问之，乃裴宅也。人引以入。初尚荒凉，移步愈佳。行数百步，方及大门，楼阁重复，花木鲜秀，似非人境。烟翠葱茏，景色妍媚，不可形状。香风飒来，神清气爽，飘飘然有凌云之意。不复以使车为重，视其身若腐鼠，视其徒若蝼蚁。既而，稍闻剑佩之声，二青衣出曰："阿郎来。"俄有一人，衣冠伟然，仪貌奇丽。敬伯前拜，视之，乃谌也。裴慰之曰："尘界仕宦，久食腥膻，愁欲之火，焰于心中。负之而行，固甚劳困。"遂揖以入，坐于中堂。门户栋梁，饰以异宝，屏帐皆画鹤。有顷，四青衣捧碧玉台盘而至，器物珍异，皆非人世所有。香醪嘉馔，目所未窥。既而，日将暮，命其促席，燃九光之灯，光华满座。女二十人，皆绝代之色，列坐其前。裴顾小黄头曰："王评事者，吾山中之友。道情不固，弃吾下山。别近十年，才为廷尉属。今俗心已就，须俗妓以乐之。顾伶家女无足召者，当召士大夫之女已适人者。如近无姝丽，五千里内，皆可择之。"小黄头唯唯而去。诸妓调碧玉箫，调未谐，而黄头已复命，引一妓自西阶登，拜裴席前，裴指曰："参评事。"敬伯答拜，细视之，乃敬伯妻赵氏，而敬伯惊讶，不敢言。妻亦甚骇，目之不己。遂令坐玉阶下，一青衣捧瑇瑁筝授之，赵素所善也。因令与坐妓合曲以送酒。敬伯坐间取一殷色朱李投之。赵顾敬伯，潜系于衣带。妓奏之曲，赵皆不能逐。裴乃令随赵所奏，时时停之，以呈其曲。其歌呈非云韶九奏之乐，而清亮宛转，酬献极欢。天将曙，裴召前黄头曰："送赵夫人。"且谓曰："此堂乃九天画堂，常人不到。吾昔与王为方外之交，怜其为俗所迷，自投汤火，以智自烧，以明自贼，将沉浮于生死海中，求岸不得。故命于此，一以醒之。今日之会，诚难再得。亦夫人宿命，乃得暂游。云山万重，复往劳苦，无辞也。"赵拜而去。裴谓敬伯曰："评公使车留此一宿，得无惊郡将乎且宜就馆，未赴阙，闲时访我可也。尘路遐远，万愁攻人，努力自爱。"敬伯拜谢而去。
　　复五日将还，潜诣取别。其门不复有宅，乃荒凉之地。烟草极目，惆怅而返。及京，奏事毕，将归私第。诸赵竞怒曰："女子诚陋，不足以奉事君子。然已辱厚礼，亦宜敬之。夫上以承先祖，不以继后事，岂苟而已哉!奈何以妖术，致之万里，而娱人之视听乎朱李向在，其言足征，何讳乎"敬伯尽言之，且曰："当此之时，敬伯亦自不测，此盖裴之道成矣，以此相炫也。"其妻亦记得裴言，遂不复责。
　　吁，神仙之变化，诚如此乎将幻者鬻术以致惑乎固非常智之所及。且夫雀为蛤，雉为蜃，人为虎，腐草为萤，蜣蜋为蝉，鲵为鹏，万物之变化，书传之记者，不可以智达，况耳目之外乎！
　　
　　韦鲍生
　　酒徒鲍生，家富畜妓。开成初，行历阳道中。止定山寺，遇外弟韦生下第东归，同憩水阁。鲍置酒。酒酣，韦谓鲍曰："乐妓数辈焉在，得不有携者乎"鲍生曰："幸各无恙，挈来。然滞维扬日，连毙数驷，后乘既阙，不果悉从，唯与梦兰、小倩俱。今亦可以佐欢矣。"顷之，二双鬟抱胡琴、方响而至。遂坐韦生、鲍生之右。枞丝击金，响亮溪谷。酒阑，鲍谓韦曰："出城得良马乎"对曰："予春初塞游，自鄜坊历乌延，抵平夏，止灵武而回。部落驵骏获数匹。龙形凤颈，鹿胫凫膺，眼大足轻，脊平肋密者，皆有之。"鲍抚掌大悦，乃停杯命烛，阅马于轻槛前。数匹，与向来夸诞，十未尽其八九。韦戏鲍曰："能以人换，任选殊尤。"鲍欲马之意颇切，密遣四弦，更衣盛妆，顷之乃至。命捧酒劝韦生，歌一曲以送之。云：
　　白露湿庭砌，皓月临前轩。
　　此时颇留恨，含思独无言。
　　又歌送鲍生酒云：
　　风飐荷珠难暂圆，多生信有短因缘。
　　西楼今夜三更月，还照离人泣断弦。
　　韦乃召御者，牵紫叱拨以酬之。鲍意未满，往复之说，紊然无章。
　　有紫衣冠者二人，导从甚众，自水阁之西，升阶而来。鲍韦以寺当星使交驰之路，疑大寮夜至，乃恐悚入室，阖户以窥之。而杯盘狼藉，不暇收拾。时紫衣即席，相顾笑曰："此即向来闻妾换马之筵。"因命酒对饮。一人须髯甚长，质貌甚伟，持杯望月，沉吟久之，曰："足下赋云：‘斜汉左界，北陆南躔，白露暖空，素月流天'。可得光前绝后矣。"对曰："殊不见尝‘风霁地表，云敛天末。洞庭始波，木叶昼脱'"长须云："数年来，在长安蒙乐游王引至南官，入都堂，与刘公干、鲍明远看试秀才，予窃入司文之室，于烛下窥能者制作，见属对颇切，而赋有蜂腰鹤膝之病，诗有重头重尾之犯，若如足下‘洞庭木叶'之对，为纰缪矣。小子拙赋云：‘紫台稍远，燕山无极。凉风忽起，白日西匿'，则稍远忽起之声，俱遭黜退矣。不亦异哉!"谓长须曰："吾闻古之诸侯，贡士于天子，尊贤劝善者也。故一适谓之好德，再适谓之尊贤，三适谓之有功，乃加九锡。不贡士，一黜爵，再黜地，三黜爵地。夫古之求士也如此，犹恐搜山之不高，索林之不深，尚有遗漏者。乃每岁季春开府库，出币帛，周天下而礼聘之。当是时，儒墨之徒，岂尽出矣；智谋之士，岂尽举矣；山川林泽，岂无遗矣；日月照临，岂得尽其所矣。天子求之既如此，诸侯贡之又如此，聘礼复如此，尚有栖栖于岩谷，郁郁不得志者。吾闻今之求聘之礼缺，是贡举之道隳矣。贤不肖同途焉，才不才汨汨焉。隐岩穴者，自童髦穷经，至于白首焉。怀方策者，自壮岁力学，讫于没齿。虽每岁乡里荐之于州府，州府贡之于有司，有司考之诗赋，蜂腰鹤膝，谓不中度；弹声韵之清浊，谓不律。虽有周孔之圣贤，班马之文章，不由此制作，靡得而达矣。然皇王帝霸之道，兴亡理乱之体，其可闻乎今足下何乃赞扬今之小巧，而隳张古之大体。况予乃诉皓月长歌之手，岂能欢于雕文刻句者哉!今珠露既清，桂月如昼，吟咏时发，杯觞间行，能援笔联句，赋今之体调一章，以乐长夜否"曰："何以为题"长须云："便以妾换马为题。仍以舍彼倾城，求其骏足为韵。"
　　命左右折庭前芭蕉一片，启书囊抽毫以操之，各占一韵。长须者唱云：
　　彼佳人兮如琼之瑛，此良马兮负骏之名。将有求于逐日，故何惜于倾城。香暖深闺，永厌桃花之色；风清广陌，曾怜喷玉之声。
</div>
    <div class="pagination">
<a href="删补文苑楂橘.html">上一页</a><a href="删补文苑楂橘.html">1</a><span class="current-page">2</span><a href="删补文苑楂橘_page3.html">3</a><a href="删补文苑楂橘_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
