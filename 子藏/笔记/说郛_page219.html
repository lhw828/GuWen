<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 219 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 219 页/共 601 页
  </h1>
  <div class="content">
   庚寅嵗湖州孔目官朱氏以米八百石作粥散贫是嵗生服后为从官
　　润州金坛县陈亢熈宁八年饿莩无数作万人坑每一尸设饭一瓯席一领纸四贴藏尸不可纪是嵗生廓又生度皆为监司孙登仕者相继
　　西羌于龙呵既归朝至阙下引见谓押伴使曰平生闻包中丞拯朝廷忠臣某既归汉乞赐姓包神宗遂如其请名顺其后熈河极罄忠力
　　武臣王棫为邢恕教令上书诬宣仁于哲宗有异心及教蔡渭等上书论元祐及元丰末等事其书一箧悉存皆恕手笔其间涂窜者非一棫于哲宗朝论之得阁门职名既卒其子直方时出其书以示亲宻自元丰末至宣仁上仙大臣无不被诬者而禹玉尤甚蔡蕃奉议尝谓直方曰使王氏子竭产亦愿得此书也蔡倅润过髙邮为余言之王居东京九龙庙侧
　　湖南提刑唐秷字硕夫过髙邮谓余曰治平二年九月自吉州作邑过长沙一老人以扁舟载竹兀子就舟货见其竹如白牙因买之至四年摄事京局因上马马蹶其兀坏竹脚中破内有雕刻字曰某年月日造某年月日破王押与破之日无差其字以朱涂之既骇前识之异而竹未破时其心安得而书之竹工必异人也又云其父諲为湖北漕一日有一道人持刺造门但全幅书一登字延坐问之曰徐登也馆之庵中不食日饮酒一斗或见羣卒饭辄取一掬食之而已间与郑毅夫内翰宴饮虽妓女笑语戏弄无度或发其隂视之童儿也间与唐漕饮取千里外物不移刻一日唐欲河东蒲桃又思峡中新荔子酒数巡则令人就其卧屏间取之皆美新若方折枝者唐坐中见刘莘老时刘为荆南职官徐语唐曰此人异日为宰相但不乆耳乆之告别甚遽唐曰何之答曰大扺天地间万物皆有数不可逃也我将之复州愿求一书与复守托以后事如其言既至复谒守曰乞一棺柩开九穴葬于无人之境后三日卒复守如其言之以书报唐唐亟徃与守倅僚吏发棺视之衣一袭而已后旬余与毅夫语其事间有京逓至发之得嵩山道士与毅夫书云徐先生来闻动静甚详校其至嵩日乃卒于复之日也唐硕夫亲见之
　　大辽谓天使为赦例郎君依赦例日行五百里也天下之公论虽仇怨不能夺也李承之奉世知南京尝谓余曰昨在侍从班时李定资深鞫蘓子瞻狱虽同列不敢辄启问一日资深于崇政殿门忽谓诸人曰蘓轼诚竒才也众莫敢对已而曰虽二三十年所作文字诗句引证经传随问即答无一字差舛诚天下之竒才也叹息不已
　　周仲元章作漕淮南谓余曰尝为衡阳宰一日邑吏云甘露降视松竹间光防如珠因取一枝视刘贡父贡父曰速弃之此隂阳之戾气所成其名爵饧饮之令人致疾古人益有说焉当求博识之君子求甘露爵饧之别建康实録陈末覆舟山及蒋山松栢林冬月常出木醴后主以为甘露之瑞俗呼为雀饧
　　朝请大夫潘适为渭州通判时泾原帅吕大忠被召问边事既对哲宗语吕曰乆要见卿曽得大防信否对曰近得之上曰安否又曰大臣要其过海朕独处之安州知之否对曰举族荷陛下厚恩上曰有书再三说与且将息忍耐大防朴为人所卖候二三年可再相见吕再拜谢退而喜甚因章睦州召饭诘其对上语吕尽告之既至渭语潘潘曰失言矣必为深悔后半月言者论其同罪异罸遂有循州之行既死上犹问执政曰大防何至防州后请归葬独得防归葢哲宗简在深矣呜呼帝王之度非浅识可规也潘过髙邮语余如此
　　绍圣初余谪签书荣州判官公事过别殿中侍御史陈次升当时当时曰且缓行上意未可知余深叩之陈曰早来请对上语我曰章惇文字不要絶了余问曰公何以报上曰唯唯余曰胡不白上臣为耳目之官帝王犹心也心所不知耳目所以传道之也心既知之何用耳目陛下既知惇何不罢斥更待臣等文字陈谢曰甚是甚是待数日再对又数日陈召余曰早来对如公之言言之但上曰未有以代惇者然惇为相终哲宗一朝岂其命欤
　　先公自太原罢归朝既引对神宗喻来日前殿引既对上曰昨日以后殿卿仁宗旧臣不欲裹防子见卿呜乎上之礼遇臣下也如此
　　沙门岛旧制有定额过额则取一人投之海中马黙处厚知登州建言朝廷既贷其生矣即投诸海中非朝廷之本意今后溢额乞选年深自至配所不作过人移登州神宗深然之即诏可着以为定制未几马方坐堂上忽昏困如梦寐中见一人乘空来如世间所画符使也左右挟一男一女至马前大呼曰我自东岳来圣帝有命奉天符马黙本无嗣以移沙门岛罪人事上帝特命赐男女各一人遂置二童乘黄云而去马惊起与左右卒见黄云东去后生男女二人马亲语余如此周秩重实大观元年九月得吉州守过髙邮言绍圣中有洛人告言文及甫刘唐老与李邦直等将生变诛子厚蔡元度诸人下至两制侍从皆及之召重实为京西转运使推治之以其尝攻文潞公也朝防令先推究体访候有状即治之又以运判周纯为知情不告云将引用岭南谪降人元祐人同力为之哲宗召重实对曰欲尽诛族大臣以下则将置朕于何地又召吕升卿令国门听防俟其有实即遣诛诸人于岭南重实既至西京捕文刘置运司别防且辟程公孙专管当察访于外乆之无状而诛大臣之语则有之文凡三请自裁未几罢邦直留守知成都府且宻喻重实令有实即就摄乆之公孙忽得二张秀才宻语云元谋云候上意变必用元祐人乃有族诛之举重实即具奏且言元不及乘舆不数日有防令文刘逐便吕还朔部并更不推治哲宗之明之仁今世无知者以元防极宻公案一宗并元状悉不在有司虽朝廷悉无知者公案藏其家终当上之乞实録书之公孙喜刺人事者也
　　孙升舍人为选人时梦与一僧立通衢忽传呼宰相来既至孙曰此府界提防蔡持正也僧曰此本朝第四人过岭宰相也元祐中果谪新州本朝卢寇丁三人矣蔡实第四人也又欧阳大椿为新州职官一日与守过寺中壁间见大字题曰蔡确善终之室与守异之方问其所以字灭不见后蔡果谪新终于屋下方蔡去也主僧扫治其室寺僧夜梦人告之曰善治之更当有宰相至矣数年刘莘老至亦终于此室方刘拜右仆射之日家人具饭一小仆忽仆于堂下少选大呼曰相公指挥头徃新州去已而家人诘之仆寤曰不知其言之出也梁况之居住鄂州忽一道人至况之与对饮道人求绵袴况之与之即卷投衣防中将投语曰入防即再入凡投数十次竟不能入嗟咨曰不免为寇莱公矣道人遂引去约当再来后月余复至门人欲入白即曰不须见侍郎但报先去也候到彼相见未几况之贬化州乆之一道人至两口腹上亦两口既至防舍索斗酒一引而尽见况之但云记得鄂州相见否音声虽同而形貌非矣索钱二十七文而去出门以木檐穿腹中口吹铁笛取渔舟独立其上风引舟渡江而去化人云未尝有此道人至也后二十七日况之谢世
　　元祐中册孟后议备六礼议成皇太后于文徳殿垂发册子由招余托密语吕微仲余曰公为中执法私通意宰相可乎子由曰此国事若露章陈之恐坏事耳余遂造相府方语蘓中丞有少意俾白相公微仲色甚厉曰某忝位宰相岂可与中丞通私意余曰国事也若露章恐坏国事后意恐不能甘也乃曰何事苏以文徳天子正衙殿母后坐而发册此事不可启微仲曰奈何余曰崇政可乎微仲曰容宻启既而因奏事微仲留白文徳殿正衙殿也居常太皇太后惟事谦抑若只御崇政殿益所以示盛徳也宣仁曰亦何必就崇政只就本殿发册可也明日诏下止遣内谒者传命大臣于内东门承防持节成礼二公防微杜渐之意宣仁谦冲之徳时无知者
　　绍圣中余见刘莘老蕲州因诘莘老公自中丞执政平生交游皆拒絶独听一王岩叟语今悔乎莘老黙然乆之曰惟蔡持正事实过当离青州时固悔矣
　　崇宁中因语上仁厚之徳聦明多艺絶人逺甚吕吉甫曰大抵人君来处别不可以世人语也余深然之范彛叟为右丞时五岳观灾或曰可速修之其像甚灵昨奉安时数十人举一像昨夕数道士能举之范曰果灵何不休焚之上笑而已时以听直言斯盛徳也
　　吴冲卿孙犯大戮法当族上止令贬湖浙间又俾诸子随其父所在方案上议法上屡涕下仁圣之度真类祖宗
　　宣仁同听政日御厨进羊乳房及羔儿肉宣仁蹙然动容曰羊方羔而无乳则馁矣又曰方羔而烹之伤夭折也却而不食有防不得宰羊羔以为膳
　　赵清献每夜静焚香于庭具言自晨兴至夕凡与人言及所奏事与其所为事谆谆以告诸天或问之则曰茍欺其心则腼于语言其敢告诸上帝乎廼所以自警察也滕友作监司广东患伤寒不省乆之梦泗州大圣洒杨枝水且语之曰宋祚无穷为臣者惟忠与正无动汝志无易汝守汝亦有无穷之问听毕遂愈
　　内侍刘永达奉命北岳祈雨乆之不应召羣巫讯之皆不验或谓一巫甚验刘亟召之巫甚倨慢曰嘉应侯也刘曰嘉应侯爵岂慿女巫自售巫叱怒不已刘曰侯之庙在京师何地巫妄指他所刘遂加鞭捶乆之巫乃服曰我北京左藏库库子也因盗官钱三十贯为同辈告首乃召告者入库交钱遂杀之既而自刄死初亦莫知死也如大昏醉中莫知身世所在一日忽省入其家见其妻哭于门问之妻曰尔死三日矣入门尸卧地上将投尸中为羣鬼所执诣一大府主者俾赴狱每碓磨刀割之际血肉糜烂如泥狱卒取泥肉成堆聚之须臾大风至复成人昼夕无时其苦不可言数遇恩赦忽传天有赦众狱顿止出门列坐听赦其中召一人出告之曰尔家作功徳天赦尔其人遂腾空而去语毕狱具悉至如前因其人之有赦众囚停息才顷刻耳如是三年得出犹日受铁杖三千得出初亦不知杖从何来杖毕得以恣行一日遇千骑万乗而来屯于村旁草莽间问其左右曰天齐仁圣帝每嵗一诣议事我辄告其人曰愿縁化于此作一行宫其人入白乆之出曰诏可矣是日铁杖遂止因附此巫道人吉凶化钱营庙今垂成矣刘异之为作诸功徳荐防之后数日巫诣刘谒告曰隂府来追听赦既而熟睡不省两日后复醒曰初至大府宣赦如常时既而知赦专为我也方欣悦而主者曰杀人为盗在法不赦且令归当上请后四日复谒告曰又有赦矣既至主者召我诣前曰上帝有命内侍刘永达非亲非旧特赦之縁汝罪大令作女子遂再拜泣涕称谢巫因仆于地翌日巫失所附经县论告刘与钱帛谢遣之而去崇宁元年秋刘至陵下语诸陵使余时按事永安县故得其详
　　随手杂录【王巩】
　　江涣言冯悦御药服伏火药多脑后生疮热气冉冉而上几不济矣一道人教灸风市宂十数壮虽愈时时复作又教冯以隂炼秋石以大豆卷浓煎汤下遂悉平和其隂阳也隂炼秋石法余昔有之沈所传是也大豆卷法大豆于壬癸日浸井华水中候豆生牙取皮作汤使之
　　江表志云江南李氏进贡中国无虚月十数年间经费将匮建隆初始申铜禁铸泉货当十又铸唐国通寳钱两文当开元钱一文又用韩熈载法变铸钱其后一缣约卖三十索银一两二十五索余物称是至开寳末国帑罄矣
　　右郑文寳撰
　　萧士京大夫为广东转运使其妻事僧伽甚谨一夕梦僧伽别去其妻问欲何往曰后十二日蘓子瞻当渡海我送过之惊起语其夫后十二日子瞻果有儋州之命萧亲语于余
　　全州进士唐伯虎一日病卒心独温后数日还魂初若梦为人追呼入官府见主者曰误矣当还已而语伯虎曰到人间为我转法华经为报亦当劝人诵之伯虎请曰某它日亦得禄乎谓之曰虽有薄耳遂出至家而苏后任梧州推官六十余卒
　　范文正语先懿敏曰每夜就寝即窃计其一日饮食奉养之费及其日所为何事茍所为称所费则摩腹安寝茍不称则一夕不安眠矣翌日求其所以称之者
　　柴世宗销天下铜像以为钱真定像髙大不可施工有司请免既而北伐命以炮击之中佛乳竟不能毁未几世宗痈发乳间而殂
　　蔡持正居宛丘一日雪作与里人黄好谦游一倡家入门见其肴醴特盛它时有美少年青巾白裘据席而坐蔡黄方引去少年亟俾倡邀二公欣然就席酒酣少年顾持正曰君正如李徳裕顾黄曰君俟此公贵慿借亦显语毕少年亦引去二公叩倡何人也倡曰朝来赍钱具饮亦不知谁氏也后如其言持正为侍御史荐黄为御史云
　　子瞻为学士一日鎻院召至内东门小殿时子瞻半醉命以新水漱口解酒已而入对授以除目吕公着司空平章军国事吕大防范纯仁左右仆射承防毕宣仁忽谓官家在此子瞻曰适己起居矣宣仁曰有一事要问内翰前年任何官职子瞻曰汝州团练副使今为何官备员翰林充学士曰何以至此子瞻曰遭遇陛下曰不闗老身事子瞻曰必是出自官家曰亦不闗官家事子瞻曰岂大臣荐论耶曰亦不闗大臣事子瞻惊曰臣虽无状必不别有干请曰乆待要学士知此是神宗皇帝之意当其饮食而停筯看文字则内人必曰此蘓轼文字也神宗忽时而称之曰竒才竒才但未及用学士而上仙耳子瞻哭失声宣仁与上左右皆泣已而赐坐吃茶曰内翰内翰直须尽心事官家以报先帝知遇子瞻拜而出彻金莲烛送归院子瞻亲语余如此
　　子瞻自杭召归过宋语余曰在杭时一日中使至既行送之望湖楼上迟迟不去时与监司同席已而曰某未行监司莫可先归诸人既去宻语子瞻曰某出京师辞官家官家曰辞了娘娘了来某辞太后殿复到官家处引某至一柜子旁出此一角密语曰赐与蘓轼不得令人知遂出所赐乃茶一斤封题皆御笔子瞻具劄子附进称谢至宋语余曰且教子由伏事娘娘我小使头出来自家门打一解哲宗眷遇如此复为大臣防逐至贬海岛命矣
　　曽过泗州谓余曰某罢扬州教授时子瞻守扬某徃见吕吉甫真州吉甫问曰轼何如人也旼曰聪眀人也吉甫怒厉声曰尧聪眀耶舜聪明耶大禹之聪眀耶旼曰非三者之聪眀亦是聪眀也曰所学如何旼曰学孟子愈怒愕然而立曰是何言欤旼曰孟子以民为重社稷次之此其所以知学孟子也吉甫黙然乆之
　　周凌司勲子之妇病腿间疮暁夕痛痒不可胜唯以杖子挑之乃少解经累年百药弗效闻百司吏夜主事防司招而问之吏曰当往叩之见周司勲于防间问其妇疾曰此妇不敬舅姑好决罚女使此其报也吏眀日语其子恳告致恳其父父曰妇已有死所矣当在南京又曰吾所任掠剰大夫也亦以平生刻薄好敛民财以奉县官故任此职凡人财有定分或其经营或其种植稍多其数我即往取世人不知也职任非善处亦安能救妇也后其子不复南来防其外祖知南京力取之医治恳辞不获至南京三日而卒
　　太祖一日召赵韩王于别殿左右无一人出取幽燕圗示之赵熟视久之曰此必曹翰所为帝曰何以知之曰非翰莫能也帝曰何如赵曰举必克之须世世得曹翰守之乃可帝不语擕圗而入不复言幽燕之讨
　　曹彬潘美伐太原将下曹麾兵少郤潘力争进兵曹终不许既归至京潘询曹何故退兵不进曹徐语曰上尝亲征不能下下之则我辈速死既入对太祖诘之曹曰陛下神武圣智尚不能下臣等安能必取帝颔之而已钱王有外国所献颇伽寳其方尺余其状如水精云可厌十里火殃乃置于龙兴寺佛髻中余杭数回禄而龙兴不可近也有盗尝焚其殿柱木悉灰烬而烟熖竟不炽皇朝改为太平祥符寺自唐至皇朝凡有十寳此其一也
　　吕微仲贬岭外至防州瑞金县语其子曰吾不复南矣吾死尔归吕氏尚有余种茍在瘴乡无俱全之理后数日卒先是十年前有富人治夀材梦伟丈夫冠冕而来曰且辍贤宅富人惊寤汗浃体微仲过县富人望之乃梦中伟丈夫也及卒乃辍其材而敛焉
　　郡君李氏余婶也尝有货珠子老媪李氏携珠子至既去遗珠子在地婶收之后媪逾时不至一日既至形容痩精神恍惚非昔人也婶诘之曰向时所货珠子归则失去告其主以金十两偿之其主不许因忧愁感疾几不能起婶曰珠子当时遗在地我得之今在此媪惊喜涕下愿致金六两以请婶取还之金不受也后微疾梦出门乘车出旷野至大官府见二伟人衣冠坐堂上引至堂下伟人方问姓氏婶知其隂府也遂诵大悲呪左右皆惊愕其堂摇动不已二伟人立语曰勿诵放尔归矣一吏持大簿书至案伟人问曰记得还李防珠子事否婶曰记之其一伟人曰当展二十年夀其一曰得无太多也其一曰妇人而不爱珠寳此可尚也俾人送还复乘车至门首而入见其尸卧帐中惊而寤起后二十年乃卒
　　栁州张通直舟泊潭州新妇死七日而体温既还魂云初见二人如弓手追去甚急至一河次一人曰解衣妇曰我妇人衣不可去其一人止之呼舟而渡入大城市井喧閙闻传呼声二人引妇立城砌上二人立其下见一金紫人导从甚严妇识之乃其舅程之邵之元父也连呼舅舅金紫者亦识之曰七娘来来遂竚马取二人文檄视之乃曰误矣急呼衣箱取纸一畨令妇执之候至戒石但执纸而立既去二人失色相顾低头不复语至府门人间大官府也妇立戒石南俄见金紫人至次衣緑人次衣朱人皆坐金紫人即呼妇取纸语二同坐曰语勾此人来矣绿衣人曰已来不奈何朱衣人曰既误莫须放回金紫人曰合如此只是二人得徒罪矣即引二如弓手者取状杖脊二十下令虞引妇出至一寺大厦脩廊寂无一人虚堂屏间一僧坐虞未前又一吏人至诣僧致语僧移榻俯堦问妇曰识字否曰识之僧指手中经题问之妇曰金刚经也僧展卷教诵之又曰归则诵之遂令妇执堂下幡脚用力引之幡起惊寤而苏
　　初吴处厚笺蔡持正诗进于朝邸官已传本报之凡进入三日而寂无闻执政因奏事禀于帘前宣仁曰甚诗未尝见也执政云已进入未降出中云待取看至午间遣中使语执政曰已降出矣三省皆云不曽承领上下疑之明日乃在章奏房与通封常程文字共为一葢初进入亦通封也明日进呈殊不怒色但云执政自商量继而处厚复有疏执政请送蔡确分析谏官吴安诗刘安世论列而分析未上间防梁焘自潞州召为谏议大夫至京曰比过河阳邢恕极论蔡确有策立勲社稷臣也同谏官以恕之言论之日益切直宣仁始怒焉泣谕执政曰当时谁曽有异议官家岂不记得但问他太妃遂促蔡相谪命执政议谪光禄卿分司南京议未决防分析至确盛言有防立之勲谏官继登论之益苦眀日执政对帘中忽语曰蔡确可英州别驾新州安置诸公惊退悉力开陈乆之刘莘老曰蔡确母老引栁宗元乞与刘禹锡换播州事吕微仲曰蔡确先帝大臣乞如刘挚所论移一近里州郡中曰山可移此不可移也范尧夫揖王正仲留身论之意不解尧夫曰告官家且劝太皇太后念蔡确是先朝大臣哲宗不语论辨徃来乆之尧夫曰臣奉诏奉诏只乞免内臣押去宣仁曰如何尧夫以曹利用事言之宣仁曰决不杀它自生自杀不差内臣此无固必但与执政商量执政议差小使臣或承务郎以上官伴送至夜批出差内官一员已而尧夫正仲与不论确事台官皆罢去初处厚缴诗至京莘老尝问余曰如何施行余曰此难行前日诸公自罪李定以诗罪人矣莘老曰岂可已乎余曰一则收杀一则劄与蔡确知尧夫亦以见问余语如前尧夫曰吾弟更语莘老曰次第须谪曰重则分司轻则小州余曰必若谪之当与处厚并命此风不可长也后一日莘老召余入密室见其顔色惨怛曰九重之内安知有英州新州此必有博士又曰今日进呈此老斥骂却不入来指文潞公也余意以莘老卖潞公遂徃见潞公问余曰近事如何余答曰蔡确外议以谓过当潞公声色皆厉曰见无礼于其君者如鹰鹯之逐鸟雀又曰曽见司马康否余曰见之潞公曰前日被防召梁焘司马康与执政面问邢恕语言梁焘言与司马康同坐闻恕言蔡确社稷臣事康乃曰不听得焘曰时第三杯矣康曰时饥贪食肚羮不听得潞公曰康如此不肖耶余曰司马康温公子也温公道徳人也康不证人于罪真肖矣潞公即索汤余引去始知莘老之言不妄
　　仁宗尝语张文定宋景文曰孟子可谓知乐矣今乐犹古乐又曰自排遍以前音声不相侵乱乐之正也自破之后始侵乱矣至此郑卫也
　　越人朱彦弼至华隂震死其父朝夕泣告于天某此一子平昔无过今乃至此乆之恍惚中闻有言曰朱彦弼作醮西岳庙乃用脂烛及便溺于殿角罪当死非枉也仁宗一日召致仕晁逈对延和殿上问洪范雨之数逈对曰比年灾变仍发此天所以左右王者愿陛下脩饰五事以当天心庶几转祸为福上感悟出所幸嬖尚美人等又籍其位金帛二十余万赐三司赡军费晁文元逈尝言歴官临事未尝挟情害人危人售进保全固防如免发肤之伤
　　太祖皇帝初入宫见宫嫔抱一小儿问之曰世宗子也时范质与赵普潘美等侍侧太祖顾问普等普等曰去之潘美与一帅在后不语太祖召问之美不敢答太祖曰即人之位杀人之子朕不忍为也美曰臣与陛下北面事世宗劝陛下杀之即负世宗劝陛下不杀则陛下必致疑太祖日与尔为侄世宗子不可为尔子也美遂持归其后太祖亦不问美亦不复言后终刺史名惟吉潘夙之祖也美本无兄弟其后惟吉歴任供三代止云以美为父而不言祖余得之于其家人
　　太祖无事时常召潘美辈禁中议政或与之纵饮至令宫女解衣无复君臣之礼一日召美入而太祖冠带不乐乆之不语美皇恐趋拜殿下请罪太祖曰非尔也上来语尔前朝民间积欠甚多早来三司乞因赦蠲放适问二府二府请督索朕谓三司主国财乃要蠲放二府主徳政却要督索近臣如此天下何縁太平朕所以不乐美賛曰陛下用心如此何縁不太平遂解顔如常时太祖太宗时诸节度皆解兵柄独潘美不解美每赴镇留妻子止携数妾以徃或有子即遣其妾与子归京仍具奏乞陛下特照管
　　范祥钞法陜西贮钱五百万贯不许辄支用大约每钞极贱至五贯即官给钱五贯五十文买之极贵则减五十文货之低昻之权当在官矣钞法无时而不行近年辄借用本钱贵贱一切不问此所以钞法不行
　　陜西每铜钱一贯用铁钱一贯三十文可换后因常平司指挥诸州勿出铜钱诸司遂效之民间相传铁钱将不用矣家家収蓄铜钱轻用铁钱由是钱贱而物加贵潘中散适为处州守一日作醮其茶百二十盏皆乳华内一盏如墨诘之则酌酒人误酌茶盏中潘焚香再拜谢过即成乳华僚吏皆敬叹丽水宰宣徳郎陈缙辄慢之指老君像曰老子卖乌髭药里语毕惊惕月余遂发狂不能语解官归今逾年未愈
　　陆彦囘为真州通判一日疾几卒幕官诸人白郡为下致仕状状附逓即安明日遂出听事而不知乞致仕矣诸人遂宻告其妻其妻遣老媪诣州且言朝奉到官未乆与同官初无怨仇诸人皆作官养老幼独朝奉令致仕何耶郡主与诸人厚赂健歩趂逓后八日状囘乃白陆陆欣然欲具防以集同寮是夕病复作乃卒
　　黄铎为陜西漕摄延安帅事梦乗四小舟遄流而下烟雨中见一卒曰张相见在此铎徃见之相公何故在此曰啇英接人更二年方诣相府梦觉汗流浃体遂志于书稿间复移防路漕以西事除名勒停雇四舟沿峡江而下至峡州方烟雨间见一卒洗面问之何人曰张相公虞也遂持所志谒张而言之其后张初召拜相适作梦之二年矣铎后复官至京不事交谒语其所亲事莫非前定不必求也
　　杜常少年时梦泛河至桥间有自岸而呼者其岸髙峻常凡再跃始及岸一人引至大木间见伟丈夫衰服而坐人指之曰天帝也拜之常起帝召常与钱二百文曰此尔及第人数再请之则曰过此天机不可泄也常后应举累不第嘉祐末间嵗科举放登第者二百人常遂中甲科时英宗在谅隂中木者庙讳也
　　栁庭俊作官江西被差检放旱以漕司喻意不敢以实闻一日宿于髙明使者观梦伟丈夫转簿示之曰栁庭俊放税不实使上泽不得流行杖一百惊寤战汗浃体太宗朝武程乞放宫人三百人帝喻执政宫中无此数执政请以狂妄罪之帝释而不问





　　说郛卷五十上
&lt;子部,杂家类,杂纂之属,说郛&gt;
　　钦定四库全书
　　说郛卷五十下　　　　　元　陶宗仪　撰闻见近录【王巩】
　　柴世宗得天下刘崇自河东犯阙世宗将亲征冯道力谏止世宗曰太山压卵耳何为不可道曰陛下可谓太山乎今皆宿将乆处贵位气方骄陛下即位席未暖未易使也世宗以道轻已即日命驾出师次髙平遇崇接战世宗据髙原下观兵阵方接东北角奔西北角次之王师败绩明日按军不战置酒军中酒行牵奔将七十二人斩纛下即坐中拜七十二人补之左右股栗太祖皇帝实预补中明日再战军士不用命者太祖刃其笠以识之战罢识者皆斩之军声于是大振崇走遂围太原
　　太祖皇帝为殿前都防检有殿直冲节执诣枢府枢相王朴曰太尉军制殿直廷臣无回避礼太祖即位每叹曰安得王朴者相之
　　太祖将北征过韩通饮通子欲弑之通力止乃已明日陈桥欣戴入御曹门以待将相之至时伏弩右掖门外通出死矢下石守信实守右掖开闗以迎王师至中书立都堂下召范质王魏仁浦与语移刻将校持刃迫质帝叱之质与帝约賔礼柴氏保其天年乃召陶谷草制诣前殿帝北面立宣制制毕坐朝百官
　　故事执政奏事坐论殿上太祖皇帝即位之明日执政登殿上曰朕目昏持文字近前执政至榻前宻遣中使彻其坐执政立奏事自此始也
　　太宗皇帝自并门乘胜直趋幽燕敌空山后遯王师据幽州乃甘心之日矣有赦例郎君于越者小羗也请得五千骑以尝王师不成退处未晚众从之乃骑持一帜由间道邀我归路周环徃来昼夜不絶帝疑救兵大至宵归定州王师多没北方由是以至今号其竒兵曰于越军前此自柴世宗画御河为界人未尝敢犯边自尔日寻干戈至真宗皇帝澶渊之幸方息兵御河葢世宗运漕河也
　　国家以来知制诰封还词头葢鲜康定间张文定知谏院时刘从徳妻遂国夫人初以后族出入禁中一日削其国封夺其门籍乆之出入如初张文定请对论其不可富文忠曰真谏臣也未几中防还其国封富文忠当制遂封还词头朝论谓无近比然佥是富文忠矣张可乆自转运使改横行欧阳文忠援富文忠例封还词头后遂为例
　　至和中仁宗皇帝不豫一日喻大臣择宗室以传天下又曰允良虽僣拟然变昼作夜谅无他心宗谔外示节俭疑其有心者后董婕妤因上元出游有宻祈董请立周王后幸已立者周王真宗子在仁宗为近属也俄有诏立之礼官与中书议不决请于上上亲书从政宗谔宗旦宗实四名以示中书欧阳文忠公曰周王没童孩无立后礼议遂寝宣宗旦闻恐醉卧三日不兴其后慈圣光献皇后与时相卒立英宗为皇子葢本仁宗之意也
　　庆歴中亲事官乗醉入禁中仁宗皇帝遣喻皇后贵妃闭阁勿出后谨听命贵妃直趋上前明日上对辅臣泣下辅臣亦泣首相陈恭公毅然无改容上谓贵妃冐不测而来斯可宠也枢相乘间启废立之议张文定得其说即诣恭公以为不可恭公持议甚坚乆而上复问之梁相适进曰一之已甚其可再乎声甚厉既退上留适曰朕止欲稍加妃礼本无他意卿可安心羣论遂止故事建储皆大臣议定召学士鎻院英宗皇帝大渐学士王禹玉当制上遣御药院供奉官髙居简就第召张文定至寝幄文定时在告也英宗冠白角冠被黄服慿几语文定曰乆不见学士意惨然榻上有纸一幅上有明日降诏立皇太子八字而未有主名张公曰必颍王也盛言頴王身居嫡长而无失徳上颔之文定乃进纸笔请其名上力弱字疑似不可辩再请书乃大书大大王三字遂归院草制明日大臣始知頴王为皇太子神宗皇帝每谓文定曰国朝以来卿可谓顾命矣
　　真宗皇帝圣嗣未立以緑车旄节召濮安懿王养之宫禁中仁宗皇帝生以箫韶部乐送归邸仁宗方盛年而嗣未立以故事请杨太后选濮安懿王诸子以入禁中英宗皇帝甚幼初不在进名杨后见之抱之以归时宣仁圣烈皇后亦以慈圣光献皇后甥养之宫阁宫中号英宗为官家儿宣仁为皇后女仁宗每戏英宗曰皇后女可以为妇乎英宗谢之由是宫中每以为戱豫王生英宗还邸仁宗寻故约以宣仁为夫人则宣仁所以简上心者旧矣
　　至和中仁宗寝疾时相富文忠宻通意光献立后而慈圣意在英宗传道中外者张茂则也而伺察英宗起居状者王广渊也蔡抗也事垂成语文潞公潞公为首相与富公议恊宻谕王文忠为诏草常怀之以待非常乆之仁宗疾有瘳潞公服丧去位富文忠乃召韩忠献为枢宻使且宻告之欲共图其事富文忠寻亦忧去忠献乃立英宗为皇子富文忠闻之不怿以谓事固定待有变而立可也万一有疑阻则岂复得其人也韩富由是搆隙英宗即位时富文忠解丧为枢宻使一日鎻院麻出乃立頴王制富文忠初不与闻遂以语侵忠献而引疾力去韩忠献之丧富文忠一不吊问
　　仁宗春秋髙一日出巨轴付中书曰第四十二封乃司马文正乞立嗣疏也翌日进呈宰臣曰司马光何其疏之多也上曰非独光也前后人共四十二疏卿第议之中书袖归翌日再禀上曰与宻院同议又翌日同进呈上问韩忠献公曰宗室中卿厚谁韩忠献恐栗逡巡退立复问曽宣静等韩忠献乆之曰事系陛下上曰朕怀此乆矣顾未知卿等意耳探怀取纸一畨乃英宗皇帝藩邸旧名议乃定既退上归宫顾左右曰我有交代矣宫人众泣其后成上意而不变及慈圣光献同听政一二贵珰间言两宫而两宫终始无事者韩忠献之功也韩忠献当国召王翰林珪至中书受立英宗为皇子诏王曰此事须面得防中书以为得体及对乃曰事出陛下耶大臣耶今宫中有将临月者姑俟之可乎上曰事出朕意天使朕有子则豫王不夭矣立之以慰人心又曰为谁之子而立之上曰天知地闻濮王子也遂退草诏诏有濮安懿王之子犹朕子也之句
　　景祐中仁宗皇帝尝寝疾虽安羸弱时相吕文靖请置大宗正司以濮安懿王暨守节知其事葢意有所在而人无知者
　　熈宁中西贼围罗城甚急贼得吾禁卒语之曰汝语城中张大吾军使速降当与汝爵禄卒敬诺之致卒危梯上下瞰城中卒辄大呼曰西贼人少粮尽朝夕去矣城中坚守之贼怒醢之虽古忠烈之士无以过也仁宗皇帝朝有献新乐者其音近郑卫众谓非古遂寝熈宁中刘几等颇采用之教坊乐工某乙诣几上书以为不可几以书闻付大理问状工曰国朝所用王朴乐为近古今几所奏纯清而不浊郑卫音也又两宫声大宫微而此宫髙是有两君之象天无二日国无二王乐之所讳时以为狂编管畿县未几哲宗出阁遂即帝位张大夫士澄房兄士宁居咸平县豪有力性嗜鸡子日食十数以为常其主典库冀五郎者每为畜之一日冀方探箧取之一自箧中直上而升至士宁庖舍而坠地气若黒雾其臭薫烈家人惊异间火起堂庑帑藏须臾而尽尝畜皇祐钱万贯谓之镇库钱防起为烟毬而去不复铜滓冀生寻自服砒霜烂膓而卒张大夫幼子嗜鲜鰿张运判湖南其子买鱼刳肠芼羮羮沸刳鱼游泳鼎中羮成鲜活若不刳者视之则刳矣遂絶烹鲜巩源者尝语张大夫曰真定府都监王文思嗜牛肉一日方醢肉几上肉中哀号累日不絶蔡元长作尹闻而取视之其声益悲命为棺敛饭僧焼之灰烬中得白骨一副
　　吴越王子太师雅之女适张氏生子名尧封与尧佐为宗表兄弟尧封游学南京遂娶曹氏尧封俊迈从学山东孙眀复至其舍执事皆尧封妻女如事亲焉时文异倅南京子彦博彦若并师眀复眀复遂荐尧封于文氏为门客张文之好始于此矣尧封就举与张文定同保将引试语文定曰宗表兄自无锡宰归当徃求举资及还尧佐但与钱五百文后尧封举进士第任石州推官卒其女入宫中为婕妤沈氏养女是为温成皇后乆之得幸仁宗贵宠日盛时相乃为访其族氏防尧佐以太常博士知开州还时相因以白上除祠部员外郎府界提防寻继迁擢遂自待制河东转运使拜龙图阁学士知开封府即自刑部员外郎除给事中拜端眀殿学士提举在京百司迁三司使未几降制拜节度宣徽群牧景灵四使一日大旱策免宰相潞公召自蜀将至阙下贵妃亲视供帐以待其夫人入谢众论諠然时贝州王则叛仁宗北顾妃乃隂喻潞公贝州事眀镐将有成绩可请行潞公既行贝州平潞公以功拜相羣论渐息曹氏后封越国夫人
　　贝州叛仁宗皇帝召张文定欲遣之文定以未尝知兵且荐眀镐自代退以告陈恭公眀将行复问事宜于文定文定告以地道攻城为上防荐邢佐臣主其事贝州平卒以地道攻城成功佐臣推功第一
　　张尧封少从孙眀复学于南京其子去华与贵妃常执事左右及贵妃数遣使致问眀复眀复闭门拒之终身侍讲杨畋卒李夀朋诣先公曰杨公死无以殓幸经筵诸公赙之先公时为翰林侍读学士既赙之且语李曰此事当告之上眀日经筵先公启曰杨畋死无以殓陛下幸矜恤仁宗颔之少选中使间赐黄金百两仍语中使曰杨畋家贫不得受其遗赂仍使宣谕王某知仁宗之眷迩臣如此
　　李柬之李受自侍从请归老先公时在经筵因而奏曰柬之等尚可陈力而亟请老近年士大夫贪冐爵禄年逾礼经而不知止者多矣望陛下稍加恩数以励风俗已而诏就资善堂防经筵官赐饯内出珍果名花巨觥酌劝时人荣之比之二疏
　　真宗饮酒三斗不乱一日召辅臣赐饮至三斗复进巨觥觥退而酒出诏贮之三瓶中杂未饮酒以赐辅臣眀日开视之不能辨也辅臣既对问上所以上笑曰古人谓酒有别肠岂虚言哉
　　汴河旧底有石板石人以记其地里每嵗兴夫开导至石板石人以为则嵗有常役民未尝病之而水行地中京师内外有八水口泄水入汴故京师虽大雨无复水害昔人之画善矣偶张君平论京畿南京宿亳陈颍蔡等州积水以南京言之自南门二堤直抵东西二桥左右皆潴泽也渔舠鸣榔如江湖君平请权借汴夫三年通泄积水于是诸郡守令等始带沟洫河道三年而奏功凡潴积之地为良田自是汴河夫借充他役而不复开导至元祐五年实七十年又旧河并以木岸后人止用土筏栈子谓之外添里补河身奔冲即外补之故河日加浅而水行地上矣
　　南京去汴河五里河次谓之河市五代国初官府罕至舟车所聚四方商贾孔道也其盛非宋州比凡羣有宴设必召河市乐人故至今俳优曰河市乐人者由此也世宗开御河本为蓟燕漕运计御河其不可废也前人每子弟及冠必置盛馔防乡党之徳齿使将冠者行酒其巾裹如唐人之草裹但系其脚于巾者酒行父兄起而告客曰某之子弟近于成人敢有请将冠者再拜右席者乃焚香善祝解其系而伸之冠者再拜谢而出自是齿于成人冠服遂同长者故谓之巾裹亦古之冠礼也今冠带尚谓之巾裹其由是矣此风废亦百年矣
　　张融自枢宻直学士守蜀归监在京麯院后为枢宻副使建第差壮丽太宗皇帝一日语融曰闻卿建第甚雄朕方要一库未成可辍之即日迁居佛寺今新衣库是也
　　慈圣光献皇后养女范观音得幸仁宗温成患之一嵗大旱仁宗祈雨甚切至燃臂香以祷宫人内珰皆右左燃之祈雨之术备尽矣天意弗荅上心忧惧温成养母贾氏宫中谓之贾婆婆威动六宫时相认之以为其姑乃隂谓丞相请出宫人以弭灾变上从之温成乃白上非出所亲厚者莫能感天意首出其养女以率六宫范氏遂被出而雨未应上问台官李东之曰惟册免议未行耳是夕鎻院贾氏营救不获时相从工部侍郎拜武镇军节度使同中书门下平章事判北京雨遂霔自真宗皇帝澶渊之幸朝廷不复讲武寳元中元昊始遣介称教练都使乞于其国中自称兀卒又乞五音为六当时朝议既以天下乆太平未尝议经武之防而石元孙刘平辈辄盛意言兵以贼为可讨独吴春卿上疏曰彼之国中自号兀卒而六音且奉三州臣子之分如常可姑从之而我治武备以待其变张文定亦继有请今武备不讲宜如吴育之议因可为边备俟其无厌则我有以待之也朝议非之元昊既不得请再遣使乃称阁门使边臣乃举兵由是寳元庆歴西师累年内外骚动至眀堂当大霈仁宗问张文定赦日文定建言乞示西人招徕之意上欣纳之曰朕意也于是元昊入贡西方以宁
　　张元许州人也客于长葛间以侠自任县河有蛟长数丈每饮水转桥下则人为之断行一日蛟方枕大石而饮元自桥上负大石中蛟蜿转而死血流数里又尝与客饮驿中一客邂逅至主人者延之元初不识知也客乃顾元曰彼何人斯元厉声曰皮裹骨头肉人斯应声以铁鞭击之而死主人涂千金之药乆之能苏元每夜游山林则吹铁笛而行声闻数里羣盗皆避元累举进士不第又为县宰笞之乃逃诣元昊将行过项羽庙乃竭囊沽酒对羽极饮酧酒泥像又歌秦皇草昧刘项起吞并之词悲歌累日大恸而遁及元昊叛露布有朕欲亲临渭水直据长安之语元所作也后鄜延被围元实在兵中于城外寺中题曰太师尚书令兼中书令张元从大驾至此其防扈如此昊虽疆黠亦元导之也富文忠至和间既怀立嗣之命宫教蔡抗隂伺英宗起居英宗之立为皇子也恐惧逊避卧终日不起抗以利害动之即起拜命及英宗即位以抗故人也日思大用召自定州且有叅知政事之除至阙下英宗上仙抗寻亦卒
　　先公三守平凉召自许州及对英宗皇帝曰端眀旧徳不当更守边但顾在廷无如端眀者且为官家行便当召还先公曰陛下方即位边有警岂臣避难之时然陛下以官家自名呼臣等以官未正名分英宗曰方此即位视先朝旧人岂敢遽以卿礼官家在至和中端眀时知开封府至宫中救火已望见顔色如端眀才望岂在人后欲召别殿访政亦未敢耳先公曰今陛下何所避耶愿谕臣臣将诣政府论之英宗方谦损为徳遽曰无须尔也然恩遇异常玉食御樽日有所赉一日儿女婚嫁遣中使问其姓氏悉赐冠帔及行锡黄金百两及至渭敌解围去熢燧息防枢宻副使王畴薨英宗喻执政曰可除王某补之时相退而不荅或曰方边有警择帅累日王某命下即边人喜跃敌亦解去王某归不知何人可代上曰岂使其终身守边耶然竟为执政所格英宗亲遣李若愚谕此
　　先公为谏官论王徳用进女口仁宗初诘之曰此宫禁事卿何从知先公曰臣职在风闻有之则陛下当改无之则为妄传何至诘其从来也仁宗笑曰朕真宗子卿王某子与他人不同自有世契徳用所进女口实有之在朕左右亦甚亲近且留之如何先公曰若在疎逺虽留可也臣之所论正恐亲近仁宗色动呼近珰曰王徳用所进女口各支钱三百贯即今令出内东门了急来奏遂涕下先公曰陛下既以臣奏为然亦不须如此之遽且入禁中徐遣之上曰朕虽帝王然人情同耳茍见其泣涕不忍去则恐朕亦不能出之卿且留此以待报先公曰陛下从谏古之哲王所未有天下社稷幸甚乆之中使奏宫女已出东门上复动容而起
　　故事季春上池赐生花而自上至从臣皆簪花而归绍圣二年上元幸集禧观始出宫花赐从驾臣僚各数十枝时人荣之
　　一本云自宰臣而下悉簪花从归然上未尝簪也
　　张文懿罢相由范文正攻弹也文懿复相一日仁宗语文懿曰范仲淹尝有疏乞废朕可施行之文懿曰仲淹法当诛然不见章疏乞付外施行上曰未尝见其疏但比有为朕言者且议其罪文懿曰其罪大无它法无文案即不可行望陛下访之凡数日则一请其疏月余凡十数请上曰竟未见之然为朕言者多矣可从末减曰人臣而欲废君无轻典既无明文则不可以空言加罪上意解即曰仲淹在外初似疑今既无疑可稍迁之以慰其心上深然之
　　张文懿既致政而安健如少年一日西京看花囘道防道服乘马张葢以女乐从入郑门监门官不之识也且禁其张葢以门籍请书其职位文懿以小诗大书其纸末云门吏不须相怪问三曽身到凤池来监门官即以诗进仁宗遣中使锡以酒饩问劳
　　李太后薨未发丧将以妃礼之执政对吕文靖留身曰昨夕闻有宫嫔薨章献皇后即引仁宗手起过屏后后复独坐下曰相公欲间谍人家子母耶文靖曰陛下为刘氏血食计则早正典礼后黙不语遂迁于皇仪殿以后礼之及章献上仙间言不入者文靖力也仁宗初彻听政一日遽出诣奉先寺发李太后棺视之其顔如生上恸而后改卜由是羣疑悉亡
　　寇忠愍知永兴军于其诞日排设如圣节仪晩衣黄道服簪花走马承受具奏寇凖有叛心真宗惊手出奏示执政曰寇准乃反耶先文正熟视笑曰寇凖许大年纪尚騃耳可劄与寇凖知上意亦解
　　李和文都尉好士一日召从官呼左右军官妓置防夜午台官论之杨文公以告先文正文正不答退以红牋书小诗以遗和文且以不得预防为恨眀日真宗出章疏文正曰臣尝知之亦遗其诗恨不得徃也太平无象此其象乎上意遂释庆歴中郑天休诸公复防李氏第既退逹晓道遇李翰林造朝事遂喧言者论之时吕许公当国亦以太平无事而乃有此为说仁宗意未解许公曰臣观赴防姓名皆举朝贤俊安得许多人代之臣欲召至中书戒励上从之既召诸公无一人至者丁晋公尝忌杨文公文公一日诣晋公既拜而髯拂地晋公曰内翰拜时须撇地文公起视其仰尘曰相公坐处幕漫天时人称其敏而有理
　　仁宗朝禁中夜火执政趋诣东华门闭而不纳遍诣诸门皆然王沂公语吕许公曰可斩闗而入许公曰不可自东而南而北周旋叩闗至日髙方启东华门有防百官皆歩而入殿宇多灰烬上御升平楼垂呼班喝拜如常仪自沂公以下皆拜许公独挺然而立上遣使问之许公曰昨夕宫中灾今日未面天顔臣不敢拜于是卷上临轩陛许公即再拜或问其然曰禁中火方扰攘复斩闗而入不惟上益惊岂不防它变也垂之下未见天子万一误拜其将奈何
　　张文懿为社洪令一道士诣邑熟视文懿不语乆之顶间取瓢出药十粒顾文懿曰可饵之文懿即饵之道士微笑复取之至九十粒即吐道士浴之使再饵之复吐其四实饵八十六粒道士曰眀日可到城外观也眀日诣之谓文懿曰欲为神仙耶欲为宰相耶文懿曰欲为相耳道士咨叹乆之留一书封缄甚宻且候作相老勌时开竟不知其何人也文懿八十六嵗未尝有疾至上元偶思道士所留书启之乃彩选一册因防子弟作选至宰相视上惟有真人耳始悟道士意也眀日道士忽至顾文懿曰打叠了未语毕而去使人访之即卧店中卒矣文懿忽觉腹痛须防一囊下药八十六粒炳然如新遂药于三寳堂下是夕薨
　　张文定守蜀重九药市拂晨骤雨随行医官张子阳避雨玉局观须防晴霁树上白衣翁竚立顾视子阳曰我有一事要尔通意主人子阳唯唯即出药二粒如粟米大使遗文定子阳曰尝识尹否翁姓何氏翁曰我姓葛侍郎已两守蜀我尝见之子阳曰止此一来耳翁曰说与主人他日再来此相寻子阳持药具白文定以汞一两置药一粒煆之须防有声如逺磬然清越非常谛听间忽有圆光出合内焕耀满室惊而取之汞成黄金文定乃饵其余药一粒使再访之不复见矣
　　吕文靖罢相孔中丞道辅以直亮自任无所忌避一日台狱事连文靖子即摄付吏及文靖复相凢国事无所建眀悉取上防既累月仁宗曰吕夷简今囘作相并不主事文靖遽言臣前日为朝廷不避仇怨身当国事臣方罢去而诸子即坐台狱臣死望朝廷眷顾子孙必无也臣是以不敢当事上俛首曰但勉之文靖再拜遂留身出纸一畨皆进退人物上悉可内外迁徙数日间凢数十人皆文靖平日所厚一时桃李之盛本朝无比张文定尝云在翰林时当章郇公致政麻命下同宋景文徃贺之因语之曰昨日宣召受防上眷遇之意甚厚何遽谢事也郇公曰不可待不厚时引去也又曰亦恐更耄年则忘了矣文定与景文相顾而笑退而相语曰是何言欤何忘之有及老矣乃知郇公之言为然葢在得之时与夺每为思虑所惑不若少时能断故孔子所以戒也文定自六十七后遂屡请归予尝论之阳舒而隂敛物之理也及其老矣阳衰而隂盛是以好敛之意生君子终始之际可不慎乎
　　庆歴中韩范富执政日务兴作时章郇公为相张文定因徃见之语以近日诸公颇务兴作如何郇公不荅凢数问之曰得象毎见小儿跳踯作戏禁止不得到触着墙自退耳方其举歩时势难遏也未几三公悉罢文定尝曰事不可竞古谚曰迟是疾疾是迟斯甚有理当其盛衰之际不劳力而成不劳虑而败理之常也
　　寳元康定间西人犯边用兵累嵗人窥我遣使求关南之地富文忠既行疑时相与已不恊辄发国书观之乃与所授词果不同驰归请对具言之诏付文忠诣学士院视学士改书然后行元授书五函皆许其添嵗赐也每出一函待不从然后旋出之文忠辄留二函于雄州既至文忠抗论不屈徐出一书辽人意未厌复出一书至于三辽人宻探文忠箧中止有三书遂从约文忠使还持二函以归嵗减聘者二十万
　　庾岭险絶闻天下蔡子直为广东宪其弟子正为江西宪相与恊议以塼甃其道自下而上自上而下南北三十里若行堂宇间毎数里置亭以憇客左右通渠流泉涓涓不絶红白梅夹道行者忘劳予尝至岭上仰视青天如一线然既过岭即青松夹道以逹南雄州太平乆矣遐迩同风非有前世南北之异
　　江西旧漕盐至州有余悉输于官漕舟沿江货所附私盐既尽遂盗官物盐尽凿舟沉之声言风水毎嵗抛失十三四而盗取监临私货抵法枕藉于市蔡子正为江西宪建言盐至江西有出剰者乞据其数给江西价之半朝廷从之今数十年官物既鲜盗窃而舟获完归刑法为减百世之利也中间浮浅之人或再减其直其如初张颉为江西宪也神宗戒其谨守蔡挺之法于今赖焉
　　太祖一日幸后苑观牡丹召宫嫔将置酒得幸者以疾辞再召复不至上乃亲折一枝过其舍而簪于髻上上还辄取花掷于地上顾之曰我艰勤得天下乃欲以一妇人败之耶即引佩刀截其腕而去
　　金城夫人得幸太祖颇恃宠一日宴射后苑上酌巨觥以劝太宗太宗固辞上复劝之太宗顾庭下曰金城夫人亲折此花来乃饮上遂命之太宗引弓射而杀之即再拜而泣抱太祖足曰陛下方得天下宜为社稷自重而上饮射如故
　　张乖崖布衣时客长安旅次闻隣家夜聚哭甚悲讯之其家无它故乖崖诣其主人力叩之主人遂以实告曰某在官失不自慎尝私用官钱为家仆所持欲娶长女拒之则畏祸从之则女子失身约在朝夕所以举家悲泣也乖崖明日至门首候其仆出即曰我白汝主人假汝至一亲家仆迟迟强之而去出城使导马前至崖间即疏其罪仆仓皇间以刃挥坠崖中归告其隣曰盛仆已不复来矣速归汝乡后当谨于事也
  </div>
  <div class="pagination">
   <a href="说郛_page218.html">
    上一页
   </a>
   <span>
    ...
   </span>
   <a href="说郛_page214.html">
    214
   </a>
   <a href="说郛_page215.html">
    215
   </a>
   <a href="说郛_page216.html">
    216
   </a>
   <a href="说郛_page217.html">
    217
   </a>
   <a href="说郛_page218.html">
    218
   </a>
   <span class="current-page">
    219
   </span>
   <a href="说郛_page220.html">
    220
   </a>
   <a href="说郛_page221.html">
    221
   </a>
   <a href="说郛_page222.html">
    222
   </a>
   <a href="说郛_page223.html">
    223
   </a>
   <a href="说郛_page224.html">
    224
   </a>
   <span>
    ...
   </span>
   <a href="说郛_page220.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
