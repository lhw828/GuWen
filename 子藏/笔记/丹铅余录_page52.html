<!DOCTYPE html>
<html>
<head>
    <meta charset="UTF-8">
    <title>丹铅余录 - 第 52 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 52 页/共 56 页</h1>
    <div class="content">　　天有常福必祚明徳天有常菑必陨明忒
　　官有假而徳无假位有卑而义无卑
　　弗顺弗敬天下不定志敬而怠人心乘之
　　一树一获者谷也一树十获者木也
　　明乃哲哲乃明苓乃奋奋乃苓奋盛也苓落也乌集之交初驩而后吐鸟巢之旅先笑而后号始龙卒蚓化荃变茅诗曰靡不有初鲜克有终
　　握而不见于手含而不见于口无翼而飞无胫而走其珠之利乎照乘哂于邻探颔粉于津宝者殃国剖者灾身害亦宏哉
　　文质不同寛猛殊庸循环从朔择善而从逸诗曰九变复贯知言之选
　　性与情相表里形与气相首尾
　　同由谓之道同得谓之徳同善谓之性同灵谓之心天地之数始于一终于十圣人虚二以画八卦八者偶之方也虚一以叙九畴九者奇之圆也卦以偶为用故有应则吉畴以奇为用故有对则凶
　　平准书讥横敛之臣也货殖传讥好货之君也太史公之防千载而下有赵汸知之懿哉
　　荟蔚朝脐国风唏菉葹盈室楚骚悲
　　当遯戒尾当集贵翔两夜包昼重隂偶阳
　　周公不以夜行而慙影颜囘不以夜浴而改容故曰不为昭昭伸节不为冥冥隳行
　　非其地而树之不生也非其人而语之弗聴也非其人如聚聋而鼓之得其人如聚沙而雨之微子所以叹蓬飞仲尼所以感桑落也
　　君子蕴义生风小人蕴利生孽
　　荣孽卿之禄曷其没矣齅骄君之饵曷其止矣易曰舎尔灵观我朶颐
　　以水济水吾何以知其防也以锦縁锦吾何以知其绮也是故渭以泾浊玉以砾贞辅以拂显善以否形垂槖而往稇载而归师学之益乎被褐而入衣锦而出友问之力乎故曰孚化之翼飞之
　　六欲皆得其宜全生也六欲分得其宜亏生也六欲莫得其宜迫生也
　　慆淫之音出则滔荡之心感矣感则百邪众辟产矣狂魄者形性相离也落魄者身世不羁也【魄音拓】
　　伯乐相马所见无非马庖丁解牛所见无非牛故曰至诚之不尽鸢鱼之不察精义之不致龙蠖之不知外典曰子知格物矣未知物格也
　　科雉随兕强恻暴怜赤子非科雉乎黔首非随兕乎天斟万物圣人熙焉天酌羣言圣人施焉
　　舜欲效三皇而不成足以成帝矣禹欲帝而不成既足以正殊俗矣汤欲继禹而不成既足以服四荒矣武王欲及成汤而不成既足以王矣五伯欲继三王而不成既足以为诸侯长矣又曰欲为五帝而不成者三王是也欲为三王而不成者五伯是也欲为五伯而不成者六国是也欲为六国而不成者亡六国是也故曰学其上仅得其中学乎其中斯为下矣
　　矜庄殊序也肃邕殊处也虩哑殊时也严和殊宜也故逸礼曰圣王师至则清朝而侍友至则清殿而侍乐燕乐则左右侍御从开北房从薰服之乐从容泽燕则厮役从故曰一弛一张文武之道也
　　见睫者不若身厯滕口者不若目击
　　燔黍大享之滥觞也土鼓云门之拳石也
　　一人之心即天地之心一物之理即万物之理一日之运即一嵗之运故曰不出户知天下不窥牖见天道因物之性直也成物之形方也既直且方大在其中矣故曰直方大大则直而不绞方而不刿
　　啓口容声皆至徳步武履影皆懿则故曰口无择言身无择行干霄蔽日巨木也求尺寸之材必后于防杙故曰大器晩成龙吟虎啸希声也尚颊舌之感必下于蛙黾故曰太音希声
　　作器者无良材而有良匠治国者无能臣而有能君胜者所用败者之棊也兴国所用亡国之臣也
　　乾坤与六子并列于八方冡宰与六卿并分于六职纲固在网之中首岂出身之外哉书曰若网在纲易曰元者善之长也
　　天之两戒地之二条实相应也
　　天效以景地效以响律也天有五音所以司日地有六律所以司辰
　　产昆仑者难为玉植邓林者难为木观于海者难为水游圣门者难为言
　　欧阳公之文粹如金玉苏公之文浩如江河欧之模冩事情使人宛然如见苏之开陈治道使人恻然动心皆前无古人矣至于老泉之文侈能尽之约逺能见之近大能使之微小能使之着烦能不乱肆能不流其雄壮俊伟若决江河而下也其辉光明着若引星辰而上也若求其侣在孟荀之间史汉之上不可以文人论也昔人称欧阳公文曰其积于中者浩如江河之停蓄其发于外者烂如日星之辉光其清音幽韵凄如飘风急雨之骤至其雄词闳辩快如轻车骏马之奔驰有似其人有味其言矣又谓学之不成必无精彩盖论人欲尽学师舎短之説也
　　良玉不琢素以为绚质斯贵矣玉有圭璋素有藻缋文可遗乎李翺云灭情以复性不若王弼云性其情久行其正也李杂乎禅王协于易
　　日与天防而有气盈即厯书所谓大余五小余八也月与日会而有朔虚即厯书所谓大余五十四小余三百四十八也大余日也小余分也五嵗再闰而无余日十九嵗七闰而无余分厯书所谓无大余无小余也剖析性理之精微则日精月明穷诘邪説之隠遯则神摉霆击其感激忠义发明离骚则苦雨凄风之变态其泛应人事游戏翰墨则行云流水之自然其紫阳朱子之文乎或谓文与道为二学道不屑文专守一艺而不复旁通他书掇拾腐説而不能自遣一辞反使记诵者嗤其陋词华者笑其拙此则嘉定以后朱门末学之蔽未有能救之者也荀子曰禹行而舜趋是子张氏之贱儒也嗛然而终日不言是子夏氏之贱儒也故曰枝必类本响必报声此善学者也传言失指图影失形不善学者也故曰善歌者使人继其声善教者使人继其志槃水惟危清水惟微勿浇勿浊乃烛须眉
　　情不自情因性而情性不自明由情以明习之复性书此言粹矣
　　天下有贵人无贵族有贤人无贤族
　　材生于天不系乎地禹贡纪山川而不纪风俗风俗由乎上之敎也纪物产而不纪人才人才由乎下之化也以乡原窃相位胡广也以乡原窃天位王莽也
　　道不茍同于人迹不茍异于俗
　　鸢肩羔膝蝇营狗茍小人禽态乎烟视媚行影附响承小人妇态乎
　　庄周李白神于文者也非工于文者所及也文非至工则不可为神然神非工之所可至也
　　人鬼者幽明之故也死生者始终之説也明乎明之故人焉廋哉人焉廋哉明乎幽之故神焉廋哉神焉廋哉故曰未能事人焉能事鬼知始之原其生也若浮而顺矣知终之反其死也若休而安矣故曰未知生焉知死总其所以乖鼓之于一响成其所以变混之于一象至人哉
　　天形正圆如虚毬地形正方如博骰
　　君子之中庸不偏不易以为道也君子而时中随时变易以从道也
　　为文而欲一世之人好吾悲其为文为文而欲一世之人不好吾悲其为人幼清之格言吾党之炯戒乎纷华逐欲而生纯朴从物而死
　　杳冥罔象卓尔之障也接构心鬬浩然之冦也
　　众流既分其源则散众情既出其性则毇
　　六欲兴而真灵缺矣五綦炽而冲和丧矣缺其能圆乎丧其能融乎圆融殒而夭阏至矣
　　牛马者家畜也纵之坰牧则悍鹰鹯者野鸟也一为系绊则驯此收放心之説也
　　命也者动而有生有成焉性也者静而无染无着焉心肾相去八寸四分天地相去八万四千里人肖天地也水者五行之首也万物之宗也浮天而载地也载形而浮气也始天地而终天地也七十二候始于东风解冻终于水泽腹坚天地之始终亦若是而已矣
　　序卦轮衍之义也杂卦反对之义也
　　人生四十九日而七魄全其死四十九日而七魄散水火相憎防在其间两国交兵使在其间
　　火发外明者薪之尽也神知外见者朴之散也故曰圣人以此洗心退藏于宻
　　出则元亨处则利贞贞元者出处之则也黙则立象语则成爻爻象者语黙之检也
　　君子立敎之不隠也如影矣受命之不讳也如响矣礼以考敬乐以敦和射以平志御以和心书以缀事数以理烦皆艺也礼中容乐中声射中鹄御中轨书中文数中算皆游也
　　惟情合性敷落之敎之説乎灭情合性旁行之敎之説乎观乎彼所见则殊异乎吾所闻则一
　　水涵太一之中精润百物而行乎地中风涵太之中精动百物而行乎天上
　　举日章则行昼月章则行夜龙章行水虎章行林鸟章行陂蛇章行泽猩章行陆狼章行山易曰来章书曰平章诗曰绥章章物也
　　章者明也总义包体所以明情也句者局也聮字分疆所以局言也
　　五帝之前无传人五帝之中无传政故孔子赞易黜八索序书汰三坟传信不传疑爱道不爱奇也
　　华驑有千里之足造父有千里之手遇也小驷而获晋恵长纆而累东野不遇哉
　　至音不合众聴故伯牙絶弦至宝不同众好故卞和泣血
　　俎豆废而楮燎盛社树圮而丛祠植祝嘏置而歌舞用后世之淫祀其非古与冠裳而肖貌之帏帨而匹偶之渎甚矣不可方物孰是愈焉
　　淡所见而甘所闻贵其耳而贱其目荣古陋今党往雠来日进前而不御遥闻声而相思书曰凡人未见圣若不克见圣既见圣亦不克由圣
　　雾滃而蟹螯枯露下而蚊喙拆月虚而鱼脑减星实而豕肤栗
　　管子文锦也虽丑登庙子产练染也美而不尊
　　情厌性隂乘阳末逆本人诡天
　　绥如安裘晏如覆杼静而极也行以采齐趋以肆夏动而则也圣人为天口贤人为圣译
　　道以器寓人与天期故雷霆之声可以鼓钟冩风雨之变可以音律知
　　荣啓期一弹而孔子三日乐邹忌子一徽而威王终日悲进乎道者技已末感在心者物已微
　　厉利劒者必以钝砥击坚钟者必以濡木书刚纸者必以弱翰辅强毂者必以弱辐
　　大宝无为而首物太极不动而构天瑟不鸣而二十五弦各以其声应轴不运而三十二辐各以其力旋万事纷纯易之刍狗万物形色神之糟粕
　　舜戒禹曰邻哉臣哉言慎所近也周公戒成王曰其朋其朋言慎所与也
　　设兵而后出幄称警而后践墀张弧而后登舆清道而后奉引遮迾而后转毂静室而后息驾故曰终日行不离辎重
　　物不精不为神数不妙不为术离朱不能説其目公输不能説其手
　　约法设而汉隆言流而晋灭
　　霸国无贫主强将无弱兵
　　庖有肥肉廏有肥马民有饥色野有饿莩孟子语齐宣王也柱梁衣绣士民无褐侏儒有余酒而死士无充藿咎犯语晋文公也
　　古人祭以肺为重食牲以肩为重
　　怒则气上喜则气缓悲则气消恐则气下寒则气收炅则气泄惊则气乱劳则气耗思则气结善养气则无是矣刘歆曰春宫秋律百卉必凋秋宫春律万物必劳夏宫冬律雨雹必降冬宫夏律雷必发声
　　郭忠恕曰小篆散而八分生八分破而书出书悖而行书出行书狂而草书圣
　　狼望未平冠军辞宅马池犹隔雍丘逊邸
　　严挺之宁不作相不见李林甫崔隠甫宁不作相不见牛仙客
　　汉刘熙作释名呉韦昭作辩释名汉刘向作説苑唐刘贶作续説苑
　　祐术开业淳燿天光重黎其上也象星辰授民事立闰月定四时羲和其隆也取象金火革命创制治厯明时应天顺人汤武其盛也故以厯象系之革
　　立秋浚井改火冬至钻燧改火
　　仁义起而道徳迁礼法兴而淳朴散
　　贵清静者以席上为腐议束名实者以柱下为诞辞六家之防既已异矣三语之掾强而同之
　　地将震而枢星直井无景则日隂蚀
　　医和曰昼选男徳以象谷明宵静女徳以伏蛊慝程伊川云接贤士大夫之时多亲宦官宫妾之时少
　　一人善射百夫决拾一个负矢百羣皆奔
　　朽化为鱼陈麦化为蝶
　　犀有通石有晕珠有光木有瘿皆文也
　　发上生心之余眉旁生肺之余须下生肾之余
　　铎穴由于足响膏灺起于多明
　　漂于众沫恶利口之覆邦也病于尺喙恶巧言之伤类也
　　化赤渐乎邻丹为黔资乎迩墨
　　贾谊之过秦以谕汉也陆机之辩亡以警晋也
　　孔子修鲁史不肯増阙文汉儒校羣经未尝去本字宋人尚书则考订武成毛诗则尽去序説吾未敢以为然也
　　律居隂而治隂因地主气也故曰三命为律观情以律厯居阳而治隂因天主事也故曰五星为厯观性以律钟期死而伯牙之弦絶獶人亡而匠石之斤辍作之难知之难也
</div>
    <div class="pagination">
<a href="丹铅余录_page51.html">上一页</a><span>...</span><a href="丹铅余录_page47.html">47</a><a href="丹铅余录_page48.html">48</a><a href="丹铅余录_page49.html">49</a><a href="丹铅余录_page50.html">50</a><a href="丹铅余录_page51.html">51</a><span class="current-page">52</span><a href="丹铅余录_page53.html">53</a><a href="丹铅余录_page54.html">54</a><a href="丹铅余录_page55.html">55</a><a href="丹铅余录_page56.html">56</a><a href="丹铅余录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
