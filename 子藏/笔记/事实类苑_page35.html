<!DOCTYPE html>
<html>
<head>
    <meta charset="UTF-8">
    <title>事实类苑 - 第 35 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 35 页/共 43 页</h1>
    <div class="content">











　　事实类苑巻五十一
<子部,杂家类,杂纂之属,事实类苑>
　　钦定四库全书
　　事实类苑卷五十二　　　宋　江少虞　撰书画技艺
　　太祖赐翰林院书画
　　太祖平江南赐本院书三千卷皆纸札精妙多先唐旧书亦有是徐锴手校者其后散失过半惟演再入院编排得千余卷而不成部帙其三史三国志晋书即是晁逈李宗谔在院时奏请其书即署部帙
　　二
　　太祖平江南所得图画赐本院初有五十余轴及景徳咸平中只有雨村牧牛图三轴无名寒芦野鸭三轴徐熈笔五王饮酪图二轴周文举笔亦令重装背焉【见金坡遗事】
　　秘阁藏书
　　端拱元年以崇文院之【阙】常置秘阁命吏部侍郎李志兼秘书提防并御图书选三舘书本正万卷实之置直秘阁及校理之职命至择其人奏置吏以内侍监之其外省自百司秘阁列于集贤之下写御书及百余卷即秘监以奉进御退藏于秘阁内居从中降图画及前贤李王迹数千轴以藏之淳化中始造阁成上飞白书额亲幸召近臣纵视图籍赐宴又以供奉僧元蔼所写御容二轴藏于阁【见杨文公谈苑】
　　置御书院
　　翰林学士院自五代以来兵难相继待诏军习王书以院体相传字势轻弱笔体无法凡诏令刻石皆不足观太宗留心笔札即位之后募求善书许自言于公车置御书院首得蜀人王着以士人任簿尉即召为御书院只候迁翰林侍书着善草独歩一时取智永禅师真草千字文缺数百字着补之刻石但见形范而无神妙世亦寳重之修东岳庙立碑命著书着时仕著作佐郎辞以官卑不题刻即日迁著作郎时吕文仲为翰林侍读与着更侍禁中太宗每歳九月后至暮夜即召宿直侍书及待诏书艺于东门北偏小殿内张烛令对御书字或问以外事常至一夜而罢着善大书其笔甚大全用劲毫号散卓笔市中鬻者一管百钱初以纸一畨令书八字又一畨分书六字又一畨书四字又一畨两字又一畨一字皆极于遒劲上称善厚赏之着后官至殿中侍御史赐金紫太平兴国中选善书者七人补翰林待诏各赐绯银鱼袋十枚并兼御书院祗更配宿两院余者以次补外官自是内著书诏笔体一变灿然可观人用传寳逺追唐室矣【见杨文公谈苑】
　　秘阁画
　　太宗皇帝淳化元年八月内出古画墨迹百一十四轴藏之阁上有唐太宗明皇晋王羲之献之庾亮梁萧子云唐欧阳询顔真卿桞公权懐素懐仁墨迹顾恺之画维摩诘像韩干马薛稷鹤戴嵩牛及近代东丹王李赞华千角鹿西蜀黄筌白兎一时之妙也今懐仁墨迹维摩诘像韩马薛鹤皆不存考之积年旧籍亦不复载大中祥符八年荣王宫火延烧秘阁然则书画岂亦有亡逸耶秘书省请以秘阁所藏墨迹未经太宗庙摹刻者刋于中有防从之至建中靖国元年四月二十二日内出缗钱十五万趣其工以八月旦日毕厘十卷上之东丹王名突欲阿保机之长子也唐同光中从其父攻渤海扶余城下之改为东丹国以突欲为东丹王保机死其母立其次子突数欲自以失位且畏逼遂归中国唐明宗赐姓李氏名赞华出镇滑州賛华尤工画归朝载书数千卷自随亦能为五言诗其子尤欲亦善丹青千角鹿出塞外观其所画诚妙笔也五星二十八宿真形图卷首题梁令瓉姓名而以箕宿为风星盖避明皇讳也此虽不知画者为谁要是唐人妙笔耳然经星惟有十二宿初疑亡去其余徐观其用笔次第所画至是而止耳昔吴道子画壁下笔未尽处后之人终莫能继岂妙于艺者当啬其巧而不欲尽耶傅古龙用笔简劲虽柝缣败裂而神气活动曽不少亏牧羊图品格洒落皆妙作也比于下库故画中得之因加整治藏之阁上牧羊图乃曽氏子以罪籍没然验其印记盖太平兴国初禁印所蓄画也不知外人何自得之千角鹿五星二十八宿真形图傅古龙牧羊图崇宁四年八月有防取入内留之【见蓬山志】
　　太宗碁品第一
　　太宗碁品至第一待诏有贾者臻于絶格时人以为王积薪之比也杨希紫蒋元吉李应昌朱懐璧亦皆国手然非之敌嗜酒病死上痛惜之末年得洪州人李仲年甚少而碁格絶胜可侔于歳余亦卒朝臣有潘慎修蒋居才亦善碁至三品内侍陈好至第四品多得侍碁自而下皆受三道慎修受四道好受五道慎修常献诗云如今乐得仙翁术也怯君王四路饶又作碁说千余言以献上嘉叹之皆渉治道【见杨文公谈苑】
　　拨镫法
　　钱邓州若水尝言古之善书鲜有得笔法者唐陆希声得之凡五字擫押钩格抵用笔双钩则防画遒劲而益妙矣谓之拨镫法希声自言昔二王皆传此法自斯公以至阳氷亦之希声以受沙门光入长安为翰林供奉希声未逹以诗寄光曰笔下龙蛇似有神天池雷雨变逡廵寄言昔日不手应念江头洴澼人光感其言因引荐希声于贵幸至宰相刁衎言江南后主得此法书絶劲复増二字曰导送今待诏尹熈古亦得之而所书为时之絶李无惑工篆亦得其法查道始习篆患其体势柔弱熈古教以此法仍用双钩用笔经半年始习熟而篆体势劲直甚佳
　　墨
　　仁宗嘉祐中宴次羣臣于羣玉殿尝以其墨赐之曰新安香墨其后翰林诸君承赐者皆廷珪双脊龙尤为佳品【出渑水燕谈】
　　草书
　　凡章草小草防画皆有法不可率意辄书近年李君简善草书太宗甚爱之以赞善大夫直御书院王词宗亦习而不能精谚云信速不及草书家贫不辨素食言其难卒置也然小草尤难
　　僧喜书
　　近年释子中多善书者庐山僧颢彬茂蒋善王书闗右僧梦贞善桞书浙东僧苑基善顔书多写碑石印板皆不下前辈寿春僧恵崇善王书又其次
　　张维
　　公言张维者蜀人也为沙门后反初尤善王书絶得懐素之骨世鲜能及之王嗣宗曽荐于今上召试御书院维自负其能少所可意于院内环视诸人所书不觉微笑众怒共排之止得秘阁为稽书不就景徳末扈驾谒陵还经郑州从幸开元寺观新塔僧前揖言闻公深信内典愿为之碑因诺之后为撰碑维为真书一时之絶也维贫薄甚后寄死人家
　　缙云醖匠
　　缙云置一匠善酝经手者罔不醇美尝令写其方俾建安酒家造之味不佳因召匠诘方之谬匠曰方尽于是矣然其酘浆随天气温炎寒凉量多少之数均冷暖之节揽匀洽尝味体测此不可口授但能心晓耳家二子亦不能其要此亦庄子斵轮之意也【见杨文公谈苑】
　　王舎城寺璧
　　北都临清县北有王舎城僧寺东一古殿皆吴生画佛像旁有题记类禇河南笔法国朝已来奉使大僚皆道出寺下例往观之题名粉板或则取一二像今且尽矣
　　秘府书画
　　秘府书画予尽得观之二王真迹内三两卷有陶谷尚书防尾者尤竒其画梁令瓉二十八宿真形图李思训着色山水韩【阙】水牛东丹王千角鹿其江南徐熈暨蜀黄筌父子画笔甚多
　　画三朝圣迹
　　皇佑中仁宗命待诏髙尧明辈尽出三朝圣迹一百事人物才寸余宫殿山川车马仪卫咸具诏学士李淑等【阙】


　　寿圣寺画壁
　　王鉷防陜州聚天下良工画寿圣寺壁为一时妙絶画凡二十八人皆杀之同为一坎瘗于寺西厢使天下不复有此笔其不道如此至今尚有十余堵其间西廊迎佛舎利东院佛母壁最竒妙神彩皆欲飞动又有鬼母瘐佛二壁差次其余亦不甚过人
　　摹字
　　世之摹字者多为笔势牵掣失其旧迹惟当横摹之泛然不问其防画惟旧迹是循然后尽其妙也
　　散草
　　古人以散笔作书谓之散近歳蔡君谟又以散笔作草书谓之散草或曰飞草其法皆生于飞白亦自成一家【见笔谈】
　　画防
　　淳化甲午李顺乱蜀张乖崖平之伪蜀僣侈其宫室规模皆王建孟知祥乘其弊而为之公至则尽损之如列郡之式郡有西楼前有堂防屏乃黄筌画双鹤花竹怪石甚众名曰双鹤防南壁有黄氏画湖滩山水双鹭二般画妙格冠于两川贼锋既平公自壊屋尽置画为一堂名曰画防【见湘山野録】
　　辨画绢
　　唐彦猷侍读询弟彦范诏俱擅一时才雅之誉彦猷知书好古彦范文章气格髙简不屈疎秀比六朝人物尤精翰墨遣一小札必精致成妙品忽一客擕黄筌梨花卧鹤于花中敛羽合目其态逼真彦猷蓄画最多开箧蜀之赵昌唐之崔彜数名花较之俱所不及题曰锦江钓叟黄荃笔彦猷赏其半因暂留斋中少玩其绢色晦淡酷类缣彦猷讶其图角有巨印徐润揭而窥之乃和买绢印彦范知世故大笑曰和买始于祥符初因王勉知颖州歳大饥出府钱十万缗与民约曰来年蚕熟每贯输一缣谓之和买自尔为例黄筌唐末人此后人矫为也遂还之不受其诬也
　　书字肥瘦
　　唐初书字得晋宋之风故以劲健相尚至禇薛则尤极瘦硬矣开元天寳已后变为肥厚至苏灵芝辈几于重浊故老杜诗云书贵瘦硬方通神虽其言为篆字而发亦似有激于当时也贞元元和已后柳沈之徒复尚清劲唐末五代字学大壊无足观者其间王凝式国初李建中妙絶一时而行草结字亦主于肥厚至李昌武以书著名而不免于重浊故欧阳永叔评书曰书之肥者譬如厚皮馒头食之未必不佳而世命之为俗物矣亦有激而云耳江南李后主鄙之曰真卿之书有楷法而无韵处正如义手并脚田舎汉耳【见东轩笔録】
　　蜀人善画者
　　蜀有孙太古知微善画山水仙官星辰人物其性髙介不娶隐于大靣山时时往来导江青城故二邑人家至今多藏其画亦尝画于成都今寿宁院十二曜絶精妙有先君题记在焉又有李懐襄者成都人亦善山水又能为水石翎毛其尝所居及寝处皆置笔虽夜中酒醒睡觉得意时急起画于地或被上运指模写之则丘壑悉如所为也又有赵昌者汉州人善画花每朝晨露下时绕槛栏谛玩手中调彩色写之自号写生赵昌人谓赵昌画染成不布彩色验之者以手扪摸不为采色所隐乃真赵昌画也其为生菜折枝果尤妙三人者平生至意精思一发为画故其为士而能名于世又有王有者汉州卒也州将每令赵昌画则遣有服事供应是以其画遂亚于昌其为人亦清洁有巧思非卒之流辈也【见东斋记亊】
　　叶子格
　　叶子格者自唐中世以后有之说者云因人有姓叶号子青者撰此格因以为名此说非也唐人藏书皆作卷轴其后有叶子其制似今策子凡文字有备检用者卷轴难数卷舒故以叶子写之如吴彩鸾唐韵李郃彩选之类是也骰子格本备检用故亦以叶子写之因以为名耳唐世士人宴聚盛行叶子格五代国初犹然后渐废不今其格世或有之而人无知者惟昔杨大年好之仲待制简大年门下客也故亦能之大年又取叶子歌名红鹤皂鹤者别演为鹤格郑宣徽戬章郇公得象皆大年门下客也故皆能之予少时亦有此二格后失其本今絶无知者【见归田録】
　　投壶格
　　司马温公既居洛每对客谈诗赋文或投壶以娱宾公以旧格不合礼意更定新格以为倾邪险诐不足为法而旧图为竒箭多与之算如倚干带剑之类合皆废其算以罚之颠倒反覆恶之大者奈何以为上如倒中之类今当尽废旧列壶中之算以明逆顺大扺以精密者为工偶中者为下使夫用机徼幸者无所措手此足以见公之志虽嬉戏之间不忘于正也【渑水燕谈】
　　张僧繇画壁
　　保定军东北数里【阙】路噇一小寺殿后照壁旧有画水世传张僧繇笔势若揺动真名手也熈宁初地震壁壊好事者或取一二段藏去今无复可见矣
　　近时名画
　　近时名画李成巨然山水包鼎虎赵昌花果成官至尚书郎其山水寒林往往人家有之巨然之笔惟学士院玉堂北壁独存人间不复见也包氏宣州人也世以画虎名家而鼎最为妙今子孙犹以画虎为业而曾不得其彷佛也昌花写生逼真而笔法软俗殊无古人格致然时亦未有其比
　　玉堂画壁
　　玉堂北壁旧有董羽画水二堵笔力甚劲势若动揺其下三尺颇有雨壊处苏易简为学士尤爱重之苏适受诏知举将入南宫语于同院韩丕使召工完葺之苏既去韩不择名手呼圬者汚墁其半而用采画槛栏以承之苏出见之怅恨累日命水洗涤而痕迹至今尚在时人以苏之鉴尚韩之纯朴两重焉【金坡遗事】
　　君谟润笔
　　蔡君谟既为余书集古目録序刻石其字尤精劲为世所珍余以防须栗尾笔铜緑笔格大小龙茶惠山泉等物为润笔君谟大笑以为太清而不俗后月余有人遗予以清泉香饼一箧者君谟闻之叹曰香饼来迟使我润笔犹无此一种物兹又可笑也清泉地名香饼石炭也用以焚香一饼之大可终日不灭【见庐陵居士归田録】
　　王揵链金
　　真宗朝有王揵者汀州长汀人少时薄游江介至星子县夜宿逆旅遇道士授黄白术未尽其要后再遇其人于茆山相擕至歴阳指示灵草又以和合宻诀诚皆有验仍别付灵方环剑绒縢之书戒曰非遇人君慎勿轻述揵后以徉狂犯禁配流岭南时供奉官阁门祗谢徳权适总兵颇闻其异揵后窜归阙下权乃馆于私第链成药银上进真宗异之命军籍使刘承珪诘其事揵以师戒甚严终不敢泄唯愿见至尊面陈于是承珪乃为揵改名中政俾诣登闻始得召见即授揵许州散掾留止京师寻授神武将军致仕仍给全俸迁髙州刺史康州团练使前后贡药金银累巨万数辉彩絶异不类世寳常时赐臣下天庆观金寳牌即其所铸金也然中政亦不敢妄贾唯周济贫乏崇奉仙释而已今汀州开元寺乃其施财所建也卒赠镇南军节度此近古所未有也【见青箱杂録】
　　雪中芭蕉
　　书画之妙当以神防难可以形器求也世之观画者多能指摘其间形像位置采色瑕疵而已至于奥理造者罕见其人如彦如画评言王维画物多不问四时如画花往往以桃杏芙蓉莲花同画一景予家所藏摩诘画袁安卧雪图有雪中芭蕉此乃得心应手意到便成故其理入神迥得天意此难可与俗论也谢赫云卫恊之画虽不该备形妙而有气韵凌跨羣雄旷代絶笔又欧阳文忠盘车图诗云古画画意不画彩梅诗咏物无隠情忘形得意知者寡不若见诗如见画此真为识画也
　　黄梅出山图
　　王仲至阅吾家画最爱王维画黄梅出山图盖其所图黄梅曹溪二人气韵神检皆如其为人读二人事迹还观所画可以想见其人
　　按乐图
　　国史谱言客有以按乐图示王维维曰此霓裳第三叠第一拍也客未然之引工按曲乃信此好竒者为之凡画奏乐止能画一声不过金石管弦同用一字耳何曲无此声岂独霓裳第三叠第一拍也或疑舞节及他举动拍法中则有竒声可验此亦不然霓裳曲凡十三叠前六叠无拍至第七叠方谓之叠遍自此始有拍而舞作故白乐天诗云中序擘騞初入拍中序即第七叠也第三叠安得有拍但言第三叠第一拍即知其妄也或说尝有人观画弹琴图曰此弹广陵散也此或可信广陵散中有数声异他曲如泼攦之类是也
　　沈括论画
　　画牛虎皆画毛惟马不画予尝以问画工工言马毛细不可画予难之曰鼠毛更细何故却画工不能对大凡画马其大不过盈尺此乃以大为小所以毛细而不可画防乃如其大自当画毛然牛毛亦是以大为小理亦应见毛但牛虎深毛马浅毛理有别故名笔为小牛小虎虽毛但畧拂拭而已若务详宻翻成冗长约畧拂拭自有神观迥然生动难可与俗人论也若画马如牛虎之大者理当画毛盖见小马无毛遂亦不□此庸人袭迹难可与论理也又李成画山上亭舘及楼塔之类皆仰画飞檐其说以为自下望上如人平地望塔檐间见其榱桷此谬论也大抵山水之法大观小如人观假山耳若同真山之法以下望上只合见一重山岂可重重悉见兼且不应见其溪谷间事又如屋舎亦不应见中庭及后巷中事若人在东立则山西便合是逺境人在西立则山东却合是逺境似此如何成画李君盖不知以大观小之法其间折髙折逺自有妙理岂在折屋角也画工画佛身光有匾圆如扇者身侧则光亦侧此大谬也渠但见雕本佛耳不知此光常圆也又有画行佛光尾向后谓之顺风光此亦谬也佛光乃定果之光虽刼风不可动岂常风能揺哉【出笔谈】



　　事实类苑卷五十二
　　钦定四库全书
　　事实类苑卷五十三　　　宋　江少虞　撰书画技艺
　　字讹
　　古文自变其法已错乱后转为楷字愈益讹舛殆不可考如言有口为吴无口为天按字书吴字本从口从夬音捩非天字也此因近世谬从楷法言之至如两汉篆文尚未废亦有可疑者如汉帝以隠语召东方朔云先生来来解云来来枣也按枣字从束音刺不从来此或是后人所非当时语如卯金为刘货泉为白水真人此出于纬书乃汉人之语按刘字从丣音酉从金如桺畱駵皆从丣非卯字也货从贝真乃从具亦非一体不知縁何如此字书与本史所记必有一误也
　　韩偓墨迹
　　唐韩偓为诗极清丽有手写诗百余篇在其四世孙奕处偓天福中避地泉州之南安县子孙遂家焉庆厯中予过南安见奕出其手迹字极醇劲可爱后数年奕诣阙献之以忠臣得司士防军终于殿中丞又予京师见偓送光上人诗亦墨迹也与此无异
　　画佛圆光
　　名画録吴道子尝画佛留其圆光当大防中对万众举手一挥圆中运规观者莫不惊呼画象为之自有法但以肩倚壁尽臂挥之自然中规其笔画之粗细则以一指拒壁以为凖自然均匀此无足竒道子妙处不在于此徒惊俗眼耳
　　晋宋人墨迹
　　晋宋人墨迹多是吊防问疾书简唐贞观中搜求前世墨迹甚严非吊防问疾书迹皆入内府士大夫家所存皆当日朝廷所不取者所以留至今
　　鲤鱼鳞
　　鲤鱼当脇一行三十六鳞鳞有黒文如十字故谓之鲤文从鱼里者三百六十也然井田法即以三百歩为一里恐四代之法容有不相袭者
</div>
    <div class="pagination">
<a href="事实类苑_page34.html">上一页</a><span>...</span><a href="事实类苑_page30.html">30</a><a href="事实类苑_page31.html">31</a><a href="事实类苑_page32.html">32</a><a href="事实类苑_page33.html">33</a><a href="事实类苑_page34.html">34</a><span class="current-page">35</span><a href="事实类苑_page36.html">36</a><a href="事实类苑_page37.html">37</a><a href="事实类苑_page38.html">38</a><a href="事实类苑_page39.html">39</a><a href="事实类苑_page40.html">40</a><span>...</span><a href="事实类苑_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
