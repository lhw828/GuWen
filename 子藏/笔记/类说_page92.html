<!DOCTYPE html>
<html>
<head>
    <meta charset="UTF-8">
    <title>类说 - 第 92 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 92 页/共 176 页</h1>
    <div class="content">　　射箭
　　为道当如射箭直往不顾乃能得造堋的
　　读道徳经
　　太极真人云读道徳五千言万遍则云驾来迎
　　性躁
　　中君云性躁暴者一身之贼病求道之坚梗也逐之者真去改之者道来
　　丹砂合药
　　小茅君云丹砂雄黄雌黄家家有之终无一人合者又云可令许斧数沐浴濯其水疾之气消其积垢之痴亦致真之阶
　　卧床欲髙
　　人卧床当令高高则地气不及鬼吹不干鬼气侵人当依地而逆上耳
　　杀鬼法
　　帝杀鬼之法先叩齿三十六下然后乃诵天蓬呪
　　风病
　　风病生于丘坟隂湿三泉壅滞故地官以水气相激多作风痹
　　八节
　　八节之日当谋善事不可忿争喜怒及行威刑
　　真人和六液
　　学生之法不可泣涙及多唾泄是以真人常吐纳咽沫以和六液
　　五卯之日
　　甲寅庚申是尸鬼竞乱精神躁秽之日夫妇不可同席当清斋不寝凡五卯之日当斋心存神令气常存如此玉女降
　　不食蒜
　　黄仙君口诀服药物不欲食蒜及石榴子猪犬头肉
　　暮卧存日月可辟万邪
　　青牛道士口诀暮卧存日在额上月在脐上辟千鬼万邪致玉女降
　　地肺
　　金陵有洞虚之膏腴句曲之地肺履之者万万知之者无一茅山天市坛四靣皆有寳金白玉各九千斤入地九尺耳
　　拜树乞长生
　　有人好道不知其方朝夕拜一枯树輙云乞长生如此二十八年不倦一旦木生紫华华甘津如蜜食讫即仙精诚之至也有人数向太华山拜礼一旦西岳丈人授其仙道一人十年拜河水遂见河侯河伯教授水行不溺法
　　三等号
　　号地下主者有三等鬼神之号复有三等
　　服雾气
　　汉张防子常服雾气云雾气是山泽水火之华精金石之盈气久服则能散形入空与云气合体防子受法于东华玉妃
　　大既有之小亦宜然
　　晋王衍女字进贤为愍懐太子妃洛阳乱刘曜畧进贤欲妻之进贤骂曰我皇太子妇司徒公女胡羌小子敢干我乎即投孟津侍婢六出曰大既有之小亦宜然复投河中
　　嵩髙女真
　　韩西华出游抚接二人将入华阳宫洞内
　　五色隐芝
　　罗江大霍有洞台中有五色隐芝华阳洞有五夜种光芝良常山有荧火芝得食一枚心中一孔明食七枚七孔明得食四十九枚夀万年
　　种五果
　　巴陵侯姜升茂住句曲山下种五果并五辛菜常买菜以市丹砂升茂以秦时封侯今名此地为姜地又有郭四朝种柰所谓福乡之柰
　　服胎气
　　后汉龙伯髙从仙人刁道林受服胎炁之法
　　三官狱
　　三官有狱官名大理李丰令为大理都余一守缺拟王附子不以与许虎也
　　佛道仙道
　　裴真人有弟子三十四人其十八人学佛道余者学仙道
　　受藏景化形法
　　司马季主入委羽山受石精金光藏景化形法于太仙女
　　日行三千里
　　宋徳周宣时人得道能一日行三千里
　　龙奏灵阿鳯鼓云池
　　挹九转而尸化吞刀圭而虫流司马季主燕昭王王子晋是也周穆王北造昆仑之阿饮绛山石髓食玉树之实而方墓乎汲郡夏禹中山啖紫柰醉金酒服灵实行九真而犹葬于防稽北戎长胡大王献帝舜以白狼之玉霜十转紫华而方死塟苍梧之野此诸圣并以龙奏灵阿鳯鼔云池岂同腐骸太隂以肉饷虫螘者哉
　　彭祖名铿
　　青精先生彭祖名铿鳯纲啇山四皓淮南八公并以肥遁山林游仙为乐升虚为戚非不能登天也弗为之耳
　　至人
　　至人在元气为元君在宫为师在南辰为南极老人在太虚为太虚真人在南为赤松子
　　桐栢山
　　桐栢山髙万八千丈其山八重周回八百余里树则踈玡琳碧泉则石醴金精其山尽五色金也
　　酆都宫名
　　世人有知酆都六天宫门名则百鬼不敢为害
　　稻名重思
　　酆都稻名重思其米如石榴子亦以上献仙官
　　鬼官北斗
　　鬼官北斗君乃道家七辰北斗之考官此鬼一官又九星精上属北辰玉君天上北斗有所司察故鬼官亦置此职武王发今为北斗君夏啓为东明公领斗君师文王为西明公领北斗师邵公奭为南明公吴季札为北明公四明公有賔友四人此四公后当亦升仙阶四明公领四方鬼
　　天门亭长
　　北斗君天门亭长今是臧洪纪瞻与虞潭更直一日守天门殷浩侍帝晨与何晏对温太真为监海国伯取杜预为长史
　　室宇洁净
　　人卧室宇当令洁净则受灵气不净则受故气故气乱人室宇者所为不成所作不立一身亦然耳当洗沭澡洁故气者鬼神尘浊不正之气也
　　鬼畏啄齿
　　夜行常啄齿鬼神畏啄齿声故不得犯人也兼以漱液亦善
　　侍帝晨
　　侍帝晨有八人李广王嘉何晏等如世之侍中
　　四明賔友
　　魏武帝为北宫大傅孙防汉髙祖晋宣帝荀彧为四明公宾友
　　南宫仙
　　有隂徳者径补仙官或入南宫受化不拘职位在世以罪福多少称量家分大都行隂徳多恤穷厄例皆诣南宫为仙
　　元规领鬼兵
　　庾元规为北大帝中卫大将军以华歆为司马所谓军公也领鬼兵数千人
　　文举求自代
　　孔文举为后中卫大夫将军陶侃为西河侯求滕含自代未许
　　逸少系禁中
　　逸少有事系禁中已五年云事已散
　　忠孝人为地下主者
　　忠孝之人既终皆为地下主者一百四十年受下仙之教授以大道渐补仙官比干今在戎山学善在少室得此变炼者甚多举此二人为标耳
　　至真
　　至真者纷华不能散其正气男言之务光之行女言之宋金潭女是也
　　英雄不为仙
　　诸英雄之才诛暴整乱建号帝王既终受书三官四辅或为五帝上相或为四明賔友助治百鬼综理死生此等奉属三官永无进仙之冀坐杀伐酷害故也秦始皇今为北帝上相刘季为南明賔友是也
　　三官之僚
　　齐桓公为三官都禁郎主生死简箓晋文公为水官司命此等名位是三官之僚无与真仙家事
　　欝池宫
　　八淳山髙五十里与沧浪方山相连下有碧海上有桑林真人欝池宫东王所镇处也
　　帝喾九变十化经
　　【阙】玉子者帝喾也诣钟山获九变十化经以隐遯日月游行星辰一旦疾崩后有发其墓者惟见一劔作龙鸣虎哮之声
　　玉霄琳房
　　大道玉晨君登玉霄琳房四盼天下有志节逺游之心者
　　学道先治病
　　学生之道当先治病不使体有虚邪及血少脑减有道士王仲甫吸引二景飡霞四十余年都不觉益其子亦服之十八年白日升天南岳真人降而教仲甫云子身有大病脑宫亏减筋液不注虽按景飡霞未为身益仲甫因服药治病兼修其事后亦升天
　　存神光
　　凡存神光行仙事不得以衣服借人亦不服非己之物巾褐履屐皆使鲜盛三魂七魄或栖其中亦为五神之气忌洿沾故也
</div>
    <div class="pagination">
<a href="类说_page91.html">上一页</a><span>...</span><a href="类说_page87.html">87</a><a href="类说_page88.html">88</a><a href="类说_page89.html">89</a><a href="类说_page90.html">90</a><a href="类说_page91.html">91</a><span class="current-page">92</span><a href="类说_page93.html">93</a><a href="类说_page94.html">94</a><a href="类说_page95.html">95</a><a href="类说_page96.html">96</a><a href="类说_page97.html">97</a><span>...</span><a href="类说_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
