<!DOCTYPE html>
<html>
 <head>
  <meta charset="utf-8"/>
  <title>
   闻见录 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闻见录 - 第 3 页/共 5 页
  </h1>
  <div class="content">
   文潞公庆厯间以枢密直学士知成都府公年未四十成都风俗喜行乐公多燕集有飞语至京师御史何郯圣从蜀人因谒告归上遣伺察之圣从将至潞公亦为之动张俞少愚者谓公曰圣从之来无足念少愚因迎见于汉州同郡防有营妓善舞圣从喜之问其姓妓曰杨圣从曰所谓杨台桞者少愚即取妓之项帕罗题诗曰蜀国佳人号细腰东台御史惜妖娆从今唤作杨台栁舞尽春风万万条命其妓作栁枝词歌之圣从为之霑醉后数日圣从至成都颇严重一日潞公大作乐以燕圣从迎其妓杂府妓中歌少愚之诗以酌圣从圣从每为之醉圣从还朝潞公之谤乃息事与陶谷使江南邮亭词相类云张少愚者奇士潞公固重其人也韩魏公留守北京李稷以国子博士为漕颇慢公公不为较待之甚礼俄潞公代魏公为留守未至言云李稷之父绚我门下士也闻稷敢慢魏公必以父死失教至此吾视稷犹子也果不悛将庭训之公至北京李稷谒见坐客次久之公着道服出语之曰而父吾客也只八拜稷不获已如数拜之稷后移陜漕方五路兴兵取灵武稷随军威势益盛一日早作入鄜延军营军士鸣鼓声喏帅种谔卧帐中未兴谔忙之出对稷呼皷角将问曰军有几帅曰太尉耳帅未升帐辄为转运粮草官鸣鼓声喏何也借汝之头以代运使者叱出斩之稷仓皇引去怖甚不能上马自此不敢入谔军后朝廷遣给事中徐禧同延安帅沈括副帅种谔领兵筑永乐城谔议不合括以闻朝廷留谔守延安括专永乐之役未至夏人倾国围永乐城已急监军李舜举衣襟作奏曰臣无所恨愿朝廷勿轻此贼李稷亦作奏但云臣千苦万苦也神宗得奏皆为之动城破既徐禧不知所在或云降蕃张芸叟言有自西夏归见之者舜自经死或云李稷以酷虐乘乱为官军所杀呜呼稷不得其死宜哉文潞公判北京有汪辅之者新除运判为人褊急初入谒潞公方坐防事阅谒置按上不问入宅久之乃出辅之已不堪既见公礼之甚简谓曰家人须令沐发忘见运判勿讶辅之沮甚旧例监司至之三日府必作防公故罢之辅之移文定日捡按府库通判以次白公公不答是日公家宴内外事并不许通辅之坐都防吏白侍郞中家宴匙钥不可请辅之怒破架阁库鏁亦无从捡按也密劾潞公不治神宗批辅之所上奏付潞公有云侍中旧德故烦卧防北门细务不必劳心辅之小臣敢尔无礼将别有处置之语潞公得之不言一日防监司曰老谬无状幸诸君寛之监司皆愧谢因出御批以示辅之辅之皇恐逃归托按郡以出未几辅之罢呜呼神宗眷遇大臣沮抑小人如此可谓圣矣
　　元丰间文潞公以太尉留守西京未交印先就第庙坐见监司府官唐介参政之子义问为转运判官退谓其客尹焕曰先君为台官尝言潞公今岂挟以为恨耶其当避之焕曰潞公所为必有理姑听之明日公交府事以次见监司府官如常仪或以问公公曰吾未视府事三公见庶僚也既交印河南知府见监司矣义问闻之复谓焕曰微君殆有失于潞公也一日潞公谓义问曰仁宗朝先参政为台谏以言某谪官某亦罢相判许州未几某复召还相位某上言唐某所言正中臣罪召臣未召唐某臣不敢行仁宗用某言起参政通判潭州寻至大用与某同执政相知为深义问闻潞公之言至感泣自此出入潞公门下后潞公为平章重事荐义问以集贤殿修撰帅荆南呜呼潞公之德度絶人葢如此洛城之南东午桥距长夏门五里蔡君谟为记葢自唐已来为游观之地裴晋公緑野庄今为文定张公别墅白乐天白莲庄今为少师任公别墅池台故基犹在二庄虽隔城高槐古柳高下相连接午桥西南二十里分洛堰司洛水正南十八里龙门堰引伊水以大石为杠互受二水洛水一支自后载门入城分诸园复合一渠繇天门街北天津引龙一桥之南东至罗门伊水一支正北入城又一支东南入城皆北行分诸园复合一渠由长夏门以东以北至罗门皆入于漕河所以洛中公卿庶士园宅多有水竹花木之胜元丰初开清汴禁伊洛水入城诸园为废花木皆枯死故都形势遂减四年文潞公留守以漕河故道湮塞复引伊洛水入城入漕河至偃师与伊洛滙以通漕运白波辇运司诏可之自是由洛舟行河至京师公私便之洛城园圃复盛公作亭河上榜曰漕河新亭元祐间公还政归第以几杖罇俎临是亭士女从公游洛焉
　　元丰五年文潞公以太尉留守西都时富韩公以司徒致仕潞公慕唐白乐天九老防乃集洛中卿大夫年德高者为耆英防以洛中风俗尚齿不尚官就资胜院建大厦曰耆英堂命闽人郑奂绘像其中时富韩公年七十九文潞公与司封郎中席汝言皆七十七朝议大夫王尚恭年七十六太常少卿赵丙秘书监刘几卫州防御使冯行已皆年七十五天章阁待制楚建中朝议大夫王慎言皆七十二大中大夫张问龙图阁直学士张焘皆年七十时宣徽使王公拱辰留守北京贻书潞公愿预其防年七十一独司马温公年未七十潞公素重其人用唐九老狄兼謩故事请入防温公辞以晚进不敢班富文二公之后潞公不从令郑奂自幕后传温公像又至北京传王公像于是预其防者凡十三人潞公以地主携妓乐就富公宅第一防至富公防送羊酒不出余皆次为防洛阳多名园古刹有水竹林亭之胜诸老须眉皓白衣冠甚伟每宴集都人随观之潞公又为同甲会司马朝议旦程中散晌席司封汝言皆丙午人也亦绘像资胜院其后司马公与数公又为真率防有约酒不过五行食不过五味惟菜无限楚正议违约増饮食之数罚一防皆洛阳太平盛事也洛之士庶又生祠潞公于资胜院温公取神宗送潞公河南诗书于榜曰竚瞻堂塑公像其中冠剑伟然都人事之甚肃初温公自以晚辈不敢预富文二公之防潞公防温公曰某留守北京遣人入大辽侦事囘云见辽主大宴羣臣伶人剧戏作衣冠者见物必攫取懐之有从其后以挺扑之者曰司马端明君实清名在夷狄如此温公愧谢方潞公作耆英防时康节先生已下世有中散大夫吴执中者少年登科皇祐初已作秘书丞不乐仕进覔休致其年德不在诸公下居洛多杜门人不识其面独与康节相善执中未尝一至公府其不预防者非潞公遗之也文潞公尝曰人但以某长年为庆独不知阅世既久内外亲戚皆亡一时交游凋零殆尽所接皆邈然少年无可论旧事者正亦无足庆也范忠宣公亦曰或相勉以摄生之理不知人非久在世之物假如丁令威千岁化归乡见城郭人民皆非则独存何足乐者呜呼皆达理之言也
　　英宗即位侍御史吕诲献可言欧阳修首建邪议推尊濮安懿王有累圣德并劾韩琦曽公亮赵槩积十余章不从乞自贬又十余章率其属以御史敷告纳帝前曰臣言不效不敢居此位出知蕲州徙晋州神宗即位擢天章阁待制复知谏院擢御史中丞帝方励精求治一日紫宸早朝二府奏事久日刻匽例隔登对官于后殿须上更衣复坐以次賛引献可待对于崇政司马温公为翰林学士侍读迩英阁亦趋賛善堂待召相遇朝路并行而北温公密问曰今日请对何所言献可举手曰袖中弹文乃新参也温公愕然曰王介甫素有学行命下之日众皆喜于得人奈何论之献可正色曰君实亦为此言耶安石虽有时名好执偏见不通物情轻信奸囘喜人佞已听其言则美施于用则疎若在侍从犹或可容置诸宰辅天下必受其祸矣温公又谕之曰与公相知有所懐不敢不尽未见其不善之迹遽论之不可献可曰上新嗣位富于春秋朝夕谋议者二三执政尔茍非其人则败国事此乃腹心之疾治之惟恐不及顾可缓耶语未竟阁门吏抗声追班乃各趋以去温公自经筵退黙坐玉堂终思之不得其説既而缙绅间寖有传疏説者多以为大过未几中书省置三司条例司相与议论者以经纶天下为己任始变祖宗旧法专务聚敛私立条目颁于四方妄引周官以实诛赏辅弼异议不能囘台谏从官力争不能夺州郡或奉行微忤其意则谴黜从之所用皆憸薄少年天下骚然于是昔之懐疑者始愧仰叹服以献可为知人温公与安石相论辨尤力神宗欲两用之命温公为枢密副使温公以言不从不拜以三书抵安石冀其或听而改也安石如故所为终安石不听乃絶交温公既出退居于洛每慨然曰吕献可之先见吾不及也献可言安石不已出知邓州康节先生与献可善方献可初赴召康节与论天下事至献可谪官无一不如所言者故献可之为邓州也康节寄以诗云一别星霜二纪中升沉音问不相通林间谈笑须归我天下安危且系公万乘几前当蹇谔百花洲上略相从不知月白风清夜能忆伊川旧钓翁献可和云冥冥鸿羽在云天邈阻风音已十年不谓圣朝求治理尚容遗逸卧林泉羡君自有随时乐顾我官闲饱昼眠应笑无成三黜后病衰方始赋归田献可寻请宫祠归洛温公康节日相往来献可病自草章乞致仕曰臣无宿疾偶值医者用术乖方殊不知脉有虚实隂阳有逆顺诊察有摽本治疗有先后妄投汤剂率任情意差之指下祸延四肢寝成风痹遂难行歩非秪惮盭之苦又将虞心腹之变势已及此为之奈何虽然一身之微固未足恤其如九族之托良以为忧是思纳禄以偷生不俟引年而还政葢以一身之疾喻朝政之病也温公康节日就卧内问疾献可所言皆天下国家之事忧愤不能忘未尝一语及其私也一日手书托温公以墓铭温公亟省之已瞑目矣温公呼之曰更有以见属乎献可复张目曰天下事尚可为君实勉之故温公志其墓论献可为中丞时则曰有侍臣弃官家居者朝野称其才以为古今少伦天子引参大政众皆喜于得人献可独以为不然众莫不怪之居无何新为政者恃其才弃众任已厌尝为奇多变更祖宗法専及敛民财所爱信引拔时或非其人天下大失望献可屡争不能及抗章条其过失曰误天下苍生者必此人也使久居庙堂必无安靖之理又曰天下本无事但庸人扰之尔志未成河南监牧使刘航仲通自请书石既见其文仲通复迟囘不敢书时安石在相位也仲通之子安世曰成吾父之美可乎代书之仲通又隂祝献可诸子勿摹本恐非三家之福时用小人蔡天申为京西察访置司西都天申厚赂镌工得本以献安石天申初欲中温公安石得之挂壁间谓其门下士曰君实之文西汉之文也献可忍死谓温公以天下尚可为当自爱后温公相天下再致元祐之盛献可不及见矣天下诵其言而悲之至温公薨献可之子由庚作挽诗云地下若逢中执法为言今日再升平记其先人之言也司马温公尝曰昔与王介甫同为羣牧司判官包孝肃公为使时号清严一日羣牧司牡丹盛开包公置酒赏之公举酒相劝某素不喜酒亦强饮介甫终席不饮包公不能强也某以此知其不屈












　　闻见録卷十
&lt;子部,小说家类,杂事之属,闻见录&gt;
　　钦定四库全书
　　闻见録卷十一　　　　　宋　邵伯温　撰
　　神宗皇帝初召王荆公于金陵一见竒之自知制诰进翰林学士荆公欲变更祖宗法度行新法退故老大臣用新进少年温公以谓不然力争之神宗用荆公为参知政事用温公为枢密副使温公以言不从辞不拜枢密吕公弼因奏事殿上谓帝曰陛下用司马为枢密光以与王安石议论不同力辞今日必来决去就时温公待对立庭下帝指之曰已来矣帝又叹曰汲黯在庭淮南寝谋温公坚求去帝不得已乃除端明殿学士知永兴军到官逾月上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始参政事之时已言安石为奸邪谓其必败乱天下臣以谓安石止于不晓事与狠愎尔不至如诲所言今观安石汲引亲党盘据要津挤排异已占固权宠尝自以己意阴赞陛下内出手诏以决外庭之事使天下之威福在已而谤议悉归于陛下臣乃自知先见不如诲逺矣纯仁与颢皆安石素厚安石拔于庶僚之中超处清要纯仁与颢覩安石所为不敢顾私恩废公义极言其短臣与安石南北异乡取舍异道臣接安石素疎安石待臣素薄徒以屡尝同僚之故私心眷眷不忍轻絶而显言之因循以至今日是臣不安石而负陛下甚多此其不如纯仁与颢远矣臣承乏两制逮事三朝于国家义则君臣恩犹骨肉覩安石専逞其狂愚使天下生民被荼毒之苦宗庙社稷有累卵之危臣畏懦惜身不早为陛下别白言之轼与文仲皆疎逺小臣乃敢不避陛下雷霆之威安石虎狼之怒上书对策指陈其失隳官获谴无所顾虑此臣不如轼与文仲远矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言因自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇远矣臣闻居其位者必忧其事食其禄者必任其患茍或不然是为窃盗臣虽无似尝受教于君子不忍以身为窃盗之行今陛下惟安石之言是信安石以为贤则贤以为愚则愚以为是则是以为非则非谄附安石者谓之忠良诘难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望圣恩裁处其罪若臣罪与范镇同则乞依范镇例致仕若罪重于镇或窜或诛所不敢逃帝必欲用公召知许州令过阙上殿方下诏帝谓监察御史里行程颢曰朕召司马光卿度光来否颢对曰陛下能用其言光必来不能用其言光必不来帝曰未论用其言如光者常在左右人主自可无过公果辞召命乞西京留司御史台以修资治通鉴后乞提举嵩山崇福宫凡四任歴十五年帝取所修资治通鉴命经筵读之所读将尽而进未至则诏促之帝因与左丞蒲宗孟论人才及温公帝曰如司马光未论别事只辞枢密一节朕自即位以来惟见此一人帝之眷礼于公不衰如此特公以新法不罢义不可起元丰官制成帝曰御史大夫非用司马光不可蔡确进曰国是方定愿少俟之至元丰七年秋资治通鉴书成进御时拜公资政殿学士赐带如二府品数者修书官皆迁秩召范祖禹及公子康为馆职时帝初微感疾既安语宰辅曰来春建储以司马光吕公着为师保帝意以为非二公不可托圣子也至来春三月未及建储而帝升遐神宗知公之深如此当熙宁初荆公建新法之议帝惑之至元丰初圣心感悟退荆公不用者七年欲用公为御史大夫为东宫师保葢将倚以为相也乌乎天下不幸帝未及用公而崩此后世所以有朋党之祸也
　　司马温公为西京留台每出前驱不过三节后官宫祠乗马或不张盖自持扇障日程伊川谓曰公出无从骑市人或不识有未便者公曰某惟求人不识尔王荆公辞相位居钟山惟乗驴或劝其令人肩舆公正色曰自古王公虽不道未尝敢以人代畜也乌乎二公之贤多同至议新法不合絶交惜哉
　　司马温公闲居西洛著书之余记本朝事为多曰斋记曰日记曰记闻者不一也今亡矣时与王介甫已絶其记介甫则直书善恶不隐曰王安石字介甫抚州临川人举进士有名于时庆厯二年第五人登科初签署扬州判官后知鄞县好读书能强记虽后进投艺及程试文有美者读一过輙成诵在口终身不忘其属文动笔如飞初若不措意文成观者皆服其精妙友爱诸弟俸禄入家数日輙无为诸弟所费用家道屡空一不问议论髙竒能以辨博济其説人莫能诎始为小官不汲汲于仕进皇祐中文潞公为宰相荐安石及张瓌曾公定韩维四人恬退乞朝廷不次进用以激浇竞之风有旨皆籍记其名至和中召试馆职固辞不就乃除羣牧判官又辞不许乃就职少时恳求外补得知常州繇是名重天下士大夫恨不识其面朝廷尝欲授以美官惟患其不肯就也自常州徙提点江南西路刑狱嘉祐中除馆职三司度支判官固辞不许未几命修起居注辞以新入馆职中先进甚多不当超处其右章十余上有旨令閤门吏赍敕就三司授之安石不受吏随而拜之安石避之于厠吏置敕于案而去安石使人追而与之朝廷卒不能夺嵗余复申前命安石又辞七八章乃受寻除知制诰自是不复辞官矣伯温惜其不于代故表出之
　　熙宁初朝廷遣大理寺丞蔡天申为京西察访枢密挺之子也至西京以南资福院为行台挟其父势妄作威福震动一路河南尹李中师待制转运使李南公等日蚤晩衙之甚恭时司马温公判留司御史台因朝谒应天院神御殿天申者独立一班葢尹以下不敢相压也既报班齐温公呼知班曰引蔡寺丞归本班知班引天申立监竹木务官富赞善之下葢朝仪位着以官为髙下朝谒应天院留台职也天申即日行
　　司马温公既居洛时往夏院展墓省其兄郎中公为其羣从乡人説书讲学或乗兴游荆华诸山以归多游寿安山买甆窰畔为休息之地尝同范景仁过韩城抵登封憩峻极下院登嵩顶入崇福宫防善寺由轘辕道至龙门游广爱奉先诸寺上华严阁千佛嵓寻髙公堂渡潜溪入广化寺观唐郭汾阳铁像涉伊水至香山皇龛憩石楼临八节滩过白公显堂凡所经从多有诗什自作序曰游山録士大夫争之公不喜肩舆山中亦乗马路险策杖以行故嵩山题字曰登山有道徐行则不困措足于平稳之地则不跌慎之哉其旨逺矣方公退居于洛也齐物我一穷通若将终身焉一日出相天下则功被社稷泽及生灵呜呼真古所谓大丈夫矣元丰四年官制书成神宗自禁中帖定图本出先谓宰辅曰官制将行欲取新旧人两用之又曰御史大夫非司马光不可蔡确进曰国是方定愿少迟之王珪亦助之又有旨范纯仁弟纯粹自京东提举常平移陜西转运判官上殿帝问纯仁无恙纯粹曰臣兄纯仁无恙帝方悟时纯仁为西京留台寻除直龙图阁
　　元丰变法之后重以大兴大狱天灾数见盗贼纷起民不聊生神宗悔之欲复祖宗旧制更用旧人遽厌代未暇而德音诏墨具在也司马温公自与王荆公论不合不拜枢宻使退居西洛天下重望十五年矣故哲宗即位宣仁后同听政首起公为宰相其于政事不容有回忌也故公取其害民之尤甚者罢之王荆公尝有恙叹曰终始谓新法为不便者独司马君实耳盖贤其贤而不敢怨也或谓公曰元丰旧臣如章惇吕惠卿軰皆小人它日有以父子之义间上则朋党之祸作矣不可不惧公正色曰天若祚宋当无此事遂改之不疑呜呼公之勇猛孟轲不如也若曰当叅用元丰旧臣共变其法以絶异时之祸实公所不取也自国朝治乱论曰元祐党者岂非天哉后世得公之言可以流涕痛哭矣王荆公知明州鄞县读书为文章二日一治县事起堤堰决陂塘为水陆之利贷谷与民立息以偿俾新陈相易兴学校严保伍邑人便之故煕宁初为执政所行之法皆本于此然荆公知行于一邑则可不知行于天下不可也又所遣新法使者多刻薄小人急于功利遂至决河为田坏人坟墓室庐膏腴之地不可胜纪青苗虽取二分之利民请纳之费至十之七八又公吏冐民新旧相因其弊益繁保甲保马尤有害天下骚然不得休息盖祖宗之法壹变矣独役法新旧差募二议俱有弊吴蜀之民以雇役为便秦晋之民以差役为便荆公与司马温公皆早贵少歴州县不能周知四方风俗故荆公主雇役温公主差役虽旧典亦有弊苏内翰范忠宣温公门下士复以差役为未便章子厚荆公门下士复以雇役为未尽内翰忠宣子厚虽贤否不同皆聪明晓吏治兼知南北风俗其所论甚公各不私于所主元祐初温公复差役改雇役子厚议曰保甲保马一日不罢有一日害如役法则煕宁初以雇役代差役议之不详行之太速故后有弊今复以差役代雇役当详议熟讲庶几可行而限止五日太速后必有弊温公不以为然子厚对太皇太后帘下与温公争辩至言异日难以奉陪吃劒太后怒其不逊子厚罪去蔡京者知开封府用五日限尽改畿县雇役之法为差役至政事堂白温公公喜曰使人人如待制何患法之不行绍圣初子厚入相复议以雇役改差役置司讲论乆不决蔡京兼提举白子厚曰取熙宁元丰法施行之耳尚何讲为子厚信之雇役遂定蔡京前后观望反覆贤如温公暴如子厚皆足以欺之真小人耳温公已病改役法限五日欲速行故利害未尽议者谓差役雇役二法兼用则可行雇役之法凡家业至三百千者听充又许假借府史胥徒雇之无害衙前非雇上戸有物力行止之人则主官物防纲运有侵盗之患矣唯当革去管公库公防等事虽不以坊场河渡酬其劳可也雇役则皆无赖少年应募不自爱惜其弊不可胜言故曰差雇二法并作并用则可行也荆公新法农田水利当时自不能久行保甲保马等相继亦罢独青苗散敛至建炎中国乱始罢呜呼荆公以不行新法不作宰相温公以行新法不作枢宻副使神宗退温公而用荆公二公自此絶
　　王荆公天资孝友俸禄入门诸弟輙取以尽不问其子雱既长専家政则不然也荆公诸弟皆有文学安礼者字和甫事神宗为右丞气豪玩世在人主前不屈也一日宰执同对上有无人材之叹左丞蒲宗孟对曰人材半为司马光以邪説坏之上不语正视宗孟乆之宗孟惧甚无以为容上复曰蒲宗孟乃不取司马光耶司马光者未论别事只辞枢宻一节朕自即位以来唯见此一人他人则虽迫之使去亦不肯矣又因泛论古今人物宗孟盛称扬雄之贤上作而言曰扬雄着剧秦美新不佳也上不乐宗孟又因奏书请官属恩上曰所修书谬甚无恩宗孟又引例书局仪鸾司等当赐帛上以小故未答安礼进曰修书谬仪鸾司者恐不预上为之笑罢朝安礼戏宗孟曰扬雄为公坐累矣方苏子瞻下御史狱小人劝上杀之安礼言其不可安国者字平甫尤正直有文一日荆公与吕惠卿论新法平甫吹笛于内荆公遣人谕曰请学士放郑声平甫即应曰愿相公远佞人惠卿深衔之后荆公罢竟为惠卿所陷放归田里卒以穷死雱者字元泽性险恶凡荆公所为不近人情者皆雱所教吕惠卿軰奴事之荆公置条例司初用程颢伯淳为属伯淳贤士一日盛暑荆公与伯淳对语雱者囚首跣足手防妇人冠以出问荆公曰所言何事荆公曰以新法数为人沮与程君议雱箕踞以坐大言曰枭韩富弼之头于市则新法行矣荆公遽曰儿误矣伯淳正色曰方与参政论国事子弟不可预姑退雱不乐去伯淳自此与荆公不合祖宗之制宰相之子无带职者神宗特命雱为从官然雱已病不能朝矣雱死荆公罢相哀悼不忘有一日凤鸟去千年梁木摧之诗葢以比孔子也荆公在钟山尝恍惚见雱荷铁枷杻如重囚荆公遂施所居半山园宅为寺以荐其福后荆公病疮良苦尝语其侄曰亟焚吾所谓日録者侄绐公焚他书代之公乃死或云又有所见也
　　王荆公知制诰吴夫人为买一妾荆公见之曰何物女子曰夫人令执事安石曰汝谁氏曰妾之夫为军大将部米运失舟家资尽没犹不足又卖妾以偿公愀然曰夫人用钱几何得汝曰九十万公呼其夫令为夫妇如初尽以钱赐之司马温公从厐颍公辟为太原府通判尚未有子颍公夫人言之为买一妾公殊不顾夫人疑有所忌也一日教其妾俟我出汝自装饰至书院中冀公一顾也妾如其言公讶曰夫人出汝安得至此亟遣之颍公知之对僚属咨其贤荆公温公不好声色不爱官职不殖货利皆同二公除修注皆辞至六七不获已方受温公除知制诰以不善作辞令屡辞免改待制荆公官浸显俸禄入门任诸弟取去尽不问温公通判太原时月给酒馈待宾客外輙不请晩居洛买园宅犹以元郎中为戸故二公平生相善至议新法不合始著书絶交矣













　　闻见録卷十一
　　钦定四库全书
　　闻见録卷十二　　　　　宋　邵伯温　撰
　　吕诲叔王介甫同为馆职当时閤中皆知名士每评论古今人物治乱众人之论必止于介甫介甫之论又为晦叔止也一日论刘向当汉末言天下事反复不休或以为知忠义或以为不达时变议未决介甫来众问之介甫卒对曰刘向强聒人耳众意未满晦叔来又问之则曰同姓之卿欤众乃服故介甫平生待晦叔甚恭尝简晦叔曰京师二年疪吝积于心每不自胜一诣长者即废然而反夫所谓徳人之容使人之意消者于晦叔得之矣以安石之不肖不得久从左右以求于心而稍近于道又曰师友之义实有望于晦叔故介甫作相荐晦叔为中丞晦叔迫于天下公议反言新法不便介甫始不悦谓晦叔有驩兜共工之奸矣
　　王荆公与吕申公素相厚荆公尝曰吕十六不作相天下不太平又曰晦叔作相吾軰可以言仕矣其重之如此荆公荐申公为中丞欲其为助故申公初多用条例司人作台官既而天下苦条例司为民害申公乃言新法不便荆公怒其叛已始有逐申公意矣方其荐申公为中丞其辞以谓有八元八凯之贤未半年所论不同复谓有驩兜共工之奸荆公之喜怒如此初亦未有以罪申公也防神宗语执政吕公着尝言韩琦乞罢青苗钱数为执事者所沮将兴晋阳之甲以除君侧之恶荆公因用此为申公罪除侍读学士知颍州宋次道当制辞荆公使之明着其语陈相旸叔以为不可次道但云敷奏失实援据非宜荆公怒自改之曰比大臣之抗章因便殿之与对輙诬方镇有除恶之谋深骇予闻无事理之实申公素谨宻实无此言或云孙觉莘老尝为上言今藩镇大臣如此论列而遭挫折若当唐末五代之际必有兴晋阳之甲以除君侧之恶者矣上已忘其人但记美须误以为申公也熙宁四年申公以提举嵩山崇福宫居洛寓兴敎僧舍欲买宅谋于康节先生康节曰择地乎曰不择材乎曰不康节曰公有宅矣未几得地于白师子巷张文节相宅西随髙下为园宅不甚宏壮康节温公申公时相往来申公寡言见康节必从容终日亦不过数言而已一日对康节长叹曰民不堪命矣时荆公用事推行新法者皆新进险薄之士天下骚然申公所叹也康节曰王介甫者逺人公与君实引荐至此尚何言公作曰公着之罪也十年春公起知河阳河阳尹贾公昌衡率温公程伯淳饯于福先寺上东院康节以疾不赴明日伯淳语康节曰君实与晦叔席上各辩论出处不已某以诗解之曰二龙闲卧洛波清几嵗优游在洛城愿得二公齐出处一时同起为苍生申公镇河阳嵗余召拜枢宻副使后以资政殿学士知定州又以大学士知扬州哲宗即位拜左丞迁门下侍郎与温公并相元祐如伯淳之诗云伯温以经明行修命官见公于东府公语及康节咨叹乆之谓伯温曰科名特入仕之门髙下勿以为意立身行道不可不勉伯温起谢焉公三子希哲希积希纯皆师事康节故伯温与之游甚厚三年公辞位拜司空平章军国事次年薨王介甫与苏子瞻初无隙吕惠卿忌子瞻才髙辄间之神宗欲以子瞻为同修起居注介甫难之又意子瞻文士不晓吏事故用为开封府推官以困之子瞻益论事无讳拟廷试策献万言书论时政甚危介甫滋不悦子瞻子瞻外补官中丞李定介甫客也定不服母丧子瞻以为不孝恶之定以为恨劾子瞻作诗谤讪子瞻自知湖州下御史狱欲杀之神宗终不忍贬散官黄州安置移汝州过金陵见介甫甚欢子瞻曰某欲有言于公介甫色动意子瞻辨前日事也子瞻曰某所言者天下事也介甫色定曰姑言之子瞻曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎介甫举手两指示子瞻曰二事皆惠卿啓之某在外安敢言子瞻曰固也然在朝则言在外则不言事君之常礼耳上所以待公者非常礼公所以事上者岂可以常礼乎介甫厉声曰某须説又曰出在安石口入在子瞻耳葢介甫尝为惠卿发其无使上知私书尚畏惠卿恐子瞻泄其言也介甫又语子瞻曰人须是知行一不义杀一不辜得天下弗为乃可子瞻戏曰今之君子争减半年磨勘虽杀人亦为之介甫笑而不言
　　王荆公晩年于钟山书院多写福建子三字葢悔恨于吕惠卿者恨为惠卿所陷悔为惠卿所误也每山行多恍惚独言若狂者田画承君云荆公尝谓其侄防曰吾昔好交游甚多皆以国事相絶今居闲复欲作书相问防忻然为设纸笔案上公屡欲下笔作书輙长叹而止意若有所愧也公既病和甫以邸吏状视公适报司马温公拜相公怅然曰司马十二作相矣公所谓日録者命防收之公病甚令防焚去防以他书代之后朝廷用蔡卞请下江宁府王防家取日録以进卞方作史惧祸乃假日録减落事寔文致奸伪上则侮薄神宗下则诬毁旧臣尽改元祐所修神宗正史葢荆公初相以师臣自居神宗待遇之礼甚厚再相帝滋不悦议论多异同故以后日録卞欺神宗匿之今见于世止七十余卷陈莹中所谓尊私史以压宗庙者也伯温窃谓荆公闻温公入相则曰司马十二作相矣葢二公素相善荆公以行新法作相温公以不行新法辞枢宻使反复相辨论三书而后絶荆公知温公长者不修怨也至荆公薨温公在病告中闻之简吕申公曰介甫无他但执抝耳赠防之典宜厚大哉温公之盛德不可及矣
　　范蜀公以侍从事仁宗首建立皇子之议事英宗又言称亲濮安懿王为非礼以此名重天下熙宁初王荆公始用事公以直言正论折之不能胜上章乞致仕曰陛下有爱民之性大臣用残民之术荆公见之怒甚持其疏至手战冯当世解之曰参政何必尔遂落翰林学士以本官戸部侍郎致仕舍人蔡延庆行词荆公不快之自草制极于丑诋明日蔡延庆因贺公具以制辞出于荆公为解公笑诵其词曰材无任职之能某披襟当之内有懐利之实则夫子自道也公上表谢其略曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之公既退居専以读书赋诗自娱客至輙置酒尽欢或劝公称疾杜门公曰死生祸福天也吾其如天何久之以二人肩舆归蜀极江山登临之胜赈其宗族之贫者朞年而后还元祐初哲宗登极宣仁后垂帘同听政首以诏特起公诏曰西伯善养二老来归汉室卑词四臣入侍为我强起无或惮勤天下望公与温公同升矣公辞曰六十三而求去葢以引年七十九而复来岂云中礼卒不起先是神宗山陵公防葬陵下蔡京见公曰上将起公矣公正色曰某以论新法不合得罪先帝一旦先帝弃天下其可因以为利故公卒不为元祐二圣一起绍圣初章惇蔡卞欲幷斥公为元祐党将加追贬蔡京曰京亲闻蜀公之言如此非党也惇卞乃已或曰司马温公范蜀公同以清德闻天下其初论新法不便若出于一人之言而晩乃出处不同何也伯温曰熙宁初温公蜀公坐言新法蜀公致其仕温公不拜枢密副使请宫祠者十五年元丰末神宗升遐哲宗宣仁太后首用温公为宰相蜀公既致政于熙宁之初义不为元祐起也此二公出处之不同其道则同也
　　眉山苏明允先生嘉祐初游京师时王荆公名始盛党与倾一时欧阳文忠公亦善之先生文忠客也文忠劝先生见荆公荆公亦愿交于先生先生曰吾知其人矣是不近人情者鲜不为天下患作辩奸一篇为荆公发也其文曰事有必至理有固然惟天下之静者乃能见微而知著月晕而风础润而雨人人知之事之推移势之相因其踈濶而难知变化而不可测者孰与天地隂阳之事而贤者有不知其故何也好恶乱其中而利害夺其外也昔者山涛见王衍曰误天下苍生者必此人也郭汾阳见卢杞曰此人得志吾子孙无遗类矣自今言之其理固有可见者以吾观之王衍之为人也容貌言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然不学无文容貌不足以动人言语不足以世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行收召好名之士不得志之人相与语言私立名字以为顔渊孟轲复出而隂贼险狠与人异趣是王衍卢合而为一人也其旤可胜言哉夫面垢不忘洗衣垢不忘澣此人之至情也今也不然衣不衷之衣食犬彘之食囚首丧面而谈诗书此岂其情也哉凡事之不近人情者鲜不为大奸慝坚刁易牙开方是也以葢世之名而济未形之恶虽有愿治之主好贤之相犹当举而用之则其为天下之患必然而无疑者非特二子之比也孙子曰善用兵者无赫赫之功使斯人而不用也则吾之言为过而斯人有不遇之叹孰知旤之至于此哉不然天下将受其旤而吾获知言之名悲夫斯文出一时论者多以为不然虽其二子亦有嘻其甚矣之叹后十余年荆公始得位为奸无一不如先生言者吕献可中丞于熙宁初荆公拜参知政事日力言其奸每指荆公曰乱天下者必此人也又曰天下本无事但庸人扰之耳司马温公初亦以为不然至荆公虐民乱政温公乃深言于上不从不拜枢密副使以去又贻荆公三书甚苦冀荆公之或从也荆公不从乃絶之温公怅然曰吕献可之先见余不及也若曰明允先生其知荆公又在献可之前十余年矣岂温公不见辩奸也独张文定公表先生墓具载之
　　钱朝请者名景谌忠懿王孙嘉祐间官殿直巡辖西京马逓铺锁防登进士第师事康节先生仲父同塲屋仲父之葬康节属以为志熙宁八年与王十三丈诏景猷同从瀛帅张谏议八丈景宪定国辟为属官因康节寄钱丈王丈诗张丈见之寄康节诗曰桥边处士文如锦塞上将军发似霜钱丈与王荆公善后荆公用事论新法不合遂相絶终身为外官其家集有答兖守赵度支书自序甚详云彼者指荆公也足以见钱丈之贤矣其书曰景谌再拜督府度支器之八兄执事専使至赐书周悉既感且慰兼审府政清闲晏居多暇豫甚善甚善某与吾兄别已八九年其间悲哀离忧家事百出患难多而欢意少都无目前之乐虽人事使然亦年齿将衰情悰不佳耳每遇美景乐事群居众处之乐反戚戚感伤至终日惨然而去不知吾兄懐抱又如何也及垂问八九年间所得所失幷问及拒时宰事乃劝仆以逺旤辱计吾兄以人言之闻未判其是非故此及之也仆亦不自知其为是为非但量己之力行己之见而已试为吾兄一二陈之始仆为进士时彼为太常博士主别头试取仆于数百人之中以为知道者得预荐送于春官彼又称重于公卿间是后日游其间执师弟子之礼授经论文非二帝三王之道孔子孟子之言不言及其提防畿内仆为畿簿当是时学士大夫趋之者不一独以文称荐则亲其人亦已熟矣及仆调荥阳泽令继丁家难闻其参大政天下之人无不懽喜鼓舞谓其必能复三代之风一致太平是时仆自许昌以私事来京师因见之于私第方盛夏与僧智缘者并卧于地又其与日最亲者一人袒露而坐于傍顾仆脱防禠服初不及其他卒然问曰青苗助役如何仆对曰以利少而害多后日必为平民之患又问曰孰为可用之人则对以居丧不交人事而知人之难尤非浅浅事彼不乐仆私自谓大贤为政于天下必有竒谋远业出人意表亦不敢必其无乱及归许见变易祖宗法度専以聚敛苛刻为政而务新竒谓为新法而天下好进之人纷纷然以利进矣殊非前日之所讲而闻者又二三年仆以调官来京师当其作相当国又往见之彼喜仆之来令先见其弟平甫平甫固故人知我者亦喜曰相君欲以馆阁处君而任以事仆戏与平甫相诮以谓百事皆可所不知者新书役法耳平甫虽以仆为太戅击节赏叹以仆为知言及见彼首言欲仆治峡路役书又以戎泸蛮事见委仆以不知峡路民情而戎泸用兵系朝廷举动一路生灵休戚愿择知兵爱人者彼大怒是时坐客数十人无不为仆寒心者及退就谒舍有为仆赏激者有指以为矫而诋者仆固已自得于胸中亦不屑人言之是非仆每观自古以来好利者众顾义者寡天下万事率皆由人而不在于己何也利胜于义也是以君子置其由人者而行其在己者故出处去就我固有者也必本义而行之在我则有所不为曷为利所动而亦由于人则盗亦可为也夫盗之所以为盗者利胜于义而不知所以为之者仆尝病此风行之于天下也甚久歴千百年无一人正其弊而晓其俗者以是行之于世愈益自信而不疑又何人言之防哉仰不愧于天俯不愧于人内不愧于心仆之所得如此当时虽私自喜得不致于祸以为厚幸然又以哀其人识浅而虑困不知治乱兴亡之本而暗于治体自国朝以来得君未有如此之専者方天子聪明神圣祖宗积德百年仁恩灵泽沦人骨髓而未有享之者正当辅天子以道徳施忠厚之化以承列圣之休享百年之泽安养元元之民与天下共之致太平之业成万世不可拔之基以贻子孙于无穷而反玩兵黩刑变乱天常以祖宗为不足法蔽塞人主聪明离天下之心以基乱阶此忠臣义士尤所痛惜也后仆官繁邓彼益任政用事而一代成法无一二存者百姓愁苦而郡县吏惴惴忧惧虞以罪去者不但变其法制而已至于敎人之道治人之术经义文章自名一家之学而官人政皆去故而尚新竒天下靡然向风矣乃以穿凿不经入于虚无牵合臆説作为字解者谓之时学而春秋一王之法独废而不用又以荒唐诞怪非昔是今无所綂纪者谓之时文倾险趋利残民而无耻者谓之时官驱天下之人务时学以时文邀时官仆既预仕籍而所学者圣贤事业専以春秋为之主皆大中至正三纲五常之道其所为文学六经而为必本于道德性命而一归于仁义其施于官者则又忠厚爱人兼善天下之道自顾不合于时而学之又不能方惶惶然无所容其迹而故人张谏议正国辟仆为髙阳帅幕到官已逾一年矣幸而主人仁厚镇静边鄙无事得优游于文史而才到又得一子今已三嵗一女早嫁令族顾一身都无所累然有贫老之兄又一弟早卒孤遗藐然未毕婚嫁即主人罢府当求抱关击柝之仕以为贫藏身避当涂之怒今春邵尧夫先生亦有书招我为洛中之游兼有诗云年光空去也人事转萧然止俟贫而老者生事粗足幼而孤者有分有归亦西归洛中守先人坟墓徜徉于有洛之表吾愿毕矣吾兄爱我素厚知我此志故尽仆所懐看讫裂去无以示人以逺吾旤闻吾兄亦治明水之居不知何时定归因书垂及相去甚逺未有占防之期唯爱民自厚他无足祷云
　　闻见録卷十二
　　钦定四库全书
　　闻见録卷十三　　　　　宋　邵伯温　撰
　　刘仲通慕司马温公吕献可之贤方温公欲志献可墓时仲通自请书石温公文出直书王介甫之罪不隐仲通始有惧意其子安世字器之出入温公门下代其父书自此益知名至温公入相元祐荐器之为馆职谓器之曰足下知所以相荐否器之曰某获从公游旧矣公曰非也某闲居足下时节问讯不絶某位政府足下独无书此某之所以相荐也至温公薨器之官浸显为温公之学益笃故在台谏以忠直敢言闻于时绍圣初党祸起器之尤为章惇蔡卞所忌远谪岭外盛夏奉老母以行途人皆怜之器之不屈也抵一郡闻有使者自京师来人为器之危之郡将遣其客来劝器之治后事客泣涕以言器之色不动留客饭谈笑自若对客取笔书数徐呼其纪纲之仆从容对曰闻朝廷赐我死即死依此数行之笑谓客曰死不难矣客从其仆取其所书纸阅之则皆经纪其家与经纪其同贬当死者之家事甚悉客惊叹以为不可及也器之留数日使者入海岛杖死内臣陈衍章惇蔡卞固令迂往诸郡逼诸流人自尽耳器之一日行山中扶其母篮舁憩树下有大蛇冉冉而至草木皆披靡担夫惊走器之不动也蛇若相向者乆之乃去村民罗拜器之曰官异人也蛇吾山之神也见官喜相迎耳官逺行无恙乎建中靖国初以上皇登极赦恩得归居南京寻复从官帅定武蔡京用事再落职以死呜呼温公门下士多矣如器之者所守凛然死生旤福不变真元祐人也器之平生喜读孟子故其刚大不枉之气似之
　　熙宁间上书者言泰州闲田万余顷赋民耕之岁可得谷三万石因籍所赋者为弓箭手并边有积年滞钞不用用之以迁蜀货而鬻于边州官于古渭砦置市易务因之可以开河湟复故土断匈奴右臂宰相力行其议知秦州事李师中极言其不可乃命开封府推官王尧臣同内侍押班李若愚按其实尧臣还奏曰臣按所谓闲田者皆无之且兴货以积境上实啓戎心开边隙为后害甚大臣窃以谓不可也闻者以其言为难尧臣后为贤从官其墓志所载如此伯温曰上书者王韶也宰相力行者王介甫也知秦州李师中者郓州名臣李诚之待制也介甫主韶之説为熙河之役天下之士无敢言其不可者王公独能言之难哉
　　熙宁中朝廷有生老病死苦之语时王荆公改新法日为生事曾鲁公以年老依违其间富韩公称病不出唐参政与荆公争按问欲举直不胜疽发背死赵清献唯声苦时范忠宣公为侍御史皆劾之言荆公章云志在近功忘其旧学言富公章云谋身过于谋国言曾公赵公章云依违不断可否忠宣每曰以王介甫比莽卓过矣但急于功利遂忘素守荆公犹欲用忠宣为同修起居注忠宣不从出为陜西漕又移成都漕荆公不悦竟以事罢之元丰初蔡确排吴充罢相指王珪为充党欲幷逐之珪畏确引用为执政时珪独相久神宗厌薄之珪不悟确机警觉之一日密问珪曰近上意于公厚薄何如珪曰无他确曰上厌公矣珪曰奈何确曰上久欲收复灵武患无任责者公能任责则相位可保也珪喜谢之适江东漕张琬有违法事帝语珪欲遣官按治珪以帝意告都检正俞充与琬善以书告琬琬上章自辩帝问珪曰张琬事唯语卿琬何从知珪以漏上语退朝甚忧召俞充问之充对以实珪曰某与君俱得罪矣然有一策当除君帅环庆亟上取灵武之章上喜罪可免乃除充待制帅环庆充果建取灵武之章未几充暴卒以髙遵裕代之有旨以遵裕节度五路大兵为灵武之役泾原副帅刘昌祚领大部兵先至灵武城下以遵裕未至不敢进熙河李宪兵不至鄜延副帅种谔独乞班师遵裕至夏人大集决黄河水以灌我师冻馁沉溺不战而死者十余万人遵裕狼狈以遁虏追袭之谔拥兵不救以实其説推其兵端由王珪避漏泄上语之罪所致绍圣初谓珪策立哲宗有异议以为臣不忠追贬实非其罪而灵武之祸其罪也蔡确罪尤大贬死新州有以也夫蔡确鞫相州狱朝士被系者确令狱卒与之同室而处同席而寝饮食旋溷共在一室置大盆于前凡馈食者羮饭饼饵悉投其中以杓自搅分饲之如犬豕置不问故系者幸其得问无罪不承确専以起狱致位宰相云
　　章惇者郇公之疎族举进士在京师馆于郇公之第私族父之妾为人所掩逾垣而出误践街中一妪为妪所讼时包公知开封府不复深究赎铜而已惇后及第在五六人间大不如意诮让考试官人或求观其敇掷地以示之士论忿其不恭熙宁初试馆职御史言其无行罢之及介甫用事张郇李承之荐惇可用介甫曰闻惇大无行承之曰某所荐者才也顾惇才可用于今日耳素行何累焉公试与语自当爱之介甫召见之惇素辩又善迎合介甫大喜恨得之晩擢用数年至两制三司使右司马温公记惇如此伯温作惇载辨诬甚详杨元素为中丞与刘挚言助役有十害王荆公使张琥作十难以诘之琥辞不为曾布曰请为之仍诘二人向背好恶之情果何所在元素惶恐请曰臣愚不知助役之利乃尔当伏妄言之罪挚奋曰为人臣岂可压于权势使人主不知利害之实即复条对布所难者以伸前议且曰臣所向者陛下所背者权臣所好者忠直所恶者邪奸臣今获罪谴逐固自其分但助役终为天下之患害愿陛下勿忘臣言于是元素出知郑州挚谪监衡州盐仓琥亦由此忤荆公意坐事落修注
　　吕惠卿丁父忧去王荆公未知心腹所托可与谋事者曾布时以著作佐郎编敇巧善迎合荆公意公悦之数日间相继除中允馆职判司农寺告谢之日抱勅告五六通布为都检正故事白荆公即行时冯当世王禹玉并参政或曰当更白二公布曰丞相已定何问彼为俟勅出令押字耳故唐诇对两府弹荆公文吕惠卿曾布安石心腹王珪元绛安石之仆又曰珪奴事安石犹惧不了云
　　土蕃在唐最盛至本朝始衰今河奉邈川青唐洮岷以至阶利文政绵州威茂黎移州夷人皆其遗种也独勒斯赉一族最盛虽西夏亦畏之朝廷封西平王用为藩翰陜西州县时置驿谓之置家位嵗贡奉不絶未开熙河前关中士人多言其利害虽张横渠先生之贤少时亦欲结客以取范文正公帅延安招置府第俾修制科至登进士第其志乃已仁宗皇帝朝韩琦富弼二公为宰相凡言开边者皆不纳熙宁初王荆公执政始有开边之议王韶者新安县主簿游边得其説遂上开河之策荆公以为竒谋乃有熙河之役独州白石大潭秦州属县有赋税其余无防粟尺布唯仰陜西州县朝廷帑藏供给故自开熙河以来陜西民日困朝廷财用益耗初勒斯赉分处诸子于熙河洮岷之地勒斯赉死诸子皆衰弱故韶能取之勒斯赉诸子唯栋戬者在湟鄯最盛韶之势止能取河州韶暂入朝果庄已举兵攻河州遂有塔布之败景思立死之绍圣初章惇作相曾布作枢密栋戬已自立为强臣鄂特凌古所簒国人畏之鄂特凌古死其子辖沁立国人思故主不忘辖沁懦弱欲为僧国人又欲杀之辖沁遂乞纳土归朝廷时帅熙河童贯初领边事乃受之送于朝封官爵遣居熙州建中靖国初韩忠彦为相安焘为枢密遂弃鄯求氏苗裔立之韩忠彦罢蔡京作相复鄯责安焘与熙河帅姚师雄及凡议弃者边事复兴矣呜呼朝廷受小国叛臣所纳地不能正其罪又赏以官爵在理为不顺靖康初言者乞求青唐种族以鄯之地赐之朝廷下熙河帅议以闻无敢任其责者乃已至大金陷陜之六路兵入熙河即求鄯旧族尽以其地与之嗟夫彼夷狄也能知行正道如此
　　元丰八年三月五日神宗升遐诏至洛故相韩康公为留守程宗丞伯淳自御史出为汝州酒官防以檄来举哀于府地既罢谓康公之子宗师兵部曰某以言新法不便忤大臣同列皆谪官某独除监司某不敢当辞之念先帝见知之恩终无以报已而泣兵部曰今日朝廷之事何如宗丞曰司马君实吕晦叔作相矣兵部曰二公果作相当何如宗丞曰当与元丰大臣同若先分党与他日可忧兵部曰何忧宗丞曰元丰大臣皆嗜利者若使自变已甚害民之法则善矣不然衣冠之祸未艾也君实忠直难与议晦叔解事恐力不足耳既而二公果并相召宗丞未行以疾卒温公申公亦相继薨吕汲公微仲范忠宣公尧夫并相忠宣所见与宗丞同故蔡确贬新州忠宣独以为不可至谓汲公曰公若重开此路吾軰将不免矣忠宣竟罢去呜呼宗丞为温公申公所重使不早死名位必与忠宣等更相调防协济于朝则元祐朋党之论无自而起也宗丞可谓有先见之明矣与韩兵部论此事时范醇夫朱公掞杜孝锡伯温同闻之今四十年而其言益验故为表出之
　　哲宗即位宣仁后垂帘同听政羣贤毕集于朝専以忠厚不扰为治和戎偃武爱民重谷庶几嘉祐之风矣然虽贤者不免以类相从故当时有洛党川党朔党之语洛党者以程正叔侍讲为领袖朱光庭贾易等为羽翼川党者以苏子瞻为领袖吕陶等为羽翼朔党者以刘挚梁焘王岩叟刘安世为领袖羽翼尤众诸党相攻击而已正叔多用古礼子瞻谓其不近人情如王介甫深疾之或加抗侮故朱光庭贾易不平皆以谤讪诬子瞻执政两平之是时既退元丰大臣于散地皆衔怨刺骨隂伺间隙而诸贤者不悟自分党相毁至绍圣初章惇为相同以为元祐党尽窜岭海之外可哀也吕微仲秦人戅直无党范醇夫蜀人师温公不立党亦不免窜逐以死尤可哀也
　　熙宁间梁丞相适薨闻光献后有旨于相国寺饭僧资荐神宗问曰岂以梁适为仁宗旧相耶后曰微梁适吾无今日矣帝问其故曰吾初册后仁宗一日对宰辅言朕居宫中左右前后皆皇后之党宰相陈执中请付外施行梁适进曰闾巷之人今日出一妻明日又出一妻犹为不可况天子乎执中之言非是仁宗不语久之曰梁适忠言也呜呼唯仁宗之圣梁公之贤吾光献后所以为宋之任姒欤
　　李承之待制奇士苏子瞻所谓李六丈人豪也为童子时论其父纬之功于朝乆不报自诣漏舍以状白丞相韩魏公公曰君果读书自当取科名不用纷纷论赏也承之云先人功罪未辨深恐先犬马沟壑无以见于地下故忍痛自言若欲求官稍识字第二人及第固不难魏公王尧臣榜第二人登科承之故云公闻其语矍然或云魏公德量服一世独于承之终身不能平承之既登第官浸显益有直声唐介参政为台官时言文潞公灯笼锦献张贵妃事上怒甚谪介春州承之送以诗有去国一身轻似叶髙名千古重如山并游英俊顔何厚未死奸谀骨已寒之句后介用潞公荐官于朝廷无所言承之以后从介索所送诗介无以报取诗还之曰我固不用落韵诗也以山寒二字韵不同故云可见承之刚正也承之在仁宗朝官州县因邸吏报包拯拜参政或曰朝廷自此多事矣承之正色曰包公无能为今知鄞县王安石者眼多白甚似王敦他日乱天下者此人也后荆公相神宗以天命不足畏祖宗不足法人言不足卹为述承之深诋之至吕献可中丞死承之以诗哭之有好进贤须退忠臣死国忧吾生竟何益愿卜九泉游之句荆公之党吕惠卿益怨之未有以发也防承之上章自叙神宗留其章禁中惠卿坚请领之惠卿因节略文意以天生微臣实为陛下等语故上意遂有愚弄人主之责终其身不至大用呜呼士若承之岂孔子所谓刚者欤
　　朱夀昌者少不知母所在弃官走天下求之刺血书佛经志甚苦熙宁初见于同州迎以归朝士多以诗美之苏内翰子瞻诗云感君离合我酸心此事今无古或闻王荆公荐李定为台官定尝不持母服台谏给舍俱论其不孝不可用内翰因寿昌作诗贬定故曰此事今无古或闻也后定为御史中丞言内翰多作诗贬上自知湖州赴诏狱小人必欲杀之张文定范文忠二公上疏救不报天下知其不免矣内翰狱中作诗寄黄门公子由云与君世世为兄弟更结来生未断因或上闻上览之凄然卒赦之止以团练副使安置黄州
　　元丰七年甲子六月二十六日洛中大雨伊洛涨坏天津桥波浪与上阳宫墙齐夜西南城破伊洛南北合而为一深丈余公卿士庶第宅庐舍皆坏唯伊水东渠有积薪塞水口故水不入府第韩丞相康公尹洛抚循赈贷无盗贼之警人稍安后两日有恶少数軰声言水再至人皆号哭公命擒至决配之乃定闻于朝筑水南新城新堤增筑南罗城明年夏洛水复涨至新城隄下不能入洛人德之康公尹洛有异政此其大者
　　闻见録卷十三
&lt;子部,小说家类,杂事之属,闻见录&gt;
　　钦定四库全书
　　闻见録卷十四　　　　　宋　邵伯温　撰
　　元丰末神宗山陵韩康公尹洛凡上供之物皆预办虽中贵人不敢妄有所求葢公之子宗师从贤士大夫游有所闻必白公施行之又朱光庭掞杜纯孝锡皆府官荐为山陵司属二人忠信有余多所论列役成而民被其赐公以功拜使相判大名既去而人益思之先是神宗灵驾次永安公迎于郊朱太妃防驾于后公亦迎之太妃还禁中偶为宣仁太后言宣仁怒曰韩某先朝老臣汝安得当望尘之礼太妃泣谢公之名重如此也韩持国大资知颍昌府时彦以状元及第为签判初见持国通谒者称状元持国怒曰状元无官耶自此呼时彦签判云彦终身衔之马涓巨济亦为状元及第为秦州签判初呼状元吕晋伯为帅谓之曰状元云者及第未除官也既为判官不可曰状元也巨济愧谢晋伯又谓巨济曰科举之学既无用修身为己之学其勉之时谢良佑显道作州学敎授显道为伊川程氏之学晋伯每屈车骑同巨济过之则显道为讲论语晋伯正襟肃容听之曰圣人言行在焉吾不敢不肃又数以公事案牍委巨济详覆且曰修身为己之学不可后为政治民其可不知巨济自以为得师后立朝为台官有声每曰吕公敎载之恩也贤于时彦远矣
　　元祐初哲宗幼冲起文潞公以平章军国重事召程颐正叔为崇政殿説书正叔以师道自居每侍上讲色甚庄继以讽谏上畏之潞公对上恭甚进士唱名侍立终日上屡曰太师少休公顿首谢立不去时公年九十矣或谓正叔曰君之倨视潞公恭议者为未尽正叔曰潞公三朝大臣事幼主不得不恭吾以布衣为上师傅其敢不自重吾与潞公所以不同也识者服其言
　　元祐三年范忠宣公为尚书右仆射有吴处厚者以蔡确题安州车葢亭诗来上以谓谤讪宣仁太后得之怒曰蔡确以吾比武后当重谪吕汲公为左丞不敢言忠宣乞薄确之罪不从初议贬确新州忠宣谓汲公曰此路荆棘已七八十年吾辈开之恐自不免汲公又不敢言忠宣因乞罢政以观文殿大学士知颍昌刘挚罢哲宗与宣仁太后复用忠宣为右相宣仁太后寝疾宰辅入问后留忠宣曰卿父仲淹可谓忠臣在章献太后朝劝后尽母道在仁宗朝劝帝尽子道卿当似之呜呼宣仁后之所以望忠宣者羣臣莫及也哲宗亲政吕汲公欲迁殿中侍御史杨畏为谏议大夫忠宣曰天子谏官当用正人杨畏不可用汲公方约畏为助谓忠宣曰岂以杨畏尝言公耶忠宣曰不知也葢上初召忠宣畏尝有言上不行忠宣故不知也忠宣因乞罢政上不许后杨畏首叛汲公凡可以害汲公者无所不至又李清臣首建绍述之议多害正人一日哲宗震怒谓门下侍郎苏辙曰卿安得以秦皇汉武上比先帝苏门下下殿待罪吕汲公等不敢仰视忠宣从容言曰史称武帝雄材大略为汉七制之主葢近世之贤君苏辙果以比先帝非谤也陛下亲政之初进退大臣不当如诃叱奴仆哲宗怒少霁罢朝苏门下举笏以谢忠宣曰公佛地位中人也苏公与忠宣同执政忠宣寡言苏公平昔若有所疑至此方知其贤忠宣屡乞罢政出知陈州章惇用事元祐党祸起忠宣独不预至吕汲公南迁忠宣斋戒上书救汲公惇怒亦谪节度副使永州安置忠宣欣然而往每诸子怨章惇忠宣必怒止之江行赴贬所舟覆扶忠宣出衣尽湿顾诸子曰此岂章惇为之哉至永州公之诸子闻韩维少师谪均州其子告章惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止元符末哲宗升遐上皇即位之初钦圣皇太后同听政忠宣公自永州先以光禄卿分司南京邓州居住葢二圣欲用公矣遣中使至永州赐茶药密谕曰皇帝与太皇太后甚知相公在先朝言事忠直今虚位以待相公不知目疾如何用何人医治只为左右有不是当人阻隔相公公顿首谢又曰太后问相公官家即位行事如何天下人何説公曰老臣与逺方之人唯知鼓舞圣德又曰天下有不便事但奏来公曰敢不奉诏又曰邓州且去否公曰已出望外如归乡里又曰离阙下日二圣再三言太后在宫中皇帝在藩邸甚知相公是直臣公感泣不已俄进右正议大夫提举嵩山崇福宫继复观文殿大学士中太一宫使召赴阙供职而公病诏书有岂唯尊德尚齿昭示宠优庶几鲠论嘉谋日闻忠告之语公捧诏泣曰上果用我矣目明全失风痹不随恩重命轻死有余责将至畿内上又遣中使赐银合茶药促公入觐仍宣渴见之意公曰老臣昏忘不可勉强中使曰朝廷有优礼公曰老臣命薄虚圣眷又遣中使赐银绢各五百以继道路之费又遣国医诊视所须并出内府一钱不得取于公家候公疾愈乃得归公乞归颍昌养疾上不得已许之每见辅臣问安否乃曰范某得一识面足矣上知公不能起始命相公疾少间令医者在门不许受私谢乃以天宁节所得冠帔请换服色上批其奏曰冠帔可留与骨肉医者之服依所请卿忠言嘉谋宜时有陈奏以副朕眷待耆德求治之意公表谢复告老诏不允比诏至公已薨矣上与太皇太后闻震悼出涕先是公疾革精识不乱诸子侍读口占遗表凡八事命门生李之仪次第之内一事云苦宣仁之谤议未明致保佑之忧勤不显皆权臣务快其私愤非泰陵实谓之当然葢忠宣思所以报宣仁后之托也诸子以其所言皆朝廷大事且防后患以公口占画一缴申颍昌府用府印寄军资库公将葬李之仪作行状且论平生立朝行己之大节蔡京用事小人附防言公之子正平等撰造中使至永州宣圣语以为遗表非公意也正平与李之仪皆下御史狱捶楚甚苦正平之仪欲诬服其宣中使独不服曰旧制凡传圣语受本于御前请寳印出注籍于内东门遣使受圣语籍中使从其家得永州宣圣语本有御寳如所言又验内东门受圣语籍亦同又下颍昌府取正平所缴纳遗表八事皆实狱遂解正平犹羁管象州之仪羁管太平州正平之家死于岭外者十余人独正平遇赦得归不出仕终身为选人蔡京者绍圣初为戸部尚书欲结后戚向氏坟寺事下开封府正平为开封府县尉往按视其地曰向氏寺地步已足民田不可夺府以其言闻哲宗怒京赎铜二十斤京由此恨正平故欲诬杀之呜呼使忠宣无恙相上皇于初载天下岂复有今日之旤公既病不能朝上皇始命相曰曾布与蔡京云
　　嘉祐中李参自荆南帅召为三司使参政孙抃曰参刻剥聚敛之材不可用改羣牧使葢祖宗不以财计用人至仁宗朝大臣所宗尚如此元丰初薛向自三司使除同知枢密院虽以能吏治晓财用进时朝廷下州县令民戸养保马天下以为不便宰执坚行之向独以为不可以本官责知随州既死至元祐初録其言谥恭敏














　　闻见録卷十四
　　钦定四库全书
　　闻见録卷十五　　　　　宋　邵伯温　撰
　　程宗丞先生名颢字伯淳弟侍讲先生名颐字正叔康节先公以兄事其父太中公二先生皆从康节游其师曰周敦颐茂叔宗丞为人清和侍讲为人严峻每康节议论宗丞心相契苦无所问侍讲则时有往复故康节尝谓宗丞曰子非助我者然相知之尽二先生则同也横渠张先生名载字子厚弟戬字天祺为二程先生之表叔子厚少豪其才欲结客取熙河鄯之地范文正公帅延安闻之馆于府第俾修制科与天祺皆登进士第方同二程先生修中庸大学之道尤深于礼熙宁初子厚为崇文院校书天祺与伯淳同为监察御史时介甫行新法伯淳自条例司官为御史与台諌官论其不便俱罢上犹主伯淳介甫亦不深怒之除京西北路提防伯淳力辞乞与同列俱贬改澶州签判天祺尤不屈一日至政事堂言新法不便介甫不答以扇障面而笑天祺怒曰参政笑某不知天下人笑参政也赵清献公同参大政从旁解之天祺曰公亦不可谓无罪清献有愧色谪监凤翔府司竹监举家不食笋其清如此未几卒于官子厚亦求去熙宁十年吴亢丞相当国复召还馆康节已病子厚知医亦喜谈命诊康节脉曰先生之疾无虑又曰颇信命否康节曰天命某自知之世俗所谓命某不知也子厚曰先生知天命矣尚何言子厚入馆数月以病归过洛康节已捐馆折简慰抚伯温勤甚见二程先生曰某之病必不起尚可及长安也行至临潼县沐浴更衣而寝及旦视之亡矣门生衰绖挽车葬凤翔之横渠是谓横渠先生伯淳自澶州请监洛河竹木务以便亲除判武学未赴以中丞李定言罢知开封府扶沟县失囚谪汝州监酒元祐初以宗正丞召将大用未赴卒葬伊川文潞公表其墓曰明道先生正叔元祐初用司马温公吕申公荐召对初除职官再除馆职除崇政殿説书嵗余出判西京国子监两除直秘阁不拜绍圣中坐元祐党谪涪州遇上皇即位赦得归久之复官以卒是谓伊川先生三先生俱从康节游康节尤喜明道其誉之与富韩公司马温公吕申公相等故康节四贤诗云彦国之言铺陈晦叔之言简当君实之言优游伯淳之言调畅四贤洛之观望是以在人之上有宋熙宁之间大为一时之壮则康节之所以处明道者盛矣一日二程先生侍太中公访康节于天津之庐康节擕酒饮月陂上欢甚语其平生学术出处之大明日怅然谓门生周纯明曰昨从尧夫先生游听其论议振古之豪杰也惜无所用于世纯明曰所言何如明道曰内圣外王之道也是日康节有诗云草软波平风细溜云轻日淡柳低摧狂言不记道何事剧饮未尝如此杯好景只知闲信步朋欢那觉大开怀必期快作赏心事却恐赏心难便来明道和云先生相与赏西街小子亲擕几杖来行处每容参剧论坐隅还许沥余杯槛前流水心同乐林外青山眼重开时泰心闲两难得直须乗兴数追陪明道敬礼康节如此故康节之葬伯温独请志其墓焉悲夫先生长者已尽其遗言尚存伯温自念暮景可伤不可使后生无闻也因具载之
　　元符末吕惠卿罢延安帅陆师闵代之有诉惠卿多以人冐功赏者师闵以其事付有司未竟罢去曾布为枢密使素与惠卿有隙特自太原移德孺延安葢德孺于惠卿亦有隙也德孺至取其事自治有自皇城使追夺至小使臣者德孺由是大失边将之心议者谓其词于前政事已在有司徳孺乃取以自治失矣德孺聪明过人而为曾布所使惜哉未几德孺亦以论役法罢如忠宣丞相则不然公帅庆阳时为总管种诂无故讼于朝上遣御史按治诂停任公亦罢帅至公枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉呜呼可谓以徳报怨者也以德孺之贤于是乎有愧于忠宣矣
　　田画者字承君阳翟人故枢密宣简公侄也其人物雄伟议论慷慨俱有前辈之风邹浩志完者教授颍昌与承君游相乐也浩性懦因得承君故遇事輙自激励元符间承君监京城门一日报上召志完承君为之喜又一日报志完赐对承君益喜监门法不许出志完亦不来久之志完除言官承君始望志完矣志完遣客见承君以测其意客问承君近读何书承君曰吾作墨子诗有知君既得云梯后应悔当年泣染丝之句为邹志完发也客言于志完志完折简谢承君辞甚苦因约相见承君曰斯人尚有所畏未可絶也取吿见之问志完曰平生与君相许者何如今君为何官志完愧谢曰上遇羣臣未尝假以声色独于某若相喜者今天下事故不胜言意欲待上益相信而后发贵有益也承君许之既而朋党之祸大起时事日变更承君谢病归阳翟田舍一日报废皇后孟氏立刘氏为皇后承君告诸子曰志完不言可以絶交矣又一日志完以书约承君防颍昌中涂承君喜甚亟往志完具言谏废立皇后时某之言戅矣上初不怒也某因奏曰臣即死不复望清光矣下殿拜辞以去至殿门望上犹未兴凝然若有所思也明日某得罪志完承君相留三日临别志完出涕承君正色责曰使志完隐默官京师遇寒疾不汗五日死矣岂独岭海之外能死人哉愿君无以此举自满士所当为者未止此也志完茫然自失叹息曰君之赠我厚矣乃别去建中靖国初承君入为大宗丞宰相曾布欲收置门下不能屈除提举常平亦辞请知淮阳军以去吏民畏爱之嵗大疫承君日自挟医戸问病者药之良勤一日小疾不出正昼一军之人尽见承君拥骑从腾空而去就问之死矣或曰为淮阳土神云
　　儒释之道虽不同而非特立之士不足以名其家近时伯温闻见者二人大儒伊川先生程正叔元祐初用司马温公荐侍讲禁中时哲宗防冲先生以师道自居后出判西京国子监两加直秘阁皆辞之党祸起谪涪州先生注周易与门弟子讲学不以为忧遇赦得归不以为喜长老道楷者崇宁中以朝廷命住京师法云寺上一日赐紫方袍及禅师号楷曰非吾法也却不受中使谮于上以为道楷掷敇于地上怒下大理寺杖之理官知楷为有道者欲出之问曰师年七十乎曰六十九矣有疾乎楷正色曰某平生无病上赐杖官不可輙轻之遂受杖无一言自此隐沂州芙蓉溪从之者益盛朝廷数有旨复命为僧不从呜呼二人者虽学不同皆特立之士也为僧为释而不以道者闻其风可以少愧矣程伯淳先生尝曰熙宁初王介甫行新法并用君子小人君子正直不合介甫以为俗学不通世务斥去小人苟容谄佞介甫以为有材能知变通用之君子如司马君实不拜同知枢密院以去范尧夫辞同修起居注得罪张天祺自监察御史面折介甫被谪介甫性狠愎众人以为不可则执之愈坚君子既去所用皆小人争为刻薄故害天下愈深使众君子未用与之敌俟其势久自缓委曲平章尚有听从之理但小人无隙以乗其为害不至此之甚也天下以先生为知言
　　陈瓘字莹中闽人有学问年十八登进士甲科绍圣初用章惇荐为太学博士先是惇之妻尝劝惇无修怨惇作相専务报复首起朋党之祸惇妻死惇悼念不堪莹中见惇容甚哀谓惇曰公与其无益悲伤曷若念夫人平生之言葢讥惇之报怨也惇以为忤不复用曾布为相荐莹中为谏官为都司蔡卞据王安石日録改修神宗实録曾布亦主熙宁元丰之政莹中上布书讲示尊私史以压宗庙及论时政之不当时布又以为忤出之莹中为谏官时为上皇极言蔡京蔡卞不可用用之决乱天下蔡京深恨之屡窜责例用赦放归犹通州一日莹中之子走京师言蔡京事诏下狱明州捕莹中甚急士民哭送之莹中不为动既入狱见其子被系笑曰不肖子烦吾蔡京用酷吏李孝夀治其事孝夀坐防事帘中列五木于庭引莹中问之莹中从容曰蔡京之罪某实知之不肖子不知也多求纸自书孝夀惧以莹中为不知情即日放归再通州其子配海上莹中撰尊尧集以辩王安石妄作日録以诋祖宗诋神宗者今行于世靖康初不及大用以死特赠谏议大夫莹中晩喜康节先生之学尝从伯温求遗书曰吾于康节之学若有得也
　　伯温绍圣初监永兴军钱监吕晋伯龙图居里第数见之深器爱伯温罢官贫不能归用茶司荐为属官一日见吕公公曰君亦为此官何耶选人作诸司属官使臣为走马承受则一生不可作他官矣伯温对以故公曰为亲为贫则可也公丞相汲公之兄性刚直谨礼法为从官归乡见县令必致桑梓之恭待部吏如子弟多面折其短而乐于成人虽丞相亦未尝少假顔色也一日至府第坐堂上丞相夫人拜庭下命二婢子掖之公怒曰人以为丞相夫人吾但知吕二郎新妇耳不疾病輙用人扶何也丞相为之愧谢乃已每劝丞相辞位以避满盈之祸绍圣中丞相南迁公帅平凉议边事不合移帅秦又与钟议不合亦忤章惇降待制知同州致仕复龙图阁直学士呜呼吕公今之古人也伯温尚及见之记其平生之言如此
　　本朝古文柳开仲涂穆脩伯长首为之唱尹洙师鲁兄弟继其后欧阳文忠公早工偶俪之文故试于国学南省皆为天下第一既擢甲科官河南始得师鲁乃出韩退之文学之公之自叙云尔葢公与师鲁于文虽不同公为古文则居师鲁后也如五代史公尝与师鲁约分撰故公谪夷陵日贻师鲁书曰开正以来始似无事始旧更前嵗所作十国志葢是进本务要卷多今若便为正史尽合删削存其大者细小之事虽有可纪非干大体自可存之小説不足以累正史数日捡旧本因尽删去矣十亦去其三四师鲁所撰在京师时不曾细看路中细读乃大好师鲁素以史笔自负果然河东一大妙修本所取法于此亦有繁简未中者愿师鲁删之则尽善也正史更不分五史通为纪今欲将梁纪幷汉周修且试撰以唐晋师鲁为之如前嵗之议其他列约略且将逐代功臣随纪各自撰待续次尽将五代列姓名写出分为二分手作不知如此于师鲁如何吾辈弃于时聊欲因此粗伸其志少希后世之名如脩者幸与师鲁相依若成此书亦是荣事今特告朱公遣此介奉咨希一报如何便各下手只候任进归便令赍国志草本去次云云其后师鲁死无子今欧阳公五代史颁之学官盛行于世内果有师鲁之文乎抑欧阳公尽为之也欧阳公志师鲁墓论其文曰简而有法公曰在孔子六经中唯春秋可当则欧阳于师鲁不薄矣崇宁间改修神宗正史欧阳公乃云同时有尹洙者亦为古文然洙之才不足以望脩云葢史官皆晩学小生不知前辈文字渊源自有次第也

　　闻见録卷十五
　　钦定四库全书
  </div>
  <div class="pagination">
   <a href="闻见录_page2.html">
    上一页
   </a>
   <a href="闻见录.html">
    1
   </a>
   <a href="闻见录_page2.html">
    2
   </a>
   <span class="current-page">
    3
   </span>
   <a href="闻见录_page4.html">
    4
   </a>
   <a href="闻见录_page5.html">
    5
   </a>
   <a href="闻见录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
