<!DOCTYPE html>
<html>
<head>
    <meta charset="UTF-8">
    <title>说郛 - 第 331 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 331 页/共 601 页</h1>
    <div class="content">　　二月
　　日在营室律中夹钟【二月律也】栁舒西掖【汉武西掖瑞栁又晋书云二月尽三月初华生防藩栁叶舒】雷鸣东隅【陶潜诗云仲春遘时雨始雷东隅】惊蛰之日桃始华【二月节也后五日仓庚鸣后五日鹰化为鸠】春分之日鷰乃至【二月节气也后五日雷发声后五日始电】东郊祭日【祀朝日于东郊】献羔开冰【先荐寝庙也】杨花风【已见上】榆荚雨【庾信汤池碑云仲春则榆荚同流三月则桃花共下】无焚山修阖扇【皆顺阳助气也】巢人乞子以得富【昔巢氏时二月二乞得人子归养之家便大富后以此日出野田采桑叶向门前以祭之云迎富】豳人击鼓以迎春【周礼仲春昼击土鼓以迎春也】同度量【平权衡谓昼夜平则正之云】养防少【月令养防少存诸孤】无作事以妨农【注典兵役之事时将耕虑妨农功】顺阳气以养物【无竭川泽无漉陂池无焚山林顺阳气以养物也又云去桎梏正狱讼】献鸠【周礼罗氏仲春献鸠以养国老郑注云春鹰化为鸠变旧为新宜以养老助生养】集鷰【谓鷰至也】暖日融天和风扇物杏压园林之香气栁笼门巷之晴烟　上丁【二月上丁舍奠于国学】后戊【春分前后戊日为社日月令命民社云云】兰芽吐玉栁眼挑金　仲阳【梁元帝纂要云二月仲春仲阳中春】淑景【亦曰媚景】刚日祭马【祭马祖用刚日】
　　中和节
　　时维太平日乃初吉　作为令节以殷仲春　挥阳和幽赞生植　仲序【谓仲春也】中和【其节】助生之徳覃生育之恩　助阴阳之交泰表天地之和同　当太平之昭代属初吉之良辰　授时建命备物陈仪【文选】二月初吉【诗云】朔日良时
　　二月八日
　　释氏下生之日迦文成道之时【歳时记云二月八日释氏下生之日迦文成道之时信舍之家建八关斋戒车轮寳葢七变八会之灯故云今二月八日平旦执香花绕城一匝谓之行城亊见下注】绕城游一匝之行【本行经云二月八日夜半太子被马当出天使神牵马足出至走王内则行城中矣】在家守八关之戒【阿那经云二月八日当行八关之戒佛经云在家菩萨此日当行八关之斋戒】飞凤盘龙【夀阳记梁陈典曰二月八日行城乐歌曰皎镜夀阳宫四面起香风楼形若飞凤城势似盘龙】
　　社日
　　祀勾龙【共工氏之子曰勾龙能平水土故祀以为社】择元日【月令择元日命民社为祀社稷也春事兴故祭之以祈农祥元日谓近春分前后戊日元吉也】白社【白屋之社】青春　报本反始亲地尊天【礼记共工氏之子为后土能平水土故祀以为社故天子曰大社必受霜露风雨以逹天地之气也社所以神地者也地载万物天垂象取法于天所以尊天亲地也社供粢盛所以报本反始也】受脤【传曰戎有受脤肉谓受气于社也】升坛【李叔达祠社云升坛预结祀诘早肃分司椒兰平酒酌簠簋撤香】立社【王为羣姓立社曰大社王自立社曰王社诸侯为百姓立社曰国社自立社曰侯社大夫以下立社曰置社】置社【见上】夏松殷柏【论语】秋报春祈【春祭所以祈五谷之生秋祭所以报五谷之熟】陈平分肉【陈平贫时为里中社宰分肉甚均父老善之平曰使平得宰天下亦如此肉矣】阮修伐树【晋阮修字子宣伐社树或止之修曰若社而为树伐树则社移树而为社伐树则社亡矣】封土报功【孝经纬曰社土地之主也土地濶不可尽祭故封土为社以报功】设斋祭社【佛经云世尊见杀牛羊以为社戒之曰地狱满塞正坐杀害汝等何以为社奉齐守戒则获福无量矣】择日命民【见上】瞻榆望杏【隋牛春祈稷歌云瞻榆束耒望杏开田用慿戬谷伫咏丰年】罢社【魏志王修字叔治七歳母以社日亡来歳社日修哭甚哀邻里为之罢社】结宗【荆楚歳时记云社日四邻并结宗会社牲醪为屋于树下先祭神然后飨其胙郑氏云百家共一社今百家所社宗即共立社之义也】
　　三月
　　日在娄星【中气日在胃也】律中姑洗【三月律也】暄景　暮春【梁元帝纂要曰三月曰暮春亦曰季春晩春残春余春末春】布徳行恵【月令布徳行恵仓廪赐贫穷赈乏絶】聘士礼贤【聘名士礼贤者】修利隄防导达沟渎【月令】荐鞠衣修蚕器【月令修蚕器天子荐鞠衣于先帝鞠衣黄桑之服荐于太庙】合累牛【腾马游牝于牧】书驹犊【举书其数】清明之日桐始华【三月节也后五日田鼠化为鴽后五日虹始见】谷雨之日萍始生【中气也后五日鸣鸠拂其羽后五日戴胜降于桑】禁捕【置罘毕翳餧药无出国门鸟兽孕乳不可伤之无逆天时】劝蚕【无伐桑柘注爱蚕食也享先蚕而躬蚕以劝蚕事月令云】门栁变金庭兰孕玉气惟煦景节及残春　毕春九门【大合乐命国傩九门磔攘以毕春气洪范传曰犬本属金故磔之于九门抑金扶木毕成春功东方三门不磔春位不杀又且盛徳所在无不禳也】审量五库【月令云审五库之量金铁皮革无或不良】岭外寒食【沈佺期诗云岭外逢寒食春来不见饧洛阳新甲子何日是清明】江南草长【丘迟与陈伯之书云暮春三月江南草长杂花生树羣莺乱飞】北阁之春【简文帝晩春诗云待余春于北阁借高宴于南皮】东山之士【刘孝绰三月三诗云东山富游士北土无遗彦一言白璧轻片善黄金贱】乘舟荐鲔【天子始乘舟荐鲔于寝庙】出勾达萌【月令生气方盛阳气泄勾者毕出萌者尽达】栁暗花明燕来莺老
　　上巳
　　莫春之节上巳之辰【古用上巳今用三日】空阴不雨【阴阳书云三月三日欲阴不雨则蚕善】时和气清【兰亭之会时和气清】八公既登【宋武帝三月三日登八公山刘安故台望城郭如疋帛之绕丛花也】四人并出【荆楚歳时记三月三日四人并出临清渚为流杯曲水之饮也】帛绕丛林杯流曲水【见上】三月桃花水上巳竹叶杯【桃花水见下注上巳汉礼仪志曰三月上巳日宫人并禊饮于东流水上宋书曰自魏已后但用三日不用上巳】元巳之辰【文选莫春之月上巳之辰】修禊之事【王羲之序曰永和九年歳在癸丑莫春之初会于会稽山阴之兰亭修禊事也】防禊临水【风俗通曰周礼女巫掌歳时以防除疾病防者洁也故于水上盥洁之也】溱洧执兰【韩诗曰三月桃花水时郑国之俗上巳日于溱洧之上执兰招魂祓除不祥】束晳善对而赐金【见下注】张华能谈而稽古【竹林七贤论王济常解禊洛水明日或问昨日游有何论议王曰张华善说史汉裴逸民叙前言往行歴歴可聴】垂乳桐【庾信三月三日华林园马射赋云草衔长带桐垂细乳鸟啭歌来花浓雪聚】浮绛枣【庾肩吾曲水宴诗云桃花生玉涧栁叶暗金沟踊跃頳鱼醉参差绛枣浮】金沟【见上】蕙亩【沈约三日诗云烟光蕙畆气婉椒台】褉南涧【孙绰序以莫春之始解禊南涧之濵也】会东堂【晋起居注泰和六年三月三日临流杯酒依东堂小会也】南浮桥【晋夏綂字仲御母病至洛市药会三月三日洛中王公以下莫不方驾连轸并于南浮桥修禊仲御在船中曝所市药虽见此辈危坐不揺】东流水【见下齐谐记】殿临春籞【梁沈约三日诗云帐殿临春籞帷宫绕芳荟芳荟水中篱也】驾息兰田【晋张恊上巳赋云停舆蕙渚息驾兰田朱幔虹舒翠幕蜺连】黍麴【荆楚歳时记云取黍麴和菜作羮以压时气】犊车【搜神记卢充三日临水傍戏遥见水傍有犊车充往开车户见崔氏女并三嵗儿共载因抱儿还充赠金盌乃别】薤露歌【后汉梁商上巳日会客于洛水酒酣继以薤露歌周举叹曰哀乐失时殃咎必至商后果卒】兰亭会【见上】周公卜邑于洛羽觞随波秦王置酒于河金人捧劒【续齐谐记云晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱死一村以为怪乃携酒至东流水边洗涤去灾因水流以泛觞曲水之义起此帝曰若如所说便非佳节也尚书郎束晳曰挚虞小生不足以知之臣请说其始昔周公卜洛邑因流水以泛酒故逸诗云羽觞随波流又秦昭王三日置酒于河曲有金人自泉而出捧水心劒曰令君制有西夏及霸诸侯乃因立名曲水二汉相沿为盛事帝善之赐金五十斤】永和之春癸丑之歳　罚酒三升得诗一句【世説郝隆为桓公南蛮参军时賔客大会作诗不成罚酒三升而隆只得诗一句而已】三巳【沈佺期三日诗云九门驰道出三巳禊堂开】四筵【阮瞻上巳会赋云列四筵而设席兮祈吉祥于斯涂】周褉曲洛【周之时禊饮于曲洛】晋宴上林【晋朝上巳宴上林也】
　　寒食
　　禁火之辰游春之月寒食是仲春之末清明当三月之初　禁其烟周之旧制【周礼禁其烟周之旧制不因子推也】不断火魏之新规【见魏武下】桐始开花【清明之日桐始开花】榆方出火【论语鑚燧改火春取榆栁之火以顺阳也】二三之月百五之辰【歳时记云去冬至一百五日即有疾风甚雨谓之寒食】魏武之令【魏武帝明罚令曰闻太原至雁门冬至后一百有五日皆絶火食云为介子推且北方沍寒之地老少羸弱将有不堪之患今不得作寒食若犯者家长半歳刑主吏百日刑令长夺一月俸】周举之书【后汉周举迁并州刺史太原旧俗以介子推焚骸一月断火举遗书于子推庙曰春中食寒一月老少不堪今则三日而已】一月寒食【见上】三日断火【邺中记并州俗为介子推断火食食干粥三日】画鸭【俗雕画鸭子以相饷】鬭鸡【玉烛寳典曰此节城市尤多鬭鸡之戏或雕镂以相饷遗】蹴踘【刘向别録云寒食蹴踘黄帝所造本兵势也蹴踘即毬也】秋千【古今艺术图曰秋千本北方山戎之戏以习轻趫也】遗麦粥【齐魏收遗景元麦粥】祭酪盂【孙楚祭子推文曰醴酪二盂醴酪大粳米或大麦为之即今之麦粥醴即今之饧是也】内火【传以出内火注内藏也】司烜【周礼司烜氏仲春以木铎修火禁于国中注为季春将出火也】白鸟【拾遗记云文公焚山求子推时有白鸟从烟中毙】新烟【谓出火也】介子推之遗风魏武帝之旧令【晋文返国皆封从臣独忘子推题诗于国门以讽之遂隐于绵山文公求之不得乃焚山求之子推焚死因断火以报之】飡盘【饮烧饭曰飡俗以备断火】饧粥【玉烛寳典曰今人研杏仁为酪煑粥引饧沃之是也】




　　歳华纪丽卷二【韩鄂】
　　夏
　　夏为朱明时移新节【选云初伏新节隆暑赫曦】火风暑节【亦曰炎节】日乃丙丁时当焦苦【月令其虫羽其音徴四月律中仲吕其数七其性礼其事视其味苦其臭焦其祀灶祭先肺】帝称炎帝神号祝融虫羽音徴祀灶祭肺【见上】昊天【夏曰昊天】暑雨【出书】长赢【夏为长赢】永日【见书】焦泉之曲【蘧瑗云春有去鴈之歌夏有焦泉之曲】荣木之诗【陶潜荣木诗序云日月推迁已复有夏】隆炽【射雉赋云时暑忽隆炽】恢台【文选收恢台之孟夏兮长养也】狼山毒草【山海经云狼山多毒草盛夏鸟过之不能去】银塘芳荷【李林夏日诗桐枝覆玉槛荷叶满银塘】温飚炎气【文选朱夏振炎气溽暑扇温风】烁石流金【荘子】青春变节赤帝司权【火帝为赤帝也】昼寝书裙【宋书王献之夏月造羊欣欣着新练裙献之入见之乃书数幅而去】夏处板榻【后汉羊茂字季实为东郡守冬坐白羊皮夏处单板榻】凉君子而清王侯【夀阳山记明义楼南有三浴室上以清王侯中以凉君子下以凉庻类】冬巢居而夏穴处【晋书肃慎国人如此】火居盛徳【月令夏盛徳在火】木乃成阴　时景【梁元帝纂要曰夏曰朱明亦曰长赢炎夏三夏九夏朱夏】司立【川乌氏以立夏来立冬去】羊茂板榻【见上】孙登草裳【神仙传孙登夏则居窟室披草裳】不贺【汉杂事冬至阳事起君子道长故贺夏至阴事起君子道衰故不贺】受饷【齐春秋何敬叔为长城令清廉夏节忽牓门受饷得米二千余石代贫乏之人输租税也】闭关【易曰先王以至日闭关商旅不行后不省方】牓门【见上】影长【尺有五寸周礼云夏至日在东井】宵短【至乃宵短】凯风扇物赫日流辉　麦含秀色【文选麦陇多秀色】栁结浓阴　云吐竒峰【夏云多竒峰】火流永日【日永星火】万木皆滋百草悉茂【文选靡木不滋无草不茂也】避暑之饮【光禄大夫刘松北镇与袁绍子弟日共宴饮常以三伏之日昼夜酣饮以避时暑故河朔有避暑之饮】迎夏之郊【立夏之日盛徳在火迎夏于南郊天子亲往也】絺绤【论语当暑袗絺绤】乗离【魏相云南方之神炎帝乘离执衡司夏】
　　四月
　　【日】当昴位斗建巳初【月令斗建巳位之初】律中仲吕杓指东南【孝经纬曰谷雨后十五日斗指东南维为立夏后十五日指巳为小满】立夏之日蝼蝈鸣【后五日蚯蚓出后五日王生】小满之日苦菜秀【中气后五日靡草死后五日小暑至】麦秋【百谷初生为春熟为秋故麦以孟夏为秋】梅雨【梅熟时雨】正阳之月【正阳月慝未作慝谓阴气也】盛暑之时【亦云炎暑】畏日扬辉火云戒节碧树之流莺已老虹梁之语燕咸归　维夏【四月维夏】清和【首夏犹清和】祀雨师祈谷实出轻挺重【月令挺重囚出轻系】继长增高【无有坏堕】驱兽【无害五谷】饮酎【以菽尝麦】庆赐遂行【无不欣悦】行爵出禄【必当其位】习盛乐大雩帝【自鼗鞞至柷敔皆盛乐也】祷祀山川【古卿士有益于人者以祈谷实】赞防杰俊【进贤良举长大】无起土功【无大众无伐大树无妨蚕农】无大田猎【驱兽而已恐妨生类】登麦收茧【并见月令】
　　四月八日
　　浴释迦【荆楚歳时记云荆楚以四月八日诸寺各设会香汤浴佛共作龙华会以为弥勒下生之徴也】迎弥勒【见上注】右脇生【佛以周昭王二十四年甲寅四月八日自母右脇而生】半夜入道【年十九嵗此日半夜逾城往雪山入道】求于六年【太子在雪山六年思道不食四月八日成佛】溺金像【世説孙皓初治国于地中得金像如小儿高皓便着厠前令持筹四日皓语像云今日浴佛来暮阴病懴悔乃瘥】坐木榻【羊茂事见上】灵育生而孕先得梦【高僧传曰释元高小名灵育母寇氏梦见一僧持香花满坐便即懐胎至四月八日生有异香及光明照壁迄旦乃散因名曰灵育】刘宣泣而悲不自胜【宋书刘敬宣字万夀八歳母死四月八日人寺见众僧浴佛乃下头上金铙为母灌佛因泣下悲不自胜】八歳儿【见上】九子母【荆楚歳时记曰四月八日长沙寺阁下有九子母神是日市肆之人无子者供养薄饼以乞子往往有騐】八字之佛爰来【荆是人相承此日迎八字之佛于金城设榻幢歌鼔以为法华会】五香之水乃浴【高僧传靡歌利头四月八日浴佛以都梁香为青色水欝金香为赤色水丘隆香为白色水附子香为黄色水安息香为黑色水以灌佛顶】
　　五月
　　日居参宿律中賔昏角晓危【五月之节日在参昏角中晓危中】鸣蜩解鹿【夏至之日鹿角解后五日蜩始鸣】云容益峻莺老无声　麦秋梅夏　居高远眺【可以居高明可以远眺望可以升山林可以处台榭】众果具繁【文选賔之时景风扇物天和气暖众果具繁】百药可蓄【月令聚蓄百药无用火南方】祀皇地【月令祀皇地只于方丘岳渎等神夏至日祀之】祭先牧【祭于大泽用刚日】长日助威棱之势薰风同长育之恩　关市无索【门闾无闭关市无索此顺阳气】游牝别羣【絷腾驹班马政】芒种之日螳蜋之生【五月节后五日鵙始鸣后五日反舌无声】风名黄雀雨曰濯枝【风土记曰仲夏大雨名濯枝雨六日方止东南常有风至曰黄雀长风亦曰薰风】月次居离斗维建午当阳极阴生之际是养神保夀之辰【夏至之日一阴生】当正阳以戒月【五月为正阳月】谅无躁而处身【月令】飞火轮【谓日乌也】荣木槿【易通説曰夏至之日木槿荣】火云方炽畏景尤长　当阴阳分争之时【夏至之日阴阳争死生分君齐戒百官静事无刑以定晏阴之所成】是斋戒养恬之日【君子斋戒处必安静】
　　端午
　　日叶正阳时当中夏采蟾蜍之令节【枹朴子曰五月五日采蟾蜍头有八字者日中时取之阴干一日以其足画地即为流水带于左臂辟恶】语鸲鹆之佳辰【嵗时记以午日取鸲鹆儿毛羽新成者养之皆善语必先剪去舌尖】锦幖【状元卢肇午日宫船诗云报道是龙刚不信果然独得锦幖归】鬼字【魏收诗辟兵书鬼字神印题灵文】角黍之秋【风土记午日烹鹜角黍又以菰叶裹粽黍以象阴阳相包裹未分也】浴兰之月【大戴礼云午日以兰汤沐浴】朱索【续汉书午日朱索五色为门户饰以止恶气】赤符【抱朴子曰或问辟五兵之道荅以五月五日着赤符于心前】祭屈【续齐谐记屈原五月五日投汨罗江死楚人哀之至此日以筒贮米投水祭之汉建武元年长沙有人见三闾大夫曰常苦蛟龙所窃今若有惠愿以蒲叶裹五色丝纒之则蛟龙畏也】祠陈【后汉陈临为苍梧太守推诚以理临征去后本郡以五月五日祠之东门城上令小童洁服而舞】长命缕【古诗云何以致契濶绕臂双条达】辟兵缯【裴新语曰五月五日集五防缯谓之辟兵缯也】结庐【梁王筠五日诗结庐同楚俗采艾异诗人】蓄药【又曰是日竞采杂药夏小正云此日蓄药以蠲除毒气】鬭百草【荆楚记云此日楚人蹋百草今人又有鬭百草之戏】纒五丝【见上】忌葢屋勿曝荐【风俗通云此日葢屋令人头秃又云不得曝床荐席异苑曰新野庾寔尝于五月五日曝席荐忽见一小儿死于荐下俄失所在其后寔女遂亡因相传以为忌】午位初杓一阴潜当赤帝炎威之际是朱明炽毒之时　救屈原以为俗【午日竞渡荆楚记曰舟救屈原也】因句践以成风【越地传云竞渡起于越王句践】月号正阳时惟端午云簇竒峰之状簟凝寒水之姿　胡广生【世説胡广本姓黄以五月五日生父恶之盛葫芦弃江中居人见之收养以为己子托葫芦生乃姓胡】曹娥死【异苑曰曹娥父以五月五日溺死娥巡江号哭七日遂投江死三日后与父尸俱出】时当采艾节及浴兰【荆楚歳时记云宗测常以五月五日未鸡鸣时采艾见似人处揽而取之用炙有騐】烧空之畏日尤长触户之炎光益盛【见上】包菰【风土记云午日以菰叶裹黏米以象阴阳之相包裹】挂艾【荆楚记五月五日楚人皆踏百草采艾为人形挂于户上以禳毒气】百索绕臂【风土记以五防缕造百索系臂一名长命缕二名辟兵缯以相饷也】五防纒筒【见上】
　　热
　　大暑赋【夏侯湛作大暑赋云三伏相仍徂暑彤彤上无纎云下无微风】苦热行【文选苦热行砂砾销铄草木焦卷处凉台而有欝蒸之烦浴寒水而有灼烂之苦宇宙虽广无阴以憇昔闻草木焦今见砂石烂大火灼光炎气酷烈】如热得凉如渴得浆盛夏之阴【万物归之言其凉也】以镇心【郑灼字茂照尝读书时大热以镇心欲凉之也】穿岸为室【后汉马援行军至长沙欲进击壶头遇夏暑盛热穿岸为室以避暑气】炎风畏景火云赫日　云我无所【言无庇身】如惔如焚【惔燎也言热如火烧】风云欝其如火天地赫以为炉　禋于六宗【已见寒门禋于六宗注中】饮于三伏【见下】暍者【荘子曰暍者反冻乎冷风又京房易飞曰立夏有云大如车葢十余里此阳火之气必暑有暍者】瘅心【诗云我心瘅暑】机女抱综耕夫释耜【曹植云机女与耕夫背暑不期而齐迹向阴不防而成羣者也】食冰之鼠【北方层冰之下有鼠食冰肉重千斤作脯以御热】飞雪之方【王仲都服飞雪散能盛暑中使曝坐周焚以火口不言热而身无汗出】凉草【杜阳编暑则设迎凉草寒则设凤首木也】寒溪【武昌记曰樊山东有小溪夏时凛然常有寒气故谓之寒溪】身热坂【汉书西域传曰賔道歴大小头痛之山赤土身热之坂】头痛山【见上】当秦穆公三庚之日【史云秦穆公三年初伏注云六月上伏日秦皇置又穆公始为伏祠取夏至后第三庚为初伏第四庚为中伏立秋后初庚为末伏谓之三伏又谓之三旬】思葛稚川六甲之符【抱朴子曰或问不热之道荅曰立夏或服冰丸飞雪散带六壬六甲符】处榭登山【可以升山陵可以处台榭】当风交扇【已具伏日食白粥注】暑煑【释名曰暑煑也如煑物也当暑大暑溽暑六月暑正暍暑毒暑徂暑六月炎暑】热【释名曰热也如火所也苦热酷热旱热炎热】升山陵紾絺绤可畏【春秋云夏日可畏】如熏【诗云忧心如熏熏灼烂也】
　　旱
　　草木焦枯砂石销烂【见上】云汉之章土龙之象【许慎注汤遭大旱作土龙以象云从龙】汤之七年【汤七年大旱无一日有雨】鲁之八月【左传鲁僖公三年自十月不雨至次年五月旱且不为灾也】
　　云
　　从龙【易曰云从龙】似虎【兵书猛将之云气似虎也】山既出云【礼曰山川出云】天必降雨【易曰云行雨施】云纪【黄帝受命有云瑞故以云纪事又有云官也】瑞书【有瑞必书】不崇朝而徧天下【公羊传曰触石而出肤寸而合不崇朝而徧雨天下太山云也】不待族而润寰中【荘子内篇广成子谓黄帝曰自尔治天下云气不待族而雨】邴生之鹤【邴原北海人也遭汉乱隐于辽东徴召不仕时人谓之曰云间白鹤】陆氏之龙【世説陆士龙常在张华筵上自称曰云间陆士龙】李陵仰视【李陵赠苏武诗云仰视浮云驰奄忽互相逾】靖节思亲【陶靖节诗序停云思亲友也】霏霏承宇【楚辞】英英露茅【诗英英白云露彼菅茅】荷锸决渠【文选决渠降雨荷锸成云】油然作云　沛然下雨　赤为兵验黄乃时丰【保章氏以五色云物辨吉凶之防祥二至二分占视日旁云色青为虫白为防赤为兵荒黑为水黄为丰】不兴【文选朝云不兴而黄独臻】可望【尭纪望之如云】阳台【朝云】巫峡　飞扬【高祖歌曰大风起兮云飞扬】决济【五色呈瑞氤氲决济】出岫【归去来辞云无心以出岫】上天【诗曰上天同云雨雪雰雰】辨丰凶卜水旱【周礼保章氏以五色云物辨吉凶水旱丰荒之祲祥注云云色有五以别水旱丰荒】赤鸟飞【左传楚云如众赤鸟夹日以飞三日太史曰其当王身乎】白云起【后汉蓟子训到洛见公卿数十处后皆白云起】荟蔚【诗云荟兮蔚兮南山朝跻荟蔚乃云兴之貎】屏翳【云师名也】竒峰【夏云多竒峰】垂天【荘子大鹏翼若垂天之云】触石【见上注】润础【淮南子曰山云蒸柱础润】出苍梧【归藏曰有白云出苍梧入于大梁】至帝乡【荘子乗彼白云至于帝乡】阴阳聚【春秋元命苞云阴阳聚为云】山川气【説文曰云山川之气也又西王母有白云謡云白云在天丘陵自出道路悠远山川间之见周穆王传】
　　瑞云
　　徳动天心瑞开云物　凄凄祁祁【诗云有渰凄凄兴雨祁祁】纷纷郁郁【史记若烟非烟若云非云纷纷郁郁萧索轮囷是谓庆云】起封中【汉武封太山夜有光画有白云起于封中】覆寳鼎【汾阴寳鼎天子祠之黄云覆焉】书瑞【分至啓闭必书云物】纪官【黄帝以有云瑞因以云纪官】靉叇氤氲　瑞气庆云【景云卿云祥云瑞云也】非烟【非烟非雾五色氤氲皆瑞云也】矞云【瑞应图曰矞云其状外赤内青一曰庆云】金枝玉叶【黄帝与尤战于涿鹿之野常有五色云气金枝玉叶止于帝上有花葩之象故作华葢】干吕【东方朔十洲记曰青云干吕连月不散】扶日【洛书曰苍帝起青云扶日赤帝起赤云扶日黄帝起黄云扶日】
　　风
　　风则从箕月离于毕【箕星好风春秋纬曰风从箕星扬砂走石诗云月离于毕俾滂沱矣】天地噫气【风者天地之噫气也】琴歌其南【舜作五弦之琴以歌南风曰南风之薰兮可以解我民之愠兮】马嘶其北【古诗胡马依北风】大风歌【高祖过沛作大风歌曰大风起兮云飞扬安得猛士兮守四方】秋风辞【汉武帝作秋风辞云秋风起兮白云飞草木黄落兮鴈南归兰有秀兮菊有芳懐佳人兮不能忘】石尤【无将故人酒不及石尤风】飞廉【风伯名也】箕星【风星名也】地籁【荘子曰汝闻天籁而未闻地籁注风吹万物也】鸣条【太平之代风不鸣条】八风【见下】五风【尭时五日一风】虎啸【淮南子曰虎啸而谷风生】鸢鸣【礼记前有尘埃则载鸣鸢注鸢鸣则风生】也易水寒【燕丹送荆轲于易水之上轲歌曰风萧萧兮易水寒】洞庭波【楚词嫋嫋兮秋风洞庭波兮木叶下】空穴【枳句来巢空穴来风】开襟【选云慿轩槛以回望向北风而开襟】鹊巢【淮南子云乌鹊识歳之多风去乔木而巢扶枝】鸟路【选云风烟有鸟路江汉恨无梁】扬仁风【袁宏为东郡守谢安授以扇宏曰辄当奉扬仁风慰彼黎庻】辟臭腐【帝王世纪云尧时厨中自生肉其薄如箑揺动则风生使食物寒而不臭名曰箑脯】从虎【风从虎】相乌【述征记长安宫南灵台上有相风铜乌遇千里风乃动】愈病析酲【出选风赋】阜财解愠【诗云南风之薰兮可以解吾民之愠兮南风之时兮可以阜吾民之财兮】退宋都之鹢【左传六鹢退飞过宋都风也】抟南海之鹏【荘子】觱栗冽【出诗】冲孔袭门【风赋】巽风起兑泽流【易巽为风又风以散之鼓动万物者莫疾于风】飘瓦【荘子不怨飘瓦】摧木【木秀于林风必摧之】入松【琴曲有风入松】拂野【惊颷拂野木无静柯】泠泠猎猎【并选】鼔之以雷霆润之以风雨【易】凄风【春无凄风】景风【四气和为通正谓之景风】习习【谷风】防防【秋风】列子善御【列子能乗风又云御风而行泠然善也】师旷骤歌【左传师旷曰吾骤歌北风歌南风南风不竞注歌者吹律以咏八风南风者微故曰不竞】穆若【穆若清风】罢兮【选秋风罢兮春草生】转蕙泛兰【楚词光风转蕙泛崇兰】防树发屋【项王围汉三匝风从西北来折木发屋扬沙石楚军大败汉王得数千骑遁去】君子之徳【论语】庻人之雌【宋玉风赋大王之风雄庻人之风雌】动沙堁吹死灰【见上】扬尘【庻人之风塕然起于穷巷堀堁扬尘动沙堁吹死灰扬腐余】夺热【纨扇诗常恐秋节至凉颷夺炎热】空穴来【见上】青苹末【宋玉风赋夫风生于地起于青苹之末】
　　风灾
　　飘风不终朝骤雨不终日【老子】震凌【杨子曰震风凌雨然后知夏屋之为帡幪也】霾曀【诗终风且霾终风且曀】海鸟避【海鸟曰爰居止于鲁东门外展禽曰今兹海其有灾乎夫广川之鸟兽恒知避其灾是歳也果有大风】神女行【博物志云太公为灌坛令文王梦妇人哭当道问之曰我太山神女嫁为西海神妇吾行必以疾风雨灌坛一当吾道不敢以疾风暴雨梦觉白太公三日果有疾风过】淜滂【出风赋淜上冰切】熛怒【并风激物之貎】蹷石【蹷动也】发屋【见上】风灾数起国多雨　木防【书】沙扬【见上】
　　占风
　　占之识老子之来【神仙传老子将去周而出关以升昆仑关令尹喜占风知有神人来过乃扫道以待老子老子知喜命应得道仍以长生术授喜】候之知关公之败【建康实録呉大帝与关公战公乞降大帝以问赵达达曰彼有走气言降诈也乃使人于路邀之赵达曰虽走必不能脱午时有风触帏达抚手曰关至矣果擒关公而至】君子【瑞应图曰离地三尺名为君子之风】庻人【见上】偃禾防木【书】歴树拂堂【北齐书曰武卫奚永洛与河内张子信对坐时有鹊鸣于庭树上鬬而坠焉子信曰鹊不喜向夕若风从西来歴树拂堂角则夜必有召君辄不得徃子信出后果风来至高俨使人召永洛且云勅唤永洛便欲去其妻止之而称马坠腰折果免难也】八风【八节之风】五风【五日一风十日一雨】大王【大王风见选】少女【管辂传曰时大旱辂云即今当雨树上巳有少女微风须臾之间雨果至】修宫室完边城【不周风至】诛有罪断大刑【广莫风至易纬通义云】变色【迅雷风烈必变色而作】辨声【善风占声知吉凶】五色各异【太皥氏之王天下五方风并异色也】八节不同【立春条风春分明庻风立夏清明风夏至景风立秋凉风秋分阊阖风立冬广莫风冬至朔风各有所主以占事也】
　　雨
　　雨以润之【秋无苦雨九旬十夜三日雨早降零雨其蒙骤雨不终日时雨】风以散之【易】祁祁【毛诗】森森【选森森散雨足】长安之谚【谚云城南韦杜去天尺五杜牧雨诗注中出】先生之请【晋书云束先生通神明请天三日甘雨零】行过恐妨于贤令【见风门注】知来必信于穴居【昔董仲舒读书于窻下有人自外诣之曰今日必雨仲舒曰吾闻巢居知风穴居知雨君非狐狸必是老防遂窥之见其人化为野狐而去】罕车之均天泽【汉书天文志云毕曰防车洪范传毕星好雨】栈道之霖铃声【宗幸西蜀南至斜谷岭霖雨涉旬于栈道雨中闻铃声与雨相应上悼贵妃因采其声为雨霖铃寄恨焉时棃园子弟善音律者张野狐从至蜀上即以其曲授之其曲今在法部】作解【易】若濡【传曰道下遇雨若濡】天降【礼记天降时雨山川出云】月离【诗月离于毕俾滂沱矣】倒井【见选】倾盆【大雨】驱垤鹳使之飞鸣【诗鹳鸣于垤言将雨也】鞭商羊令其鼔舞【家语童謡云天将大雨商羊鼓舞乃一足鸟也】近壬子【管辂过清河见太守曰天旱何如辂曰今夕当雨传曰近壬子日值满星中已有水气食顷当至果如言】禁丙丁【俗説乆雨不晴禁丙丁乃得晴】蟠泥之龙【蜀都赋云潜龙蟠于决泽应鸣鼓而兴云雨】封穴之蚁【易占曰蚁封穴户大雨将至】洗兵【武王伐纣大雨洗兵】灭火【成都市火甚盛樊英噀酒以灭之】雨田畴【雨我公田遂及我私】害粢盛【左传天作雨害于粢盛】不节【礼记风雨不节则饥】以时【时雨将降时雨及时之雨也】燕飞【湘川零陵有石燕遇雨则飞】蜧跃【淮南子曰黑蜧神虬潜泉而居将雨则跃】霡霂【益之以霡霂注云霡霂小雨也】霈然【下雨】如晦【诗风雨如晦】伐殷【捜神记武王伐殷至河上雨甚疾雷晦防】讨邢【左传卫大旱讨邢而雨】宻雨【宻雨如散丝】膏泽【多丰年】降不破块【塩铁论周公之时风不鸣条雨不破块旬雨必以夜】注必随车【汉百里嵩为徐州牧境内旱行部传车所经甘雨辄降】假葢【孔子将行雨而无葢门人曰商有之孔子曰商之为人甚恡于财不假葢于子夏防其短也】胜裘【披雪沐雨则裘不如蓑出刘子】霑服【诸侯朝天子雨霑服失容止】垫巾【郭林宗雨中行垫其角巾时人故效之为折角巾】社公雨【俗説社公不食旧水故近社必有雨也】少女风【见上】漂粟【邹子曰朱买臣学业不休其家曝粟令臣守不觉雨漂粟也】流麦【高凤事同上云】雨师【屏翳为雨师列传又云赤松子神农时雨师也】云将【见荘子】愁霖【三日雨为霖雨乆为愁霖文选愁霖贯秋序】夜雨【夜雨滳空堦】五政【管子曰五政顺时者春雨乃来】一旬【太平之时五日一风十日一雨】
　　六月
　　日在东井律中林钟　夏穷暑退【火中寒暑乃退谓季夏及季冬】暑变温风【小暑温风至六月节也后五日蟋蟀居壁后五日鹰乃学习】萤飞腐草【大暑日腐草为萤后五日土润溽暑后五日大雨时行】畏日更延于黄道秋阳益炽于炎光　簟展轻冰扇揺团月　新律将加于烦暑下伏式啓于炎阳【简文帝苦热诗云六龙驾不息三伏啓炎阳】徂暑【六月徂暑】温风【见上】粪田【可以粪田畴可以美土疆】染防【命妇官染防黼黻文章必以法故无或差忒以供郊庙祭祀之服以为旂章以别贵贱等级之度】大雨时行【大雨时行乃烧薙行水利以杀草也】温风已至【季夏之日】土润溽暑【见上】节退早秋　时当杀草【杀草见上】行木【命有司入山行木无有斩伐为木未坚成】无兴土功可资农事【不可以兴土功不可以合诸侯不可以起兵动众注云土将用亊欲静也农事粪田畴也】
　　伏日
　　秋夏交会之辰金火伏藏之日【晋志释曰立秋以金代火金畏火故至庚日必伏庚者金也故曰伏史记注云六月上伏日秦始皇所置】三伏之秋【阴阳书曰夏至后第三庚为初伏四庚为中伏立秋后初庚为末伏】一时之暑【典畧曰刘松袁绍于河朔三伏之际昼夜饮酒乃至无知以避一时之暑故河朔间有避暑之饮】秦修祠【史记秦穆公始为伏祠】汉择日【风俗通曰汉中巴蜀高祖用张良策还定三秦盖君子之所因者本也论功定封加以金帛重复宠异令择伏日不同凡俗也】祠黄石【史记留侯既得黄石留侯死并黄石而每上伏腊祠黄石】飡白粥【见下】当谢安食白粥之辰【世説郄超字嘉賔三伏之日诣谢公炎暑熏赫当风交扇犹沾汗流离谢公着故绢汗衫食热白粥晏然无异郄谓谢公曰非君几不堪如此也】是方朔割赐肉之日【汉东方朔为郎伏日上赐诸郎肉朔独防劒割肉谓同官曰伏日当早归诸受赐郎懐肉而去上问朔曰赐肉不待诏何也令自责朔曰受赐不待诏一何无礼也防劒自割肉一何壮也割之不多又何廉也归遗细君又何仁也上笑曰令卿自责而反自誉复赐酒一石肉百斤遗细君】进汤饼【荆楚歳时记云伏日进汤饼名为避恶饼】荐麦【月令曰初伏荐麦于祖祢】





　　歳华纪丽卷三【韩鄂】
　　秋
　　秋为白藏【梁元帝纂要云秋为白藏亦曰收成亦曰三秋素秋高秋商秋九秋】景当素节【又曰节曰素节商节辰曰凄辰霜辰】帝称少皥【其帝少皥】神号蓐收【其神蓐收】众木揺落【见秋兴赋】一叶飘零【淮南子曰一叶落而知天下秋】白精君【其帝少皥其神蓐收白精之君金官之臣少昊金天氏蓐收少皥氏之子曰该为金官矣】萧条野【曹植诗云秋风微凉寒蝉鸣我侧原野何萧条白日忽西匿】金祗司矩【南齐谢朓七夕赋云金祗司矩火曜方流】火旻团露【文选秋岸澄夕阴火旻团朝露】西墅之接白门【思赋云蹶白门而东驰兮云台行乎西墅蹶履也白门秋门也】南霄之度征鴈【陶潜秋诗哀蝉无留响征鴈鸣南霄】玉帝规时【秋白帝也】金风届序【盛徳在金】清景【亦曰朗景澄景】旻天【旻愍也愍万物之凋零】戒以白露申以严霜　风月【商风金风素风凄风高风激风凉风悲风清风秋月皎月皓月素月朗月明月】草木【白草衰草霜草疎木霜木霜林衰林霜柯霜条】属商【其虫毛其音商其数九其性义其事言其味辛其臭腥其祠门祭先肝】天子食鱼庻人荐黍【月令】灵运尝闻于理棹【谢灵运诗云述职期阑暑理棹变金风】沈约见咏于缝裙【秋夜诗云曀曀萤入雾离离鴈出云巴童暗理瑟汉女夜缝裙】露珠低圆云罗高薄【秋云如罗】张季鹰之歌发鲈鱼【歌曰秋风起兮木叶飞呉江水兮鲈正肥三千里兮家未归怅难禁兮仰天悲遂挂冠而去】班婕妤之悲生纨扇【纨扇诗云长恐秋节至凉颷夺炎热弃捐箧笥中恩情中道絶】草黄鴈归之歌【汉武帝歌云草木黄落兮鴈南归】水濶露浓之赋【李徳裕赋秋水濶兮秋露浓盛花落兮叹芙蓉】鴈过天青蝉鸣露白嫋嫋悲风【选云嫋嫋兮秋风】凄凄寒日【诗云秋日凄凄百卉具腓腓病也凉风用】
　　【事而众草病兴也】露凝白玉菊散黄金【秋日诗露凝千片玉菊散一丛金日就高低影云空缀阴又云菊散金风起荷疎玉露圆将秋数行鴈离夏几林蝉云凝愁半岭露碎缬高天】败兰【文子曰丛兰欲芳秋风败之】槁叶【秋兴赋云野有归鴈隰有翔隼游气朝兴槁叶夕陨屏轻箑释纎絺借莞蒻御裌衣天晃朗以弥高日悠扬而寖微】短晷长宵【又云何阳乌之短晷觉良夜之方永熠燿灿于门阑蟋蟀鸣于轩屏】悲闻宋玉之辞恨入潘安之鬓【宋玉九辨悲哉秋之为气也又潘安仁春秋三十二始生二毛也】高梧减韵腐草流辉　灵运之诗【愁霖冠秋序】照邻之赋【秋霖赋云都防陵之与昏垫】风零蒲栁【晋頋凯曰蒲栁之姿望秋先零】霜败芝兰　露结兼葭风生桂树【诗云蒹葭苍苍白露为霜文选云秋风生桂枝】汉仪斩牲【晋书曰汉仪立秋日曰郊礼毕始扬威武斩牲于东门以荐庙也】周礼击鼓【周礼仲秋夜击土鼓籥豳诗以迎寒】
　　七月
　　日在张星律中夷则河汉方秋天地始肃【禾乃登缮囹圄具桎梏断薄刑决小罪纳材苇坏墙垣修宫室】流火【七月流火】在金【盛徳在金】叶下高梧烟消弱栁　当褚渊弹琴之夕【南齐书世祖在东宫赐褚渊银鏻琵琶又尝会宴袁粲舍时初秋凉夕风月甚美渊援琴奏别鹤之曲宫商既奏风神谐畅谢荘抚节而叹曰以无累之神合有道之器】实孙寳署吏之辰【汉孙寳为京兆尹立秋日署吏侯文为东督邮勅曰今月鹰隼始击当从天气】夜景渐迟于玉漏秋声将啸于金风【见上】立秋【立秋日凉风至后五日白露降后五日寒蝉鸣】处暑【处暑之日鹰乃祭鸟后五日天地始肃后五日禾乃登】珠露初圆银河渐转隄栁之蝉声已急庭莎之蛩韵方多将迓蓐収之辔【其神蓐收】已遥炎帝之车【夏曰炎帝】励兵【月令云赏军旅武人乃命将帅选士励兵简练桀俊专任有功以征不义诘诛暴慢以明好恶顺彼逺方】登谷【是月筑塲圃登谷天子尝新先荐寝庙】金风改银汉横空凄凉乍变于商声肃杀已临于兑位堤栁烟收渚莲香袅晓露而长垂珠影凉风而遽振金声【并见上】威徴大火律变商风气迎少皥之车景促羲和之辔
　　七夕
　　珪月初生【秋月如珪】珠露方滴【秋露如珠】缕羁五色【西京杂记云贾佩兰在宫时七月七日临百子池作乐乐毕以五色缕相羁谓之连爱】车驻七襄【梁何逊七夕诗云仙车驻七襄凤驾出天潢】针鼻之缕【庾信七夕赋缕条而贯中针鼻细而穿空】玉匣之衣【庾肩吾七夕诗云玉匣卷悬衣针楼开夜扉姮娥随月落织女逐星归】鹊桥已成【风俗通云织女七夕当渡河使鹊为桥】织女将渡【呉均齐谐记云桂阳成武丁有仙道忽谓弟子曰七月七夕织女将渡河暂过牵牛吾向以被召明日失所在后世人至今云织女嫁牵牛】三秋佳节七夕良辰　玉露初下【露白故曰玉露】银河已横【亦曰银汉】云幄【选寂寞云幄空】河鼓【尔雅曰河鼓谓之牵牛】曝书策晒衣裳　王乔则举手谢世【列仙传云王子乔见桓良曰告我家七月七日待我于缑山头至时果乘白鹤于山头望之不得到举手谢世人数日而去】蔡经则鸣鼓还家【呉蔡经字方平去家十余年忽还谓家人曰七月七日王君来到期可多作数百斛饭以供从官至日果然闻金鼓箫管人马之声从天而下】白鹤翔山上青鸟来殿前【七月七日西王母诣汉武忽有青鸟从西而来集殿前】晒腹【郝隆晒腹中书】斋心【汉武帝斋心待王母又此月中会日宜斋也】穿针眼【荆楚记云七夕妇人以防缕穿七孔针陈几筵酒脯果于庭中以乞巧或云见天河中有弈奕白气或耀五色以为徴见便拜得福】挂犊鼻【竹林七贤传曰七月七日诸阮庭中铺陈莫非锦綉阮咸时总角乃竪长竿标大犊鼻裩于庭曰未能免俗聊复尔尔】灵匹【谓织女嫁牵牛】瑞光【前汉窦皇后传云后观津人也少小头秃不为家人所齿遇七夕夜人皆看织女独不许后出乃有神光照室为后之瑞】作麴晒衣【崔氏四民月令其日作麴晒衣】龙驾之乱凤管【谢朓诗云回龙驾之容裔乱凤管之凄锵】琼佩之结云裳【晋苏彦咏织女诗云织女思北征牵牛叹南阳时来嘉庆集整驾巾玉箱琼佩垂藻雾裾结云裳怅怅一宵促迟迟别日长】
　　中元
　　日在张星【中气】斗建申位　孟秋之望中气之辰道门寳葢献在中元【道经云七月十五日中元地官考校勾捜选天人分别善恶以其日作都大献于玉京山以诸竒异妙好幡幢寳葢供养之具清膳饮食献诸众圣道士于其日讲论老子经十方大圣高咏灵篇】释氏兰盆盛于此日【盂兰盆经云目连以母生饿鬼中至此日以百味五果着盆中供养十方大徳而后母得食目连白佛凡弟子考顺者以应奉盂兰盆供养佛言大善后因之广为华饰】地官考校之元日天人集聚之良辰【见上】释氏托生【谢承后汉书云佛以癸丑七月十五日寄生于净住国摩耶夫人腹中至周荘王十年甲寅四月八日生】众生解夏【荆楚记云十五日僧尼坐草为一嵗云四月八日结夏至七月十五日解众僧长养之节在外恐伤草木虫类故九十日安居又经云四月八日坐树下至七月十五日为一嵗故曰众生解夏】
　　露
　　降于五日【月令云后五日白露降】滋彼三秋【中秋乃露滋】散而为露结以成霜【大戴记曰阳气胜阴则散为雨露】厌浥之行泛灔之彩【诗云厌浥行露乃湿貎泛灔露彩也】湛湛瀼瀼【零露瀼瀼】露彼菅茅【诗曰英英白云露彼菅茅】托于桐叶【苏子曰人生于世若朝露之寄于桐叶】鹤鸣【风土记曰鹤性警白露降而鸣】蝉饮【取其洁也】盘之中【抚仙掌以珠盘擢金茎以承露】薤之上【薤露歌曰薤上露何易晞】润玉垂珠【露之形也】晨降【楚辞露雾雰其晨降云依霏而承宇】宵零【典引曰甘露宵零于丰草】下地腾文【选云露下地以腾文】助海成深【张衡奏事曰雾露助海】诗人夜行见厌浥之咏君子春履有怵惕之心【礼记祭义云春雨露既濡君子履之必有怵惕之心祀亲也】湿衣之讥【刘向説苑曰呉欲伐荆令曰敢有谏者死有舍人少孺子者意欲谏乃懐弹于后园露沾其衣如是三朝王曰子求何苦露沾衣如是对曰园中有树其端有蝉蝉高居悲鸣吸风饮露不知螗螂在后而螗螂不知黄雀居其后然黄雀又不知臣操弹居其下臣但捕黄雀不觉露湿其衣此乃视其利不顾其后王遂罢兵】缀冠之饰【束晳曰零露如珠非缀冠之饰也】
　　瑞露
　　徳动皇天【瑞应图曰王者施徳惠则甘露降】瑞呈甘露　沈约之谢啓【沈约谢赐甘露啓言防赐法音寺松叶上甘露臣往年经见不过沾条而已时或凝结才若轻雾未有玉聚珠聨光粲若是者也】郑平之食羮【唐书李林甫女壻髭鬂已白甫曰明日上赐甘露羮可食之虽皓即当鬂黑明日使食之一夕尽皆变黑】若脂之洁【甘露一名天酒一名仁泽其凝如脂其甘如饴】如醴之甘【见上】松栢受而王者养老竹苇沾而王者尊贤【晋中兴书云王者爱养耆老则甘露降于松栢之上王者尊贤容众则降于竹苇之上受之以为年纪也】三危【伊尹説汤曰水之美不过三危之露乃瑞露也】五色【东方朔曰吉云之地其国俗之云气占吉凶若乐事则满室云起五色照人着于草树皆成五色露珠甚甘】表至徳之馨且因宵降【老子曰天地相合以降甘露人莫之合而自均】含孔甘之味不待秋凝【见上】纪年【以为年纪】膏露【天不爱其道故天降膏露】
　　霜
　　三秋降【季秋】百工休【霜降之日则百工休】碧霜【拾遗记曰广延国霜色绀碧】青女【淮南子曰霜神名青女】始凝【易履霜坚冰阴始凝也又云阴胜阳则凝为霜雪】露结【诗云兼葭苍苍白露为霜】有余酸【北齐邢子才冬夜直史馆诗云况乃冬之夜霜气有余酸】殄异类【陶潜诗云青松在东园众草混其竒晨霜殄异类卓然见高枝】阴阳之气【大戴记曰霜阴阳之气也阴气胜阳则结而为霜】刑罚之表【春秋感精符曰霜刑罚之表季秋霜始降鹰隼击王者顺天行诛以成肃杀之威】葛屦【诗云纠纠葛屦可以履霜】纨扇【纨扇诗云皎洁如霜雪】驷见【国语云驷见而陨霜陨霜而冬裘具驷房星也】蠒成【见下】鹰击【霜降则鹰击】豺祭【霜降之日豺祭兽】马蹄【荘子曰马蹄可以践霜雪】蚕茧【拾遗记圆峤之山有氷蚕以霜雪覆之然后成茧】九钟之鸣【山海经曰丰山有九钟霜降其钟自鸣】神炉之妙【抱朴子曰凝霜雪于神炉采灵芝于嵩岳】杀木【元命苞曰霜以杀木】霑衣【微微沾人衣】孝子践【琴操曰履霜操伯竒所作吉甫信后妻之言逐伯竒自伤无罪清晨起履霜乃操琴而鼓之】君子履【君子履之必有凄怆之心】青楸离【江淹别赋见红兰之受露望青楸之离霜】冬裘具【国语云陨霜而冬裘具清风至而修城郭宫室】妇女成功【家语曰霜降而妇功成嫁娶行焉】鹰隼乃击【见上】
　　霜灾
　　雪霜大至【月令】正月之繁诗人兴忧伤之叹【见上】季秋既降君子有凄怆之心【见上】不杀草【春秋感精符曰王者政令苛则夏下霜诛罚不行则冬霜不杀草】乃附木【京房易传曰诛不原情其霜乃附木不下地不教而诛其霜反在草下】雪寃【淮南子曰邹衍亊主尽忠燕恵王信防囚衍衍仰天哭天为五月降霜】杀菽【春秋周十月今八月书失时】令苛而夏降气胜而秋零【见上】
　　月
　　太阴之精【淮南子曰月者太阴之精】坎宫之徳【易云坎为月】如珪【月赋秋月如珪】如钩【选云始见西南楼纎纎如玉钩未映东北墀娟娟似蛾眉】度南端【北齐邢子才冬夜直史馆诗云风音响北牖月影度南端】出东岭【陶潜杂诗云白日沦西河素月出东岭遥遥万里耀荡荡空中影】破环【抱朴子王生云月初生及既亏之后视之宜如三寸镜稍稍转大初如破环渐渐满也】破镜【古诗何当大刀头破镜飞上天】三七【三辰三光七曜并月居其一】三五【三五而盈三五而阙】成象【在天成象】无私【日月无私照】生于西【礼曰大明生于东月生于西阴阳之分夫妇之位也】行于北【汉书云月立夏夏至行南方赤道曰南陆立冬冬至行北方黒道曰北陆二分则同道二至则相过】王郎之善歌一曲【世説王昙善歌谢公欲闻之而王名家少年无由得闻后公出东府上山作妓乐遇昙出庾家墓竹中作一曲于时秋月王因举头看北林卒曲而去诸妓白谢公曰此乃王郎歌也】徐勉之不论五官【梁徐勉尝集门客有虞暠者求五官詹事勉正色荅曰今夕只可谈风月不宜及公事时人服之】牛喘【世说呉牛见月而喘谓水牛生江淮间畏热见月恐其日也故喘】鹊飞【魏武帝歌曰月明星稀乌鹊南飞】夜光【淮南子曰月一名夜光】望舒【淮南子云月御曰望舒亦曰纎阿】汉东蚌【梁庾肩吾望月诗云桂殿月偏来流光引上才圆随汉东蚌晕逐淮南灰】淮南灰【见上】谢譓对饮【谢譓有时独醉云入吾室者但有清风对吾饮者惟当明月】阚泽见名【吴防稽先贤传阚泽年十二梦见名字灼然在月中后为呉侍中】蛾眉【见上】蟾魄【三日成魄】皎兮【陈风月出皎兮又月出皓兮月出照兮】出矣【荘子曰日月出矣】照临【照临下土】环【谓环天上也】三日成魄【乡饮礼三譲象月之三日成魄】一月之光【文子百星之明不如一月之光】代照【日月代照】迭微【诗日居月诸胡迭而微】金精【月赋云月以阴灵亦曰金精】瑶彩【月色】玉钩【见上】水徳　金精之正色水徳之明辉　金波【月彩】灰晕【淮南子曰画随灰而月晕阙许慎注曰以芦灰环阙其一面则月晕亦缺于上】蓂荚【应月而生落也】桂华【月中桂树】西园游【曹植诗云清夜游西园明月澄清景】北堂寝【陆机诗曰安寝北堂上明月入我牖照之有余光之不盈手】丽天【易日月丽乎天】离毕【诗月离于毕】从星【书月之从星】出水【淮南子云方诸见月则津而为水高诱注云方诸阴燧大蛤也熟摩拭令热向月下则生水】纨扇【班婕妤诗云新裂齐纨素鲜洁如霜雪裁为合欢扇团似明月】玉台【月如明照】瑶蟾【瑶兎蟾辉素娥素月蟾魄并月】玉兎【金兎阴兎】蓂阶桂影【桂　轮日】就月将【出诗】日兄月姊【春秋感精符曰人主兄日姊月】皆仰【人皆仰之】具瞻【人皆具瞻】阙之【释名曰月阙也言满则复阙也】没兮【谢荘月赋月既没兮露欲晞】朔晦【朔月初之名朔苏也如死复苏晦月尽之名晦灰也死为灰又月光尽色似灰】望【者月半之名初七八为上二十二三为下望者月满之名日月遥相望也】
　　瑞月
　　徳闻皇天庆见于月　姮娥奔【羿妻窃药奔月为月中之仙也】夏禹过【夏禹未遇梦乘舟月中过】合璧【汉书至徳之时日月合若璧】重轮【汉明帝作太子乐歌四章一曰日重光二曰月重轮三曰星重晖四曰海重润以赞太子之徳】三珥【军占曰若月三珥者大臣有喜】阴灵【见上】委照而呉业昌【孙坚夫人呉氏梦月入懐生孙策】沦精而汉道融【汉元后母李氏梦月入懐而生元后】入懐【见上】盈手【见上】连璧【日月连璧】孕珠【蚌望月而孕珠又月望则蚌蛤实】
　　灾蚀
　　日月薄蚀天地之灾　鱼减【淮南子曰日月蚀而鱼脑减】麟鬬【元命苞云麒麟鬭则日月薄蚀】彗星袭月【辛庆忌勇猛之将被要离谋杀以劒自刎将死彗星袭月】不用其行【行道也诗日月告凶不用其行】何损于明【谓蚀】君子之过【君子之过如日月之食】大人之灾【日月之蚀大人之灾】遇盈则蚀【月盈则蚀与时消息】则维其常【诗彼月而蚀则维其常】谪见于天【礼曰妇顺不修阴事不得谪见于天月为之蚀故月蚀则后素服而修六宫之职荡天下之阴事】灾成袭月【刘向説云秦胡亥立日月薄蚀荧惑袭月】
　　八月
　　日在翼星律中南吕【月令】享夀星【享夀星于南郊】祭马祖【祭马祖于大泽】采栢露以明眼【续齐谐记邓绍八月旦入华山采药见一童子执五彩囊盛栢叶上露如珠满嚢绍问用此何为荅曰赤松先生取以明眼言终失所在】用朱墨以防头【荆楚记云八月一日以朱墨小儿头名为天灸以厌病也】习吹【命乐正习吹将释奠】乃傩【天子乃傩以达秋气】循行牺牲【视全具也】申严刑法【申严百刑无或枉桡斩杀必当无留有罪】尝麻【天子尝麻先荐寝庙】种麦【乃劝种麦】上丁之日【释奠于国学】上戊之辰【释奠于太庙】择元日【择元日命民社谓近秋分前后戊日】献良裘【周礼司裘氏掌大裘以供王祀天之服仲秋献良裘天子之服至仲秋而献】获赤雀以衔书【尚书中曰季秋赤雀衔丹书集周之庭】结寳囊以承露【梁简文帝眼明囊赋序云妇人八月旦多以锦翠珠寳为眼明囊因凌晨取露以拭目】平权衡【是月也日夜分则同度量平权衡】案刍豢【瞻肥瘠察物色必比类量小大五者备当】载黄【诗云载载黄为公子裳】其获【八月其获】迎寒【周礼仲秋月击土鼓以迎寒】养老【授几杖行糜粥】鴈已过而零其白露【白露之日鸿鴈来后五日燕雀归羣鸟养羞】雷收声而分彼素秋【秋分之日雷乃收声后五日蛰虫坏户水始涸】祀夕月【秋分日祀月于西郊】戒清风【四民月令曰清风戒寒趣织缣帛】剥枣【八月剥枣】断壶【壶瓠也八月乃断】仲商【梁元帝纂要曰仲秋仲商也】秋节　天子居总章【太庙】庻人授几杖【是月养衰老授几杖】
　　九月
　　日在角星律中无射　授衣之月【诗九月授衣】饰服之辰【见下】是丹鸟含羞之日【夏小正曰九月丹鸟羞白鸟羞进也白鸟蚊蚋也】当白虎应感之辰【帝王世纪曰扶始以季秋下旬梦白帝遗乌喙子旦而升丘见白虎其上有云感已而生臯陶于曲阜】举五谷之要【农亊备修当此月也】休百工之作【胶漆之作且休】伐蛟鼍【伐蛟取鼍】取鼋【登龟取鼋】蟋蟀居户【诗蟋蟀在户】鸿鴈来賔【月令】伐薪【伐薪为炭必因杀气】尝稻【天子尝稻先荐寝庙】具饰衣裳【文绣有恒衣服有量冠带有常必循其故】申严号令【号令法令】务内【百官贵贱无不务内以防天地之藏无有宣出】亲尝【亲尝者尝羣神也天子亲尝使有司祭于羣神礼毕告备于天子也】既曰鴈来【寒露之日鸿鴈来賔后五日雀入大水为蛤后五日鞠有黄华】乃观豺祭【霜降之日豺乃祭兽后五日草木黄落后五日蛰虫咸俯】咸俯【见上】神仓【宰举五谷之要藏帝　籍之収于神仓只敬必饬】入室【命有司寒气摠至民力不堪其皆入室】献裘【周礼司裘氏季秋献功裘以待颁赐】秩刍【命有司合秩刍牺牲以供皇天上帝山川四方之神宗庙社稷之灵为民祈福秩刍者谓草税也】畜菜【趣民收敛务畜菜注始为民御冬之备】习吹【大享帝于明堂也】筑塲【九月筑塲圃】季商【元帝纂要云九月曰季商末商】高秋【亦曰暮秋末秋残秋杪秋亦曰授衣】
　　重阳
　　重九【魏文帝书曰歳往月来忽复九月九日九为阳数而日与月并应故曰重九】登高【续齐谐记云桓景随费长房登高谓曰九月九日汝家当有灾异急令家人缝绛囊盛茱茰系臂上登高饮菊花酒其祸乃消景从其言举家登山夕还鸡犬一时暴死今人九日登高乃其遗事】重阳佳辰九旻暮月【宋傅亮九月九日登凌嚣馆赋云重九之佳辰肃晨驾而朝逝九旻之暮月】鸣銮戾行宫【谢瞻戏马台云圣心眷佳节鸣銮戾行宫行宫戏马台也】商飚凝素籥【贺敳九日诗云商飚凝素籥览贲黄图】白衣酒【晋阳秋曰陶潜九月九日无酒宅边摘菊盈把望见白衣人至乃主送酒便饮酣醉而归】戏马台【南齐书云宋武帝为公时在彭城九月九日出游项羽戏马台至今相承以为旧事】菊制龄【陶潜诗云酒能袪百虑菊为制頽龄】茰系臂【西京杂记云九月九日汉武宫中以茱茰系臂】佩茱茰【西京杂记云汉武帝宫人贾佩兰佩茱萸食饵饮菊酒云令人长夀】赐芳菊【魏文帝与钟繇书曰九月九日草木徧枯而菊芬然独秀今奉一束】授衣之月落帽之辰【见下】马射【南齐书南齐以九月九日马射或説秋金节讲习武射象立秋之礼】龙山【晋书孟嘉字万年为桓温参军温重之九月九日游龙山寮佐毕集于时佐吏并着戎服嘉醉有风吹落防而不知觉温使左右无言欲观其所措及如厠温令孙盛作文嘲之置坐处嘉还见之其荅文甚美】黄花緑酒黍饵【玉烛寳典曰食饵者谓黍秫并收之也】菊杯【杯中泛菊花】













　　嵗华纪丽卷四【韩鄂】
　　冬
　　冬为英【梁元帝纂要云冬为英亦曰安寜暮冬三冬九冬冬】帝称颛顼神号防　司寒【魏相曰北方之神颛顼承坎执权而司寒】属水【其日壬癸其音羽其数六其性智其事聴其味咸其臭朽其祀行祭先肾食黍与鴈】律穷【六律气穷】歳暮【歳将暮时既昏】云叶浮空【文选寒风积浮云繁】冰澌结水【立冬日水始氷迎寒北郊】严云【鲍照冬日诗云严云起乱山白日欲还次】兼豆【邢子才冬夜直史馆诗云兼豆未能饱重衾讵解寒】星斗旋临于亥位金乌送次于房星【日舍房星】爱日【左冬日可爱】寒风　羽律才移干风更肃【十月干风至】霜树尽摧于枯叶玉壶渐结于轻氷【见上】松秀寒姿【冬岭秀孤松】桂荣贞质【选桂树冬荣】当北户墐扉之日【诗塞向墐户以为寒备】是东臯获稻之辰【十月获稻】风日【风曰寒风劲风严风厉风哀风阴风日曰爱日】草木【草曰寒卉黄草木曰寒木寒柯素木寒条】闭塞【月令天气上腾地气下降天地不通闭塞而成冬】葢藏【谨葢藏循行积聚无有不敛注云谓府库囷仓之类】祁寒【书冬祁寒小民惟曰怨咨祁大也】云暮【诗歳云暮矣】三余【董遇曰冬歳之余夜日之余雨时之余为三余也】五夜【冬之夜故有甲乙之名】
</div>
    <div class="pagination">
<a href="说郛_page330.html">上一页</a><span>...</span><a href="说郛_page326.html">326</a><a href="说郛_page327.html">327</a><a href="说郛_page328.html">328</a><a href="说郛_page329.html">329</a><a href="说郛_page330.html">330</a><span class="current-page">331</span><a href="说郛_page332.html">332</a><a href="说郛_page333.html">333</a><a href="说郛_page334.html">334</a><a href="说郛_page335.html">335</a><a href="说郛_page336.html">336</a><span>...</span><a href="说郛_page332.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
