<!DOCTYPE html>
<html>
<head>
    <meta charset="UTF-8">
    <title>疑耀 - 第 10 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疑耀 - 第 10 页/共 14 页</h1>
    <div class="content">　　余尝谓官尊年至者多系恋爵位不能自决往往皆妻孥所从防也白乐天戊申嵗暮咏怀有犹被妻儿教渐退莫求致仕且分司计其时已五十六七矣又云龙尾趂朝无气力又云老病旁人岂得知以此光景而犹欲求分司不意此老亦为妻孥所从防如此其次章云更拟踌躇觅何事末章云万一差池似前事则亦心欲去而不能自决矣近代一大老年已望八复以三年考满台省露章劾其不知引年此老乃自疏罪谓忘其年岂亦有妻儿为从防耶一笑一笑










　　疑耀卷四
<子部,杂家类,杂考之属,疑耀>
　　钦定四库全书
　　疑耀卷五
　　明　张萱　撰
　　苍梧寄生酒
　　五岭之外絶无佳醖近游宦者宴防皆嗜苍梧寄生酒独其性酷热不宜多饮苐苍梧之酒自古有之晋张华轻薄篇有苍梧竹叶清陈张正见置酒髙台上诗浮蚁擅苍梧未审即此寄生酒否
　　螬可疗目
　　孟子陈仲子三日不食耳无闻目无见及食井上螬食之李然后耳目始有闻见余尝疑螬可以治耳目之病及阅晋书盛彦之母失明年久尝挞其婢婢恨以灸螬啖之母食之美后以示彦彦乃抱母痛哭然母从此目复明则仲子之目既盲而复见者以食螬之李也因阅本草亦云蛴螬汁滴目中可去障翳孟子之言不诬矣
　　朱考亭妄评杜诗
　　杜子美有仰面贪看鸟回头错应人之句乃诗家上乘而朱考亭引之谓其为心不在焉则不得其正真可发笑何异痴前说梦乎
　　阮宣子敛钱为婚
　　晋阮宣子居贫四十余未有室王敦等敛钱为婚皆名士也慕之者求入钱而不得固是宣子胜事然以王敦而与敛钱不无损于匪人岂当其时敦恶尚未着耶然其家思旷谢幼舆诸人皆逆覩之而宣子独不知何也至其时有求入钱而不得者其人亦自有致宣子奈何拒之后王敦为鸿胪卿谓宣子无食鸿胪丞差有禄宣子竟从其命为鸿胪丞此与阿兄遥集不肯与温太真同受顾命便跌一着且宣子素不喜见俗人遇即舍去何至与王敦周旋乃尔大不及其家思旷以酒废职也然宣子固可儿何至向王敦作活其为鸿胪丞也岂如思旷所云既不能躬耕自活必有所资故曲躬为忧生计耶
　　帝王諡号
　　上古帝王皆无諡号尧舜禹汤是也至周公旦始立諡法諡其父为文兄为武然止一字而已秦始皇削去諡法止以一世二世为称汉仍秦俗故諡亦一字然亦皆死而定名至唐乃生而加美諡多至十余字以上者我朝虽死方易名然唯臣子二字若帝王则亦多至十余字矣不意元俗尚犹近古太祖之諡不过六字太宗以下皆两字独秦王太师巴延者人臣也生前輙加美諡十四字夫考行定名是非毫不可掩岂以字之多寡为美恶哉
　　元俗近古
　　元俗帝王送终之具梡木二片凿空其中类人形合为棺置遗体于中加髹漆毕则以黄金为圏三圏定送至直北寝园之地深埋之用万马蹴平俟草青方解严则已漫同平坡无复考志遗迹此亦古人不封不树者之遗意也
　　以诗句定人品
　　李布政昌祺江西人卓尔不羣其行槩详水东日记尝作剪灯余话词虽近防而意皆有所指故一时搢绅多有心非之者其作弹琴记有江南旧事休重省桃叶桃根尽可伤之句亦皆寓言韩公雍按江西即以公有此书不祠乡贤因忆王荆公集四家诗不録李白蔡天綮问其故荆公曰才髙识卑言酒色者十八九夫文人游戏笔墨二李之遭王韩亦不幸矣
　　滁地为南北要地
　　滁州虽弹丸地亦逐鹿者所必争也葢淮南无山惟此州边淮有髙山大川江淮相近处为淮南屏蔽去金陵才一水隔耳旣得滁州不惟可断中原南顾即淮南以北一望平原无复险隘足虞故宋太祖之受周禅也其威名起于清流闗之斩皇甫晖我太祖之混一四海也亦起于滁州之首克孰谓地险不足恃哉
　　乐律不讲
　　国朝文明之运夐出前古独乐律一事置而不讲韩苑洛邦竒尝为乐书行于世然未有能讲解而施行之者洪武中有山西都指挥郭敬解钟律以水置食器中斟酌损益以箸击之即合音调尝闻教坊奏登降之乐愀然不乐或问之曰非尔所知当事者诚加意此事请开一乐律科安知无郭敬其人者出而应乎
　　国初乘驴
　　国初风俗淳朴搢绅在京师多有乘驴者如草木子载李公纪为治中尝有诗云五品京官亦美哉腰间银带象牙牌有时街上骑驴过人道游春去未回嘉靖初年观政进士每三四人共赁一驴此风今不可复覩矣
　　诗法
　　四言诗自三百篇后絶无继者独韦孟稍近之汉魏而下词既偶俪气亦缓弱至顔陆诸篇大非风人之防茂先励志渊明停云虽云古质然尚不逮陈思王况雅颂乎故作四言者必以三百篇为法而五言古必取材于汉魏葢建安诸子犹有古风特华采过之故浑厚不逮耳若潘陆陶谢则去汉逺矣五七言近体唐初沿陈隋之习虽音响铿锵藻思丽逸而风骨未备李杜王孟髙岑诸子继作陶镕变化集厥大成至于钱刘元白则涉于浅易而才力颇弱故作者罕尚焉
　　淫乱之始
　　淫乱之俗轩辕氏而下皆未有见者至夏少康时浞国之君娶纯狐氏有子早死其妇曰女岐寡居浇强御往求之女岐为其缝裳共舍而宿男女淫乱实自此始
　　妇人遭乱
　　妇人不幸而遭变乱为人所执者止有一死乃称完节别无他说可自解者宋建炎间金兵犯广陵有晏氏者元献公殊四世孙女年十五从其叔孝纯官广陵广陵破氏在俘囚中敌人欲胁而污之不从或自经或投井皆以救获免主母爱之抚育如己出年至三十一嵗犹无恙也节则节矣国破家亡乃偷生十五年欲何为乎
　　王导遗诛
　　杨用修谓王导非忠臣其说甚详余按晋书导之罪犹未尽也晋周札为右将军都督石头军事王敦反攻石头札开门应敦故王师败绩敦以札为防稽内史时札一门五侯吴士贵盛莫比敦已惮之及敦疾钱凤欲害札宗以自托沈克譛之于敦敦遂诛周氏袭札于防稽札率兵拒敦兵散而死后札故吏诣阙讼寃宜加赠諡卞壸议以札开门延冦不宜追赠郄鉴亦谓札宜从卞议独王导数为申复当与周顗戴若思同例朝廷竟从导议追赠余谓开门延冦乃不臣之大者后虽中异殉身何足以赎壸鉴之议于是为正导乃以石头开门为信敦匡救札所以忠于社稷然则敦之举兵内向即以隗协干政为名亦岂忠于社稷耶夫敦之不臣何待周顗见诛而后见其罪即其向石头时虽三尺竖子岂受其欺者以札而信其为匡救此不足责以导而亦云然大义灭亲者不如是也当壸鉴议驳导乃抗顔争之将谁欺乎且札兄之子曰筵者闻札开门纳敦喷咤慷慨义形于色札既可以愧死而导乃以敦之入石头为匡救以札之纳敦为忠盖导亦一札耳何以谢筵于地下哉时有周抚者尝为敦从事中郎从敦俱反敦败抚亡入西阳蛮中后因诏原敦抚诣阙请罪诏禁锢之而导乃用为从事中郎又何疑导之以札为忠也导之党恶如此万世其有遗诛乎
　　陶侃被诬
　　陶士行唱义于晋室板荡之秋破石头斩苏峻诚为一时元勲独史载其梦生八翼登天门九重至八阍者以杖击之坠地折左翼及握重兵居上流潜有窥伺之志輙思折翼之祥自抑而止嗟夫一何诬乎自古诬人而不得者必污以闺房之事以其难明故也晋史欲诬士行至加以梦寐中事其难明更甚于闺房者且士行实怀异志果有此梦正令自知人安得而知之其说固不攻自破苏子瞻尝言士行忠节可横秋霜而贯白日余因按其行事始末生当浮虚之俗动而见尤一入仕途荆棘万状终日自运百甓于竹头木屑间虽一束之穟亦经营不怠卒能恢廓才猷立功立事苏峻之祸贼将害其子者冯铁也铁奔石勒勒收为戍将勒卒畏士行威名遂杀铁勒尝自负标置二刘之间俯视曹孟德司马仲达顾惮士行若此梅陶称士行机神明鉴似魏武忠顺勤劳似孔明岂欺我哉当其义旗既建一麾东下子防不临直趋蔡洲一时勤王蔑有先者逮元勳克集实主齐盟乃退然不居旋师归藩臣节益着夫坐拥八州精兵在握设士行而诚有不臣之思其改步犹反掌耳虽朝廷惮其勳名每加疑备而士行处之泰然末年卧疾封府库而登舟举愆期以自代视去方伯之重任如脱屣然其始终本末无一可议不臣之迹果安在哉独览庾亮之传应詹之书则疑其跋扈观温峤之举毛寳之谋则疑其顾望毋亦行髙者毁来加以苏峻之诛庾亮耻为之屈士行且溘先朝露后嗣雕零庾氏世总朝权秉史笔者能不曲徇今乃舍其灼然之迹而信其梦寐之言岂为善观史哉
　　青纸诏
　　晋楚王玮有青纸诏宻诏也说者意以青纸为之用药物作书以水浮即见如今人挟带文字入棘试者于青布衣上以药物写文字临时以水沃之其字立见也
　　禄命家言
　　禄命家言自周以来有之小雅曰天之生我我辰安在辰即所值嵗时日月星辰五行之吉凶也贾谊王充辈亦皆有禄命之说苐未知其术何若耳惟吕才者独著论以深絶之至唐乃有李虚中尝为侍御史始精其术以人之始生年月日时支干斟酌夀夭贵贱亦往往有验即今所传子平是也晋王导病令戴洋推算洋曰君侯本命在申而于申上之石头立冶金火相烁水火相煎故受害导即移居东府病差不知其术与今同否余谓星相之家自有其理原非幻妄苐非如今之术士所能推测耳术可不信理可不信乎大都十而不能得六七不足以见造化十而不失三四亦不足以见造化之巧无论星相即医术亦然初学之医十亦能活二三人三世之医十亦常失二三人是人之生死自有定数非医之功亦非医之罪也
　　司马迁论五音
　　宫商角征羽五音乃天地间自然相生者司马迁以宫生角角生羽羽生商商生征征生羽羽生宫是反其所克也岂别有说乎请以质之知乐者
　　改元
　　道藏中三一等经有平初太始元景延和赤明延康康泰龙汉开皇无极等号皆云上境年号然则上境亦改元耶何怪乎汉武帝可发一笑
　　州里难行
　　孔子曰言忠信行笃敬虽蛮貊之邦行矣言不忠信行不笃敬虽州里行乎哉余谓行于蛮貊者易行于州里者难也何者州里得之于常蛮貊得之于蹔蹔者易持而常者难勉也士固有为天下之通贵而不见齿于州里者可不慎哉
　　汉昭烈顾命
　　五帝官天下三王家天下法虽不同但毫无私意区别其间无非欲乂安天下而已汉昭烈与诸葛孔明经营西蜀以窥中原无非为兴复刘氏耳昭烈既崩其志未遂嗣子刘禅昏愚暗弱虽有孔明亦末如何昭烈生前岂不知之晏驾顾命宜曰嗣子可辅辅之如不可辅则择刘氏之贤者立之孔明王佐之才必有处此而刘氏兴矣夫天下者髙祖之天下也凡髙祖之子孙皆得而有之何必拘拘于子禅乃为汉祀不絶耶昭烈智不及此乃曰如不可辅卿可自取是置孔明于嫌疑之地欲变而择贤则天下将以昭烈之言而疑己欲不变则刘禅又不足与有为此孔明所以不能混一天下而汉祀遂斩也宋张文潜有诗永安受命堪垂涕手挈庸儿是天意足为孔明置词矣
　　更漏
　　厯法自古重事至国朝卒无士人能究心者民间更漏晷刻毫不可据昔张忠定公数领郡事其寝室中必张灯炷香通夕宴坐郡楼更鼓必令分明倘一刻差误必诘之守籖者治以罪今郡邑守令且有不知铜壶滴漏为何物者又安望其如忠定之更漏分明也
　　学官
　　国朝设官分职祗具空名惟郡邑学官为甚不肖者无论己即翩翩文采者亦仅以笔札给事上人为要务至于作养人才讲解经籍二事则毫不经心余忆宋政和中有建言者见任教授不得为人撰简牍乐语之类庻日力得余办举业事以副陛下责任师儒之意故邹公浩尝为頴昌府教授范纯仁为守尝加礼重一日纯仁欲邹公为撰乐语邹辞不为范曰翰林学士亦作此邹曰学士则可教授则不可范改容谢焉余故表而出之以告广厉学官者
　　邵尧夫不娶
　　邵尧夫四十余嵗始娶至四十五嵗始生男有诗曰我今行年四十五生男方始为人父岂其幼年断意婚娶至是乃念及不孝为大耶陈希夷常相种明逸不娶可得中夀明逸从之六十嵗卒古人不娶者众矣若明逸者岂天欲其无后耶
　　险字押韵
　　诗家押韵遇险字虽宗匠亦难藏拙而近体押韵尤难他且勿论即杜少陵数押为字终不能佳送王侍御往东川此赠怯轻为从驿至东屯一学楚人为同舍弟宴书斋书斋能尔为宴杨使君东楼乐任主人为赠毕曜顔状老翁为偶题排律余波绮丽为皆足掩口
　　世宗崇道教
　　世宗晩年专事祠祷每有赏罚或听于神嵗己卯周太常怡为给事中尝疏斥时相严嵩翟銮言甚剀切疏中有陛下日事祷祀而四方水旱未销之语相嵩以间入诏廷杖下锦衣狱乙巳始以箕仙言释之未几又以熊尚书浃格营箕仙台复逮怡丁未二殿灾又释之时京城中相传上实闻空中有神语当释三人谓御史富平杨爵工部郎中泰和刘魁及怡皆以言事同系云怡宁国府人
　　晋八伯
　　晋时兖州八伯拟古八儁阮放曰宏伯郄鉴曰方伯胡母辅之曰达伯卞壸曰戕伯蔡谟曰朗伯阮孚曰诞伯余知之矣至刘绥曰季伯羊曼曰防伯不得其解时兖州又有四伯以拟四凶张嶷之狡妄曰猾伯羊之狠戾曰琐伯拟之于凶彼固低首而以江泉之能食为谷伯也史畴之大肥为笨伯也亦以凶拟之能无反唇
　　灯夕
　　上元张灯太平御览谓起于史记乐书曰汉家祀太一以昏时祠到明今史记无其文岂史记复有别本耶宋太宗朝又不独上元张灯七月之中元十月之下元亦皆张灯故上元皆不禁夜至淳化元年庚寅乃诏罢中元下元张灯惟上元仍旧至今因之
　　苏东坡寓惠
　　余尝怪苏东坡寓吾惠最久寓惠録所载一时邂逅止翟夫子罗浮道士二三人别无有交往者其文字书画徧遗海内而吾惠絶无片纸只字岂其时未有能识公者抑无一人足与言耶偶读公答李端叔书曰得罪以来深自闭塞扁舟草履放浪山水间与渔樵杂处往往为醉人所摧骂輙自喜渐不为人识平生亲友无一字见及有书与之亦不答自幸庶几免矣乃知当时惠人士知公者固少即公亦且深自韬晦知希我贵岂不信哉
　　韩昌黎登华山
　　李肇国史补载韩昌黎尝登华岳之巅顾眎险絶恐不可复下遂发狂痛哭因缒遗书为诀且讥好竒者之过华隂令百计取之乃能下宋沈顔为之说谓昌黎愤世之趣荣贪位者若陟悬崖险不知止故身危而踣蹶不知税驾之所世儒亦信从之余谓不然趣荣贪位孰有过于昌黎者其登华巅而痛哭也诚有怖死之心乎及读隠居诗话引昌黎赠张籍诗洛邑复休告华山穷絶陉倚岩睨海浪引袖拂天星日驾此回辖金天所司刑泉绅拖修白石剑攒髙青磴藓防拳局梯飚飐伶俜悔狂已咋舌垂诫仍钻铭则沈顔之妄说益较着矣
　　戴逵阮瞻
　　晋戴逵善鼔琴武陵王晞使人召之对使破琴曰戴安道不为王门伶人阮瞻亦善鼓琴人闻其能多往求听不问贵贱长幼皆为弹之神气冲和不知向人所在内兄潘岳每令鼓琴终日达夜无忤色人皆知安道之髙抗而不知千里之以恬淡为髙抗也
　　边韶
　　汉边韶尝为老子碑铭谓孔子学礼于老子时年十有七嵗按世家孔子年十七孟厘子病诫其子必师孔子故孟懿子与南宫敬叔往学焉其次又云敬叔与孔子适周见老子详史之所记皆非一年中事况孟厘子卒在鲁昭公二十四年孔子葢年三十有五矣韶不详究史家之防以大圣人事昭著耳目者而亦误用之何贵乎五经笥也且韶以老子与子西同传深诋班氏之失至于与韩非同传何为置而不论韶即为五经笥是亦未闻道者
　　孙叔敖
　　楚孙叔敖左传载为蒍敖又为蒍艾猎杜预称为叔敖他书但云孙叔敖未知其名为饶也释録楚相孙叔敖碑乃知名饶古之难博如此又云髙梱改币乃敖革故易俗之事乘马三年不别牝牡皆可以补左氏之阙
　　寒食
　　寒食节荆楚嵗时记云去冬至节一百五日即有疾风甚雨谓之寒食据厯当是春月清明前二日或谓冬至至清明凡七气至寒食止百三日殊不知厯家以余分演之也元防之连昌宫词有云初过寒食一百六特宫中许然烛一百六又在清明前寒食后古人寒食之节初无定时后人既合为一而又指为三月之三日恐不可信民间值此节断火凡三日齐人呼为冷节又曰熟食又曰禁烟又按桓谭新论太原郡民以隆冬禁烟五日后汉周举传太原士民每冬中輙以介子推焚死之故一月寒食莫敢举烟举为并州刺史以盛冬去火损残民命禁止之俗遂顿革则此节又在冬仲非春月矣禁火三日或五日或一月其风俗之不同乎初学记所载琴操注又谓介子推以五月五日焚死晋文公哀之每值是日禁民间不得举火则寒食之说又非冬仲是寒食之节其说有三也及考左传史记所纪介子推事絶无焚死之文惟晋乘及汉刘向新序乃云子推隠于介山文公求之不得遂以火焚其山子推坚不出因以焚死余按晋乘文字大非春秋时口吻其为伪书无疑葢傅防刘向者不足据然亦未尝明言春月冬仲及五月也先贤传邺中记皆因之余谓介子推事当以左传史记为信焚死之说甚为谬妄晋文公好贤下士岂有贤人不肯出遂以火焚之其说不攻自破则寒食禁火自别有说非为子推断可识也余偶阅周礼司烜氏仲春以木铎徇火禁于国中注云为季春将出火也今寒食凖节气是仲春之末清明是三月之初禁火当是周制但司烜氏徇火禁乃出火非禁火岂欲出新火故亦禁旧火乎或云龙星木之位也春属东方心为大火惧火盛故禁火是以寒食有龙忌之禁其说益明矣
　　上墓设乌饭
　　寒食节上墓其制亦未见于古独郑正则祠享仪曰孔子许望墓以时祭祀未尝明言以寒食节则四时皆可上墓矣五代史帝纪云寒食野祭焚纸钱亦止言野祭又未尝明言上墓唯唐开元勑上墓以寒食日同拜扫礼此后世寒食上墓之所由起也梦华録乃云十月朔都城士庶皆出城飨墓又非以寒食也此则风俗之不同耳余里中上墓皆以清明重阳二节独清明日上墓必以乌饭其法先以青矾渍米捣枫树叶染之亦非无谓零陵总记居人遇寒食节以杨桐叶细冬青染饭色青而有光食之资阳气道家谓之青精干石防饭杨羲与许逺游书故服防不即此物陶隠居登真诀亦云太祖真人有此法又法南天竹叶煮汁渍饭名曰黒饭故杜甫云岂无青精饭使我顔色好郑畋诗圆明青防饭光润碧霞浆余里中乌饭即此法也苐古人虽有此饭非以上墓上墓设乌饭岂亦荐其时食之意乎
　　生儿诗
　　苏东坡洗儿诗人皆养子望聪明我被聪明误一生惟愿生儿愚且鲁无灾无难至公卿朱晦庵生其父松于晬日亦作诗行年已合识头颅旧学屠龙意转疎有子添丁助征戍肯令辛苦更冠儒二公皆一意也然士大夫生子而遇此时作此诗亦世道之不幸乎
　　以行呼
　　朋友相呼以行数唐宋以来皆然其俗起于北齐张稷为豫章王主簿与刘绘俱见礼接未尝呼名呼为刘四张五前此未闻也苐此等相呼虽雅亦近于狎黄山谷尝避暑于李氏园亭题壁云荷舞竹风宜永日氷壶凉簟不能回题诗未有惊人句防唤谪仙苏二来秦少游见之言于坡公曰以先生为苏二大似相薄公亦改容然坡公读山谷煎茶诗曰黄九怎得不穷足以相当矣
　　社稷
　　礼记曰共工氏之霸九州也有子后土能平九州故祀以为社左传曰共工氏有子句龙能平水土故祀以为社句龙即后土也厉山氏之子柱能植五谷故祀以为稷是后土乃社之神柱乃稷之神矣至蔡邕独断则曰周弃生而能植百谷稷乃百谷之长因以稷名其神此说为是葢稷之神乃空名非实指弃与柱社之神亦空名非实指后土也又有祖社之社冬官左祖右社风俗通曰共工氏有子脩好逺游没而祀为社故出行者皆祀之说文云祈清道神谓之社晋稽含社赋序有事于逺者吉凶偕名是共工氏有二子皆为社神矣又有社日之社亦实无定神歴代皆以国家所乘五行之运为之亦无定日杜工部社日诗用伏日事姚令威丛话以为误不知史记年表秦德公始年用伏日祠社伏与社乃同日也至汉乃有春秋二社始与伏分耳
　　二氏
　　佛藏惟四十二章经其来甚古苐未知果出于佛否维摩经亦南北朝作如小乘诸品皆西僧为之道经独道德南华列御冦丹经黄庭隂符诸篇尚可观其余皆伪书也余尝欲取二氏书删之佛藏拟所存者不能十之一道藏拟所存者不能百之一未审功力能及此否
　　太监云竒
　　丞相胡惟庸之变首发其谋者赠司礼监太监云竒也竒南海人时竒以内使守西华门去庸居第甚迩庸谋逆诡称所居井涌醴泉邀上幸而伏甲以待竒侦得之走当跸道勒上马言状气郁舌鴃不能宣上恚甚左右挝棰乱下竒臂折犹奋指逆臣第上悟登西皇城楼瞰逆臣第中皆伏甲因亟发禁兵捕之而后召竒则气絶矣诏赠竒内官监少监赐葬太平门北中山王墓之左有司嵗时致祭嘉靖中守备髙隆王萱等复上其事请于朝特赠司礼监太监加谕祭少司空何孟春为文纪之墓及考国史则谓惟庸以他事多不轨故被戮不及醴泉出邀上临视事又以醴泉出为故里第石笋发井涌数尺非丞相府也云竒发逆谋功甚大而史亦佚其名何也
　　女儿把子
　　今江南女儿未破者额前发缚一把子即张子野词垂螺近额晏小山词双螺未学同心结垂螺双螺即把子也
　　诸葛入蜀
　　诸葛孔明弃荆州入蜀苏老泉甚诋其非世儒多是之而不知其说本元魏崔浩之对毛修也详毛修之传
</div>
    <div class="pagination">
<a href="疑耀_page9.html">上一页</a><span>...</span><a href="疑耀_page5.html">5</a><a href="疑耀_page6.html">6</a><a href="疑耀_page7.html">7</a><a href="疑耀_page8.html">8</a><a href="疑耀_page9.html">9</a><span class="current-page">10</span><a href="疑耀_page11.html">11</a><a href="疑耀_page12.html">12</a><a href="疑耀_page13.html">13</a><a href="疑耀_page14.html">14</a><a href="疑耀_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
