<!DOCTYPE html>
<html>
 <head>
  <meta charset="utf-8"/>
  <title>
   醉茶志怪 - 第 8 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   醉茶志怪 - 第 8 页/共 9 页
  </h1>
  <div class="content">
   齐某，束鹿人。与其友往山左，晚投旅店。友出买物，某挑灯坐。灯忽青暗，一披发矮妇人自几下出，面貌枯瘦，眉目愁惨，伛偻前行。某方惊愕间，又出一男子，貌亦惨淡，并肩立榻前，似有所诉。某惊号失声，其友适推扉入，物俱不见。因移居他店。 
曹商 
　　曹商，山右太谷人，与其乡人贸易于津。夜归，路经南郭外。时已三鼓，四顾无人。见有小车长尺许，马大如鼠，人裁如指，戴小缨帽如钱，辘辘然循墙而走。其行甚驶，曹力追莫及，恚曰：“戋戋之物，行何速也，待我追及踏碎之！”将至郭门，车稍停，曹踵至。忽砰然一响，高与城齐，人如魍魉，马类犀象，执鞭怒视，其状狞恶。闻车中人语曰：“此西贾也，宁舍命而断不舍财。勿伤其生，搜取腰中钱钞可也。”曹惊踣大号。转瞬竟失所在。自扪囊中财，固不曾失也，狼狈而返。曹其遇仙耶？何变相之速也？索其财而不索其命，仙固因其畏者而戏之耳。夫爱财如命，岂独西贾，特仙未之遇也。 
张老殿 
　　张老殿，邑人，居御河北。其院之东室，空无人居，用积零物。夏月，每晚纳凉庭中，有旋风贴地而来，入东室而没。怪而掘地，至五六尺，得一巨瓮，石板覆之。揭视，乃一老僧尸，迭膝端坐，皮骨已僵。不知何代释子，何年圆寂，惜无碑碣可考也。张畏而仍瘗之。 

醉茶志怪卷四 
爱哥 
　　杜翁，直隶人。家富于财而艰于嗣。五十余得一女，名爱哥，视同拱壁，溺爱过于常情。稍长，饰以男子装，呼为公子，人莫辨其雄与雌也。恐人见疑，使常酬酢于乡里间。而女亦自忘其为女，公然以丈夫自居。十五六岁，患痘几危，翁遍延名医调治，得无恙。既瘥，面麻削瘦，其貌不扬。而乡人羡其家，争愿妻之以女，翁俱未允。延师于别业，教之读。爱哥殊骄纵不驯，师悉含忍，遣聪明僮仆三四人伴之读，且供服役。每塾中日课，辄遣诸僮代，而翁不之知。翁期望颇切，课功甚密，又不忍拂女意，每示意于师。久无进益，辄怼怨，情见乎辞。师不耐，遂辞去。女益无忌，谓翁曰：“儿之学业已成，无待延师。”翁从其言。乃日处馆中，与诸僮博戏。翁询所读之书，颇能朗诵。翁益惑而溺爱之，每食必鸡舌羹。羹一杯须杀鸡数十，日以为常。翁虽殷富，而吝啬异常。爱哥任意挥霍，翁心虽痛惜，然以宠故，亦隐忍而姑纵之。诸僮皆服以鲜衣，一出入随诸其后，如锦簇花团。凡酒楼茶馆，无不任意游荡。又结纨裤子弟四五辈，订为昆仲。奢侈斗富，征遂酒食，日无宁晷，众竟莫知其雄与雌也。有优伶才官者，技貌双绝，一时名重。哥悦之，而屡招不至，于是携厚赀往，才拒不纳，哥兴尽而返。适学宪案临，翁谓哥曰：“凡人读书多年，文则辎軿青紫。今值考期，不登文场，恐贻人笑，奈何？”哥慨然无难色。补县郡试，投卷应考，阴使干仆以财贿当路，又以他人冒代，竟补博士弟子员，声名赫濯。世家求婚者踵相接。有同里王御史之女，美而慧，父钟爱之。见哥大悦，托戚党关说。翁不敢违，竟许其盟。居无何，王氏催聘甚迫，哥知之，颇自馁，乃谓翁曰：“翁使我服女之服，行女之行，则是女而己矣。今使服男之服，且使行男之行，谓为男可乎？”翁错愕，莫知所对。哥郁郁无所为计，日惟优游散闷，于教坊东遇才官，握手与语。才红晕于颊，相将入寓，势不能避，不得已周旋尽欢。哥又以厚利诱其师，师令侍公子寝。才颦蹙曰：“仰蒙高厚，侬岂不知。但生年十七，犹完璧也。从此凿破天真，实非所愿。”哥笑应之。将就寝，才涕云：“儿本世家子，幼为匪人所诱，作此贱役，一朝玷辱，九族蒙羞。”言毕泣不能仰。哥大笑不禁，入帷代解袜履，童犹撑拒，咿哑之声达于户外。师闻而呵之曰：“儿勿如此。我日以珍羞之味、绮罗之衣供汝，非欲汝守贞节光门户而建贞童坊也。区区囊中物，皆诸郎博得来。汝坐食于此，于心安乎？如再抗违，鞭楚从事矣。”才见逼，默不敢语，听其所为。哥抱于怀，曰：“儿勿悲，吾为尔择一佳妇，鬻尔出籍，而愿之乎？”才不语。再问之，才云：“但乞稍全体面，于愿已足，尚敢有过望乎？”及扪其体，肤腻如脂，戏握其阳曰：“好男儿！身有此物，何唏嘘学小女子耶？”才战慄惊悸，心戚戚然，默念鲁阳之戈，不知何以锋利。屏息既久，而按兵不动，心益惊疑，汗流浃背。伪睡以待。哥乘其睡，潜与同枕。片刻，哥亦朦胧。才私扪其阴，则坦坦平途，双峰对峙，大骇。哥笑曰：“可放胆矣。”才亦笑曰：“公子丰于财，何致穷无此物耶？”哥曰：“无此尚破尔胆，若有，断尔魂矣。”哥以实告。才甚喜，倒戈相向，大肆发挥。哥畅然满志，谓才曰：“今而后切宜秘密，予不负尔。”由是往来无间。越两月余，才请其鬻身出籍，愿常侍左右。哥从其请，商诸其师。师素以此儿执拗，屡欲驱逐，但怜其艺，未忍遽绝。闻公子言，如脱重累，不争其直，使从公子去。至杜家，随诸僮服役，慧过群仆，遂宠擅专房。杜翁亦喜，饰以女子妆，为爱哥纳谙小星，因蓄发箝耳，居于内室。人佥谓公子喜南风，而不知阿翁选东床也。王御史闻婿纳妾，大愤，促其速娶。翁不得已，备青庐为哥完婚。哥谓才曰：“今而知优孟衣冠，不可以久。倘王氏女来，何以待之？”才曰：“是不难。迎娶之事，卿自任之，床第之私，予代之可也。”公子闻之，大悦，从其计。王女入门，虽夭夭少好，而悍妒非常，合卺后见夫宿妾房，大不平，犹拘为新妇，不肯遽发。因循半载，从无当夕事。归宁时，涕泣不食，忿欲觅死。父母询其故，不答。访诸婢媪，始知其故。御史大怒，登其门诮让之。翁惧，迎妇归。妇迫令出妾。公子向妇婉言知悔，妇怒曰：“妾王御史之女，三从四德，无不备晓，有何失德于汝，而竟不以伉俪视之？”公子笑而不答。女红晕于颊，怒容可掬。公子曰：“得毋谓我偏爱妾耶？今夜即来伴新娘子。”妇益羞怒，语侵翁姑，翁姑以好言慰之，其忿始解。随即唤妾至而痛挞之。公子无如何，与之约曰：“今夜遣妾来，以明我不二。”至晚，才至妇室，妇怒逐之。才抱衾强卧，妇怒欲觅杖，其仆媪止之，私谓曰：“娘子勿尔，倘遂妾去而公子不来，是为渊驱鱼，为丛驱兽也。公子使妾来，是激娘子之怒，逐之，中其计矣。不如纳之。”妇以为然。妾曲意承迎，妇终不悦，曰：“郎不自来，而遣汝塞责，是奚落我。再作态，当以赤铁烙尔口。”妾曰：“今夜自有郎来，使娘子尽欢。”妇益怒，又欲操杖，为媪劝解始免，遂悒悒卧寝。妾潜就妇低声曰：“娘子勿怒，召和而缓至，何伤也？郎君寂寂寞寞，清夜难堪，不知垂多少涎耳。”女以为谤己，气冲发指，赤身起扑之。才乘势颠倒。妇猝不及防，昂然直入矣。咋其口，笑曰：“郎来也，郎来也，娘子勿怒矣。”稠云密雨，曲尽绸缪。妇转怒为喜，骇而问故，才曰：“公子不敢见娘子者，缘公子亦娘子也。妾，公子之内嬖，实公子之丈夫也。以予一身周旋于两间，应无不可。然公子丑如鬼，而娘子艳如仙，辟如择羊，岂效甄宇，娘子岂不知之？”妇喜甚，抚才曰：“好男儿貌胜莲花，与卿愿为并蒂。”才恚曰：“初会面即便挞楚，令侬难堪。至今棒疮尚痛，明日请退避三舍。”妇力白其悔，痛自挝。才遽止之。妇乃矢誓旦旦，愿期白首。才笑相许。月余，情如胶漆。哥不耐，至妇所唤妾，妾不应。妇曰：“公子光明磊落，不偏厚于妻妾，使我辈二女同居，共不得志，以表公子无私。今何作此态耶？”公子词穷，自思以美果让人，作事颠倒，悔已无及。从此饮食不甘。父母为之调停，使妻妾各以半月伴寝，遂遣妾随哥去。至半月，当入妻室，哥畏葸不往。父母苦劝之，不得已从其命。妻知其伪，固诱之淫，哥衣不解带。将近十余日，妇不耐，曰：“闻郎君身无长物。信然乎？”公子不答，及期始伴妾去，严禁妾不与妇通，会面更无日也。妇恚甚，招公子来，留于室，夜谓公子曰：“尔之伎俩吾已勘破，不实言，吾将遍延亲党来，以扬其丑。如明言之，有妾同享，外人勿得知也。”公子伪睡不答。妇怒沈半晌，出其不意，捋裤而手探之，则蓬蓬须发，满口于思，大笑曰：“今日尚惺惺假作态乎？明日即遍传播。”公子泣曰：“予非故为妖异，父母老而无子，以我代之，作此不明之事，幸人不之知。既已如此，背之非孝。卿亦人子也，若伤二老之心，则不孝之罪，不独我一人也。且予已有娠矣，尚赧颜争夕乎？”妇曰：“公子何以置我？”哥再拜曰：“予分娩时佯为患病，烦卿坐褥一月，伪为生子。果男也，共抚之，两全其美，仁孝在其中矣。此后阳台请君独据，予将雌伏矣。”言毕泪下如雨，妇感而许之。又月余，公子举一男，潜闭内斋，屏绝诸务，延医诊视，医云：“气亏阳痿，日进参附。”公子弃诸药，市产后之剂服之，得无恙。妇蓬首垢面坐帷中，锦衾蔽体，居然生子。公子遣妾来侍妇寝，又雇乳姆哺儿，母子均得舒泰。于是贺者盈门，王母亦喜，备仪物甚丰。视其儿方面大耳，卧锦绣襁褓中，洵是福相。越三旬，夫妇并起，登堂拜其父母。翁欣然有含饴之乐，视儿如掌上珠，命名曰“福生”。福生者，父所生也，而他人不解其意。公子从此遣妾常在女所，女嬖之，稍离之勿悦也。妾亦怜妇美，两情欢恰，与公子绝迹矣。公子抑郁成疾，红潮为之不来。医揣公子体虚，率进兴阳固肾之剂，愈服愈危。又有凝公子为疡症入内者，更以攻毒之品投之，于是病致不起。公子泣谓父母曰：“鱼目混珠，终非长策，今幸有子，宜善遇之。王女不可恃也。儿为二老者至矣，今寿不永，可为奈何？彼亏我之短而有负心，予必夺其魄。儿死即遣之嫁，万勿久留，恐出意外之丑。彼才优者，恨未能生啖其肉耳。”言毕而逝。父母痛如割心，以丈夫礼葬于祖茔之侧。妇不为之缞绖。翁劝之，妇曰：“我与彼妯娌也。妯娌无是服制，不敢违。”翁辞窘，不敢强。妇遂炫装敷粉，日与妾戏。妾亦不安于女子装，一仍其旧。翁忿挞之。妇与才并怒，共起挝翁，且曰：“我尔家之婿也。尔女既亡，我有嫡妻。如不相容，我便携眷去，不受尔羁绊也。”翁怨忿填胸，恐其败露，转善言安抚之。才每私出夜游，翁已无奈，渐渐白日亦然，继为狭邪游。无赖子每出入其门，翁恨欲死，乃对灯堕泪。忽举首，公子立灯下。翁大骇。公子曰：“父勿惊惧，此来正为父与儿也。明日唤乳妇抱福生于母所，朝夕善守之，防彼毒手，儿自有术以报之。儿一生暗昧不明，致遭奇辱，因生平暴殄天物，故夭寿命。然所恃者孝行不亏耳。幸得请于帝矣，许斩此淫佞。”言毕不见。翁疑为梦，然闻此言，姑含忍之。一夕，家人呼有盗，于是群起操戈相逐，见墙阴一人攀壁方登，有健仆猛刺之，颓然而倒，缚视乃其邻子，呼云：“予本不愿为此，尔家才儿约我来，许我瓜分。盗魁在汝家，与我何尤？”翁闻言，令解其缚而释之。次日，以厚资遣才去。妇见才去，假归宁，意欲与才野合耳。而王御史家法森严，内外隔绝，妇与才会面殊难。计无所出，乃使其心腹婢托买丝于门外，得遇才，告以秘计。才归，夜呼其党逾重垣入，思劫女掠财。方至前庭，见爱哥立廊左，才大惊，猛斫之，遂倒。王仆群至，见有持刀者，众先擒之，乃才官也。于是众盗奔窜，王家多健仆，争缚之，无一脱者。烛视所斫之尸，乃即妇也。盖妇阴嗾才行劫，乘间与共遁。是夜闻声即出，不期竟为才所杀也。王御史始知其女非良，痛恨之，送盗于有司，尽置于法。后福生长成，联捷登第，奉其祖以终老焉。 
　　醉茶子曰：掩耳盗铃，未有不暴露者。况为之易装娶室，岂假者竟能真哉？自立于必败之地而欲求全，其可得乎？杜翁可谓愚矣。若爱哥始则放荡，后则知悔，无如阴阳反背，事终不济，天所以始弃之而终怜之矣。夫事不可以矫揉作也。尝见柏舟操节，暗偷韩掾之香；柳陌游春，浪掷卫车之果。或明或暗，终被人知者，丑之所在，弥缝难也。乡有翁媪，老而无子，三女皆待字。共议守贞养亲，而幼女终默默，二姊咸唾之。父母聘其幼女。后父母终，家道寒苦，其婿出赀殓殡之，众叹其幼女贤也。其二姊守贞，于亲无补，惟闭门茹苦，虽族中侄辈俱莫睹其面。后皆病癫狂。长者先死，次者病十余年方死。其平昔癫语甚丑，皆其心事。噫，矫情有何益哉！ 
狐师 
　　宫生斯和，浙人。父贸易于津，娶北村赵氏女，遂家于是焉。生从垫师读书于萧寺，因冒籍赴通州应考，院试被黜，意颇不平。与二三窗友自州归，离村半里许，有演外台戏者，众相聚观。生见一女姿容绝代，拥挤众中，粉污交下。未几至台前众健儿丛中，摩肩相立，众俱若未之睹。生心怪之，归告诸友，佥云未见。至晚，生归寝室，挑灯独坐。举首则女子立几前，生拒之，女不去。生曰：“此塾也，非女郎所宜到处，若为人见，无颜甚矣。君纵不畏人言，吾欲避嫌瓜李。请速行，友且至矣。”女曰：“予狐仙也，予之形唯君独见之。”生曰：“市上遨游，非子也耶？毋托狐仙以诳我。”女曰：“君勿多疑。君试思市上热闹之场，塾中幽僻之地，何物女儿，能独往独来，而使众耳目如聋聩者？”生恍然曰：“君诚仙人，此来何意？”女曰：“实告君，君前生为山右富室，每于猎人手买禽兽救生。彼时予未成道，误为猎者所获，幸君救免，兹来特报此德。”生曰：“此尔辈之故智耳，非云有缘，即云报德，其实意在苟合。”女正色曰：“此何言也？予所谓报德者，非床第之爱，乃衣钵之传。君有夙根，前程甚远，顾质美未学，犹璞玉未琢。自揣学问固陋，然教君尚觉有余。君肯师我，当竭力诲之。”生踯蹰有难色。女云：“满招损，谦受益。今汝趾高气扬，宜其一芹尚不能采。”生闻言，怒曰：“衡文者无目，于我何尤？”女曰：“不怨胜己者，当反求诸己。君不知责己，徒詈主司何为？”生曰：“此老生常谈也。予何尝不知责己，所以不平者，以他人非能胜己耳。”女云：“何也？”生云：“如某之功名以贿赂得，某之功名以夹带得，某则以关节得，某则文本不佳以侥幸得。我何有其一？不过但凭文耳。”女曰：“此正人之所以胜己也。彼以贿赂，君当自怨无钱；彼以夹带，君当自怨无胆；彼以关节，君当自怨无门径；彼以侥幸，君当自怨无命运。数者并无，然则可凭者文而已。君平心而论，文果佳乎？”曰：“佳！”女曰：“如文之某处，何以云佳？”历指其疵，宛如目睹。生大惊曰：“君未见吾文，何以指谬如是之不爽耶？君真神人，敢不拜服！”言毕再拜，执弟子礼。女曰：“君服我之神耶，抑服我之识耶？若服我之神，是我以术取；若服我之识，是我以学胜也。圣人之道，不过平易近人，愿君勿以奇异视我。则子之学日益进矣。”生曰：“今而后敬聆师训。”女喜曰：“孺子真可教，从此呼为姊弟可也。”因呼为“胡姊”，遂独居静室，夜为生讲贯，剖疑析义，问无不知。生偶有荒怠，辄加督责，懔若师保。每夜来，将晓即去，卒不及乱，而色厉词严，亦不敢犯之也。尝谓生曰：“读书之道，当取其精而遗其粗。古人所谓观其大略者，非疏忽也，其用心不在寻章摘句耳。今君之案头所陈者，不过讲章一卷，时文数百艺而已，其识见果安在哉？夫博览经史、诸子百家烙化于胸中，固亦大难，第学问长进，不可不阔眼界。今之时艺最足缚人才思，并令人无暇更读他书。然诸书与古诗文，亦不可不着意也。”生曰：“朱注可尊乎？可驳乎？”女曰：“晦翁《四子章句》一书，如暗室逢灯，夜行见炬，洵属有功于世。然其中亦有不可过拘泥者。如『获罪于天』，天谓即理也。意以为于理不合，即于天不合，故谓天为理。若谓理即是天，天即是理，似乎误矣。果如晦翁之言，则『天厌之』，何不云理厌之？『天将以夫子为木铎』，何不云理将以夫子为木铎？并『理丧予』、『吾之不遇鲁侯理也』、『夫理未欲平治天下也』等句，皆改成理字，可能讲乎？予不必多赘。如此等处，当独具眼力，不可为古人所愚。非必一知半解，强词夺理，便欲压倒古人。夫取其意，何可摘其非；尊其言，不必护其短。此平心之论，何必先存一尊之驳之之见于胸中耶？至朱子《诗经注》，则多有模棱语。如《郑风》率指为淫奔，且如『此疑亦淫奔之词』，既疑何注？拘泥处如『惧其嫁不及时，而有强暴之辱。』何其迂阔！夫辱不辱在人，受辱不受辱在己。焉有嫁不及时，遽来强暴之辱？遂令贞信自守者以此为可惧。吾想极乱之世尚不致如此，况二南被化之国乎？此等处可以不必死于句下也。”生闻言，如晨钟暮鼓，入耳豁然，遂悦服遵教。每塾中课题，女先一日即知，为生讲析研究，俾成佳作。漏尽女自去，生始就枕。如是年余，生文思大进，塾师不能易一字。同学者共猜之，然不料其有是也。一夜，有同学生起溺，闻生室中有人声，舐窗私窥，见生孤坐灯下，言犹未已。叩扃穷诘，生不能隐，具以实告。同学生曰：“妖由人兴，不早与绝，是自求祸。伊谁见古来名儒，有受业于狐者？学品果优，避之不暇，况公然敢犯函丈而居师位乎？”盖阳虽规诫，而阴怀忌妒。因与众约，次日各持利刃，突入生室，左右乱击。生见女怫然而去，乃谓众曰：“诸君不必恶作，彼已去矣。”众乃挽生同榻。生忿未眠，闻窗外女呼曰：“宫生学业已成，拾青紫如抬芥，好自为之，毋荒旧业可也。予与君缘分已满，即无诸君此举，予亦不久留。尚烦寄语诸君，如某某与我有一面缘，五年后会于石桥，志之勿忘，予去也。”众聆言不胜悔惧，急开户出视，但见星月皎洁，银河在天，而女已渺。后生与众友同车入都，应春闱试。至通州，经石桥，见一女子姿容绝代，自对面来。众目送之曰：“美而艳！”生审视曰：“是胡师也！”下车即不复见。众亦惊叹久之。是科宫高捷南宫，其友亦同榜登第。 
伍明伦 
　　伍明伦，渤海人，家无恒业，为盐商伙友。偶失事，穷困无聊，或荐之于豫商。至豫，则肆中人溢于事，商使之居市后闲院，月给以青蚨千许，以俟有缺补用。伍愁闷欲死，思归故乡，而又无资斧，遂隐忍之，大遭诸役白眼，饮馔或呼与之。一夜，独坐廊下玩月，仰视月中隐隐有红霞一朵，直降庭际，光彩射目，一红裳女子艳丽如仙。伍惊起，女子笑曰：“勿怖勿怖，何前日心愿，今遽忘耶？”伍不解，不觉膝为之屈。女曳之并坐，询其起居。伍诺诺。女隐以钩蹑其胫，间以游语，遂相狎昵。伍问：“卿自月中来，得毋嫦娥也耶？”女曰：“嫦娥月殿仙人，妾不过宫中之侍婢耳。君前身亦月中人，捣药仙翁是君大父，君其子孙行也。妾在殿前为仙人取药，君忽以眉目送情，仙人知之，怒欲刑责，为捣药翁苦求得免，于是降谪人间。不图一染尘浊，前日事茫不记忆。妾此来亦是私奔，聊报君之痴情耳。”问：“嫦娥知之奈何？”曰：“彼由人世奔入月中，妾由月中奔入尘世，其奔一也，乌得禁之？虽然，亦须慎密，彼若觉之，甚无益也。每望月满，妾当自来。”天将晓，飘然而去，至期果来。如是年余，依恋最笃。伍以贫窘，浼其援助，女曰：“妾无能为力，君家捣药翁有奇术，可博取富贵。君于十六夜设香案拜祷，当有效。”如其教，商果遣伍司会计。又半载，肆中掌橐钥者故，商使补其缺。于是衣履饮馔，较前悬殊，即众役亦奔走逢迎，供驱使焉。又久之，积有金帛，遂为狭邪游，歌童舞妓，不离左右，商颇厌恶。女私谓伍曰：“君薄有赢余，便不安其分，居停颇不耐之，可为奈何？”伍爽然自失，求计于女。女曰：“君家翁自有妙术，明日妾浼其同来，君自哀之。”次夕果偕至，皤皤然一白须老翁也。伍拜尽礼，翁喜曰：“阿儿勿忧，有老夫衣钵在，保无虞也。”携手至密室，授其术。伍从此挟其术以悦豫商，商惑焉，衣履易著，食同座，寝同床，金钱任伍自取勿过问。伍颇快意，益感翁，朔望必设祭。豫之缙绅官长结交为昆仲，皆以得友伍为荣。众中有鲠直者，伍以其术惑之，罔不颠倒；向之薄待己者，设计惩创之。家蓄多金，颇置良产。自顾生平于愿已足，乃购某家废园，将建月华楼为迎女也。工未兴，女忽至，谓伍曰：“好事者白于仙子，仙子甚恚，不令妾离跬步。今此一别，永无见期，君亦宜自敛抑。盈满为灾，悲于死丧，慎之。”泪滴红裳，乱如雨落。伍亦泣不能抑。未几，霞光满室，照灼如火，众役佥至，而女已渺。 
　　醉茶子曰：天下之恶习染人深者，莫过于盐务。故昔人云：“务者，误也。”言误人也。其充商者姑勿论，即如盐伙，其劣尤甚，故又谓之“盐毒”。毒者，深入膏肓，不可救药，较诸游幕曰“幕习”、作官曰“官派”为尤甚也。所以然者，皆众小人谄谀所致。为商人总司其事者，群呼为“总台”，作镇曰“镇台”，其尊号直与督抚藩臬并驾齐驱矣。其至引地也曰“回店”，于是店役跪接于道左，巡役护送于途中。甫一登程，安车早备。才经回店，盛馔早开。其获盐犯以送官，俨若献俘；其结盐案以达商，宛如报捷。种种恶习，难以枚举。及其失事也，嗒焉丧志，皇皇然如丧家之犬。始也贪囊尚存私蓄，聊以糊口；久则质物典衣，无所不至，萧然四壁，徒叹奈何。向之气焰蒸蒸者，至是一扫而净矣。呜呼，天下谋食之道甚多，何必为此哉！ 
鼠友 
　　江苏乙，寄寓直隶客店，传者忘其何县何驿，独卧吸烟。有大鼠如猫，伏床边俯嗅烟气，迥不畏人。乙曰：“尔亦瘾耶？”戏喷之。鼠受之以鼻，半晌，徐徐自去。如是数日，率以为常。乙本长随，时失事，资斧匮乏，愁闷无策，向鼠叹曰：“囊罄粮绝，困惫待毙，恐不能与君常吸此味矣。”言毕，唏嘘久之。鼠闻之，双目灼灼，若有所思，返身遂去。须臾复返，衔洋钱一元置枕旁。乙欢然捡取，出购芙蓉膏就灯烧吸，大肆吞吐。鼠亦酣畅淋漓，饱其所闻而去。次日复至，衔洋元三饼。乙益喜，喟然曰：“知管仲者鲍叔牙君，知我贫而厚施于我，是我之叔牙也，谁谓鼠无牙哉！”自此呼鼠为朋友。鼠辄至，饮食与共，吸烟则伏其旁，夜则共寝，人畜相安，不啻莫逆。鼠每出必衔洋元一二枚，日三四返。积半载，囊橐充牣，衣食俱丰，甚德鼠。逆旅主人窥其状，颇涉疑惧，细察之，昼无所营，夜扃户寝。吸烟外无事不出户庭，又不滥交友，决其非盗也，益奇之。乙有旧主某太守，将之任所，适寓此店。见乙询其何往，乙对以闲居将谋栖止。时太守乏干仆，令其随任，乙欢然乐从。次晨束装就道，行数日，已越数百里。饭后吸烟，忽忆及鼠，失声曰：“我友危矣。”同人诘其为谁，不答，慨然诣主请假。主人询其故，亦讳不言，但叩首请赏假。太守许之。乙驱车昼夜兼行，至客店，顾谓主人曰：“我居之屋有人寓否？”曰：“未也。”急令发其钥，尘土满榻，诸物如故。乙张皇四顾，若有所失。主人骇而问故，不答，急遣主人去。主人方出户，乙大呼朋友者再。主人以为唤己也，急入，乙又遣之。主人益疑，立窗外潜窥之。见乙遍搜室内，揭席得大鼠，扪之，气绝而体已僵矣，失声大痛，抱于怀，号泣甚悲。主人诘之，不答，藏鼠于怀，出门去，市购衣衾棺木甚美，使舁于店中，怀出死鼠，殓而哭奠之。祭毕，向主人备述颠末，且云：“我困苦欲死，非鼠无以有今日。不图一时疏忽，致令戕其生。鼠非我杀，实由我而死。九泉之下，负此良友，我何以为情哉？”泣涕不止。主人疑团冰释，浩叹久之。初，鼠之盗洋元也，肆中失物者凡数家。有一家失去尤多，随处严察，终未获盗。物议纷腾，连累颇众。至是市人佥闻之，而亦无如何。乙买田数亩葬鼠，封树立碑而后去。归白太守，太守叹曰：“不忘德，仁也；不负心，义也。鼠尚不负，宁负我哉!”重用之。 
　　醉茶子曰：人当困苦之际，箪食豆羹之惠，其德不忘，况千金之赠乎！厚报死鼠，固其宜也。盗泉之水，虽渴不饿，此充类至义之行，求之古人尚难之，况庸人乎？原其心，悲其遇，可矣。昔人云：“屋内吸烟，蝇鼠等俱有瘾。”由是观之，洵不诬也。然为瘾所迫，至使鼠亦盗金，则人之荡检逾闲者，更不奇矣。顾得之则生，勿得则死，鼠终以此毕命。洋烟之患，流毒及于庶类，可胜叹哉!予有《烟赋》，录子左。其词曰：“绵邈春愁，用何物兮解忧？有芙蓉膏之异味，非鲁璜越璧之难求。花名莺而色艳，烟号鸦而味稠。种自分乎墨白，用无间乎春秋。灯惟贵乎太谷，斗必取乎寿州。故使嗜其味者，俾昼作夜，化刚为柔。方其始也，无事萦身，有文在手。或伴青娥，或寻红友。趣觅灯前，事添饭后。食之以时，尝焉亦偶。一钱二钱，七口八口。谓夫宿疾全消，精神顿有。非戚将军之临阵，何用灰瓶；非范大夫之当筵，胡持玉斗。仙殊弄玉，横吹翡翠之箫；人岂陶潜，高卧烟霞之薮。则有枕高灯矮，床小屏遮，消闲岁月，吞吐云霞。招众民于广土，系荡子于名花。首尾都精，镶柱头于美玉；细微必达，隔斗柄以轻纱。对枕谈心，尽倾肝鬲；向灯呵欠，徐动齿牙。味酿胸中，顿醒襄陵之酒；香留舌本，犹浇顾渚之茶。又有花浓野馆，春满藤床，结风月偶入温柔乡。解醒汤无容更饮，相思草可许同尝。香桔干而为斗，甘蔗老而作枪。迷清梦于灯前，微酣蝴蝶；薰浓香于被底，羡煞鸳鸯。苟浅尝辄止，即多食无妨。至若锦绣人才，貔貅武士，即贪恋而旷功，亦因循而废事。萦烟气于寸衷，粘烟痕于两指。凌晨未起，久疏囊萤之功；晌午犹眠，定减射雕之技。欲奋勉以求名，胡颓靡而若此。迨夫囊钱告罄，贫无立锥，已成大隐，无有止期。色枯槁而类鬼，项瑟缩而如龟。身战战兮骨立，目汪汪兮泪垂。幸余劫后之灰，火能重炼；纵有淋旁之土，水难再追。如兹丑态，是谓穷吹；苟不力戒，亦奚以为。奉劝隐者，已而已而。” 
阿菱 
　　王生愿，齐之世家子。步年轩轾，迥非常俦。父名司理，训诲綦严，日闭馆中课之读，虽亲戚不使通庆吊。时村中有演戏者，生私出观之。剧终天晚，恐归受责，徘徊道左，远望家门而零涕焉。未几，信步出村，东行里许，路旁一老姥谓曰：“若个好男儿，天已如许晚，尚踟蹰于此，将何往耶？”生以情告。姥云：“归必受楚，不如随我去便佳。寒舍不远，当不使郎君露处。”生收涕大悦，遂同行。至一村，短篱周匣，中有柴门如窦，携生手俯身入。中殊宽厂。行数武，有老屋数楹，石枕竹床，颇觉雅洁。秉烛命坐，见几上棋枰书籍，不类农家，问：“老姆精于诸艺乎？”姥云：“幼时亦颇娴习，惜未能精。老身皮姓，有一甥女，自幼失怙恃，寄居寒家，针黹之暇，令其释闷。此儿颇慧，乳名阿菱，待老身唤来，伴公子戏。”俄去复返，引一女郎至，双鬟垂耳，娇艳动人，立灯下，秋波微睨，笑态盈盈。生魂魄飞越，应对屡乖。姥云：“菱儿暂陪公子，予去作馔来食。”姥去，生问女郎年几何，女云：“十四。”生云：“小我一岁。”女云：“小一岁便如何？”生云：“此后好呼唤耳。”女云：“谁是尔婢子，辄便呼唤？”生云：“称呼耳！”女云：“何以相称？得毋夜郎自大耶？”生云：“不敢不敢，卿须呼我为郎。”女笑云：“我以为兄也。侬最怕狼，不便相呼。”生云：“不呼郎呼我为甚？”女掩口云：“不呼尔为狼则呼为犬。”生云：“无故奚落人，当罚尔。”遽前夺其帕。女笑声嗤嗤，掷帕于地，生急俯拾，而女早抬起。生持其腕而复夺之，姥揭帘入，左手执盘，右手持匕箸，堆置几上，谓生曰：“此儿自幼娇养，有多慢客，幸公子谅之。”生极赞其慧。姥云：“如此痴憨，不畏郎君笑耶？可入厨去，悉将物来。”无何，女将杯盘罗列盈几。姥云：“我家固无男子，亦无仆婢，蔬食不堪奉客。”生谦让后，食味俱甘脆，而莫能指名。询姥何处得此佳味，姥云：“郎君日居富贵之乡，列八珍，食万羊，此等山肴野蔌，不常食，转以为奇耶？”生食之甘，益询其名。姥云：“盘中红丝白理者，紫驼之峰也；肉腴骨脆者，黑熊之膰也。饭乃红莲之稻，汤乃碧糁之羹。市远殊无兼味，但祈强饭为佳。”生赞不已。姥云：“今日既屈嘉宾，愿行一酒令以佐饮，公子愿乎？”生急请命。姥云：“取骰子四枚一掷成点，当拈古诗一句与色子相合，否则罚以金谷酒数。”女一掷，得“三三一六”，云：“三山半落青天外。”生掷得“一么三三”，云：“月点波心一颗珠。”女云：“何不云『万绿丛中一点红』？”姥云：“郎君思亦巧矣。”生请姥掷，姆掷得“两么两六”，云：“双悬日月照乾坤。”令毕，各饮一杯而止。席终，姥扫榻展卧具，止生宿。生云：“独居胆怯，愿姥遣人伴寝。”姥云：“生醉矣，此处无虎狼，保不衔生去。”乃留烛携女同去。生辗转终夜，思欲直言，恐不遂，或遭其辱。天将晓，闻对户房中老姥与阿菱唧唧不休，恍惚似议婚。晨起姥来，生问阿甥有婿家无，云：“未也。”生云：“择婿如何等人？”姥云：“性情温和，品貌秀雅者方许之。”生云：“若小生者如何矣？”姥沉吟云：“公子甚佳，老身也颇倾慕。俟商之于甥，如其愿也，则今夕良辰，即备青庐，无劳亲迎焉。”生大喜。姥去，生伏窗听之，女云：“生年少浮动，春风邂逅，秋扇弃捐，儿何以堪耶？况彼无媒妁之言、父母之命哉！”姥云：“儿误矣，生至情人也。我辈混迹人寰，所欲皆其自择。仙凡路隔，谁见有尘世人为狐仙作蹇修者？媒妁可勿计，我将使彼自达其父母焉。”女云：“虽然，不可太急。”姥云：“前缘夙定，非老身之强为也。”女云：“红鸾未动，速则有灾。以儿卜也，当迟之两年，否恐不利。”姥云：“成事在天，儿勿虑也。”出谓生曰：“以公子才貌门第，有何不可。第恐不能自专，归烦禀命尊人。如其协也，予择吉送女去。实告君，我辈狐仙也，与君有前缘焉。”生云：“区区之意，姥所深知。顾此言何以告父母？”姥云：“不妨。蓄有一物，归而献之，为言求婚，尊人必愿。如有回音，可于某日俟我于城东之石桥。”乃出一绢，包缄固甚密，赠生藏诸怀。导生出门，嘱云：“所约之期勿忘也。”返身遂去。生视之，松楸夹路，并无居庐。寻途而返归，不敢隐，实告其父。父异之，启其缄，重纸包裹，中一铜尺，其铭云：“尺非长，寸非短，宜子孙，垂久远。”洵汉代物，不禁咤异。先是生父司理，曾游咸秦刘太守幕。守酷好古玩，凡民间有古器，多方罗致之。有某生蓄一铜尺，守知之，设计强夺去。生忿，控诸抚，抚恶其贪，将坐赃免。守惧，遣人央抚，请以尺献，抚许之。盖抚好古之癖，更甚于守。守不得已割爱，启箧取尺，先一夕为其戚林某窃去，怀物遁归，至中途忽失去。守无所措，上台催索甚紧，而某生亦讼不休。守乃遣人寻觅，许以千金。固疑是林，而已遁去。知司理与林同里，来函乞司理搜求，言词哀恳。司理在幕府，知之甚悉，故今得此物，喜出望外，深感其情，欲结婚，且将诣咸阳谒守，指日登程。时有其内兄余某者，力阻之，云：“匹夫无罪，怀璧其罪，赃物之来，行踪谲异，留之不详，不如售之以去累。且狐仙亦不可为眷属，亟宜绝之。”司理信其言，以他词答守，藏尺于箧，不践仙盟。生愁思无聊，忽忽至半月，私至城东。姥果在，喜云：“我固知郎君不失信，奈尊翁决绝何？老身以千金相赠，何妄信邪说？窃恐祸至，阿菱已许人，郎君宜再寻佳丽可也。”生挽袂，大痛失声。姥云：“郎君收涕，予戏言耳。有一策，能从之尚可为。君家后院楼，屏人独居，俟夜有红灯，予即送女至。”如其教，果有灯贴槛际。就之，见阿菱坐楼上，光艳胜于初见时，遂成夫妇，栖于别业，俨然伉俪，至晓始去。于是凭肩望月，交臂谈心。女恒若不快，生怪诘之，女云：“凡事强合者必不能久，况婚姻大事乎！予两人恐不能常聚。”生以他辞掩之，女叹亦止。于是和诗猜谜，颇觉雅趣。一夕，灯前猜谜，生云：“昔人有禽字，猜为会少离多，颇确切。”女闻之，愀然曰：“不如手到擒来为佳。”如是星离月会，约有半载，渐泄其事。生父忧之。适余至，生谋诸余。余为延术士粘朱符于楼窗，女大不怿，谓生曰：“妾言验矣。幽期密约，胡可以长？不如从此去，否则定遭奇祸。”生苦挽留，女终不乐。未几，术士作法于庭，仿佛有清烟自楼内出。术士云：“妖被擒矣。”举家相贺，女自此不再至。生神思迷惘，若有所失，独坐空斋，对影成两，乃赋一诗云：“楼上红灯不再过，凄凉孤月泛金波。从来佳丽尘寰少，自古书生薄命多。枕底香盟余绣履，奁中遗物剩青螺。伤心最是黄昏后，独掩空帷涕泗沱。”反复吟咏，忧闷欲死。生父以为可庆，而余亦以功自诩，往来益密。因求铜尺，暂假观玩。司理出尺示之。未几二人痛饮，司理醉，余乘间窃去。及醒始知，急往寻余，余已买舟诣秦矣。盖欲持此以要太守之金也。司理急追之，及至秦，余已先到谒刘守，及探其行囊，则铜尺乌有矣，遂与守言：“铜尺在司理手，彼悍不欲与。”于是守衔之。司理至秦谒守，守有怼词，因述其情，守勿信，遣人招余，余已归矣。司理遂息于逆旅。守使人许以金而索其尺，司理力白其无。太守疑其居奇，益恨之。时郡中有巨盗案，守阴使人言于盗，污司理为同伙，所言里居甚详。捉司理至，搒掠甚苦，终无词，陷于囹圄。盗中有任姓者，性梗直，知司理冤，乃谓曰：“予虽大盗，具有天理。明日堂上，予代白君冤而噬余某，使彼来纠缠此案，何如？”司理泥首泣请。越翌日，守理案，盗诬余，请守行文关之。齐东令某，与守有旧，差役捕余，搜其家，则铜尺在其柜中，赃证并获。余口不能辨，遂坐同党罪，以铜尺入官，司理得免。既出，阴怪其事，而未知其由。自遭大讼，贫无立锥，至于悬釜。一日，将乞米于邻，甫出门，有老姥持五斗米求售。司理诉其窘，姥慨以米赠。司理感之，邀至其家。生视之，阿菱之外祖母也，不觉失声。司理询其故，生以实告。司理颇觉自惭，向姆谢过。姥云：“君爱子之情，老身何怪。前日铜尺，使获脏于余氏者，皆我为之。”司理深感其义，询阿菱何在，姥云：“纸上符箓，其奈我何！阿菱固无恙也。”司理亟求婚姻，姥不许。乃跪求之，始应其请。因问姥居何里，姥云：“予僦居城南王氏第，君择良辰往聘之可也。”于是以百金赠司理，使备青庐，遂出门去。司理备乘舆，至期往，见王氏第仆役纷纭，金玉锦绣，居然素封，奁物丰侈，有珊瑚镜台高三尺许，中嵌汉时透光镜，其余珍物，多不能指其名。众视阿菱，皆惊为神仙中人，比燕犹肥，较环稍瘦，才如道韫，德似孟光，虽西子、王嫱，不能擅美于前也。人见之罔不惊叹。生家自此亦小康。闻刘守终以墨败。菱循循妇道，善理家，终日欣欣无戚容。尝谓生曰：“天下事强合者终离，违天故也。今而后可百年矣。” 
汪某 
　　汪某者，传者忘其县邑。家中惟一老母。有妹幽娴贞静，及笄，许字于邻村管翁之子，亦务农为业。相隔十余里，素相稔熟。每遇于市廛，辄相醵饮，情益亲密。妹于归后，至旬月归宁。及归夫家，则兄御车送之，谓之送亲，乡俗然也。管翁知汪偕来，备酒肴与汪痛饮，晚即止宿。有汪村无赖子觊觎其妆奁，夜穿窬入妇室，攫衣袱去。妇惊大号，夫起追之。汪亦醒，逐诸其后。管氏子追数里，将及，贼恐，弃袱道左，管追犹不已，奔及，从后抱其腰。盗不得脱，急抽刀刺其胁，颓然而倒。盗见其毙，归家裹粮夜遁。迨汪后至，见路旁有衣袱，知为妹物，视其处，离己家不远，拾归，待明日为妹送之，至管为盗杀，则未见也。天明，管翁以子久不归，往寻之。见尸横道旁，疑汪所杀，鸣于官。遣役将同往，诣汪家。汪出见翁，戏云：“衣物已失，谅难璧返，翁胡为乎来？”翁无语，入其室，见袱色变。汪举袱付翁云：“本欲为翁送去，今既来，请自将去。”翁让之，曰：“赃证并获，夫复何言！”汪大骇。不容分辩，捉将官里去。邑宰黄某，毒施五刑诬服，坐以因奸致杀，拟兄妹并抵。汪有舅刘某，疑汪冤，第案已结，无可奈何。越数载，贸易关东，遇乡人，即杀管之盗也。相见甚欢，遂并入酒市饮。语次屡以管家失盗事盘问甚苦，某云：“管氏子冤已伸。”问：“何以伸？”云：“其妻与妻兄并抵。”盗惊曰：“冤哉！”刘以其言有因，苦诘之。盗似悔失言，语多支吾。刘乃亟劝以酒，盗大醉，试以言相诱，且云将烦其司会计。盗甚感，徐以言餂，尽吐肝鬲，云：“若非知交，此情不敢泄。杀管子者，实我也。前在乡时，仆落魄好赌，不得已夜盗其物，被彼穷追。予弃其袱于道左，以为得物斯已耳。不料彼尚纠缠，且云识我，将为播扬。窃想邻村本皆熟识，此后何以见人？急抽刀刺之，遂毙其命。潜逃此处，得小负贩，聊以无馁。不知冤连多命，此悔何追！”刘云：“大丈夫既往不咎，此宜缄秘，请勿谈也。”盗唯唯。乃邀入逆旅，复酌。盗醉如泥，卧眠榻上，刘遣主人坐守之，诣官鸣冤。官即差役往捕，盗犹未醒。至公堂，未刑而服，乃移文发回本县。是时黄令宰任邱县，闻其事忧闷欲死。有王姓武举，虎而冠者，居恒奔走公门，鱼肉乡里，诸多强霸事。黄喜其为鹰犬，相交甚昵。王偶入官署，见黄不怿，询其故，黄以实告，且求筹策。王云：“是不难，某自关外来，必经某县，遣心腹人暗贿禁卒，使毙于狱，则事化乌有矣。”黄善其言，令其侄与一干仆怀千金往，其计果行。黄喜，造王申谢，倾谈甚欢。言次有旋风蓬蓬然起自座后，二人毛发俱懔。黄起告辞，王送之。及归，见从帐中出一女子。方骇怪间，女子辄往帐后。揭帐视之，阒其无人。惊而成疾，渐至不起。黄宰知之，急来问疾，王诉其所见。宰询女子年貌，王备言之，宰惊颜如土，托故辞出。盖女子即汪氏，宰知之而不敢言也。先是，王有甥杜某，性诚笃，为富室经营钱行。王尝借贷，恃强横悍不还，数年来拖累颇多。甥索债则加诟谇，畏其势不敢与争。而富室诬其甥舅合谋，讼于官。官偏袒王，不理其词，富室益逼杜。杜冤忿填胸，而为人刚直，货田产以偿居停，不足抵十之一，家业已空，坐以待毙。闻舅病，往探之。王方袒卧昼眠，呼之醒，大怒，骂曰：“我以汝为望舅来耶，汝乃急讨债耶!银钱俱有，恐汝将不去。”杜婉言哀恳，至泣下，王词色愈厉。杜窘甚，自思进退一死，不如早先杀却，抽其枕底小刀子，猛刺之，中其腹。王起扑之，下床而踬，乃透腹中，血流而绝。其二子知之，杜已走出，自思罪无可逃，乃诣县自首。其子亦奔至。宰问：“汝不怕死乎？”杜云：“怕。”问：“既怕，胡以杀人？”曰：“窃闻杀人偿命，欠债还钱，有是例乎？”宰曰：“有。”曰：“小人所以怕死者，为偿命；所以不敢怕死者，为还钱也。大人果能追其二子还钱，微命所不敢惜。”宰以其言直，系之，迫令其二子急为变产偿债。二子托人关说缓追，而宰亦畏因果，不敢循私，置不理。乃具其词详提问，并无异词。上亦严追王子偿债，而家资又不足以相抵，于是渐寝其事。至明春，黄宰入省贺新节，往谒督辕，方跪拜于地，遽呼冤。督问：“何冤？”乃以汪等被屈之事始末，备诉甚详，且云：“杀王武举乃神所使，非尽杜某之罪，望大人天恩活之。若再抵命，则冤冤相报，更无已时。”言毕叩首，乞录其供。宪呼吏至，录其词毕，令其自视。宰云：“小人目不识丁，词即录矣，即请究办。小人去矣。”宰霍然而醒，问其所言，则茫不知。令自视其词，则俱招认。乃按例宰拟抵，王家产中落，仅交其半。杜某减轻，后以恩赦得免，其居停复委以会计，不数载，称小康焉。 
　　醉茶子曰：死者已矣，谁复起而相争哉？乃冤气所凭，卒使害己者自言之，岂杀人灭口，即匿迹消声哉！噫！可畏也夫。 
刘玉厅 
　　刘玉厅，闽人，就直督幕府，失馆来津。与邑侯张公善，欲谋栖枝。时宾馆填溢，张公厚赠遣之。未能即行，僦寓于邑城内弥勒庵，行李萧索，携一仆，供给颇窘，每向僧乞食。僧问：“贵上宁勿饭乎？”云：“主人犹未醒，待醒则过其时，饥饿难堪，故望和尚慈悲，稍分伊蒲之馔。”僧怪诘之，云：“主人在保阳时，每一睡辄三五日，或七八日始醒，醒后犹倦息一日余，故常勿饭。督辕以其旷功辞。”僧恐其病累，欲下逐客令，仆力白其无妨。久而知其为冥曹，每隔数日一理阴政。阴事颇繁，大抵皆阳世之漏网，藉阴曹以平反之。僧屡诘其阴曹何官，所理何事，刘不答。因贿其仆，仆言：“彼有一秘箧，封锁甚固，必其要事。”俟其瞑卧，取以示僧。窃发之，中多按牍，断制明决正直。僧窃录数则：一起疑奸谋杀，应抵，官受赃减轻，致酿成贞妇自戕一案。山右某县马陈氏，自幼失父母，寄养其舅杨家。舅妗爱如己出，嫁与同乡马姓，厚其妆奁，舅复源源馈遗省视。二载余，氏生一子，夫携抱门外，遇其同窗友王某，问此谁氏子，马以己对。王戏曰：“觍不知耻，渠母久私其舅，人无不知，尔尚认为己物耶！”马疑信参半，王正其色以实之。马愕然退，归诘其妻。氏初不认，马痛拷之，氏怒曰：“诚如君言，且为奈何？”盖愤激之词也。马辗转无语，筹思近村有一僧，刚猛有力，素与己善，诣僧痛哭求助，言词恳切。僧慨然以荆、聂自任，大悦。次日候于途，氏舅杨翁乘车将往他村贺戚家喜，见二人要于路，其势凶暴，怪而下车问故。马曰：“汝之所为，尚不自知，哓哓何为？”僧拔刀立决其首。车夫战栗求免，僧亦欲杀。马云：“不干彼事，可释之。”车夫鼠窜而去，逃归其家，鸣于官。官廉得其情，按律应抵。马氏数世单传，其父母破产贿通。宰暗使人言于马氏，云：“若妇能以奸自认，便可设法减等。”马母劝陈氏，氏初不肯应，母言：“夫死妇寡，且又何益？”氏云：“妇人所争者节，节不失，寡何害？”母泣云：“妇之节，虚名也；夫之死，实祸也。贪虚名而受实祸，其何以堪？不如认奸，则夫妇完聚，僧为舅抵，足无憾矣。”氏泣从其请。及至官府，妇云：“认奸，夫得免乎？”官漫应之。妇又云：“若果令夫不死即认，否则已耳。”官力白不抵。翁姑共怂恿之，妇遂认供。画毕，氏云：“合因救夫而屈认奸，节何以明也？”袖出剪刀，自刺其喉，顷刻气绝。宰不得已，仍使马与僧并抵焉。氏母家无人，得以蒙溷消案。宰幸免。判曰：“氏救夫情切，甘冒不洁之名，以致情屈自戕。而夫仍不免死，皆系劣宰贪脏枉法，诪张为幻。按冥律，宰宜受炮烙刑，来生为犬。”一起直隶某县李姓，妻不育，买妾生三子。妻卒，其长子年二十余，次子十九，三子十七。因产起意，三子合谋，诱其父于野杀之。其庶母姑息未报官，饰词父外出。乡人共忿之，而畏事不敢轻举。又数年，其次子娶邻村某家，岳殷富。诸李常讹索财，往往不遂意。三子共谋以母尸诈索。次子令母服毒，母不肯，长者威胁，且云：“汝年已老，何乐于生？如此一死，棺殓丰富，快何如之！”母觳觫乞免，不听，提耳强灌之。母神色溃乱，舁至次男岳家身故。岳家鸣于官，官以自行服毒身死讹索，重责三子，使领尸回自埋。缘事关重大，未敢究其嗾使之由。而岳家因是拖累，家亦落。三子藁葬其母，事亦遂寝。按冥律：三子行同枭獍，宜凌迟处死，来生五世为豕，受宰割刑。宰贪贿枉法，宜肢解。一起畿南许姓，拐卖良家童男女二十二名口，未经破案。一起直隶刘张氏虐遇其夫前妻子，致逃窜身死。一起渤海王刘氏，为津门富室女仆，与男仆赵某通。赵，山右人，主知并逐，遂成夫妇。赁居津门南关外，数年生子一。氏夫王某，寻觅至津，氏设计谋杀。王无亲族，以故未经报官。凡此数案，尚无判语。余案颇繁，不遑备录。刘醒，已知其事，怒鞭仆。呼僧至，责其多事妄为，当有冥谴。僧惧，伏地衰宥。刘云：“泄我机秘，累我非浅。第既为尔所窥，讳之无益，烦尔告知世人，阳律幸免，阴司万不能漏，人宜修善，莫谓冥冥无知也。”越日，刘与仆俱行，不知所之。 
　　醉茶子曰：昭昭之报，即冥冥之刑，理固可信也。宋儒谓鬼神无非阴阳屈伸之理，驳释氏轮回之说。云人死为鬼，鬼又为人，如此生生不已，造物无权矣。然羊祜探环，非熊再世，显有明证，岂尽诬耶？则又云史传所载，如此等事极多，终不是正理，不可信也。不知理虽非正，事总非虚，岂即置而勿论乎？宋儒之迂拘，往往类此，真不足一噱。 
公输二则 
　　鲁班之灵迹昭昭，前曾志其疗疾之事。兹又闻二事，亦甚奇。邑带河门外玉皇阔，古刹也，殿宇巍峨，闬闳壮丽。殿前牌坊，木雕花牙，参差综错，备板精巧。康熙年间，拆坊重修，花牙不能复合，工师懊悔无策。有贩鬃刷子者至阁前，谓工人曰：“若兴土木大工，胡不买此？”众咄之曰：“我等瓦木作，用此奚为？客休矣。”其人徘徊久之，摘一柄赠其小工人曰：“试留之，当有大用。”工受之，视柄上镌一字，不识，持问工师。师视之，乃“班”字，恍然悟其为公输也。急寻其人，已渺。遂洗刷花牙尘垢，既浣，其左右数目字俱见，乃得合焉。 
　　邑天后宫建自前明，乾隆年重修大殿告成，众视式不如旧，然均未能指其所以然也。适有颠者至寺前，云美馔甚适口，但短盐耳。言之不休。或嘲之曰：“是何处骗得饮食，犹嫌无滋味也？”其人狂笑而去。工师见其行止非常，忽悟云：“盐者檐也，得毋檐微短乎？”再接檐椽数尺，视之则鸟革翚飞，形势殊可观矣。遍觅其人，不可得，或曰：“是鲁班也。” 
武清乙 
　　武清某乙，勇敢好武，善习拳勇。与里中健男角力，均莫能敌，以故勇名大著。先是乡俗，凡有丧者之家，每择一静室，盛设酒肴，布夹于地，扃门禁人窥探，夜深往往闻室中枷锁叉镮声。次日启视，地上或有人足迹、鸟兽蹄印等形，即知亡者后身托生何物，谓之出殃。此俗闻吾邑昔年亦然，自嘉庆年间始不行焉。某乙偶吊诸戚家，适遇殃期，欲窥其异，阻之不可，乃入室匿帷中。三更许，闻窗外旋风骤起，俄入室，烛摇摇欲灭。风定，有一鬼物立堂中，手持利叉，身高如中人，巨面高准深目，顶有双歧如角，皮色黝黑如熊掌，袒臂着朱裙。亡者被枷锁，伛偻随其后，谦抑如延上宾。鬼登筵大嚼，饕餮有声。乙视其状，暗思其貌虽狞恶，而身仅类中人，应无大力，盍出其不意而擒之？乃跃出大喝。物惊起，乙遽捉其发，而脑后殊濯濯然如髡，急按其脖，物伏于地，乙老拳毒手大肆发挥，物嗥叫欲遁，声啾啾然。乙捉其叉猛刺之，如烟而没。回顾亡者亦渺，而叉犹在手，喜其锋利。及晓视之，则银箔所糊，长仅尺许耳。 
张氏 
　　庚申夷警，邑有张氏携眷避地于邑西南村。村固僻静，僦居民房，院颇宽广。北屋三楹，张之家眷自居。其东房三楹，遣住奴婢。屋内惟土炕，覆以苇席，并无他物。居数日，每闻奇臭，地下时有麻蝇，未之异也。有小婢夜未寝，见堂中立一人，腥血遍体，骇呼同人，辄不复睹。众怪之，揭席验视，则砖土错杂，似新拆者。发其砖得一尸，血肉狼藉，肤革已腐，蛆蚋蠕蠕蠢动，始悟味之有由矣。急掩之，私白诸张。张惧，将移居，而主人坚持不可，揣其意，似恐漏泄者。张婉言厚赠，始得脱。后访闻此乡多盗，每劫行旅。尸或前日所杀者也。然张幸免矣。 
海惠寺 
　　邑海惠寺藏经阁上有大守宫，长几盈丈。夏夜见阁檐际有双灯，其目光也。阁终岁扃闭，檐下蓄群鸽，恒被守宫食啖，几无遗类。僧惧而祷之，每朔望供鸡子数十枚，辄被食去，而自此群鸽遂安。盖此物似有灵也。后置鸡蛋不食，疑其去也，遂不为备。一夕，僧梦一褐衣女子，颜色娇丽，谓僧曰：“妾寄居阁上久矣，向蒙赐食，心诚感之。近日不茹荤已年余矣，如再见惠，赐以面食，不必鸡蛋也。迟迟吾即去。此寺二十年后当有变革，公亦不久即归道山。”僧醒而异之，为备蒸饼数枚，果食去。明年，老僧圆寂，物亦不见。僧徒登阁，见香案上一物长数尺，状如山甲，疑守宫脱化之皮也。后寺废，乡人立为稽古书院。壬辰四月，寺被灾，阁遂荡然。 
献王墓 
　　献县农人，偶过献王墓，见地裂一罅，视之深邃，探身入，漆漆然暗不辨物。数武外，一灯焰微如豆，近前剔之，则光辉焕发，皓如白昼，照见宫阙重重，殉葬物率皆金玉。心利之，爱不胜收。忽闻冢外雷声甚厉，恐水骤至，急寻途奔，为物绊踬。俯拾之，乃银一饼，纳诸怀，匍匐而出。视其银铸汉篆一行，云“赏挑灯银五十两。”再诣其处，隙已复合。 
　　醉茶子曰：献王博学重儒，一时通经之士多游其门，洵汉代贤王也。其灵爽不没，宜矣。至千载前知，更叹古人之数学非后人所及。 
金氏祠 
　　邑金氏修葺家祠，移堂中神龛，其台下坐一黄鼠，合掌迭趺如人状，尸已僵。又守祠者闻空屋中人语，私瞰之，见二女子对立，高仅二尺许，蝉鬓蓬松，貌殊不恶，自肩以下则黄鼠也，闻嗽声辄不见。又有白狐，恒出拜月，吐丹如火球，上下旋转，习见不为怪也。 
地震 
　　光绪戊子五月初四未刻，忽闻空际如金鼓鸣，旋觉床榻倾侧，已而杯盂倾覆，几案拍簸，屋梁轧轧折声。急出门，则街上老幼男妇四散逃窜，神色张皇，或云墙欲倒，或呼屋欲颓，竭蹶颠跛，刻许始定。有自野外来者，见有烟云从地起，其声随之，河水翻腾喷沸，渡船几覆，亦一奇也。初八日，邑城中西南隅旧有水坑，积潦污黑，忽于是日午，坑中旋流如搅，污浊尽入地中，倏变为黄水如河，或谓地震所致。有老人曰：“果尔幸甚。闻山东某县，忽井水变为混如河水，识者曰：『此黄河水从地中行耳，不久河当徙。』后果如其言。”城中坑水忽变，未知何故，然两三日复依旧黑也。 
木怪 
　　邑东南乡民家榆树忽结果，如鸭蛋，破之有清黄。又其村民家败帚忽一夜生花，蓓蕾色如丁香。均妖异也。 
竹生花己丑夏，竹忽生花，状如小芦穗。邑中城关内外，有竹皆然，是亦异矣。昔闻凤食竹实。夫竹既能实，当必有花，特不见常开，为可奇耳。 
人面豆 
　　上谷某家，蓄黄豆数囤，忽变为人面形，老少男女不一，其状率皆愁惨，颔下有朱痕如血。又邑城外米铺亦有之。 
鼬鼠 
　　邑北门外归贾胡同饭馆，忽有黄鼠千百成群，自馆中出。时方卓午，悍不惧人，街衢几满，向西北去。大者口衔其子，狼狈而行。或云鼬鼠移居其宅，主于不祥。 
蛇异 
　　邑人某，乘舟将之豫省，泊舟野岸。岸上有古柳阴广亩余，见树上倒挂一蛇，粗殆如盎，首垂垂然向下欲堕，似有牵引之者。俯视地上，一小黑蛇长裁数寸，其细如箸，昂首向上，吸之以气。大蛇便委顿欲死，状甚困惫。舟子以小能制大，意颇不平，欲击以篙。邑人急止之曰：“彼形虽微，毒必更烈，击之不死，必受其殃。脱令大蛇得活，我辈其何以当？不如观之。”未几，小蛇愈吸，则大蛇愈下，首将及地，小蛇一跃入其口。大蛇屈伸掀动，倏坠于地，掉其尾，响如鸣鞭，草木为之分折，蹶然身挺如梁而毙。旋见其腹划然中裂，小蛇自腹出，越垄而去，其行如飞，瞥不复见。 
银异 
　　古人云：“大富由命，小富由勤。”至言也。夫人坐拥厚资，或因祖遗，或因自创，锦衣肉食，财雄一乡，是殆有命焉。若夫积铢累寸，薄有余赢，稍不勤俭，贫窘立至，事在人为。又不可尽委之于命也。至于无端而获窖藏，无端而得奇遇，不假经营，陡然富贵，谓非天授可乎？邑有于氏，赁鼓楼西第，每夜辄见鸡雏数十头盘桓床下，捉之瞥不复见。或告之曰：“此银之精也。细穷其出没之处，刺以银针，则巨金可获。”如其法，掘地数尺，得青铜钱十八枚，余无所获，大失所望。后时露光怪，于氏惧而他徙，遂无税居者。有某宦，浙人，在津候补，清苦异常。租其第，常不给值，主人令下逐客，而宦亦安之。一夕，偶因雨湿，墙塌半颓，拆其炕，见垒垒然白镪无算。于是偿其房值，加捐职衔，不半载，鹏程高举矣。又邑陈氏妇，每晚庭中纳凉，有火球的的然墙隅流走，不可奇也。渐绕其裙下，捉之，得银锞一锭。数夕皆然，计得十余两，后不复见。此二事，虽多寡不同，莫非命也。不然，何以于氏竭力求之而不能得，某宦无意而得之？陈氏不求而自至，他人千方百计而不能得之？银本无知，谁使之然耶？ 
慧海发逆之变，沧州赴义死者甚多，碧血渗地，白骨撑天。和尚慧海发大慈悲，与其徒负土掩胔，夜持火枪驱逐狼犬。以故州城外垒垒新冢，连亘数里，皆和尚之力也。遂因尸气蒸染成疫，以致圆寂。有某甲，结庐城外，贩卖柴草，每夜有叩门求火者，某从窗棂中递与之。日久颇厌，诘其求火何用，答以有要物急需寻觅，否则不敢屡渎。某问是何物，而必待夜求？其人不答，但浼其速赐火炬。某苦诘之，其人曰：“本不愿相告，君既穷究，不敢讳也。殆寻吾头耳。”某大惊，隔窗窥之，一无首人立窗外，大骇，昏晕。及晓，为人救苏，未几寻毙。 
厉鬼 
　　邑涌泉寺前烟馆，有吞烟毕命者。其铺因之收市，屋遂空闲，时露光怪，未之奇也。有僦其屋，复作芙蓉馆者，依然灯烛辉煌，烟云缭绕矣。一夜，有更夫过其处，见一鬼高三尺许，头巨如瓮，向其屋起拜作叩首状。更夫叱之，鬼遽反其面，目炯双灯，齿森长锯，嚅嚅作声，遽前相扑。更夫惊倒，鬼亦遂去。更夫狼狈而遁。 
返魂 
　　返魂之说，古或有之。招魂见于《离骚》。杜诗云：“招魂不曾来故乡。”又云：“环佩空归月夜魂。”是返魂之事，非尽诬也。邑有张妪者，患病暴亡，停尸床上，灵帷张而棺木备，但未殓耳。儿女辈衰绖环泣，妪忽呻吟，举家惊骇。妪渐能言，云：“适行数里，见漠漠黄沙，一望无际，不知路之东西，时之昏晓也。遥见一灯如豆，急趋就之，则有一人偃卧于床，灯设其侧。骇异间，身骤与之合，霍然遂醒，始悟为己复苏也。”于是儿女尽释凶服，妪从此亦愈。 
白夫人 
　　乡愚陋习，呼蛇为柳，猬为白，相沿已久。南门外东塔寺，仙祠也，中塑—老妪像，目为白老太太。一旦凭巫而言曰：“尔辈以我为何如人？”众以白仙对。巫曰：“非也。彼食粪之猬，有何法力？我许状元之母，诰命太夫人也。自受法海禅师之戒，居塔中修炼多年，罚限已满，复见天日。发大愿力，拔苦众生。尔辈休轻视之。”众唯唯，肃然起敬，焚香参拜，颜其寺曰“东塔”。此命名所由来也。愚人遂藉藉传其灵异，以为驾乎猬仙之上，倍敬谨焉。不知猬畜类也，蛇亦畜类也。白蛇之白也，又何异于白猬之白也。而祈福邀思者，日相接踵，一倡百和，彼白而我亦白之，亦何不思之甚耶！有阎姓子患病，其母入祠祷之，夜梦一妇人，年三十许，容貌白皙，缟素衣裳，为子按摩者再。次日，子霍然而愈，遂以为白夫人之灵也，诣寺顶礼焉。夫天下事固不必实有其人，人神之则神之，昔贤曾论之矣。愚谓有事虽鄙俚而不可废者，如关外之孟姜女庙是也。考古史传并不载其人，然事关节烈，即不可目为乌有子虚。何也？若谓无其人，则无其事；无其事，并节烈而亦妄矣，鸟可焉？故虽无稽，君子谓实有其事，以其足为人劝也。若白蛇传事本荒唐，亦无关轻重，而必指其人以实之，惑矣！ 
二童 
　　邑二童子，往城西郊外同捕促织。时已薄暮，捉得数十头，并置诸苇篓中。仍披荆拔茅，以搜求之。忽来一人，面目黧黑，枯瘦露骨，遽向前倒翻其篓，尽放其所捕之虫。童忿与争，其人不顾而去。二童并追之，入丛冢中，蹲伏草际。二童击以挖土之铲，其人起，欲遁。一童急捉之，瞥不复见，视手中，持乱发一团而已。 
鬼恋妇 
　　邑朱某，寓御河北岸。夜深，自隘巷归，见一家后窗临街，有男子伏窗窥视。朱责曰：“私窥人室，此是何意？”其人伏不动，朱怒曳之，其人遽反其面，色如枯木，乱发蓬飞，目眈眈有怒容，忿曰：“与尔何干？”以手拧其背，觉冷如冰而痛入骨，倏不复见。朱惊惶而遁。次日访之，知屋内某新娶再醮妇，是夜方合卺。识者谓：鬼乃妇之前夫。 
　　醉茶子曰：人恋其妇，死且不忘。一旦别抱琵琶，其饮恨九泉可知矣。力竭计穷，至于伏窗瞻望，其情殊可悯也。顾天下之大，娶再醮妇者如恒河沙数，而鬼之徘徊瞻者亦如恒河沙数。人欲续鸾胶，又何必效绥绥之雄狐哉！ 
尸哭 
　　邑张氏妇暴卒，停尸于床，忽自揭衾起坐，悲啼。家人以其苏，集前慰问。妇闭目无语，但有悲泣，至夜仍僵，天明复坐起悲啼。如是数日，家人咸畏恶之，乘其僵时而殓焉。夜闻柩中声如牛鸣，急瘗之。或以为邪祟所凭，或以为气闭，究不知其何故。 
沧州张 
　　沧州张某，贩杂货于山海关，与二三同人共处一室。甫灭烛，众尚未寝，忽门隙一响，有妇人赤身入，直至榻前，揭衾欲卧。张大呼有人，急击以拳，中床有声。众曰：“君梦呓耶！门已闭，人从何来？”张力握其臂，呼众秉烛。妇怒，搔其面，化作金光，破窗飞去。众秉烛至，见张面血流殷湿，爪印宛然，窗破一巨孔，相与骇异久之。 
控鬼 
　　介休诸生某，有胆略，善刀笔，乡里稍拂其意，辄健讼不休，人畏之如虎。夜自邻村归，见垄畔卧一大鬼，身长盈亩，曲肱作枕，齁齁酣睡。烛之，青面赤须，貌极狞恶，叱之不应，怒曰：“作怪惊人，毫无忌惮，定有讼尔。”抽笔作词，焚于城隍神前。略曰：“人鬼殊途，阴阳有界，鬼者自宜退藏于密。今庞然凶煞，丑恶异常，当道横陈，见者必惧。倘有单传之子，奉公之流，被其惊毙，则绝人嗣续，殃及善良，贻患甚巨。生问其故，彼默不言，亦殊坦傲。神者聪明正直，亟宜拘究惩责。”次日复经其处，见大鬼长跪，哀曰：“予夜察神也，偶贪杯酒，狼狈醉眠，冒犯文旌，自知罪该万死。昨被君控城隍，将达天庭，罚必不免。望先生恩施，格外作词开释，感德无穷矣。”生笑许之，乃作词焚之，后不复见。 
孽报 
　　疡医朱某，每晨施药。有男子年四十余，胸生一疮，其孔如杯，直达于背，脓溃腐臭，前后洞然如穿。医云：“症太险，非巨珠数钱和药不能疗。”某云：“果能愈疾，虽百颗不敢吝。”次日，携如豆大者数十枚，任医拣用。朱欢然受之，为之敷药而去。旁一人亦以微疮就医者，谓朱曰：“若疾可愈乎？”朱漫应之。其人曰：“是人必死，劝先生勿药。”朱惊曰：“君亦识症乎？”答曰：“若能识症，敢来妄渎先生？予以其人卜之，知其不可为也。”朱问其故，其人曰：“昔予与若从军楚地，官粮不足，率事劫掠，予亦不免。但予仅攫人财，不敢伤人命。一日，有老叟携二童逃难，男孩十余龄，女孩八九龄，皆其幼孙。某劫以威，叟战栗惶恐，跪云。『仅存川资二十两，聊以买命。』某收而释之。去教武，忽思叟棉衣甚厚，当有财物，追而索之。叟崩角流涕云。『并无他物，前途惟丐食耳。』悲惧殆甚可怜。某欲脱其棉衣，叟不肯云。『严冬酷寒，去衣必冻死。身已衰朽不足惜，其如二童孙何？望垂怜之。』予亦代为劝止。某益怒，曰：『尔尚怜惜二雏，先使尔绝念。』刃下，杀其女孩。叟泣不能仰，某攫其发，以刀槊其胸，洞穿于背，脏腑俱见，须臾而毙，解其衣。其童子惊毙道左。匆匆舍之而归。拆其衣，败絮中明珠甚伙，金叶数十张。归家暴富，田庐产业，居然素封。第数年来死亡相继，今日之疮，与叟之刀伤无异，非天报乎？”后闻果死，家亦败亡殆尽。 
　　醉茶子曰：报应之说，儒者勿讲，然旷观往事，理却不诬。汉亡于魏，魏亡于晋，篡夺受禅，若合符节。宋诛晋之子孙，齐诛宋之子孙，得天下于寡妇孤儿，即失天下于寡妇孤儿。其间稍存忠厚者，不戳先朝之后，其享国必久，如唐，如宋，如明，其显然者也。天道好还，理自不爽，似不可尽以为诬。至匹夫匹妇，如沧海之一粟，其行事之善恶，天地鬼神，岂屑与较？然报应亦殊不漏。佛氏果报之说，谓补儒书之未言可也。 
泥桃 
　　房山农人，耕地得古瓦瓮七八具，覆以石板。碎之，得五铢半两钱数万，古绣斑斓，洵汉代物。予曾购得数百枚。有农子羡其事，亦于近处掘之，得一瓦罐，发之，中空无物。罐下有小坎，中有一泥桃大碗许，承以莲座，持归置诸灶台。夜闻满室作响，审视，乃泥桃跳跃如抛球然。怪而灼之以火，吱吱作声，出清烟一缕，自此遂如顽泥。或云是僧家火化后，合骨灰为之。理或然欤？ 
千里井 
　　房山农人偶山行，据石小憩。石大如斗，晶莹洞澈，中贮以水。携归示人，或云石胆，可治目疾。诣都求售，并无问者。怒碎之，水溅地上。后又有某乙得一石，大仅如拳，水莹然如玉壶冰。携至都，遇西人请其值，对以百金。西人云：“如此宝，价岂仅是，客得毋戏耶？”乃赠以四百金。乙欣然受之，曰：“实不相欺，仆本拾之山中者，不知其为何宝焉？”西人云：“此名千里井。置诸坎中，水用之不竭，行军赖之。故宝耳。” 
灶神 
　　邑牛姥，幼时，其家祭灶，见有神人盔铠骏马，遍体金光，绚烂夺目，自屋内出，冉冉升霄而去，与世所传着皂衣者迥殊，是不可解矣。 
尸变 
　　尸变一事，近世恒有，不可目为乌有子虚也。有营卒永平人，从军去家百里，遇贼断其臂，负痛而返，奔波颇苦。官遣人随之，与之食则食，否则不语。及至家，入门悲喜交集，方欲语，猝然而倒，抚之气绝。有友人客临安时，村中赛会演戏。方卓午，村人聚观甚多，忽见一人缨冠袍服，闭目不语，怀抱担杖跳跃而来。识者曰：“此某家翁新死者，胡为乎来？”众骇奔窜，乱如沸鼎。或投以枕，尸蹶然倒。又典商伙友某卒，停尸未殓，待其亲丁人而未至，尸忽起。守者奔走，尸绕院盘桓数刻，始归，卧原处不动。凡此皆尸变之类。若营卒则猝受重伤，气聚未便即死，归则心事了而气散毙矣，与尸变不同，然亦可惨矣。 
产蛆 
　　静海西村，有农家妇产一物，状如蛆，前锐后齐，长六寸许。有口，饥就母怀食乳，饱则卧枕席间。其家恶而杀之，刀斧不能伤。置之隘巷，辄复自还。数年渐长，家人习见勿怪也。与之糇粮亦能食。今长数尺，粗如匏，颇似有知。妇后又生子，每出，呼蛆守之。蛆蠕蠕然卧橱边，儿匍匐，蛆则阻之。每有亲友至，蛆自匿，客去复出。有老妪曾见之，今仍存，且能隐见不测。 
陈差官 
　　军械所差官陈某，目能视鬼，所言与纪文达公笔记略同。尝言：“日正午无鬼，余时皆有，夜则尤多。邑城内水月庵前后，至夜则坐者、卧者皆鬼也，遇人来则避之。或猝不及躲，为人冲倒，则其形散而不复能聚。”有某军门之子病笃，邀陈往视。陈云：“公子魂已离舍，恐不能愈，请为备后事可也。”未几果卒。或询其故，云：“凡人病甚，则魂必出其躯壳，恒在左右，离身不远。若离床则病笃，出房舍则必毙矣。”又云：“每清明、中元节、年终，鬼必还家取纸钱。尝见其家贫有不焚者，则鬼徘徊门左，状甚凄楚，至有零涕者。”问纸钱有益乎？云：“鬼所持者如真钱也。凡世所焚车马舆轿箱柜刍灵等物，至冥中俱化为真。”陈每天晚则厌出，自言每逢恶鬼，亦颇畏恶。故声明夜不当差。不得已夜出，则提灯低首疾行，目不邪视，言墙隅宅中阴暗密无人处，鬼多聚之。寻常所遇者大抵皆枯瘦愁惨多戚容，体胖容舒者甚少。又见有奇形怪状，头巨如丘，身高盈丈，青面朱发，如世塑之夜叉、魍魍极其丑恶者，不知人死后胡以化为此态，莫明其故也。每劝人夜行必须执炬，则鬼见火光自避。察其所言，似非尽诬。军械所与水月庵相连，庵前放花爆，陈戒其友人勿出视。是夕人众拥挤，压死数人，盖陈预见有厉鬼也。一日与友同往西沽，途中见一家双闭其门，陈曰：“是将有凶死者。”其友不信。未几有二人从内奔出，神色惊惶，访之其家，果有缢死者。友询陈何知，曰：“吾见有缢鬼入，故知其有变也。”友云：“既见鬼觅代，勿能救与？”曰：“不敢多事。”昔罗两峰目能视鬼，其所言者亦类此。然则无鬼论可勿广矣。 
樊英 
　　樊英者，狐女也。邑南村有刘氏子，劫孤。弱冠，美丰姿，读书颇慧。诣城内就师读，偶游街市，遇一女子，绿鬟垂鬓，绛纱短衫，裙下双翘如笋，爱好之，目不斜瞬。女微觉，红涨于面，掩袖而过。刘归，冥想废读，托故归家，眠餐顿减。忽一夕，月色昏黄，有叩扉者。出视，则向所遇女子也。延之入，倚灯坐，羞涩不语。刘惊喜，不知所措。半晌不言去。刘出视，家人皆将就寝，遂归斋，掩其扉，与共寝处。天将明，女自去。如是月余，人无知者。二人情好益笃。生穷其家室，语殊含混。生以爱故，亦不穷究。隐为蓄甘旨，女笑云：“无须，我能致之。”探袖中出果饵及肴酒，罔不精美。生每有所欲，应念辄至，因知其为狐仙。母为生议婚，力阻不愿。后为家人所窥，母令绝之，生不忍。又数载，生呕血病危，女扶持倍谨，恒终日不去，家人佥呼为娘子。未几生亡，女披麻哭泣尽礼，稽首向母曰：“母请勿忧，此后奉养，新妇之责也。”生殡后，女去，留一巨布囊，云：“如有所需，探此可得。”母晨炊取米，果不爽。由是饥求食，寒索衣，皆仰给此囊，以故家稍裕，而女去如黄鹤矣。有邻村某氏子，乃杭人寓居者，相传得美妇，闻其状，颇类狐女。母因往视，新妇则樊英也。母怒，责其失节，且戒其家速绝，不然狐蛊亦类吾儿。樊英泣曰：“儿三岁为妇，未敢失德，且报母不为不至。夫死再醮，亦常之事。身虽嫁而犹养姑，以视悻悻出门视翁姑如寇仇者，毋将何以责之？”母语塞，盖隐刺刘姥也。母归，疑女与绝，及探囊，依然得物，始喜。终母之世，供给勿衰，母死始罢。或云樊英诚贤，惜其未明大节也。 
　　醉茶子曰：明大节，人且难之，况狐耶？尝见某仆妇，与其夫伉俪颇笃。夫死家贫，瘗诸荒冢。越数载，自买新阡数亩，求其夫柩，不可辨识。或教以长绳系马鞍，缚绳腰际，曳之哭且行，有所阻，就其处掘之，果得夫柩。遂迁葬焉。噫！可谓贤矣。后晚年不贞，其主人有二童，先后私之。又某氏妇容貌娴雅，夫妇甚和。夫死不嫁，与某私，生子，伪为讨螟蛉者，以延夫嗣。之二妇者，可谓深于情而越于礼矣。一以夫骨为重，而必致之安土，但知瘗夫为义，不知贻夫耻为大不义也。其初心可取，特欲心炽，力不能遏，以至晚节不终。一以无后为负夫，不知犯淫为更负夫。然究其初心，未必真为夫嗣计。纵使真为夫嗣计，异姓螟蛉犹有乱宗之嫌，而乃辱身乞种，岂复有人理哉？特淫焰炽盛，居然生子，又不忍割爱，遂日留而养之，所谓机变之巧，无所用耻焉。总之，女德无极，第见其工貌胜人，即许为贤，奚可哉？前妇愚蠢，此妇淫而多机警矣。 
役夫 
　　辛卯夏，有挖河之役。有役夫数十人，共往宁河兴工之所。中有一夫，相失在后。日将暮，渴甚，而旷野无人，去驿亭绝远，徘徊道左。忽见禾黍深处有房舍，就之，闬闳壮丽，类世家。不敢遽入，蹲踞门旁，以待阍者。俄一女子红妆颇艳，自内出，询其何为。役夫言其始末，并求赐饮。女子笑云：“易耳。”乃延入，云：“我家固无男子，俟侬为尔煮茶。”俄而玉碗金壶，酌以佳茗。役夫饮毕，方欲辞行，女云：“日将坠矣，得毋饥乎？”役夫得茶已属望外，闻欲赐食，欢甚，急应以唯唯。女子乃招至寝室，其中金玉锦锈，备极辉煌，所陈设之物，多不能指其名。于是坐立几不能自主。女子出厨间物列几上，罔不甘旨，役夫大肆饕餮。饭罢，女治枕栖，止之宿。役夫生平未谙此乐，自惭形秽，踌躇不安。女笑曰：“勿尔迂拘，苟愿永好，老于是乡，足尔一生温饱矣。”役夫居数日，见女子神气举止不类常人，转自恐，因云：“家有老母妻子，须身自作苦，以供赡养。若久留于此，八日冻馁矣。请暂去复来。”女云：“去则去耳，再来难矣。”乃送之出门去。役夫至工所，诸人怪其来晚。役备述其事，众夫共往，至其处，禾黍油油，迥无屋宇，诧异而返，未知是鬼是狐。 
　　醉茶子曰：闻之役夫蠢然一村汉耳，而倚翠偎红，竟得数日艳福，亦殊出人意外。古人云：“作得一日神仙，虽死无憾。”其役夫之谓乎？顾役之愚浊，不能终享清福，固无足论；而为仙子者，亦漫不加察，冒然纳之，陡然舍之，是果何心哉？世岂无翩翩美少，而适逢此蠢蠢者，遽纳之东床，想真仙断不出此，此必采补之流耳。 
浙生 
　　浙江某生，传者逸其姓氏。入北闱乡试。场后登车将返津门，途次遇雨。半里外有兰若，往投止焉。僧延入一斗室，颇雅浩。夜息灯寝，忽有啜泣声在承尘上，知为狐，姑听之。忽又作笑声，然稍止，辄复呜呜咽咽，声甚悲，旋又大笑。士大骇。未几，笑止而哭，哭止而笑。细辨之，乃出一人，心益不解。至天晓，始不复闻。忽有一人在旁问曰：“尔良夜不眠，忽哭忽笑，其意何居？”答曰：“我炼形拜月，吐纳采补，数百年来，甘苦备尝。至今日支体官骸，与人无异，大丹将成，此一乐也。倘顿遭雷劫，则夙昔功苦一朝瓦解，尽归灰烬，殊觉可惜。思量至此，不觉肝为之摧，心为之酸，潸焉出涕，几不知泪之所自来也。转思幸免雷殛，则从此升碧霄，登紫府，优游自得，与黄石、赤松辈共朝夕，将入王母之宫，而听董双成之雅乐，许飞琼之妙音，餐沆瀣，咽琼浆，食仙桃，长生不老，俯视尘世之冠冕，真若泥涂富贵，直如幻梦，不亦乐乎，又不禁为之狂笑。”一人曰：“尔休矣。凡修道之人，心宜淡定。尔私欲撞扰，倾刻万念，甚非法也。”其人又刺剌强辩。浙人闻之叱曰：“此等细事，值得悲喜交集？絮絮聒聒，扰我清眠。再不止，我便觅天师符印至。”再听之，则寂然。生暗喜狐之畏己也，方欲安眠，忽闻大呼曰：“某人，尔责我而不自责。汝前科乡试出场后，在京寓候榜，忽作得意想，则手舞足蹈，云。『我今秋折桂，明春攀杏，从此高车驷马，将华丽其衣服，夸耀夫乡里，高步青云，俯视一切，乐何如之！』于是拊掌大笑。尔以我未之闻耶？俄而飞骑报入，尔神色张皇，坐卧不定，非喜非惧，非乐非忧，我口直不能形容其状。既而红箓无名，孙山被落，尔则顿足痛骂，涕泗交流。仆来则咤叱泄忿，店主人至则迁怒挥拳，指桑詈槐，丑态百出。尔以我未之见耶？今亦诮我耶？我亦自知忽悲忽乐厌人听闻，然不至如尔之令人难堪也。”生闻之益怒，奋身即起，闻承尘上嗤嗤笑声，云：“修道之人与读书之士，皆宜平心静气。仆自此闻命矣。一语奉赠，至重阳后勿复作前态。”再听则寂然矣。天明晴霁，登车就道，回思狐言，不觉哑然自笑。到津为友人述之，无不哄堂。 
　　醉茶子曰：荣辱得失之心，虽仙不免。当局者苦于不自知，所难堪者旁观之匿笑耳。若以禅理论，万事皆空，不但雪窗萤火为多事，即炼形吐纳亦多事。果如是，成何世界耶？所以人当尽心竭力，以尽人事，成败富贵，一听诸天可也。 
树怪 
　　乙酉夏，移居城南第。庭有枯树，百余年物也。众以为钱神所凭，颇祈祷之。是岁除夕，邻家子见有白须叟踞树巅，予诗以嘲之。诗云：“恐予志怪少新奇，树露精灵树有知。暴客谅非来陋巷，老翁何故上枯枝。送穷愧我无长策，祈福嗤人枉费词。”“是鬼是仙还是盗，眼前傀儡太支离。皓首庞眉恍露身，无端惊喜动居邻。世间宁有摇钱树，天下何多妄想人。尔欲保身须匿迹，我将纵斧即摧薪。松能不老椿能寿，浪说仙灵恐未真。” 
夜游神 
　　夜游神，往往为人所遇。以予所闻者言之，一在邑东关外崇宁宫前，有王某夜行，见墙阴一物如袱，俯视乃巨靴，长约三尺许。举头则眉际复一靴，大亦相等。仰望一巨人，坐檐际，高约数丈，迭腿而坐。踌踌间，忽有一人提灯笼而来，巨人抬其足，其人若未之见，匆匆遂过。王亦欲随之过，巨人仍以足挡之。相持数刻，始不见。归家后，不数日而亡。殆衰气所感，鬼神揶揄之也。又某宦寓河北客舍，好樗蒲。正月间，访友人赌戏，归店时已三鼓，月色微明。至北关浮桥，见钞关东有巨人坐屋上，高以丈计，其服制仿佛纱帽宽袍，气象雄阔。某骇，几不能步。视所提之灯，光小如豆，踯蹰不前，俄而不见。某归后亦无恙。 
张桂
  </div>
  <div class="pagination">
   <a href="醉茶志怪_page7.html">
    上一页
   </a>
   <a href="醉茶志怪.html">
    1
   </a>
   <a href="醉茶志怪_page2.html">
    2
   </a>
   <a href="醉茶志怪_page3.html">
    3
   </a>
   <a href="醉茶志怪_page4.html">
    4
   </a>
   <a href="醉茶志怪_page5.html">
    5
   </a>
   <a href="醉茶志怪_page6.html">
    6
   </a>
   <a href="醉茶志怪_page7.html">
    7
   </a>
   <span class="current-page">
    8
   </span>
   <a href="醉茶志怪_page9.html">
    9
   </a>
   <a href="醉茶志怪_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
