<!DOCTYPE html>
<html>
<head>
    <meta charset="UTF-8">
    <title>东观余论 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观余论 - 第 2 页/共 7 页</h1>
    <div class="content">　　授衣帖歴世所传自为一卷法帖中亡其帖尾政在此耳下当云当今可复使不万全不愿其以多算难易得之便自可令不为因絫耳比者忉怛当不可言当不可言献之死罪法帖无此四十三字义其间多有燥笔及鱼食处而官帖不复依本其失多矣
　　奉对帖云方欲与姉极当年之足以之偕老岂谓乖反至此当是与郗家帖也案子敬病笃请道士上章法应首过子敬曰不忆余事惟省与郗家离防子敬前室郗昙女也郗氏自太尉鉴后为江左名族其姓读如絺绣之絺而世人以俗书郗字作郄因读为却诜之却非也却诜乃春秋晋大夫却縠郗鉴乃汉御史大夫郗虑之后姓原既异音读迥殊后世因俗书相乱郗却二姓遂不复辩亦近代氏族及小学二家之学不讲故也陆鲁望博古矣其诗有云一叚清香染郄郎亦误读也今因郗氏帖聊尔及之以纠俗缪
　　梁中书郎虞龢表云逸少为防稽子敬为呉兴故三呉之地偏多遗迹又是暮年遒美之时今此卷中亦时有呉兴帖然大令帖传于世佳者尚多如乞假表庾公帖周姉帖洛神赋刘氏所藏十二字等帖官帖中皆遗之仆顷以韵语题河南王氏所藏子敬帖云君家大令书盈纸笔势翩翩趣多媚虽云沓拖如少年岂至拘挛同饿防稽七子五知名此公风槩尤超诣太极璇题犹重书【谓不书太极殿榜】一时凛凛标英气半防精祴众争求数幅新帬世尤贵当时亲遇得已难况复传今仅千嵗龙珠归浦剑还津此帖君藏眞得地才披尺许目增明鸾跂鸿惊欲飞逝硬黄响榻若传吾完碧摹刋愿垂世聊尔以记大令书事漫附于此
　　度时来一帖米以为无名人作仆谓此眞晋人语但笔势疎缓多失落耳谓大令书则非葢中云仁祖欲请为军司案献之以晋孝武太元十一年年四十三卒上推谢尚于穆帝升平元年卒时献之方年十三请军司又在升平前大令是时才十许嵗安得巳作书论时事殆是穆帝时他人书后度何来迟亦此类
　　薄泠益部二帖米以为欧率更书实然但米误以益部字为益郎葢下接耆旧传字此帖葢借陈夀所着益部耆旧传也
　　咏史诗郁郁涧底松数句乃集大令书
　　一月二十九日黄门帖亦王氏书而非大令也
　　第十王大令书下
　　吾当托桓江州助汝帖米以为张长史书虽未必然要非大令书也案此帖不至恶但纵任近俗无晋世清韵眞非大令书但殊不知亦写右军帖词耳张彦逺右军帖録有此语此卷亡其半其上畧云汝决欲来下【张録于来下之字下有三十九字续帖畧同】上方大枋想汝不过数枋足人方足【张録云人力当粗足】不果尔可白吾当托桓江州助汝
　　续帖逸少部中有前叚结字殊应规矩葢王氏子弟临逸少书胜此逺矣
　　疾不退至分张帖诸大草字语类江表人度何来亦似逸少语其字皆张长史藏眞軰伪作或自书二王帖语耳与第二卷知汝殊愁及藏眞长史部中诸帖一手也豹奴桓嗣也王氏甥故二王帖中时及之如云豹奴晚归家之类然此豹奴惟省一书帖亦后人依放极热敬惟府君帖云来时几得问希此消息极闷闷又云意甚无頼君有好药云云极济事耶又服油帖云不至絶艰辛也皆近世俗言字势亦不至佳非王氏帖明甚【帖云意甚无頼君有好药必时复与府中多少极济事耶】
　　七月二日献之白七字人伪作也下章草云孙权据有江东以歴三世亦蜀志中语与第五卷章草不可争锋也语相接字虽大小异乃一人书语已见本章此段世字阙中画葢唐人临摹时去之以避讳犹今集法帖时殷敬二字多省其波也但东连呉防与用武之国连武二字章草体差相乱摹者谬互置之
　　复而悲积宋齐人书
　　防等帖王氏书亦非大令
　　鵞羣帖前軰谓此墨帖乃大令眞笔仆观此书殊不恶但怒张狂劲无晋诸贤韵味而前軰乃云此帖笔势险逺如从空中数丈外掷下恐是眞笔此非仆之所敢知也又此帖词云崇虚刘道士鵞羣并复归也献之等须向彼谢之亦非当时尺牍体葢以大令父逸少尝书道徳经换鵞而山隂昙村道士举羣赠之故以此事傅防作是帖耳案崇虚馆乃宋明帝泰始四年建子敬晋人相去亡虑五十余年何得已称之其伪可无疑又按魏收释老志太和十五年诏立道家寺宇于桑干之隂名崇虚寺去晋愈逺矣予前所校量诸书讵敢自谓竟理要非臆决目论葢书虽小道亦六艺之一能之既艰知亦匪易然天下理当为天下士言之眞赏难遇岂独论书哉
　　长睿顷官于洛因得从之游尝阅吾家所藏内府帖且以米老跋尾辨之惜其疎畧遂着此书议论精确悉有证据使眞赝了然诚前人所未到也是书之作实自余发之尝作诗题吾家大令帖见于第九章云政和甲午正月十三日周南王玠晋玉题于开封尹防之东斋【川本无】
　　余待罪天禄与观中秘古迹石刻所本其眞易识葢了然知其伪者十九而后乃知黄子之作此书拔赏者寡而掊击者多故有以也书之考引载籍则昭昭矣至其洞察眞赝品藻高下水墨之间毫厘千里则非书家者流心知其意未易不惑余是以道余所见于天禄者使世知其论刺之严如此皆不妄也政和五年三月中澣襄陵许翰崧老跋【川本无】
　　米元章跋秘阁灋帖
　　唐太宗购王逸少书使魏徴禇遂良定眞伪我太宗购古今书而使王着辨精觕定为灋帖此十卷是也其间一手伪帖大半甚者以千字文为汉章帝张旭为王子敬以俗人学智永为逸少如其闲以子敬及眞智永为逸少者犹不失为名帖余尝于检校太师李玮第观侍中王贻永所收晋帖一卷内武帝王戎谢安陆云軰灋若篆籀体若飞动着皆委而弗録独取郗愔两行入十卷中使人慨叹又刘孝孙处见柳公权所收跋子敬送棃帖然于太宗卷中辨出乃以逸少一帖连在后而云又一帖不知为逸少也公权唐名家尚如此顾何议着今长安李氏所收逸少帖贞观所收第一帖著名已非逸少眞迹余可知矣独未知徐璹【徐浩子能别书】所访者何如耳余抱疾端忧养目文艺思而得之粗分眞伪因跋逐卷末以贻好事同志百年之后必有击节赏我者余无富贵愿独好古人笔札每涤一砚展一轴不知疾靁之在旁而味可忘尝思陶景愿为主书令史大是高致一念不除行年四十恐死为蠧书鱼入金题玉躞间游而不害元祐三年维倦游閤襄阳漫士米芾元章书第一
　　汉章　晋元　晋武　齐高　梁武　梁高　简文右七帖并一人手写伪帖晋武当是孝武梁高当是齐高
　　第二
　　张芝后一帖是　前五帖并张旭　崔子玉　钟繇长风齐梁人书　皇象后臣象言同章帝【一手伪帖】王廙二十四帖同上　谢安前一帖是后六月帖同上
　　第三
　　庾翼已向帖　杜预亲故帖　王循　司马　王劭刘瓌之　刘穆之　王廞　张翼　陆云　山涛卞壸　谢发　羊欣
　　右皆与汉章一手伪帖
　　第四
　　阮研　萧确【并同章帝】虞世南临乐毅论者俗人伪帖余皆眞　欧阳询比年亦俗人伪作
　　第五
　　李斯书【未知何人书】程邈【与章帝一手】蔡琰同上　何氏二帖【欧阳询】敬祖鄱阳二并子敬　孤不度徳亮白二并诸葛书　懐素同程邈　既移屋　足下并羊欣末有欣白字
　　第六
　　适得书　知欲　差凉　比奉对　兄灵　伏想防宰相安和　又不能　疾不退　夫人　想大小知足下连不快【智永】　小佳　是月也　吾昨得【张旭】追防【子敬】　疾患　二十余日可耳【刘释文余作仆】定登【刘释文作定听】
　　右不注出者皆伪
　　第七
　　初月二日　足下时事吾怪足下　前从洛　十月七日【集成】　当力　承足下【子敬】　荀侯　足下家极知仆近修小园
　　右不注出者皆伪
　　第八
　　此蒸湿【子敬代父】月半同上　尊夫人【伪】　适欲遣书【智果】
　　第九
　　相过终无复日　度时徃来　前告先以陈　慕容【并无名人伪帖】　薄泠　益郎【并欧书】
　　第十
　　吾当托桓江州　消息　疾不退　省前书　近与铁石　知铁石　度何来迟　忽动【大唐左卫长史张旭书】承冠军故尔复面悲积　还此　得西问　海监诸舍【并未详何人书】献之白不审疾　鄱阳归【右并羊欣】
　　第八此郡之弊苏大简子耆谓之与王述书及一昨得安西及增慨三帖眞迹自苏氏归吾家记与刘无言论书
　　刘宪御史焘无言来予与论书刘因言政和初人于陜西发地得木竹简一瓮皆汉世讨羌戎驰檄文书若今吏案行遣皆章草书然断续不缀属惟邓隲永初二年六月一篇成文尔【见前篇】今宗室仲忽及梁师成家尚多得之石本乃就简上摹得者予因言见汉魏间人章表亦多用章草书今犹有存者如司马孚孙皓表奏世或传之疑所谓章草上章用之不因汉章帝好之因谓之章草也葢此虽草书而有波磔若正书之有分隶既不顚放易晓又可赴急宜汉人以作檄书也刘言续帖中李懐琳所书絶交书多有古字若□□□□□□□□□等字宜有所受非懐琳自能作也予云张彦逺言昔嵇叔夜自书絶交书数纸人以右军数帖来易惜不与之则叔夜书唐世尚有之疑懐琳尝见之故放焉决非自能作也葢懐琳尝伪作卫夫人及七贤帖不逮此逺矣故窦臮云乃有懐琳厥迹踈壮假他人之姓字作自己之形状则知絶交书诚有所放也其卷尾云右军书葢误云今世有萧子云章草书出师颂甚古雅与子云他书全不类疑亦放汉人书也葢东汉人喜作分隶与章草他书传世者鲜矣予言淳化法帖中有南唐人一手伪帖颇多如伪作山涛崔子玉谢发卞壸皆是一手写古人帖语耳第三卷最多今秘阁有数匣尚存皆澄心堂纸书分明题曰仿书不作传摹与眞迹而当时侍书王着编彚殊不晓特取名以入録故与眞迹混淆却多有好帖不入殊可惜也予法帖正误中论之甚详刘言邓隲简书永初二年六月丁未朔二十日丙寅而东汉纪是年七月复有丙寅恐史误也简书当时文字又有月朔不应差云又云欧阳询举世呼为率更传亦书其终于率更而有八分书一碑乃银青光禄大夫为给事中史未尝书也予云此例甚多如唐史王方庆传云自襃至方庆五世封石泉而今宝章集中方庆官云琅琊县开国子则是方庆尝封琅琊后徙石泉也亦史误云至于世之称谓则不常如杨凝式终太子太傅而今人但呼为杨少师之类刘云杨书赛过瑚树一帖乃在洛中一僧房中于书防上写之即俗所谓书襻者予云洛阳文潞公家有杨书诗帖十一纸字与瑚帖相类今洛亦有石本而不能尽载也杨多书僧壁而传于楮素者甚少今壁书亦自少洛阳惟有广爱寺西禅院两壁胜果院一壁天宫寺一壁而巳因甲子嵗大水损失者多矣刘言瀛州有邢峦碑甚完金陵有唐高正臣书本埋没圃中其父宜翁令人发出立之今易致其字画殊有虞禇灋也又云续帖中春朝微雨一帖乃陆柬之书余云灋帖中有柬之一帖乃晋人语恐柬之临学者予又云裵行俭以书知名而世人罕传之尝见一帖写兵法字甚怪放恐非眞也刘云尝见行俭所书千字亦工云又云宝章集题者小字乃钟绍京书予云绍京碑今有存者葢师薛稷也予又云焦山鹤铭俗传王逸少书非也一小书中载云陶隠居书此或近之然此山有唐王瓒一诗刻字画全类此铭不知即瓒书抑瓒学铭中字而书此诗也刘曰尝亲至彼观疑即瓒书也下有云皇山樵人逸少书非王逸少也葢唐有此人亦号逸少耳又云作钟鼎湏用竹笔书乃佳予云不然今钟鼎字若季防鼎伯戋盫字皆两头纤纤若使竹笔何能如此刘又言顷谒苏子容丞相未出闲见传唐人一书中云文皇令羣臣上奏任用眞草惟名不得草后人遂以草名为花押韦陟五朶云是也此书偶忘其名有朝士施结者喜收古今人押字不逺千里求之所藏甚多类而成书矣尝欲为作序偶忘此事所出遂不用予云魏晋以来灋书至梁御府藏之皆是朱异唐懐充沈炽文姚懐珍等题名于首尾纸缝间故或谓之押缝或谓之押尾秖是谓书名耳后人花押乃以草书记其自书故谓之押字或谓草字葢沿习此耳唐人及国初前軰与人书牍或只用押字与名用之无异上表章亦或尔近世遂施押字于檄移或不书己名字而别作形模非也
　　米元章礼部所作法帖题跋一卷眞迹藏西洛王晋玉家经靖康之乱已散亡矣先君学士法帖刋误盛行于世博访米氏题跋藏书家俱未之见偶检故书忽见先君子亲写米氏题跋得之喜甚草书间有难解者取灋帖逐卷中语释出斯文遂成全书乃命笔史抄録附刋误之后绍兴癸亥冬十一月二十二日武阳黄防识
　　记石经与今文不同
　　临汉石经与今文不同者殊多今畧记之书女母翕侮成人【今本女无侮老成人】保后胥高【保后胥戚】女永劝忧【汝诞劝忧】女有近则在乃心【今近作戕】女比犹念以相从【今作汝分猷】各翕中【各设中】尔惠朕曷祗动万民以迁【尔谓朕曷震动】天既付命【今付作孚】曰陈其五行【今汨陈】严恭寅畏天命自亮以民祗惧【今亮作度以作治】怀保小人惠于矜寡【今人作民于作鲜】母兄曰【无皇曰】则兄自敬徳【兄作皇】旦以前人之微言【今作徽言】是罔显哉厥世【今哉作在】文王之鲜光【今作耿光】通殷就大命【达殷作大命】论语意与之与【今意作抑】孝于惟孝【今于作乎】朝闻道夕死可也【今也作矣】是鲁孔丘与曰是是知津矣【是鲁孔丘与曰是也曰是知津矣】扰不辍子路以告子怃然【耰而不辍子路行以告夫子怃然】置其杖而耘【今置作植】其斯以乎【其斯而已矣】譬诸宫墙【今诸作之】贾诸贾之哉【今贾作沽】又论语每篇各计其章数其最后云凡二十篇万五千七百一十字又记诸家异闻之语若曰在于萧墙之内葢毛包周氏于今论语无葢氏毛氏书此石刻在洛阳本在洛宫前御史台中年久摧散洛人好事者时时得之若骐骥一毛虬龙片甲今张焘龙学家有十版最多张氏壻家有五六版王晋玉家有小块洛中所有者止此予皆得其拓本论语之末题云诏书与博士臣左立【刘本无立字】郎中臣书上臣下皆当是著书者姓名或云此即蔡邕书姓名既亡无以辨之独刻者陈兴姓名甚完何其幸欤又有一版公羊不知谁氏所得其末云谿典谏议大夫臣马日防臣赵防议郎臣刘郎中臣张文臣苏陵臣傅桢杂【杂未详】下谿上谿上当是堂谓堂谿典也此葢鸿都一字石经然经各异手书不必皆蔡邕也三字者不见眞刻独此一字者乃当时所刻字画高古精善殊可宝重开元中尝藏拓本于御府以开元二字小印印之与灋书名画同藏葢唐世以前未録前代石刻独此见收其可宝如此【立字杂字案石经古本皆有之】
　　汉简辨
　　近嵗闗右人发地得古瓮中有东汉时竹简甚多往往散乱不可考独永初二年讨羌符文字尚完皆章草书书迹古雅可喜其词云永初二年六月丁未朔二十日丙寅得车骑将军莫府文书上郡属国都中二千石守【此五字古本】丞廷义县令三水十月丁未到府受印绶发夫讨畔羌急急如律令按范晔后汉书安纪永初元年夏先零种羌畔遣车骑将军邓隲征西校尉任尚讨之二年正月隲为羌所败于冀西七月戊辰诏有羌貊畔戾夙夜克己之语其年十月庚寅任尚与羌战于平襄十一月辛酉拜隲大将军召还则此简所谓车骑将军者即邓隲也所讨畔羌者即先零也然以纪所书日月及汉简参考之简云六月丁未朔则二十日正得丙寅而戊辰乃此月二十二日也六月末既有戊辰则七月不应复有之而安纪是年复有戊辰之诏葢纪误也又据安纪是年七月之后继书闰月闰月有辛丑九月有庚子亦当复有辛丑则是年闰当在七月据汉简六月丁未朔则后百二十日得两丁未故简又云十月丁未正合也而据纪于七月闰则丁未当在九月矣又与简不相合亦纪误也又纪书永初元年夏羌畔遣隲讨之二年冬始召还而隲本传云永初元年夏羌畔于是诏隲将左右羽林北军五校及诸部兵击之西屯汉阳冬召隲班师据纪讨羌在元年夏召隲在二年冬汉简亦有二年之文正与纪合而传云元年召还班师者亦误也简书甚明乃当时文字又日月首尾相应非如史之先后差谬宜以简所书为正于戏千载之下幸是简偶存得以攷正范史所书之误是以君子贵乎博学而多识也
　　铜戈辩
　　右舟之戈其铭曰舟其质则铜按周官考工记冶氏戈之制有内有胡有援郑氏曰戈今句孑防也或谓之鸡鸣或谓之拥颈内谓胡以内接柲者也援直刃也今详此戈之制两旁有刃横置而末鋭若剑锋者所谓援也援之下如磬折稍刓而渐直若牛颈之垂胡者所谓胡也胡之旁有可接柲之迹者所谓内也援形正横而郑氏以为直刃礼图从而绘之若矛槊然误矣葢戈系兵也可句可啄而非用以刺也是以衡而弗从故冶氏之职又云已倨则不入已句则不决郑氏亦云倨谓胡微直而邪多以啄人则不入句谓胡曲多以啄人则创不决既谓之啄则若鸟咮然不容其刃之端上向而直也今观夏商彛器铭欵有作人形执戈者荷戈者其戈皆横如斧钺而鋭若鸟咮又胡垂柲直正与此戈之制同此最可证云其铭曰舟者葢人名也按陶景刀剑録夏孔甲之剑铭一字曰甲今内府所藏公非之鼎其名曰非公孙虿之鼎其铭曰虿文亦皆一则知舟者亦人名其字象形比他铭识尤古质葢夏商之器也夫兵器率用利铁而此戈乃铜为之又今人得古刀剑矛防矢镞之类率皆铜者按太史公秦始皇本纪二十六年收天下兵聚之咸阳销以为钟鐻金人十二重各千石应劭注曰古者以铜为兵又按春秋传僖十六年郑伯朝楚楚子赐之金既而悔之与之盟曰无以铸兵遂以铸三钟杜预注曰古者以铜为兵夫五金皆金也然秦之金人及古钟皆用铜则秦所销之兵与楚盟郑母铸兵之金皆铜可知矣应杜之説诚然又按山海经中山西二百里昆吾之山其上多赤铜郭璞传曰此山出名铜色赤如火以之作刀切玉如割泥周穆王时西戎献之尸子所谓昆吾之剑者也越絶书曰赤堇之山破而出锡若邪之谷涸而出铜欧冶用以为纯钧【越王句践寳剑】之剑近汲中得剑一长三尺五寸乃今所名为干将者亦【阙五字】皆非铁明古者通以锡杂铜为兵器也又按刀剑録夏少康三年商太甲四年各铸铜剑一其文曰定光则古之兵器用铜葢无疑矣况铜为物至精不为燥湿寒暑变其节不为风雨暴露改其形确乎有常若士君子之行是以昔人上之又况形笵正工冶巧火齐得剥脱砥砺其铦至可以剸玉虽楚铁剑之利亦亾以加顾三代金工链液之法亡矣今人所不能为也则古兵用铜而后世不复为者亦奚足怪【李贺有金铜仙人辞汉歌】
　　鹞雀赋辨
　　顷传长安人有得思王眞迹鹞雀赋者及得张芸叟侍郎所刻本观之乃近代伪帖也按草灋亦如眞行孳乳寖多故后代草字有唐以前所无者如于字必字之类魏晋六朝人草此字止如行书扵必【如此作】至隋唐以来始省为□□【如此作】故前軰云扵字必字无草书是也今伪书鹞雀赋三字皆如唐人草灋此一妄又赋之首既书赋目复冠以曰字此殆妄人録类书中子建此赋书之故妄去【去字未详何本以妄为志】曰字其陋如此今艺文类聚亦有此赋此二妄末有武攸暨题字乃作今市井人所作俗古篆仍云以永其此近人语唐世未之有也此三妄又数印章云唐人印乃与今市肆所作印篆形模字画无异及末有静华二字乃摹灋帖子敬字中动静及华新妇字此四妄其末又有子建画像神气甚俗衣冠笔势亦若今画院画史所为前人画不如此也此五妄既作伪帖又画其像而伪章题署甚多汲汲然恐人之不信也其陋至此而不悟以为笔法在二王上使人骇叹是知非书之难知者亦难此与俗传石本王摩诘所画四时山水上有摩诘薛邕等印同科葢亦今浅俗所为见之令人鄙吝生而士大夫或收藏甚者张于墙壁是可叹也
　　古瓦辨
　　欧阳公研谱云相州眞古瓦朽腐不可用世俗尚其名尔今人乃以澄泥如古瓦状埋土中久而研之然近有长安民献秦武公羽阳宫瓦十余枚若今人筩瓦然首有羽阳千嵗万嵗字其瓦犹今旧瓦殊不朽腐其比相州瓦又增古矣则知相州古瓦未必朽腐葢传闻之误尔
　　王敬武书辨
　　太医丞乐君珍畜唐人一帖题云委曲付师范跋之者以后有彭城私记为刘梦得书以中云大驾归定为徳宗自兴元还时皆非也余按此乃唐平卢节度使王敬武与其子师范书也纸背有王珙署衔甚详上云谨谨上相公下云从侄保义军节度陜虢观察等使珙状封此珙与敬武书敬武就其纸作家问寄师范耳大驾归定葢僖宗自凤翔还时也按中和元年王铎为都统征黄巢制授敬武平卢节度使三年进敬武检校太尉同平章事而光启三年王重盈入河中留其子珙领陜虢节度事光启在中和后此珙所以呼敬武作相公自题保义节度衔也敬武书此帖后一载龙纪元年卒师范始为留后余以此攷之是帖非梦得书明甚又梦得自以系出中山常着其望而此印章乃彭城弥知非是珍以相示聊为辨之
　　汝州新刻诸帖辨
　　顷在洛中闻汝州新镌诸帖谓之汝刻其名已弗典矣意谓其彚择必佳及见之乃大不然杂取灋帖续帖中所有者时载之又珉玉间簉不能辨也此犹亡害至其集古帖及碑中字萃为伪帖并以一帖省其文别为帖语及强名者甚多稍识书者便可别之如以逸少帖春秋輙为患不得北军问逺近清和等语乃擿取北军逺近春秋等字集为一帖强为王衍书以续帖中诸县故佳字强名为王桢之书取汝州东汉州辅碑中数字强名为蔡中郎书取衞州魏孝文吊比干文中数行强名为崔浩书如北齐碑便目为温子升后魏碑便目为沈法防如此者甚多且如吊比干文魏孝文作而崔浩之死在太武时乃目为浩书其不稽古如此至若张华帖内杂以宝章集中王慈字薛稷帖中杂以灋帖内子敬字皆集成之字意全不相属取王筠帖中和南清豫一帖【疑有阙文】如是者不可具载幸世尚多古帖极有未传者自可刻其全篇何必区区作伪以误后学但贻识者蚩笑耳汝州既以石十余刻之而越州复传其本又刻之二州之石殊可吊也信知识眞者少何足怪云【桢之字公干徽之子避庙讳旧改为柾之】
　　二馆辨
　　汉郊祀志云武帝因公孙卿言仙人好楼居于是令长安作飞廉桂馆甘泉作益夀延夀馆使卿持节设具而神人顔师古曰益夀延夀二馆也予按太史公记作益延夀观而近嵗雍耀间耕夫有得古瓦其首作益延夀三字其瓦长径尺字书竒古即此观当时瓦也又按括地志云延夀观在雍州云阳县西北八十一里通天台西八十歩正今耀州地也然则当以史记为正但一观名益延夀三字耳师古谓益夀延夀二馆非是馆当从史记作观观馆古多相通自唐以前六朝时凡今道观皆谓之某馆至唐始定谓之观也古人用字有相承通用如鹄鹤旌旍之类皆莫原其始观武帝求神仙勤勤如此卒不遇眞而东晋杨君周君乃不出户庭亲接灵仙卒皆仙去乃知得道虽假修习然在定分也
　　弡仲辨
　　刘原父弡仲铭以隶写之云弡仲作宝簠择之金鏖鋭鏖鑪其纁其其黄用盛诸旇米用飨大正音王寘防具召饲弡仲受无疆福必共餐饲具【与同音饱也】弡仲眉夀所谓镳鑪即广雅所载此二字乃赵生所释予亦然之然赵初不知广雅有此语及观之弥可信也弡音其勿反侧角反早取谷也防徒兮反飤音祀弡字原父误释为张字遂以为张仲之器欧公从而文之以数百言葢失之矣古器中又有弡伯防岂仲之兄乎
　　古器辨
　　鼎属七甲鼎乙鼎非鼎乃甗也葢甑之类丙鼎中有人形葢古子孙字丁鼎戊鼎中文在两目之间非鼻乃父字耳上两目乃古瞿字葢其人曰瞿父也已敦也古盛黍稷器仪礼所谓全敦非鼎也庚此汉人香卢耳非鼎也钟属四其三是钟最后丁号者柄差长当是钲也尊爵属四甲是卣中尊也中有人形亦古子孙字乙爵也文曰祖甲丙爵丁爵鉴二甲其文曰仙山竝照智水齐名花朝豓彩月夜流明龙盘五瓀鸾舞双精传闻仁夀始验销兵文体乃唐人镜其体制亦不甚古乙铭曰青羊作竟四夷服多贺国安人民【一字不明】外夷殄灭天下得一雨旸节五资【上二字不明】长保二亲【下一字不明】凡三十字内有三字不明此乃汉鉴胜前一鉴逺甚【乙铭不可晓攷之博古图汉有青葢鉴铭青羊作青葢又宜子孙鉴铭五资作五谷熟】
　　永建石章辨与滕子济
　　埀示永建石章珍荷是年龙集辛未故书太嵗在未也我有之者恐与君子有之之意同意不以其魂无知而忘之尚冀其疾来归也【旧有不字从川本去之】故云我有之来归上一字于隶灋疑是疾字意谓尔未审果否
　　杜子美诗笔次序辨
　　董君新序称甫为淑妃皇父碑在开元二十三年最少作也予按是年甫才二十四嵗宜为少作然按碑文妃卒葬皆在二十年然此碑乃其子壻郑潜耀令甫作未必在是年碑末云甫忝郑庄之宾客防窦主之园林以白头之嵇阮岂独歩于崔蔡野老何知斯文见托若其葬年所作岂得序称白头嵇阮与野老何知哉又其铭云日居月诸丘垄荆列树拱矣丰碑缺然则其立碑葢在葬后六年非甫年二十四当开元二十三年皇父葬时所作也葢董君不攷立碑年但攷其葬年故误尔董君新序称永防元年严武移山南崔旰乱甫避秦川定后还成都即浮江东欲适呉楚案武卒于成都故有哭严仆射诗则武未尝移鎭山南也又有将适呉楚留别章使君当在武未再尹成都之前非崔旰乱之后此二事舛讹又至鄜迎家后收京扈从还长安董于归鄜便言移华州漏还京一节王原叔集杜诗古诗甫与章梓州诗及逰惠义寺等皆武初尹之前律诗则在初尹之后二者必有一误据王序武归朝廷甫浮防左蜀往来非一则律诗所序是也古诗田父美严中丞一篇次序误矣原叔以召补京兆功曹不赴欲如荆楚在严公初尹前非是葢律诗寄巴州注云时甫除功曹在东川在武初尹之后故误也政和四年八月十六日观杜集二序因正之
　　论飞白灋
　　观唐度十体书因思张懐瓘云飞白全用隶灋葢八分之轻者今世人为此书乃全用草灋正与古背驰矣又鲍照飞白用豪笔乃能成字或轻或重也葢或轻若发或重若云山浓淡相错乃成字若不用豪笔书之则不能若此今观十体中飞龙二字作飞白书正用豪笔作与散隶颇相近坦【当作但】增缥缈萦举之势又全用楷灋洛阳唐恭陵孝恭皇帝睿徳之纪及牛口纪功碑首唐太宗飞白亦如此作皆有豪笔防扫浓淡之势而近世相承飞白皆用相思为片板若髹刷然以书殊不用豪笔故作字无浓淡纎壮之变非古也当蔡邕于鸿都下见工人以垩帚成字归而为飞白之书非便用垩帚葢用笔効之而已今人便谓所用木笔为垩帚谬矣又云飞而不白又云白而不飞葢取其若丝髪处谓之白其势飞举谓之飞而俚俗谰语又谓蔡中郎见帛飞空中因作此字以白为帛此尤无稽也
　　论临摹二灋
　　世人多不晓临摹之别临谓以纸在古帖旁观其形势而学之若临渊之临故谓之临摹谓以薄纸覆古帖上随其细大而搨之若摹画之摹故谓之摹又有以厚纸覆帖上就明牖景而摹之又谓之响搨焉临之与摹二者迥殊不可乱也
　　论□字
　　小宋太一宫诗瑞木千防竦仙图几吊开注云眞诰谓一卷为一吊殊不知眞诰所谓防即卷字葢从省文眞诰音亦尔非吊字也碧虚子陈景元据眞诰以此字即篇字葢亦误云
　　论黄陵碑二女
　　黄陵碑引山海经云洞庭之山帝之二女居之郭璞疑二女舜后不当降小水为其夫人因以二女为天帝之女退之遂以璞为失殊不知山海经凡言帝者皆谓天帝如所谓帝之密都帝之下都帝之平圃与帝之二女皆谓天帝也至言帝俊帝颛则各兼称其号不但曰帝也其论二女一篇最为详确据列仙传江婓二女与九歌湘夫人称帝子者是矣退之难之非也余顷在道山与翁养源论此亦以为然翁于江湘图志论中其説葢与余合
　　论书八篇示苏显道
　　章草惟汉魏西晋人最妙至逸少变索靖法稍以华胜世传书诸葛武侯对蜀昭烈语及豹奴等章帖皆逸少书也萧景乔出师颂虽不迨魏晋人然高古尚有遗风自其书中观之过正隶逺矣隋智永又变此灋至唐人絶罕为之近世遂窈然无闻葢去古既逺妙指弗传几至于泯絶邪然世岂无兹人顾俗未之识耳
　　二
　　张懐瓘论书以防稽草书第八在世将茂宏軰诸人下意谓其拘法度少纵放也予谓草之狂怪乃书之下者因陋就浅徒足以障拙目耳若逸少草之佳处葢与纵心者契妙寜可以不逾矩议之哉若懐瓘者以形模求字不可告以天下之马也
　　三
　　昔人运笔侧掠努趯皆有成规若法度礼乐不可斯湏离及造微洞妙则出没飞动神防意得然所谓成规者初未尝失今世人作一波画尚未知厝笔处徒规规强効古人纵成但若印刻字耳
　　四
　　篆法之坏肇李监草法之弊肇张长史八分之俗肇韩择木此诸人书非不工也而阙古人之【阙一字恐是渊字】原教俗士之升木于书家为患最深夫篆之方穏草之顚放八分之纎丽学便可至而天【一作大】势失矣彼观钟彛文识汉世诸碑王索遗迹寜不少损乎此可为知者道
　　五
　　流俗言作书皆欲悬腕而聚指管端眞草必用此灋乃善予谓不然逸少书灋有眞一行草三以言执笔去笔跗逺近耳今笔长不过五寸虽作草书必在其三而眞行弥近今不问正草必欲聚指管端乃妄论也今观晋宋及唐人画图执笔者未尝若此可破俗之鄙説
　　六
　　凡书横难从易方正在二者间不悟书意而作衡灋不斜则浊此体惟钟索逸献眞知也宋齐梁人似之陈隋至唐皆不近也
　　七
　　陶隠居集杨许三仙君眞迹论其书云杨君书最工不今不古能细能大大较虽祖効郗灋笔力规矩兼于二王掾书乃是学杨而字体劲利偏善写经画符与杨相似郁勃峰势殆非人功所逮长史章草廼能而正书古拙隠居昔见张道恩善别灋书叹其神识今覩三君迹一字一画皆望影悬了自思非智艺所及特天假此鉴令有以显悟尔三君书迹今无复存独唐窦臮述书赋着杨眞人行书带名六行观隠居之论想见其清致也惜哉今亦弗传矣隠居书自竒世传画版帖及焦山下瘗鹤铭皆其遗迹也今人罕能辨之于戏妙识逺矣古人之知音益稀安得居道恩軰与之论书哉
　　八
　　王防稽七子凝操徽涣献五人书迹具传惟肃二子未见余皆得家范而体各不同是善学逸少书者犹顔延年对宋文帝自谓竣得臣笔测得臣文防得臣义跃得臣酒书亦犹是也
　　论书六条
　　唐人更不作章草书近来有济及洪府人强学之所谓不堪位置举止羞涩终不似眞俗人未尝知古人用笔处见其人书者随众穪善皆曰钟索复出矣【不堪位置举止羞涩乃梁武帝评羊欣书】
　　二
　　凡书衡【一作横】难从易方正在二者间不悟书意者强作横书不斜则浊蜀中一人是已此体惟钟索尽古人之妙宋齐时人似之梁陈隋至唐终不近也
　　三
　　后魏北齐人书洛阳故城多有遗迹虽差近古然终不脱氊裘气文物从永嘉来自北而南故妙书皆在江左
　　四
　　洛人好杨凝式少师书信可传宝但自唐中世来汉晋书灋不传如凝式軰所祖述者不逺防稽父子笔灋似不如是洛人得杨眞迹夸诩以为希世珍所谓子诚齐人耳
</div>
    <div class="pagination">
<a href="东观余论.html">上一页</a><a href="东观余论.html">1</a><span class="current-page">2</span><a href="东观余论_page3.html">3</a><a href="东观余论_page4.html">4</a><a href="东观余论_page5.html">5</a><a href="东观余论_page6.html">6</a><a href="东观余论_page7.html">7</a><a href="东观余论_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
