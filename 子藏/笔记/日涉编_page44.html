<!DOCTYPE html>
<html>
<head>
    <meta charset="UTF-8">
    <title>日涉编 - 第 44 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 44 页/共 115 页</h1>
    <div class="content">　　一日
时维太平日乃初吉又诗曰二月初吉 【初吉朔一日也】 
作为令节以殷仲春 【令节二月一日以上白孔六帖】 
李泌请以为中和节 【邺侯家传并上巳重阳谓之中和节】 
百官进农书以示务本 【李泌传】 
立中和而视农 【文粹西都赋】 
唐贞元间遇中和节赐百官宰臣以下金钱宴于曲江谓之金钱会 【山堂肆考】 
唐德宗赋中和节诗遣使宠赐戴叔伦 【时叔伦迁营管经略使出六帖】 
唐德宗贞元五年以是日为令节任文武百寮选
胜地追赏为乐 【三月三日九月九日亦然出合璧事类】 
唐德宗以中和日赐大臣方镇勋戚尺谓之裁度 【邺侯家传】 
唐德宗贞元九年中和节宰相宴于曲江亭诸司随便自是分宴焉 【旧唐书】 
都人游翫曲江池盛于中和节 【上巳亦然】 彩幄翠帱匝于堤岸鲜车健马比肩击毂上赐宴臣寮京兆府大陈筵席长安万年两县以雄胜相较锦绣珍玩无所不施百辟会于山亭恩赐太常及教坊声乐池中备彩舟数只惟宰相王使北省官与翰林学士登焉每岁是日倾动皇州以为盛观 【曲江池本秦世隑州玄宗开元中疏凿遂为胜境其南有紫云楼芙蓉苑其西有杏园慈恩寺花卉环周烟水明媚入夏则菰蒲葱翠柳阴四合碧波红渠湛然可爱好事者赏芳辰翫清景联骑携觞迭迭不绝出剧谈录】 
王公戚里上春服士庶刀尺相问遗 【广记】 
民间以青囊盛百谷瓜果种相问遗号献生 【唐书】 
里闾酿酒谓宜春酒 【邺侯家传】 
村舍作中和酒祭勾芒神以祈年谷 【广记】 
大食麻啰拔其俗以是日为岁首 【歌者多以胡琴吹笛鸣小鼓舞唱拍出通考】 
苏东坡造一禅榻作干烝饼百枚自是日后尽绝人事饥则食饼不饮汤水不啖他物细嚼以致津液 【长公外纪】 
马道一禅师跏趺入灭谥大寂禅师 【道一容貌奇异牛行虎视引舌过鼻足下有二轮文唐玄宗开元中习禅定于衡岳山中遇让和尚密受心印贞元四年登建昌石门山谓侍者曰吾之朽质当于来日归兹地矣院主问候师曰日面佛月面佛二月一日跏趺入灭出禅宗志】 
崔元微立幡而苑中繁花不动 【元微月夜见青衣女伴曰杨氏李氏陶氏又绯衣小女曰石醋报封家十八姨来言辞泠泠有林下风色皆殊绝芳香袭人醋曰女伴在苑中每被恶风相挠可作一幡上图日月五星立苑东则免难矣今岁巳过至来年二月一日立之是日元微立幡东风刮地折木飞花而苑中繁花不动元微乃悟女伴即众花之精封家姨乃风神也后杨氏辈来谢各褁桃李花数斗云服之可以延年至元和中元微犹貌若少年出传异记】 
天正节 【道经】 
王郭真君飞升
翊圣真君下降 【以上翰墨大全】 
　　　诗
节应中和天地晴繁弦迭鼓动高城汉家分刺诸侯贵一曲阳春江水清 【陈羽和王中丞中和日】 
殿前来日中和节连夜琼林散舞衣传报所司分蜡烛监开金锁放人归 【王建宫词】 
万方庆佳节宴喜皇泽均晓开蓂荚初景丽星鸟春藻思贞百度着明并三辰物情舒在阳时令弘至仁衢酒和乐被熏弦声曲新赓歌舞弁侧永荷玄化谆 【权德舆奉和圣制中和节诗】 
皇心不向晦改节向中和淑气同风景佳名别咏歌湔裙移旧俗赐尺下新科历象千年正酺醵四海多花随春令发鸟度岁阳过天地齐休庆欢声欲荡波 【王季友因移晦日为中和节作】 
东风变梅柳万宇生春光中和纪月令方与天地长耽乐岂予尚懿兹时景良庶遂亭育恩致同寰海康君臣永终始交泰符阴阳曲沼水新碧华林桃稍芳胜赏信多欢戒之在无荒 【唐德宗以是日为中和节宴百僚赋诗群臣奉和诏写本赐戴叔伦于容州天下荣之】 
淑景风光媚皇明宠赐重具寮颁玉尺成器幸良工岂止寻常用将传度量同人何不取则物亦赖其功紫翰宣殊造丹诚励匪躬奉之无失坠恩泽自天中 【裴度因中和节诏赐公卿尺作】 
溪谷溅溅嫩水通野田高下绿蒙茸和风满树笙簧杂霁雪兼山粉黛重万里有家归尚隔一廛无地去何从伤春故欲西南望回首荒城巳暮钟 【王荆公是日僧舍次弟韵】 
　　二日
泗水神庙每岁以是日致祭 【泗水神庙在泗水县东五十里有司岁以二月二日致祭山东兖州府志】 
唐玄宗敕是日幸西京 【会宫中有怪上召宰相即议西还裴耀卿张九龄曰今农收未毕请候仲冬出唐书】 
唐昭宗天佑元年是日车驾至华州 【先正月二一六日离长安】 民夹道呼万岁上泣谓曰勿呼万岁朕不复为汝主馆于兴德宫谓侍臣曰鄙语云纥干山头冻杀雀何不飞去生处乐朕今漂泊不知竟落何所因泣下沾襟 【是时朱全忠自河中来朝上延全忠入寝室见何后后泣曰自今大家夫妇委身全忠出实录】 
钦宗靖康元年金人围汴城 【至三月三日金人北去七修类稿】 
董昌即皇帝位以是日僣号取卯月卯日 【董昌曰谶言兔上金床我生于卯明年岁旅其次二月朔之二日皆卯也我以其时当即位唐昭宗干宁三年昌被衮冕登子城门楼即皇帝位昌自云应兔子之谶欲以二月二日僣号取卯月卯日也先吴越问说言山中有大鸟四目三足声云罗平天册见者有殃民间多画像以祀之及昌僣号曰此吾鸑鷟也乃自称大越罗平国改元顺天会稽录又出吴越备史】 
孟子生时母梦神人乘云自泰山来母疑视久之忽片云坠而寤里巷皆见有五色云覆孟氏居 【孟子生于周定王三十七年四月二日即今之二月二日出孟谱】 
赐红牙银寸尺各一 【白居易状当昼夜平分之时颁度量合同之令天中记】 
中尚书令每岁是日进镂牙尺及木昼紫檀尺 【六典注】 
顺庆府风俗每岁是日郡人从太守出郊谓之迎福 【蜀志】 
蜀万州风俗一女携酒馔鼓乐于郊外饮宴至暮归谓之迎福 【其万州迎福二字与顺庆府同出寰宇记】 
洛阳风俗以为花朝节士庶游玩 【翰墨大全】 
蜀风俗以为踏青节 【出杜氏壶中赘录翰墨大全以为蜀中踏草节或非二事】 
为桃菜节 【翰墨大全】 
曲江拾菜游观甚盛 【秦中记】 
秦人取子归 【秦人得本家婢生一子恶之乞与邻家邻家大富贵本家贫后以二月二日取归后复富邻家贫出云峤类要】 
取枸杞煎汤晚沐令人光泽不病不老 【千金月令】 
陆天师飞升 【陆修静出翰墨大全】 
沙门玄奘到长安 【玄奘俗姓陈少聪敏有操行修行于天竺至贞观十九年二月二日到长安采求佛法咸究根源凡得经论六百五十七部佛舍利像等甚多太宗留经像于洪福寺有瑞气徘徊像上南部新书】 
　　　诗
二月二日新雨晴草芽菜甲一时生轻杉细雨春年少十字津头一字行 【白居易作】 
旧苑新晴草似苔人还香在踏青回今朝此地成惆怅巳后逢春更莫来 【韩琮是日游洛源】 
二月二日江上行东风日暖闻吹笙花须柳眼各无赖紫蝶黄蜂俱有情万里忆归元亮井三年从事亚夫营新春莫怪游人意更作风檐夜雨声 【李商隐作】 
　　三日
唐高宗夜有流星如雷 【咸亨三年出天文志】 
宋高宗宰执百官诸军并扈卫车驾渡杨子江至镇江府 【建炎三年至十三日到杭州出通考】 
元太祖是日疾笃医言脉巳绝皇后召耶律楚材问之对曰任使非人卖官鬻爵囚系非辜古人一言而善荧惑退舍请赦天下囚徒后即欲行之楚材曰非君命不可俄顷帝少苏入奏请肆赦帝不能言首肯之是夜医者候眼复生适宣读赦书时也翌日而瘳 【耶律楚材通天文地理律历术数及释老医卜之说出元史】 
北极降
北斗降 【以上道经】 
刘超临水酒酣 【晋富阳县令王范妾桃英殊有姿色遂与丁礼史华期二人奸通孙元弼知之二人惧元弼乃共谤元弼与桃英有私范怒超佐范杀之后超出都诣范行至赤亭山下值雷雨日暮忽有人扶超腋入荒宅中有一鬼面青黑眼无瞳子曰吾孙元弼也诉冤皇天今乃遇汝超叩头流血至天明失鬼所在超乃逃走易姓名为何规后五年二月三日临水酒酣超曰不复畏此鬼矣低头见鬼影在水中以手抟超鼻眼俱血数日而卒出还冤记】 
不可昼眠 【千金月令】 
蟛（虫越）是日出于海涂极甚 【蟹之最小者名蟛螖吴人语讥为蟛斗此吴俗所嗜尚出蟹谱】 
　　　诗
江上东风浪接天苦寒无柰破春妍试开云梦羔儿酒快泻钱塘药玉舡蚕巿光阴非故国马行灯火记当年冷烟湿雪梅花在留得新春作上元 【东坡二月三日点灯会客药玉舡盖以药煮石而似玉者可作酒杯蜀中春月村舍聚为欢乐谓之蚕市马行者东京繁华之处夜市灯火最盛】 
　　四日
陕州黄河清景云见 【唐太宗贞观十四年协律郎张文收采古天马作歌之义作景云河清赋玉海】 
武王伐纣至牧野故外传曰王以二月癸亥夜陈 【前汉书以二月癸亥四日书以二月甲子四日】 
后汉刘知远生以为圣寿节 【后汉高祖知远更名暠其先沙陀部人唐干宁二年二月四日生出五代会要】 
王师擒刘鋹 【宋太祖开宝初广西刘鋹令民家置贮水桶号防火大桶又鋹末年童谣曰羊头二四白天雨至后王师以辛未年二月四日擒鋹识者以为国家以火德王房为宋分羊未神也雨者王师如时雨之义也防与房桶与统同音出通考】 
宋孝宗车驾幸玉津园射射讫次命皇太子次庆王次恭王次臣僚等射如是者三每射四发帝前后四中的 【宋史礼志】 
宋高宗以刘光世为行在五军制置使 【建炎三年二月四日又建炎四年二月四日吕颐浩兼品镇江陈彦文程千秋为副使出玉海】 
石曼卿卒于京师 【曼卿讳延年少以气自豪读书不治章句独慕古人奇节伟行视世俗屑屑无足动其意者自顾不合于时乃一混以酒然好剧饮大醉颓然自放由是益与时不合少举进士不中宋仁宗推恩三举进士皆补奉职曼卿初不肯就张文节公奇之谓曰母老乃择禄耶曼卿矍然起就之康定二年二月四日以太子中允秘阁校理卒出曼卿墓表】 
南斗六司真君下降 【道经】 
　　五日
宋光宗即位 【淳熙十六年二月五日即位未改元以皇帝登极奏告天地宗庙社稷报恩出通考】 
宋明帝行幸东海获赤鴈 【太始二年行幸作朱鴈之歌出玉海】 
俗以产子者杀之 【张奂为武威太守其俗多妖忌每岁二月五日产子及与父母同日者悉杀之奂示以义方严赏罚风俗遂改百姓为立祠后汉书】 
郑余庆征还 【薛玄真者唐给事伯高之高祖也少得长生之术尝于五岭间栖憩焉贞元末郑余庆谪柳州长史门吏有自远省余庆者与玄贞相遇神彩俊迈词多稽古言明年二月五日余庆当复归朝门吏语于余庆令人访寻莫获明年是日余庆果征还到长安语及异事薛伯高流泣对曰玄真吾高祖也弃官隐居终南传仙拾遗记】 
辟支佛生 【佛书】 
北极天蓬都元帅下降 【道经】 
　　　诗
二月五日花如雪五十二人头似霜 【白乐天纪年诗】 
何知此邂逅谈笑接清扬对雪知春浅回灯惜夜长密云通炫晃残月堕冥茫故有临邛客抽毫兴未忘 【王安石是夜风雪次范景仁韵】 
玄景雕暮节青阳变暄风忽寻斜川句感此胜日逢驾言当出游一写浩荡胸云物疑异候凄迷久连空今朝复何朝顿觉芳景融畴曩庶复践邻曲欢来同伊谁一篮舆连翩数枝笻绿野生远思清川照衰容云云 【朱文公正月五日欲用斜川故事结客载酒遇伯林新居风雨不果至二月五日始克践约坐间以陶公卒章二十字分韵文公得中字赋呈诸同游者】 
　　六日
唐高宗永隆二年皇太子行释奠礼毕上表请慱延耆硕英髦之士为崇文馆学士许之 【郑祖元邓元挺杨炯崔融等并为崇文馆学士出玉海】 
阴阳家以是日利行师 【宋李纲字伯纪无锡人也纲奏上曰金人之兵张大其势然得其实数不过六万人又大半皆奚契丹渤海杂种其精兵不过三万吾勤王之师集城下者二十余万固已数倍之矣当以计取之不可以角一旦之力莫若枙河津绝粮道俟其刍粮乏人马疲然后击之此必胜之计上意深以为然以二月六日遣兵举事盖阴阳家亦以是日利行师出左编】 
谅祚生 【谅祚辽景宗长子小字宁令哥国语谓欢嘉为宁令母藏氏从元昊出猎而生谅祚时宋仁宗庆历七年二月六日也方期岁即位宋史亦出辽史】 
刘处玄羽化 【处玄字通妙号长生生于金熙宗皇统七年有东京留守事刘昭毅定海军节度使刘师鲁与处玄甚善二公请讲师弟礼处玄曰公等当代名臣予将逝矣不足为公等友辄示颂云正到峥嵘处何如拂袖归我今须继踵回首及希夷二公览之怆然处玄又曰越八日予归矣二月六日羽化乃八日也师鲁哭之以诗曰与君岁晚得相亲相对忘形略主宾日望师来虚正寝忽惊仙去注同人出史纂左编】 
玄州上卿苏仙君上升 【道经】 
沐浴令人轻健 【云笈七签】 
　　　诗
极目千里外川原绣画新始知平地上看不尽青春 【伊川二月六日登石阁出击壤集】 
二月六夜春水生门前小滩浑欲平鸬鹚鸂鶒莫漫喜吾与汝曹俱眼明 【杜甫】 
当年霜鬓两青青强说重临慰别情衰衰秪今无可白故应相对话前生
出处依稀似乐天敢将衰去较前贤便从洛社休官去犹有闲居二十年
在郡依前六百日山中不记几回来还将天竺一峰去欲把云根到处栽 【东坡去杭十六年复至留二年而去自拟平生出处老少似乐天二月六日别南北山诸道人而下天竺惠净师以丑石赠行作三绝】 
红樱零落杏花开春物相催次第来莫作林间独醒客任从花笑玉山颓 【伊川二月六日送京酝二壶上尧夫出击壤集】 
</div>
    <div class="pagination">
<a href="日涉编_page43.html">上一页</a><span>...</span><a href="日涉编_page39.html">39</a><a href="日涉编_page40.html">40</a><a href="日涉编_page41.html">41</a><a href="日涉编_page42.html">42</a><a href="日涉编_page43.html">43</a><span class="current-page">44</span><a href="日涉编_page45.html">45</a><a href="日涉编_page46.html">46</a><a href="日涉编_page47.html">47</a><a href="日涉编_page48.html">48</a><a href="日涉编_page49.html">49</a><span>...</span><a href="日涉编_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
