<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 28 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 28 页/共 62 页</h1>
    <div class="content">
　　一审官怒生员词{穴友}，出对云：“两猿截木，山中小猢狲，焉能作对？”应声曰：“匹马陷身，泥内老奇生，怎得出蹄？”（《对林》）

　　古对以文字分合者，如Θ触槐，甘作木边之鬼，豫让吞炭，终为山下之灰。闲字多，未为佳句，不若陈亚有心终是恶，蔡襄无口便成衰。二人土上坐，一月日边明。半夜生孩，子亥二时难定；两家婚配，己酉一日为佳。近又闻有云：“人曾作僧，人弗能以为佛；女卑为婢，女又可以为奴。”（同上）

　　小字始于汉，盛于晋，如犬子对豹奴。又如桐君桂父皆仙人名，百足三尸皆虫名，姑恶子规皆鸟名。予林卧千律中，曾以鸟名伯劳对姑恶。古人表字，朱翁子对祭弟孙，胡仁祖对褚孝孙。

　　王公世贞幼见鬻刀者，师命作诗辄云：“少年醉舞洛阳街，将军战死黄沙漠。”予幼以儒童应试，时廖经历以贡途摄县，命予对，八岁儿童，岂有登科之志？予应云：“三年经历，料无报国之心。予怒其词，故借音以诮之。又一日，遇予于途，复召试对鸡鸣犬吠占稠密，予对曰：”凤舞龙飞识太平。“郡守萧公知之，方入试，公问曰：”童子能对，抑亦能诗乎？“曰：”能。“曰：”汝咏童子手中笔。“予应声曰：”笔与大人同；今日能挥墨，他年定着红。“萧公大赏，即以予文荐之，学使列名庠校。（《彭比部集》）

　　李膺召入内廷，过门高，中贵曰：“神童脚短。”李膺言：“天子门高。”遂肄业翰林。孙公承恩五岁，吴一斋公指红烛试题，即答云：“色似朝霞，光同夜月。”吴叹曰：“此华国之器。”洪舍人钟四岁善大书，宪宗召见，命书：“圣寿无疆。”钟捉笔不下，上曰：“汝容有不识者乎？”钟顿首曰：“臣非不识，第此字不敢于地下书耳。”即令内侍舁几，一挥而就。（同上）

　　王侍郎道亨年十二，《咏古╊》云：“浮屠何代建？峭拔入云端，绝顶登临处，摩娑星斗寒。”刘中行见而奇之曰：“寇莱公举头红日句，或不过是。”（同上）

　　有才士偶成一对云：“冬夜灯前，夏侯氏读《春秋传》。”久未有对者，后请乩仙，以此问之。方对曰：“东门楼上，南京人唱《北西厢》。”（《痂留编》）

　　◎闺中异人女主乎内，以声不越阃为贤，岂尚异哉？独自娲天补石来，异者多矣。吾摘其近以愧须眉。

　　汉曹大家班昭续成《汉书》，崔篆母师氏封义成夫人。秦窦滔妻苏若兰，齐刘孝绰三妹，陈女学士袁大舍等，秦韦逞母宣文君，唐女学士宋若萃若昭若伦若华若宪，阙图南妹为不栉进士。妇人能文者，类不胜举，要当以苏若兰为冠。（《啸虹笔记》）

　　唐三原孟媪号张大夫，夫死续夫，事郭汾阳，七十二岁仍生二子，百余岁卒。李抱玉青衣石氏，冒封国子祭酒。齐女子娄逞仕至扬州义曹从事。（同上）

　　隋室既受周禅，苏威遁归田里，可谓节矣，而终失身于僭伪之朝。宋议立异姓，秦桧抗言见执，可谓义矣，而终误国于渡江之后。王莽篡汉，其女为孝平后，称疾不起，守志终身。曹丕篡汉，其妹为孝献后，以玺抵轩，涕泣横流。杨坚篡周，其女为天元后，愤惋不平，形于辞色。徐诰篡吴，其女为太子琏妃，闻呼公主，则涕泣而辞。司马炎篡魏，其诸祖安平王孚自称有魏贞士，不豫废立之谋略。武篡唐，其侄安平王攸绪弃官不受其赐，归隐嵩山。朱温篡唐，其兄广王全昱责其灭唐社稷，知有覆宗之祸。此三男子四妇人者，不韪其亲，可见天理人心之不泯矣。（《蜩笑偶言》）

　　女学士，孔贵嫔也，女校书，唐薛涛也，女进士，宋女郎林妙玉也，女状元，蜀黄崇嘏也。崇嘏临邛人作诗上蜀相周庠，庠首荐之，屡摄府县，吏事精敏，胥徒畏服。庠欲妻以女，嘏作诗辞之曰：“一从拾翠碧江湄，贫守蓬茅但赋诗，自服蓝衫居郡掾，永抛鸾镜画娥眉；立身卓尔青松操，挺志坚然白璧姿，暮府若容为坦腹，愿天速变作男儿。”庠大惊，具迹本末，乃嫁之。传奇女状元《春桃记》，盖黄事也。（《升庵外集》）

　　独孤信三女俱为后，各生周隋唐一朝天子，长生周武帝，次生隋炀帝，次生唐高祖。（《独异志》）

　　晋王李克用妻刘氏夫人，常随军行，至于军机，多所取益。（《北梦琐言》）

　　女子为女官者，女侍中；后魏元妻胡氏，齐高岳母山氏，赵彦{穴友}母傅氏，南汉卢琼仙，女尚书；魏明帝选知书女子为女学士；宋孝武朝韩兰英为女博士。女子为男官者，女将军晋王钦起兵，顾氵突母孔氏年百余，以为军司马，复以己女为贞烈将军。唐行营节度许叔异以卫州女子侯氏，滑州女子唐氏，青州女子王氏，歃血赴义，奏授为果毅。陈女白颈鸦为契舟怀化将军，侍夫数十人。女子执国政者，齐陆太姬，司纶者，唐上官婕妤。女子诈为男子而有官位者；石祭酒，娄录事，黄崇嘏、薛涛、林妙玉之外，又有朔方兵马使御史大夫孟氏。（《宛委余编》）

　　女子善将兵者，赵陀同时有保宁洗氏、陈氏；又有冯宝妻洗氏，封石龙夫人，明石柱司土官秦良玉。作贼者，汉交趾女征贰、征侧，反扰岭外六十余城。唐睦州女子陈硕真反，破睦歙二州。明永乐时唐赛儿反。（《鸡窗剩言》）

　　晋王女为正烈将军，朱序母守襄阳，筑夫人城，唐邹保英妻为诚节夫人，王氏女杀贼为奇义夫人，荀女拔围请兵，古立应妻高守城，封犭旬忠县君，平阳公主起兵，号娘子军。（《啸虹笔记》）

　　韩氏保宁民家女也，明玉珍乱蜀，女恐为所掠，乃易男子饰，从征南，往返七年，人无知者。后遇其叔，一见惊异，乃携归四川，人皆呼曰贞女。（《焦氏笔乘》）

　　黄善聪金陵惟清桥人，年十二失母，有姊已适人。父贩线香为活，怜善聪孤幼无依，诡为男子装，携之游卢凤间数年，父亦死。善聪变姓名曰张胜，仍习其业。李英者，亦贩香自金陵来，不知其女也，约为火伴，同寝食者逾年。恒称有疾，不解衣，夜乃溲溺。弘治辛亥正月，与英偕返金陵，年已二十矣。往见其姊，姊言初无弟，安来此？善聪笑曰：“弟即善聪也，”泣语其故。姊怒且詈之曰：“男女乱群，辱我甚矣！汝虽自明，谁则信之？”拒不纳。善聪不胜愤懑，泣且誓曰：“妹此身苟污，有死而已，须令明白，以表此心。”其邻有隐婆，姊呼验之，果处子，乃相持恸哭，手为易男子装。明日英来，再约同往，则善聪俄为女子矣。英大骇，问知其故，怏怏如有失。归告其母，其母贤之，时英犹未室，即为求婚。善聪不从曰：“妾竟归英，保人无疑乎？”交亲邻里相劝，则涕泣横流，所执益坚，倾都喧传，以为奇事。厂卫闻之，乃助其聘礼，判为夫妇。（同上）

　　节孝妇宋氏，洪武初坐戍金齿，奉姑偕行，过盘江守渡，题诗邮亭璧上，诉其流离困踣之情。今南永昌城西，有碑树祠旁，御史黄忠题其碑阴焉，祠则御史阴汝登建。其诗云：“邮亭咫尺堪投宿，手握亲姑憩茆屋，抱薪就地旋铺摊，支颐相向吞声哭。傍人问我来何方？亻免首哀哀诉衷曲，妾家祖居金华府，海道曾为上千户。举艘连粟大都回，金牌敕赐双飞虎，兄弟晦迹在山林，立志从文不从武。今朝玉堂宋学士，亦与妾家同一谱，{并}年嫁向衢州城，夫婿好学明诗经。《离骚》子史遍搜览，志欲出仕苏苍生，前春郡邑忽交辟，辞亲千里决神京。丹墀对策中殿举，驰书飞报泥金名，承恩拜除阆州守，飘然画舸西南行。到官未几访遗老，要把奸顽尽除扫，日则升堂治公务，夜则挑灯理文稿。守廉不使纤尘污，执法致遭僚佐怒，府推获罪苦相攀，察院来提有谁诉？临行囊橐无锱铢，惟有旧日将去书，城中父老泣相送，道傍闻者咸嗟吁！彼时征赃动盈万，妾夫自料无从办，经旬苦打不成招，暗嘱家人莫送饭。嗟吁饿死囹圄中，头旗原籍来抄封，当时指望耀门户，岂期一旦翻成空。亲邻怜妾贫和洗，敛抄殷勤馈行李，伶仃三口到京师，奉旨边军戍金齿。阿弟远送龙江边，临岐抱头哭向天，姊南弟北两割痛，别后再会知何年？开船未远子病倒，求医问卜皆难保，武昌城外野坡前，白骨谁怜葬青草？初然有子相依傍，身安且不忧荡家，如今子死姑年高，纵到南有谁望？八月葬船渡常德，促装登途惨行色，空林日暮鹧鸪啼，声声叫道行不得。上山险如登云梯，百户发放来取齐，雨晴泥滑把姑手，一步一仆身沾泥。晚来走向营中宿，神思昏昏倦无力，五更睡熟起身迟，饭锅未熟旗头逼。翻思昔日深闺内，远行不出中门外，融融日影上栏杆，花落庭前鸟声碎。玉髻斜簪金凤翘，翠云缠鬓蛾眉娇，绣房新刺双蝴蝶，坐久尚快春风饶，岂知一旦夫亡后，万里遐荒要亲走，半途日暮姑云饥，欲丐奉姑羞举口。同来一妇天台人，情儇薄似秋空云，丧夫未经二十日，画眉重嫁盐商君。血色红裙绣罗袄，终日骑驴涉长道，稳坐不知行路难，扬鞭笑指青山小。取欢但感新人心，那忆旧夫恩爱深，嗟吁风俗日颓败，废尽大义贪黄金。妾心汪汪淡如水，宁受饥寒不受耻，几回欲葬江鱼腹，姑存未敢求先死。前途姑身少康健，辛苦奉姑终不怨，姑亡妾亦随姑亡，地下何惭见夫面？说罢伤心泪如雨，咽咽垂头不成语，道傍见者为酸心，隔岭猿啼叫何许？”（《铁桥志》）

　　洪武间，勃封滇中武定府土官地法叔妻商胜为武定府知府。（《通记》）

　　靖难后，诛﹃臣僚妻子，发教坊或配象奴，有一烈妇题诗于衣带间，赴武定桥河而死。或云：“松江谢氏妇，籍没给配象奴，诗曰：”不忍将身配象奴，手提麦饭祭亡夫；今朝武定桥头死，要使清风满帝都。‘“（《列朝诗集》）

　　正统间，项襄毅公忠以随驾陷于边陲，因善一胡妇，妇曰：“君欲归乎？”公曰：“固所愿也。”妇曰：“吾颇习途径，与君俱往。”随戒候粮，同公潜行，行且强半，妇曰：“此去边关，尚须四日程，度所斋粮，不足供两人；且俱入关，必多盘诘，往则偕毙耳。前途游骑渐少，达彼甚易，请从此别。”遂以粮授公，竟自刎死。公急救不及，忍痛独行，甫抵关，枵腹已一日矣，乃祀妇于家庙。（《遗愁集》）

　　夜梅者，人妇也。正统初，本邦犯境，至顺宁郡，男女与敌，皆北。夜梅手持尺剑，杀其百十余骑而归。（《名胜志》）

　　归安女倪氏，许聘陈敏八，敏八从军不返，误以死闻，倪矢志不嫁。越五十载而敏八归，始成婚姻之礼，女年六十一，夫年六十八；两人霜雪盈颠，人号白头花烛，此仅事，亦韵事也。（《湖州府志》）

　　景东府治东，有邦泰山，土官陶姓世居其麓。正统间，上知府陶瓒袭职。值麓川叛寇入境，瓒祖母阿襄率所部御贼，斩馘甚多，境土以安，朝廷命进襄为太淑人。（《景东府志胜》）

　　文绍祖福州福清县人，有子与柴公行议，亲既问名，柴女忽中风。绍祖欲更之，其妻大怒曰：“我有儿当使其顺天理，自然久长，悖理伤义，是为速祸。”因劝绍祖仍娶柴女归。次年绍祖子登第，柴女风疾亦痊，生三子皆登第。（《臣鉴录》）

　　丰城杨女为李姓妇，谈兵围南昌，小校王某掠归山东，妇曲意事其妻，甚见昵，生一子矣。校家渐落。从军去。妇诡语妻曰：“妾故夫大家，先世遗厚赀，曾以金珠数斛，潜瘗密室。今夫死妾掳，栋宇皆尽，使得发埋赀至此，何患不富乎？但非妾亲行不可！此呱呱，何堪久掷？”妻大笑曰：“若子吾自抚之。”乃释{并}，靴腰刀，从两健儿跃马而南渡章江；去家数十里，止逆旅，以醇酒醉两健儿，夜起馘之。驰至里，以策挝家门，坐索故夫，夫出匍匐不敢仰视。趋曰：“妾非他，被掠杨氏妇也。”具述易妆巧脱状，县官为给牒奖许，绅士歌诗美之。（《汇书》）

　　女学士沈氏，名琼莲，字营中，乌程人，世传富民沈万三之后。有廷礼父子皆仕于曹，沈以父兄之素，得通籍掖廷。尝试守宫论，其发端云：“甚矣秦之无道也！宫岂必守哉？”孝庙悦，擢居第一，给事禁中，为女学士。弟溥官通判，即就试寄诗者也。今吴兴人呼为女阁老，传其宫体诸诗，时人以为婕妤，花蕊不足多让。（《列朝诗集》）

　　白母者，山阴葛氏女也，年十六，归白公瑾。公素弱，母为善调节，使读书成所学。成化中以进士为分宜知县，母与俱往。其明年，公病逾时，而库所贮银，尚数千两；县境有因饥作乱者，聚徒百余人，将劫取之。县无城郭，寇仓卒及门，诸簿丞与其妻孥，俱弃署走匿他所。母独分命家人，力拒其两门，乃始迁公别室埋其银污池中，着公之服，升堂以候贼。贼至，则阳为好语相劳，出其所私藏钗弭衣服诸物，以与贼，贼谢而去；而不知阴以表识之，用是捕获。（《徐文长集》）

　　广东按察使唐彬有女七岁，于衙前手执荔枝。弘治间，嫁山阴进士张琦，生子元冲，升广东副使同往，再升按察使又往，凡三到，后人立三到堂志之。既而孙一坤复任广东按察使，接武是职。（《珊瑚网》）

　　卢汉妻李氏，名妙惠，有贞操。弘治初卢会试不第，留京讲学。有同姓名者死，误传至家。会岁饥，父母怜寡，强以聘江西新淦巨商谢能之子启。李自经者再，不得死，迫归谢。谢继母亦扬州人，李恳乞为婢，以全节操。启不得夺，李侍母不离。启先载盐赴江西，母与李继归舟泊金山，母与李登寺酬愿。李题诗于壁云：“一自当年析凤凰，至今消息两茫茫，盖棺不作怀金妇，入地还寻折桂郎；彭泽晓烟归宿梦，潇湘夜雨断愁肠，新诗写向金山寺，高挂云帆过豫章。”署其后曰：“扬卢汉妻李氏题。”既而卢举进士，以修实录，差往江西，过扬州，知李已嫁，登金山寺，见所题诗而泣。及至江西，访盐船多舣河下，教隶诵诗，往来盐船间二日。李闻知，唤问诗从何处得？隶告以故。李惊喜曰：“吾夫尚存耶？”密约暮夜以舟来迓，盖恐明言之，则声扬不雅也。是夜果附舟舁至卢寓馆，为夫妇如初。盖李归谢二年，贞操益励，谢母亦为护持，以遂其志。及是归，卢母亦叹异。（《尧山堂外纪》）

　　张红桥闽县良家女也，居于红桥之西，因自号红桥。聪敏善属文，豪右争欲委禽，红桥不可，语父母曰：“欲得才如李青莲者事之。”于是操觚之士咸以五七字为媒；邑子王恭目负擅场，一ツ而已，都不留意。长乐王赏赁居东邻，窃见其睡起，寄之以诗，怒其轻薄，深居不出，悒悒而去。之友福清林鸿道过其居，留宿，适见张焚香庭前，托邻媪投诗。张捧诗为之启齿，援笔而答。媪将诗贺鸿曰：“张娘子案头诗卷堆积，曾未挥毫，今属和君诗，诚所希有。”鸿大喜过望，使媪道殷勤。越月余，始获命鸿遂舍其家，以外室处之，自是唱和推敲情好日笃。盛饰访鸿，求张一见，张愈自匿。密贿侍儿，潜窥鸿与张狎作酥乳云鬓二诗调之，张愈怒。称知其意，乃挽鸿游二山，越数日，鸿归，夜至所居张方倚桥而望，鸿赋一绝句，张倚和焉。越一年，鸿有金陵之游，唱和《大江东》一阕，留连惜别。又明年，鸿自金陵寄《摸鱼儿》一阕，绝句四首。张自鸿去后，独坐小楼顾影欲绝；及见鸿诗祠，感念成疾，不数月而卒，鸿归遽往访之，张已卒，失声长号。徨之际，忽见床头玉佩悬一缄，拆之，有《蝶恋花》词，及七言绝句。鸿哀怨不胜，赋哀词守之，过红桥一恸而绝。（《列朝诗集》）

　　正德中，古杭清平山巷赵家妻黎氏，生二女。庚辰春，黎携二女观灯，丛杂中少女为恶少掠去，卖临清沈鹏，擅名青楼，号赛涛，以词翰能赛薛涛也。长女归周子文，子文为吏赴京，过临清，见赛涛貌肖其妻，注目久之，因留宿焉问所从来，秘不敢言，偶检故书中，得诗一纸，子文诘之，乃告其故。讼之官，携归。父母即以赛涛归子文。有《曲江莺啭集》，皆赛涛诗词也。（同上）

　　薄少君娄东人，秀才沈承妻也。承字君烈，有隽才而夭，薄为诗百首以吊之。逾年值君烈忌辰，酹酒一恸而绝。哭夫诗，录十首：海内风流一瞬倾，彼苍难白古今争；哭君莫作秋闺怨，薤露须歌铁板声。上帝征贤相紫宸，赋楼何足屈君身？仙才天上原来少，故举凡间学道人。铁骨支贫意独深，有情不屑顾黄金；时人漫赏雕虫技，没却英雄一片心。碧落黄泉两未知，他生宁有晤言期；情生欲化山头石，劫尽还愁石烂时。独上荒楼落日熏，依然城市接寒云；恍疑廊下闲吟句，遥忆须眉莫是君。水次鳞居接苇萧，鱼喧米晚来潮，河梁日暮行人少，犹望君归过板桥。儿幼应知未识予，予从汝父莫踌蹰；今生汝父无县见，好向他年读父书。男儿结局贱浮名，曲首空嗟一未成；遗得八旬垂白父，户三老眼欲无声。他人哭我我无知，我哭他人我则悲；今日我悲君不哭，先离烦悯是便宜。沉沉夜壑燃幽炬，冢入松根逼寝处；风凄月苦知者谁？夜与山前石人语。（《名苑诗归》）

　　嘉靖间，常熟沙头市女子季贞一，少有夙慧，其父老儒也。抱置膝上，令咏烛诗，应声曰：“泪滴非因痛，花开岂为春？”其父推堕地曰：“非良女子也。”后果以放诞致死。（同上）

　　嘉靖宫人张氏早卒，殓于宫后，宫制：凡殓者必索其身畔。得罗巾，有诗，以闻于上。上伤之，以宫监不早闻，枝杀数人。诗曰：“闷倚栏杆强笑歌，娇恣无力怯宫罗；欲将旧恨题红叶，只恐新愁上翠蛾。雨过玉阶天色净，风吹金锁夜凉多；从来不识君王面，弃置无情奈若何！”南宁伯毛舜臣在南京留守，洒埽旧内，见别院墙壁，多旧时宫人题咏，年久剥落，不能尽识。其一署云媚兰仙子书，末二句犹存云：“寒气逼人眠不得，钟声催月下斜廊。”字婉丽，辞忆凄怨，可想其风神月思。（《尧山堂外纪》）

　　周才美为子娶妇，见其贤能，分理家政，付与斗斛秤尺各二器，谕以出轻纳重，大小长短之法。其妇不悦，即拜辞舅姑，不愿为妇。才美愕然曰：“吾家薄有田产，可供伏腊，何遽辞去？”妇曰：“翁之所为，有逆天道，妾他日生子，定不肖败家；人谓妾之所生，恐被沾累。”才美曰：“汝言诚是，当悉除之。”妇问：“所用斗秤年数若干？”才美曰：“约用二十余载。”妇曰：“必欲妾留此，许以小斗量入，大斗量出，小秤短尺买物，大秤长尺卖物，以守前日期瞒之数。”才美感悟，欣然许诺，听其所为；其妇后生二子，皆少年登第。（《臣鉴录》）

　　木生泾字元经，正德朝以乡荐入太学，尝登秦观峰，梦老媪携一女子甚丽，以一扇遗生，有诗云：“烟中芍药朦胧睡，两底梨花浅淡妆；小院黄昏人定后，隔墙遥辨麝兰香。”明年入都，道出土桥，渡溪水，得遗扇于草中，异之。题二诗于树上云：“隔墙遥望绿杨斜，联袂女郎歌落花；风定细声听不见，茜裙红入那人家？异鸟娇花不奈愁，湘帘初卷月沉钩；人间三月无红叶，却放桃花逐水流。”永乐中用荐为工部郎沐浴之日，偕僚友同出土桥，偶憩田家。老媪熟视其扇曰：“此扇吾女涓涓手迹也，偶过溪桥失之，何为入君手？女寻扇至溪桥，见二绝句，朝夕讽咏，得非君作乎？”命涓涓出见，宛如梦中，二诗果生旧题也，共相叹异，遂为夫妇。（《列朝诗集》）

　　闺许多有带英气者，王季重先生女题《蔺相如传》，有“七寸小臣刃，五步大王头”之句，一时称其豪拔，管于嘉从洪承畴军，其妻吴叶仙送之一绝：“万里从军急，孤身一剑愁，家园落日里，莫上最高楼！”亦有英雄气色。后管卒，设帐受女徒，终于尼。（《西皋外集》）

　　徐氏居莆之北关，父庞乡为新安郡丞，以女许配俞郎。俞纨儿也，合卺之夕，傅姆嘱属对句而就寝。徐指二砚出句曰：“点点杨花入砚池，近朱者赤，近墨者黑。”俞缩瑟不能成句。徐笑曰：“何不云‘双双燕子飞帘幕，同声相应，同气相求’？”后徐氏卒，俞郎取其著作，焚弃之，仅存批点二十一史，又《悼志赋》一首，梁鸿王凝妻诸赞，及读《离骚》、六朝、隋唐史论数十篇，友人郑邦衡梓之以传。（《列朝诗集》）

　　瑶华字灵光，金陵曲中名妓，归于新安江景纯，负侠气，忧时慷慨，期毁家以纾国难，灵光多所助。景纯以畏友目之，卜居白门城南，筑楼六朝古松下，读书赋诗，屏却丹华。景纯好畜古书画鼎彝之属，经其鉴别，不失毫黍，王伯谷亟称之，以为今之李清照也。景纯在里门，有《寄衣诗》云：“闭妾深闺惟有梦，怜君故国岂无衣？”手字清勤婉约。景纯没后，遂不作诗，所著远山楼槁亦不存。吴非熊尤岸然自负，灵光诗一出，皆阁笔裣衽。（同上）

　　天启元年，宣抚使奢崇明叛，石主宣抚司掌印女官秦良玉勤王。秦氏世为宣抚司，兄秦邦屏邦翰援辽力战死。弟秦民屏重伤，突围出得归。时蔺贼厚遗秦氏求其助。良玉斩使留银，率所部精兵万余，同弟民屏及侄翼明，卷甲疾趋，潜度重庆，营于南平关，扼贼归路。遣兵夜袭两河，烧其船以阻贼东下，自率大兵沿江而上，水陆并进。又留兵一千，护守忠州，以为犄角。移文夔州，设兵瞿防塘，为上下声援。后又大破流贼；女将掌兵，一时无两。（《贞胜》）

　　崇祯末，秦良玉自将兵三万援夔城，过夔一步，即其石主司，守夔亦守家也。知绵州陆逊之罢官归，巡抚遣之按行营垒，过秦。秦冠带佩刀出见，左右男妾十余人，然能制其下，视他将加肃，为陆置酒叹曰：“邵公不知兵，吾一妇人受国恩应死，所恨与邵同死耳。”未几贼大至，张令被射死，秦石主兵亦覆没。秦单骑见抚曰：“事急矣！尽发吾溪洞之卒，可二万，我自廪其半，半饩之官，足破贼。”土宫家用一箸一帚调兵者，最急箸以能破者毕至，帚则扫境内出也。邵见嗣昌与己不相中，而蜀无见粮，峒寨之人记可信，遂谢玉良计不用邵抚捷春也。（《稗史》）

　　王二本女子，顺天安东人，年十八父母携之入京，易男子衣冠，鬻于镶白旗德任。甲寅黔滇乱德任南征，挈之往，尽瘁服劳，周旋戎马之间，凡七载，德任爱其勤。辛酉滇南平，大师凯旋，次江黄而王二病，延医弗瘳，一夕气垂绝；主人办棺具，易其衣，乃知为处子也。众皆色然骇，相与嗟泣。比鸡鸣复苏，调治之，病愈，王知迹已露，请为尼，主人许之。满兵在楚者数万，传为美谈，醵金共作佛事。祝发之日，送者如云。（《桑门王二传》）

　　四川石主女帅秦良玉帅师，秦王召具赐彩币羊酒，御制诗旌之曰：“蜀锦征袍手制成，桃花马上请长缨；世间不少奇男子，谁肯沙场万里行？”（《崇祯遗录》）

　　崇祯四年七月，贼点澄子自秦入晋，犯沁水县，七陈化有豆庄，故张忠烈公铨里居也。先是铨父尚书五典谓天下将乱，筑墙为堡甚坚，至是五典已没，铨子道浚道泽官京师，贼至众议弃去。铨妻霍氏语其幼子道澄曰：“避贼而出，家不保；出而遇贼，身不保，等死；死于家，不愈死于野乎？”躬率僮仆守，贼缳攻之，堡中矢石并发，伤贼甚众。四日退冀北道，王肇生表之曰夫人。（《成流寇始末》）

　　江苏韩巡抚遣干办赍金与札，赴北京，道山东旅店楼上，误倾污其衣，怒甚。店主向楼骂曰：“浪小妇，何污贵人衣？速下请罪。”干办知其为妓也，怒尽解；比至，颜色妖异，光焰动人，是夜遂接枕席。四鼓起行，妓亦去，至前林，则响马号箭至矣。干办泣曰：“予奉公往都，若劫我，祸将不旋踵。”盗近前，乃美少年，忽掷帽睁星眸曰“认得老娘否？”干办视之，夜来妓也，哀告之。妓曰：“念汝枕上情，文书与手札俱还汝。”尽攫其金去。干办反责店主，店主曰：“旅客如织，彼与汝前后同来投宿耳，知为谁乎？”（《柳朝丛谈》）

　　都城南居贤坊民刘兰女刘氏，以哭母毁死，巡城御史曹选以闻。氏颇知文墨，并习女工。万历二十七年，曾经备选贵人不中，遂不肯择人，毁齿自矢，事两尊人甚孝。三十岁足迹不出闺门，日惟闭户诵经读书，兼作女工，即至亲比邻，未尝见其声色。本年八月，母张氏病笃，女悉心奉侍，母进食，女亦进食，母不食，女亦不食。至二十三日，张死，女跪灵前泣血，水浆绝不食。至九月初三日，女亦气绝，死时异香满室，人咸异之。（《崇祯长编》）

　　◎谭屑《谭屑》类清谈矣，何《焚麈》之有非也。村媪磨针，呼以悟学事，有不相谋而相师者是在其人。
</div>
    <div class="pagination">
<a href="寄园寄所寄_page27.html">上一页</a><span>...</span><a href="寄园寄所寄_page23.html">23</a><a href="寄园寄所寄_page24.html">24</a><a href="寄园寄所寄_page25.html">25</a><a href="寄园寄所寄_page26.html">26</a><a href="寄园寄所寄_page27.html">27</a><span class="current-page">28</span><a href="寄园寄所寄_page29.html">29</a><a href="寄园寄所寄_page30.html">30</a><a href="寄园寄所寄_page31.html">31</a><a href="寄园寄所寄_page32.html">32</a><a href="寄园寄所寄_page33.html">33</a><span>...</span><a href="寄园寄所寄_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
