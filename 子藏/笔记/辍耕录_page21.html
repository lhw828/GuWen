<!DOCTYPE html>
<html>
<head>
    <meta charset="UTF-8">
    <title>辍耕录 - 第 21 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辍耕录 - 第 21 页/共 23 页</h1>
    <div class="content">　　胡仲彬聚众
　　胡仲彬乃杭州勾阑中演説野史者其妹亦能之时登省官之门因得夤縁注授廵检至正十七年七月内招募游食无借之徒文其背曰赤心防国誓杀红巾八字作号将遂作乱为乃叔首告搜其书名簿得三册才以一册到官余火之亦诛三百六十余人扶箕诗
　　天遣魔军杀不平不平人杀不平人不平人杀不平者杀尽不平方太平此扶箕语验之今日果然






　　辍耕録卷二十七
　　钦定四库全书
　　辍耕録卷二十八　　　　元　陶宗仪　撰非程文
　　各行省乡试则有人取发解进士姓名一如登科记锓梓印行以圗少利至正四年甲申江浙揭晓后乃有四六长篇题曰非程文语与抄白省榜同时版行不知何人所造而路府州县盛传之语曰设科取士深感圣世之恩倚公挟私无奈吏胥之弊岂期江浙之大省壊于禹畴之小刘【名锡眉山人当该掾史】斯文孔艰衷情痛愤待士无礼呼名散饼于路傍懐璧有谋打号贴图于墙上厨用猾吏内外之消息可通试官取贪夫上下之机关不泄阳揭题驾言无弊实自生奸宄之心覔厚赂力举还魂特欲箝是非之口五服之亲不避故违国朝之典章杂犯之卷俱抄恐失手本之名字应才【杭州】鼓勇于终塲之日局长之信已通刘环【即环翁杭州】知名于未榜之前代笔之钱尽去万户侯之关节可验丈人峯之气力何勤吕将【铅山万户吕天泽】监门进乐平之八子【许援董彛徐复邹成操琬汪緈许道傅戴用】海郎【吴县主簿海鲁丁】受卷通括苍之二林【松庆彬祖】本生之地増辉同列之情不薄黄璋【松江】称干首二三月已买试官鲍恂【嘉兴】在榜中十四名全頼妻父【建徳知事俞镇】借开元真人之力叶氏【叶瓉信州】礼经依永嘉县尹【林泉生】之门江郎兄弟【辉晃建寕】刘大【希贤庆元】在列頼为省郎之师沈小【惟时杭州】登科谁知运吏之壻黄岩赵蔺【友蔺】得家兄【寕海丞由钦】为外之官瑞安高明托馆主有堂上之友纷纷在眼歴歴难言许瑗【饶州】作魁三百定卖几千株之木邹成【饶州】驼牓十八日纳七万户【吕天泽】之钱左者如斯右其可见尺牍先来于柏府仕宦势高槀文潜出于闱师生情宻逓手帖全凭廵绰写懐挟不避军人四子入塲代笔有此刘之手一家在牓瞒人起各路之文所谋不臧其忠何在王贺【绍兴偹牓】省中典吏不读书亦解成名李思【思齐】婺山村童未知礼焉宜中错春秋之年分临海梦龙【姓赵备牓】乱周易之隂阳平江俞鼎耳目之所及者如此心术之潜运者难知姑舍举人更陈坐主俞镇【建德知事】夤縁考试这番丰卒嵗之赀吴暾【峡州知事】买题登科方得证旧时之本麟经错乱因赂取林泉之生生何如【永嘉尹林泉生】易义驳杂以名寻夏日之孜孜安用【防稽尹夏日孜】其余泛泛不必叨叨分经考卷得便私情自开科曽无此例出院改文以欺公论虽刋板乃是讹传歴观解据之非益见文衡之缪指实告官者反罹其罪懐才抱艺者虚费其劳赵俶蒋堂空仰天而叹息江孚沈干徒踏地以咨嗟潘伯修蔡余庆两举奚为闻梦吉陆居仁再来告免呜呼文运已矣吾道安之何等主司污滥壊今年之举既生圣世进修冀异日之公明此非一口之经陈实乃众贤之愿告有人心者念天理焉至二十二年壬寅复有作弹文云文运重开多士欢腾于此日科塲作弊丑声莫甚于今年启奸人侥幸之门贤相賔兴之意事既如此人其奈何切惟考试官实文章之司命讵宜伪定于临期员外郎执科举之权衡安可公然而受赂憸谋既遂清议难容闻人枢肤浅之学翰林懐賔主之旧情啜霭山游狭之徒座主念梓桑之宿好只因厚契便擢科名尸位宪賔进乡闾之十子居丧台掾升里闬之三王沈庭珪错破书经混死生于同列战惟肃不明诗意强今古于已然朱舜民乃濒海之强梁喻宜之实许门之童子新昌庭瑞输彩叚之几缣霅水莫孜奉白金之一锭张谊罔知彖象皆徐中造就之私杨明不辨春秋拜周溥作成之赐施省宪贴书之手叚壊乡闾整肃之纲常唐肃以词赋而见收明经安在柯理以梯媒而得中对防何长舍弟致谋甚矣有心之唐溥家兄代笔嗟哉无学之郑沂靖而思之良可丑也白头钱宰感绨袍恋恋之情碧眼倪中发仓廪陈陈之粟俞潜徐鼎三月初早买试官邱民韩明五日前预知题目元孚乃泉南之大贾挥金不啻于泥沙许徴实云间之富家纳粟犹同于瓦砾防頴之于陋巷余波有自于杨明超宋祀于穷途主意必资于张谊既正榜之若此则备选之可知姑舍前言更陈余意屈仲孚于受卷易经可谓失人进公甫于考文麟史大孤众望不分报赛叔通岂可与言诗缪讲进修孺子乌足以论易重载连樯之白粲始谐校艺于青藜逯信止素乏文才嗟老夫之已耄孟天暐每称好觜奈举业之乆疏大壊士风难逃舆论呜呼天之将丧斯文实系兴衰之运士欲致用于国岂期贡举之私此非一口之诬谋实乃众情之公论用书既徃以警将来
　　于阗玉佛
　　丞相巴延尝至于阗国于其国中凿井得一玉佛高三四尺色如截肪照之皆见筋骨脉络即贡上方又有白玉一叚高六尺阔五尺长十七歩以重不可致处士门前集赛
　　杜清碧先生【本】应召次钱唐诸儒者争趋其门燕孟初作诗嘲之有紫藤帽子高丽靴处士门前当集赛之句闻者传以为笑用紫色防藤缚防而制靴作高丽国様皆一时所尚集赛则内府执役者之译语也宪佥案判
　　松江府儒学直学沈伯云因花破钱粮乃与教授陈仲微有隙伯云之父曰君实者老吏也一日率婢妾詈棰仲微于途适宪佥吕公思诚分按至府具状以诉公怒其诟辱师表有伤风化勾摄赴官服辜君实年逾七旬乞以铜赎公判云既能为不能为之事正当受不当受之刑卒杖断之
　　诗防
　　张起字起之四明人有诗名尝作一聨云别来越树长为客看尽吴山不是家未几卒诗亦有防欤
　　邱机山
　　邱机山松江人宋季元初以滑稽闻于时商谜无出其右遨游湖海间尝至福州讥其秀才不识字众怒无以难之一日构思一对欲令其辞屈心服对云五行金木水火土邱随口荅曰四位公侯伯子男其博学敏捷类如此
　　不孝防地死
　　杭州杨镇一凶徒素不孝于母尤凌虐其妻有子三岁爱惜甚至妻常抱偶失手攧损其头泣而谓姑曰夫归妇必被殴死不若先溺水之为幸姑曰汝第无忧但云是我之误我却去避汝小姑处俟其怒息而还至晚夫归见儿头破径捽妻欲杀之妻告曰非我过也婆攧之耳惧汝怒已徃小姑家去遂释之次日持刀寻母中途藏诸石下却到妹家好言诱母还至石边忿躁詈骂取刀杀母竟失藏刀所在惟见巨蛇介道畏怯退缩不觉双足防入地中湏臾即没至膝七窍流血声罪自咎母急扶抱无计可施走报于妇妇掘地随掘随防啖以饮食三日乃死观者日数千人莫不称快时至正甲辰六月也
　　嘲囘囘
　　杭州荐桥侧首有高楼八间俗谓八间楼皆富实囘囘所居一日娶妇其昬礼絶与中国殊虽伯叔姊妹有所不顾街巷之人肩摩踵接咸来窥视至有攀縁檐阑窓牖者踏翻楼屋賔主壻妇咸死此亦一大怪事也郡人王梅谷戯作下火文云賔主满堂欢闾里盈门看洞房忽崩摧喜乐成祸患压落瓦碎兮倒落沙泥别都钉析兮木屑飞玉山摧坦腹之郎金谷坠落花之相难以乘龙兮魄散魂消不能跨凤兮筋断骨折氁丝脱兮尘土昏头袖碎兮珠翠黯压倒象鼻塌不见猫睛亮呜呼守白头未及一朝赏黄花却在半饷移厨聚景园中歇马飞来峯上阿剌【郎葛反】一声絶无闻哀哉树倒胡孙散阿老瓦倒刺沙别都丁木偰非皆囘囘小名故借音及之象鼻猫睛其貎氁【上声】丝头袖其服色也阿剌其语也聚景园囘囘丛冡在焉飞来峯猿猴来徃之处
　　白县尹诗
　　嘉兴白县尹得代过姚庄访僧胜福州闲游市井间见妇人女子皆浓妆艶饰因问从行者或答云风俗使然少艾者僧之宠下此则皆道人所有白遂戱题一絶于壁云红红白白好花枝尽被山僧折取归祗有野薇顔色浅也来钩惹道人衣胜见亟命去之然已盛传矣
　　废家子孙诗
　　秀之斜塘有故宋大姓居焉家富饶田连阡陌宗族虽盛衍而子孙多不肖祖父财产废败罄尽郡人金方所谈辞滑稽为赋诵好嫚戱因摭其事成近体一律云兴废从来固有之尔家忒煞欠扶持诸坟掘见黄泉骨两观番成白地皮宅眷皆为撑目兎舍人总作缩头强奴猾干欺凌主说与人家子弟知夫兎撑目望月而孕则妇女之不夫而妊也其家有道观二所语虽鄙俚然为人后者见此宁不知惧也哉乐曲
　　鞑靼乐器如筝秦琵琶胡琴和必斯之类所弹之曲与汉人曲调不同
　　大曲
　　哈巴尔图　　口温　　　　也葛傥兀
　　辉和尔　　　闵古里　　　起土苦里
　　防四土鲁海　舎舎弼　　　揺落四
　　古揺落四　闪弹揺落四　阿耶儿虎
　　桑哥儿苦不丁【江南谓之孔雀双手弹】　答罕【谓之白翎雀双手弹】苦只把失【品】
　　小曲
　　阿厮阑扯弼【回盏曲双手弹】　阿林捺【花红】哈儿火失哈赤【黒雀儿呌】　　洞洞伯
　　曲律买　　　者归　　　　牝畴兀儿
　　把担葛失　　削浪沙　　　马哈
　　相公　　　　仙　　　　阿下水花
　　囘囘曲【附】
　　伉里　　　　马黒某当当　清泉当当
　　爇梅花文
　　周申父【之翰】寒夜拥罏火见缾内所挿折枝梅花氷冻而枯因取投火中戯作下火文云寒勒铜瓶冻未开南枝春断不归来这囘勿入梨云梦却把芳心作死灰共惟地罏中处士梅公之灵生自罗浮分庾岭形若槁木棱棱山泽之臞肤如凝脂凛凛雪霜之操春魁占百花头上岁寒居三友图中玉堂茅舍总无心金鼎商羮期结果不料道人见挽便离有色之根夫何氷氏相凌遽返华胥之国玉骨拥罏烘不醒氷魂剪纸竟难招纸帐夜长犹作寻香之梦筠窓月淡尚疑弄影之时虽宋广平鐡石心肠忘情未得使华光老丹青手叚摸索难真却愁零落一枝春好与茶毗三昧火惜花君子还道这一防香魂今在何处咦烱然不逐东风散只在孤山水月中
　　如梦令
　　一人娶妻无元可潜赠之如梦令云今夜盛排筵宴准拟寻芳一遍春去已多时问甚红深红浅不见不见还你一方白绢
　　黄门
　　世有男子虽娶妇而终身无嗣育者谓之天阉世俗则命之曰黄门晋海西公尝有此疾北齐李庶生而天阉按黄帝鍼经曰人有具伤于隂隂气絶而不起隂不能用然其不去宦者之独去何也愿闻其故岐伯曰宦者去其宗筋伤其冲脉血写不复皮肤内结唇口不荣故不生黄帝曰其有天宦者未尝被伤然其不生其故何也岐伯曰此天之所不足其任冲不盛宗筋不成有气无血唇口不荣故不生又大般若经载五种黄门云梵言扇搋【丑皆切】半释迦唐言黄门其类有五一曰半释迦总名也有男根用而不生子二曰伊利沙半释迦此云妬谓他行欲即发不见即无亦具男根而不生子三曰扇搋半释迦谓本来男根不满亦不能生子四言博叉半释迦谓半月能男半月能女五曰留拏半释迦此云割谓被割形者此五种黄门名为人中恶趣受身处然周礼阉人郑氏注云阉真气藏者宋赵忠惠帅维日幙僚赵参议有婢慧尽得侪辈之欢赵昵之坚拒不从疑有异强即之则男子也闻于有司盖身二形前后奸状不一遂寘之极刑近李安民尝于福州得徐氏处子年十五六交际一再渐具男形盖天真未破则彼亦不自知然小説中有池州李氏女及婢添喜事正相类而此外絶未见于古今传记等书岂以为人之妖而污笔墨不复载乎晋五行志谓之人疴惠帝时京洛有人兼男女体亦能两用人道而性尤淫乱此乱气所生也玉厯通政经男女两体主国淫乱而二十八宿真形图所载心房二星皆两形与丈夫妇女更为雌雄此又何耶异物志云灵狸一体自为隂阳故能媚人褚氏遗书曰非男非女之身精血散分又曰感以妇人则男脉应诊动以男子则女脉顺指皆天地不正之气也事载周宻癸辛杂识
　　花山贼
　　中原红冦未起时花山贼毕四等仅三十六人内一妇女尤勇捷聚集茅山一道宫纵横出没畧无忌惮始终三月余三省拨兵不能收捕杀伤官军无数朝廷召募鹾徒朱陈率其党与一鼓而擒之从此天下之人视官军为无用不三五年自河以南盗贼充斥其数也夫
　　爵禄前定
　　宇文公谅字子贞湖州人初领乡贡入浙省试院头塲占一席舍其案上有宇文同知四字不知何人书试官考卷以文不中式将黜之时坐主龙麟洲先生江西老儒也年八十余始过江浙力主此卷卒置榜中及防试果登髙第授同知婺源州事虽曰爵禄前定盖亦阴徳所致人鲜有知者公年少时尝馆授巨室其闺爱中夜来奔坚拒不纳明旦托以他故敛书告别此非阴徳也与
　　醋鉢儿
　　俞俊嘉兴人巴延太师柄国日尝赋清平乐长短句云君恩如草秋至还枯槁落落残星犹弄晓豪杰消磨尽了放开湖海襟怀休教鸥鹭惊猜我是江南倦客等闲容易安排手槀留叶起之处后与叶交恶竟诉于官必欲搆成其罪寅缘贿赂浙省移准中书省咨劄付儒学提举司议得古人寄情遣兴作为闺怨诗词多有指夫为君者然此亦当禁止以故获免罪戾而所费已几万定矣至正丙申春张士诚僣号诚王据有平江日又以贿通松江伪尹郑焕署宰华亭用酷刑朘剥邑民恨入骨髓郡士海叟有诗曰四海清宁未有期诸公衮衮正当时忽然一日天兵至打破王婆醋鉢儿或者不知醋鉢之义以问叟叟曰昔有不轨伏诛暴尸于竿王婆买醋经过其下适索朽尸坠醋鉢为其所压着地而碎王婆年老无知将谓死者所致顾谓之曰汝只是未曽吃恶官司来闻者皆絶倒
　　棋谱
　　通集　　通逺集　　清逺集　　清乐集幽集　　机深集　　増广通逺集
　　集　　忘忧集
　　军前请法师
　　谢景阳居松江北郭结坛于家行召法至正十一年官兵下海勦捕方国珍传云贼中有人能呼召风雨必得破其法者乃可擒讨千户额森等遂以谢荐总兵官给传致请省劄有云参裁军事必访异人既达天时其为世用时知府王克敏廉介端严有声于时不得已亲造其庐起赴军前其术一无所验自后全军败衂吁宰臣统大兵数十万勦除草窃如拉朽耳而乃延一方士则其机畧安在哉
　　凌总管出对
　　嘉兴总管凌师德以文章政事自居同僚莫敢与抗然其行实贪污颇闻人有讥议因出对云竹本无心外面自生枝节贡推官对云藕因有窍中间抽出丝毫盖讽之也
　　承天寺
　　平江承天寺遭囘禄殿宇一空僧悦楚南来住持施财者云集遂大兴土木之工金碧殊胜有加于昔或劝题梁悦不从曰当有俗人来暂居悦陞领径山卒高邮兵攻破城张士诚据以为宫佛像悉毁壊铜观音铸为钱既投降作太尉别造府越四五年复为寺义丈夫
　　吴兴钱泰窝云至正初二贾自嘉兴来平江买舟至海口收市舶货行二十余里两道人诣舟求渡一磬一持神像既上舟去巾服乃两甲者从像中出二长刀叱曰吾逐盗至此汝真盗也舟人阳应曰我固知为盗顾无以发今壮士诚与吾意合此未可前途乃可耳故纡行且曰二盗已落公手愿治酒助公勇遂命妻取酒劝甲者迟暮醉抽其刀斫贼其一跃起复斫之二盗尽死舟还二贾泣且拜曰非公吾几不免虎口遂以白金二饼为舟人夀吁决死生于阽危之际不贾之托不谓之义丈夫可乎
　　解语杯
　　至正庚子秋七月九日饮松江泗濵夏氏清樾堂上酒半折正开荷花置小金巵于其中命歌姬捧以行酒客就姬取花左手执枝右手分开花瓣以口就饮其风致又过碧筩逺甚余因名为解语杯坐客咸曰然戯题小像
　　张句曲戯题黄大痴小像云全真家数禅和口鼓贫子骨头吏员臓腑唐伯刚题邾仲谊小像云七尺躯威仪济济三寸舌是非风起一双眼看人做官两脚沿门报喜仲谊云是谁是谁伯刚云是你是你水仙子
　　张明善作北乐府水仙子讥时云铺眉苦眼早三公裸袖揎拳享万钟胡言乱语成时用大纲来都是烘【上声】説英雄谁是英雄五眼鸡岐山鸣凤两头蛇南阳卧龙三脚猫渭水非熊
　　铜钱代蓍
　　今人卜卦以铜钱代蓍便于用也又有以钱八文周围铺转而取六爻名曰金井阑但乾卦初爻及复之泰不可变盖止有六十二卦耳此法不可用
　　刑赏失宜
　　至正十二年岁壬辰秋蕲黄徐夀辉贼党攻破昱岭关径抵余杭县七月初十日入杭州城伪帅项蔡杨苏一屯明庆寺一屯北关门妙行寺称弥勒佛出世以惑众浙省参政樊执敬死于天水桥寳格与妻同溺于西湖其贼不杀不淫招民投附者署姓名于簿籍府库金帛悉辇以去至二十六日浙西廉访使自绍兴率盐塲灶丁过江同罗木营官军尅复城池贼遂溃散三平章鼎鼎逃徃嘉兴郎中托克托过江南越数日携省印来防权署省事至是亦囘四平章嘉珲自湖州统军归举火焚城残荡殆尽附贼充伪职者范县尹等明正典刑里豪施遵礼顾八为迎敌官军呙于市家产悉没县官明庆妙行亦然省都事以下坐失守城池罢黜不叙省官复任如故朝廷法度既隳刑赏失宜欲天下宴安不可复得矣
　　画家十三科
　　佛菩萨相　　玉帝君王道相
　　金刚神罗汉圣僧　　　　　风云龙虎宿世人物　　　全境山林　　花竹翎毛野骡走兽　　　人间动用　　界画楼台一切傍生　　　耕种机织　　雕青嵌緑















　　辍耕録卷二十八
<子部,小说家类,杂事之属,辍耕录>
　　钦定四库全书
　　辍耕録卷二十九　　　　　元　陶宗仪　撰纪隆平
　　张士诚弟兄四淮南泰州白驹塲人泰州地濵海海上盐塲三十有六两淮运盐使司士诚与弟士义士德士信并驾运盐纲船兼业私贩初无异于人先是中书省右丞相托克托在任灾异叠见黄河变迁至正十一年遣工部尚书贾鲁役民夫一十五万军二万决河故道民不聊生河南韩山童首事作乱以弥勒佛出世为名诱集无頼恶少烧香结防渐致滋蔓防淮西诸郡继而湖广江西荆襄等处皆沦贼境山东杜遵道以李氏子为主起汝宁萧县李二老彭张君用攻防徐州李二号芝麻李邹普胜徐夀辉即真一据蕲黄镇南班据江东又有毛贵陈友谅辈不可枚数分据各处方国珍弟兄啸聚台州海上朱定一陈贤五江宗三作乱江隂初王克柔者亦泰州人家富好施多结游侠将为不轨高邮知府季齐收捕于狱李华甫与麫张四素感克柔恩谋聚众刼狱齐以克柔解发州后招安华甫为泰州判四为千夫长十三年五月士诚又与华甫同谋起事未几士诚党与十有八人共杀华甫遂并其众焚掠村落驱民为盗防通泰高邮自号诚王改元天祐设官分职把截要冲南北梗塞立淮南行中书省于杨州以扼其势既而亦招安之立义兵元帅府以官其党然狙诈百出卒不就降杀知府季齐十五年五月攻破杨州路杀淮南行省参政赵琏士义被获伏诛既而退还高邮至九月二十五日又攻破杨州适湖广行省右丞鄂尔和引苖军来十月初一日复退丞相托克托亲总大军以擒之众号百万旌旗辎重首尾千里以为高邮刻日可平然托克托与弟御史大夫额森特穆尔专权日乆及出师遂有议其后者诏托克托安置淮安路额森特穆尔安置宁夏路别选相臣统其兵诏未下时部将董抟霄每对托克托言天兵南下势如破竹今老师费财何面目归报天子不若先攻其易托克托从其言分兵破天长六合贼皆溃散所杀者悉良民及攻高邮堕其外城城中震恐自分亡在旦夕忽闻诏解其权勇气百倍出城拒敌诸卫鐡甲军抱不平者尽皆散去或相聚山林为盗高邮不可得而复矣江隂羣冦互相吞啖江宗三朱英分党戕杀宗三将入城杀英时英就招安为判官州之僚佐无如之何遂申白江浙行省云朱英谋反省差元帅郭松压境观孙利其货赂逗遛不进英因乘间挈家逸去过江求救于士诚仍质妻子借兵复讐士诚初亦疑惑弗听英盛陈江南土地之广钱粮之多子女玉帛之富以动其中于是先遣士德率高邮贼众击横坍渡镝山十六年正月朔攻破常熟州江南自兵兴以来官军死锋镝郡县荐罹饥馑乡村农夫离父母弃妻子投充壮丁生不习兵而驱之死地以故乌合瓦解卒无成功江浙行省丞相达实特穆尔有防得便宜行事陞漕运万户托音为叅政统领官军民义捍御境上平江达噜噶齐陆实病亡陞松江府达噜噶齐哈克繖刷为平江达噜噶齐领兵出战除都水庸田使贡师泰为平江总管巡守城池吴江境上止有元帅王与敬官军一战而败死者过半残兵千余欲走入城城中闭门不纳退屯嘉兴旋抵松江士诚贼众才三四千人长驱而前直造北门弓不发矢劒不接刃明旦縁城而上遂据有平江路二月壬子朔也刼掠奸杀惨不忍言托音匿俞家园自刎不死游兵杀之哈克繖刷在境外闻城破自溺死既而昆山嘉定崇明州人相继来降维苏昌龄比先避乱居吴门士德用为叅谋称曰苏学士毁承天寺佛像为王宫易平江路为隆平郡立省院六部百司凡有寺观庵院豪门巨室将士争夺分占而居了无虚者几月进攻嘉兴全师覆没与敬据松江叛以城降常州豪侠黄贵甫间道归欵许为内应不战而城破易为毘陵郡分兵入湖州一鼓而得易为吴兴郡隆平太守周仁家本鍜工稍习吏事性资深刻与士德同心僇力躬亲细故三月癸巳士诚来自高邮服御器用皆假乘舆改至正十六年为天佑三年国号大周厯曰明时设学士员开文馆以隂阳术人李行素为丞相弟士德为平章提调各郡兵马蒋辉为右丞居内省理庶务潘元明为左丞镇吴兴史文炳为枢宻院同知镇松江郡州县正官郡称太守州称通守县仍曰尹郡同知称府丞知事曰从事余则损益而已南向欲取嘉兴嘉兴则有参政杨旺札勒统领苖獠猺獞名曰达尔罕守御甚坚屡攻不克秋八月文炳大举兵临其东门悉为所殱文炳仅以身免士德又与与敬提兵入杭州军气甚鋭杭州大军敛锋不敌丞相退避萧山士德军检刮虏掠罗木营万户普贤努乃庆元路万户矩珠尔之子年未弱冠智勇过人率兵先出旺札勒图领苖军继进民亦挺身巷战士德大溃收拾残兵十丧八九及攻海盐又为乍浦钟氏所挠后得马道骁勇禽获苖军无算西南接境頼此无虞不然松江非士诚有矣昆山数为方国珍海军攻击托丁氏徃来説合结为婚婣昆山之民幸遂苏息湖之长兴武康与广德相界花鎗军出没之地虽互为胜然亦不胜其苦所跨三州皆邻勍敌可畏者特集庆一军最盛陆路则无锡宜兴长兴水路则太湖士马震耀舳舻相衔自后长兴防常州又防士德战败被擒俘致集庆俾其作书劝士诚归附士德以身徇之终无降意士诚势穷力迫愿就丞相招安使者徃返讫莫成就仁亲诣江浙省堂具陈自愿休兵息民之意议始定时十八年秋八月也朝廷诏赦其罪后授士诚太尉开府平江士诚以下授爵有差立江淮分省江浙分枢宻院于平江以设其官属
　　降真香
　　道家者流为人典行醮事曰高功其有行业精白者则必移檄南岳魏夫人请借仙或二或四青鸾导卫翔骛澄空昭道妙徃徃亲见之偶读本草有云降真香出黔南伴和诸杂香烧烟直上天召得盘旋于上注按仙传云烧之或引降醮星辰烧之甚为第一度箓烧之功力极验若然则之来香所致也非欤
　　宋二十二帝
　　长编所载宋二十一帝盖自顺宣僖三祖及太祖太宗真仁英神哲徽钦高孝光宁理度少帝并端宗帝昺也
</div>
    <div class="pagination">
<a href="辍耕录_page20.html">上一页</a><span>...</span><a href="辍耕录_page16.html">16</a><a href="辍耕录_page17.html">17</a><a href="辍耕录_page18.html">18</a><a href="辍耕录_page19.html">19</a><a href="辍耕录_page20.html">20</a><span class="current-page">21</span><a href="辍耕录_page22.html">22</a><a href="辍耕录_page23.html">23</a><a href="辍耕录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
