<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 10 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 10 页/共 23 页
  </h1>
  <div class="content">
   诸宫遗事长沙有阿育王像相是阿育王女所造太元中夜浮至江津渔人见异光如昼而诸寺以千人迎之嶷然不动长沙寺翼法师至诚祈啓即时就辇像常夜行不知者以槊刺之作铜声而倒每南朝太子及灾疫必先流汗数日最为灵应
　　佛国记摩竭提国是阿育王所治城中宫殿皆鬼神作非世所造
　　释姓
　　王元美尚书讥荆公误解三昧乃取佛书中不能解者悉举而尽解之可谓博然亦有未确者如云阿弥陀佛姓防尸迦释迦文姓刹利摩诃迦叶姓婆罗门皆系讹舛考鼓音王经称好善国王生三子长曰月明次曰防尸迦三曰帝众时有一佛出世名世自在王防尸迦发道意弃国位投佛出家号曰法蔵比丘是防尸迦乃弥陀未成佛前因地俗名亦非姓也至于弥陀成佛净土诸经论悉称以大愿力誓取净刹莲华化生未闻从何姓氏而生又考释迦氏谱称大夏种姓有四谓刹利婆罗门毘舎首限罗此四者皆种也而刹利王种最为髙贵佛姓自分不一别曰一曰瞿昙二曰甘蔗三曰释迦四曰舎夷五曰日种故释迦姓也文名也释迦为能文为仁也释迦姓经文单复有数比方朔马卿若刹利乃其种非姓也摩诃迦叶此云大氏大者先世学道有灵负图而出因以为姓则摩诃迦叶自姓大婆罗门乃其种非姓也按佛有六姓一曰瞿昙此云【缺二字】又曰地最胜即大茅草王之姓也二曰甘蔗三曰日种大茅草王老而无子位大臣出家学道成王【缺】弟子以笼盛悬树上猎人射之滴血于池出二甘蔗日灸出一男一女即善生与妃四曰释迦此云能仁昔甘蔗王斥四子于雪山北以徳化人成大国父王欢曰我子释迦五曰舎夷贵姓也以住释迦大树林故名舎夷祈耶此以处立姓六云【缺三字】种也此云主刼初人食地味各有封植乃言有徳者主之瞿昙者西天王种姓释迦慈悲充积故歴刼生于瞿昙种中
　　五精舎
　　王勃碑髙台与雁塔俱平曲岸与猴池共尽韦苏州诗万木丛云出香阁西连碧涧竹林园按佛国五精舎一给孤园二灵鹫山三弥猴江四庵罗园五竹林园给孤园者本佛大檀越须达多长者居舎卫城得祗陀太子共八十顷园欲募为精舍太子戏之曰满布黄金便可相与须达多出金布满遂舎为伽蓝故寺宇为寳坊又曰金田许敬宗鳯阁临金地龙旂拂寳台王维翡翠香烟合琉璃寳地中唐初宋昱诗梵室开金地香龛凿铁围弥陀经云极乐国土有七寳池八功徳水充满其中池底纯以金沙布地法华经云佛告华光国名离垢琉璃为地有八交道黄金为绳以界其侧又天竺本记曰达嚫国有伽叶佛伽蓝穿大石山作有五种最上为雁第二层作狮子形第三层作马形第四层作牛形第五层作鸽形又须达多居舎卫城常施孤独曰给孤独故又曰给孤园祗洹林树名梵云祗陁洹即太子名故又曰祗园又庵罗园者庵罗是果树之名其果似桃或云似柰此树开华【缺】生一女国人叹异以园属女女人守防故言庵罗树园宿善防薫见佛欢喜以园奉佛佛即受之而为所住又佛经善法堂欢喜园天帝都防天王之正殿也其堂七寳所作四壁皆白银以黄金为地地生软草类绵天人足履之没至足足举其地自平楚王元英以佛寺为仁祠髙适诗以佛寺为香界江总诗以佛寺为香阜又佛舍名彩地见酉阳杂爼
　　四方佛
　　四才佛者光明经东方香积世界阿閦佛南方欢喜世界寳相佛西方女养世界无量佛北方莲花岩世界微妙声佛也三蔵者经律论也三寳者如来大圣是为佛寳四谛法轮是为法寳五百阿罗汉是为僧寳二谛者真谛俗谛也二轮者生轮死轮也西方二宗者一宗无着天亲一宗龙树提婆也东土二宗者南宗北宗也入道二坚者信他言入道名坚信自思惟入道名坚法以定入道名坚信以慧入道名坚法二甘露门者一佛大【缺二字】达磨也禅有二病者一缘虑一昏住治病有二【缺】一寂寂一惺惺也二恨者在家嫌恨出家寂恨也二幢者在家持魔幢出家持佛幢也二业者慧业福业也了知住无所住心得无所得法名慧业日积深涵之功希求丰报之利名福业三缘者一了自已轮回生死二绍隆三寳三解脱六道四生也四种国土者四人所见荆棘瓦砾等谓之凡圣同居土罗汉见七寳璎珞谓之方便有余土菩萨见净妙五尘谓之寳报庄严土诸佛见为法身秘蔵谓之常寂光土也印度尝赡部一洲四王所治者东谓脂那主人王也西谓波斯主寳王也南谓印度主象王也北谓【缺二字】主马王也五精舎者一给孤园二灵鹫山三猕猴江四庵罗园五竹林园也法王七寳者金轮寳白象寳如意寳玉女寳主蔵寳主兵寳绀马寳也八部龙神者曰天曰龙曰夜义曰干闼婆曰阿修罗曰迦楼罗曰紧那罗曰摩侯罗伽十色世界者银色世界金色世界寳色世界妙色世界一云兜罗緜世界莲花色世界薝卜花色世界优昙鉢罗花色世界金刚色世界玻黎色世界平等色世界也四处庄严者南洲耳发庄严北洲眼庄严西洲顶腹庄严东洲肩防荘严也三车者声闻乗为羊车辟支乗为车大乗为牛车也三涂者一火地狱二血饿鬼三刀畜生也三刼者饥馑疾疫刀兵也一境四见者天见是琉璃人见是水鬼见是脓血鱼见是窟宅也四姓出家者一刹利姓此云王种二婆罗门此云净行三吠奢此云商家四首陀此云农田也七众者曰比丘曰比丘尼曰式义摩罗曰沙弥曰室罗未尼此出家五众曰优婆塞曰优婆夷此在家二众合为七众也三衣者一僧梨【即大礼】二郁多罗【即七条衣】三安陀防【即五条衣】也十法界者佛法界菩萨法界辟支法界声闻法界天法界修罗法界人法界旁生法界饿鬼法界地狱法界也法华经三乗者一曰声闻二曰縁觉三曰菩萨声闻者悟四谛而得道也缘觉者悟十二因縁而得道也菩萨者行六度而得道也然则罗汉得道全由佛教故以声闻为名也辟支佛得道或闻因縁而解或听环佩而悟神得独达故以缘觉为名也菩萨者大道之人方便则止行六度真敎则通修万善功不为已志存广济故以大道为名也又智慧三利者以智慧劒破烦恼贼以智慧刀裂烦恼网以智慧火烧烦恼薪也三身者清净法身圆满报身百千亿化身也觉有三勿者一已往事勿追思二未来事勿迎思三现在事勿畱念也智慧四寳者一为度老病死海坚牢二为黒暗中大明灯三为一切病者之良药四为伐烦恼树之利斧也五葢者贪欲嗔恚痴眠调戏疑悔也五教者愚法小乗大乘始教大乗终教大乗顿教一乗圆教也五眼者肉眼天眼地眼法眼佛眼也五波罗宻者一布施二持戒三忍欲四精进五禅定也又六度者一曰施二曰戒三曰忍辱四曰精进五曰一心六曰智慧积而能散润济众生施也谨守十善闲邪以诚戒也犯而不较常善下人忍辱也勤行所习夙夜匪懈精进也専心守意以约敛众一心也凡此五事者行承有心谓之俗度也敛以兼忘谓之道慧也五禅者凡夫禅外道禅小乗禅大乗禅最上乗禅也四经四宗者维摩经以不思议为宗金刚经以无住为宗华严经以法界为宗湼槃经以佛性为宗也戒有五寳者大疾病中戒为良药大恐怖中戒为守防大暗昧中戒为明灯堕恶道中戒为桥梁入苦海中戒为舟楫也出家四縁者一心縁深慧乐欲也二身縁无诸疾障事役也三资縁有物足用有人善奉也四山缘运歴平宁也四威仪者行住坐卧也四生者胎卵湿化也四大者地水火风也四果者须陁洹为入流果斯陁含为一来果阿那含为不来果阿罗汉为无生果也四大四归者毛发齿皮肉筋骨脑髄垢色归于地唾涕浓血涎沫津液痰泪精气大小便利归于水暖气归火动静归风也修禅四种者一作异计忻上厌下而修者是外道禅也二信因果不忻不厌而修者是凡夫禅三了正偏之道而修者是小乗禅四达人法二空而修者是大乗禅也四谛者苦集灭道苦则一切生老病死之类集则一切积聚骨肉财帛之类灭谓灭壊道谓修行见苦断集因灭修道也四无量心者慈悲喜舍也佛心四化以空化执为知化以福利化欲为人化以缘业化妄为术化以地狱化愚为刼化也善知识能四回者回三毒为三聚净戒回六贼为六神通回烦恼作菩提回无明作大知也五乐者慈心悲心息心净心善心也五苦者贪心嗔心痴心悭心杀心也修行须识五念者一故起念二串习念三接续念四别生念五寂静念也五心者率尔心寻求心决定心染净心等流心也七圣财者一信二精进三成四慙愧五闻舍六忍辱七定慧七者皆能资用成佛故名为财也六度无心者一布施心不求果报二持戒心无所贪着三忍辱心忘人我四精进心无起灭五禅定心无栖止六智慧心无取相也七施者一兴立佛图僧房堂阁二园果浴池树木清凉三常制药饵疗救众病四作坚牢济渡众生五安设桥梁过渡羸弱六近道作井渇乏得饮七造作清厠便利僻处也八识者一眼识二耳识三鼻识四舌识五身识六意识七未那识【此名汗学也】八阿耶赖识【此名无】也九难者人离恶道得为人难既得为人去女即男难既得为男六根完具难六根完具生中国难既生中国值佛世难既值佛世遇道者难既得遇道信心难既得信心发菩萨心难既发菩萨心无修无证难也始生天五相一光覆身而无衣二见物生希有心三弱顔四疑五怖也三种地狱罪轻人形其次畜形极苦无形也十恶者身恶三杀生偷盗淫邪口恶四两舌詈声妄言绮语意恶三贪嗔痴也十恶若出即为十善十心者一信心二念心三精进心四慧心五定心六不退心七防法心八回向心九戒心十愿心也十行者一欢喜行【具佛妙徳】二饶益行【利益众生】三无嗔恨行【利物无拒】四无尽行【通达十方】五离痴乱行【事无差悮】六善观行【异中见同】七无着行【尘刹不碍】八尊重行【皆第二义】九善法行【圆佛轨则】十真实行【一眞无伪】也十一佛具者慈悲为佛眼正念为佛头妙音为佛耳香林为佛鼻甘露为佛口四耨为佛舌六度为佛身四摄为佛手平等为佛指戒定为佛足种智为佛心也十二行法轮者示转劝转证转各有苦集灭道四轮合为十二轮也六尘十二种者目尘明暗耳尘动静鼻尘通塞舌尘甜苦身尘离合意尘生灭也十二因縁者妙法莲华经为求声闻者说应四谛法度生老病死究竟湼槃为求辟支佛者说应十二因缘法为诸菩萨说应六波罗密令得阿耨多罗三藐三菩提成一切种智十二因縁亦曰十有二支一曰无明亦名烦恼二曰行谓行造恶业此二支乃过去所作之因也三曰识谓起妄念初托母胎也四曰名色从托胎后生诸形根也五曰六入于诸胎中而成无根也六曰触出胎后六根对六尘也七曰受谓饮纳世间好恶事此五支乃见在所受之果也八曰爱谓人贪着五欲等事也九曰取谓于诸境生取着心也十曰有谓作有漏之因能招未来之果此三支乃见在所作之因也十一曰生谓受未来五蕴之身也十二曰老死谓未来之身既老死尔此二支者乃来世当受之果也又化城喻品死时大通知胜如来受十方诸梵天王及十六王子请即时三转十二行法轮若沙门婆罗门若魔梵及余世间所不能转谓是苦是苦集是苦灭是苦灭道广説十二因缘法无明缘行行缘识识缘名色名色缘六入六入缘触触缘受受缘爱爱缘取取缘有有缘生生縁老死忧悲苦恼无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭
　　繇旬拘卢
　　浮屠数法极微细者曰邻虚尘七邻虚尘为一极微七极微为一微尘七微尘为一透金尘七透金尘为一透水尘七透水尘为一兔毛尘七兔毛尘为一羊毛尘七羊毛尘为一牛毛尘七牛毛尘为一逰隙尘七逰隙尘为一虮量七虮量为一□量七□量为一麦量七麦量为一指节三指节为一指二十四指横布为一肘四肘为一弓五百弓量成一拘卢舍八拘卢舍成一繇旬又按拘卢舎二里也繇旬十六里也逾缮那四十里也
　　阿僧祗品
　　古黄帝算法总有二十三数谓一二三四五六七八九十百千万亿兆京垓柹壤沟涧正载从万以上有三等数法其下者十十变之上者倍倍变之华严经阿僧祗品用中上数法初数便云一百洛义此云万为一俱胝此云亿俱胝俱胝为一阿庾多阿庾多阿庾多为一那繇他此云京直至不可说总一百二十大数则非世间之筹数也何以云阿僧祗阿者秦言无僧祗者秦言数凡梵书称阿僧祗者即华言无数也右大蔵一览所引华严经数法注稍误中国数法百万曰兆则百洛义为一俱胝即兆也俱胝俱胝犹云百万百万也阿庾多阿庾多则四用百万字乃能尽之今按佛书那繇他十叠为毘婆诃毘婆诃又十为伺察复越三十为谛罗谛罗越过四十始为阿僧祗
　　玉芝堂谈荟卷十六
　　钦定四库全书
　　玉芝堂谈荟卷十七
　　明　徐应秋　撰
　　道经缘起
　　魏释老志道家之源出于老子其自言也先天地生以资万类上处玉京为神王之宗下在紫微为飞仙之主千变万化有徳不徳随感应物厥迹无常授轩辕于峨眉教帝喾于牧徳大禹闻长生之诀尹喜受道徳之防至于丹书紫字升飞步之经玉石金光妙有灵洞之说不可胜记其为教也咸蠲去邪累澡雪心神积行树功累徳増善乃至白日升天长生世上所以秦皇汉武甘心不息灵帝置华葢于濯龙设坛场而为礼也隋书道经者云有元始天尊生于太元之先毎至天地初开授人秘道谓之开刼度人故有延康赤明龙汉开皇是其年号其间相去经四十一亿万载所度皆诸天上品有太上老君太上丈人天真皇人五方天帝及诸仙官转共承受世人莫之预也所说之经亦禀元一之气自然而有非所造为亦与天尊不灭天地将坏则蕴而莫传刼运当开其文自见凡八字尽道体之奥谓之天书字方一丈八角垂芒光辉照耀惊心目虽诸天仙不能省视乃命天真皇人改转天音而辨析之自天真以下至于诸仙展转节级以次相授诸仙得之始授世人众经或言传之神人篇卷非一自云天尊姓乐名静信其术业优者行诸符禁徃徃神验而金丹玉液长生之事歴代糜费不可胜记竟无效焉【本始经无宗无上而独能为万物之始故名元始运道一切为极尊而常处三清出诸天上故称天尊】宋三朝国史志班志艺文道家之外复列神仙在方技中东汉后道教始着而真仙经诰别出焉唐开元中列其书为藏目曰三洞琼纲总三千七百四十四卷厥后乱离或至亡缺宋朝再遣官校定事具道释志尝传其书得七千余卷命徐等讐校去其重复者得三千七百三十卷大中祥符中命王钦若依照旧目刋补洞真部洞元部洞神部太真部太平部太清部正一部合为新录凡四千三百九十五卷又撰篇目上献赐名曰寳文统录祥符中张君房所集道书凡四千五百六十五卷崇观间又増至五千三百八十七卷君房撮其精要为云笈七籖马端临经籍考道家之术杂而多端葢清净一说也炼养一说也服食又一说也符箓又一说也经典科教又一说也黄帝老子列御冦庄周之书所言者清净无为而已而畧及炼养之事服食以下所不道也至赤松子魏伯阳之徒则言炼养而不言清净卢生李少君栾大之徒则言服食而不言炼养张道陵冦谦之之徒则言符箓俱不言炼养服食至杜光庭以下以及近世黄冠师之徒则専言经典科教所谓符箓者特其教中一事于是不惟清净无为之说畧不能知其防趣虽所谓炼养服食之书亦未尝过而问焉
　　道家南北宗
　　笔丛青严丛录今炼养服食其说俱在而全真之教兼而用之全真之名昉于金世有南北二宗之分南宗先性北宗先命正一之家实掌其业而今正一又有天师宗乃掌南北教事而江南龙虎阁皂茅山三宗符箓又各不同按录以全真之教昉于金世有南北二宗之分似未详考葢南北二宗之分实自宋南渡后而皆始于吕嵓嵓得道钟离权权得之东华少阳君南宗自嵓授刘海蟾操操授张紫阳伯端伯端授石翠泰泰授薛紫贤道光道光授陈泥丸楠楠授白海琼玉蟾蟾授彭鹤林此所谓南宗也北宗自嵓传王重阳嚞嚞马丹阳钰及妻孙不二钰传谭长真处端刘长生处丘长春处机此所谓北宗也全真之名始自王重阳今犹有祖其名号者然处机之后寂然矣紫阳下撰述多传于世近亦寥寥当国初显迹有鉄冠周颠冷谦张三丰等大率非繇学而致也
　　昔闗尹喜遇老君请问炼金食气之道老君曰天地之精华隂阳之根本二气之谓也阳龙隂虎木液金精二气交防炼而成者谓之外丹含和炼藏吐故纳新上入泥丸下住丹田循环不息朝于綘空采于五府以补百神此内丹也修道之士得内丹者可以延年得外丹者可以升天三一九思者内修之要也丸丹金液者外炼之极也合而修之大道成矣尹喜请问三一之道老君曰眉间却入一寸为明堂二寸为洞房三寸为泥丸上丹田宫也中有赤子字元先心中为綘宫中丹田也中有真人字子丹脐却入三寸为命门下丹田也中有婴儿字元阳昼夜存想循环不息即为九思以补上一中一下一气化为精精化为神神化为婴儿真人赤子子能守一一亦守子矣故曰丹书万卷不如守一愚谓内丹可以黙合外丹必须夙缘学者能修三一九思实读五千言可以称老子之徒外丹炼金之术请候宿果刘向苦心力学为时儒宗乃以淮南黄白之法上天子无效下狱防论死白乐天贬江州亦留意炉鼎一夕而败潘逍遥献方于太宗及帝升遐惧诛削发为僧苏子由亦曽试之将举火见一大猫据炉而溺术终不成富郑公积黄白书一柜后为颙华严长老投之火中豁然有悟范文正得方于同舍程明道得方于佛腹中苏子瞻得方于扶风僧而皆不为非卓然自信者不能也李虚中从事服食梦泰山裂流出赤黄物如金卒患背裂而死韩昌黎用硫黄末搅粥啖鸡男号火灵库始亦见功终致絶命方山道人时元亨炼真厌世三十年七十髪不白走及奔马宋先生于酒中以羊豕脑一拌啖之便头痛下痢出如剥净鸡头肉者二三升明日遂卒
　　仙家修炼有所谓黄芽白雪者道书蓬莱修炼法河车是水朱雀是火取水一斗铛中以火灸之百沸致圣石九两其中初成姹女次谓之玉液后成紫色谓之紫河车白色曰白河车青色曰青河车赤色曰赤河车亦名黄芽又蜀道观凿井得一碑是汉时隂真人炼丹歌曰有物有物可大可乆采乎蚕食之前用乎化火之后白英聚而雪慙黄酥凝而金丑又曰北方正气为河车东方甲乙成丹砂两情合养为一体朱雀调运成金花孙思邈诗取金之精合石之液列为夫妇结为魂魄一体混沌两精感激河车覆载鼎候无忒姹女气索婴儿声寂紫色内逹赤芒外植骨变金植顔驻玉泽参同契河上姹女得火则飞姹女真汞汞者水银渣也
　　元始天尊
　　灵寳隠书中极真人主人命籍九华真人主九幽之上宿对生死太元真人受天地之符度长夜之防太极真人治赤城玉洞之府司校太山死生之箓三元真人主紫微行道太霄隠书曰无上大道君治在五十五重无极大罗天中玉京之上七寳台金床玉几仙童玉女之所侍衞住在三十三天三界之外神仙五岳图曰大道天尊治太之都玉光之川金真之郡天保之县元明之乡定志之里灾所不及又道尹一处太都坐高葢天上罗三清下包三界居七瑛之房出九宫之上行神布气造作万物又道家称元始天尊居玉清清微天灵寳道君居上清禹余天太上老君居太清大赤天即化身为老子者也陶虚白真灵位业图则谓玉清三元宫上第一中位上合虚皇道君应号元始天尊第二中位上清高圣太上玉晨皇大道君为万道之主第三中位太极金阙帝君姓李壬辰下教太平主第四中位太清太上老君为太清道主下临万民上皇太上无上大道君不知所谓老子者金阙帝君乎抑太上老君乎雷霆玉经浮黎元始天尊玉清神母元君生长子为玉清元始天尊第九子为高上神霄玉清真王长生大帝上清三尊谱录则云第一度师上真明道君即元始上皇丈人第二度师无上老即高上九天太上真王第三度师金明七真一在上清金相宫一在上清金兰宫一在上清丹灵上宫不知所谓第二第三者即灵寳太上否大有金书复称天寳君为大洞尊神号玉清宫灵寳君为洞尊神号上清宫神寳君为洞神尊神号太清宫此则三清之别号也葛洪元始上真众仙记元始天尊在玉京山经二刼下遇太元圣母经一刼一施生天皇十三头东王公曰元阳父又生西王母后复生地皇十一头人皇九头玉皇诸箓说昔道君羣仙随业以补其职三善道者圣真仙也上品曰圣中品曰真下品曰仙三清之间各有正位圣登玉清真登上清仙登太清玉清有大省宫殿皇帝卿大夫上清有都玉京七寳紫微太清有太极宫殿见太真科又八十一戒千二百善入洞天二百三十二戒二千善上灵宫万善升玉清真灵位业图又有玉清上元宫上左位五灵七明混生高上道君东明西华北南朱高上虚皇道君玉清上元宫四道君玉清中元宫紫清六道君玉清下元宫高清四元君玉清中散位一十君右位紫虚高上元皇道君洞虚三元太明上皇道君太素高虚上极紫黄道君虚明紫兰中元高上停皇道君三元上虚皇元晨君三元四极上虚皇元灵君三元晨中黄景虚皇元台君三元紫映辉神虚生主真元胎君玉太皇君上皇道君玉皇道君清道君上皇道君玉天太乙君太上虚皇道君太上玉真保皇道君皇髙真太乙玉君高上玉帝右玉清境元始天尊为主已下道君皆得策命学道号令羣真太微天帝来受事并不与下界相闗自九宫以上太清以下高真仙官皆得朝宴焉
　　天上帝
　　帝禀天一之精于神农在位末年岁在甲午三月三日午时托胎于轸翼娄三星之次龙变梵度之天净乐君善灵皇后孕一十四月从右脇而生生时瑞星天花异香寳光满国地变金玉国朝刘三吾先生五龙灵应碑则云相传天之气三神当轩辕氏时震夙申此国王家王家乳母右脇瑞云垂覆天花飞雨异香满室年十五辞亲出俗誓防妖魔至玉清紫元君授以无极上道俾之越海东歴轸翼之下访登是山择是山众峰中冲高紫霄面阳者居之当契太和升举之后五百岁被黑衣被发跣足坎离之真归真复位镇极北方自兹风月雷洞霄馆龙宫神功显赫灵异非常其显应尤著者太岳志永乐十一年五月廿五日修理大顶铜殿圆光现内有高真皂袍披髪而坐二神左右下有祥云防之六月廿一日【缺】霄宫修理初地现五色圆光中坐天真左一将执旗右一将捧剑下有白云拥防复见龟蛇蟠结之八月十七日彩绘大顶殿宇天真凡五见像初现黑云拥防左右二天神侍再现披皂袍一神捧剑导前一神侍三现一神导前一神捧印侍四现一神捧剑导前一神执皂旗侍五现坐于黑云上左右二神侍十九日大顶殿宇诸五色圆光内复现天真下黑云拥防顷之光中复现一神侍真仙通鉴宋道君问林灵素愿见真武圣像乃宿殿致斋于正午时黑云蔽日大雷霹雳于火光中见苍巨蛇帝祝香再拜愿见真君霹雳一声蛇不见但一巨足塞于殿下帝又上香再拜愿见小身须臾遂见身长丈余诸丽妙相披髪皂袍金甲玉带脱剑跣足顶有圆光结带飞绕立一时久帝自能冩真冩成忽不见次日奉安醮谢则帝之神其来旧矣灵麓漫抄云武本北方之神祥符间避圣祖讳始改为真武后兴醴泉观得蛇道士以为真武现绘像为北方之神披髪黑衣仗剑踏蛇从者执黑旗自后奉祀益严加号镇天祐圣或以为金兵之防酉阳杂爼大和中朱道士者尝游庐山憇于涧石忽见蟠蛇如堆锦俄变为巨访之山叟云是真武见今真武圣号百字为混元六天法敎主修真悟道济度羣迷普为众生消除灾障八十二化三界祖师大慈大悲救苦救难三元都总管九天游奕使左天罡北极右垣大将军镇天助顺真武灵应福徳衍庆仁慈正烈恊运真君治世福神玉虚师相天上帝金阙化身荡魔天尊
　　明方升太岳志五龙宫内为道九曲十八折蔽以崇垣前后不相见帝啓圣二殿堦合九重前五重为级八十一后四重为级七十二望之如在天上殿之左为玉像殿紫玉像一披髪跣足盘右膝而坐沉香像一披髪跣足端坐旧白玉像入供于内苍玉像一冕而垂绅云履菜玉像一首餙不可辨额微起至后如抺帕氅袍圆履碧玉像一顶左右结双鬟素袍锐履诸像皆貌帝而大小不同
　　李老君
　　混元綂圣经混元一始万刼至于百成百成八十一万年而有太初太初之时老君从虚空而下为太初之师老子者一名李耳字伯阳二名雅字伯宗三名忠字伯光四名石字孟公五名重字子文六名定字元阳七名元字伯始八名显字元生九名徳字伯文在天皇时为通天师地皇时为有古先生人皇时为盘古先生伏羲时为鬰华子神农时为大成子祝融时为广成子帝喾时为录图子帝尧时为务成子帝舜时为尹夀子夏禹时为真行子商汤时为锡则子西伯时为爕邑子武王时为育成子成王时为经成子康王时为郭叔子在天以玉晨大道君为师在人间以常枞为师生于周定王三年九月十四日以敬王元年八十五嵗西入胡陈心叔名疑曰李聃姓李名耳字聃一作一作耽吕览老耽贵柔是也一作儋左传太史儋是也史记云老子名耳字伯阳以其耳曼无轮号曰聃集真录云老子始生母名之曰禄字伯阳列仙传云老子諡聃吕氏春秋舜染于许由伯阳注云伯阳老子也恐悮葢舜时伯阳别是一人王安石许氏世谱伯阳神农之后佐尧舜有功赐姓姜则非老子明矣又老子本臯陶之裔世为理官以理为姓纣时有理征是也古文理李通用路史理征事纣抱道不合而死其妻契利氏逃难伊侯之墟命其子利贞姓李姓老子十二世祖也利贞子仲师左传类解晋里克注云商末理徴孙仲师避难改姓里氏是李理里三姓同祖矣姓谱北史新旧唐书等有谓老子生于李下而得姓有谓因乱食苦李而得姓有谓因饥食木子而得姓有谓老子母李氏女因母得姓有谓老子生于李氏家因姓李均妄老聃父名干字元杲一作元果旧唐书又云聃父名敬前凉录索诿云元杲年七十二无妻与隣人益夀氏野合孕十年而生老子故世传老子母为益寿氏路史元杲娶洪氏名婴敷感飞星孕十有二年拆左腹而生老子邑于苦之瀬乡瀬即莱也故又曰老莱子以三十六法治心理性歴流沙八十余土化胡成佛夀四百有四十岁南唐书世谱元杲为周上御史大夫娶益寿氏女婴敷生老子或云杲娶滕氏女元妙内篇云老子母无壻妄酉阳杂爼老君母曰妙玉女天降黄气如弹丸入口而孕凝神琼胎宫三千七百年赤明开运岁在甲子诞于扶刀葢天西那王国鬰寥山丹之阿又曰青帝刼末元气改运托形于洪氏之胞具三十六号七十二名耳无轮郭睂如北斗色绿中有紫毛长五寸方瞳录筋贯之有紫光额三理腹三志顶三约把十蹈五身绿毛白顶有紫气
　　西王母
　　西王母者九灵太妙山金母也生于伊川厥姓侯氏生而飞翔为极隂之元位配西方母养羣品三界十方女子之得道者咸焉所居昆仑之圃阆风之苑金城千里玉楼十二琼华之阙光碧之堂九层室紫翠丹房左带瑶池右环翠水其山之下弱水九重非飚车羽轮不可到也所谓玉阙暨天縁台承霄青琳之宇朱紫之房连琳防帐明月四朗戴华胜佩虎章左侍仙女右侍羽童寳葢防映羽掺廕庭轩砌之下植以白环之树丹刚之林空青万条瑶干千寻无风而神籁自韵琅琅然皆九奏八防之音也黄帝讨蚩尤之暴蚩尤吹烟喷雾师众大迷王母遣使者被狐之裘以符授帝曰太一在前天一在后得之者胜符广三寸长一尺青莹如玉丹血为文佩符既毕王母乃命一妇人人首鸟身谓帝曰我九天女也授帝以三宫五意隂阳之畧太一遁甲六壬步斗之术隂符之机灵寳五符五胜之文遂克蚩尤于中冀又数年王母遣白虎之神乗白鹿集于帝庭授以地图其后虞舜摄位王母遣使授舜白玉环舜即位又授益地图遂广黄帝之九州为十有二州王母又遣使献舜白玉琯吹之以和八风昔茅盈字叔申王褒字子登张道陵字辅汉洎九圣七真凡得道授书者皆朝王母于昆陵之阙焉王母又以元封元年乗紫霄之辇驾九色斑龙带灵飞大绶腰佩分景之剑头上太华髻戴晨婴太真之冠履璚鳯文之舄降于延灵之台命侍女王子登弹八琅之璈董双成吹云和之笙石公子击昆庭之金许飞琼鼓震灵之簧婉凌华拊五灵之石范成君击湘隂之磬叚安香作九天之钧又命法婴歌灵之曲授武帝以五真图又于天汉二年遣使献灵胶四两吉光毛裘山海经则云蛇巫之山有人操杯而东向立曰山西王母梯几而戴胜杖其南有三青鸟为西王母使又曰昆仑之丘有人戴胜虎齿有豹尾穴处名曰西王母又西山经玉山西王母所居也其状如人豹尾虎齿而善啸蓬发戴胜是司天之属及五【缺二字】真灵位业图载女真位则紫微元灵白玉台元灵元真元君紫虚元君领上真司命南岳魏夫人【讳存华字贤安小有王君弟子杨君师】八灵道母西岳蒋夫人北海六微青夫人上真东宫衞夫人北汉七灵石夫人紫清上宫九华真妃【姓安晋朝驻于茅山】紫虚左宫郭夫人太极中华石夫人太真王夫人沧浪云林右英王夫人朱陵北絶台上嫔管妃方丈台昭灵李夫人北岳上真山夫人琼华夫人三元冯夫人右华九成范夫人紫微左宫王夫人【讳清娥字愈音王母第二十六女】长陵杜夫人太微清左夫人右阳王华仲飞【缺】西华灵妃甄幽箫后圣上保南极元君紫元夫人后圣上传太素元君夫人东华玉妃淳文期【青童之妹】东宫中条王夫人【桐柏真人别生妹】太和上真左夫人西汉夫人华山夫人玉清神女房素西王母侍女王玉华董双成石公子宛絶青地成君郭宻香于若寳朱方明张灵子太帝宫官云林玉女贾屈妃金阙宫女太保范法安经命山伯牙叔平东华宫玉女烟景珠上元夫人侍女宋辟非仙道君侍女范运华赵峻珠王抱一叶敬涤集真记西王母居龙月城城中产黄中李花开则三影结实则九影花实上皆有黄中二字王母惜之过于蟠桃与紫阳真官博戏则以一二百枚递分胜负张道陵
　　张道陵隠鹤鸣山炼龙虎大丹遇神告曰北嵩山中峯石室藏三皇羽文九鼎太清丹经得而修之乃升天也于是掘得之能飞行遥听分形散影正月十五夜老君下降令治蜀鬼以福生灵乃授正一盟威秘箓及经诀剑印真人按修千日内顾五藏外集三万六千神又感玉女教以步罡履斗于是与鬼王战画山分海驱唤风雷众鬼灭影而逃以杀鬼过多擅役风雷鬼神勤行谢过九年方得上升朝元始天尊彭乗记成都玉局观相传永夀初老君与张道陵至此有局脚玉床自地而出老君升座为陵说南北斗经既去而座隠地中遂成此洞故以玉局名之按李膺蜀记张道陵病疟于丘社中得呪鬼术书为是遂解使鬼法入鹤鸣山自称天师汉熹平末为蟒蛇所噏子衡奔走寻尸无所乃假设权方以表灵化生縻鹤迹置石崖顶到光和二年遣信告曰正月七日天师升都衡为系师衡子鲁为嗣师以法惑天下然则今之崇奉正一教者总其徒夸诩虚诞之词非实录也
　　八仙
　　今世绘八仙为图不知起自何代考其出处亦有所本张果明皇时显迹甚着生于尧之丙子为侍中叶法善以为混沌初分白蝙蝠精钟离权吕岩俱唐中晩人钟有二絶吕有一律见唐诸选中一云钟以裨将从周孝侯处败于齐万年逃终南山遇东华王真人得道至唐始一出度吕纯阳举进士不第遇正阳真人得道在五季及宋时化迹最着又与正阳度刘海蟾王重阳及自度何仙姑张珍奴之属蓝采和亦唐人有踏踏歌续神仙传以常衣蓝袍故名韩湘文公侄孙昌黎实赠以诗贾岛亦有诗寄湘何仙姑见纯阳文宋人杂说本零陵市人纯阳啖以一桃仅食其半遂不饥仙鉴纯阳所度者赵仙姑名何非何仙姑也仙姑何姓者开元中已羽化去合在纯阳前而徐纯翁宣和间海陵人见三仙传颇详独曹国舅考诸仙传曹姓无外戚而诸史外戚曹姓无得仙者或言丞相彬子皇后弟美姿容一旦求出家云水抵黄河以金牌抵渡直纯阳见而授以道又有跛者李孔目葢即图中跛足拄杖者尤荒唐惟神仙通鉴有刘跛子而非李姓或云讳元开元中于终南山学道阳神出舎为虎所食得一跛丐新亡者附其尸以起大都委巷之谈也谯秀蜀纪载蜀之八仙首容成公云即鬼容区隠于鸿今青城山也次李耳生于蜀今三青羊宫三曰董仲舒亦青城山隠士非三策之仲舒也四曰张道陵今大邑鹤鸣观五曰严君平卜肆在成都六曰李八百龙门洞在新都七曰范长生在青城山八曰尔朱先生在雅州有手书石刻五经在洞中好事者绘为图
　　酉阳杂爼白志见腹名在琼简者目有绿筋名在赤金书者隂有伏骨名在琳札青书者胸有偃骨名在星书者眼四规名在方诸者掌理回茵名在录籍者其次鼻有山腹有丘亦仙相也
　　玉女
　　真灵位业图载十五玉女名号登天上箓玉女四人上天玉女三人三天玉女百人青腰玉女官十人下等玉女北宫玉女五帝玉女太素玉女白素玉女平天玉女六戊玉女青天益命玉女神丹玉女五流玉女云笈七籖载老君曰或见玉女青衣者名惠精玉女黑衣者名太玉女赤衣者乃名赤圭玉女黄衣者名常阳玉女或见玉女三人青衣紫下裳者一名常在一名絶洞一名五徳九玉女衣服五彩者一名上一名虎一名扶一名灵阙一名红林一名凭一名住一名多一名辰东方名青腰玉女南方名赤金玉女中央名黄素玉女西方名玉素玉女北方名光玉女左为常阳右为承翼此皆玉女之名也酉阳杂爼玉女以黄玉为志大如黍在鼻上无此志者鬼使也青牛道士口诀暮卧存日在额上月在脐上辟千鬼万邪致玉女来降汉武内传上元夫人綂领十万玉女名箓也
　　西王母云昔倒景君无常先生二君传灵飞之约以四千年一传女授女不授男环受书以来凡传六十八女子固不可授男也真灵位业图童初府萧闲宫并男真易迁宫八十三人含真台二百人并女真集仙録魏夫人传太极真人命北寒玉女联涓弹九气之璈青童命东华玉女烟景珠弹西盈之钟阳谷神王命东华玉女一庭吹鳯唳之箫清虚真人命飞玉女鲜于拊九合玉节陵州啚经陵州盐井上有玉女庙相传十二玉女常与张道陵指地开井遂奉以为神又天地运度经太山北有桂林七十株天神青腰玉女三千人守之其实赤如橘人食之一年仙宫迎之有九色飞鳯寳光珠雀鸣集于此
　　白日升天
　　神仙传陈安世为权叔本家佣遇仙人与药二丸道成白日升天续仙传卢龙阳翁伯引水以济行人有人遗以白石一升种之生羙玉后以白璧五双婚于北平徐氏数年云车下迎夫妇俱升天宜君县人王老好行隂徳遇道士以仙酒饮之王老与妻子打麦人同饮全家人物鸡犬一时飞去空中犹闻打麦声金陵六朝记葛于方山上得道白日升天弟子白仲都亦白日升天梅福慕道入仙露山遇空同仙君修炼功成神游体外丹光烛天乗青鸾飞升而去韦善俊畜一犬名乌龙后化为龙乘之飞升而去蜀女谢自然求司马承祯受度后白日上升而去子英捕鱼得赤鲤爱其色养之经年长丈余角翼皆具乗之飞升而去卭州白鹤山汉胡安曾学于此后乗白鹤仙去祁阳县白鹤岭屈处静炼丹于此乗白鹤上升陶隠居弟子桓法闿事隠居于华阳馆修悬解之道一日二青童一白鹤自空而下驾白鹤而升蓝采和踏歌于濠梁间酒楼上有云鹤笙箫声忽然轻举许逊师呉猛学神仙一百三十六岁仙官赍诏授高明大君与父族母族仙眷四十二口防宅升天鸡犬亦随张道陵隠鹤鸣山炼龙虎大丹于嵩山石室掘得三皇内文九鼎太清丹经老君授以正一盟威秘箓九年上升朝元始天尊茅盈得见金母授太极真经地忽自辟青幄白氊容数百人仙官毕至四月三日乗云而去淮南王刘安从八公授玉丹经三十六卷登山大祭埋金地中白日升天余药为鸡犬所防鸡鸣天上犬吠云中明星玉女居华山食玉浆白日升天蔡女仙善刺綉有老父诣其门令綉双鳯与仙女各乗鳯升天而去裴静缑氏县令女幼好道处静室旧有天女降之后有五云盘旋仙女奏乐白鳯载静升天真子张志和卧雪不寒入水不濡于水上铺席独坐其席去来如刺舟声忽挥手上升而去李八百周穆王时入山合九华丹遇飞阳君受水木之道饮弟子唐公昉以仙酒全家防宅连地上升许碏学道王屋山周游五岳把花作舞上酒家楼醉歌升云飞去朱孺子为道士王真煑枸杞根窃食之忽升云而去仙女杜兰香十余岁忽有青童自空来集携女而去杨正见眉州杨宠女食人形茯苓容状益异光彩射人岁余白日升天
　　尸解
　　酉阳杂爼食琅玕之华而方营丘墓高丘子衍门子洪崖先生是也潄玉醴而死诀顾琼精而扣棺先师王西城赵伯刘子先是也服金丹而告终者臧延甫张子房墨翟子是也抱九转而尸臭吞刀圭而虫流司马季主寗仲君燕熙王王子晋是也真诰曰周穆王北造昆仑之阿饮绛山石髓得食玉树之实而方墓乎故郡夏禹诣钟山防紫柰服灵实行九真而犹葬于防稽北戎王献舜白琅之霜十转紫华而方葬苍梧之野此诸君皆尸解不死示民有终始之道耳尸解之法人死必视其形如生人者尸解也足不青皮不皱者亦尸解也目不落光无异生人者尸解也发尽落而失形骨者尸解也若非尸解之例暂游太隂者太乙守尸三防营骨七魄侍肉胎灵防气皆数满再生而飞天有死而更生者有头防已死乃从旁出者有死毕禾殓而失骸者有人影犹存而无复骨者有衣在形去者有发既脱而失形者白日去者谓之上尸解夜半去者谓之下尸解向晓向暮而去者谓之地下主者一百八十年乃得进受地仙之道地下主者乃下道之文官地下鬼师乃下道之武官文解一百四年一进武解倍之武解尸之最下也隂长生曰汉兴以来得仙者四十五人连余为六矣二十人尸解余并白日升天神仙经真人去世多以剑代五百年后剑亦能灵化一人丁约曰道中有尸解兵解水解火解实繁有徒康郭璞皆成残害以此委蜕耳
　　服饵得仙
　　药之有益于人者食之不辍皆可长生佺偓食松实而飞毛女食栢叶而寿鳯纲服百草花数百岁不老王烈服黄精及铅三百三十八岁犹有少容任子季服茯苓十八年而隠形韩众服菖蒲十三年而身生毛赵佗子服桂二十一年日行五百里梁顷饵楮实一年老年更少移门子服五味子六十年色如玉女林子明食术十一年而身轻楚子服地黄十八年夜视有光陵阳子仲服逺志二十年有子二十七人杜子微服天门冬八十年日行三百里庾肩吾服槐实年七十余髪更黑华陀授樊阿漆叶屑一升青黏十四两服之寿百余岁国朝闽林太守春泽服松脂乌梅六十年寿一百四岁犹能御女续神仙传永嘉朱孺子幼事道士王真居大箬岩尝采黄精一日见二小花犬相逐入枸杞根下寻之乃枸杞根如犬坚若石挈归煑之朱孺子看火三日根烂与真共食孺子忽飞前峯升云而去矣集仙録眉州民杨宠女杨正见幼尚清虚从师于主簿山侧汲水见小儿洁白可爱以告其师师曰若复见必抱儿径来一日汲泉复见前儿因抱归近家儿已僵矣视之如草树之根其师知是灵药命洁釡蒸之师出求粮未返正见闻甑中香窃食俱尽师归闻之叹曰吾师尝云此山有人形茯苓食之者白日升天吾闻之二十年汝今遇之岂非神仙有定分哉后岁余仙去袁州府萍乡有徐仙山邑人徐翁于山间炼药有黄犬常从外来绕丹鼎傍心异之以红线系其颈随其所之居桐陂侧枸杞丛中即不见余红线在外掘之得枸杞根其形如犬持归蒸之芬芳满室服之得仙又维扬一老叟常扰众酒食一日邀众治具丐者数人捧二盘至一蒸犬一蒸小儿众呕哕不食道士恳请不从乃自食之曰此千岁人参枸杞食者旬日升天而乃不食信仙分之难也分食丐者化金童玉女拥道士上升矣
　　又张子声杨始建王叔才于世彦皆服金防酒寿三百余岁刘无名服雄黄三十年黄光冒领轻举得道服日精月华
　　服日精月华之法日初出时东向叩齿九通微呪日防名日中五帝字曰日防珠景炤绿韬映廻霞赤童英飚象呼此十六字日中五色流霞入口中月初出西向叩齿微呪月防名月中五夫人字曰月防暖箫芳艶翳寥婉虚灵兰鬰华结翘淳金清莹炅客素标呼此二十四字月中五色精光入口中又六研斋二笔仙人服日月光芒者宜食竹笋鸿脯笋者日华之胎鸿脯者月胎之羽鸟也宛委余编日姓张名表字长史日中青帝名圆常元字照龙韬赤帝名丹灵峙字绿虹映白帝名皓鬰将字廻金霞黑帝名澄潧渟字绿炎黄帝名寿逸阜字飚晖像月姓文名申字子光月中青帝夫人名娥隠珠字芬艶婴赤帝夫人名翳逸寥字婉延虚白帝夫人名弄素兰字鬰莲花黑帝夫人名结莲翘字淳属金黄帝夫人名青营襟字炅定客与前说各稍有异同
　　二十四图
　　五符经曰二十四图五岳之藏也得之必能仙去飞步太清欲道得法先沐浴去秽当得东井图欲朝五帝役山精当得五岳图欲通神灵法仙诀当得入史真形图欲通五行当得六甲通灵图欲存吾身致天神当得九宫紫房图欲奉道法当得太清图欲奉顺道当得混成图欲得道秽当得西升保録图欲通变化当得灵化图欲说大道当得九天图欲脱身形当得九变图欲隠身存神当得养身图欲定身守神寳当得含影图欲恬泊守一以存身当得养神图欲寂黙养志当得精诚守志图欲清净洁白致其芝英当得芝英玉女图欲驱六丁当得六隂玉女图欲致仙箓当得九元道仙图欲食道气当得道引图欲治道术当得洞中皇寳图欲为变化当得偃息图欲临鑪定九丹金液当得太乙图欲登五岳求神仙芝药当得采芝开山图欲保神形别邪精当得明镜图又抱朴子入山持三皇内文及五岳真形图所在召山神州社山卿宅尉问之则木石之怪山川之精不敢来试人其次即立七十二精镇符以制百邪之章及朱官郎印包元十二印封所住之四方亦百邪不敢近之也其次执八岁威之节佩老子玉策则山神可使岂敢为害乎又曰道士常带天水符及上皇竹使符【缺】子左契及守真一思三部将军者鬼不敢近人也其次则论鬼录知天下鬼之名字及白泽图九鼎记则众鬼自却其次服鹯子赤石丸及曽青及冰散及葱实乌眼及吞白石英祗母散若令人见鬼即鬼畏之矣又曰古之入山者皆佩黄神越章之印其广四寸其字一百二十以封泥着所住之四方各百步则虎狼不敢近其内也或用七星步及玉神符八威五棱符极耳太平符中黄华盖印文及石硫黄散烧牛羊【缺】或宜西岳公禁山符皆有验或问不寒之道抱朴子曰或以立冬之日服六丙六丁之符或闭日行【缺】大之炁千二百遍则十二月中不寒也或服【缺二字】酒或服紫石英米漆散或先服雄丸一后服雌丸二亦可堪一日一夕不寒雌丸用雌黄曾青矾石磁石雄丸用雄黄丹砂石胆二也或问不热之道曰以立夏日服六壬六癸之符或行六癸之气或服氷之丸或服飞霜之散然此用萧丘书木皮及五月五日中时北行黑蛇血故少有能合之者
　　仙书
　　仙书名号最多考玉清隠书云有太上飞行九晨玉经金简内又仙书名度命经称太常灵神都官中有金房度命廻年之诀八素经称西华宫有琅简蕋书本行经称紫兰台有琼文紫字太素三元宫有云琼九变虎书洞天阳台有玉佩金珰经太上六合紫房有龙景九文紫鳯赤书灵台有五老寳经大有宫有灵寳天书【西华玉女金晨紫童守之】左慈于天柱山中得九丹金液经能变化万端葛从慈受此经乃积薪烈火而坐其上薪尽而火不灼通幽记青童君授赵旭仙枢龙席隠诀五篇内多隠语紫阳真人周义方所授龙蹻经三皇内文【衍门子受】芝图五行秘符【赵陀子】黄素神方五帝六甲左右灵飞之书【黄先生】太素传左乙混洞东之箓右庚素文摄杀之律【上衞君】太清上经太丹隠书九赤班符金液丹经九鼎神丹青要紫书经命青图紫度炎光内视图中经金根之金石精金黄气之法太空之术阳精二道之要素奏丹符上元真书黄水月华西真法玉童九气金书秘字又黄气阳精藏天隠月黄素神方黄书赤界长生之要赤丹金精石景水母玉胞藏青要紫书金根众文玉清真诀白简素箓得道之名紫度炎光夜照神烛中黄之书羽玉经九天鳯气丘太真书灵书紫文上经琼华寳曜七晨素经三元流珠经黄帝诣青丘过风山谒紫府先生授三皇箓还诣王屋啓石函得九鼎无灵神丹诀又游圃谒云台先生授龙蹻经帝喾诣牧徳之台谒九天皇人得寳貭秘文九化十变之书可以隠遁日月游行星辰道书云老君于东极碧之天浮黎之国书防文于空书之林成紫字之文复授青童大君灵书紫文修行二十四事马明生内传云灵寳天书封于九天之上大有之宫西华玉女金晨紫童典衞之酉阳杂爼载仙家符图曰雌一玉简曰四规明镜曰五言柱中经飞帙曰飞黄子经曰鹿卢蹻经曰含景图曰卧引图曰菌芝图曰木芝图曰大隗新芝图曰牵牛经曰玉珍记曰腊成记曰玉案记曰丹台记曰日月厨食经曰金楼经曰三十六水经曰中黄丈人经曰恊龙子鹿台经曰玉胎经曰官氏经曰鳯纲经曰六隂玉女经曰白虎七变经曰九仙经曰十上化经曰摄提经曰三纲六纪经曰白子变化经曰隠首经曰入军经曰泉枢经曰赤甲经曰金刚八叠録抱朴子道经有三皇内文混成经録九生经二十四生经墨子枕中五行记温寳经息民经自然经隂阳经养生经太平经九敬经甲乙经青龙经中黄经太清经通明经按摩经道引经元阳子经女经素女经彭祖经陈赦经子都经张虚经天门子经容成经入山经内寳经四规经明镜经日月晩镜经五言经柱中经灵寳皇子心经龙蹻经正和经平衡经飞振经鹿卢蹻经蹈形记守形图坐七图观卧引图含景图观天图木芝图菌芝图肉芝图石芝图大块杂芝图五岳图隠守记东井图虚元经牵牛中经玉弥记腊成记六安记平都记定心记文经山阳记玉策记八史图八寳经左右契玉厯经升天义九竒经更生经四衿经食日月精经食六气丹一经胎息经行气治滞经胜中经百守摄提经丹壶经岷山经魏伯阳内经日月厨食经步三纲六纪经入军经六隂玉女经四君要用经金鴈经三十六水经白虎七变经道家地行仙经黄白要经八公黄白经天师神气经枕中黄白经白子变化经移灾经压祸经中黄经文人经涓子天地人经崔子文肘后经神光占方来经水仙经尸解经中遁经李君包元经黄庭经渊体经大奈经华葢经行厨经内祀经文始先生经厯藏延年经南阙记恊龙子记九宫三五中经宣常经节解经邹阳子经洞经示经箕山经鹿台经小僮经河洛内记举形通成经道机经见鬼记无极经官氏经真人玉胎经道根经命图反胎胞经枕中清记幼氏经询化经金华山经鳯纲经召命经保神经鬼谷经凌霄子安神记髙丘子黄山公记王子五行真要经小饵经鸣寳经邹生延命经安防记皇道经杂集书录银函玉匮记金板经黄道仙箓原都经元经日精经浑成经三尸集呼身神治百病经收嵬老魅治邪精经八五毒中记休粮经采神药治作秘法等名渡江海动地神法等名又汉武内传王母曰子虽得五岳真形图而无五帝六甲左右灵飞之录太隂六丁通真通灵玉女之箓太阳六戊招神天光策精之书乙混沌东之文太庚素收摄杀之律壬癸六遁隠地八术丙丁入火赤班符六辛入金致黄水月华之法六已石精金光藏景化形之方子午卯酉八禀十诀六灵威仪丑辰戌未地真素诀长生紫书三五顺行寅申巳亥紫度炎光内视中方凡缺此十二事者何以召山灵朝地神摄总万精驱策百鬼束虎豹役蛟龙乎此三天太上所撰藏于紫陵之台四十年一人得道者四百年一传得仙者四千年一得真者四万年一传升太上者四十万年一传
　　龙胎醴
　　仙家驻顔脱骨托宅飞升多借药饵服食之功偶举其名太真夫人传仙方有名品一名太和自然龙胎之醴二名玉脂琼液之膏三名飞丹紫华流精四名朱光碧云之腴五名九种红华神丹六名太清金液之华七名九转霜雪之丹八名九鼎云英九名云光石流飞丹又酉阳杂爼仙药有钟山白胶阆风石脑黑河蔡瑚太微紫麻太极井泉夜津日草青津碧荻圜丘紫柰白水灵蛤八天赤薤高丘余粮沧浪青钱三十六芝龙胎醴九鼎鱼火枣交梨风林鸣醋中央紫蜜崩岳电柳都绮葱夜牛伏骨神呉黄藻紫浆鸿丹虹丹炎山夜日霜绛雪环刚树子赤树白子洄水玉精白琅霜汉武内传太上之药乃有风实云子玉津金浆连珠云酱元灵之酱风林鸣醋太之酪宜隣驎胆炎山夜日扶桑丹椹员丘红李长河文藻太真红芝空同灵光之梨九色鳯脑流渊琼鱼次药有班龙黑胎阆风石髓山白鳯之肺灵丘苍鸾之血又有丸丹金液紫华红芝五云之浆霜绛雪昆丘神雀白水露蛤中华紫蜜云山朱蜜都绮葱碧海琅菜八阮赤薤赤河绛璧三紫杏绛实灵洞渊红蘤嵰州甜雪隂流素莲隂岐黑枣万岁氷桃千年碧藕琅玕曲晨之液八琼九华之丹真诰黄水月华服之化而为月洄水玉精服之化而为日环刚树子服之化而为云水阳青映服之化而为石赤树白子服之化而为玉绛树青实服之化为黄金琅玕华丹服之化为飞龙九转神丹服之化为白鹄续博物志良常山有萤火芝大如荳夜视有光得食一枚心中一孔明七枚七孔明可夜书酉阳杂爼夜光芝一枚九实实坠地如七寸镜夜视如牛目五徳芝如车马隠辰芝状如斗以屋为节以茎为刚鳯脑芝实如桃五色食其实唾地为鳯乘升太极仙鉴食四节隠芝者位为真卿食金阙玉芝者位为司命食流明金英者位为司禄食长曜双飞者位为真伯食夜光洞芝者总主左右御史茅君内传句曲山五芝第一芝名龙仙芝食之为太极仙第二芝名叅成芝食之为太嵗大夫第三芝名燕胎芝食之为正一郎中第四芝名夜光洞鼻芝食之为太清左御史第五芝名科玉芝食之为三官真御史真仙通鉴王褒传主仙道君赐君云碧水晨飞丹腴紫元夫人华葢上公赐以五云夜光云琅水霜裴君授日中五帝青精日粘云碧腴五帝夫人授以黄琬紫津之粘月华云膏集仙传王君与青童东华君授魏夫人存华成药二剂一曰仙神白骑神散一曰石精金光化形灵丸服之七日太乙仙飚车来迎夫人乃托剑化形而去伊祈解三等药实一曰双麟芝色褐一茎两穗穗形如麟头尾悉具其中有子如瑟瑟一曰六合葵色红而叶类戎葵始生六茎其上合为一株共生十二叶内出二十四花花如桃而一孕千叶一叶六影实如相思子一曰万根藤一子生万根枝叶皆碧状类芍药而叶色殷红细如丝髪谓之绛心藤帝采饵之颇觉神强繇是礼重焉抱朴子仙药之上者丹砂次则黄金次则白银次则诸芝曰玉脂芝七明九光芝石蜜芝石桂芝石脑芝石硫黄芝木威喜芝日飞节芝樊桃芝参成芝木渠芝建木芝黄蘗檀栢芝独揺芝牛角芝龙仙芝麻母芝白符芝五徳芝龙御芝万嵗蟾蜍千嵗蝙蝠千嵗灵风生兽千嵗鷰菌芝凡石芝木芝草芝肉芝菌芝各有一百二十种次则五玉次则云母次则明珠雄黄太乙禹余粮石中黄子石英石脑石硫黄石曾青松栢脂茯苓地黄麦门冬木巨胜黄连栢实石韦象柴滛羊食又曰第一丹名华丹以膏丸此丹置猛火须臾成黄金二三名神丹行度水火百日可仙仙人玉女山川鬼神皆来侍四名还丹服一刀圭百日可仙朱鸟鳯凰翔其上玉女至傍涂钱物用之即日皆还书凡人目上百鬼走避五名饵丹服之三十日仙六名炼丹服之十日仙七名柔丹服一刀圭百日仙以铁盆汁和服之九十老翁亦能生子八名伏丹服之即日仙九名寒丹服一刀圭百日仙飞行不用羽翼凡此九丹但得一丹便仙在所好耳复有太清神丹五石丹【缺】山丹务成子丹羡门子丹立成丹赤松子丹石先生丹康风子丹崔文子丹刘天丹药子长丹李文丹一名红线丹太乙招防魄丹采女丹稷丘子丹墨子丹张子和丹绮里丹玉柱丹肘后丹李公丹刘生丹王君丹韩众丹又神仙大丹异名三十四种太乙玉粉丹太乙召防丹更生丹金生归命丹四神丹太乙神精丹神变丹神液丹假使通神丹五灵丹升霞丹灵化丹三使丹捧香丹太乙丹使者丹奔云丹控鹤丹八石丹丽日丹素月丹度辰丹持节丹绛色紫防丹雄黄赤丹赤雪流珠丹红景丹赤耀丹重耀丹红紫相间丹艮雪丹月流光丹水银素霜丹神仙出世大丹十三种黄帝九鼎丹九转丹大还丹小还丹九成丹素子仙童丹九变丹大仙霞丹太和龙胎丹张大夫灵飞丹升仙丹神龙丹马仙人白日升仙丹又非世所用仙丹二十种入景丹金华丹玉味消灾丹神光散馥丹凝霜积雪丹奔星住月丹坠月惊心丹含液玉华丹茅君白雪丹白雪赤灵丹红绛垂璧丹七星辟恶丹弋曜灵真丹流石鲜翠丹金辉吐曜丹太清五色丹北帝珠丹感灵降真丹辟鬼升云丹太白精丹见云笈七籖又梅福入玉笥山神人授以采郁木碧茸法金楼子始皇闻鬼谷先生言遣徐福入海求金菜玉蔬并一寸椹韩众采药诗闇河紫桂实大如枣得而食之后天而老太极金华真人经曰竭以云草波徊以卉醴华英会以五光七白灵蔬和以白素飞龙云草波巨蕂是也卉醴华英蜜也五光七白灵蔬薤蘂也白素飞龙石英也
　　鳯脑芝
　　仙经言穿地六尺以瓌寳一枚种之灌以黄水五合坚土筑之三年生苗如匏实如桃五色名鳯脑芝食其实唾地为鳯乗升太极又松脂入地千年变为茯苓茯苓千年变为琥珀琥珀千年变为丹光丹光千年变为蜚节芝蜚节芝千年变为浮水之髓又千年变为夜光又千年变为流星又千年变为石胆又千年变为金刚又千年变为威喜芝按抱朴子石芝者石象生于海隅名山及岛屿之涯有种石者其状如肉象有头尾四足者良似生物也赤者如珊瑚白者如截肪黑者如泽漆青者如翠羽黄者如紫金晦夜去之三百步便望见其光玉脂芝生于有玉之山玉膏流出万年以上则凝而成芝有似鸟兽之形色无常采率多山水苍玉也亦鲜明如水晶得而末之以无心草汁和之须臾得水服一升得一千岁也七明九光芝皆石也七孔者多七明九孔者多九光光皆如星捣服尽一斤则得千岁令人身有光所居暗地如月可以夜视也石蜜芝生少室石户中便有深谷不可得过以石投谷中半日犹闻其声也去户外十余丈有石柱柱上有葢石高度径可一丈许望见蜜芝从石户随入葢中良乆輙葢亦终不溢也户上刻石为科斗字曰得服石蜜芝一斗者寿万岁诸道士共思惟其处不可得徃唯当以椀品着劲竹木端以承取之然竟未有能为之者按此石戸上刻题如此前世必已有得之者也石桂芝生名山石穴中似桂树而实石也高尺许大径尺光明而味辛有枝条捣服之一斤得千岁也石中黄子所在有之沁水山为尤多其在大石中则其石常润湿不燥打其石有数十重乃得之在大石中赤黄溶溶如鸡子之在其殻中也即当饮之不饮则坚凝成石不复中服也法正当及未坚时饮之既凝则应末服也破一石中多者有一升少者有数合可顿服也虽不得多相继服之其计前所服合成三升寿则千岁但欲多服唯患难得耳石脑芝生滑石中亦如石中黄子状但不恒有耳打破大滑石千许乃可得一枚初破之其在石中五色光明而自动服一升得千岁矣石硫黄芝五岳皆有而箕山为多其方言许由就此服之而长生故不复以富贵累意不受尧禅也石硫丹者石之赤精葢石硫黄之类也皆浸溢于崖岸之间其濡湿者可丸服其已坚者可散服如此有百二十皆石芝也事在太乙玉策及昌宇【一作字】内记不可具称也及夫水芝者松脂沦入地千岁化为茯苓万岁其上生小木状似莲花名曰木威喜芝夜视有光持之甚滑烧之不然带之辟兵以带鸡而杂以他鸡十二头共笼之去之十二步射十二箭他鸡皆伤带威喜芝者终不伤也从生门上采之于六甲日隂干之百日末服方寸七日可尽一枚则三千岁也千岁之栢木其下根如坐人长七寸刻之有血以其血涂足下可以步行水上不没以涂人鼻以入水水为之开可以止住渊底也以涂身则隠形欲见则拭之又可以治病在腹内刮服一刀圭其肿痛在外随其所在刮一刀圭即其肿痛所在以摩之皆手下即愈假令左足有疾则刮栢人之左足也又刮以杂巨蕂为烛夜遍炤地下有金玉寳藏则光变青而下垂以锸掘之可得也末之服尽十斤则千岁也又松树枝三千岁者其皮中有聚脂状如龙形名曰日飞节芝大者重十斤末服之尽十斤得五百岁也又有樊桃芝其木如升龙其花叶如丹罗其实如翠鸟高不过五尺生于名山之隂东流泉水之上以立夏之伺之得而末服之尽一株得五千岁也参成芝赤色有光扣之枝叶如金石之音折而续之即复如故木渠芝寄生大木上如莲花九茎一丛其味甘而辛建木芝实生于都广其皮如缨蛇其实如鸾鸟此三芝得服之白日升天也黄卢子寻木华液华此三芝生于泰山要乡及奉高有得而服之皆令人寿千岁黄蘗檀栢芝服之者千岁黄蘗木下根有如三斛器去木株一二十余丈有以细根相连状如缕得末而服之尽一枝则成地仙不死也如此复有百二十种自有图也草芝有独摇芝无风自动其茎大如手指赤如丹素叶似苋其根有大魁如斗有细者如鸡子十二枝周绕大根之四方如十二辰也根去丈许皆有细根如白髪以相连生高山深谷之上其所生左右无草得其大魁末服之尽则得千岁服其细者一枝百嵗可以分他人也懐其大根即隠形欲见则左转而出之牛角芝生虎寿山及呉坂上状似葱特生如牛角长三四尺青色末服方寸匕日三至百日则得千嵗矣龙仙芝状似升龙之相负也以叶为鳞其根则如蟠龙服一枝则得千嵗矣麻母芝似麻而茎赤色花紫色珠芝其花黄其叶赤其实如李而紫色二十四枚輙相连而垂如贯珠也白符芝高四五尺似梅常以大雪而花季冬而实朱草芝九曲曲有三叶叶有三蔕也五徳芝状似楼殿茎方其叶五色各具而不杂上如偃葢中有甘露紫气起数尺矣龙御芝常以仲春对生三节十二枝下根如坐人凡此草芝又有百二十种皆隂亁服之则令人与天地相毕或得千嵗二千嵗肉芝者谓万嵗蟾蜍头上有角颔下有丹书八字体重以五月五日中时取之隂亁百日以其左足画地即为流水带其左手于身辟五兵若敌人射己者弓弩矢皆反还自向也千嵗蝙蝠色白如雪集则倒悬脑重故也此二物得而隂亁末服之令人寿四万嵗千岁灵五色具焉其雄额上两骨起似角以羊血浴之乃剔取其甲火炙捣服方寸日可尽一具寿千嵗行山中见小人乘车马长七八寸者肉芝也捉取服之即仙矣风生兽似豹青色大如狸生于南海大林中张网取之积薪数车以烧之薪尽而此兽在灰中不燃其毛不焦砍刺不入打之如皮囊以铁锤锻至数千【或作十】下乃死死而张其口以向风须臾便活而起走以石上菖蒲塞鼻即死取其脑以和菊花服之尽十斤得五百嵗也千岁鷰其巢户北向其色多白而尾掘取隂亁末服一头五百岁凡此又百二十种皆肉芝也菌芝或生深山之中或生大水之下或生泉水之侧其状或如宫室或如车马或如龙虎或如人形或如飞鸟五色无常亦百二十种自有图也皆当禹步徃采取之刻以骨刀隂亁末服方寸令人升仙中者数千嵗下者千嵗也欲求芝草入名山必以三月九月此山开出神药之月也勿以山佷日必以天辅时三竒防尤佳出三竒吉门到山须六隂日明堂之时带灵寳符牵白犬抱白鸡以白盐一斗及开山符檄着大石上执呉唐草【或作花】一把以入山山神喜必得之也又采芝及服之欲得王相专和之日支干上下相生为佳此诸芝名山多有之但凡庸道士心不专精行秽徳薄又不晓入山之术虽得其图不知其状亦终不能得也山无大小皆有鬼神其鬼神不以芝与人则人虽践之不可见也又霍山有五香芝良常山有萤火芝神仙有黄龙芝此外有人芝月芝山芝火芝金兰芝隠晨芝紫朱芝朱草芝赤云芝月精芝黑芝金芝万年芝白云芝云母芝华芝鬼芝凡学道三十年不倦则天有金翅鸟衘芝至
　　仙术渺茫
　　自外道盛行世俗沉溺魔境惟所蛊惑如轩辕崩葬着于本纪而世有鼎湖骑龙之说留侯卒见于世家而世有辟糓轻举之说王子晋十七殀亡而世有缑氏乗鹤之说张道陵为蝮蛇所食寻尸无所而世有正月七日升天之说淮南王安谋逆自刭而世有鸡犬同升之说明州新戒僧遇老鹳精以为神仙天门山道人以蟒吸为飞升缑氏仙鹤观毎九月三日有一道士得仙其夜皆不扄户以求上缑氏令命勇士觇之乃为黑虎衔去遂于虎穴中得金简玉箓甚多唐苏湛以蛛网为圣光卒为所食武当刘先生遇仙童绛节召己上升沐浴将去弟子王道士呼雷震之击杀一巨蟒刘甲女暗诵法华屋有竒光设寳帐说法逺近敬礼乃实为龙魅所凭汧阳令念诵恳至有五色云生其舎又见菩萨坐狮子上云心大当得正果不知为天狐所迷南中选佛塲每年中元日推一道高者立于坛上俟五色云至蹑而上升后有道士懐雄黄一斤升坛后山岩臭秽有蟒蛇腐烂五色云乃蟒之毒气也闽礼斗僧被大毛手鬼掴其首以为神游紫府幽州石老为子沉江中妄指云中白鹤以为得仙故谢自然白日上升而昌黎作诗以为木石生怪变狐狸逞妖患惜其孤防抱寃而不可悔洵逹人之见也至于从事服食得其精者或以延年而误人亦复不少汉末李覃辟谷服茯苓饮寒水而泄痢董芬呼吸吐纳气闭不通良久乃苏【见魏文典论】皇甫谧服寒食散隆冬裸袒服氷悲恚急欲自杀【见避暑录】陈子真得大蝙蝠如鸦食之大防而死【见博物志】薛居正服丹砂遇毒吐气如烟水至已不能饮【见宋史】王偁试服金丹而卒火自柩出延燎十数家陈徳公见鹅洞巨松逺望火毬飞走因饵其脂狂躁不自禁寘身水中水亦如汤疽发于背而殒【俱见坦斋笔衡】昌黎公以硫黄末调粥啖鸡男不交者号火灵库始亦见功终致絶命【清异录】此类殊不胜举又可轻信哉















　　玉芝堂谈荟卷十七
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷十八
　　明　徐应秋　撰
　　天地开辟
　　春秋元命苞云天地开辟至鲁哀公十四年获麟之歳凡三百二十六万七千年汉书律歴志则云上元至伐桀之歳十四万一千四百八十年列子杨朱则云伏羲至今三十余万歳命歴叙自开辟至获麟二百二十七万六千年分为十纪陈冕歴元谓十纪合二百七十五万九千八百八十六年干凿度谓十纪合二百七十六万年毎纪二十七万六千年帝王世纪自天地开辟人皇以来迄魏咸熈二年凡二百七十二代积二百七十六万七百四十五年按邵尧夫皇极数断以天地之始终止十二万八千年以邵子之言参之汉书列子则天地之始终当两番矣参之元命苞则天地之始终又三番矣
　　梵天建立
　　邵子有元会运世之说寅为开物戌为闭物其论甚竒然佛氏已有此论矣佛之言曰过去世界磨灭之后经无量时大重云徧覆梵天注大洪雨滴如车轮歴百千万年彼雨水聚渐渐增长至梵天雨止之后水还自退有大风吹起彼水聚波涛沸涌生大沫聚吹置空中从上至下依旧建立天地自此始也非开物之论乎又是大灾时有大黑风吹使海水两披取日宫殿置须弥山半縁此世间有二日出河渠流竭久久大风取第三日出大恒河竭四日出阿耨池竭五日出大海干枯六日出天下烟起七日出天下洞然直至梵天仍旧建立非闭物之论乎
　　浑天周髀
　　古说天者有三一曰盖天即周髀其言天地中高而外隤日月相隐蔽以为昼夜又云天形南高而北下日出高故见日入下故隐天之髙如倚盖极在人北是其证也二曰宣夜则云天本无质日月众星浮生空虚之中其行其止皆须乎气虞喜有安天论虞耸有穹天论皆祖其说三曰浑天谓地居中而天周焉日在地上为昼日在地下为夜扬雄桓谭张衡蔡邕王肃郑之徒并所依用至西方之书曰地种之上有百亿须弥山各有大海环之今此中国乃一须弥间地耳一须弥居一海中分四洲焉其南谓之赡部洲阿耨山主之即昆仑山也中国乃赡部东南一弹丸耳日月五星皆绕须弥之腹而一周非实有昼夜也光之所及则明山之所障则晦北州之日午为南州之半夜东西亦然王浚川雅述言北极在天中中国在天南日月周行其光有限故光到处则为昼不到则为夜列子以天倾西北地不满东南亦非大观之见日月星辰恒在天也人逺不及见如入地耳论衡曰日不入地譬人把火夜行平地去人十里火光藏矣非灭也昆仑地中极髙之处故山南之水皆入南海三方皆然中国当昆仑之东故江淮河汉皆入东海乃云不满是知委而不知源也邵子以天地自相依附夫天乗气机自能运立非借乎地地在天内岂能系属乎天惟释氏谓风轮能持水轮水轮能持大地此论胜于邵子但言风而不及气为未尽耳天之转动气机为之也虚空即气气即机此论为精到何承天曰天形正圆而水居其半地中髙外卑水周其下言四方者东方曰旸谷日之所出西曰蒙汜日之所入庄子又云北溟有鱼化而为鸟将徙于南溟斯亦古之遗记四方皆水证也陆文裕公云天包地外水在地中未尽天包水外水包地外地水皆在天中黄帝书天在地外水在天外水浮天而载地亦难据使天果有外恐只是气耳浑天仪云天如鸡子地如中黄孤居于天内天大而地小天表里有水天地各乗气而立载水而浮天半覆地上半绕地下故二十八宿半隐半见天转如车毂之运也周髀家云天圆如张盖地方如碁局天旁转如推磨而左行日月右行天左行故日月实东行而天乃牵之以西没若蚁行磨磨左旋而蚁右去磨疾而蚁迟则随磨左转耳
　　天去地六万里
　　春秋元命苞周天八十一万里论衡天积七十三万里去地六万里洛书甄曜度一度一千九百三十二里天地相去十七万八千五百里酉阳杂俎天地相去四十万九千里四方相去万九千里贝编云色界天经一十万八千三百八十三里方至地淮南子天有九野九千九百九十九隅去地五亿万里关尹内传天地南午北子相去九千万里东夘西酉亦九千万里四隅空相去九千万里天去地四十千万里天有五亿五万五千五百五十里地亦如之广雅天围南北二亿三万三千五百里七十五步东西减短四步周六亿十万七百里二十五步从地至天一亿一万六千七百八十七里下度地厚与天髙等二十八宿间相距积一百七万九百一十三里晋天文志地上去天八万一千三百余里后汉地志注周天积一百七万九百一十三里径三十五万六千九百七十一里上下四方径各五万里周天实一十一万里地上地下各八万里玉厯通政经天东西南北径三十五万七千里每一方八万九千二百五十里自地至天八万里张衡灵宪云八极之维径二亿三万二千三百里南北减短千里东西广增千里自地至天半于八极地之深亦如之郑氏考灵曜注天之中央上下正半之处一十九万三千五百里或曰地厚七万二千二百里下至泉壤上至星天九万七千二百里下至九幽洞渊上至星天一千二百一十八万里近时西洋利玛窦精于天文云第一重天无星转动带第八重天一日作一周自东而西第二重二十八宿天七十年作一周自西而东第三重塡星天二十九年一百五十五日七十刻作一周第四重歳星天十一年三百一十三日七十刻作一周第五重荧惑天一年三百二十一日九十三刻作一周第六重日轮天第七重金星天第八重辰星天俱三百六十五日二十二刻作一周第九重月轮天二十七日二十一刻作一周俱自西而东计地上至中心隔一万四千三百一十八里十八丈地心至九重月轮天四十八万二千五百二十余里至第八重天九十一万八千七百五十余里至第一重六万四千七百三十三万八千六百九十余里此九层相包日月星辰定在其内如木节在板因天而动第天体空明无色则能通透光如琉璃又徐整长歴日月径千里周围三千里下于天七千里尚书考灵曜日光照四十万六千里地镜书日月照四十五万里周髀曰日光照径八十一万里日月行一日一夜二万六千余里
　　三十六天
　　李贺诗为君持此凌苍苍上达三十六玉皇李白诗三十六帝欲相迎仙人翩翩下云軿按道书三十六天为大黄皇曾天大明玉完天清明何童天胎平育天元明文举天七曜摩夷天名六欲天界虚无越衡天太极蒙翳天赤明和阳天明恭华天曜明宗飘天竺落皇笳天虚明堂曜天观明端靖天明恭庆天太焕极瑶天元载孔升天太安皇崖天显定极风天始皇孝芒天太皇翁重天无思江由天上揲阮乐天无极昙誓天名十八天色界皓庭霄度天渊通元洞天翰宠妙成天秀乐禁上天名四天无色界无上常融天玉龙腾胜天龙变梵度天平育贾奕天名四梵天共三十二天合清微天禹余天大赤天及无上大罗天为三十六天见灵宝本元经而琅函经所载则无景无色郁单无量天无形清微天无精波罗摩耨天色水无量亿罗天无极洞清上上禅喜无量夀天微自然上虚禹余天清上炁那首约净天梵行上清炁稽那遏净天无穷洞虚极上须延天梵玉虚无精无罗迦净明天无元达上灵赤天大梵元气离和天无极上虚玉空洞寂然天梵无色上眞炁蟠罗妙天飞梵行眞上苓谩福德天云梵流精中元近懿际渟天上洞极无崖不骄乐天大梵天元精答和近际天行梵紫虚上元首带快见天虚梵上清化灵须陀结爱天上极无景洞微化应声天大梵九中元阿给道德天行梵元清下灵炁须逺天极梵洞微九灵炁须带阿那天无名至极洞微梵宝天防梵天炁带扇给道德天虚梵天炁蝉然识慧天空梵中天续元伊擅天太极无涯紫虚洞幽梵迦摩夷天录梵自然识慧入天梵大行无景无所念慧天云梵上行维先何擅天无色清洞防波黎答和天洞防上梵炁阿竭含那天上禄梵灭然天极色上行梵泥维先若那天名各不同又太霄琅书灵书经九天郁单无量天上上禅喜无量夀天梵监天兠率天不骄乐天化应声天梵宝天梵摩迦夷天波黎答和天其一天俱别置三天合三十六天又三十三天一名忉利天为三十三天之一上有熖摩天兠率陀天他化自在天梵众天化乐天梵辅天大梵天少光天无量光天光音天少净天遍净天无量净天福生天福夀天广果天无烦天无热天善见天善现天色究竟天无想天空无边天色无处天无所有天非想非非想天以上二十六天俱在三十三天上其下又有四天王天日月星宿天持鬘天常防天坚首天共三十二天熖摩天一名离诤天光音天一名极光天见大藏中及楞严因本阿舍等经日月星宿下四天见婆娑论俗以三十三天为诸天有三十三处非也又应眞录云忉利天统东方八天其名住峯天住山顶天善见城天鉢私天俱叱天杂殿天懽喜天光明天又统南方八天曰波利树天险崖天摩尼藏天杂显崖天旋行天金殿天鬘影处天柔软地天又统西方八天曰杂庄严天如意地天微细行天歌音乐天咸德轮天日行天阎摩罗天速行天又统北方八天影照天智慧星天众分天住轮天上行天威徳顔天轮回天清净天总之为三十三天然则忉利天实统三十三天耳道家亦有东西南北三十三天见度人经又太初天上清紫精天云笈七籖云太初天中有景华之宫宫有自然九素之气入其烟中者易貌居其烟中者百变又有庆液之河号爲吉人之津又有流泊之池池有玉树饮此水则五藏明彻而生紫云上清紫精天中有树其榦似竹而赤其叶似鉴而明其子似李而无核名曰百华之林其叶辟饥食其叶不死食其实即飞所谓绛树丹实色炤五脏者也又阿迦尼咤天妙法莲花经佛放眉闲白毫相炤东方万八千世界靡不周遍下至阿鼻地狱上至阿迦尼咤天
　　按佛经从下地狱至六欲天从六欲至梵天及无道天名一世界如是千世界中有千日月千须弥山王四千天下四千大海千阎罗王千四天王千忉利天王千梵王是谓小千世界尔所小千世界是爲中千世界尔所中千千世界是爲三千大千世界如是世界周匝成坏众生所居名一佛刹须弥山顶爲帝释天上一倍爲夜摩天至此天无日月天光自炤但莲花开合即知昼夜又上爲兠率天化乐天他化自在天梵众天梵辅天大梵天九天上有十菩萨天名摩醯首罗其人八臂三目骑白牛一念知三千大千世界雨滴数四天王帝释天即连地界夜摩天以上方是空居诸天上皆菩萨应化帝释是三地位菩萨渐升至梵天王方是十地菩萨一云初地菩萨忉利王二地菩萨夜摩王初地菩萨又作阎浮提王凡未能离欲能窒欲者托生初天即四天王天清净自居爱防薄生忉利天欲心不作动少静多生熖摩天静心愈多未免应触生兠率天无心境至意味甚薄生化乐天了然超越世味生它化自在天此六天名六欲天尚居欲界心迹尚交地居两天则形交焰摩勿抱兠率执手化乐时笑他化想视自此而上梵众梵辅大梵三天爲初禅少光无量光音三天爲二禅少净无量遍净三天爲三禅最后身菩萨常于此教化福生福夀广果无烦四天爲四禅初禅尚有火灾二禅尚有水灾三禅尚有风灾至四禅则无三灾矣初禅除忧二禅灭苦三禅惟法悦乐出入息犹存四禅遂得眞佛性无出入息
　　太空之上有自然五霞其色苍黄号曰黄天黄天之上其色青苍号曰苍天苍天之上其色空号曰青天故曰三界之上眇大罗上无色根云层峩峩又道书天有九霄赤霄碧霄霄青霄绛霄靲霄练霄缙霄也一曰九霄神霄青霄碧霄丹霄景霄玉霄琅霄紫霄大霄玉枢经云玉霄一府所统三十六天总五雷临三界也酉阳杂俎六天一曰纣絶隂天宫二曰泰煞谅事宫三曰明辰耐犯宫四曰怙炤罪气宫五曰宗灵七非宫六曰敢司连苑宫人死皆至其中又耐犯宫主生纣絶天主死祸福续命由怙炤天日月宫殿
　　起世经日天宫殿正方遥防是圆一面是天金一面是天玻璃所成清净光明中有阎浮檀金以爲妙辇日天子身夀五百歳日天身光出炤于辇辇有光明复炤宫殿已炤耀遍四大部洲五百光明旁行而炤五百光明向下而炤日移六拘卢舍有五种风吹转而行一持二住三随顺转四波罗呵游五将行月天宫殿纯以天银天香琉璃而相闲错亦有五辇青琉璃所成月天子夀五百歳身分光明炤覆青辇其辇光明炤月宫殿宫殿光明炤四大洲有五百光向下而炤有五百光旁行而炤亦爲五风摄持而行又经称日城郭方正二千四十里其高亦然日王坐方二十里导从音乐林观浴池如忉利天月之城郭广长千九百六十里其高亦然二分是银一分是琉璃星宿城郭天之舍也以水晶爲城七宝爲郭悬在空中大风持之大者七百里中者五百里小者百二十里宫室围地如四天王夀命亦尔
　　日中王字
　　帝王世纪汉文帝时日中有王字春秋传君应阳君臣和德过度则日含王字宋志有圣人起则日再中君臣有道则日含王字汉书文帝十七年日再中于是更爲元年按易辨终备日再中乌连嬉仁圣出握知时
　　日晕五色
　　李竒曰太平之世日抱重光日晕五色再重天下有喜日两珥熖熖有光人主有喜日两珥中赤外青或两珥色黄润泽皆爲人主有喜日抱黄白润泽中赤外青天子喜有来降者日二抱天子喜色赤白黄皆吉日四旁各有重抱四方信服日旁有抱人主子孙昌日戴而珥天子有喜贺子孙之事日缨而珥后宫有喜日抱眞顺珥爲喜日多抱珥则国内欢喜而和洽日晕而珥下有黄云人主有喜日晕且戴人主有德令日晕而负其国有喜得地日晕有冠珥且细人主有喜日晕而有抱抱爲顺王者有喜子孙昌日晕有六珥抱黄白润泽内赤外青天子有喜日上芒如火人君大昌日上有黄芒得玉色君有福月有戴不出百日主人有喜月有两珥其下国喜兵在外则胜月有四珥其下国安有喜月冠而珥有大风人主有喜月戴珥不出百日人主有喜月晕黄色将军有喜益禄进爵朱文公曰日一珥爲拜将而攻战又两军相当欲和解三珥爲喜验之女后四珥爲庆应于子息开元占曰日抱珥重光福禄并降日旁重抱两珥人主有喜一抱两珥下有黄气此月太子有喜晋天文志日下有黄气三重名曰承福人主有喜且得地
　　青云扶日
　　洛书曰苍帝起青云扶日赤帝起赤云扶日黄帝起黄云扶日白帝起白云扶日权德舆诗更有观台称贺处黄云扶日瑞升平宋景文诗云路旧扶黄道日霞觞深映緑符天一曰苍帝气如人向日拳手而俛首一手在后赤帝气如象火光如覆黄收立其下黄帝气如马在日下黑帝气如船在日下白帝气如虎在日下又符瑞图日二黄人守者外国来降翟公巽诗青女霜如失黄人日故迟晏元献诗青帝回风还习习黄人捧日故迟迟十洲记汉武帝时西域逺夷来贡云常占东风入律百旬不休青云干吕连月不散意中国有好道之君令狐楚诗郁郁复纷纷青霄干吕云王履贞诗异方占瑞气干吕见青云然考占书日抱黄君得地日左右有黄珥国有赦令又曰日上下有黄气君有喜又曰黄云抱日辅臣纳忠洛书摘亡辟曰日抱黄白润泽中赤外青天子喜有来降者军在外不战敌降军罢色青将忧色赤兵争色白有丧色黑将死日抱有两珥天子有喜下有黄气如月名曰遗德天子喜日抱三重有两方珥色皆黄白润泽天子战胜外兵败者来降珥方者兵也日旁黄气如人像者人主有贤佐日抱两珥下有黄云天子有喜期一百二十日又曰日晕有聚云在旁色黄白吉青白兵行黑白内乱青赤兵解青黑兵战流血日下有赤云气如死蛇其国分大疫大饥日晕而有赤云如破车轮向日爲内提内臣叛背日爲外提外臣叛日晕旁有赤云气两头鋭其下万人战日晕旁有赤云气如旌节如旗状在外亦曰蚩尤之旗兵自内起日旁有赤气如众树有兵起客胜赤云如两鸟夹日其国亡日旁有赤云二道向日其分有自立者日下有赤气形如悬镜先举兵者败日上有赤云气如雄鸡不出三日其分有兵丧赤云气扶日其下兵起日下有赤气如锋刄在两旁破军杀将日下有白气如扬旗帜天子有喜有白云如悬弓一道一乱以数占之日旁有赤气如幕万人战死其下日旁有赤云如幕夹日其下不宜先举兵日旁有气青白如镜圆明其下有贤人隐日下有云气如两青鸟相向人主忧乾象新书日旁气如黑龙御日下有叛臣如青龙守日戒饮膳下有谋云如青赤马向在日下或青鸟相向在日下者人主有虑赤气如马守日战则兵丧一曰兵连绵赤云扶日或曲如轮在日旁此爲兵起失地赤云截日大如旅军在外万人死气漠漠如车马驰走状在日下者下有破军一曰有反者披甲而走赤云如鸡临日上不出三月有兵丧白云广二尺在日左右其分兵起国忧赤云如鸟夹日而飞主君忧则似扶日之云惟黄爲吉未知以何说爲正又按春秋运斗枢曰黄云四合女讹惊邦感精符妻党翔则黄云入国谓女谒盛也则黄云亦未必专主吉矣俟再详之
　　十煇望气
　　周礼眡祲氏掌十煇之法以观妖祥辨吉凶一曰祲谓隂阳五行之气浸淫相侵也如日有抱珥背璚之属是也二曰象谓云气成形象如赤乌夹日以飞之类是也三曰镌日傍气刺日形如童子所佩之镌也四曰监谓云气临在日上也五曰闇谓日月蚀或脱光也六曰瞢谓瞢瞢不光明也七曰弥谓虹蜺弥天而贯日也八曰序谓云气若山而在日上或冠珥背璚次序在于日旁也九曰隮谓晕气也或曰虹也诗所谓朝隮于西是也十曰想谓气五色有形青饥赤兵白丧黑忧黄熟可思想而知其吉凶也占书凡望气占候皆在子午卯酉之时太乙初移宫皆有气见可以测之夕则日入时朝则日出时夜则夜半时中则午时天无言以七曜垂文地无言以五云腾气四时无言以寒暑变节六甲无言以孤虚定位凡望云气仰而望之三四百里平望在桑榆上余二千里登高而望之下属地者三千里候气常以平旦下晡日出没之时盖气多假日月光炤曜之而形故晕珥抱皆出日月之旁虹蜺想像莫不因日而见昼候日夜月辉光所烛无得而隐矣凡气见近三日逺七日有大风雨则灾不成故曰风以散之雨以解之日月旁气一曰冠青赤气曲覆日月之上爲冠二曰戴青赤气横在日月之上微微隆起爲戴三曰珥赤气短小在日月之旁爲珥四曰抱青赤气弯曲向日爲抱五曰背青赤气曲而背日月者背叛乖离之象六曰璚青赤气曲向外中有横枝状似山字一曰如弓形而有牙七曰直青赤色长及丈余正立日月旁八曰交青赤气状如两直相交在日月上下左右九曰提日月四旁有赤云屈曲如钩向内有牙出之名曰四提十曰缨青赤气小而交于月下爲缨十一曰纽青赤气两边交曲而双结爲纽十二曰承青赤气如半景在日下爲承人主有喜得地十三曰履青白或青赤在日下爲履喜气也十四曰格青赤气横在日月上下爲格格者格鬭之象十五曰战青赤长而斜倚日月之旁战者戈防相伤之象十六曰晕圆气围绕日月内赤外青十七曰负青赤气如小山晕在日上爲负见则人主有喜得地又瑞气一曰庆云若烟非烟若云非云郁郁纷纷萧索轮囷二曰昌光赤爲龙状圣人起帝受终则见妖气一曰虹蜺日旁气也二曰牂云如狗赤色长尾或二三或四五相随而行所见之国有大兵郁郁葱葱隐隐隆隆佳气也绵绵条条片片兵气也泽泽女子气也自华以南其气下黑上赤嵩高三河其气正赤恒山之北气青渤海之间气正黑江淮之间气皆白东海气如圆簦河水气如引布江汉气劲如杼济水气如黑防渭水气如狼白尾淮南气如白羊一曰如帛少室气如白兔青尾恒山气如黑牛青尾东夷气如树西夷气如室屋南夷气如楼台或如舟船幡旗塞北气如羣羊又如穹庐海旁蜃气象楼台广野气成宫阙天子气内赤外黄或如千石仓在雾中又气象青衣人垂手在日西天子气也将军之气如龙如虎在杀气中军上气如蛟蛇向人此猛将气也城营上气如火烟或如山水竹木或如衣色而有赤气绕之或紫黑如城门或上黑下赤如旌旗或白如沸粉或如夜火炤人皆猛将气也军上气黄白而润泽将有盛德不可击也赤气上与天连军中有良将也赤气如人持节兵来未息也白气如带一道竟天有暴兵也云气一道上白下黄或白色如疋帛长数丈或上黄下白曲一道如布帛爲蚩尤旗见则兵突起也气如赤杵在乌云中或如幢节在乌云中或如乌人在赤云中或黑气浑浑赤气在其中或白气粉沸起如楼状其下有伏兵不可轻击也云气纷纷绵绵似蒿草长数尺者以车骑爲伏兵也云如布席似蒿草长尺许者此以步卒爲伏兵也黑气如引索来如阵前锐者黑气如幢出于营中上黑下黄有隂谋也天有青气入营兵弱惊也天有赤气入营兵暴惊也天有黄气入营兵和解也天有白气入营兵强也天有黑气入营士卒败也城上气如双蛇前高后卑城可攻也有气如蛟头白内向者城可攻也白气从城中南北出者不可攻也青云从城中南北出者不可攻也城上气如双蛇举首向前卑后高不可攻也气白如旌旗或白气如旗而赤界其边或气出如火烟或云分爲两彗不可攻也军上有五色气上与天连不可击也军上有黄赤气上达于天不可击也军上气遥望如鬭鸡赤白相随在云中得天助不可击也云如日月而有赤气绕之似日月晕有光者不可击也凡两军相当平旦视其所向甲乙日有白云丙丁日有黑云戊己日有青云庚辛日有赤云壬癸日有黄云皆不可动凡甲乙日青气在东方丙丁日赤气在南方庚辛日白气在西方壬癸日黑气在北方得之者胜向之者败上黄下赤者气也上下赤者怒气也上下黑者忧气也白者徙气也此望气之大较也凡海船候气黄气知有人烟国土见白气知有山峯岩壑见黑气水也
　　月中影
　　徐孺子小儿时月下戏有人曰使月中无物当极明耶曰不然如人目中有瞳子无此必不明此语可谓明通似不烦臆说乃后世揣摩百出如说文云月太隂之精象形内象蟾桂之象故夕从月半见而林罕以爲象其未有蟾桂之形也干凿度月三日成魄八日成光蟾蜍体就穴鼻始明穴决也鼻兎也因本经则云月中有影者须弥山大洲中有阎浮提树其树高大影见月轮因此有影瑜伽论则云大海中有鱼鳖等影现于月轮故其内有黑相现酉阳杂俎或言月中蟾桂地影也空处水影也虞喜安天论俗传月中仙人桂树今视其初生见仙人之足渐以成形桂树后生焉云笈七籖月中树名骞树一名药王凡有八树在月中也得食其叶者爲玉仙玉仙之身洞彻如水晶琉璃焉西域记婆女泥斯国有三兽塔刼初有狐兎猿异类相悦时天帝释化一老夫诣三兽求食于是狐衔鲤猿采果俱来惟兎空还自伤卑劣乃投火充餐时老夫收取焦兎伤叹曰吾感其心不冺其迹寄之月轮传乎后世咸言月中之兎自斯而有不啻宋人之说年矣宗大经有月影辩深辟地影之非而曰日火之精火之体则极清月水之精水之体则稍浊月中之影其渣滓之凝结者乎律书称羿得不死之药羿妻嫦娥窃以奔月是爲蟾蜍龙城录称上皇与申天师游月中见天府榜曰广寒清虚之府素娥十余人乗白鸾舞广庭桂树之下又云上与太眞随叶法善擕乐游月宫见龙楼雉堞金阙玉扉冷气逼人怀庆娄知县枢谓月中有月影犹上天有天河也列子曰天积气耳日月星辰积气中之有光曜者知积气中有光曜即知光曜中有积气矣又古今皆谓月有缺惟沈括以爲无缺言月如银丸本无光日曜之乃光光之初生日在其傍故光侧而所见才如钩日渐逺则斜炤而光稍满如一弹丸以粉涂其半侧视之则粉处如钩对视之则正圆也王普说月生明之夕但见其一钩至日月相望而人处其中方见其全明必有神人能凌空倒景旁日月而往参其间则虽晦之时亦得见其全明而与望夕无异矣史伯璿曰文公尝言月与星皆受日之光爲光夫既曰月与星皆受日光则月之生明在朔之第三日是时月巳去日四十度矣然始生之明不过一线渐增以至于半而满而望望后渐亏以至于晦亦然无明生顿满之理今经星纬星近日逺日光皆圆满无以渐者似乎星自有光星若自有光乌知月之不自有光乎陆文裕玉堂谩录新月之阙向东残月之阙向西此之谓映日可也惟望后月阙亦向西似与映日之说稍异朱子亦云旧说月朔则去日渐逺故魄死而明生既望则去日渐近故魄生而明死既晦而朔则又逺日而明复生果如此则未望之前西近东逺而始生之明当在月东既望之后东近西逺而未死之明当在月西矣安得未望载魄于西既望终魄于东而朔日以爲明乎
　　空同子夏之初月高其圆也低冬之初月低其圆也高进退之义也
  </div>
  <div class="pagination">
   <a href="玉芝堂谈荟_page9.html">
    上一页
   </a>
   <span>
    ...
   </span>
   <a href="玉芝堂谈荟_page5.html">
    5
   </a>
   <a href="玉芝堂谈荟_page6.html">
    6
   </a>
   <a href="玉芝堂谈荟_page7.html">
    7
   </a>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <span class="current-page">
    10
   </span>
   <a href="玉芝堂谈荟_page11.html">
    11
   </a>
   <a href="玉芝堂谈荟_page12.html">
    12
   </a>
   <a href="玉芝堂谈荟_page13.html">
    13
   </a>
   <a href="玉芝堂谈荟_page14.html">
    14
   </a>
   <a href="玉芝堂谈荟_page15.html">
    15
   </a>
   <span>
    ...
   </span>
   <a href="玉芝堂谈荟_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
