<!DOCTYPE html>
<html>
<head>
    <meta charset="UTF-8">
    <title>德育古鉴 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>德育古鉴 - 第 9 页/共 13 页</h1>
    <div class="content">　　东海钱翁，以小家致富，欲卜居城中。或言某房者，众已偿价七百金，将售矣。翁阅房，竟酬以千金。子弟以为言，翁曰：「非尔所知也。吾侪小人，彼违众而售我，不稍溢，何以塞众口？且欲未餍者，争端未息。吾以千金获七百之产，彼之望已盈，而他人亦无利于吾屋，从此为钱氏世业无患矣。」已而他居多以亏价求贴，或转赎，往往成讼，惟钱氏帖然。 

　　凡宽厚者不占便宜，占便宜者不宽厚，所行殊路，宜毕世而不相谋矣。此则步步为己便宜地也，而其法只是用一宽厚。知宽厚之为占便宜，斯善占便宜；知占便宜之在宽厚，亦可不疑于宽厚矣。 

　　弘治时，有淮民陆氏，富而奸，计夺其邻郑氏之产。撤其居以为园，所余惟嘉树一本。晚得子而哑。一日，忽指树而言曰：「树乎！汝犹在耶！」家人大惊。问之，则哑如故也。及长，荒淫赌荡，家罄乃死；盖郑氏后身也。至今里人尚能征之。 

　　陆氏家本富，而夺郑氏之产。除郑氏之产外，其家所固有；及他所营趁者，正尚多也。郑氏转身来索，亦应偿其所夺之旧耳。乃直至家罄方死，还先所夺，竟不知几倍矣！人间未必有此重利息也。且陆氏百计图维，持之何其艰；郑氏口都不开，安坐淫赌，用之何其逸也哉？！ 

　　陇右水门村有刘钥匙者，以举债为业。善规取人赀财，如执钥匙开人箱箧不异也，故以此得名。邻家有借其债者，积年不问。忽一日执券而算之，即积累数倍，并其赀财物产皆尽。后钥匙死，邻家生一犊，有其姓名在赚肋之间。 

　　方通判乳媪周氏，性朴直，不虑人欺。有蔡翁者负其钱，每督取，率托以他故。经数年，媪呼责之，妄答云：「欲偿婆钱，辄为官事所荡，愿宽今岁。如背约，当为八乳牝狗以报。」未几蔡死，而方家得一犬八乳。媪尝戏呼曰：「汝是蔡翁耶？」即掉尾而前，十年乃死。 

　　如此业报，只是开口一愿耳！不愿将如何？曰：「童安玗、解奉先、竹永通之设誓变牛，固已。他如宜春姥、王稍同一变牛，王珍变羊，高瑀家之马，皆以负债变偿，均未尝设愿也。且蔡翁口中既不说变狗，心中能不说负债乎？负债必须要偿，心所自知处，便见真报应。既与设愿无涉，亦不待问之转轮王也。 

　　李玉，广陵人。少随父贩籴，父老，玉继之。人与籴者，授以升斗自量，不计贵贱，每升只取两文，利以养父母。岁月既深，衣食自足。父异之，曰：「吾辈之业，每用升斗，出轻入重，虽官府治之，莫绝其弊。吾早悟，用一升斗出入，自谓无偏。汝更任之自量，吾不及也。然衣食丰给，岂非神明之助乎？」八十余，不改其业。值宰相李玉节制江南，乃避讳，改名宽。李相梦入洞府，见彩云瑞霭，琼楼玉宇，石壁上有金书「李玉」字，甚喜。俄二仙童出曰：「此姓名非相公，乃广陵部民也。」寤而访之，得宽旧名玉，遂舆入府。因请平生何修？宽辞无有。固问之，具以贩籴对。后年百余岁，尸解而去。 

　　高忠宪公有言：「善须自积。今日积，明日积，积小便大。升斗自量，所惠有几？而守此不变，竟证仙果。谁谓贩籴中，便无修仙之路哉？」陈几亭云：「贫士不执一业，无以为生。即为工商贾，何害？言必信，行必公，操市井之事，绝市井之心，工商贾真士品矣！若夫避市井之名，而奇赢诡诈特甚，则一工商贾而已，而又加贱焉。」 

　　宋时南城陈策，有人从买银器及罗绮者，策不与罗绮。其人曰：「向见帑有之，何靳耶？」策曰：「然，有质钱而没者。岁月久，丝力靡脆，恐不堪用。闻公欲以嫁女，安可以此物病公哉？」取银器投炽炭中，曰：「吾恐受质人或得非真者，故为公验之。」危整，亦南城人。买鲍鱼，其驵舞秤权，阴厚整。渔人去，驵请留，曰：「公买止五斤，已为公密倍之，愿畀我酒。」整大惊，追渔人数里而返之，酬以直。又饮驵酒曰：「尔所欲，酒而已。何欺穷人为？」吕南宫作不欺书，述其事。 

　　瞿嗣兴，常熟人，仁慈笃厚。岁歉，有贫人籴栗，受其钱五百，佯忘曰：「汝钱十百耶？」倍与之。凡负贩者，必多偿其直。家人怪问之，曰：「彼胼手胝足，求升合利，吾忍与较耶？」自少至老，为善之念未尝少怠。寿九十八，二子一孙同登科。 

　　世间负贩一流，诚为可怜。盖其乏商贾之资，鲜农夫之力，无百工之功，而耻为贫丐之行。借本营趁，冀觅锱铢。一条扁挑上，举家父母妻子衣食在焉。间尝设身代处一番，每思瞿公之言，深为有理云。凡吾所辑交财者，谓非己有而不茍取云尔，此则微近于能与矣！然不常存此能与一念，则事事定要公平，究竟已稍伤刻薄矣！公平为本，宽厚行之，取与之大致也。 

　　周妇，信州人，贤德能干。翁才美，将以家政付之。谕以斗斛秤尺各二样，并出纳轻重便宜。妇不悦，拜辞翁姑，不愿为妇。恐他日生子败家，以为妾之所出，枉负其辜。才美愕然曰：「何遽如是？」妇曰：「翁所为，有逆天道，妾心有愧，居之不安。」才美曰：「汝言诚是，当悉除毁。」妇曰：「未可。」问其所用年数，曰：「约二十载。」妇曰：「必欲妾留侍奉，若许以小斗量入，大斗量出；小秤短尺买物，大秤长尺卖物。二十余年，以酬前日欺瞒之数，妾即愿留。」才美感悟，欣然许诺。妇生二子，皆少年登第。 

　　二十余年轻出重入，亦二十余年轻入重出，前后只合得公平耳；而后来便宜已特甚。但世人偏只要目下小便宜耳。人人皆要便宜，而彼苍视之，莫有此肯吃亏者，二十年秤头斗头，换得进士两个。便宜乎？吃亏耶？ 

　　俞翱者，专造钻铅假银。正德戊戌，至晋陵贸易。经卖羊处，欲以银一两三钱买四羊。主人求益，弗许而去。明日主人他出，复来，增价一两八钱买去。夫归，怪其增价太多。视之，乃假银也。怒骂其妻，妻忿经（注）死。夫痛其妻，亦经死。不数日，翱被迅雷击死，陈于湖滨，所存假银在手，远近称快。 

　　【注】经：上吊也。~出版者~ 

　　姚若侯曰：「嗟乎！俞翱所知者，用一两八钱之假银耳，岂知毕其夫妻二人之命哉？乃夫死妻死而翱亦震矣！每人一命，约止值假银六钱也。悲夫！世之贪官污吏，横绅士豪，虐取人财以快己欲。或虚声恫吓，或设计罗网，未必即有杀人之心也。然而被害之家，财命相连，有以惊怖死者矣，忧愤死者矣，饥寒死者矣。杀人者岂必尽以梃与刃哉？阴律甚重，概从抵偿，不拘阳间真命致死之例也。请以俞翱为前车。」 

　　奢俭类 

　　范文正公尝曰：「吾每夜就寝，必计一日奉养之费，及所为之事。若相称，则熟寐；不然，终夜不能安枕，明日必求以称之者。」勋名德业，卓越古今。 

　　嗟乎！尽如公所云，吾人盏粥亦岂能消也耶？天下农工商贾之子，无不自食其力，而我辈泛泛一编，饱食终日，劳心劳力，两无所居。外既不能有益于时，内断不可有歉于己，端修清操，质之衾影而无惭，庶几亦是一种消食方法。先辈格言云：「受享知惭愧。」能知惭愧者，差可受享矣，自不敢厚享矣！ 

　　又公在杭州，子弟知其有退志，乘间请治第洛阳，树园圃，为逸老计。公曰：「人茍有道义之乐，形骸可外，况居室哉！吾今年踰六十，乃谋治第，顾何时而居乎？且西都士大夫园林相望，为主人者莫得常游，而谁独障吾游者？岂有诸己而后为乐耶？」 

　　人俱以有诸己为乐，应只乐有诸己耳，未必能实享其乐也。白乐天诗云：「多少朱门锁空宅，主人到老未曾归。」公言：「为主人者莫得常游，谁障吾游者。」正笑尽此辈；而公之园林，直无边无界矣！本分俭啬中，煞甚潇洒快活也。赵普将营西第，遣人于秦陇市良材数万。及第成，普时为西京留守，已病矣。诏诣阙，将行，乘小车一游第中，不再来矣！陈升之治宅润州，极宏壮。宅成，疾甚，惟肩舆一登西楼而已。极力经营，何用哉？ 

　　胡九韶，金溪人，造诣洁修。家甚贫，课儿力耕，仅给衣食。每日晡时，焚香九顿首，谢天赐一日清福。妻笑曰：「一日三餐菜粥，何名清福？」九韶曰：「吾幸生太平之世，无兵祸。又幸一家骨肉不至饥寒。三幸榻无病人，狱无囚人。非清福而何？」 

　　邵尧夫先生云：「无疾之安，无灾之福，举天下人不为之足。」至哉言也。布衣粝食，妻子相保，则恨不富贵。一旦祸患及身，骨肉离散，回想布衣粝食、妻子相保时，天上矣！聪明强健，则恨欲不称心。一朝疾病淹缠，呻吟痛苦，回想聪明强健时，天上矣！语云：「上方不足，下方有余。」谚曰：「别人骑马我骑驴，仔细量百不如；回头只一看，又有赤脚汉！」人能常作如是观，则无入而不自得矣！ 

　　李文靖公沆为相，治第于封邱门内，厅事前仅容旋马。或言其太隘，公笑曰：「居第当传子孙。此为宰相厅事诚隘，为太祝奉祀厅事已宽矣！」张文节公为相，自奉养如为河阳掌书记时。所亲或规之曰：「公今受俸不少，而自奉若此。公虽自信清约，外人颇有公孙布被之讥。宜少从众。」公叹曰：「吾今日之俸，虽举家锦衣玉食，何患不能？顾常人之情，由俭入奢易，由奢入俭难。吾今日之俸，岂能常有？一旦异于今日，家人习奢已久，不能顿俭，必致失所。岂若吾居位去位、身存身亡，常如一日乎！」 

　　司马君实曰：「鸣呼！大贤之深谋远虑，岂庸人所及哉？御孙曰：『俭，德之共也。侈。恶之大也。』共，同也，言有德者皆从俭来也。夫俭则寡欲。君子寡欲则不役于物，可以直而行；小人寡欲，则能谨身节用，远罪丰家。故曰：『俭，德之共也。』侈则多欲。君子多欲，则贪慕富贵，枉道速祸；小人多欲。则多求妄用，败家丧身。是以居官必贿，居乡必盗。故曰：『侈，恶之大也。』」 

　　黄鲁直在宜州，尝为人书卷云：「余所僦城南民舍，上雨旁风，无有盖障，市声喧愦，人不堪其忧。余以为家本农耕，使不从进士，则田间庐舍如是，又不可堪其忧耶？夫方贵而思爵禄之去时，既贵而追思农桑之往时，虽欲不俭，不可得也。」 

　　高景逸曰：「治生之道，只守俭之一字。每事辄思曰：『此亦可已也。』便斩然已之。凡宫室饮食，衣服器用，受用得有数。朴素些，简淡些，有何不好？人心但纵欲如流，往而不返耳。转念之间，每日当省不省者甚多。日减一日，岂不安静快活？！不但治生，即是寡欲清心之要；力持此法，更加以一勤，终身不取一毫非分之财，泰然自得，衾影无惭，不胜贪秽之富千万倍耶？」 

　　张乖崖为令时，尝坐城门外，见有负菜归者，问：「安得此？」曰：「买之市。」公怒曰：「汝居田里，不自种而食，何惰耶？」笞而遣之。 

　　颜氏家训有云：「生民之本，要当稼穑而食，桑麻以衣。蔬果之甘，园场之所产；鸡豚之善，埘圈之所生。爰及栋宇器械，樵苏脂烛，莫非种植之物也。能守其业者，闭门而为生之具已足；但家无盐井耳。夫如此为生，尽可称丰赡逸乐矣！而尽人勤俭可自致，人生何必求多余，又何尝有不足耶！？」 

　　昔太学生二人，同年月日时生，又同年发解。过省，二人约相近差遣，庶彼此得知祸福。故一人授鄂州教授，一人授黄州教授。未几，授黄州者死。鄂州为治其后事，祝柩前曰：「我与公年月日时同，出处又同。公先我去；使我今即死，又后七日矣！若有灵，宜梦以告。」其夜果梦告云：「我生于富贵，享用过了，故死。公生寒微，未曾享用，故生。」以此知人之享用，须留有余。后鄂州教授历官至典郡。岂非闻此儆悟修省而然耶？ 

　　崇修录曰：「人生衣食财禄，皆有定数。若俭约不贪，可得延寿；奢侈过求，受尽则终。譬如有钱一千，日用一百，则可十日，日用五十；便可二十日。若纵恣奢侈，一千之数，一日用尽矣！或难之曰：『世亦有廉俭而命促，贪侈而寿长者，何故？』曰『贪侈而寿，当生之数多也。若更廉俭，必愈寿矣！廉俭而促，当生之寿少也。若更贪侈，必愈促矣！』」 

　　苏东坡谪齐安，日用不过百五十。曰：「口腹之欲何穷？每加节俭，亦惜福延寿之道。」其在杭州，尝书云：「自今以往，早晚食不过一爵一肉。又尊客至，则三之，可损不可增。有召我者，以此告之：一日安分以养福，二曰宽胃以养气，三曰省费以养财。」 

　　广德守赵次山公崇贤，方崖公大佑之大父也。方崖髫年夜读，怀炭少许，欲为烘足之用。次山见之，叱曰：「汝少年读书，当习勤苦，乃尔不能耐寒耶？如霜天雪夜，朝臣待漏，亦不免于寒苦耳。人生未老而享既老之福，则终不老；未贵而享已贵之福，则终不贵。」方崖谨佩斯训，官至大司寇。 

　　怀炭夜读，今缙绅家之良子弟也，而赵公乃斥其过享，前辈之家法如此！祝氏训子书云：「忆昔吾兄弟当尔兄弟之年，方且戴斗笠，向赤日中采山灌圃，形容黧黑。吾十九岁始受书，尔叔受书更后。吾两人夏无葛，冬无炉，朝夕不辍，以有今日。而尔兄弟乃得垂髫就傅，把旧书向北窗下披风而哦，免于樵圃之苦。是尔兄弟受享，过我兄弟远甚。而或勤劬少避，可不可乎！警吾言，勿等于过耳蚋也。」是且以得读书为受享矣！然吾辈寒素之子，衣食分心，奔走旷业，负笈无行李之费，求师鲜束修之资，楮笔艰难，膏火缺乏，种种苦楚，不可殚述。以此而观，得如祝氏子者，谓之受享，诚宜也。 

　　雪峰、岩头、钦山，至吴山下，濯足涧侧。钦山见菜叶而喜，指谓二人曰：「此山必有道人，可沿流寻之。」雪峰恚曰：「汝智眼太浊，他日如何辨人？彼不惜福如此，住山何为哉！」入山，果无名衲。 

　　杨襄毅公父瞻之言曰：「现在之福，积自祖宗者，不可不惜；将来之福，贻于子孙者，不可不培。现在之福不惜，如灯之焰，愈焰愈易竭；将来之福能培，如添炷油，愈添则愈久。」知言哉！ 

　　唐干符初，有朝士谓门僧圣刚曰：「凡以炭炊饭，先令烧熟，谓之炼炭。不然，犹有烟气，难飧。」及被寇乱，昆仲数人与僧同窜。饿伏山莽中，得脱粟升许，手折生柴炊之。甫半熟，争以杓就锅而食，以为至味。僧笑曰：「此非炼炭所为。」朝士惭悔。 

　　原评云：「岂口腹先贵而后贱哉？彼拣择精好？皆矫奢使然耳。」愚谓矫廉矫俭多矣，「矫奢」二字独奇。然如此奢法，真奢之不近人情者也。争靡斗侈，无可翻新，只于一饭，又生出如许骄贵。寇乱之来，皆自此种暴殄有以致之；而究使斯世亦同被其毒，悲夫！ 

　　楝塘陈良谟曰：「正德三年，州中大旱，各乡无收；吾乡赖堰水大收。明年又大水，吾乡颇高阜，又独收。两次州官概申灾，俱得免粮。因得买各乡所鬻田产及器皿诸物，价廉而所值三倍。于是诸家奢侈相高，旧时朴素之风尽变。予告叔兄曰：『吾村当有奇祸。』问：『何也？』予曰：『无福消受耳。吾家与都与张，根基稍厚，犹或小可。彼俞费芮李四小姓，恐不免也。』叔兄不谓然。未几，村大疫。四姓男妇，几无孑遗。叔兄稍动念，曰：『吾三家毕竟何如？』予曰：『虽无彼四家之甚，耗损恐终有之。』果陆续俱遭回禄。」 

　　姚若候曰：「嗟呼！奢侈之为祸若此。雪窦大师每云：『人无寿夭，禄尽则死。独尽为灾，众尽为劫。天以其所甚惜之福与人，人不知惜而天自为惜，则兵、荒、疫三劫生焉。有父于此，以其明月之珠、夜光之璧授之于子，子不知惜而抵掷之泥秽之中。其父见之，必夺珠收璧而去，加以楚挞乃已。兵荒疫三者，亦天夺珠收璧之法哉？』」 

　　无福消受，斯不可享用。然则将为守钱儿乎？曰：积德以益福而已矣！盖格之所云俭者，非鄙啬之谓也。鄙啬之极，必生奢男。固有祖宗锱铢积之，而子孙泥沙用之者矣。大凡人生而有些钱财，亦是前生种下些福分，不可不自惜，而又不可不自用。其半菽不舍，非惜也；矫奢暴殄，非用也。窦禹钧家无金玉之饰、衣帛之妾，而赖以全活者不可胜数，斯真为善惜！斯真为善用！前辈有诗云：「忽闻贫者乞声哀，风雨更深去复来。多少豪家方夜饮，欢娱未许暂停杯。」嗟乎！岂特欢娱也。甚而腹胀膨脝，呕吐秽藉，思得少减涓滴而不能也。故有富人一盘飧，足供贫人七日饱者矣；一席宴，足供贫人终岁食者矣！究之一人之下箸，曾无几何，而谐狎之饕餐，婢仆之狼藉，总折算其一人之禄食也；何如少存节省，多作几年享受，旋行施济，以留与子孙领用乎？昔甘矮梅先生通五经，从学甚众，其徒有为御史者谒之，留之馔，惟葱汤麦饭而已。因口畀一诗云：「葱汤麦饭暖丹田，麦饭葱汤也可怜。试向城头高处望，人家几处未炊烟。」噫，意深矣！ 

　　性行类 

　　赵清献抃，贞介绝伦，巨细不茍。昼之所为，夜必焚香以告于天。其不敢告者，不敢行也。始终一节，如青天白日，百世可师。 

　　纵不以告于天，天无不知之也。而人恒若以为不知也。故必以告，为持身制行之至诀。 

　　按公帅蜀时，有妓戴杏花。公偶戏曰：「髻上杏花真有幸。」妓应声曰：「枝头梅子岂无媒。」逼晚，公使老兵呼妓。几二鼓不至，令人速之。公周行室中，忽高声呼曰：「赵抃不得无礼！」旋令止之。老兵自幕后出曰：「某度相公不过一时辰，此念便息；实未尝往也。」可见公之端方，信及厮役，而其得力于克己者诚深矣！ 

　　司马温公尝自言：「吾生平无他过人，但未尝有一事不可对人言者。」刘安世尝学于公，求尽心行己之要。公教之以诚，且令自不妄语始。 

　　妄语一事，极不可解。人于有关系处说谎，还是有意欺人；乃寻常说话，最没要紧事，亦偏带几分虚头。想来甚是无谓，却不觉口中道出，自非实曾用力，诚未易免也。 

　　范忠宣公纯仁，每戒其子曰：「人虽至愚，责人则明；虽有聪明，恕己则昏。人但常以责人之心责己，恕己之心恕人，不患不到圣贤地位。」有友请教于公，公曰：「惟俭可以养廉，惟恕可以成德。」 

　　邝子元曰：「恕之一字，固为求仁之要；量之一字，又为行恕之要。学量之功何先？曰：穷理。穷理则明，明则宽，宽则恕，恕则仁矣乎！」 

</div>
    <div class="pagination">
<a href="德育古鉴_page8.html">上一页</a><span>...</span><a href="德育古鉴_page4.html">4</a><a href="德育古鉴_page5.html">5</a><a href="德育古鉴_page6.html">6</a><a href="德育古鉴_page7.html">7</a><a href="德育古鉴_page8.html">8</a><span class="current-page">9</span><a href="德育古鉴_page10.html">10</a><a href="德育古鉴_page11.html">11</a><a href="德育古鉴_page12.html">12</a><a href="德育古鉴_page13.html">13</a><a href="德育古鉴_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
