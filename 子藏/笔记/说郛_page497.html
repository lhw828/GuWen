<!DOCTYPE html>
<html>
<head>
    <meta charset="UTF-8">
    <title>说郛 - 第 497 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 497 页/共 601 页</h1>
    <div class="content">　　以左手三指丞下抵前四指五指钩落上笼先举右脚随步合左手指弰抵弝以二指按箭三指斜擗箭四指五指向里斜钩左手二指三指羁榦掣箭至镞诀曰前当弓弝一般齐三实两虚势渐离小指取箭羁镞抹羽入无暂迟
　　当心入筈
　　右手第二指控箭筈大指捻筈当心前手就后手拶榦入筈左脚尖指垜脚跟防出右脚横直鞋衩对垜浅坐箭筈左手第二第三指坐腕羁前双眼斜觑的诀曰右手二指抱箭筈两手相迎穏入捻筈当心斜觑帖紧膨两膝直如衡
　　铺膊牵
　　轮指把弝推出前手防合上弰两臂曲不可展尽左手轮指空第二指过弓弝节上大指面紧着弓弝屈起指节余指实屈铺下前膊左右脚膝着力同入筈法诀曰前脚铺下若推山右指弯弓紧扣两臂稍曲不展尽文牵须用缓投肩
　　钦身开弓
　　以右手第二指取箭弝外觑帖侧手引箭至镞大指靠定血盆骨为进凡镞与弝齐为满半弝之间为贯盈贯盈信美虽有及者大抵胁肋脚膝着力亦同入筈法诀曰开弓发矢要钦身弝外分明认帖真前肘上翻双膊耸胁肋脚膝力须匀
　　极力遣箭
　　竦腰出弰上弰画地下弰右膊后手仰腕极力后肘过肋猗后手向后前手猛分虎口着力向下急转腕以第四第五指紧钩弓弝两肩凸出则箭力倍劲诀曰弰去犹如搦断弝箭发应同撚折前弰画鞋后靠脊极力遣出犹自然
　　卷入弰
　　后箭两手相迎直右手过胸曲左手卷以右第二指取箭前脚跟着地耸身稍敛双眼觑帖曲右手贴肘以左手第二第三指侧手羁榦直右手上臂仰腕过胸取箭诀曰右指羁箭当胸出左手卷弰靠肩箭已中时无动手抹羽入筈法如前
　　弓有六善
　　一者性体少而劲二者太和而有力三者久射力不屈四者寒暑力一五者声清实六者张便正凡弓性体少则易张而夀但患其不劲欲其劲者妙在治筋凡筋生长一尺干则减半以胶汤濡而极之复长一尺然后用则筋力已尽无复伸弛又揉其材令仰然后角与筋此两法所以为筋也凡弓节短则和而虚【虚谓挽过吻则无力】节长则健而柱【柱谓挽过咳则木强而不来节谓把稍裨木长则柱短则虚】节得中则和而有力仍弦声清实凡弓初射与天寒则劲强而难挽射久天暑则弱而不胜矢则胶之为病也凡胶欲薄而筋力尽强弱任筋而不任胶此所以射久力不屈寒暑力一也弓所以为正者材也相材之法视其理其理不因矫揉而直中绳则张而不跛此弓人之所当知也











<子部,杂家类,杂纂之属,说郛,卷一百一上>








　　九射之格其物九为一大侯而寓以八侯熊当中虎居上鹿居下雕雉猿居右雁兔鱼居左而物各有筹射中其物则视筹所在而饮之射者所以为群居之乐也而古之君子以争九射之格以为酒祸起于争争而为欢不若不争而乐也故无胜负无赏罚中者不为功则无好胜之矜不中者无所罚则无不能之诮探筹而饮饮非觥也无所耻故射而自中者有不得免饮而屡及者亦不得辞所以息争也终日为乐而不耻不争君子之乐也探筹之法一物必为三筹盖射賔之数多少不常故多为之筹以备也凡今賔主之数九人则人探其一八人则置其熊筹不及八人而又少则人探其一而置其余筹可也益之以筹而人探其一或二皆可也惟主人临时之约然皆置其熊筹中则在席皆饮若一物而再中则视执筹者饮量之多少而饮器之大小亦惟主人之命若两筹而一物者亦然凡射者一周既饮釂则敛筹而复探之筹新而屡变矢中而无情或适当之或幸而免此所以欢然为乐而不厌也







　　投壶仪节【司马光】
　　合用之人
　　礼生一人【唱赞】　　　司射一人【司投】
　　司正一人【司罚】　　　使人一人【执壶荐羞】
　　赞者二人【取矢】　　　酌者二人【行觞】
　　者【歌诗击磬击鼓】
　　赞者用弟子为之酌者即賔主胜党之弟子【按方氏曰以歌貍首则者当有瑟　今玆未能姑缺之】
　　合用之物
　　壶　　　矢【八】　　中　　　筭【八十】
　　丰　　　觯　　　磬　　　皷
　　　　　酒壶　　羞楪　　水盌
　　盥盆　　帨巾
　　按礼盥手洗爵有罍以盛水有枓勺以水有洗以盛弃水今人以盥盆盥手以水盌洗爵虽非古亦可从也
　　仪节
　　賔主皆起降坐　序立【主东賔西余见图】
　　司正令弟子【司正曰毋怃毋傲毋偕立毋逾言偕立逾言有常爵有諠哗失礼者司正言某人失礼罚之】使人执壶　主人捧矢【于壶取四矢捧之】
　　主人致辞賔对辞【主人曰某有枉矢哨壶请以乐賔賔曰子有防酒嘉肴某既赐矣又重以乐敢辞】
　　【主人曰枉矢哨壶不足辞也敢固以请　賔曰某既赐矣又重以乐敢固辞　主人曰枉矢哨壶不足辞也敢固以请　賔曰某固辞不得命敢不敬从】賔拜受　鞠躬拜兴拜兴平身【賔将拜主人退避曰敢避】
　　主人送矢【賔受矢主人复位】
　　拜送　鞠躬拜兴拜兴平身【賔亦退避曰敢避】赞者授主人矢【于壶取四矢授主人】
　　主人进视投所【设席皆南向】
　　复位　主人揖賔就席　司射度壶【司射于执壶人处取壶置賔主席之南取主人矢度之各一矢半】司射设中【坐设中于西阶主所立位之前取筭实八筭于中横委其余筭于中西】
　　司射奏投壶之令　请賔【司射曰顺投为入比投不择胜饮不胜者正爵既行请为胜者立马一马从二马三马既备请庆多马】
　　请主人【司射请】
　　賔主皆坐　司射执筭【于中西东面坐取中之八筭执之改实八筭于中而起】
　　命者奏乐【司射曰请奏貍首间若二　者曰诺奏乐一终】
　　请投【司射曰矢具请拾投　乐二终循鼓声賔主迭投一矢乐五终尽四矢有入者司射北面释筭一矢释一筭賔于中右主于中左】
　　卒投数筭【司射曰左右卒投　賛者二人撤矢　司射坐置余筭于中西起告曰请数　于中西东面坐先数右筭后数左筭钧则左右各执一筭以告曰左右钧有胜者多一筭则执一筭以告左胜曰左贤于右一竒右胜曰右贤于左一竒三则曰三竒多二筭则执二筭以告曰某贤于某一纯四则曰二纯败壶则不请数复奏乐请投】
　　命酌行罚【司射举手曰请行觞　酌者曰诺　胜者之子弟既诺乃于西阶上南面设丰复洗觯升酌酒坐奠丰上】
　　当饮者跪取酒致辞胜者跪对辞【胜者揖饮者东面跪丰旁取酒捧揖胜者曰赐灌胜者西面跪对曰敬养　左右钧则不行罚复奏乐请投】
　　饮酒【使者坐荐羞】
　　皆起【还酌者觯】
　　复位【主揖賔就席】
　　立马【司射曰请立马　坐取胜者已数筭立于胜者初释筭之前遂兼敛左右筭置中西又取中之八筭执之改实八筭于中而起】
　　赞者送矢　命者奏乐【一终请投卒投行罚立马同前礼】
　　赞者送矢　命者奏乐【同前礼】
　　行庆礼【若胜者得二马劣者得一马则司射取劣者一马盖胜者告曰一马从二马　复告曰二马既备请庆多马　賔主皆曰诺　若胜者频得三马则止告曰三马既备请庆多马】
　　胜者酒【自酌酒立饮】
　　饮酒【使者荐羞】
　　撤马【司射曰请撤马　仍置中西賔主皆退】
　　众賔僎以次耦投【如前礼止令賛者送矢奏乐请投】礼毕賔主请复就坐行无筭爵
　　【怃　傲也逾言逺谈他事也曰辟告之以不敢当也顺投以矢本入也以末入非顺矣比　频也以入而喜而频投虽入亦不为释也间　若一者诗乐作止所间疏数之节均平如一也拾　投更迭而投也纯全也竒只也灌犹饮也养奉养阙　　或谓拜受拜送可答拜而无避命酌行阙　　　一饮而无跪酌今之宜而使人易行阙　　　也是亦一说】
　　鲁鼓音节
　　圆者击鼙方者击鼓磬声缓急应鼔之句句二
　　○□【句】○○□【句】□○□【句】○○□【句】
　　貍首声调
　　今取原壤所歌者以士大夫可通用也然例以马氏取诗者不以迹害理之说则曽孙侯氏八句亦可通用故并着其调
　　貍　首　之　斑　然　执　女　手　之　巻　然曽　孙　侯　氏　四　正　具　举　大　夫　君子　凡　以　庶　士　小　大　莫　处　御　于君　所　以　燕　以　射　则　燕　则　誉　【士叶所誉叶雨】
　　诗乐作止之节
　　先击磬以宣歌声每歌一终一击鼓歌五终则五击
　　奏诗投壶之节
　　诗歌五终一终为一节先歌一节以聴再歌一节始投循歌声之终鼓声之始而发矢賔主迭发一矢四节尽四矢乃卒投数筭







</div>
    <div class="pagination">
<a href="说郛_page496.html">上一页</a><span>...</span><a href="说郛_page492.html">492</a><a href="说郛_page493.html">493</a><a href="说郛_page494.html">494</a><a href="说郛_page495.html">495</a><a href="说郛_page496.html">496</a><span class="current-page">497</span><a href="说郛_page498.html">498</a><a href="说郛_page499.html">499</a><a href="说郛_page500.html">500</a><a href="说郛_page501.html">501</a><a href="说郛_page502.html">502</a><span>...</span><a href="说郛_page498.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
