<!DOCTYPE html>
<html>
<head>
    <meta charset="UTF-8">
    <title>类说 - 第 71 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 71 页/共 176 页</h1>
    <div class="content">





　　类説目録
　　钦定四库全书卷
　　类説卷二十五　　　　　　宋　曾慥　编炙毂子
　　容成氏
　　容成氏之时道路鴈行列处托婴儿于巢上置余粮于晦首虎豹可尾虺蛇可蹍至尧时羿诛凿齿兽杀九婴断脩蛇羿射十日缴大风万民皆喜置尧为天子晚世桀为璇室瑶台象廊玉牀纣为肉圃酒池汤放桀武王伐纣
　　神化
　　太上神化其次不得为非其次赏贤而伐暴
　　心小而志大
　　心欲小而志欲大智欲圆而行欲方能欲多而事欲鲜
　　良医活人
　　天雄乌喙药之凶毒也良医以活人侏儒瞽师人之困惫也人主以备乐舜不降席而天下治桀不下陛而天下乱
　　见舌观景
　　老子学商容见舌而知守柔矣列子学壶子观景柱而知持后矣
　　鹊巢獭穴
　　鹊巢知风之所起獭穴知水之髙下晖日知晏阳谐知
　　君子禁微
　　积羽沉舟羣轻折轴故君子禁于微
　　周公治鲁太公治齐
　　太公问周公何以治鲁曰尊尊亲亲太公曰鲁从此弱矣周公问曰何以治齐太公曰举贤而上功周公曰后世必有刼杀之君其后齐日大至于霸二十四世而田氏代之鲁日益削至三十二世而亡
　　鸟穷
　　谚曰鸟穷则啄兽穷则角人穷则诈
　　九野
　　何谓九野中央曰钧天东曰苍天东南曰蛮天北曰天西北曰幽天西曰昊天西南曰朱天南曰炎天东南曰阳天
　　防稽竹箭
　　梁山犀象华山金石顾山珠玉幽都筋角
　　嫦娥
　　羿请不老之药于西王母嫦娥窃以奔月
　　十月而生
　　精神受于天形体禀于地一月而膏二月而腴三月而胎四月而肌五月而筋六月而骨七月而成八月而动九月而躁十月而生
　　黄龙负舟
　　禹省方济于江黄龙负舟舟中之人五色无主禹笑曰我受命于天生寄也死归也何足以滑和视龙犹蝘蜓龙乃弭耳掉尾而退
　　金縢豹韬
　　通许由之论金縢豹韬废矣延陵季子不受吴国而讼闲田者惭矣金縢豹韬周公太公隠谋图王之书也
　　臯陶瘖
　　臯陶瘖而为大理天下无寃刑师旷瞽而为太宰晋无乱政
　　一弹一徽
　　荣啓期一弹而孔子三日乐感乎和邹志一徽而威王终夕悲感于忧
　　有余
　　求水火莫不与者所饶足也林中不卖薪湖上不鬻鱼所有余也
　　人可以微言乎
　　白公问孔子曰人可以微言乎若山投水中如何曰善没者能取之矣曰以水投水如何曰淄渑之水合易牙尝而知之矣
　　东家西家
　　趋舎礼俗犹室家之居东家谓之西家西家谓之东家虽臯陶之礼不能处
　　汗漫期于九垓
　　卢敖游北海见一士深目而鬓泪注而鸢肩丰上而杀下见敖下其臂方居殻而食蛤蜊敖曰子可与敖为友乎若士笑曰吾与汗漫期于九垓之外举臂竦身入云中
　　两蛟挟船
　　荆有佽飞渡江至中流阳侯之波两蛟挟船佽飞防劔曰武士可以仁义説也不可刼而夺也此江中之腐骨朽肉秉劔而赴江刺蛟断其头船中人尽活
　　猩猩干鹄
　　猩猩知往而不知来干鹄知来而不知往猩猩知人姓字此知往也醉以擒身此不知来者干鹄鹊也人有来则鸣此知来也知岁多风巢于木枝人皆探其卵故曰不知往也
　　乘船遇风
　　楚人有乘船遇大风者波至自投于水非不贪生而畏死也惑于恐死而反忘生也人之欲亦犹此尔
　　酒浊其神
　　醉者俛而入城门以为七尺之闺超江淮以为寻常之渎酒浊其神也
　　惧揜其气
　　怯者夜见立表以为鬼见寝石以为虎惧揜其气也
　　祭井灶等神
　　今世祭井灶门戸箕帚臼杵者非以其神为能享之也惧顽其徳烦苦之无己也
　　受秋驾
　　尹儒学御三年中夜梦受秋驾于师明日朝师师曰今日将教子秋驾儒曰臣有大幸今夕故梦受之
　　贵所有贱所短
　　王子庆忌死于劔羿死于桃棓子路醢于卫苏秦死于齐人莫不贵其所有贱其所短
　　人性
　　凡人之性少则猖狂壮则暴强老则好利
　　三势二权
　　将有三势二权将充勇而轻敌卒果敢而乐战此为气势一人守隘千人弗过此谓地势因其怠乱挤其掲掲此谓因势善用间谍出于不意此谓知权陈卒正前伤敌者众此谓事权
　　慎无为善
　　人有嫁女子曰尔行矣慎无为善曰将为不善耶曰善且弗为况不善乎
　　治无病之病
　　良医者常治无病之病故无病圣人常治无患之患故无患
　　行合同
　　因媒而嫁不因媒而成因人而交不因人而亲行合同千里相从不合行不同对门不通
　　引重持轻
　　宁百刺以针无一刺以刀宁一引重无久持轻宁一月饥无一旬饿
　　鸡跖
　　天下无粹白狐而有粹白之裘掇之众白也善学者若齐王食鸡必食其跖
　　以小明大以近论逺
　　尝一脔肉知一镬之味悬一羽炭知燥湿之气以小明大也见一落叶知岁之将暮睹瓶中氷知天下之寒以近论逺也
　　皆不宜言
　　祭之日而言狗生取妇之日而言衰麻置酒之日而言上塜渡江河而言阳侯之波皆不宜也
　　沐髪
　　沐者堕犹为之不止所去者少所利者多
　　遗腹子
　　不思其父无见于心也不梦见像无形于目也
　　燕贺
　　汤沐具而虮虱相吊大厦成而燕雀相贺
　　鱼无耳蝉无口
　　兎丝无根而生蛇无足而行鱼无耳而听蝉无口而鸣
　　哭逵泣丝
　　杨子见逵路而哭为其可以南可以北墨子见练丝而泣为其可以黄可以黑
　　鬼神
　　炎帝于火死而为灶禹劳天下死而为社后稷作稼穑而死为稷羿除天下之害死为宗布此鬼神之所以立
　　三危
　　天下有三危少德多宠一也才下位髙二也身无大功而有厚禄三也
　　掘藏有殃
</div>
    <div class="pagination">
<a href="类说_page70.html">上一页</a><span>...</span><a href="类说_page66.html">66</a><a href="类说_page67.html">67</a><a href="类说_page68.html">68</a><a href="类说_page69.html">69</a><a href="类说_page70.html">70</a><span class="current-page">71</span><a href="类说_page72.html">72</a><a href="类说_page73.html">73</a><a href="类说_page74.html">74</a><a href="类说_page75.html">75</a><a href="类说_page76.html">76</a><span>...</span><a href="类说_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
