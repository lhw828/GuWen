<!DOCTYPE html>
<html>
<head>
    <meta charset="UTF-8">
    <title>太平广记 - 第 144 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 144 页/共 228 页</h1>
    <div class="content">　　郑从简
　　周左司员外郎郑从简所居防事常不宁令巫者视之曰有伏尸姓宗妻姓寇在防基之下使问之曰君坐我门上我出入常值君君自不嘉非我之爲也掘地三尺果得旧骸有铭如其言移出改葬于是遂絶【出朝野佥载】
　　房颖叔
　　周地官郎中房颖叔除天官侍郎明日欲上其夜有厨子王老夜半起忽闻外有人唤云王老不须起房侍郎不上后三日李侍郎上王老却卧至晓房果病两日而卒所司奏仗下即除李回秀爲侍郎其日谢即上王老以其言问诸人皆云不知方悟是神明所吿也【出朝野佥载】
　　刘讽
　　文明年竟陵掾刘讽夜投夷陵空馆月明不寝忽有一女郎西轩至仪质温丽缓歌闲步徐徐至中轩回命青衣曰紫绥取西堂花茵来兼屈刘家六姨姨十四舅母南邻翘翘小娘子并将溢奴来传语道此间好风月足得游乐弹琴咏诗大是好事虽有竟陵判司此人已睡明月下不足回避也未几而三女郎至一孩儿色皆絶国紫绥铺花茵于庭中揖让班坐坐中设犀角酒樽象牙杓緑花觯白琉璃盏醪醴馨香逺闻空际女郎谈谑歌咏音词清婉一女郎爲録一女郎爲明府举觞酹酒曰惟愿三姨婆寿等祁山六姨姨与三姨婆等刘姨夫得太山府糺成判官翘翘小娘子嫁得朱余国太子溢奴便作朱余国宰相某三四女伴揔嫁得地府司文舍人不然嫁得平等王郎君六郎子七郎子则平生望足矣一时皆笑曰须与蔡家娘子赏口翘翘时爲録事独下一筹罚蔡家娘子曰刘姨夫才貌温茂何故不与他五道主使空称糺成判官怕六姨姨不欢请吃一盏蔡家娘子即持杯曰诚知彼罚直縁姨夫大年老昏暗恐看五道黄纸文书不得误大神伯公事饮亦何伤于是众女郎皆笑倒又一女郎起传口令仍抽一翠簪急说传翠簪过令不通即罚令曰鸾老头脑好好头脑鸾老传说数巡因令翠绥下坐使说令翠绥素吃讷令至但称鸾老鸾老女郎皆大笑曰昔贺若弼弄长孙鸾侍郎以其年老口吃又无发故造此令三更后皆弹琴击筑更唱迭和歌曰明月秋风良宵会同星河易飜欢娱不终緑樽翠杓爲君斟酌今夕不饮何时欢乐又歌曰杨柳杨柳袅袅随风急西楼美人春梦长绣帘斜卷千条入又歌曰玉口金缸愿陪君王邯郸宫中金石丝簧衞女秦娥左右成行纨缟缤纷翠眉红糚王欢顾眄爲王歌舞愿得君欢常无灾苦歌竟已是四更即有一黄衫人头有角仪貌甚伟走入拜曰婆提王命娘子速来女郎等皆起而受命即传语曰不知王见召适相与望月至此敢不奔赴因命青衣收拾盘筵讽因大声咳视庭中无复一物明旦拾得翠钗数只将以示人不知是何物也【出怪録】
　　相州刺史
　　唐王道坚爲相州刺史州人造板籍毕则失之后于州室梁间散得之籍皆中截爲短卷遂不用矣弃之又有李使君在州明早将祀社夜洁斋卧于防事梦其父母尽来迎已觉而恶之具吿其妻因疾数日卒朱希玉爲刺史宅西院恒闭之希玉退衙忽一人紫服戴髙鬟乗马直入二苍头亦乗导之至阁乃下直吏以爲亲姻家通信也从而视之其人正服徐行直入中院院门爲之开入已复闭乃索苍头及马皆无之走白希玉希玉命开中院但见四周除扫甚洁帐幄围匝施设粲然华筵广座肴穷极水陆数十人食具器物尽金银也希玉见之大惊乃酌酒酹之以祈福遂出闭其门明日更开则如旧矣室宇封闭草蔓荒凉二年而希玉卒【出纪闻】
　　王湛
　　王湛判防事初叔元式任荆州富阳令取部内人吴实钱一百贯后诬以他事决杀之以灭口式带别优并有上下考五选不得官以问湛白爲叔检之经宿曰叔前任富阳令日合有心事其案见在防司判云杀人之罪身后科罚取钱一百贯当折四年禄叔曰诚有此事吾之罪也【出朝野佥载】
　　狄仁杰
　　则天时狄仁杰爲宁州刺史其宅素凶先时刺史死者十余辈杰初至吏白官舍久凶先后无敢居者且榛荒棘毁已不可居请舍他所杰曰刺史不舍本宅何别舍乎命去封锁葺治居之不疑数夕诡怪竒异不可胜纪杰怒谓曰吾是刺史此即吾宅汝曲吾直何爲不识分理反乃以邪忤正汝若是神速听明教若是魅何敢相干吾无惧汝之心徒爲千变万化耳必理要相见何不以礼出耶斯须有一人具衣冠而前曰某是某朝官堂阶西树下体魄爲树根所穿楚痛不堪忍顷前数公多欲自陈其人辄死幽途不达以至于今使君诚能改葬何敢迁延于此言讫不见明日杰令发之果如其言乃爲改葬【出述异记】
　　李暠
　　唐兵部尚书李暠时之正人也开元初有妇人诣暠容貌风流言语学识爲时第一暠不敢受会太常卿姜皎至暠以妇人与之皎大会公卿妇人自云善相见张说曰宰臣之相遂相诸公卿言无不中谓皎曰君虽有相然不得寿终酒阑皎狎之于别室媚言遍至将及其私公卿迭往窥覩时暠在座最后往视妇人于是呦然有声皎惊堕地取火照之见牀下有白骨当时议者以暠贞正故神惧焉【出广异记】
　　张守珪
　　幽州节度张守珪少时爲河西主将守玉门闗其军挍皆劲勇善鬭每探候深入颇以刼掠爲事西城胡僧者自西京造袈裟二十余防还大竺国其徒二十余人探骑意是罗锦等物乃刼掠之杀其众尽至胡僧刀棒乱下而不能伤探者异焉既而索防唯得袈裟意甚悔恨因于僧前追悔擗踊悲涕久之僧乃曰此辈前身皆守将命唯趂僧是枉死耳然汝守将禄位重后当爲节度大夫等官此辈亦如君何可白守将爲修福耳然后数年守将合有小厄亦有所以免之骑还白守珪珪留僧供养累年去后守珪与其徒二十五人至伊兰山探贼胡骑数千猝至守珪力不能抗下马脱鞍示以闲暇骑来渐逼守珪谓左右爲之奈何若不获已事理湏战忽见山下红旗数百骑突前出战守珪随之穿其一角寻俱得出虏不敢逐红旗下将谓守珪曰吾是汉之李广知君有难故此相救后富贵毋相忘也言讫不见守珪竟至幽州节度御史大夫【出广异记】
　　杨玚
　　开元中洛阳令杨玚常因出行见槐隂下有卜者令过端坐自若伍百诃使起避不动玚令散手拘至防事将捶之躬自责问术者举首曰君是两日县令何以责人玚问其事曰两日后君当命终玚甚愕问何以知之术者具吿所见举家惊惧谓术者曰子能知之必能禳之若之何而免也玚再拜求解术者曰当以君之闻见以衞执事免之与否未可知也乃引玚入东院亭中令玚被发跣足墙面而立已则据案而书符中夕之后喜谓玚曰今夕且幸免其即来明日可以三十张纸作钱及多造饼餤与壶酒出定罪门外桑林之间俟人过者则饮之皁裘右袒即召君之使也若留而饮餤君其无忧不然寔难以济君亦宜易衣服处小室以伺之善爲辞谢问以所欲予之策尽于是矣玚如其言洎日西景酒餤将罄而皁裘不至玚深以爲忧须臾遂至使人邀屈皁裘欣然累有所进玚乃拜谒人云君昨何之数至所居遂不复见疑于东院安处善神监护故不敢犯今地府相招未已奈何玚再拜求救者千数兼烧纸钱资其行用云感施大惠明日当与府中诸吏同来谋之宜盛相待言讫不见明日玚设供帐极诸海陆候之日晚使者与其徒数十人同至宴乐殊常浩畅相语曰杨长官事焉得不尽心耶久之谓玚君对坊杨钖亦有才干今揩玉作金以取彼君至五更鼓声动宜于録门相候若闻哭声君则免矣玚如其言往见便在树头欲往钖舍爲狗所咋未能得前俄从墙中入迟回闻哭声玚遂获免【出广异记】















　　太平广记卷三百二十九
　　钦定四库全书
　　太平广记卷三百三十　　宋　李昉等　编十五
　　张果女　　　华妃　　　　郭知运
　　王光本　　　幽州衙将　　韦氏女
　　崔尚　　　　河湄人　　　中官
　　王鉴　　　　李令问　　　僧韬光
　　僧仪光　　　尼员智　　　杨元英
　　张果女
　　开元中易州司马张果女年十五病死不忍逺弃权瘗于东院阁下后转郑州长史以路逺须复送丧遂留俄有刘乙代之其子常止阁中日暮仍行门外见一女子容色丰丽自外而来刘疑有相奔者即前诣之欣然款浃同留共宿情态緜举止闲婉刘爱惜甚至后暮辄来达曙方去经数月忽谓刘曰我前张司马女不幸夭没近殡此阁命当重活与好合后三日君可见发徐候气息君慎无横见惊伤也指其所瘗处而去刘至期甚喜独与左右一奴夜发深四五尺得一漆棺徐开视之女顔色鲜发肢体温软衣服糚梳无污坏者举置牀上细细有鼻气少顷口中有气灌以薄糜少少能咽至明复活渐能言语坐起数日始恐父母之知也因辞以习书不便出阁常使赍饮食诣阁中乙疑子有异因其在外送客窃视其房见女存焉问其所由悉具白棺木尚在牀下乙与妻歔欷曰此既防期至感何不早相闻遂匿于堂中儿不见女甚惊父乃谓曰此既申契殊会千载所无白我何伤乎而过爲蔽因遣使诣郑州具以报果因请结婚父母哀感惊喜则克日赴婚遂成嘉偶后产数子【出广异记】
　　华妃
　　开元初华妃有宠生庆王琮薨葬长安至二十八年有盗欲发妃冢遂于茔外百余步僞筑大坟若将葬者乃于其内潜通地道直达冢中剖棺妃面如生四肢皆可屈伸盗等恣行凌辱仍截腕取金钏兼去其舌恐通梦也侧立其尸而于隂中置烛悉取藏内珍寳不可胜数皆徙置僞冢乃于城中以輀车载空棺会日暮便宿墓中取诸物置魂车及送葬车中方掩而归其未葬之前庆王梦妃被发裸形悲泣而来曰盗发吾冢又加截辱孤魂幽枉如何可言然吾必俟其败于春明门也因备说其状而去王素至孝忽惊起涕泣明旦入奏帝乃召京兆尹万年令以物色备盗甚急及盗载物归也欲入春明门门吏诃止之乃搜车中皆诸寳物尽收羣盗拷掠即服逮捕数十人皆贵戚子弟无行检者王乃请其魁帅五人得亲报仇帝许之皆探取五脏烹而祭之其余尽榜杀于京兆门外改葬贵妃王心丧三年【出广异记】
　　郭知运
　　开元中凉州节度郭知运出廵去州百里于驿中暴卒其魂遂出令驿长锁房勿开因而却回府徒从不知也至舍四十余日处置公私事毕遂使人往驿迎已丧既至自看其殓殓讫因与家人辞诀投身入棺遂不复见【出广异记】
　　王光本
　　王光本开元时爲洛州别驾春月刺史使光本行县去数日其妻李氏暴卒及还追以不亲医药意是枉死居恒恸哭哀感傍邻后十余日属诸子尽哭光本亦复恸哭百余声忽见李氏自帏而出靓糚服有逾平素光本辍哭问其死事李氏云妾尚未得去犹在此堂闻君哀哭恸之甚某在泉途倍益凄感语云生人过悲使幽壤不安信斯言也自兹以往不欲主君如是以累幽防耳因付嘱家人度女爲尼放婢爲平人事事有理留一食许谓光本曰人道殊不宜久住此益深恨言讫入堂中遂灭男女及他人但闻李氏言唯光本见耳【出广异记】
　　幽州衙将
　　开元中有幽州衙将姓张者妻孔氏生五子而卒后娶妻李氏悍妬狠戾虐遇五子日鞭捶之五子不堪其苦哭于其母墓前母忽于冢中出抚其子悲恸久之因以白布巾题诗赠张曰不忿成故人掩涕每盈巾生死今有隔相见永无因匣里残糚粉留将与后人黄泉无用处恨作冢中尘有意怀男女无情亦任君欲知肠断处明月照孤坟五子得诗以呈其父其父恸哭诉于连帅帅上闻勅李氏决一百流岭南张停所职【出本事诗】
　　韦氏女
　　洛阳韦氏有女殊色少孤与兄居邻有崔氏子窥见悦之厚赂其婢遂令通意并有赠遗女亦素知崔有风调乃许之期于竹间红亭之中忽有曳履声疑崔将至遂前赴之乃见一人身长七尺张口哆唇目如电光直来擒女女奔走惊呌家人持火视之但见白骨委积血流满地兄乃诘婢得实杀其婢而剪其竹也【出惊听録】
　　崔尚
　　开元时有崔尚者着无论词甚有理既成将进之忽有道士诣门求见其论读竟谓尚曰词理甚工然天地之间若云无此谬矣尚谓何以言之道士曰我则也岂可谓无君若进本当爲诸神所杀不如焚之因尔不见竟失其本【出怪録】
　　河湄人
　　开元六年有人泊舟于河湄者见岸边枯骨因投食而与之俄闻空中媿谢之声及诗曰我本邯郸士只役死河湄不得家人哭劳君行路悲【出灵怪録】
　　中官
　　有中官行宿于官坡馆脱绛裳覆锦衣灯下寝忽见一童子捧一樽酒冲扉而入续有三人至焉皆古衣冠相谓云崔常侍来何迟俄复有一人续至凄凄然有离别之意盖崔常侍也及至举酒赋诗联句末即崔常侍之词也中官将起四人相顾哀啸而去如风雨之声及视其戸扃闭如旧但见酒樽及诗在中官异之旦馆吏云里人有会者失其酒樽中官出示之乃里人所失者联句歌曰牀头锦衾斑复斑架上朱衣殷复殷空庭朗月闲复闲夜长路逺山复山【出灵怪録】
　　王鉴
　　兖州王鉴性刚鸷无所惮畏常陵侮神开元中乗醉往庄去郭三十里鉴不渉此路已五六年矣行十里已来会日暮长林下见一妇人问鉴所往请寄一襆而忽不见乃开襆视之皆纸钱枯骨之类鉴笑曰愚弄尔公策马前去忽遇十余人聚向火时天寒日已昏鉴下马诣之话适所见皆无应者鉴视之向火之人半无头有头者皆有面衣鉴惊惧上马驰去夜艾方至庄庄门已闭频打无人出遂大呌骂俄有一奴开门鉴问曰奴婢辈今并在何处令取灯而火色青暗鉴怒欲挞奴奴云十日来一庄七人疾病相次死尽鉴问汝且如何答曰亦已死矣向者闻郎君呼呌起尸来耳因忽颠仆即无气矣鉴大惧走投别村而宿周岁发疾而卒【出灵异集】
　　李令问
　　李令问开元中爲秘书监左迁集州长史令问好玩服饮馔以奢闻于天下其炙驴罂鹅之属惨毒取味天下言服馔者莫不祖述李监以爲美谈令问至集州染疾久之渐笃刺史以其名士兼是同宗恒令夜开城门纵令问家人出入刺史之子尝夜与奴私出游至城门遥见甲仗数百人随一火车当街而行惊曰不闻有兵何得此辈意欲驰吿父且复伺其所之寻而已至城濠火车从水上过曽不渍灭方知是走投其门门已闭不得归遂奔令问门中处之既入火车亦至令问中门外其子虽恐惧仍窃窥之忽闻堂中十余人诵经甲仗等迟回良久有一朱衣径三蹋闗声如霆震经声未絶火车移上堂阶遥见堂中灯火清静尚有十余人侍疾朱衣又抉窗櫺其声如前令问左右者皆走散自门持令问出遂掷于火车中羣拥之而去其子还舍述其事刺史明日令人问疾令问家中余口无敢起者使者呌呼方出云昨夜被惊至今战惧未已令问尸爲所掷在堂西北陈重牀之下家人乃集而哭焉【出灵怪録】
　　僧韬光
　　青龙寺僧和众韬光相与友善韬光富平人将归谓和众曰吾三数月不离家师若行必访我和众许之逾两月余和众往中都道出富平因寻韬光和众日暮至离居尚逺而韬光来迎之曰劳师相寻故来迎候与行里余将到家谓和众曰北去即是吾家师但入须我我有少务要至村东少选当还言已东去和众怪之窃言曰彼来迎候何预知也欲到家舍吾何无情也至其家扣门韬光父哭而出曰韬光师不幸亡来十日殡在村东北常言师欲来恨不奉见和众吊唁毕父引入于韬光常所居房舍之和众谓韬光父曰吾适至村而韬光师自迎吾来相与谈话里余欲到指示吾家而东去云要至村东少间当返吾都不知是适见父方知之韬光父母惊谓和众曰彼既许来来当执之吾欲见也于是夜久韬光复来入房谓和众曰贫居客来无以供给和众请同坐因执之呌呼其父与家人并至秉烛照之形言皆韬光也纳之瓮中以盆覆之瓮中忽哀防曰吾非韬光师乃守墓人也知师与韬光师善故假爲之如不相烦可恕造次放吾还也其家不开之瓮中密祈请转苦日出后却覆如惊飏飞去而和众亦还后不复见焉【出纪闻】
　　僧仪光
　　青龙寺禅师仪光行业至髙开元十五年有朝士妻丧请之至家修福师住其家数日居于庑前大申供养俗每人死谒巫即言其杀出日必有妨害死家多出避之其夜朝士家皆出北门潜去不告师师但于堂明灯诵经忽见有二人侍之夜将半忽闻堂中人起取衣开门声有一妇人出堂便往厨中营食汲水吹火师以爲家人不之怪也及将曙妇人进食捧盘来前独带面衣徒跣再拜言曰劳师降临今家人揔出恐斋粥失时弟子故起爲师造之师知是亡人乃受其献方祝祝未毕闻开堂北戸声妇人惶遽曰儿子来矣因奔赴堂内则闻哭哭毕家人谒师问安否见盘中粥问师曰弟子等夜来寔避殃祸不令师知家中无人此粥谁所造师笑不答堂内青衣惊曰亡者夜来尸忽横卧手有面污足又染泥何谓也师乃指所造粥以示之其家惊异焉【出纪闻】
　　尼员智
　　广敬寺尼员智尝与同侣于终南山中结舍夏夜月明下有哭而来者其声雄大甚悲既至乃一人长八尺余立于庐前声不辍遂至夜半声甚呜咽涕泪横流尼等执心正念不惧而哭者竟不言而去【出纪闻】
　　杨元英
　　杨元英则天时爲太常卿开元中亡已二十载其子因至冶成坊削家识其父圹中劒心异之问削师何得此劒云有贵人形状衣服将令修理期明日午时来取子意是父授复疑父冢爲人所开至日与弟同往削师家室中伺之至时取劒乃其父也骑白马衣服如生时从者五六人兄弟出拜道左悲涕久之元英取劒下马引诸子于僻处分处家事末问汝母在家否云合葬已十五年元英言我初不知再三叹息谓子曰我有公事不获久住明日汝等可再至此当取少资助汝辛苦子如期至元英亦至得三百千诫之云数日须用尽言讫诀去子等随行涕泣元英又谓子曰汝等不了此事人路殊宁有百年父子耶言讫诀去子随骋出上东门遥望入邙山中数十歩忽不见数日市具都尽三日后市人皆得纸钱【出广异记】







　　太平广记卷三百三十
　　钦定四库全书
　　太平广记卷三百三十一　宋　李昉等　编十六
　　薛矜　　　　朱七娘　　　李光逺
　　李霸　　　　洛阳兵　　道德里书生
　　安宜坊书生　裴盛　　　　杨溥
　　薛直　　　　刘洪
　　薛矜
　　薛矜者开元中爲长安尉主知宫市迭日于东西二市一日于东市市前见一坐车车中妇人手如白雪矜慕之使左右持银镂小合立于车侧妇人使侍婢问价云此是长安薛少府物处分令车中若问便宜饷之妇人甚喜谢矜微挑之遂欣然便谓矜曰我在金光门外君宜相访也矜使左右随至宅翌日往来过见妇人门外骑甚众踟蹰未通客各引去矜令白已在门使左右送刺乃邀至外防令矜坐云待糚束矜觉火冷心窃疑怪须臾引入堂中其幔是青布遥见一灯火色微暗将近又逺疑非人也然业已求见见毕当去心中恒诵千手观音呪至内见坐帐中以罗巾蒙首矜苦牵曳久之方落见妇人面长尺余正青色有声如狗矜遂絶倒从者至其室宇但见殡宫矜在其内絶无间隙遽推壁倒见矜已死惟心上暖移就店将息经月余方苏矣【出广异记】
　　朱七娘
　　东都思恭坊朱七娘者倡妪也有王将军素与交通开元中王遇疾卒已半岁朱不知也其年七月王忽来朱处久之日暮曰能随至温柔坊宅否朱欲许焉其女弹唱有名不欲母往乃曰将军止此故佳将还有所惮耶不获已至以后骑载去入院欢洽如故明旦王氏使婢收灵牀被见一妇人在被中遽走还白王氏诸子惊而来视问其故知亡父所引哀恸久之遂送还家焉【出广异记】
　　李光逺
　　李光逺开元中爲馆陶令时大旱光逺大爲旱书书就暴卒卒后县申州州司马覆破其旱百姓胥怨有恸哭者皆曰长官不死宁有是耶其夜光逺忽乗白马来诣旱坊谓百姓曰我虽死旱不虑不成司马何人敢沮斯议遂与百姓诣司马宅通云李明府欲见司马大惧使人致谢光逺责曰公非人旱是百姓事何以生死爲准宜速成之不然当爲厉矣言讫与百姓辞诀方去其年旱成百姓赖焉【出广异记】
　　李霸
　　岐阳令李霸者严酷刚鸷所遇无恩自丞尉已下典吏皆被其毒然性清婞【音胫很也】自喜妻子不免饥寒一考后暴亡既敛庭絶吊客其妻每抚棺恸哭呼曰李霸在生云何令妻子受此寂寞数日后棺中忽语曰夫人无苦当自办归其日晚衙令家人于防事设案几霸见形令传呼召诸吏等吏人素所畏惧闻命奔走见霸莫不战惧股栗又使召丞及簿尉皆至霸诃怒云君等无情何至于此爲我不能杀君等耶言讫悉颠仆无气家人皆来拜庭中祈祷霸云但通物数无忧不活卒以五束绢爲准绢至便生各谢讫去后谓两衙典吾素厚于汝何故亦同众人唯杀汝一身亦复何益当令两家马死爲验须臾数百疋一时皆倒欲死遂人遗两疋细马马复如故因谓诸吏曰我虽素清今已死谢诸君可能不惠涓滴乎又卒以五疋绢毕指令某官出车某出骑某吏等修违者必死一更后方散后日处分悉便家人便引道每至祭所留下歆飨飨毕又上马去凡十余里已及郊外遂不见至夜停车骑妻子欲哭棺中语云吾在此汝等困弊无用哭也霸家在都去岐阳千余里每至宿处皆不令哭行数百里忽谓子曰今夜可无寐有人欲盗好马宜预爲防也家人逺渉困弊不依约束尔夕竟失马及明啓白霸云吾令防盗何故贪寐虽然马终不失也近店东有路向南可遵此行十余里有藂林马系在林下往取如言得之及至都亲族闻其异竞来吊慰朝夕谒请霸棺中皆酬对莫不踖踧观听聚喧家人不堪其烦霸忽谓子云客等往来不过欲见我耳汝可设防事我欲一见诸亲其子如言众人于庭伺候久之曰我来矣命卷帏忽见霸头大如瓮眼赤睛突瞪视诸客等客莫不颠仆稍稍引去霸谓子曰人神道殊屋中非我久居之所速殡野外言讫不见其语遂絶【出广异记】
　　洛阳兵
　　贞元二十三年夏六月帝在东京百姓相惊以兵皆奔走不知所在或自冲击破伤其兵初过于洛水之南坊市喧喧渐至水北闻其过时空中如数千万骑甲兵人马嘈嘈有声俄而过尽每夜过至于再至于三帝恶之使巫祝禳厌每夜于洛水濵设饮食尝读北齐书亦有此事天寳中晋阳云有兵百姓竞击铜铁以畏之皆不久丧也【出纪闻】
　　道德里书生
　　唐东都道德里有一书生日晚行至中桥遇贵人部从车马甚盛见书生呼与语令从后有贵主年二十余丰姿絶世与书生语不辍因而南去长夏门遂至龙门入一甲第华堂兰室召书生赐珍馔因与寝夜过半书生觉见所卧处乃石窟前有一死妇人身正洪涨月光照之秽不可闻书生乃履危攀石仅能出焉晓至香山寺爲僧说之僧送还家数日而死【出纪闻】
　　安宜坊书生
　　开元末东京安宜坊有书生夜中闭门理书门隙中忽见一人出头呵问何辈答云我是蹔欲相就因邀书生出门书生随至门外画地作十字因而前行出坊至寺门铺书生云寺观见必不可度言但随我行无苦也俄至定鼎门内书生从门隙中出前至五桥道傍一冢天窗中有火光复书生上天窗侧俯见一妇人对病小儿啼哭其夫在傍假寐遂透下以手掩灯妇人惧呵其夫云儿今垂死何忍贪卧适有恶物掩火可强起明灯夫起添烛回避妇人忽取布袋盛儿儿犹能动于布袋中遂出至天窗上兼书生下地送入定鼎门至书生宅谢曰吾奉地下处分取小儿事须生人作伴所以有此烦君当可恕之言讫乃去其人初随行所止之处辄书十字翌日引其兄弟覆之十字皆验因至失儿家问之亦同也【出广异记】
　　裴盛
</div>
    <div class="pagination">
<a href="太平广记_page143.html">上一页</a><span>...</span><a href="太平广记_page139.html">139</a><a href="太平广记_page140.html">140</a><a href="太平广记_page141.html">141</a><a href="太平广记_page142.html">142</a><a href="太平广记_page143.html">143</a><span class="current-page">144</span><a href="太平广记_page145.html">145</a><a href="太平广记_page146.html">146</a><a href="太平广记_page147.html">147</a><a href="太平广记_page148.html">148</a><a href="太平广记_page149.html">149</a><span>...</span><a href="太平广记_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
