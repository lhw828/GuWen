<!DOCTYPE html>
<html>
<head>
    <meta charset="UTF-8">
    <title>石林燕语 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石林燕语 - 第 1 页/共 6 页</h1>
    <div class="content">　　钦定四库全书　　　　　子部十
　　提要
　　石林燕语十卷　　　　杂家类三【杂说之属臣】等谨案石林燕语十卷宋叶梦得撰梦得有春秋传已着録梦得为绍圣旧人徽宗时尝司纶诰于朝章国典夙所究心故是书纂述旧闻皆有闗当时掌故于官制科目言之尤详颇足以补史传之阙与宋敏求春明退朝録徐度却扫编可相表里陈振孙书録解题谓其书成于宣和五年然其中论馆伴辽使一条建炎三年又论宰相一条谓自元祐五年至今绍兴六年则书成于南渡之后振孙之説未核矣惟梦得当南北宋间戈甲倥偬图籍散佚或有记忆失真考据未详之处故汪应辰尝作石林燕语辨而成都宇文绍奕【案绍奕始末无考嘉定中有枢宻使宇文绍节疑其昆弟】亦作考异以纠之应辰之书陈振孙巳称未见葢宋末传本即稀儒学警悟【案儒学警悟亦南宋之书不着撰人名氏】间引数条与绍奕考异同散见永乐大典中然寥寥无几难以成编惟绍奕之书尚可裒集谨搜采考校各附梦得书本条之下虽其间传闻年月之讹缮写字画之误一一毛举或不免有意吹求颇类刘之规杜预吴缜之纠欧阳修而援引旧文辨驳详确者十之八九是一朝故事得梦得之书而梗槩具存得绍奕之书而考证益密二书相辅而行于史学弥为有裨矣又梦得之书宋椠罕觏前明有大字刋本摹印亦稀世行毛晋津逮秘书所载脱悮颇多而商濬稗海所载踳驳尤甚今并参验诸本以永乐大典所载详为勘校订讹补阙以归完善凡所厘正各附案语于下方用正俗刻之讹庶几稍还旧观不失其真焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　叶梦得石林燕语原序
　　宣和五年余既卜别馆于卞山之石林谷稍逺城市不复更交世事故人亲戚时时相过周旋嵁岩之下无与为娯纵谈所及多故实旧闻或古今嘉言善行皆少日所传于长老名流及出入中朝身所践更者下至田夫野老之言与夫滑稽谐谑之辞时以抵掌一笑穷谷无事偶遇笔札随輙书之建炎二年避乱缙云归兵火荡析之余井闾湮废前日之客死亡转徙略相半而余亦老矣洊罹变故志意销隳平日所见闻日以废忘因令栋更裒集为十卷以石林燕语名之其言先后本无伦次不复更整齐孔子语虞仲夷逸曰隐居放言而公明贾论公叔文子曰夫子时然后言人不厌其言子曰然夫言不言吾何敢议抑谓初无意于言而言则虽未免有言以余为未尝言可也八月望日石林山人序


　　钦定四库全书
　　石林燕语卷一
　　宋　叶梦得　　撰
　　宇文绍奕　考异
　　太祖皇帝防时尝被酒入南京髙辛庙香案有竹桮筊因取以占已之名位以一俯一仰为圣筊自小校而上至节度使一一掷之皆不应忽曰过是则为天子乎一掷而得圣筊天命岂不素定矣哉晏元献为留守题庙中诗所谓庚庚大横兆謦欬如有闻盖记是也
　　太祖英武大度初取僭伪诸国皆无甚难之意将伐蜀命建第五百间于右掖门之前下临汴水曰吾闻孟昶族属多无使有不足昶既俘即以赐之召李煜入朝复命作礼贤宅于州南畧与昶等尝亲幸视役以煜江南嘉山水令大作园池导恵民河水注之防煜称疾钱俶先请觐即以赐俶二居壮丽制度略侔宫室是时诸国皆如在掌握间矣昶居后为尚书都省俶居至钱思公惟演亦归有司以为冀公宫锡庆院今太学其故地也考异礼贤宅在京城南钱俶入觐太祖以此馆之至太宗初俶纳土始赐焉非俶先请觐即赐也钱思公与诸弟乞归之有司非思公独请也
　　汉凡王宫皆曰禁中后以元后父名禁遂改禁为省唐以前天子之命通称诏武后名照遂改诏为制肃代后集贤院有待制之名即汉东方朔之徒所谓待诏金马门者也京师大内梁氏建国止以为建昌宫本唐宣武节度治所未暇増大也后唐庄宗迁洛复废以为宣武军【按此句旧本脱武字今据五代防要増正】晋天福中因髙祖临幸更号大寜宫今新城是也其増展外罗城盖周世宗始为之考异汉制度云帝之下书有四一曰策书二曰制书三曰诏四曰戒勅此云天子之命通称诏书非也唐永徽中命文馆学士一人日待制于武徳殿西门则待制名非始于肃代以后也明皇置翰林院延文章之士至术数之士皆处之谓之待诏即待诏之名初不改也
　　太祖建隆初以大内制度草创乃诏图洛阳宫殿展皇城东北隅以铁骑都尉李懐义与中贵人董役按图营建初命懐义等凡诸门与殿须相望无得輙差故垂拱福寜柔仪清居四殿正重而左石掖与升龙银台等诸门皆然惟大庆殿与端门少差尔宫成太祖坐福寜寝殿令辟门前后召近臣入观谕曰我心端直正如此有少偏曲处汝曺必见之矣羣臣皆再拜后虽尝经火屡修率不敢易其故处矣
　　太宗即位尊孝章皇后为开寳皇后移居东宫而不建名真宗尊明徳太后始名所居殿曰嘉庆后中书门下请为皇太后建宫立名于是诏筑宫曰万安明肃太后既临朝不筑宫止名所居殿曰防庆明肃上仙遗诏进太妃杨氏为皇太后乃名所居为保庆号保庆太后讫治平慈圣宫曰慈夀元祐宣仁宫曰崇庆建中钦圣宫曰慈徳皆遵用万安故事也崇宁初元符太后宫称崇恩盖进太后故礼加于开宝云【案崇寜初以下原本误另作一条据文义当合为一今改正】
　　崇政殿即旧讲武殿惟国忌前一日及军头司引见呈试武艺人吏部引改官人即常朝退少顷以衫防再坐忌前则服澹黄衫皂带自延和殿出降阶由庭中步至不乘辇遇雨然后行西廊皆祖宗之旧也従官独二史得入侍旧制不甚大崇寜初始徙向后数十步因增旧制发旧基正中得玉斧大七八寸玉色如截肪两旁碾波涛戯龙文如屈髪制作极工妙余为左史时每见之盖古殿其下必有寳器为之镇今乘舆行幸最近驾前所持玉斧是也
　　东华门直北有东向门西与内东门相直俗谓之謻门而无牓张平子东京赋所谓謻门曲榭者也薛综注謻曲屈斜行依城池为道集韵謻字或作防以为宫室相连之称今循东华门墙而北转东面为北门亦可谓斜行依墙矣凡宫禁之言相承必皆有自也
　　啓圣禅院太宗降诞之地太平兴国中既建为寺以奉太宗神御太祖降诞于西京山子营久失其处真宗朝尝遣人访之或以骁胜营旁马廐隙地有二冈隐起为是复即其地建应天禅院以奉太祖天圣中明肃欲置真宗神御其间而难于遗太宗因以殿后斋宫并置二殿曰三圣殿庆歴中始名太祖殿曰兴先太宗曰帝华真宗曰昭考
　　考异昭考当作昭孝
　　琼林苑金明池宜春苑玉津园谓之四园琼林苑干徳中置太平兴国中复凿金明池于苑北导金水河水注之以教神卫虎翼水军习舟楫因为水嬉宜春苑本秦悼王园因以皇城宜春旧苑为富国仓遂迁于此玉津园则五代之旧也今惟琼林金明最盛嵗以二月开命士庶纵观谓之开池至上已车驾临幸毕即闭嵗赐二府从官燕及进士闻喜燕皆在其间金明水战不复习而诸军犹为鬼神戯谓之旱教玉津半以种麦每仲夏驾幸观刈麦自仁宗后亦不复讲矣惟契丹赐射为故事宜春俗但称庶人园以秦王故也荒废殆不复治祖宗不崇园池之观前代未有也
　　太祖尝问赵中令礼何以男子跪拜而妇人不跪赵不能对询徧礼官皆无知者王贻孙祁公溥之子也为言古诗长跪问故夫即妇人亦跪也则天时妇人始拜而不跪因以太和中张建章渤海国记所载为证赵大赏天圣初明肃太后垂欲被衮冕亲祠南郊大臣争莫能得薛简肃公问即服衮冕陛下当为男子拜乎妇人拜乎议遂格礼九拜虽男子亦不跪贻孙之言盖陋矣简肃亦适幸其言偶中使当时有以贻孙所陈宻啓者则亦无及矣然天下至今服简肃之抗论也
　　母后加諡自东汉始本朝后諡初止二字明道中以章献明肃尝临朝特加四字至元丰中庆夀太皇太后上仙章子厚为諡议请于朝诏以太后功徳盛大四字犹惧未尽始仍故事遂諡慈圣光献自是宣仁圣烈与钦圣宪肃皆四字云
　　考异始仍故事当作姑仍故事诏云今以四字为諡大惧未足形容万一姑循故事而已宜以四字定諡
　　熙寜末年旱诏议改元执政初拟大成神宗曰不可成字于文一人负戈继又拟丰亨复曰不可亨字为子不成惟丰字可用改元丰
　　范鲁公质王祁公溥皆周朝旧相太祖受禅时质年四十四溥四十二在位俱二年质罢八年薨溥二十年薨雍容禅代之际疑间不生虽二人各有贤徳然太祖保全大臣亦前代所未有也质性本卞急好面折人过然以廉介自居未尝营生事四方馈献皆不纳太宗尝论前宰相以质循规矩慎名器持亷节为称溥寛厚喜荐导后进罢相时其父尚无恙犹常执子弟之礼不废贻永尚太宗女乃其子也
　　张伯玉皇祐间为侍御史时陈恭公当国伯玉首言天下未治未得真相故也由是忤恭公仁宗时眷恭公厚不得已出伯玉知太平州然亦惜其去宻使小黄门谕防劳之曰闻卿贫无虑朕当为卿治装翌日中防三司赐钱五万恭公犹执以为无例上曰吾业已许之矣卒赐之祖宗爱惜财用如此又见所以奬励言官之意也明肃太后上徽号初欲御天安殿即今大庆殿也王沂公争之乃改御文徳殿元祐初宣仁太后受册有司援文徳故事为请宣仁不许令学士院降诏苏子瞻当制颇斥天圣之制犹以御文徳为非是既进本宣仁批出曰如此是彰先姑之失可别作一意但言吾徳薄不敢比方前人闻者无不畏服是嵗册礼止御崇政殿考异按子瞻草诏云矧予凉薄常慕谦虚岂敢躬御治朝自同先后处之无过之地乃是爱君之深内批常慕字以下二十六字防意稍涉今是不免有昔非之议可叙述太皇太后硕徳实不及章献不敢必依章献御文徳殿故事宜三省改此意进入
　　韩魏公为英宗山陵使是时两宫尝为近侍奸人所间一日侵夜忽有中使持帷御封至魏公持之久不发忽自起赴烛焚之使者惊恳曰有事当别论奏安可輙焚御笔公曰此某事非使人之罪也归但以此奏知卒焚之有顷外传有中使再至公亟出迎问故曰得防追前使人取御封公曰不发焚之矣二使归报慈圣太后叹息曰韩琦终见事逺有断
　　考异英宗当作仁宗
　　大辽国信书式前称月日大宋皇帝谨致书于大辽国徽号皇帝阙下入辞次具使副全衔称今差某官充某事国信使副有少礼物具诸别幅奉书陈贺不宣谨白其辞率不过八句回书其前式同后具所来使衔称今某官等回専奉书陈谢不宣谨白不具副使衔辞亦不过八句元祐间宣仁太后临朝别遣太后使副以皇帝书达意式皆如前但云今差某官充太皇太后某使尔贺书亦如之
　　元祐垂吕司空晦叔当国元日欲率羣臣以天圣故事请太后同御殿行庆防称贺之礼宣仁谦避不从止令候皇帝御殿礼毕百官内东门拜表而已苏子容当制作手诏云顾惟菲凉岂敢比隆于先后其在典法亦当几合于前规是嵗进春帖子其一篇云上夀春朝近外廷诏恩不许防公卿即时二史书谦徳只使羣官进姓名
　　国朝典礼初循用唐开元礼旧书一百五十卷太祖开寳中始命刘温叟卢多逊扈防三人补缉遗逸通以今事为开寳通礼二百卷又义纂一百卷以发明其防且依开元礼设科取士嘉祐初欧阳文忠公知太常礼院复请续编以姚辟苏洵掌其事为太常因革礼一百卷议者病其太简元丰中苏子容复议以开寳通礼及近嵗详定礼文分有司仪注沿革为三门为元丰新礼不及行至大观中始修之郑达夫主其事然时无知礼旧人书成颇多抵牾后亦废
　　士大夫家庙自唐以后不复讲庆歴元年郊祀赦聴文武官皆立庙然朝廷未尝讨论立为制度无所遵守故久之不克行皇祐二年初祀明堂宋莒公为相乃始请下礼官定议于是请平章事以上立四庙东宫少保以上立三庙而其详皆不尽见文潞公为平章事首请立庙于洛终无所考据不敢轻作至和初知长安因得唐杜佑旧庙于曲江犹是当时旧制一堂四室旁为两翼嘉祐初遂仿为之两庑之前又加以门以其东庑藏祭器西庑藏家牒祊在中门之右省牲展馔涤濯等在中门之左别为外门置庖厨于中门外之东南堂中分四室用晋荀安昌公故事作神板而不为主唐周元阳祀録以元日寒食秋分冬夏至为四时祭之节前祭皆一日致斋在洛则以是祭或在他处则奉神板自随仿古诸侯载迁主之义公元丰间始致仕归洛前此在洛无几则庙不免犹虚设乃知古今异制终不可尽行也父没称皇考于礼本无见王制言天子五庙曰考庙王考庙皇考庙显考庙祖考庙则皇考者曽祖之称也自屈原离骚称朕皇考曰伯庸则以皇考为父故晋司马机为燕王告祔庙文称敢昭告于皇考清恵亭侯后世遂因不改汉议宣帝父称蔡义初请諡为悼曰悼太子魏相以为宜称尊号曰皇考则皇考乃尊号之称非后世所得通用然沿习已久虽儒者亦不能自异也考异曲礼祭父曰皇考此云父没称皇考于礼本无见非也
　　治平中议濮安懿王称号学士王禹玉中丞吕献可谏官范景仁司马君实等皆谓宜称皇伯此固显然不可欧阳永叔为防政尤诋之五代史书追尊皇伯宗儒为宋州刺史所以深着其説然遂欲称考则不免有两统贰父之嫌故议者纷然久不决慈圣光献太后内出手诏令称亲当时言官亦力争而止以诸侯入继古未有也自汉宣帝以来始见之魏相以为宜称皇考此固亡乎礼之礼而哀帝称定陶王为恭皇安帝称清河王为孝徳皇则甚矣礼以王以皇以显冠考犹是尊称若举諡而加皇乃帝号既不足辨父子子而爵父此正礼之所禁也曽子固尝着议以为父没之通称施于为人后之义为无嫌此盖附永叔之意当时羣议既不决故仍旧但称濮安懿王盖难之也
　　考异时吕献可为御史知杂范景仁为翰林学士此云吕中丞范谏官非也曾子固谓皇考一名而为説有三如礼之皇考则曾祖也汉宣帝父称尊号曰皇考则加考以皇号也屈原称皇考曰伯庸之类则父没之通称也且言有可有不可者其剖析甚详而以悼园称皇立庙为非今二説中専举其父没之通称之一句以为附永叔之意亦未尽也若谓皇乃帝号则或曰皇考或举諡而加皇茍以为不可则一也岂得执一以为亡礼乎既以濮议称皇伯为显然不可又以称考为有两统贰父之嫌然则当何称乎欧阳公尝辨贰父则有之而非两统也然则两统或可以言嫌而贰父亦谓之嫌非也
　　皇祐治平天下财赋嵗入皆一亿万以上嵗费亦一亿万以上出入畧相当景徳官一万余员皇祐治平加二万余员景徳郊费六百万皇祐治平加一千万以上二者皆倍于景徳元丰中曾子固尝请欲推考所从来悉为裁损使嵗入如皇祐治平而禄吏奉郊之费同景徳止二者所省已半以类推之嵗入以亿万为率嵗但省三之一则三十年当有九亿万遂可以为十五年之蓄议格不行此虽论其大约未必尽然要之言节用似当畧仿此可以得实效愈于毛举自前琐碎徒为裁减之名而讫不能行也
　　仁宗庆歴初尝诏儒臣检讨唐故事日进五条数谕近臣以为有补其后久废元祐间苏子容为承防在经筵复请如故事史官学士采新旧唐书诸帝所行及羣臣献纳日进数事因诏讲读官遇不讲日各进汉唐故实二事子容仍于逐事后畧论得失大防当时遂以为例濮议廷臣既皆欲止称皇伯欧阳文忠力诋以为不然因引仪礼及五服勅云为人后者为其父母服则是虽出继而其本生犹称父母也是以汉宣帝光武皆尊其父称皇考时未有难之者惟司马君实在諌院独疏之云为人后而言父母此因服立文舍父母则无以为称非谓其得称父母也此殆政府欲欺罔天下之人以为皆不识文理若宣帝承昭帝之后以孙继祖则无嫌故可尊其父为皇考而不敢尊其祖为皇祖光武起布衣虽名中兴与创业同使自立七庙犹不为过况但止称皇考今上为仁宗子而称濮王为皇考则置仁宗何地乎文忠得此亦无以夺之谓称皇伯不然君实虽辩之力然无据依亦终不能夺文忠也
　　考异按两制等议谓礼律为父母报云者势当然不可云为叔伯报也赵大观又引去妇出母为证则当时论难非独温公而此云未有能难之者惟司马君实云云非也既云文忠得此亦无以夺之又云君实终不能夺文忠也则二者孰是况二公各持其论终未尝少屈乎
　　故事宰相食邑满万户始开国贾文元罢相知北京未满万户以出师佐平贝州功特封安国公其后以武胜军节度使入为祥源观使留京师请还节仁宗特置观文殿大学士宠之观文有大学士自文元始苏子容挽辞所谓大邦开国赏元勳秘殿升班宠旧臣是也故事台官皆御史中丞知杂与翰林学士互举其资任须中行员外郎以下太常博士以上曾任通判人未歴通判非特防不荐仍为里行此唐马周故事也议者颇病太拘难于应格熙寜初司马君实为中司已请稍变旧制及吕晦叔继为中司遂荐张戬王子韶二人皆京官也既而王荆公骤用李资深以秀州军事判官特除太子中允权监察御史里行命下宋次道当制封还词头已而次命李才元苏子容皆不奉诏盖谓旋除中允而命犹自选人而除也三人皆谪卒用资深近嵗有差遣合用京官特改官而除者自资深始也
　　国朝经筵讲读官旧皆坐干兴后始立盖仁宗时年尚防坐读不相闻故起立欲其近尔后遂为故事熙寜初吕申公王荆公为翰林学士吴冲卿知谏院皆兼侍讲始建议以为六经言先王之道讲者当赐坐因请复行故事下太常礼院详定当时韩持国刁景纯胡宇夫为判院是申公等言苏子容龚鼎臣周孟阳及礼官王汾刘攽韩忠彦以为讲读官曰侍盖侍天子非师道也且讲读官一等侍读仍班侍讲上今侍讲坐而侍读立不应为二申公等议遂格今讲读官初入皆坐赐茶唯当讲官起就案立讲毕复就坐赐汤而退侍读亦如之盖干兴之制也
　　邢昺自翰林侍讲学士以工部尚书知曺州仍旧职翰林侍讲学士外除自昺始张文节公知白求罢防知政事以刑部侍郎充翰林侍读学士知天雄军翰林侍读学士外除自知白始昺班翰林学士上从其官也

　　钦定四库全书
　　石林燕语卷二
　　宋　叶梦得　　撰
　　宇文绍奕　考异
　　周官坐而论道谓之三公者非人臣也王乃天子公五等诸侯自三公而下皆卿大夫尔古者以六卿兼三公通谓之卿唐制宰相对正衙皆立而不奏事开延英奏事始得坐非尊之也盖以其论事难于久立本朝范鲁公为相当禅代之际务従谦畏始请皆立则今经筵官初皆得坐者非以其师尊之亦以讲读难久立故也太祖开寳中召王昭素讲便殿太宗端拱中幸国子监召学官李觉讲皆赐坐此出一时特恩非讲官例也考异周官以太师太傅太保为三公论道经邦则坐而论道非谓五等诸侯也五等诸侯岂得云非人臣乎周官孤卿大夫与三公皆不同岂得云三公而下皆卿大夫乎三公不必备何必以卿兼公而通谓之卿乎周公位冢宰乃公兼卿也开寳中乃开寳元年端拱中亦端拱元年
　　应天府艺祖肇基之地祥符七年始建为南京诏即衙城为大内正殿以归徳为名当时虽降图营建而实未尝行天禧中王沂公为守始请减省旧制别为图以进亦但报闻其后夏文庄韩忠献张文定相继为守有请仅能修祥辉崇礼二门而已元丰间蘓子容自南京被召还朝复以为言但请以沂公奏先修归徳一殿约为屋百间神宗亦未暇也至今惟正门以真宗东封囬尝驻跸赐赦观酺赐名重熙颁庆楼犹是双门未尝改作内中唯有御制诗碑亭二余为守时已将倾頽其中榛莽殆不可入也
　　元丰官制行王禹玉为左仆射蔡持正为右仆射新省成即都堂礼上郎中员外郎迎于门外仆射拜讫升各判祥瑞案三道学士两省官贺于上中丞尚书以下百官班于庭下东西向仆射降阶就褥位直省官赞揖台吏引中丞出班北向致辞贺复位直省吏赞拜仆射答拜退即尚书省燕侍郎给舍以上及中丞学士皆与时有司定仪制以闻禹玉等拜辞神宗以官名始正特行之自后为相者初正谢即辞例従之故惟此一举而已
　　元丰官制行呉雍以左司郎中出为河北都转运使是时神宗方经营朔方有巡幸之意宻以委雍乃除直龙图阁都司除职自此始其后文及甫自吏部员外郎出知陜府潞公在洛便养为请欲以示优礼亦除直龙图阁郎官除职自此始皆非常例也故自是郎官出入皆未有得职者至元祐间范子竒自左司郎中除河北转运使范纯粹自右司郎中除京东转运皆除直龙图阁用呉雍例也
　　元丰五年官制初行新省犹未就仆丞并六曺寓治于旧三司司农寺尚书省及三司使廨舍七月成始迁入新省掲牓曰文昌府前为都省令在中仆射分左右凡为屋一千五百八十间有奇六曺列于后东西向为屋四百二十间有奇凡二千五百二十间有奇合四千一百间有奇时首拜王禹玉蔡持正为相至元祐绍圣间二人皆贬其后追治元祐党人吕申公司马温公吕汲公范忠宣刘莘老皆贬免者惟蘓公一人而已故言隂阳者皆谓凡居室以后为重今仆射不当在六曺前持正请迁遂迁旧七寺监移建如唐制既那其地步欲速成将作少监李诫总其事杀其间数工亦灭裂余为祠曺郎尚及居之议者惜其壮丽不逮前也契丹既修兄弟之好仁宗初隆绪在位于仁宗为伯故明肃太后临朝生辰正旦契丹皆遣使致书太后本朝亦遣使报之犹娣妇通书于伯母无嫌也至和二年宗真卒洪基嗣位宗真妻临朝则仁宗之弟妇也与隆绪时异众议每遣使但致书洪基使専达礼意其报亦如之最为得体元祐初宣仁临朝洪基亦英宗之弟因用至和故事
　　礼逮事父母则讳王父母不逮事父母则不讳王父母郑氏以逮为及识当是有知之称旧法祖父母私忌不为假元丰编勅修假寜令于父母私忌假下添入逮事祖父母者准此意谓生时祖父母尚存云尔然不当言逮事盖误用礼之文也原为此法者谓生而祖父母死则为不假存则为假所以别于父母也若谓逮事为及见之辞则礼云不逮父母者今遗腹子固有不及见父者矣而母则安有不及见者乎法初行安厚卿为枢宻适祖母忌祖母没时厚卿才二嵗疑而以问礼部郎官何洵直洵直虽知法官之误因欲迁就其説引子生三月而父名之以为天时一变为有识欲以三月为限断过矣今士大夫凡生而祖父母存者皆告假従立法者之意也
　　唐以宣政殿为前殿谓之正衙即古之内朝也以紫宸殿为便殿谓之上阁即古之燕朝也而外别有含元殿古者天子三朝外朝内朝燕朝外朝在王宫库门外有非常之事以询万民于宫中内朝在路门外燕朝在路门内盖内朝以见羣臣或谓之路朝燕朝以聴政犹今之奏事或谓之燕寝郑氏小宗伯注以汉司徒府有天子以下大防殿为周之外朝而萧何造未央宫言前殿则宜有后殿大防殿设于司徒府则为外朝而宫中有前后殿为内朝燕朝盖去周犹未逺也唐含元殿宜如汉之大防殿宣政紫宸乃前后殿其沿习有自来矣方其盛时宣政盖常朝日见羣臣遇朔望陵寝荐食然后御紫宸旋传宣唤仗八阁宰相押之由閤门进百官随之入谓之唤仗入阁紫宸殿言阁犹古之言寝此御朝之常制也中世乱离宣政不复御正衙立仗之礼遂废惟以只日常朝御紫宸而不设仗敬宗始复修之因以朔望陈仗紫宸以为盛礼亦谓之入阁误矣
　　唐正衙日见羣臣百官皆在谓之常防唤仗入阁百官亦随以入则唐制天子未尝不日见百官也其后不御正衙紫宸所见惟大臣及内诸司百官俟朝于正衙者传闻不坐即退则百官无复见天子矣敬宗再举入阁礼之后百官复存朔望两朝至五代又废故后唐明宗始诏羣臣每五日一随宰相入见谓之起居时李琪为中丞以为非礼请复朔望入阁之礼明宗曰五日起居吾思见羣臣不可罢朔望入阁可复遂以五日羣臣一入见中兴便殿为起居朔望天子一出御文明前殿为入阁迄本朝不改元丰官制行始诏侍従官而上日朝垂拱谓之常参官百司朝官以上每五日一朝紫宸为六参官在京朝官以上朔望一朝紫宸为朔参官遂为定制
　　古者天子之居总言宫而不名其别名皆曰堂明堂是也故诗言自堂徂基而礼言天子之堂初未有称殿者秦始皇纪言作阿房甘泉前殿萧何传言作未央前殿其名始见而阿房甘泉未央亦以名宫疑皆起于秦时然秦制独天子称陛下汉有鲁灵光殿而司马仲达称曺操范缜称竟陵王子良皆曰殿下则诸侯王汉以来皆通称殿下矣至唐初制令惟皇太后皇后百官上疏称殿下至今循用之盖自唐始也其制设吻者为殿无吻不为殿矣
　　本朝未定六参之制百官日俟朝于前殿者便殿初引班常以四色官一人立垂拱门外亢声唱前殿不坐及宰相便殿奏事毕即复出押百官虚拜于前殿庭下而散其宰相遇奏事日髙皆不复押亦百官以序自拜于陛下而出韩魏公为相在位久遂更不押班王乐道为中丞力击之以为不臣其言虽过然当时议者犹以无故不押班为非礼故司马君实代乐道以辰时二刻前朝退则押班过则免遂以为例
　　前世常患加役流法太重官有监驱之劳而配者有道路奔亡困踣之患蘓子容元丰中建议请依古置圜土取当流者治罪讫髠首钳足昼夜居作夜则置之圜土满三嵗而后释未满嵗而遇赦者不原既释仍送本乡讥察出入又三嵗不犯乃聴自如崇寜中蔡鲁公始行之人不以为善也
　　集贤院学士故事初不分髙下但以为名而品秩自従其官故呉正肃公以前执政资政殿大学士刘原甫以従官翰林侍读学士皆以疾换授盖不为要职也然在学士之列视待制则为优故元厚之以天章阁待制知南京仁宗即位亦特换授是嵗迁龙图阁直学士知广州蘓子容罢知制诰知亳州再遇赦遂复此职尝请别其品秩不报故其谢表云惟丽正图书之府盛开元礼乐之司在外馆之地则为闲正学士之名则已重先朝着令或自二府公台而践更近例迁官皆由两省丞郎而兼领又云惟其恩数之优当有官仪之别亦尝自言于公府岂敢取必于佥谐
　　考异集贤院学士钱若水陈恕郭贽皆自前执政除非独呉正肃也吕祐之吕文仲李维盛度皆自翰林学士晁逈自翰林学士承旨除非独刘原甫也李行简自龙图阁待制除非独元厚之也又有自集贤院学士除待制者陈升之李大临陈绎曽布邓绾沈括丰稷皆是其除龙图阁直学士者陈尧咨任布任中师魏瓘吕居简李东之李参孙长卿吕溱宋敏求皆是亦非独元厚之也邓绾自御史中丞得罪元丰元年正月复除待制则是时集贤院学士次于待制矣苏子容罢知制诰嵗余防恩知婺州亳州入勾当三班院加集贤院学士此云罢知制诰而知亳州再遇赦遂复此职非也
　　国朝讲读官初未有定制太宗始命吕文仲为侍读继而加翰林侍读寓直于御书院文仲官著作佐郎但如其本官班而已真宗初即位杨文庄公徽之为枢宻直学士以老求罢徽之尝为东宫官乃特置翰林侍读学士以命之并授文仲夏侯峤三人又以邢昺为翰林侍讲学士始升其班次翰林学士禄赐并与之同设直庐于秘阁侍读更直侍讲长上
　　讲读官自杨文庄等后冯元鲁宗道皆以龙图阁直学士兼侍读髙若讷以天章阁待制兼侍读皆不加翰林及学士之名读官初无定职但従讲官入侍而已宋宣献夏文庄为侍读学士始请日读唐书一传仍防释义理后遂为定制
　　考异冯元鲁宗道皆兼侍讲此云侍读非也
　　唐有翰林侍书学士柳公权尝为之太祖平蜀王着蜀人善书为赵州隆平县主簿或荐其能书召为卫尉寺丞史馆只使详定急就章等后遂以为翰林侍书而不加学士之名盖惜之也自着后不复除人着后官亦不显有翰林学士王著者自别一人非此人也王君玉琪为馆阁校勘晏元献以前执政留守南京辟为签书留守判官公事诏特令带旧职従之馆职外除自君玉始
　　神宗初欲为韩魏公神道碑王禹玉为学士宻诏禹玉具故事有无禹玉以唐太宗作魏徴碑髙宗作李勣碑明皇作张説碑徳宗作段秀实碑及本朝太宗作赵普碑仁宗作李用和碑六事以闻于是御制碑赐魏公家或云即禹玉之辞也
　　唐制门下省有文馆中书省有集贤殿书院皆以藏图书文馆即修文馆也武徳初置设生徒使习书选京官五品以上为学士六品以上为直学士及使他官领直馆武后垂拱后以宰相兼领馆务中宗景龙中置大学士至开元初乾元殿写四部书置乾元院后改丽正修书院又改集贤直学士等官畧如文自是宰相皆带文集贤大学士遂为故事
　　梁迁都汴贞明中始于右长庆门东北设屋十余间谓之三馆盖昭文集贤史馆也初极卑隘太宗太平兴国中更命于左升龙门里旧车辂院地改作置集贤书于东庑昭文书于西庑史馆书于南庑赐名崇文院犹未有秘书省也端拱中始分三馆书万余卷别为秘阁命李至兼秘书监宋泌兼直阁杜镐兼校理三馆与秘阁始合为一故谓之馆阁然皆但有书库而已元丰官制行遂改为秘书省
　　唐贞观初始置史馆于门下省以他官兼领秩卑者以为直馆宰相莅修撰开元中李林甫为监修国史始迁于中书省复置史馆修撰迄五代遂为故事本朝乾徳初首以赵韩王监修国史修撰之外复有编修校勘勘书校勘编修随时创制不一旧但以书库吏抄録报状论次其后遂命进奏院及诸司凡诏令等皆闗送开寳后命中书枢宻皆书时政记以授史官淳化中张秘请别置起居院为左右史之职以梁周翰李宗谔为之凡长春崇徳殿宣谕陈列事中书以时政记记之枢宻院则本院记之其余百司封拜除授沿革制置等事皆悉记録月终送史馆而起居郎舍人分直崇政殿别记言动为起居注元丰官制行左右史所书如旧各为防于两后省史馆归之著作局国史院有故则置假左散骑常侍防为之而后始以宰相监修
　　梁改枢宻院为崇政院因置直崇政院唐庄宗复旧名遂改为枢宻院直学士至明宗时安重诲为枢宻使明宗既不知书而重诲又武人故孔循始议置端明殿学士二人専备顾问以冯道赵鳯为之班翰林学士上盖枢宻院职事官也本朝枢宻院官既备学士之职浸废然犹防食枢宻使防每文徳殿视朝则升殿侍立亦不多除人官制行乃与学士皆为职名为直学士之冠不枢宻院升殿侍立为枢宻都承旨之任每吏部尚书补外除龙图阁学士户部以下五曺则除枢宻直学士相呼谓之宻学
　　元昊请和欧公具当时议论有三一曰天下困矣不和则不能支少屈就之可以纾患一曰羌夷险诈虽和而不敢罢兵则与不和无异是空包屈就之羞全无纾患之实一曰自屈志讲和之后退而休息练兵训卒以为后图三説皆力破之以为不和害少和则害多因言方今不羞屈志急欲就和之人其类有五不忠于陛下者欲急和谓数年以来庙堂劳于斡运边鄙劳于戎事茍欲避此勤劳自偷目下安逸他时后患任陛下独当也无识之人欲急和谓和而偷安利在目下和后大患伏而未发也奸邪之人欲急和谓寛陛下以太平无事而望圣心怠于庶事因欲进其邪佞惑乱聪明也疲兵懦将欲急和谓屡败之军不知得人则胜但惧贼来常败也陜西之民欲急和谓其困于调发诛求也五者惟陜西之民可因宣抚使告以朝廷非不欲和而贼未逊顺之意其余可一切不聴使大议不沮而善算有成本朝宰相自建隆元年至元祐四年一百三十年凡五十人自元祐五年至今绍兴六年四十六年凡二十八人几倍于前也
　　故事制科分五等上二等皆虚惟以下三等取人然中选者亦皆第四等独呉正肃公尝入第三等后未有继者至嘉祐中苏子瞻子由乃始皆入第三等已而子由以言太直为考官胡武平所駮欲黜落复降为第四等设科以来止呉正肃与子瞻入第三等而已故子瞻谢启云误占久虚之等
　　官制行内两省诸防照壁自仆射而下皆郭熙画树石外尚书省诸防照壁自令仆而下皆待诏书周官苏子容时为吏部侍郎谢幸省进官表云三朝汉省已叨过辇之恩六典周官愿谨书屏之戒
　　元丰间三佛齐注辇国入贡请以所贡金莲花真珠龙脑依其国中法亲撒于御座谓之撒殿诏特许之御延和殿引见使跪撒于殿柱外前未有也注辇在广州南水行约四千里至广州三佛齐南蛮别种与占城国为邻
　　国朝三公官未始兼备惟元丰末年文潞公守太尉雍王曺王守司空富郑公曺济阳守司徒皆同一时其后宣和间蔡鲁公为太师王将明为太傅郑达夫为太保方相继两见
　　元丰三年髙丽入贡有日本国车一乗正使柳洪副使朴寅亮先致意馆伴官云诸侯不贡车服诚知非礼但本国欲中朝畧见日本工拙尔诏特许进
　　内香药库在謻门外凡二十八库真宗赐御制七言二韵诗一首为库额曰每嵗沉檀来逺裔累朝珠玉实皇居今辰内府初开处充牣尤宜史笔书
　　唐正衙宣政殿庭皆植松开成中诏入阁赐对官班退立东阶树下是也殿门外复有药树元防之诗云松间待制应全逺药树监搜可得知自晋魏以来凡入殿奏事官以御史一人立殿门外捜索而后许入谓之监搜御史立药树下至唐犹然太和中始罢之
　　考异宣政殿庭东西有四松非皆植松也诏书乃开成元年正月赐对当作次对唐制百官入宫殿门必搜非止为奏事官也药树有监搜御史监搜位非泛用御史一人亦非立也太和元年诏今后坐朝众僚既退宰臣复进奏事其监搜宜停止谓宰臣勿搜非皆罢也
　　髙丽自端拱后不复入贡王徽立尝诵华严经愿生中国旧俗以二月望张灯祀天神如中国上元徽一夕梦至京师观灯若宣召然徧呼国中尝至京师者问之畧皆梦中所见乃自为诗识之曰宿业因縁近契丹一年朝贡几多般忽防舜日龙轮召便侍尧天佛防观灯熖似莲丹阙逈月华如水碧云寒移身幸入华胥境可惜终宵漏滴残防神宗遣海商喻防使来朝遂复请修故事余馆伴时见初朝张诚一馆伴语録所载云尔







</div>
    <div class="pagination">
<span class="current-page">1</span><a href="石林燕语_page2.html">2</a><a href="石林燕语_page3.html">3</a><a href="石林燕语_page4.html">4</a><a href="石林燕语_page5.html">5</a><a href="石林燕语_page6.html">6</a><a href="石林燕语_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
