<!DOCTYPE html>
<html>
<head>
    <meta charset="UTF-8">
    <title>说郛 - 第 258 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 258 页/共 601 页</h1>
    <div class="content">　　阚泽字德润在母胞八月叱声震外年十三梦见名字炳然在月中
　　董昆字文通为大农帑丞坐无完席
　　陈业字文理业兄度海倾命时依止者五六十人骨肉消烂而不可辨别业仰皇天誓后土曰闻亲戚者必有异焉因割臂流血以洒骨上应时受血余皆流去魏朗字少英为郡功曹佐正旦掾吏顾龛被裘以加朝服朗以裘非臣服龛不敬勑卒撤去龛恚而不聴朗右手鸣鼓左手撤裘以闻府君喜朗遂退龛以朗代之朗辞病不就
　　贺劭为人美容止与人交久益敬之在官府常着韈希见其足
　　陈修字奉先为豫章太守防事荐编絶不改易郡风俗不整常卷坐席唯徐穉李贽数诣问乃待以殊礼焉













　　益都耆旧传【陈夀】
　　杨田为成都文学掾少治易晓占忽有风起太守问田答曰南方有荐木实者色黄赤顷之五官掾献橘数苞
　　赵瑶为阆中令时西州遭旱瑶率掾吏斋戒于灵星池归咎自责稽首流血应时大雨
　　洛下闳字长公明晓天文隠于洛下武帝征待诏太史于地中转浑天改颛顼厯作太初厯拜侍中不受曰后八百嵗此厯差一日当有圣人定之
　　汉武帝时蜀张寛为侍中从祀甘泉至渭桥有女子浴于渭水乳长七尺上怪其异遣问之女曰帝后第七车知我已知寛在第七车对曰天星主祭祀者斋戒不洁则女人星见
　　李孟元修易论语大义畧举质性恭顺与叔子就同居就有痼疾孟元推所有田园悉以让就夫妇纺绩以自供给
　　赵闳字温柔幼时读尚书黙识其音句
　　朱仓字卿云之蜀从处士张宁受春秋籴小豆十斛屑之为粮闭户精诵宁矜之敛得米二十石仓不受一粒郭贺拜荆州刺史明帝巡狩到南阳特见嗟叹赐以三公之服黼黻旒冕勅云幨帷露冕使百姓见此衣服以彰其德
　　张松为人短小放荡不治节操然识达精果有才干刘璋遣诣曹公曹公不甚礼公主簿杨修深器之白公辟松公不纳修以公所撰兵书示松松晏饮之间一看便闇诵修以此益竒之
　　广汉冯颢为谒者逐单于至云中大将军梁冀遣人求鹰止晋阳舍人不避颢收之使人挈鹰而亡颢追捕甚急冀辞乃止
　　张充为州治中从事刺史每日坐髙床为从事设单席于地
　　张霸字伯饶为防稽太守举贤士劝请敎授一郡慕化但闻书声又野无遗冦民语曰上乌呜哺父母府中诸吏皆孝友
　　何只字君肃汶山夷不安以只为汶山太守民夷服信迁广陵后夷反叛辞曰令得前何府君乃能安我耳时难复屈祗挟族人为之汶山复得安
　　柳宗字伯骞为治中与人交结久而益亲其所拔进皆世所称致位牧守乡里为之语曰得黄金一笥不如柳伯骞所识
　　何祗梦桑生井中赵直占曰桑非井中之物桑字四十八君寿恐不过此祗年四十八而卒
　　杨子拒妻者刘懿公女也字恭璞贞静达礼有四男二女拒早亡敎遵闺门动有法则长子元琮常出饮酒自舆而归母不见十日因诸弟谢过乃数责之曰夫饮食有节不至流湎者礼也汝乃沈荒慢而无礼自为败首何以帅先诸弟

　　楚国先贤传【张方】
　　黄香字文强江夏人博览传记羣书无不涉猎京师号曰天下无双江夏黄香
　　孟宗字恭武至孝母好食笋宗入林中哀号方冬为之出因以供养时人皆以为孝感所致
　　石伟字公操南郡人仕吴为光禄大夫吴建威将军王戒亲诣伟大康二年诏以伟为议郎加二千石秩以终厥身伟遂阳狂久竟不受
　　隂嵩字文玉南阳新野人卫尉兴从祖兄也少丧父母与叔父居恭谦婉顺温良节俭王莽末义兵初起乃与叔父避世苍梧后征拜谒者以叔父忧弃官张掖孙隽字文英与李元礼俱娶太尉桓焉女时人谓桓叔元两女俱乘龙言得壻如龙也
　　韩塈将终遗言曰夫俗奢示之以俭俭则节之以礼厯见前世送终过制失之甚也若曹敬闻吾言敛以时服以土藏穿毕使送之以瓦器慎勿有増益也李善字次孙南阳人也本同县李元苍头建武中元家死没产孤儿续始生善亲自哺养世祖拜善及续并为太子舍人善显宗时辟公府时以能治剧再迁日南太守从京师之官道经南阳李元塜未至一里乃脱服持劒去草及拜墓哭泣甚悲身炊防自执俎鼎以修祭应余字子正为郡功曹是时吴蜀不宾山民皆叛余与太守东方衮迸力得出贼便射衮余以身当箭被七疮因谓贼曰我以身代君已被重疮若身死君全殒殁无恨因仰天号泣涕血俱下如雨贼见其义烈释衮不害







　　襄阳耆旧传【习凿齿】
　　宋玉
　　宋玉者楚之鄢人也故宜城有宋玉冢始事屈原原既放逐求事楚友景差景差惧其胜已言之于王王以为小臣玉让其友友谢之复言于王玉识音而善文襄王好乐爱赋既美其才而憎之似屈原也曰予盍从俗使楚人贵子之德乎对曰昔楚有善歌者始而曰下里巴人国中属而和之者数百人既而曰阳春白雪朝日鱼离国中属而和之者不至十人含商吐角絶伦赴曲国中属而和之者不至三人矣其曲弥髙其和弥寡
　　厐德公
　　后汉厐德公襄阳人居岘山之南未尝入城府躬耕田里夫妻相待如宾琴书自娱覩其貌者肃如也荆州牧刘表数延请不能屈乃自往之诸葛孔明每至公家独拜公于牀下公殊不令止司马德操尝造公值公渡沔上先人墓操径入堂上呼德公妻子使作黍徐元直向言有客即来就公谈论妻子皆奔走供设德操少德公十嵗以兄事之呼作厐公也人乃谓公是德公名非也后遂携其妻子登鹿门山托言采药因不知所在从子统
　　厐统
　　统字士元少未有识者惟德公重之年十八使诣司马德操德操与语自昼达夜乃叹息曰德公诚知人此实盛德也必南州士之冠冕由是显名后刘备访世事于德操曰后生俗士岂识时务识时务者在乎俊杰此间有卧龙凤雏备问谁曰诸葛孔明厐士元也
　　王逸
　　后汉王逸字叔师南郡宜城人元初中举上计吏为校书郎累至侍中着楚词章句行于世其赋诔书论及杂文凡二十一篇作汉诗百二十三篇子延寿字文考作灵光殿赋蔡邕亦造此赋未成及见甚竒之遂辍翰曽有竒梦恶之作梦赋以自励后溺死
　　蔡瑁
　　后汉蔡瑁字德珪襄阳人性豪自喜少为魏武所亲刘琮之败武帝造其家入瑁私室呼见其妻子谓曰德珪故忆往昔共见梁孟星孟星不见人时否闻今在此那得面目见卿邪是时瑁家在蔡洲上屋宇甚好四墙皆以青石结角婢妾数百人别业四五十处汉末诸蔡最盛
　　杨虑
　　后汉杨虑字威方襄阳人少有德行为沔南冠冕州郡礼重诸公辟命皆不能屈年十七而夭门徒数百人宗其德范号为徳行杨君许洗是虑同里人少师虑为魏武从事中郎事刘备昔在刘表坐论陈元德者其人也虑弟仪
　　繁仲皇
　　后汉繁仲皇襄阳人为青州刺史自尔以来虽无名德重位世世作书生门戸
　　习融
　　后汉习融襄阳人有德行不仕子郁字文通为黄门侍郎封襄阳公
　　习温
　　习温识度广大厯长沙武昌太守选曹尚书广州刺史从容朝位三十年不立名迹不结权豪饮酒一石乃醉有别业在洛上每休沭常宴其中长子宇执法郎曽取急趋车乘道从甚盛温怒杖责之曰吾闻生于乱世贵而能贫始可以亡患况复以侈靡竞乎
　　黄承彦
　　黄承彦髙爽开朗为沔南名士谓孔明曰闻君择妇身有丑女黄头黒面才堪相配孔明许即载送之时人以为笑乐乡里为之谚曰莫作孔明择妇正得阿承丑女
　　马良
　　蜀马良字季常襄阳宜城人也兄弟五人并有才名而良称白眉先主领荆州辟良为从事
　　廖化
　　蜀廖化本名淳中卢人也世为沔南冠族为闗羽前将军主簿败没于吴思向刘备乃诈死因将老母昼夜西奔备于秭归备大悦以为宜都太守后为亮叅军
　　董恢
　　蜀董恢字休绪襄阳人事先主为宣信中郎诸葛辟为丞相府属迁巴郡太守侍中董允等共期游宴即命解
　　李衡
　　吴李衡字叔平襄阳人习竺以女英习配之汉末为丹阳太守衡每欲治家事英习不聴后宻遣客十人往武陵龙阳泛洲上作宅种橘千株临死勅儿曰汝母每怒吾治家事故穷如是然吾州里有千头木奴不责汝食嵗上匹绢亦当足用尔衡既亡后二十余日儿以白英习曰此当是种柑也汝家失十客来七八年必汝父遣为宅汝父恒称太史公言江陵千树橘当封君家吾答云士患无德义不患不富若贵而能贫方好尔用此何为吴末衡柑成嵗得绢数千匹家道富足晋咸康中其宅上枯树犹在
　　韩系伯
　　齐韩系伯襄阳人也事父母谨隣居种桑树于界上为志系伯以桑枝防妨他地迁数尺隣畔随复侵之系伯辄更改种隣人慙愧还所侵地躬往谢之
　　郭祖湥
　　梁郭祖湥襄阳人也武帝溺情内敎朝政纵弛祖深舆衬诣阙上封事
　　蔡道贵
　　齐蔡道贵襄阳人拳勇秀出当时以比闗羽张飞
　　鱼
　　梁鱼襄阳人白晢美姿容凡五为太守卒官


　　长沙耆旧传【刘彧】
　　刘寿
　　太尉寿少遇相师相曰凡鼻为气戸君鼻大贵之象顺帝时为洛阳令嵗时亢旱天子祈雨不得寿暴身阶庭告诚引罪自晨至中紫云沓起甘雨登降人为之歌曰天久不雨蒸人失所大王自出祝令特苦精符感应滂沱下雨
　　文防
　　文防字仲孺为郡功曹时霖雨废民业太守忧悒召防补戸曹掾防奉敎斋戒在社三日夜梦见白头翁谓曰尔来何迟防具白所梦太守曰昔禹梦青绣衣男子称沧水使者禹知水脉当通若掾此梦将其比也明日果大霁
　　徐伟
　　徐伟奴善叛知识欲为伟售之伟曰不可奴往当复逃亡岂可虚受其价亷平义正若此
　　虞芝
　　虞芝州命辟南阳从事太守张忠连姻王室罪名入重芝依法执按刺史畏势召芝芝曰吾年往志尽譬如八百钱马死生同价且欲立效于明时耳遂投去




</div>
    <div class="pagination">
<a href="说郛_page257.html">上一页</a><span>...</span><a href="说郛_page253.html">253</a><a href="说郛_page254.html">254</a><a href="说郛_page255.html">255</a><a href="说郛_page256.html">256</a><a href="说郛_page257.html">257</a><span class="current-page">258</span><a href="说郛_page259.html">259</a><a href="说郛_page260.html">260</a><a href="说郛_page261.html">261</a><a href="说郛_page262.html">262</a><a href="说郛_page263.html">263</a><span>...</span><a href="说郛_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
