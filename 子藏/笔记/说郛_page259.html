<!DOCTYPE html>
<html>
<head>
    <meta charset="UTF-8">
    <title>说郛 - 第 259 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 259 页/共 601 页</h1>
    <div class="content">







　　零陵先贤传【司马彪】
　　刘巴
　　刘先主欲遣周不疑就刘巴学巴曰昔游荆北时渉师门记问之学不足纪名犹天之南箕虚而不用赐书乃欲贤甥摧鸾凤之翮游燕雀之宇将何以啓明之哉
　　郑产
　　郑产零陵人为白土乡啬夫时民家产子一嵗辄出口钱以故贫家鲜有举子者产劝百姓勿杀子口钱皆为代出郡县具以闻上钱因得免改白土曰更生乡
　　叶谭
　　叶谭字令思零陵人少负节操未几举孝亷王济谓谭曰君吴楚人也亡国之余有何秀异而应斯举谭曰君不闻明珠大贝独生江海之滨乎武子为之黙然
　　蔡伦
　　蔡伦字仲敬零陵人少负才名官常侍造纸有声

　　广州先贤传【邹闳甫】
　　丁宻苍梧人非家织布不衣非已种耕菜菓不食丁茂字仲虑交阯人至孝母终负土成坟列树松栢白鹿游乎左右
　　顿琦字孝异苍梧人至孝母防琦独身立坟厯年乃成居丧逾制感物通灵白鸠栖庐侧见人辄去见琦而留董正字伯和渤海人也隠士南阳车遂字德阳闻正令名不逺万里径来就正正道同志合恩如伯仲数年中遂得病正为倾家救恤疾笃命絶停尸于堂殡敛之礼如同生身自送丧于南阳
　　尹牙字猛德合浦人太守南阳满宠忧见顔色常用怪焉牙造膝伏见明府四节悲叹有惨瘁之思者何也宠曰父为周张所害重仇未报是以长愧也牙乃佣仆自贬吏役而至于宛陵与张校圉交通竭节于张伺其隙出入三年乃先醉张左右近侍以夜解纵诸马令之乱骇张果出问其故牙即用手刅张首而去
　　广州先贤传【阙名】
　　顿
　　顿琦至孝母丧感慕哀声不絶有飞鳬白鸠栖庐侧见人即去见琦而留又丁宻遭父艰致飞鳬一双游庐旁小池见人则驯附如家所畜后遭母丧宻归至所居一宿故双鳬复游戏池中
　　廖冲
　　廖冲明经修行武帝好儒学招天下名士冲与焉比上耄荒诸子皆嚚汰冲叹曰根本拨矣天下能久治乎
　　梅鋗
　　梅鋗家浈水上从吴苪定百粤有功梅岭因鋗封地得名后鋗将庾胜兄弟居守又名太庾岭非谓岭上有梅也
　　罗威
　　罗威性至孝遇寒常以身温蓆母乃寝夏月必撤帐而卧曰吾供蚊蚋恐去齧老母也遇老稚负戴于途即为代其任邑人化之















　　闽川名士传【黄璞】
　　周匡物
　　周匡物字几本漳州人为元和十二年王播榜下进士及第时以歌诗著名初周以家贫徒步应举落魄风尘怀刺不偶路经钱塘江乏僦船之资久不得济乃于公馆题诗云万里茫茫天堑遥秦皇底事不安桥钱塘江口无钱过又阻西陵两信潮郡牧出见之乃罪津吏至今天下津渡尚传此诗讽诵舟子不敢取举选人钱者自此始也
　　林藻
　　贞元中杜黄裳知举试珠还合浦赋进士林藻赋成凭几假寝梦人谓之曰君赋甚佳但恨未叙珠来去之意尔藻悟视其草乃足四句其年擢第谢恩黄裳谓曰唯林生叙珠来去之意若有神助
　　王播
　　王播年五十始登第同年陈通方年最少因戱拊播背曰王老王老奉赠一第言日暮途逺便同赠官也播曰拟应三篇通方曰一之谓甚其可再乎王衔之及为相通方竟为所困而终













　　西州后贤志【常璩】
　　闻之善志者述而不作序事者实而不华是以史迁之记详于秦汉班生之书备乎哀平皆以世及事迩可得而言也西州自奉圣晋后俊玮倜傥之士或修德让行止从时或播功立事羽仪上京策勲王府甄名史録侔于先贤防遇丧乱轧遘华夏颠坠典籍多族祖武平府君愍其若斯乃操简援翰拾其遗阙然但言三蜀巴汉未列又务在举善不必珍异揆之耆旧竹素宜阐今更撰次损益足铭后观凡二十人缀之斯篇虽行故坠没大较举其一隅
　　卫尉散骑常侍文立广休
　　散骑穆穆诚感圣君
　　西河太守柳隠休然
　　西河烈烈秉义居真
　　汉嘉太守司马胜之兴先
　　汉嘉克让谦德之伦
　　郫令州主簿常助修业
　　郫君謇谔自固底身
　　江阳太守何随季业
　　江阳皎皎命世清淳
　　梓潼太守王化伯逺
　　梓潼矜矜在险能平
　　太子中庻子陈寿承祚
　　庻子稽古迁固并声
　　汉中太守李宓令伯
　　汉中韪才盖羣生
　　犍为太守杜轸超宗
　　犍为卬卬友于是令
　　给事中任熈伯逺
　　给事温恭尚德蔑荣
　　中书郎王长文德隽
　　中书渊识寳道韬明
　　大长秋寿良文淑
　　长秋忠肃明允笃诚
　　大司农西城公何攀惠兴
　　司农运筹思侔良平
　　少府成都威侯李毅允刚
　　少府果壮文武是经
　　衡阳内史杨邠岐之
　　衡阳固节隠然不倾
　　尚书三州都费立建熙
　　尚书凖绳古之遗直
</div>
    <div class="pagination">
<a href="说郛_page258.html">上一页</a><span>...</span><a href="说郛_page254.html">254</a><a href="说郛_page255.html">255</a><a href="说郛_page256.html">256</a><a href="说郛_page257.html">257</a><a href="说郛_page258.html">258</a><span class="current-page">259</span><a href="说郛_page260.html">260</a><a href="说郛_page261.html">261</a><a href="说郛_page262.html">262</a><a href="说郛_page263.html">263</a><a href="说郛_page264.html">264</a><span>...</span><a href="说郛_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
