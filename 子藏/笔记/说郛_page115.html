<!DOCTYPE html>
<html>
<head>
    <meta charset="UTF-8">
    <title>说郛 - 第 115 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 115 页/共 601 页</h1>
    <div class="content">　　释氏之愿儒者所谓志也志则欲逺大逺大则成志在万里则行不千里而已也
　　古镜悬而旋入之四平扣之玉声
　　参寥徙兖布衣李南式家甚贫供蔬菽洗补恩为甚笃他日为曾子开言之子开曰吾軰当为公报之使知为善之效
　　马骡驴阳类起则先前治用阳药羊牛驼隂类起则先后治用隂药故兽医有二种

　　林下偶谭【吴氏】
　　退之惭笔
　　王黄州以昌黎祭裴太常文甔石之储常空于私室方丈之食每盛于賔筵为惭笔葢不免类徘陈止斋亦以昌黎顔子不贰过论为惭笔葢不免有科举气余观昌黎祭薛中丞文岂亦所谓惭笔者邪然顔子论乃少作不足怪二祭文皆为众人作则稍屈笔力以略傍众人意虽退之亦有不得已焉耳
　　水心文章之妙
　　四时异景万卉殊态乃见化工之妙肥瘠各称妍淡曲尽乃见画工之妙水心为诸人墓志廊庙者赫奕州县者艰勤经行者粹醇辞华者秀頴驰骋者竒崛隐遯者幽深抑郁者悲怆随其资质与之形貌可以见文章之妙
　　欧公文林
　　欧公凡遇后进投卷可采者悉録之为一册名曰文林公为一世文宗于后进片言只字乃珍重如此今人可以鉴矣
　　水心能断大事
　　水心平生静重寡言有雅量喜怒不形于色然能断大事绍兴末年光庙不过重华宫谏者盈庭中外汹汹未几夀皇将大渐诸公计无所出水心时为司业御史黄公度使其壻太学生王棐仲温宻问水心曰今若更不成服当何如水心曰如此却是独夫也仲温归以告黄公公大悟而内禅之议起于此
　　晦翁斩大囚
　　晦翁帅潭一日得赵丞相简宻报已立嘉王为今上当首以经筵召公晦翁藏简防中竟入狱取大囚十八人立斩之才毕而登极赦至
　　和平之言难工
　　和平之言难工感慨之词易好近世文人能兼之者惟欧阳公如吉州学记之类和平而工者也如丰乐亭记之类感慨而好者也然丰乐亭记意虽感慨辞犹和平至于苏子美集序之类则纯乎感慨矣乃若愤闷不平如王逢原悲伤无聊如邢居实则感慨而失之者也
　　词科习气
　　东坡言妄论利害搀说得失为制科习气余谓近世词科亦有一般习气意主于谄辞主于夸虎头防尾外肥中枵此词科习气也能消磨尽者难耳东莱早年文章在词科中最号杰然者然藻缋排比之态要亦消磨未尽中年方就平实惜其不多作而遂无年耳
　　李习之诸人文字
　　文字之雅淡不浮浑融不琢优游不廹者李习之欧阳永叔王介甫王深甫李太白张文潜虽其浅深不同而大略相近居其最则欧公也淳熈间欧文盛行陈君举陈同甫尤宗之水心云君举初学欧不成后乃学张文潜而文潜亦未易到
　　刘原父文
　　刘原父文醇雅有西汉风与欧公同时为欧公名盛所掩而欧曾苏王亦不甚称其文刘尝叹百年后当有知我者至东莱编文鉴多取原父文几与欧曾苏王并而水心亦亟称之于是方论定
　　近世诗人
　　大序云亡国之音哀以思退之论魏晋以降以文鸣者其声清以浮其节数以急其辞淫以哀其志弛以肆近世诗人争效唐律就其工者论之即退之所谓魏晋以降者也而况其不能工者乎
　　太史公循吏传
　　太史公循吏传文简而髙意淡而逺班孟坚循吏传不及也
　　贾谊传赞
　　曩见曹器逺侍郎称止斋最爱史记诸传赞如贾谊传赞尤喜为人诵之葢语简而意含蓄咀嚼尽有味也
　　程苏分党
　　山谷称周濓溪胸次如光风霁月又云西风壮士泪多为程灏滴东坡为濓溪诗云夫子岂我軰造物乃其徒葢蘓氏师友未尝不起敬于周程如此惜乎后因嘻笑而成仇敌也
　　孟子文法
　　孟子七篇不特推言义理广大而精防其文法极可观如齐人乞墦一叚尤妙唐人杂说之类葢仿于此也
　　王介甫初字介卿
　　王深甫集有临河寄介卿诗曽南丰集亦有寄王介卿诗能改斋漫录载南丰懐友篇葢集中所遗者其篇末云作懐友书两通一自藏一纳介卿家
　　山谷诗与杜牧郑谷同意
　　张祜有句云故国三千里深宫二十年以此得名故杜牧云可怜故国三千里虚唱宫词满后宫郑谷亦云张生有国三千里知者惟应杜紫防秦少游有词云醉卧古藤阴下故山谷云少游醉卧古藤下谁与愁眉唱一杯解作江南断肠句只今惟有贺方回正与杜郑语意同
　　饮墨
　　俚俗谓不能文者为胸中无墨葢亦有据通典载北齐防秀才书有滥劣者饮墨水一升东坡监试呈诸试官云麻衣如再着墨水真可饮山谷次韵杨明叔云睥睨纨袴儿可饮三斗墨又题子瞻畵竹石云东坡老人翰林翁醉时吐出胸中墨唐王勃属文初不精思先磨墨汁数升酣饮引被覆面卧及寤援笔成篇不改一字人谓勃为腹藳
　　食酒
　　饮酒谓之食酒于定国传定国食酒至数石不乱如淳曰食酒犹言喜酒师古曰若依如氏之说食字当音嗜此说非也食酒者谓能多饮费尽其酒犹云食言焉今流俗书輙改食字作饮字失其真也然食酒至数石不乱可谓善饮古今所罕有也栁子厚序饮亦云吾病痞不能食酒至是醉焉
　　离骚名义
　　太史公言离骚者遭忧也离训遭骚训忧屈原以此命名其文则赋也故班固艺文志有屈原赋二十五篇梁昭明集文选不并归赋门而别名之曰骚后人沿袭皆以骚称可谓无义篇题名义且不知而况文乎
　　坡赋祖庄子
　　庄子内篇德充符云自其异者视之肝胆楚越也自其同者视之万物皆一也东坡赤壁赋云葢将自其变者观之虽天地曽不能一瞬自其不变者观之则物与我皆无尽也而又何羡乎葢用庄子语意
　　诗人以草为讽
　　自离骚以草为讽谕诗人多效之者退之秋怀云白露下百草萧兰共憔悴青青西墙下已复生满地乐天咸阳原上草云野火烧不尽春风吹又生僧赞宁诗要路花争发闲门草易荒后山诗集墙头霜下草又作一畨新后徐师川诗遍地闲花草乘春傍路生意皆有所讥也
　　文字有江湖之思
　　文字有江湖之思起于楚辞嫋嫋兮秋风洞庭波兮木叶下模想无穷之趣如在目前后人多仿之者杜子美云蒹葭离披去天水相与永意近似而语亦老陈止斋送叶水心赴吴幕云秋水能隔人白苹况连空意尤逺而语加活水心送王成叟侄云林黄橘柚重渚白蒹葭轻意含蓄而语不费
　　水心文可资为史
　　水心文本用编年法自淳熈后道学兴废立君用兵始末国势污隆君子小人离合消长厯厯可见后之为史者可资焉



　　缃素杂记【黄朝英】
　　黄阁
　　天子曰黄闼三公曰黄阁给事舎人曰黄扉太守曰黄堂凡天子禁门曰黄闼以中人主之故号曰黄门令秦汉有给事黄门之职是也天子之与三公礼秩相亚故黄其阁以示谦汉旧仪云丞相听事门曰黄阁
　　蚩尾
　　苏鹗演义云蚩者海兽也汉武帝作栢梁殿有上防者云蚩尾水之精能辟火灾可置之堂殿今人多作鸱字顔之推亦作此鸱刘孝孙始作此蚩尾是水兽作蚩尤字是也蚩尤铜头铁额牛角牛耳兽之形也作鸱鸢字恐无意义古老云蚩耸尾出于头上遂谓之蚩尾
　　夕郎
　　职林日初秦汉别有给事黄门之职后汉并为一官故有给事黄门侍郎余案汉旧仪曰黄门郎属黄门令每日暮入对青门拜名曰夕郎亦谓之夕拜
　　轩渠
　　后汉蓟子训云儿识父母轩渠笑悦欲往就之葢轩渠欲举其身体以就父母之状案字说轩上下渠一直一曲受众小水将达而不购也而东坡书鲁直草书后云他日黔安见之当捧腹轩渠也恐引此轩渠于义未安
　　婪尾
　　苏鹗演义云今人以酒巡匝为啉尾即苒命其爵也云南朝有异国进贡蓝牛其尾长三丈一云蓝颖水其尾三丈时人仿之以为酒令今两盏从其简也此皆非正行酒廵匝即重其盏葢慰劳其得酒在后也又云啉者贪也谓处于座末得酒最晩腹痒于酒既得酒廵匝更贪婪之故曰啉尾啉字从口足明贪婪之意此说近之余观宋景文公守嵗诗云迎新送故只如此且尽灯前婪尾杯又东坡寒食诗蓝尾忽惊新火后遨头要及浣花前注引乐天寒食诗三杯蓝尾酒一揲胶牙乃用蓝字葢婪蓝一也
　　干没
　　汉书张汤始为小吏干没与长安富贾田甲鱼翁叔之属交私服防曰干没射成败也如淳曰豫居物以待之得利曰干失利曰没愚谓干读为干燥之干葢谓有所徼射不计干燥之与沉没而为之也又苏鹗演义云干没之说如陆沉之义言干地而没不待沉于江湖也故谓之干没
　　貌侵
　　史记武安侯列传云武安者貌侵韦昭注云侵音寝短小也又云丑恶也又汉本传云蚡为人貌侵服防注云侵短小也韦昭则以侵为寝服防止读如本字皆有短小之义而顔师古并无注释余谓当以侵为正
　　阿堵
　　晋王夷甫雅尚口未尝言钱一日其妻令以钱绕牀使不得行夷甫晨起见钱阂行谓婢曰举阿堵物去其措意如此世之学者有贤愚类求阿堵之义而未之得殊不知阿堵初自无据作史者但记一时语言而已顾恺之传亦云传神写照正在阿堵中独不见此何耶宋景文公写真诗云谁谓彼巳子而传阿堵神又荅诗云久谢轮囷器羞言阿堵神皆用此也岂有他意
　　格五
　　汉吾邱夀王以善格五召待诏注云格五簺也说文曰行基相塞谓之簺鲍宏簺经曰塞有四采塞白乘五是也乘五至五即格不得行步云格五簺先代反又世俗有蹙融之戯谓以奕局取一道人各行五棊即所谓格五也唐资暇集谓融宜作戎此戯生于黄帝蹙鞠意在军戎也殊无圆融之义又引庾元威所着座右方所言蹙戎者即今之蹙融也其说甚佳然谓生于黄帝则又误矣
　　刋诏
　　晋书刘邈传云时孝武帝觞乐之后多赐侍臣文辞诏义有不雅者邈辄焚毁之其它侍臣被诏或宣扬之故诵者以此多邈又徐邈传云帝宴集酣乐之后好为手诏诗章以赐侍臣或文辞率尔所言秽杂邈辄应时收敛还省刋削皆使可观经帝重览然后出之是时侍臣被诏者或宣之故时议以此多邈
　　濌伯
　　家训云晋羊曼常頽纵任侠饮酒诞节兖州号为濌伯此字更无音训梁张缵呼为嚃羮之嚃亦不知所出但耆老相传世间又有濌濌语葢无所不施无所不容之意也顾野王玉篇误为黑旁沓顾虽博物犹出张缵之下
　　虑囚
　　汉书何武传云武为州刺史行部録囚又隽不疑为京兆尹每行县録囚徒还其母辄问有所平反活几何人顔师古注云省录之知其情状有寃滞与不也今云虑囚本録声之去者耳音力具反而近俗不晓其意讹其为思虑之虑失其源矣余案太云蹛于狴狱三嵗见録集韵云录音良倨切寛省也葢唐亦循袭旧史语言以録为虑未之改耳顔氏所谓近俗不晓其意讹其文为思虑之虑葢指唐人言也故刘餗嘉话称髙祖平京师李靖见收太宗虑囚见靖引与语竒之又王涯说通作虑此唐人用虑字之明验也
　　郑重
　　汉王莽传称非皇天所以郑重降符命之意注云郑重犹言频烦也顔氏家训亦云吾亦不能郑重聊举近世切要以启寤汝耳此真得汉书之意近沈存中笔谈言石曼卿事云他日试使人通郑重则闭门不纳亦无应门者即以郑重为殷勤又不知何所据而言然不尔曽谓使人通频烦可乎
　　伎养
　　应劭风俗通尝论太史公记髙渐离一名易姓为人庸保匿作于宋子久之作苦闻其家堂上有客击筑伎养不能无出言案伎养者谓怀其伎而腹痒也是以潘岳射雉赋亦云从心烦而伎养李善云有伎艺欲逞曰伎养今史记并作徬徨不能去出言曰彼有善有不善或作徘徊不能无出言是为俗传写误也故景文公诗云技痒新禽百种啼葢用此义
　　醖借
　　汉书薛广德传云温雅有醖借顔师古注云醖言如醖酿也借言有所荐借也醖于问切借才夜切或用蕴字而苏鹗演义云蕴借者人雅度之称也蕴者蓄也借者籍也籍者积也言蓄美积德之谓陆贾传云声名籍甚谓积累声名之多也或曰声名借甚谓狼籍甚盛也苏鹗解狼籍者物杂乱之貌言狼卧起游戏多借其草草皆杂乱遂成狼藉之名借为籍者逐其语顺也



　　扪虱新话【陈善】
　　道在六经不在浮屠
　　吾书中颇有赘讹处便是禅家公案但今人未尝窥究耳孔子曰二三子以我为隐乎吾无隐乎尔吾无行而不与二三子者是丘也不知所隐者何事顔回在陋巷一箪食一瓢饮人不堪其忧回也不改其乐不知所乐者何道孟子曰睟然见于面盎于背施于四体四体不言而喻不知所喻者何物此岂区区口耳所能证也哉易曰精气为物游防为变故知鬼神之情状原始要终故知死生之说而孔子曰朝闻道夕死可矣故子路问死又问事鬼神古之达者类有以知此至其得力处曾子病革而易箦子路临死而结缨葢于死生之际其严如此顾但设教自有先后耳岂如今之俗学乃全不攷究以六经为治世语言至欲求道则以为尽在浮屠氏呜呼此宜今世脱空谩语者云所以得肆其欺诞而不顾也耶
　　杨山三经义
　　杨山立着三经义辨以讥正王氏当矣然不作可也
　　林元龄说易
　　林元龄谓予言龙门山人者以卜易而善言易葢尝与论爻易卦只有六爻而乾坤有用九用六似有七爻何也山人曰易数也数竒则无穷三百八十四爻外则用九用六此所以为竒也周天三百六十五度四分度之一亦竒数也杨雄作太遂有踦嬴二賛葢亦用九用六之谓也不然则易之数穷矣元龄甚喜其说大抵易之为书无所不有或以厯数或以卜筮葢不但性命之说也大衍之数五十其用四十有九而干用九坤用六则非圣人不能也故曰仁者见之谓之仁智者见之谓之智
　　中庸非全书
　　予旧曾为中庸说谓中庸者吾儒证道之书也然至今疑自春秋修其祖庙陈其宗器以下一段恐只是汉儒杂记或因上文论武王周公达孝遂附于此当时虽为之解然非诚说也又云郊社之礼所以祀上帝也宗庙之礼所以祀乎其先也明乎郊社之礼禘尝之义治国其如示诸掌乎此尤不可晓按论语或问禘之说子曰不知也知其说者之于天下也其如示诸斯乎指其掌此孔子以当时之禘有不如礼不欲斥言之因以掌而示门人曰其甚易如此耳弟子因而记孔子所谓示诸斯者是指其掌也今中庸乃言治国其如示诸掌无乃非其义乎及观仲尼燕居又曰明乎郊社之礼禘尝之义治国其如指其掌而已乎予以此知二者皆汉儒误读论语之文因而立说非孔子意也中庸本四十九篇今一篇独存然以此观之恐亦非全书
　　道人说论语
　　林邦翰为余言尝见一道人说论语子钓而不纲弋不射宿颇有理余愿闻之邦翰曰道人云此两句是圣人心存教化圣人本无心于取物其钓而不纲者示其贪则取之也弋不射宿者示其动则取之也其意在于戒世之贪得与妄动者耳不然圣人岂徒为是弋与钓也哉时一坐莫不称叹予曰此说本是道人家一邉所见而已圣人之言要非一端可尽
</div>
    <div class="pagination">
<a href="说郛_page114.html">上一页</a><span>...</span><a href="说郛_page110.html">110</a><a href="说郛_page111.html">111</a><a href="说郛_page112.html">112</a><a href="说郛_page113.html">113</a><a href="说郛_page114.html">114</a><span class="current-page">115</span><a href="说郛_page116.html">116</a><a href="说郛_page117.html">117</a><a href="说郛_page118.html">118</a><a href="说郛_page119.html">119</a><a href="说郛_page120.html">120</a><span>...</span><a href="说郛_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
