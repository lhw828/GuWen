<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 15 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 15 页/共 23 页
  </h1>
  <div class="content">
   玉芝堂谈荟卷二十四
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷二十五
　　眀　徐应秋　撰
　　沉酿川
　　绍兴府城东有投醪河勾践师行之日有献箪醪者投之上流与士卒共饮战气百倍又郑赴洛亲友送之以钱投川依价量水为饮各醉而去因名沉酿川在嵊县若耶溪傍又蜀青城有味江旧经蜀王征西畨有野人以壶酒献王王使投之江中三军饮之皆醉故名
　　成都真珠楼
　　常璩曰蜀有五丁力士能移山举万钧每王薨輙立大石长三丈为墓志今石笋是也号曰笋街通志双石笋在兴义门内即真珠楼基也李膺记曰开眀寺造七寳楼以珍珠为帘其后蜀郡火民家数千与七寳楼俱燬赵清献记曰真珠楼基在石笋街一説有大秦胡于其地起寺门楼十间皆饰以真珠翠碧贯之如帘寺即大秦寺杜甫石笋行君不见益州城西门陌上石笋双髙蹲古来相传是海眼苔藓蚀尽波涛痕雨多往往得瑟瑟此事恍忽难眀论注云成都子城西金容坊有石笋二株挺然耸峭髙丈余成都记距石笋二三尺每夏月大雨往往陷作土穴水湛然三五日忽不见故曰海眼耆旧云其名有六曰石笋曰蜀妃阙曰沈犀石曰鱼鳬仙坛曰四海之眼曰五丁石门皆非也图经云乃前寺之遗址诸葛亮掘之方验有篆字曰蚕丛化启国誓蜀之碑以二石柱横埋连摘铁其中一南一北无所偏邪上有浊歜烛触蠲五字时人莫晓蜀相范贤议曰亥子嵗浊字可记主水灾寅邜嵗歜可记主饥馑巳午嵗蠲可记主稼穑富赡悉以年字推应若符响然益州名画录孟蜀广政中荆南髙太王令邸务丁晏入蜀请画工李文才写兴义门两双石笋兼征其故实将归本道告道士范德昭皆云真珠楼基或云是海眼未审孰是德昭曰吾闻诸至人斯乃蚕丛启国镇海之碑中以铁柱贯之以横石相理埋于地际上有文字言嵗时丰俭兵革水火之事诸葛曽掘騐之真珠楼基海眼皆非也酉阳杂爼蜀石笋街夏中大雨往往得杂色小珠俗谓地当海眼莫知其故蜀僧惠嶷曰前史説蜀少城饰以金璧珠翠桓温恶其太侈焚之所拾小珠时有孔者得非是乎石笋有二一南一北北笋长一丈六尺围九尺五寸南笋长一丈三尺围一丈二尺盖南笋公孙述时折故长不逮北笋也益部耆旧传公孙述时武担石笋折任文公叹曰西方智士死吾当之嵗中果卒
　　信安寳坂
　　吾信安春秋姑蔑地郡城南十五里有烂柯山一名石室道书青霞第八洞天晋樵者王质入山观二童奕质置斧而观童子与质一物如枣核食之不饥局终而柯烂矣孟郊所谓双棋未变局万物皆为空樵客返归路斧柯烂从风者也按水经注晋民王质伐木入信安寳坂山见童子四人鼔琴倚柯听之旣去柯烂囘家已数千年不言观奕而言听琴岂所传之异耶又读地志延平栟榈山有降仙防防下有石室碁局界画分眀有黒白数子左右苍石可坐名烂柯石山西武乡县志烂柯山在县西十五里俗传王质樵采入山遇二仙围棋质观局未终斧柯已烂肇庆府有烂柯山一名柯斧山旧传王质观碁处一名端山山下即端溪石可为砚者防州鳯凰山昔有异人对奕周建烂柯亭其上碑记剥落然无如吾邑之着闻也柯山之顶有一线天而武夷山风洞前后两峰相倚中裂一罅窥见天光长可数百尺亦名一线天王应钟诗有巨灵擘石千防裂白日行空一线通之句诏安志白云洞亦有东一线天石西一线天石南城县往姑山上据天梯仰窥天小如线亦名一线天又吾邑有九仙岩状如屏扆当其中凹处撑柱上下为屋数间唐徐安贞隠于此及考舆地志乳源县有九仙岩世传仁化韩氏十女九女修道于此成仙福州府东南有九仙山何氏弟兄九人飞升于此平远台即山最髙处也泉州德化有九仙山山中有瀑布泉自云际下宋主簿桞骥诗有天挿一泉声漱玉地髙六月夜凝霜之句又尤溪有九仙山岩壁幽防人迹罕到兴化府有九仙山东坡称其奇秀不减雁荡又衢州府城西有九龙山相传雷雨之夜有九龙自穴中飞出而兴化亦有九龙山山分九支石皆紫色漳浦有九龙山下有九泉水巩昌府秦安有九龙山山有九峰云南北胜州亦有九龙山永州府东安有九龙岩有樵者遇黄衣九人曰吾九龙居此乆矣
　　鬼兵垒石
　　杭志天目山石板山西北皆有长短大小不可数计皆平净如砥古记云秦始皇驱鬼兵解之有全解在地者有解之未尽者有倒解者今锯痕线道犹存其至一半者用石砧架定信非人力所能及好事者欲挈而下輙有风雨虺蛇之变又云石庵在西尖之顶至为髙絶上覆巨石一片非人力所能举县经云秦始皇指隂兵垒就三秦畧记秦始皇作石桥欲渡海观日所出处旧説始皇以术召石自行城阳十一山石尽起立嶷嶷东向如随行状又云时有神人能驱石下海石去不驶神人鞭之皆流血今召石山石色悉赤隠轸似鞭挞漳州府东鸣鹤山上有风动石髙五丈围一十八丈天生大石支之风来则动漳浦铜山有大石阁于石山之上轻撼之动揺不止相传戚将军使万人拽之不移也又绍兴大禹塜上直竪一石如擂捶一人撼之则动揺其下可以线过而数十人舁之则不能起莆中九鲤湖雷轰漈有石人以手指戮之则动而极力挨之则屹然不动福州莲花峯石亦然径山吓石上不着天下不着地以线彻底可以经过南泉杂志出仁风门半里许为灵山其上有盘石可坐百余人中有一圆石下不聨属势重万钧一夫撼之輙动揺不止其势就下若弹丸起坂然而百夫撼之虽动不移也郡守周道光题为碧玉毬又惠安县有云峰上有大石髙四丈复有一石上广下削髙丈许架于其上恒有落势并力推之不动名曰危石福州连江县有莲花石上平下尖周回有瓣阁于磐石之上轻揺则动力撼反否
　　地出沙板
　　湖南北沙板皆自地发多在人家迸出如笋长数十丈大数十围或一或二或数株并出人家遭此者皆坼裂倾陷屋宇然析之为板其利甚博因此家道日进故俗以为吉祥亦有掘地得一窖至数百片者毛义夫云徃年平江大旱河水尽涸居民就河底掘旱井或有掘得沙板者愈取愈多相去五里十里必有一处多至四百片亦有沉香者晋太兴三年南平郡山崩出雄黄数千斤鐡围山丛谈政和极治之际所在奏芝草动二三万本蕲黄间至有一铺二十五里遍野而出汝海诸郡县山石皆变玛瑙动千百块致诸辇下伊阳太和山崩奏至上与鲁公有慙色及复上奏山崩者出水晶也以木匣贮之每匣五十斤多至数十百匣又长沙益阳县山谿流出生金重十余斤后又出一块至重四十九斤他多称是神宗熈宁元年英州因雷震一山梓树尽枯而为龙脑价为之贱至京师一两才直一千二百熈宁中益阳县雷震山石尽裂出米十万斛炊之成饭而腥不可食顷之米黑如炭吴均齐春秋南齐时荆州城东天子井出锦于时士女取用与常锦不异经月乃歇齐太祖建元元年郢州监利县天井湖忽澄清出绵百姓争采之为纩太中时裴休为宣州刺史建广敎寺有二金鸡鬪入井中树皆井中出中记东方有柴都焉山有泉如井状至春夏时雹从井中出出则害五谷人常以柴塞之三贤典畧无棣有灰山山南有石窍其中有麦无数取之不竭此在常理之外有未易推测者
　　石中得金印
　　至坚莫如石宜无能入其中者然常山张颢为梁相天新雨后有鸟如山鹊稍下坠地拾取化为圎石椎破之得一金印文曰忠孝侯印王文秉祖剖石毬内得蛴螬见稽神录杜绾剖石镇纸内得小鱼见云林石谱陶谷破李后主研上圎石内亦有小鱼桂阳温防家藏石中有龟见夷坚志常侍崔元亮在洛中得一石大如鸡卵黑润可爱翫之忽破有鸟大如巧妇飞去见酉阳杂爼侯道昌龟头砚檐溜滴破砚中出白影珠十颗患目者煑珠水洗之皆愈见金谿记天寳中李应物开砥柱石中得古鐡铧有平陆字遂命改河北县为平陆县见传信记郿州河滩上有乱石随手碎之中有鱼二三寸方洲杂言载观音寺胡同僧所收谢廷循一方石广三四寸中劈为二内函鱼骨一具首尾俱全孙克守汉阳石中得白兎济宁人剖石得小鹅建德有金鸡石罗隠题其上曰金鸡不向五更啼石遂迸裂有金鸡飞鸣而去苕溪渔人水中得石如鹅子扣之有声剖之得铜牌一方刻宣圣二字笔记滇南寳井中一石内有玉苍蝇二头羽髯皆活置几上能辟蝇暖姝繇记平江伯治水淮上得一石水流不止击开中有男女寸余裸形作交合状种种毕具福清化南里童子入石洞见石无故自动凿开得一白兎置之地走数歩见风化为石朝野佥载许旌阳于豫章西山江中斩蛟剑没于水后汉人得一巨石击之声闻数十里唐赵玉为洪州刺史破之得二剑一有许旌阳字一有万仭字平昌黄家锯石础中有一玉蟹赱出不知所之昔白香山常以石中物问畨僧僧曰此空劫时石质未成物入其中火尽生风而后成石物孕其中无足怪者
　　石树成桃李花
　　姚安杨安世言监安府有顔洞三层下洞一龙二足捧头鳞甲角眼悉备中洞狮象相峙口内白鹭青鱼形相宛然而钟鼓二石扣之声切肖入防观音半身靣如傅粉唇若防朱上洞一僧一道蹲踞相视洞门坐一老翁戴东坡巾甚有生色又普安进山玲珑石树二株一则绿榦红花之桃一则青榦白花之李广五行记周宣天定三年永州得白石剖而为两叚中有杨栁之形黄根紫叶晏公类要兴山县南有玉虗洞可容千人周回石壁隠出成文成龙虎之形花木之状日居左而圎月居右而缺顔色鲜丽中有石崖石乳下滴结成物像列之前后宛如幢节狯园某侯家传美石一方中有一人绯袍玉带端拱而坐又祖妣砌石一紫色者剖为二片其中树石茂宻一人冠带立树下若凝眸逺望了如笔墨描画耳谈杨给舎言谪理黄郡云其姻家一大理屏黑质白文成梅花一树绘事所难工其坠片纷纷撼风轻飏触目生动树下一防字端楷类赵承防书名胜志萍乡县白鹭门坑宋元符中巨石忽然中裂声如雷震居人徃视石分为两各有罗汉影焉野人闲话蜀文谷常诣中书舎人刘光祚有道士刘云出一石石圎如鸡子其上有文彩影出如画乃是二童子持节引仙人眉目毛髪冠履衣被纎悉具足云于麻谷洞石穴中得之又有一客沈黙亦出石濶一寸五分长二寸五分上隠出盘龙鳞介爪甲无不周备云于巫峡中得之潜溪文集波斯人来闽相古墓有寳气乃谒墓隣以钱数万市之墓隣讳不与曰此墓已无主五百年矣墓隣始受钱波斯发之见棺衾骨肉俱溃惟心坚如石锯开观之有佳山水青碧如画傍有一女靓妆凝睇葢此女有爱山水癖朝夕玩望吐吞清气故能融结如此狯园程君某好畜奇石一石莹泽如玉上有老猿手攀枯松根而以一足挂下濯于沧浪其松苍色其猿白色又一石洞赤下有大海日出其中二人相倚而观之彷佛金支翠旂衣饰各别临川地藏院宋淳化中有异僧募刻罗汉像工毕隠石间袈裟革履悉具曽艇斋诗吾闻大幻师种种示方便君看此翠珉乃有罗汉靣得非方广华影落此石片狯园平昌黄左卿塟其先人于江山县之尹野里得鹅子石一中有绯裳碧衣人一有朝衣冠而拱立执笏者一石中有红鸳鸯一对羽毛如缕一石中有海马二匹蹀怒涛中又福州南涧寺雷击石裂中具一如来像永州苏山多石人取以水淋之锯开其中有观音弥勒寒山拾得像洽闻记劫比他国有石柱髙七十尺绀色有光或观其身随其罪福悉于影中见之岳阳风土记石佛山在县北石堆成佛像衣服皆具
　　松风石
　　石之异者苏颋锦纹石每天欲雨则津出如汗闇海之潜英石质轻如羽冬温夏冷刻为人像能传人语扶余国之松风石彻如玉中有树形若古松偃葢凉颷生于其间水窗炙輠之龙驹石取水置石其中有一马现石中状如飞动以水浸之饮马輙生龙驹丁谓之龙精石髙才数寸苍翠嵌空掬水洒之即有云雾自窍中出小龙如线挂云雾中宣和人士之蠧鱼石至午则坚冷为石至巳时则蠕动为小蠧鱼文彩陆离幕府燕谈所载之协金石色青如砖有鼻穿鐡索长数尺垂之海中经夕引出上必有金李德裕平泉之醒酒石以水沃之有林木自然之状谓之娑罗石续墨客挥犀朝仪李芬好奇有异石髙二尺嵌空可爱每日在未时即有气出石穴中若烟云之状因目之为未石酉阳杂爼之鸟巢石置醋中则四足如蜒举之足亦随缩杨瑀所藏之观音石大如鹅卵上有兜鍪观音像天然如画或加磨洗精神如见癸辛杂识宋汴京天津桥上有奇石大片有自然蕐汉图山青水緑沙黄路白粲然如画图经花石在慈利县武口寨石上自然有色如堆心牡丹枝叶缭绕虽精于画者莫能及或以物击之花叶应手而碎畧加拂拭其花复见湘乡县石鱼山山色黑而理若云母开发一重輙有鱼形鳞鳍首尾宛如刻画长数寸鱼形备足烧之作鱼膏腥庐山记中山僧表坚靣多瘢痕偶溪中得石如鸡子夜觉凉冷信手磨靣瘢痕尽灭后读博异志曰龙窠石磨疮瘢大效潜溪集洪武初武林翁祥卿得一圎石大可六寸上现观音大士庄严寳相坐寳莲花善财童子合掌侍侧学士宋濂有賛黄岩县委羽山刘奉林控鹤冲举处岩石无大小百碎俱方正金台纪闻平阳府侯马驿浍河两峯仄土上皆妇人手迹或掌或拳俨然若印削去之其中复然又大同山中有人骨在山之腰上下五六十丈皆石耳惟中间一带可四五尺皆髑髅胫节龈龈然造化变幻何所不有
　　黄河清
　　易干凿度天降嘉应河水先清三日清变为白白变为赤赤变为变为黄合五日又云王者盛德之应洛水先温九日乃变五日变为五色黄拾遗记黄河千年一清圣人之大瑞也京房易传河千年一清河水清天下平桓帝延熹八年四月济隂东郡济北河水清襄楷上防曰春秋注纪未有河清而今有之河者诸侯之象清者阳眀之徴岂诸侯欲窥京师也眀年宫车晏驾征解犊侯为汉嗣又灵帝四年二月河水清兼旬郭璞曰大河之质黄浊数千里而不可澄清者也凡物反常为妖浊而忽清变异之象也金卫绍王大安元年徐沛界黄河清五百余里防二年以其事诏中外临洮人杨珪上书曰河性本浊而今反清是水失其性也且传曰黄河清圣人生假使圣人生恐不在今日又曰黄河清诸侯为天子正当戒惧以消灾变而复夸示四方臣所未喩宰相以为妖言议诛之
　　大石自立
　　昭帝元凤三年正月泰山莱芜山南汹汹有数千人声民徃视之有大石自立髙丈五尺大四十八围入地防八尺宣帝中兴之瑞也吴孙亮五凤二年五月阳羡县离里山大石自立京房易传曰庶人为天子之祥也石立于山同姓平地异姓又曰石立如人庻士为天下雄是时孙皓承废故之家得复其位之应也后赵石季龙时东海有大石自立旁有流血石言则春秋鲁昭公八年晋有石能言愍帝建兴五年平阳有石能言是时帝蒙尘亦在平阳故有非言之物而言刘曜时陜有石能言若云勿东者石虎时邺西山石间血流出长十余歩广二尺余石生金则晋怀帝永嘉九年项县有魏豫州刺史贾逵墓石碑生金可采此金不从革为变也后唐书潞州长桞巷田家有桃树伐已经年其仆木亦干矻然而起行数十歩复于旧坎其家骇异赱散
　　地日夜九震
　　地积隂以静为体地震动者隂有余也主弱臣强后妃专政外戚擅权阳伏而不出隂迫而不能入隂阳相搏故地震占曰地以春动岁凶夏动人主忧五谷不熟秋动兵动冬动其邑有土功一曰大水又地动十日以上天下兵起又曰地动千里是谓隂盛阳衰国有大防一曰不出三年兵起考之史传志其尤甚者汉宣本始四年四月壬寅地震河南以东四十九郡二年八月地震壊祖宗城郭杀六千余人建康元年九月至四月百八十日地震凉州六郡开元二十二年壬寅秦州地震压死四千余人元和九年三月丙辰嶲州地震八十昼夜地陷三十里宋仁宗景祐四年十二月甲申忻代并三州地震壊庐舎覆压吏民忻州死者万九千七百四十二人伤者五千六百五十五人畜扰死者五万余代州死者七百五十九人并州死者千八百九十人嘉祐二年雄州北界幽州地大震壊城郭覆压数万人元大德九年四月大同路地震有声如雷壊庐舍五千八百压死一千四百余人至正二十七年八月癸巳闽中地大震武平尤甚压死者七千二百二十人壊庐舍不可胜计国朝正统十年十月癸未漳州地日夜九震鸟兽之属皆辟走山崩石坠地裂水涌公私屋宇摧压者凡百余日乃止异林治辛酉元日朝邑地震如雷城宇撼落者五千三百余所徧地窍发如瓮口或裂长一二防涌泉泛溢防成江河迄望夕犹震揺不息嘉靖丙申二月二十八日夜子时四川一省地震有声如雷南至建昌尤甚山崩地裂城室尽塌五昼夜雷声不絶烈风可畏山泉河水尽皆黄浊又嘉靖三十四年山西河南同时地震奏报有名压死者八十三万有奇致仕尚书韩邦奇光禄卿马理祭酒王维祯同日死焉玉厯通政经隂阳太甚作雨日乆不为星变则为地震或因大风作而为地震地寒甚则裂风盛则震也京房传曰臣事虽正专必地震刘向曰金木水沴土地所以震汉志维星散钩星信则地动有星守三渊地动
　　地涌血
　　元康五年三月吕县有流血东西百余歩其后八年封云乱徐州杀数万人林子中野史建炎己酉秋杭州青波门里竹园山平地涌血须防成池腥闻数里眀年金人杀戮万人即暗竹园也熈宁八年冬杭州地涌血者三尺后流入于河腥不可闻宋淳熈十三年行都民家有血自地中出溅染污人衣本朝嘉靖二十四年慈谿县地涌血髙二尺余三十六年八月阳谷县地涌血髙二尺余三十七年五月东阳县民张思齐家地裂五六处出血如线髙尺许血凝犬就食之掘地无所见抚按上其状言徃岁慈谿有此异未几有海宼之殃乞警备从之三十九年二月竹谿县地震出血
　　地有声
　　占书地劈而鸣君不任政臣令行又曰地鸣天下起兵相攻潜潭巴曰地鸣天子不知国政政在妇女大乱将起京房易占地中汹汹有声是谓防祥所覆子死其地大殃又曰地中涸涸声其邑亾又晋光熈元年五月范阳国地燃可以防此火沴土也占曰地燃火出其国水大出国君死一曰地中火自燃其民残一曰地燃有乱兵自相攻杀天文录曰地燃者隂行阳政臣下自恣终以自害故地出火自燃终以自焚也军中地忽自燃军败将死地无故色赤如火燃兵大起河图秘徴曰地赤如丹血流肒肒地镜曰地忽生光如火炤人其国危亾潜潭巴曰地生光女谒行又曰小人进贤人灭京房曰王者不顾骨肉厥德衰则地生光开元占曰敬浑桓彦范被逐之时洛阳城东白马寺侧地光如镜行者见影此小人用事贤人灭之验也又地生肉其国灭亾地生面人将饥地生钱有兵来相攻急去之勿留地出卯军防地无故自生杂物米贵国乱兵起
　　山亾地长
　　夏桀之时厉山亾秦始皇时三山亾周显王二十二年宋太丘社亾汉昭帝末陈留昌邑社亾京房易传曰山黙然自移天下兵乱社稷亾也防稽山隂若邪中有怪山世传自琅邪东武海中山天一夜风雨晦暝旦而山在焉时东武山亦一夕自亾去识其形者乃知其移来又交州脆州山移至青州永昌中州赤水南崖大山昼日忽风昏有声隠隠如雷顷之渐移东数百歩拥赤水压民居三十余家山髙二百余丈水防二十丈坡上草木宛然大厯九年有山徙于河上传曰君不用道禄去公室赏罚自下女主专政厥妖山徙皆不极之异也地镜曰直臣亾佞臣用政出私门不出五年天下兵社稷亾又地陷厯阳之郡一夕沦入地中为水泽今麻湖是也运斗枢曰邑之沦隂倾阳下相屠焉汉安帝永初元年河东地拆裂东西百四十歩南北二十歩防二丈五尺元初元年日南地拆长百八十二里占书军中地拆急徙之不则有大败汉顺帝阳嘉八年京师地陷八十五丈灵帝建宁四年河东地裂长十里百七十歩广三十歩防不见底晋武帝太康二十三年太庙地陷防数大中有破船三年当阳地裂广三丈长三百余歩懐帝永嘉元年洛阳地陷出二鹅苍者冲天白者不飞元顺帝戊戌山东地裂惠帝元康四年寿春地陷三十六丈居庸地裂广三十六丈长八十四丈上庸四处山崩地坠广三十丈长百三十丈占书曰地陷成坑或为池不出一年兵兴人家地陷其人亾地镜占曰地春陷大水鱼行人道夏陷其国有兵亦有非常之水秋陷大兵冬陷有兵大水亦曰地冬陷民饥晋太康八年七月大雨殿前地陷方五尺防数丈中有破船东魏孝静帝武定二年十一月西河地陷有火出括异志嘉禾志顾亭林庵中有忠烈公祠忽地裂数尺中有风涛声以物探之应手火起占书地陷生火其地有兵火唐宗开元八年京师兴道坊一夕陷为池居民五百余家皆没不见京房易传曰地坼裂者臣下分离不肯相从也治平四年秋地震裂数十丈濶丈余有狗自中出其下林木蔚然又地长周隠王二年四月齐地暴长长丈余髙一尺五寸京房易妖曰地四时暴长春夏多吉秋冬防地镜曰地忽自长在大道中天下不通又曰地长邑中其邑治毁一曰地长社稷王者益地一曰地夏长岁熟一曰地长而生树天下受福术巷道路无故自涌髙强国有逆臣一曰军地忽长主将战胜必有功有封爵益邑一曰地长市中国有利搜神记建中初魏县西四十里地数畆忽长髙尺余元帝时临淮徐县地涌长五六里高二丈宋真宗天禧五年襄州鳯林镇道侧地涌起高三尺广八尺唐垂拱二年九月雍州新丰县露台鄕大风雨有山涌出高二十丈有池周三百歩池中有龙鳯之形禾麦之异
　　河图曰山中冬天大雾连十日不散者山崩之候也左传僖公十四年沙鹿崩晋史卜之曰隂为阳雄土火相乘故有沙鹿崩后六百五十年宜有圣女兴其齐田乎后王翁孺自齐徙居元城正直其地日月当之王氏为舜后土也汉火也王禁生政君入太子宫生成帝故曰火土相乗而为雄也
　　石燕得雨则飞
　　湘川记零陵石燕冈有石燕其石倒悬色绀如燕得风雨则飞翔如真燕雨止还为石庐山记庐山顶上有池池中有三石雁霜降则飞吴地记鸡笼山在吴县西晋陆玩塟此山掘地得石鳯飞去今鳯凰墩是也录异记江州南五十里有店名七里店小山上有石青色坚腻俗云石上有珠每至中秋徃徃羣飞凡十余枚如流星徃来或聚或散石上时有光景相传珠藏于此或有见者宻认其处防亦不得春秋后传周赧王二十年齐东有二石高三丈余相从而行如海数百歩述异记海畔有大石龟俗云鲁班所作夏则入海冬复止于山上故陆机诗云石龟尚懐海我宁防故乡又兴国儒林鄕有石龟形似龟逐月随斗杓旋转或移他所翌日复归其处湘潭记髙郢夜课于丰亭忽见一鳖在案上视之石也郢异其事取千题散置楮中祷祝令石鳖衘之以卜来事既而石鳖举头乃是沙洲独鸟赋出果然其年首选名胜志永昌罗珉山澜沧西岸也相传蒙诏时僧罗珉者自天竺来尝作戏舞山石亦随而舞后没土人祠之岩下时坠飞石过者惊趋谓催行石有人将晓时见石自江中飞上雾中尤多南史梁武帝大同元年春曲阿县建陵隧口石辟邪起舞后齐河清四年殿上石自起两两相撃前燕录慕容皝四年棘成里有大石自立而行宋书晋惠帝太安元年丹阳郡内湖熟县夏架湖有大石浮二百歩而登岸寳厯元年资阳县山有大石忽然吼涌下山越涧却上坡五百歩其石赱时有锄禾人见之手执锄柄赶至石所其石髙二丈唐穆宗长庆中资州有石方丈走行数畆宋孝宗乾道二年三月丙午夜福清石竹山大石自移声如雷石方可九丈所过成蹊才四尺而山之木石如故图经曲江县有逃石本在桂阳县因夜迅雷至此商人见石逃来因名之又夜合石在江西新昌东北洞山寺水口高丈余土人谓二石夜间常合为一中吴记闻虎丘千人坐旁有石防头十道四番志云生公讲道于此无信之者乃聚石为徒与谈至理石皆为防头葆光录叶曙字杲卿天禧末钱塘有巨石浮于江其师林逋以问杲卿杲卿乃按樵子五行志以应曰其当在万乗乎未防真宗上仙于是人服杲卿之多闻而信樵子为奇书也谢在杭麈余闽林公应雷为两淮都转运归闲坐山斋前有太湖石一片自东行至西心恶之无何得疾卒诸人因欲碎此石时族弟比部郎有台惜之遂止以归列之庭中又十余年一夕月夜与夫人对坐谈及是事顷闻庭下有声视之则石行也林大惊怖次日无疾而卒石遂为族人击碎莆田青山海濵产小白石状似杏仁而擘两瓣复有文如虫贮之醯碟中两石离立相对须防能自动两相迎合名之曰相思石
　　寳塔日中无影
　　信丰县寳塔寺塔九层日中无影金台记胡阳白坛寺幡刹日中有影月中无影因号怯夜幡漫笔牛首山塔影在僧室中闭门暗映卓尔倒悬以白衣承之影小而倒黪黪可见南村辍畊录平江虎丘阁版上有一窍当日色清朗时以掌大白纸承其影则一寺之形胜悉于此见之但顶反居下耳松江城中有四塔西曰普炤又西曰延恩西南曰超果东南曰兴圣夏监运家乃在四塔之东而小室内却有一塔影长五寸许倒悬于西壁之上不知从何而来然不常有或时见之酉阳杂爼扬州东市塔影遇海影翻有时而倒陆务观老学庵笔记言沈存中谓塔有影必倒予见福州万寿塔成都正法塔蜀州天目塔影俱倒见又谢在杭云金陵狭邪崔氏所居楼上屋角有隙如小指而光满两堵许壁楼外树影扶疎如画鸟飞蝶过皆厯厯如镜中髙州高凉洗夫人庙碑嵌仪门壁中厚五寸许中一块指大色莹如灯近窥之则祠宇树木两庑如镜之明殊不可晓陈心叔楚故略镜石在浯溪傍石方二尺许纯黑有光以水沃之隔峰山水舟人毕炤相传昔取入汴京以其炤昏载还之复嵌崖上行营杂录元祐癸酉九月一日夜开寳塔表里通眀彻旦禁中使赍降御香寺中望之无见去寺渐眀后二日宣宗上仙
　　池水变赤
　　凡水色变赤皆非吉祥秦武王三年渭水赤者三日昭王三十四年渭水又赤三日晋昭公元年河赤于龙里三里梁惠成王四年河水赤于龙门三日刘向以为火沴水也京房易传曰君湎于酒淫于色贤者潜国家危厥异水流赤汉安帝永初六年河东池水变赤如血占曰好任残贼杀戮不辜延及亲戚水当为血是时太后专政元初二年颍州襄城临水化为血京房易占水化为血兵且起俄而桓败晋安帝元兴二年十月临平湖水尽赤汉刘聪伪建元元年正月平阳地震其崇眀观陷为池水赤如血赤气至天有赤龙奋迅而起其光炤地落于平阳北十里视之则为肉臭闻十里肉旁哭声昼夜不止晋武太康五年四月鲁国池水变赤如血后四载而帝崩北周静帝大象元年六月咸阳有池水变为血陈宣帝大建十四年七月自建康西至荆州江水赤如血祯眀中自方州东至海赤如血五行传法严刑酷伤水性也其后为隋所灭南齐废帝东昏侯永光元年秋七月辛未淮水变赤如血自此地震至来春昼夜不止贞元十七年福州劔池水如血寳庆元年七月河水赤三日止唐高祖武德七年河间王孝恭征辅公祐酌江水将饮之化为血则天时来俊臣家井水变赤如血又长安中晋州祠水赤如血宋大中祥符元年泰山王母池变红紫色三小水牍荥阳城西有永福湖其西南壖故徐帅崔常侍彦曾之别业唐咸通七年厐勋作乱彦曾为执湖水赤如凝血者三日未防时而防问至嘉靖三十九年五月宁德县儒学泮池水赤早浅红至午大红浑如鲜血及晚转黑如是五十余日以器盛之亦一日三变次年倭贼陷城又瘟疫大作福州府志嘉靖四年梅花镇海水忽变赤色经旦复清干符六年中书政事堂忽有死人血污满地不知主名又御井水色赤而腥渫之得一死女子
　　地生毛
　　晋武帝防始八年成帝咸康初又三年孝武太元二年十四年十七年安帝隆安四年元兴三年义熈三年十三年地皆生毛或白或黒梁武帝大同二年地生白毛长二尺齐河清元年沧州及长城之下地多生白毛或黑或白长四五寸南陈后主祯眀二年四月建阳门地生黑白毛唐武后垂拱元年淮南地生毛或白或苍长者尺余如马鬛焚之臭如燎毛德宗建中四年贞元四年文宗太和六年地皆生毛宋光宗绍熈四年度宗咸淳九年地皆生毛占曰兵起民不安
　　水鬪河僵
　　国语曰谷洛鬪将毁王宫注不言其鬪之状宋绍兴十四年乐平水鬪有司奏言河衡里田水中类为物所吸聚为一直行高平地数尺不假隄防而水自行里南程氏家井水溢亦高数尺夭矫如长虹声如雷穿墙毁楼二水鬪于杉墩且前且却约十余刻乃解以后印前谷洛二水之鬪应亦如此也唐德宗贞元二十一年朗州熊武五溪水鬪占曰方伯力政厥异水鬪僖宗中和三年汴水入于淮水相鬪壊人数船正德中文安县水忽僵立是日天大寒遂冻为氷柱高五丈四围亦如之中空而旁有穴后数日流贼过文安鄕民入氷穴中避之赖以全者颇多土人谓之河僵亦前史罕见也闽书万厯三十八年秋浦城演武亭边禾熟未收忽当午大风从田际旋起水珠五丈余盘旋周遭上下数十畆其色转变不常始白绿而红复成火乆之乃防天寳十三载汝州叶县南有土块鬪中有血出数日不止正统十四年正月六日太湖中大贡山小贡山鬪开合数次共沉于水起复鬪逾时乃止
　　掘地得犬
　　王元美曰季桓子穿井而获土缶中有羊焉使人问仲尼曰穿井而获狗何也孔子曰以丘所闻羊也土之怪曰羵羊然则夫子以土无狗也按尸子曰地有犬名地狼有人名曰无伤夏鼎志曰掘地得犬曰贾掘地得豚名曰邪掘地得人名曰聚聚即无伤也晋太兴元四等年隆安初皆于地中得犬元康中吴郡袁琦于地得犬雌雄各一长老云此名犀犬得之者富是地中有犬矣愚再考晋书庐江何旭家忽闻地中有犬声掘得一犬并雌雄二雏后里中有蛮夷之祸晋辅国将军孙无终于旣阳地中闻犬声防而地坼有犬二皆白色一雌一雄取而养之皆死后为桓所灭又吴郡太守张懋家亦然而亦不善终暌车志治平丁未漳州地震裂开数十丈濶丈余有狗自中出视其底皆林木枝叶蔚然又不独元美所述也穿井获羊事韩诗外传亦载之称鲁哀公使人穿井三月不得泉得一玉羊哀公甚惧孔子曰丘闻之水之精为玉土之精为羊此羊肝乃土耳使人杀羊肝果为土与上説不同续博物志秦穆公时有人掘地得物若羊将献之道逢二童子曰此名为蝹常在地中食死人脑若欲杀之以柏东南枝捶其首繇是今人墓皆植柏懐帝永嘉元年洛阳歩广里地陷有苍白二鹅出苍者飞翔冲天白者止焉贞元十年京师地震侍中浑瑊第有树涌出树枝皆挂蚯蚓王子年拾遗记建安三年胥圗国献沉鸣石鸡色如丹大如燕常在地中应时而鸣其国无鸡人听地中以候晷刻道书云昔仙人相君采石入穴得丹石鸡舂以为药服者令人有声气后天而死
　　石鼔鸣
　　晋书武安县南有鼔山上有二石如鼔南北相当世传鼔鸣则有兵起高齐之末此鼓常鸣而齐为周所并山川纪异吴兴长城夏架山有石鼔长丈余靣径三尺其下有盘石为足鸣则声如金鼔三吴有兵安帝隆安二年大鸣后有孙恩之乱吴地记晋太尉陆玩舍宅为灵岩寺傍有石鼔大三十围其鼔有兵则鸣隋文帝末年鼔自鸣声闻数百里而唐代隋以兴水经注天水北冀县南有朱围山山有石鼓开山圗谓之天鼓山九州害起则鸣鸣常有应又云石鼔山有石鼓于星为河鼔星一动则石鼓鸣石鼓鸣则秦土有殃鸣防则殃君王矣述征记逢山在广固南三十里有石人并石鼓齐地将乱石人輙打石鼓闻十里后秦记姚永和元年天水郡石鼔鸣闻数百里野雉皆雊山海经注永康元年襄阳郡上鸣石似玉色青撞之声闻七八里今零陵泉陵县永正鄕有鸣石二所其一状如鼔俗因名石鼔异苑武帝时呉郡临平岸崩出一石鼓打之无声以问张曰可取蜀中桐材刻作鱼形扣之声闻数十里福州罗源县鳌峰上有石如鼔宋景祐间自鸣有丰年之应后凡鸣輙稔近邸报四川巡抚奏崇祯六年十一月二十四日定逺堡龙洞内忽铜鼔音声大响至午方止廿六日复响一次通堡军民人等俱赴听眀先年奢叛连响三日崇祯二年二月响一次遂西兵犯永张道陵隠鹤鸣山山有石鹤每鸣则有得道者陵苦节学道鹤乃鸣后道成上升又汉成帝鸿嘉三年五月乙亥天水冀南山有大石鸣声隆隆如雷有顷止石虎时洛阳城西北石牛忽自鸣声闻四十里贾氏谈录岳金天王庙宗御制碑广明初其石忽自鸣隠隠声闻数里浃旬而后定眀年巢寇犯阙为贼所焚广西浔州贵县南山有石钟不可輙击击则风雨立至南海古迹纪石鼓山在东莞南山有石如鼔鼔鸣世乱兵起卢循东寇时隠隠有声
　　土中玉防
　　纪闻列异陆大钧从子妻夜闻啁啾声枕下得二玉猪刻像甚妙寳之财货日増异苑杨子阳闻土中有声掘地得玉防长可尺许屋栋间乃自漏秫米如此三年昼夜不息米坠旣止忽有一青蛇长数尺住在梁上落粪輙成碎银子阳遂为富儿晋永嘉元年东瀛王司马腾镇邺行次真定时积雪门前数十歩独不积掘之得玉马高尺许口齿皆缺马者国姓无齿则不得食未防腾为汲桑所杀闻奇录沈传师堂前闻马一声甚近掘得一玉马以金槽贮朱砂饲之粪如緑豆而赤如金夷坚志宋绍兴二十六年成都郫县民凿古墓隧得一铜马高三尺制作精妙中宵輙闻嘶声汉武寳鼎元年四方贡珍怪有琥珀燕置之静室自然鸣翔此之类也
　　落星潭异物
　　玉堂闲话庐山中一防潭名落星潭后唐中有钓者得一物颇觉难引迤逦至防见一物如人状戴鐡冠积嵗莓苔裹之渔者置之潭侧莓苔为风日所剥落又乆经雨淋洗忽见两目俱开则人也歘然而起就潭水盥靣众渔惊异共观之其人即语渔者本地山川及朝代年月甚详却入水中寂无声迹酉阳杂爼独狐叔牙尝令家人汲井重不可转数人助出之乃人也戴席防攀栏大笑却堕井中汲者揽得席防每雨所溜輙生黄菌国史补永嘉元年楚中有渔人忽于淮水中得古鎻不絶以告官刺史李阳大集人力引之锁穷有猕猴跃出复没后方验山海经云水兽好为害禹鎻之名支巫祈按岳渎经禹治水三至桐柏山惊风迅雷石号木鸣五伯拥以天王肃岳不能兴禹怒乃获淮涡水神名支巫祈善应对言语辨江淮之浅防原隰之逺近形若猕猴缩鼻高颡青躯白首金目雪牙颈伸百尺力逾九象禹命庚申制之鎻之于淮阳龟山之下淮水安流又云温防在江州与賔客看打鱼渔子一人忽上岸狂走温问之但反手指背不能语渔者色黑细视之有物如黄叶大尺余眼遍其上齧不可取温令烧之落每对一眼底有嘴如钉渔子出血而死莫有识者水经注踈水中有物如三四嵗小儿鳞甲如鲮鲤射不可入好在碛上自曝膝头似虎掌爪常没入水中出膝头小儿不知欲取戏弄便杀人人有生得不摘其臯厌可以小使名为水唐也朝野佥载有人洛水中见竖子洗马顷之一物如白练带极光晶缴竖子之项三两匝即落水死凡是水中及湾泊之间皆有之人谓鼋所引非也此名白特宜慎防之蛟之谓也山海经狄山有视肉注聚肉形如牛肝有两目食之无尽寻复生陶景刀劔录汉章帝铸一金劔投于伊水以厌人膝之怪按水经云伊水有一物如人膝头有爪人浴輙不得出
　　地中物如小儿手
　　江隣防杂志徐祯廷评监税庐州河次得一小儿手无指惧而埋之按白泽圗所谓封食之多力者也或曰封即垹也如手在地中食之无疾神仙感遇传兰陵萧静之掘地得一物如人手肥而红润烹而食之逾月髪再黑力壮貌少遇道者言之曰此肉芝也公得食之寿等龟鹤矣霏雪录洪武乙亥冬遣使发卒修坡塘山隂天乐湖掘得一物类小儿臂红润如生无有识者遂弃之此肉芝也食之延年庚巳编长洲漕湖之濵有农妇治田见湖滩一物趋视之乃一小儿手也连臂约长尺余其下作声唧唧又稽神录海上人于鱼扈中得一物是人一手而掌中有靣七窍皆具能动而不能语传玩乆之置水上此物浮水而去可数十歩忽大笑数声跃入于水此不知何怪孙公谈圃云丰修城李士京主其事浚濠时土中得一物状类人而无眉目埋之他处所掘得及舁去之人皆死或云太岁也北史北齐崔季舒见其家内防中有一大手长丈余从地而出满室光耀寻以非罪见诛
　　壁上幻影
　　集异记汉灵帝熹平二年六月雒阳民讹言虎贲寺东壁中有黄人形容鬓眉良是观者数万酉阳杂爼髙邮县有一寺讲堂西壁毎日晩人物车辇悉透壁上衣红紫者影中卤莽可辨壁厚数尺难以理究又云湘潭界中有寺名方广每至四月朔日在东壁则见维扬官府楼堞居民宇舍隠隠可数菽园杂记翟世用御史巡按广东时尝寝疾卧内有垩壁一堵一夕幻出山水图世用心怪之然犹疑病中妄有所见召县官入视皆以为画也后数日才灭世用病亦无他狯园万厯四十二年七月苏州阊门外下塘西冶坊濵沈廷华家后逼近内寝以山墙一带分隔中外墙故矣粉垩湮败初有三足蟾蜍一头头三角角红如丹瑚缘墙行走不知所向俄墙下地如裂走出数十人并长六七寸或老或少或好或丑或乌纱綘袍或巾野服或垂白寡髪羣众驱逐薄暮忽跳跃四散而隠眀日其家新妇晨起忽见故墙上幻出五色彩画宛然金碧山水眀日换青绿山水又眀日换诸细巧人物故事或染麒麟望月或写丹鳯朝阳一日一变藻绘鲜明姻家吴太学看时见两仙人坐树下围碁朱逸人徃观见衣锦婴儿捉少妇衣裾而立时看人以爪触伤妇颊血出如缕如是累月符呪多方不能治又建昌府编戸欧阳氏西阁壁上时时幻出闺阁栊种种诸状中有一女子据床而坐昼清人悄罗帏半开丰姿端妍代所未识常着足于膝以邪幅纒之防作约缣迫袾之态纎悉毕具红裆宛然看人逼前则渐移其身映入帏中紫衣碧裳迹甚分眀乆之乃隠隠渐灭少顷都无迹矣邓汉御史与隣居亲见其事
　　池氷作花
　　后晋开运二年正月封丘门外壕内氷上有文若蕐树芬相连数千株宛如画圗宋大中祥符九年正月霸州渠氷有纹如花葩状酉阳杂爼开成末德阳黄鱼池池氷作花如缬晋五行志景福中沧州城堑中氷有文如画有竹木牡丹车马人物楼台殿阁之状时人以为地当有兵难近叶孽也济南吕彦能居秀州淳熈中知和州防侧寘瓦数百雪消氷澌皆结成楼台槛栏车马人物并蒂芙容重台牡丹长春草万岁藤之类精巧殊甚彦能塌印十余本以为传玩滕渉天圣中为青州太守盛冬浓霜屋瓦皆作百花之状金国志金末河氷冻成龟文又有花卉禽鸟之状巧过绘画绍兴七年建康府寓旅家盆水结氷有纹如画佳卉茂木华叶殷芬数日易以他水愈出愈奇又宣义郎万延之钱塘南新人刘辉榜中乙科岁收租数万斛家蓄一瓦缶时当凝寒注汤颒靣既覆缶出水而有余水留缶凝结成氷视之桃花一枝也众异以为偶然眀日用之则又成双头牡丹一枝次日又作寒林满缶水村竹屋断鸿翅鹭宛如画图自后以白金为防十袭而藏遇凝寒即预约客张宴以赏之未尝有一同者上皇登极致仕官例迁一秩万迁宣德郎诏下之日适遇始生之晨亲客毕集是日大寒设缶当席凝氷为一山石上坐一老人龟鹤在侧如寿星之像观者嗟异以为器出于陶革于火初非五行精气所钟而变异若此莫有能言其理者然万氏得缶家资饶给后结婚王晋卿家费钱二万父子继入鬼录余资为王氏席卷众始怪万氏之富如氷花可玩非坚乆之祥也后归蔡京家云暌车志沈蒙老博士初为太学率履斋生晨起盥颒已盆水尚温忽变牡丹花状枝叶扶疎蘂蕚相承宛然如画次年同舎登科者十余人
　　地震
　　草木子元至正丁未太原地大震凡四十余日又震裂壊民舎火从裂地中出烧杀数万人








　　玉芝堂谈荟卷二十五
　　钦定四库全书
　　玊芝堂谈荟卷二十六
　　明　徐应秋　撰
　　异寳难识
　　唐魏生于防州沙碛中拾得片瓦半青半赤偶置书箧后以示波斯惊异顶礼谓为寳母价至十万云每月望日设坛上致祭一夕百寳皆聚则天时西国献青泥珠后不知贵以施西明寺金刚额后波斯以十万贯求买之曰西国有靑泥泊多珍寳但苦泥深不可得若以此珠投泥中泥悉成水可以觅众寳李林甫生日沙门极赞功德冀得厚衬及毕乃以红帕借一物如朽钉者施之僧失望后有波斯以数十万市之曰此寳骨也睿宗施安国寺寳珠云値亿万状如片石赤色夜则微光货之亦无识者月余有西域人见而大喜以四十万贯市之曰此水珠也大食国人行军时掘地埋之水自涌出可给数千人幕府燕闲录有人得靑石如砖背有鼻穿鐡索长数丈循环无端海商见以数千易之曰此协金石垂之海中经夕引出上必有金徐彦若于海浅防得琉璃瓶中有龟大盈寸旋转不已而瓶口极小不知何自而入置之舟中夜半觉舟偏重视之则羣龟叠绕惧而弃之问舶主曰此龟寳也茍得而藏于家何虑寳藏不丰哉吴越孙妃以物施龙兴寺形如朽木筯寺僧不知寳此有识者曰此日本龙蕋簪也以万二千缗买之五色线丹阳有人采碑材于积石之下得自然圎石如拳破之有一防出于中状似螬蛴蠕蠕能动因弃之后有人语之曰欲求富厚莫如石中金蚕蓄之则寳货自至询其状则石中蛴螬也癸辛杂识华亭市有一物如水桶而无底非金非石非竹非木久未有知其名与用者有海舶老商曰此至寳也名曰海井凡航海必须有淡水自随今但以大器满贮海水置此井于海中汲之皆泉矣此数者天下之奇寳也不遇识者则与瓦砾无异耳
　　古物不存
　　鲁郡有先圣手植柏树自汉厯晋莫敢伤犯后为江夏王义恭伐取谢灵运须美临刑施只洹寺为维摩诘须寺僧爱护二百余年为安乐公主鬬草驰骑剪取并焚弃其余姚铉谪居连州冩所着文粹一百卷好事者建楼贮之官属多遣吏抄録以为苦以盐水噀之欲其速烂后纵火焚楼天圣中营浮图姜遵在永兴悉取汉唐碑之坚好者代甎甓有县尉叩头争之继之以泣遵怒并劾去之盐官县安国寺有唐时悟空大师手植双桧如龙鳯形宋朱勔遣人取以供进繇海道行遇风涛舟桧皆没南安府寳界寺壁有东玻墨竹韩侂曺之党乃以函盛之载以巨舟献侂冑至钱塘江而溺唐宗东封泰山命张许公摩岩为碑至明八百余年为林防磨平以忠孝亷节四大字覆之金陵鳯凰台石为楚人达官舁归至采石竟沉没嘉鱼县湖中大旱掘得古镈钟一口县令施君寳之输武昌库中后摄事者投于兵器之冶秦少游作吊镈钟文九江吏盗顔忠肃之碑材毁其所述之文欧阳詹闻而吊之以词虽神物成毁有数终为千古之恨
　　职贡异物
　　职贡之盛若伊尹为汤定物贡正东符娄仇州伊宪沤深九夷十蛮沤鬋文身贡鱼支之鞞乌鲗之酱鲛利剑正南瓯邓桂国损子产里百濮九菌贡琳玑瑇瑁象齿文犀翠羽□鹤短狗正西昆仑狗国鬼亲枳已闟耳贯胸雕题离丘漆齿贡丹靑白旄纰罽江歴龙角神龟正北空同大夏莎车姑他旦略貌西戎翟匈奴楼烦月氐犁其龙东方贡槖駞白玉野马騊駼駃騠良弓周书王会靑马黑谓之母儿稷愼贡大麈【似鹿】秽人前儿【若猕猴立行声似小儿】良夷在子【人首脂其腹□之霍霍鸣】扬州禺禺鱼【名曰解隃冦】人鹿【如鹿迅走】俞人虽马靑丘九尾狐周头煇黑齿白鹿白民乗黄【似骐有两】东越海蛤欧人蝉蛇姑于越纳口姑妹珍且瓯文蜃若人□海阳大蟹自防桂会稽义渠兹白【若白马锯牙食虎豹】史林尊耳【身若虎豹尾长三尺食虎豹】北戎以闾阎以隃冦渠叟以防犬【飞食虎豹卽露犬也王勃乾元殿颂序赤马文猿之寳丛积乎郊虞纨牛露犬之贡满盈乎储邸】楼烦以星施十卢以牛区阳以鼈封【若彘前后有首】规矩以麟西申以鳯鸟丘羗鸾鸟巴人比翼鸟方扬皇鸟方人孔鸟蛮扬翟鸟仓吾翡翠白州以比闾【其华若羽伐其木为车终行不败】州靡以费费不令及以模数楚以每牛【即纨牛也】奇干以善芳【头若雄鸡佩之令人不防王融曲水诗序文钺碧努之琛奇干善芳之赋纨牛露犬之玩兹白束黄之驷盈衍储邸充牣郊虞全用王防图也】封人献防【防若龟而喙长】国朝外方贡物则朝鲜贡金银器皿螺钿梳函白绵防各色苎布龙文帘席杂色细花席豹獭之皮黄毛之笔白绵之纸人参种马马三年五十匹凡十二种日本贡马盔铠劒腰刀鎗涂金装防屏风洒金厨子洒金文台洒金手箱描金粉匣描金笔匣抹金铜提铫洒金木铫角盥贴金扇玛瑙水晶数珠硫黄苏木牛皮凡二十种琉球贡马刀金银酒海金银粉匣玛瑙象牙螺殻海巴擢子扇泥金扇生红铜锡生熟夏布牛皮降香木香速香丁香檀香黄熟香苏木乌木胡椒硫黄磨刀石凡二十五种安南贡金银器皿犀角象牙白绢薫衣香降眞香沉香速香丁香黑线香纸扇凡十种眞腊贡象象牙犀角孔雀翎寳石土降香苏木乌木黄花木胡椒黄蜡凢十一种暹逻贡象象牙犀角孔雀孔雀尾翠毛龟筒六足龟寳石珊瑚金戒指片脑米脑糠脑油脑紫檀香速香安息香黄熟香降眞香罗斛香乳香树香木香乌香丁香蔷薇水碗石丁皮阿魏紫梗藤竭藤黄硫黄没药乌爹泥肉豆蔲胡椒白豆防荜茇苏木乌木大枫子苾布油红布白纒头布红撒哈刺布红地纹节智布红杜花头布红边白暗花文打布西洋布织花红丝打布织杂丝打布红花丝手巾剪绒丝杂色红花被靣织人象杂象红花文丝缦凡六十种占城贡象象牙犀角孔雀孔雀尾橘皮抹身香薫衣香奇南香金银香土降香烧碎香檀香栢香花藤香龙脑乌木苏木花棃木芜蔓番沙红印花布油红绵布白绵布乌绵布圎璧花布花红邉缦杂色缦番花手巾番花手帕兜罗绵被洗白布泥凡三十一种哇贡火鸡鹦鹉孔雀孔雀尾翠毛鹤顶犀角象牙玳瑁龟筒寳石珍珠蔷薇露奇南香檀香麻藤香速香降香木香乳香黄熟香安息香乌香龙脑丁皮没药肉豆蔲白豆蔲藤竭血竭芦荟阿魏大枫子番木鼈子荜澄茄荜茇闷虫药黄蜡番红土乌爹泥金刚子碗石锡西洋鐡折鐡刀鐡鎗苾布油红布蘓木乌木胡椒凡五十一种彭亨贡金水罐象牙乳香速香檀香片脑胡椒凡七种百花贡白鹿红猴龟筒玳瑁孔雀鹦鹉倒挂鸟胡椒香蜡凡九种三佛齐贡火鸡五色鹦鹉孔雀龟筒黑熊白獭诸香米脑苾布兜罗绵被肉豆蔲番油子胡椒凡十三种浡泥贡五色鹦鹉倒挂鸟孔雀鹤顶犀角熊皮生玳瑁龟筒寳石珍珠金戒指金縧环金银八寳器梅花龙脑米脑糖脑降香沉速香檀香丁香肉豆蔲黄蜡螺殻西洋白布黑小厮凡二十五种其单目用银须文达郱贡马防苾布隔着布八的力布花满直地番绵防直地兜罗绵萨喇巴幼赖隔着萨哈勒蔷薇水降香沉速香凡十三种蘓门答刺贡马犀牛龙涎寳石玛瑙水晶石靑回回青锡硫黄番刀弓萨哈勒梭眼木香丁香降眞香沉速香胡椒苏木凡二十种西洋里国贡黄黑虎马兜罗绵被漫折的花被皮剔布槁泥布沙马打里布凡七种里贡马红八者蓝布红萨哈勒觊木里布红番布白苾布珠子项串凡七种览邦贡马孔雀胡椒蘓木檀降香凡五种淡巴贡苾布兜罗绵被沉香檀香速香胡椒凡六种蘓禄贡梅花脑米脑竹布绵布玳瑁降香蘓木胡椒荜茇黄蜡番锡凡十一种古里贡寳石瑚珠琉璃瓶琉璃碗寳铁刀拂双刃刀金系腰锡阿思摸达涂儿气龙涎苏合油乳香檀香木香栀子花胡椒花毡单伯兰布苾布红丝花手巾番花人马象物手巾线结花靠枕凡二十一种满刺加贡犀角象牙玳瑁玛瑙珠鹤顶金母鹤顶瑚树瑚珠金镶戒指鹦鹉黒熊黒猿白麂鎻服萨哈勒白苾布姜黄布萨都细布西洋布花幔蔷薇露栀子花乌爹泥苏合油片脑沉香乳香黄速香金银香降眞香紫檀香丁香树香木香没药阿魏大枫子乌木蘓木番盐黒小厮凡四十二种娑罗国贡珍珠玳瑁殻白蕉布花蕉布降眞香黄蜡黑小厮凡七种阿噜贡象牙熟脑凡二种小葛兰贡珍珠伞白绵布胡椒凡三种榜葛刺贡马马鞍戗金琉璃噐皿靑花白瓷萨哈勒者抹黒答立布洗白苾布兜罗绵鹤顶犀角翠毛鹦哥糖霜乳香乌香熟香麻藤香乌爹泥紫胶藤竭乌木苏木胡椒麤黄凡二十四种锡兰山贡寳石瑚水晶金戒指萨哈勒西洋细布乳香木香树香土檀香没药硫黄藤竭芦荟乌木胡椒碗石象凡十八种此东南方之贡也迤北小王子卫拉特三王贡马驼貂鼠皮海靑凡四种顺义王贡马鋄金鞍辔撒袋达弓雕翎箭凡五种朶顔衞福余卫泰宁卫贡驼马凡二种此北方之贡也海西诸国贡马貂鼠皮舎列孙皮海靑兎鹘黄鹰阿胶殊角凡八种殊角者海象牙也此东北方之贡也哈密辉和尔贡马驼玉速来蛮石靑金石把咱石金刚鑚梧桐鹻鐡器诸禽皮等物凡十种罕东卫齐勤蒙古贡马驼梧桐鹻凡三种吐鲁畨火州柳陈城贡马驼玊石镔鐡刀镔鐡锉各色靶小刀金刚鑚梧桐鹻羚羊角鐡角皮红绢道布柳靑萨哈勒禅衣鞍子撒袋花手巾凡十五种赛玛尔堪贡马驼玉石阿思马亦花珠赛兰珠玛瑙珠水晶碗番碗瑚树枝梧桐鹻鎻服矮纳镔鐡锉碯砂黒楼石眼镜羚羊角银鼠皮鐡角皮凡二十种罗索贡狮子西牛玊石金刚鑚瑚珠花瓷珠花瓷汤壶锉鎻服萨哈勒花帐子羚羊角舍列孙皮西狗皮鐡角皮凡十五种天方国贡驼马玉石玛瑙镔鐡锉花铜钟赛兰石碯砂金刚钻馣班儿香眼镜鎻服铃羊角鐡角皮凡十五种乌斯藏贡佛铜佛铜塔舎利各色足力麻各色鐡力麻各色氆氇瑚犀角左髻毛缨酥油明盔明甲刀劒凡十六种长河西鱼通宁逺等处杂道长官司贡佛舎利各色足力麻各色鐡力麻各色氆氇瑚犀角左髻明盔刀毛缨凡十一种朶甘斯朶甘直管招讨司贡各色足力麻各色鐡力麻各色氆氇左髻明盔长刀凡六种董卜韩胡别赛安抚司加渴瓦寺贡各色氆氇各色足力麻各色鐡力麻瑚明盔鐡甲甲麻衣白毛缨红毛缨黒毛缨黄左防凡十一种金川寺番僧贡瑚胡黄连木香氆氇足力麻左髻毛衣凡七种杂谷安抚司贡瑚胡黄连木香茜草海螺左髻毛衣氆氇足力麻凡九种塔喇赛音贡瑚氆氇凡二种塔斯蛮长官司贡瑚犀牛角硼砂木香凡四种长宁安抚司韩胡碉克哷斯贡瑚明盔明甲刀干松氆氇凡六种洮岷等处番僧族贡铜佛畵佛舎利子马驼酥油靑盐靑木香足力麻鐡力麻氆氇左髻毛缨明盔明甲腰刀凡十六种此西戎之贡也马象犀角孔雀尾象牙象钩象鞍象脚盘蚺蛇胆金银噐皿青红寳石玉石围帐金绒索各色绒线各色布手巾花藤席降香黄蜡防榔此湖广广西四川云南贵州腹里土官之贡也故夫朝鲜之贡果下之马长尾之鸡不与焉日本之贡白珠靑玉不与焉琉球之贡熊罴狼鬪镂之树不与焉安南之猩猩狒狒蒙贵翡翠白鹿白雉蚁子之醢庵罗波罗之果不与焉真腊之贡金笃耨速暂之香建同浮胡之鱼不与焉占城之贡大火之珠猛火之油不与焉三佛齐之贡猫睛之石腽肭之脐不与焉苏禄之贡径寸之珠不与焉古里之贡骏马不与焉婆罗之国玛瑙车渠不与焉哈宻之贡大尾之羊不与焉火州之贡砂鼠不与焉【阙】
　　羊角不与焉不贵异物也
　　按萨哈勒卽里毛布也纹节知卽暹罗红也西洋布卽撦黎绵也圎壁花卽占城布也兜罗绵卽淡巴也白焦卽婆罗布也者莫异答立卽榜葛刺布也鐡力麻卽乌斯藏各色布也马服屯卽番夏布也黄马海牙儿卽刀防也锁服卽浩刺加布也花氊单伯兰卽古里布也癿马尺卽羊甸皮也卜刺硖儿卽牛甸皮也矮纳卽硝子眼也金刚子卽金刚钻也松都鲁石卽水珀也
　　始创器物
　　奚仲造辂车见李尤铭黄帝作指南车又作蕐葢太公作曲葢殷高宗作雉尾扇俱见崔豹古今注指南车沈约宋书云周公所作记里鼓车沈约宋书不著作者刘宋高祖平姚所得行每一里木人击鼓一椎按柳子厚有记里鼓诗秦文公作旄头饰骑见列异中记云秦始皇作黄帝作旗帜见列子黄帝作旃又作冕鲁昭公作弁俱见世本黄帝作几见李尤铭舜作五明扇见古今注兴作甲兴少康子也见世本蚩尤作戈防殳矛见吕氏春秋又作劔及铠见管子凿齿作楯见山海经挥于作弓夷牟作矢俱黄帝臣也见世本荀卿子云倕作弓浮游作矢山海经云少皥生股是始弓矢黄帝作弩见古史考鲧作城郭禹作宫室俱见世本神农作市见古文伶伦作权度量胡曹作衣裳俱见吕氏春秋太公作九府钱见汉书神农作耒耜见古史世本云倕作皇甫隂作楼及犂见魏畧夙沙氏作盐见世本仪狄作酒见吕氏春秋又战国防云帝女夷狄造酒鲧服牛相士乘马腊作驾三人皆尧臣也见世本又宋衷云韩衷侯作御苍颉造字黄帝史也见世本舜造笔见博物志又云恬造笔蔡伦造纸见东观杂记尧作围棋乌曹作博见世本齐武陵王作侧楸碁局见冯鉴续事始老子入胡作樗蒲黄帝作蹴踘见博物志刘向作弹棊见西京杂记曹植作长行局即双陆也胡王作握槊亦双陆也俱见后魏李邵序汉武帝作藏钩见辛氏三秦记晋挚卫尉作四维戏纸局木棋见李秀赋周武帝作象戏见后周书纣作粉见博物志尹夀作镜见中记帝俊八子作歌舞见山海经又孟频帝王统録云隂康氏作舞吕氏春秋云是陶唐氏作岐伯作鼔吹见蔡邕初志神农氏作琴见世本礼记云舜作琴广雅云伏羲庖羲作琴见世本史记云帝使秦女作琴山海经帝俊子晏龙为之恬作筝见风俗通按礼乐书已有之恐不始恬武帝始用箜篌见史记续汉记云灵帝作按释名云师延作也帝喾令抃卜作鼓鞞见吕氏春秋又云倕作鞞及鼓炎帝伯陵作钟见山海经黄帝作清角见国俭赋女娲氏作箫见礼记风俗通舜作女娲氏作笙簧随作竽女娲臣也商辛作埙蘓成公作箎周平王时诸侯也俱见世本丘仲作笛汉武时人也见风俗通或云埙箎笛乆矣黄帝作釡甑见古史神农作釡见周书孟庄子作锯凿见古史夏少康作箕帚见古史夏昆吾氏作瓦乌曹氏作砖俱见古史伯益作井见博物志公输般作石磴倕作铫俱见世本蚩尤作冶见尸子神农作陶见易尸子云昆吾作雍文作舂黄帝臣也见世本吕氏春秋云赤翼作杵伏羲氏作网见古史世本云勾芒作网及罗伏羲臣也詹何作纶钩及饵见刘子黄帝作舟檝见易舜作瓦棺土堲见古史夏禹作伺卽相竿也见古今注黄帝作斧钺见舆服志黄帝作刀见洞防记又见二仪实録蚩尤作陌刀舜作鹿箭筒輗亦见二仪实录
　　古今巧艺
　　宋张思训斟酌张衡梁令瓒浑仪之制为楼阁二层高丈余中有轮轴关柱激水以轮以木偶人为七眞神左撼铃右扣钟中击鼔以定刻数每一昼夜周而复始又作十二神各直一时至其时卽自执辰牌循环而出至冬水凝则以水银代之元顺帝自制宫漏高六七尺广半之造木为匮藏壶其中运水上下匮下设三圣殿匮腰立玉女捧时刻筹时至輙浮水而上左右二金甲神一悬钟一悬钲夜则神人自能按更而击无分毫差鸣钟钲时狮鳯在侧者皆自翔舞匮之东西有日月宫飞仙六人立宫前遇子午时自能耦进度仙桥达三圣殿后退立如前魏明帝时有上百戏者能设而不能动帝以问马钧可动否对曰可动帝曰其巧可益否曰可益受诏作之以大木雕构构使其形若轮平地施之潜以水发焉设为女乐舞象至令木人击鼓吹箫作山岳使木人跳丸击劒缘绳倒立出入自在百官行署舂磨鬪鸡变巧百端元兴隆笙制以楠人形如夹屏上鋭而靣平缕金雕镂枇杷寳扛孔雀竹木云气两旁侧立花板居背三之中一为虚柜如笙之匏上笠紫竹管卒管端实以木莲苞匮外出小橛十五上笠小管管端实以铜杏叶下有座狮象绕之座上柜前立花板一雕锼如背宿出一皮风口用则设朱漆架子于座前系风囊使风口囊而如琵琶朱漆杂花有柄一人挼小管一人鼓风囊则自随调而鸣中统宿回回国所进以竹为簧有声无律玉宸乐院判官郑秀乃考音律分定淸浊増改如今制其在殿者盾头两旁立刻木孔雀二饰以眞孔雀羽中设机每奏工三人一人鼓风囊一人按律一人运动其机则孔雀飞舞应节汉张衡造候风地动仪以精铜铸成形似酒樽饰以篆文山林鸟兽之形中有都柱傍行八道施关机外有八龙首啣铜丸下有蟾蜍张口承之如有地动樽振则龙机吐丸而蟾蜍衘之一龙机而七首不动寻其方向乃知震之所在常一龙机而地不觉动京师学者怪其无证数日驿至果地震陇西皇览陈思王有神思为鸭头杓浮于九曲酒池王意有所劝鸭头则回向之又为鹊尾杓柄长而直王意有所到处于樽上镟之鹊则指之大业拾遗记炀帝修水饰图经十五卷以三月上巳日会羣臣于曲水有神龟负卦黄龙负图等七十二势木人长二尺许衣以罗绮装以金碧及作杂禽兽鱼鸟皆能运动如生随曲水而行又间以妓航十二与水饰相次航长一丈阔六尺水人奏音声击钟磬弹筝鼓瑟皆得成曲及为百戏跳剑舞轮升竿掷防皆如生无异又作小舸子七艘木人二尺许乘此船行酒每一舡一人擎酒杯立于船头一人捧酒鉢次立一人撑船在船后二人荡桨在中央其行酒船随岸而行水饰行绕池一匝酒船得三遍乃得同止酒船每到坐客之处卽停住擎酒木人于船头伸手遇酒客取酒饮讫还杯木人受杯回身向捧鉢之人取杓斟酒满杯船依式自行朝野佥载则天如意中海州进一匠造十二辰车回辕正南则午门开马头出入四方回转不爽毫厘晋阳秋大兴中衡阳区统作鼠市四方丈余开四门门有木人纵四五鼠于中欲出门木人輙以椎椎之北齐沙门灵昭甚有巧思武成帝令于山亭造流杯池船每至帝前引手取杯船卽自住上有木小儿抚掌遂与丝竹相应饮讫放杯便有木人刺还上饮若不尽船终不去胡太后使灵昭造七寳镜台合有三十六室别有一妇人手各执鎻才下一关三十六户一时自闭若抽此鎻诸门咸启妇人各出户前朝野佥载开元中马待封能穷伎巧为皇后造妆具中立镜台台下两层皆有门户后将栉沐启镜奁后台下开门有木妇人手执巾栉至取已木人卽还至于靣脂妆粉睂黛髻花应所用物皆木人执相继而至亦取毕卽还妆罢诸门皆闭又为崔邑令李劲造酒山立于盘中其盘径四尺五寸下有大龟承盘机运皆在龟腹中立山山高三尺绕山列酒池池外山复围之池中尽生荷花及叶叶间设脯醯珍果佐酒之物山南半腹有龙藏半身于山开口吐酒下大荷叶中有杯承之杯受四合龙吐酒八分而止饮酒若迟山顶有重阁阁门卽开有催酒人执板而出于是归盏于叶龙复注之直至终宴终无差失杜阳编穆宗朝有飞龙骑士韩志和善雕木作鸾鹤之属置关棙于内发之飞高百尺至数百歩外兼刻木龙以捕雀鼠更雕踏床数尺谓之见龙床置之则不见龙形之则鳞鬛爪牙俱出殷文亮性巧好酒刻木为人衣以缯彩酌酒行觞皆有次第又作妓女唱歌吹笙皆能应节饮不尽卽木小儿不去木妓女管连催元氏掖庭记帝于内院造龙船首尾长一百二十尺广二十尺上有五殿龙身并殿宇俱五彩金装日于后宫海子内游戏船行则龙首尾眼爪皆动
　　尺绡绣法华经七卷
　　杜阳编南海贡奇女卢媚娘能于一尺绡上綉法华经七卷更善作飞仙盖以线一镂分为二缕染成五彩于掌中结为华盖五重其中十洲三岛天人士女台殿鳯麟之象外列执幢捧节之童不啻千数其葢阔一丈称之无三数两自煎灵香膏傅之则虬硬不断拾遗记吴王赵夫人巧妙无双能于指间以彩绮织成云霞麟凤之锦方帛之上备冩五岳河海行阵之形杜阳编新罗国献五彩毺方寸之内卽有歌舞伎乐列国山川之像微风入屋其上复有蜂蝶动摇燕雀飞舞俯而视之莫辨真伪又献万佛山雕沉檀珠玉以成之其佛形大者或逾寸小者八九分其佛之首有如黍米者有如椒者睂目口耳螺髻毫相悉具而辫缕金玉水精为幡盖流蘓庵赡卜罗等树搆百寳为楼阁台殿其状虽微势若飞动前有行道僧不啻千数下有紫金钟阁三寸以蒲牢衔之每击钟行道僧礼拜至地其中隐隐谓之梵声其关棙在乎钟也
　　奇寳雷公璅
　　李濬松窗杂録记物之异闻有雷公璅辟尘犀簪暖金鱼袋靑龙皮鄱阳王墓中自动墨研日中软杖子龙脑香昆仑子元先生赠韦丹尚书鲛绡镂白玉香囊并玉璅子长三尺余异竹篾长二百余尺黄杨枕文有仙人乗龙形桃源洞中仙人碁子不生澁鐡腰韦縠尚书梦中所得软罗缬巾西蜀织成兰亭罽賔国黄金衣笔管上镂卢思道燕歌行林国雕紫文玛瑙如小合底冩国王貌盖上下貌亦如之白玉剑长二尺余解酲语载嘉木扬喇勒智诸陵取寳器时于徽宗陵获走马乌玉笔箱又同凉泼綉管【外国所进】高宗陵眞珠戏马鞍光宗陵交加百齿梳香骨案理宗陵伏虎枕【七寳合成伏虎之状】穿云琴【金猫精为徽龙□石为轸】绿玉磬【杨贵妃物】度宗陵五色藤盘影鱼黄琼扇柄元氏掖庭记元妃静懿皇后诞日六宫以次献庆礼时南朝宫人选入宫者一献寒光水玉鱼一献靑芝双虬如意一人献桞金简翠腕阑【似今之手镯】鱼是太眞润肺物如意是六朝宫人所遗阑系景阳宫胭脂井物
　　美玉器为美女
　　黄金气为火白金气为雄鸡铜鐡为胡人铜器之精为马美玉气为美女戴烛金玉百斤以上其精为羊永康王旷有一浣石时见赤色有胡人求买之未及度钱覩二黄鸟鬬于石上疾徃掩取变成黄金中记玉精为白虎金精为车马铜精为僮奴铅精为老妇为狐狸瑞应圗靑玉之见化为女人黄金之见为火为白鼠白泽图玉之精名委然黄金之精名石塘又云絶水有金者精名侯伯地镜圗黄金之气赤黄千万斤以上大如镜盘银气夜正白流散在地拨之随手散复聚铜气如青云凡覩金玉寳铜皆以辛之日得雨明日或平旦或黄昏观之光匀者玉赤者金黄者铜黑者銕也望气经曰如藤蔓挂树者寳气也紫气如楼者玉气也赭气有铜红气有璘为璘褐色为鐡赭色梁简文论曰见夜如核飞散者金精也梁书林邑国有金山赤色炤耀其中生金夜则出飞细者如苍蝇大者如蜂蝉夜行光如萤火抱朴子千嵗栢木胡以杂巨藤为烛夜遍炤其下有金玉寳藏则色变靑而下垂掘之可得
　　阿修石鼍
　　昔有商人遇淸湖君问所须但乞如愿果得一婢商有所求悉能致之此为缺防世界贪痴心人下转语耳然阿修石鼍作礼则饮食不期而具新罗金锥扣击则酒炙应语而盈卢耿贻母两盘欲饮食扣小盘欲财用扣大盘所须卽至岭外风猩之杖以指飞走必有所获俱振提国神厨国王所须什物金银应期而出白水素女遗谢端螺殻以储粟粟常满巴东下岩院得靑磁碗折花供佛明日花满其中钱米金银皆然广陵龙口寺僧于水潭获小盆投小银谷经夕充牣【取其所得广为营建后掷于潭化为金雁】马生遇人与虎毛红管笔所须呵笔卽得时方盛行凝帐风篁扇一日思兎头羮皆呵而得之魏生于防州砂碛得物若片瓦每月望日祭之则百寳皆聚丹阳人采碑材而石中获蛴螬畜之则寳货自至晋安樵人得鹿腹紫石而家业日丰陆大钧从子妻得枕下玉猪而财货衍盛导江冯大亮得樵客楠木栽庭中而寳货殷积【贡助天子至三十万贯】陆颙腹中消麫防胡人搆火投之鼎中玉女献珠奇光泛空珍寳随意所择徐彦若于海浅处得琉璃瓶龟寳盈寸于瓶中旋转不停得而藏之奇瑶毕集知天下异物如阿閦之电优昙之华亦时一呈现固未可以常理测矣他若萧丘之木爇已复用靑田之核酒尽复盈浮阳之笋投酱不减月氐之羊割食不亏俱名龙金截之更生一物旣尔物物宜然不必帝释始有如意珠也
　　附
　　夷坚志桂阳军书吏温恭于转运主管所见一靑石髙六七寸广半之注水满盆寘石其中俄有一小龟从石腹缓行而上趋视则隠伏不见
　　摩檀那
　　譬喻经入海采寳者言海外有醉果气味絶香食之珍羙一醉七日始解其树名为树寳捣而烧之以薫瓦石悉成珍寳一枝之値可二万金又由曜经海中寳洲有果名摩檀那入海采寳者不得食取此果食之便不能致寳
  </div>
  <div class="pagination">
   <a href="玉芝堂谈荟_page14.html">
    上一页
   </a>
   <span>
    ...
   </span>
   <a href="玉芝堂谈荟_page10.html">
    10
   </a>
   <a href="玉芝堂谈荟_page11.html">
    11
   </a>
   <a href="玉芝堂谈荟_page12.html">
    12
   </a>
   <a href="玉芝堂谈荟_page13.html">
    13
   </a>
   <a href="玉芝堂谈荟_page14.html">
    14
   </a>
   <span class="current-page">
    15
   </span>
   <a href="玉芝堂谈荟_page16.html">
    16
   </a>
   <a href="玉芝堂谈荟_page17.html">
    17
   </a>
   <a href="玉芝堂谈荟_page18.html">
    18
   </a>
   <a href="玉芝堂谈荟_page19.html">
    19
   </a>
   <a href="玉芝堂谈荟_page20.html">
    20
   </a>
   <span>
    ...
   </span>
   <a href="玉芝堂谈荟_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
