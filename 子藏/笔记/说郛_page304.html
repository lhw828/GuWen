<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 304 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 304 页/共 601 页
  </h1>
  <div class="content">
   安闲堂【后堂】　　　　　瀛峦胜处【东北小堂前后山水】
　　绮互亭【有四小轩】　　　　　栁堂花院
　　应铉斋【筮得鼎卦故名】　　　　振藻【取告词中字名】
　　宴頥轩　　　　　　　尚有轩
　　赏真亭【山水】
　　亦庵
　　法寳千塔【铁铸千塔藏经千巻】　　如愿道场【药师佛坛】
　　衣轩　　　　　　　冩经寮【书华严等大乗诸经】
　　约斋
　　泰定轩　　　　　　　烟波观
　　南湖　　　　　　　　御风桥【十间】
　　阆春堂【牡丹芍药】　　　　　把菊亭
　　天镜亭【水心】　　　　　星槎【舟名】
　　鸥渚亭　　　　　　　泛月阙【水门】
　　北园
　　羣仙绘幅楼【前后十一间下临丹桂五六十株尽见江湖诸山】
　　桂隠【诸处总名今揭楼】　　　　清夏堂
　　玉照堂【梅花四百株】　　　　苍寒堂【青松二百株】
　　艳香馆【杂春花百余槮】　　　　碧宇【修竹十畆】
　　水北书院【对山临溪】　　　　界华精舍【梦中得名】
　　抚鹤亭【近松株】　　　　　芳草亭【临池】
　　味空亭【腊梅】　　　　　垂云石【髙二丈广十四尺】
　　揽月桥　　　　　　　飞雪桥【在梅林中】
　　蘂珠洞【荼防二十五株】　　　　芙蓉池【红莲十畆四面种芙蓉】
　　珍林【杂果小园】　　　　　　涉趣门【总门入松径】
　　安乐泉【竹间井】　　　　　杏花庄【村酒店】
　　鹊泉【井名】
　　众妙峰山
　　诗禅堂　　　　　　　黄宁洞
　　景白轩【寘香山画像】　　　　文光轩【临池】
　　緑画轩【木犀临侧】　　　　　书叶轩【柿二十株】
　　俯窠轩【髙桧旁】　　　　　无所要轩
　　长不昧轩　　　　　　摘星轩
　　餐霞轩【樱桃三十余株】　　　　读易轩
　　咏永轩【道徳经】　　　　　凝薰堂
　　楚佩亭【兰】　　　　　　宜雨亭【千叶海棠二十株夹流水】
　　满霜亭【橘五十余株】　　　　聴莺亭【栁邉竹外】
　　千嵗庵【仁皇飞白字】　　　　恬虚庵
　　慿晖亭　　　　　　　美芝亭
　　都徽别馆【诵度人经处经乃徽宗御书】
　　水湍桥　　　　　　　漪岚洞
　　施无畏【观音铜像】　　　　　澄霄台【面东】
　　登歗台　　　　　　　金竹岩
　　隠书岩【石五仙书在岩穴中可望不可取】古雪岩
　　新岩　　　　　　　　叠翠亭【茂林中容十许人坐】
　　钓矶　　　　　　　　菖蒲涧【上有小石桥】
　　中池【养金鱼山涧中】　　　　　珠旒瀑
　　藏丹谷　　　　　　　煎茶磴











　　説郛巻六十三下
&lt;子部,杂家类,杂纂之属,说郛&gt;
　　钦定四库全书
　　说郛卷六十四上　　　　元　陶宗仪　撰入越记【吕祖谦】
　　淳熙元年八月二十八日自金华与潘叔度为会稽之游辰后岀旌孝门五里至闗头南折入会稽路二里桐树岭八里东藕塘城东陂塘此为大十五里含香民居颇成聚落道旁野塘水芙蓉初映水殊有思致十里义井五里上下仓十里孝顺镇十里自驿路北折入香山路五里宿杭慈潘氏庄是日凝隂不开风袭人已有力始御裌四山云气滃然冈峦出没二十九日早冐雨行二里小凤林寺涉溪屈曲稻塍间泥淖没屦五里苦山二十里梅口十五里香山林壑稍八里下稠岩景徳寺寺屋可百年绘事皆朴质饭于小轩方池丛竹皆有趣七里唐口自是复出驿路老梧离立道旁濯濯如青玉榦又二里宿逆旅三十日早二里石斛桥溪流潺潺岸旁大石如屋桥西走浦江道也度桥而北十里石牛有楼临路楼下牖户亦明敞所谓石牛者道下塘卧石若牛水满不可见五里洞井居民依小坡植鸡冠花数百本冠距低昂大类尸乡祝鸡翁舍云薄见日已而大霁十里新界自石斛桥道出两山间少旷土至此山围始寛秋稼极目黄云蔚然五里邵家湾观五指山其巅石如骈拇饭民家舍后水竹可步逢驱羊行贾者数百蹄散漫川谷风毛沙肋顿有汧陇秋色五里步枫江土俗谚云第一扬子江第二钱塘江第三枫江盖甚言其水波恶实小溪耳闻春夏颇湍悍今仅至胫而已南岸有覆斗山山形正方若斗覆五里兴乐槿花夹道室庐篱落皆整五里界牌陇平坡浅草隠隠起伏环山城立真监牧地也五里牌头市道分为两北道出渔浦度浙江入杭东道入越轮蹄担负东视北不能十一市傍斗子岩岩旁狮子山首昂背偃畧类狻猊五里寒热阪五里宿砚石村九月一日晨雾上横陇东嶂出日金晕吞吐少焉金璧径升晃濯不可正视升数尺韬于云绚采光丽因蔽益竒非浮翳所能揜露稻风叶皆鲜鲜有生意五里里湖五里蔡家坞五里桐木岭五里诸暨县入县北门人烟犹萧疎县方筑社南垣两松樛枝小异里许至市自县治前东折度小桥桥屋半圯矣并大溪行流甚壮其源一自东阳一自浦江一自孝义至街亭合流迳县城又迳萧山浮桥入浙江县东陶朱山颇雄自入新界已岿然见之出县东门山益逺川原益旷五里放生桥道左女贞新叶生黄緑间错如行闽粤荔枝林五里马秀才店店旁小室随事莳花草三里双桥畈二里乌石其南入剡百里而近十五里苦李桥溪碛颇清浅木隂扶疎百余歩入山径五里至新店湾复得平地五里栗桥登栗岭五里冷水望东岭神祠缥缈云间下坂稻穟垂黄际山数十里平铺如拭洋洋乎富哉丰年之象道中所未见也五里宿枫桥镇薄暮小雨二日辨色发枫桥隂风薄穿十里干溪溪桥榉栁数百株有十围者过桥绕山足行十里古博岭岭左右皆丛篠五里洪口有别径入明自枫桥而上美竹佳树相望近洪口曲折循小溪水声防防风物渐佳十里含晖桥亭天章寺路口也遂穿松径至寺寺盖晋王羲之兰亭山林秀润气象开敞寺右臂长冈达桥亭植以松桧法堂后砌筒引水激高数尺堂后登堦四五十级有照堂两旁修竹木樨盛开轩槛明洁又登二十余级至方丈眼界颇濶寺右王右军书堂庭下皆杉竹观右军遗像出书堂径田间百余步至曲水亭凿小池云是羲之鹅池墨池曲水乃污渠蜿蜒若蚓必非流觞之旧斟酌当是寺前溪但嵗乆失其处耳由曲水亭穿小径涉溪复出官道数里买舟泛鉴湖湖多堙为田所存仅如溪港然秋水平岸菰蒲青苍会稽秦望云门诸山互相映发城堞楼观跨空入云耳目应接不暇入水门过南堰歴府学天庆观至禹迹寺门三日游外氏园有梅坡台菊潭杞菊堂竹隠蒲涧橘洲因寺废地葺治之十六七成矣最胜者梅坡绕亭皆梅前对蒲涧橘洲野水湾环岛溆掩映如在江湖而竹隠一迳深幽堦庭清閟亦其次也又过义恩师院院与杞菊堂邻午后自园后门穿僧庵度小桥转三两曲至圎通寺靣势端直殿庑华敞循旧路复穿园中归园后边河岸木成隂舅氏云此即蜀桤木也植之方数年徃时表里无障蔽今不复见道上车马矣杜子美所谓饱闻桤木三年大信然是日薄隂四日侍伯舅同叔度詹季章泛小舟出南堰绕城縁鉴湖访苏仁仲计师徳于偏门外砌下瑞香两本髙皆丈余仁仲苏子容丞相孙致仕闲居年垂八十道前辈事亹亹不厌出旧书数种管子后子容手书纸尾铭欵云惟苏氏世官学以儒何以遗后其在此书非学何立非书何习终以不倦圣贤可及其曰书帙铭戒者子容所识其曰先公铭戒者铭语亦同盖子容之子所识也归舟烟雨晻霭游大能仁寺闳壮光丽甲于会稽重殿复阁金碧相照寺吴越钱氏所建五日开霁晴光窻心目颇快晚步过寺桥歴沈氏李氏园皆荒芜独修竹犹森然六日偕石天民潘升度自寺桥直道过郡庠道傍多流水乔木殊不类鄽市教授防后环碧亭小愒环亭皆水败荷折苇秋思甚浓石应之高应朝继来遂自直舍入学夫子殿居中修廊广庭长松错列讲堂榜以明伦后有稽古阁制作皆雄伟而阁下尤胜疏达开豁拥墙密竹如云七日雨不可出过詹季章位小阁因重屋楼板其间縦二弓横半之南北取屋山为明逺山竹树歴歴如画芦簟仰承穹窿若船背幽洁极可爱名以越舲其状真类小舟也八日早过大中戒珠寺王右军故宅也屋多人少颇牢落门有两池亦称右军鹅池墨池畧无意趣政如天章者皆后人强名之耳殿后地渐峻石应之寓居在焉遂与应之登雪轩轩占卧佛殿右偏湖山聚落皆来献状以宜于观雪得名今虽不与雪值然雾雨空蒙亦竒观也寺后即蕺山蕺菜名图经云越王嗜蕺尝采于此九日侍伯舅同潘叔度詹季章泛舟经卧龙山下竹洲栁岸畧如苕霅卧枝拂水尤竒中途小泊步游西园郡圃也其北飞盖堂下临大池其中集春堂四隅各一亭东春荣西秋芳南夏隂北冬瑞其南扬波堂面城水木幽茂两小亭对峙东曰逍遥西曰裴囬园之西即曲水先入敷荣门右转至右军祠穿修竹坞遂登山山盖版筑所成缭绕深防曲迳回复迷藏亭观乍入者惶惑不知南北山背有流杯岩凿城引鉴湖为小溪穿岩下键以横闸激浪怒鸣过闸遂为曲水长庑华敞榱栋椽柱皆涂鬬象竹绕以清流甃以苍石犬牙防错殆若天成俯砌琢石为墩流杯至墩傍輙自近岸盖庑中为三井吸水势宛然曲水之上激湍亭惠风阁规模若都下王公家山顶崇峻庵其脇骋懐亭面亭依山为岩壑下山右绕至情真轩刻桷象栟榈平堦荼蘼架甚茂第为蔓草萦乱刺眼耳曲水乃前守史丞相浩所凿徃年见其新成今竹树皆成隂而亭榭稍稍圯剥矣复登舟还禹迹十日午后同叔度泛舟过南堰出门穿鉴湖支港斜雨入蓬衣袂沾濡七里独山野桥烟树可画出山口港渐狭又七里道树舍舟步田间泥潦没屐一里许至坚密庵夜分四山风雨翛然始闻秋声十一日晨起冐雨蹑屐登舟入城至能仁寺遂过报恩光孝寺寺后飞来山即图经所谓怪山也传云自琅邪飞至其说不经其巅有塔采绚甚华塔下有鳗井乃小石窍自唐以来神之谓鳗能时出祅祥近世不复见矣井故依山防坡陁有古意近僧甃使就整遂无可观濮安懿王祠庙寓此寺有园令领吏卒守之晚还禹迹十二日雨不可出借图经寻近城名山须雨霁徧防晚石应之来宿十三日过午雨止诸葛寿之髙应朝石应之孙季和约徃丁氏园遂同泛舟至新河步入园园多梅桧后墙皆密竹轩楹太敞宜夏不宜冬宿东偏小室十四日自丁氏园偕叔度辈登舟出五云门入鉴湖湖靣独此为濶隆兴初吴给事芾浚湖未一二尺多得古棺皆刳木为之盖汉未凿湖前塜墓也今自五云门重堤隠然达于曹娥五六十里民间谓之省塘此乃故湖堤湖田之民每毁堤以决积水故堤缺而湖废异时有意复湖者第修崇省塘则盗湖之田不待废而自为陂泺矣自湖尾入若耶溪过后汉郑庙传所记樵风蚤暮迎送舟楫采薪者云至今犹然半里石帆山山横若张帆又数十步秦始皇酒瓮乃山脚两石粗类瓮盎又一二里舟游龙瑞宫方士谓之阳明洞天穿松径数百步至宫宫后三峯翔舞飞动势若覆压大畧如栖贤望五老特欠其二耳中峯乃会稽山祠官春秋用事焉由西庑循山迳观龙见坛其旁即禹穴乃大石中断成罅殊不古殆非司马子长所探也又数步飞来石老木槎牙石壁如削縁磴道至钱秀才庵遂自东庑出院复登舟径鉴湖湖天夕照水村渔屋皆被光景日所入诸峯俱在全雾中天下絶境也暮泊先以观宿于明逺堂下小室


　　吴郡诸山録【周必大】
　　乾道丁亥五月戊戌朔乙巳午后至浒市登法华庵望阳山在数里间其下有澄照寺今为朱谔右丞功徳院其旁龙母庙颇灵异晩抵平江入阊门泊北寺寻徙承天能仁寺观铜佛图经云梁陆僧瓉舍宅为寺中有圣姑庙盖陆氏女今号惠感夫人郡人祈子颇验顷之章济之运干来同过従母宅章氏甥杨昉明叔同宿丙午唐致逺判院来友之壻也丁未赴范致能吏部会己酉早同济之明叔致逺游虎丘图经云山在长洲县西北九里一名海涌山上有云岩寺真娘墓剑池饭罢谒陈省华王禹偁叶防蒋堂画像歴东西庵归过半塘寺朱长文续图经云虎丘寺即晋东亭献穆公王珣及其弟珉之宅寺前有高僧竺道讲堂生公立片石以作聴徒折松枝而为谈柄其虎跑泉陆羽井见存壬子独游北禅主者惠深住数十年一力新之十六观甚严洁图经本戴颙宅甲寅赴张汉卿会约为天池之游乙夘早别従母登舟同济之至崇真宫相别于阊门范至能顔休文相别于门外致逺聨舟绕城望姑苏馆而过八里至横塘入般若寺又数里至黄山入法云寺陈国长公主及石驸马堂上寺之轩窗皆可眺望登塔一级以窄峻而止诸峯高下相连如笔格俗号笔格山又数里过木渎镇遂至灵岩廨院村民磔虾蟇可闵以钱二千市千二百縦之呼笋舆上山山半有憩亭由支径访西施洞今为石龛塑佛像回视已见太湖按吴越僧智贤干徳三年所作智积记云图志言阖闾城西砚石山高三百六十丈在吴县西三十里阖闾置宫苑琴防响屧廊馆娃宫复有砚池翫花池明月池山前十里采香径梁天监二年置寺十五年有僧自画梵相于佛殿壁间后有西天僧见之云此智积菩萨也旧号灵岩秀峰院今韩世忠请为功徳院长老喜卿来迓同自响屧廊过草堂上琴台下视川原华丽太湖数百里在眼中致逺置酒胜集堂旁有圜照禅师塔塔临石池即砚池也故此山号砚石山近地别有村其石可作砚及器用堂上望湖边两山相对东曰胥山西曰香山其中曰胥口故老言香山产香堂下平田之中有径直达山头西施自此采香故一名采香亦云箭径言其直也或云由此投伍员尸故有胥山胥口之名香山西北连穹窿山湖中山之大者有东西二山皆号洞庭山余多岛屿云夜待月望湖光然后就枕顷年尝同章茂之兄弟剧饮于草堂濯足偃松间中夜方寝今日之乐又过昔游所惜偃松一枝已瘁致能走价送薰香松黄新茶其简云来日登天平须攀援至逺公亭及诸石屏处白云泉名在水品其色凝白盖乳泉也张又新以虎丘石井松江在第三第六而下此泉未知如何试一别之向夀老欲作亭泉上及别筑逺公亭而范氏媪居寺中扰之遂退寺右上山路旁有石龟形极似向亦有名近无知者忠烈庙具有文正以下画像宜挂壁谒之丙辰早以香茶供智积殿周行寺宇惟倦于登塔塔乃吴越平江节度使孙承佑为光国妃所造成于太平兴国二年丁丑嵗犹未纳土今一百九十一年矣卿老具饭人力辈能鼓笛用径山例呼而奏之登诸天阁烹致能雪液步至后门观大井其径丈余正东望昆山县百里皆平田惟一山突起盖县郭之马鞍山山寺在焉东北连山甚长常熟县之虞山也自此升小车过天平下岭甚长约数里至白云寺图经云唐寳歴二年置在县西南二十五里本逺録公道塲今为范文正公功徳院义仓在其中文正父祖塟山下故范氏多寓傍近或居寺廊不振寺有白乐天苏子美王君玉蒋希鲁诗刻久阙主僧庶事不治欲同致逺登山而脚力顿疲颇难之然思致能简中语恐遗恨他年遂奋衣右转而上酌白云泉甚白而甘蹑石磴至卓笔峯高数丈截然立双石之上附着甚卼疑其将坠余如屏如矗或插或倚备极竒怪行十六七里石愈众而力愈乃循左径访石屋三面壁立覆以二大石少休其中下至小石屋一石覆之又下至飞来峯高二丈上锐下侈微附磬石前临崖谷兹其异也又东下逺公庵一名望湖台正直寺后今废又下至五丈石亦阁石上次至头陀岩有盖斜蔽之次至龟石脊势隠起名不虚得此山大抵皆石也瓌形诡状可喜可愕今日适疲倦又当暑不得穷其防然郡人能至予之所至者寡矣况游客乎归寺欲拜文正及四子像坐待鱼钥移时乃至明日盖文正忌辰云寺右有明因塔院诘曲随山殊廹窄初僧智华与蔡京善政和间为乞此额且立碑焉茶罢即行过晨台山大石特立进至羊肠岭道旁有曾旼和甫墓碑未百年已荒败又度贺家岭大石如横案上立两石俗云岭北有新妇石此其箱箧也午饭王份知县坟庵未时至张汉卿天池庵汉卿相待乆矣按图经吴县西六十里曰华山由絶顶而上有大池晋太康中尝产千叶莲花今池在山半未知是否汉卿于此营墓就隠负崖为屋凿径穿洞流水四达其间种梅艺菊以待游人费盖不赀然山石粗矿殊乏秀润晩置酒更好亭亭在池上酒阑肩舆过燕窠山观魏氏山地入魏奉议志庵右过北峯禅院其实魏侍郎宪之庵规模仿寺额而为移废额于此入门乆之一僧方出归宿天池丁已早饭罢同汉卿致逺行三里至张唐卿排岸庵后大石间有云亭皆人力也自此度庙岭并花山凡数里至朱右丞谔永慕庵茔域颇侈盖蔡京当国与谔善勑故也又数里至阳山下望田间一辟邪甚古不知何人坟耕夫云近之輙有蜂螫人阳山呉郡之主山也有元居实者绍兴间掌市骨董于塲坐致髙赀今为平江总管阳山既横鹜乃大兴土工筑支陇为生坟其傍起冡舍虽溷轩亦极甃砌之工门外栽花木约数千株不知糜金钱防万缗又二三里度老防岭入张齐贤承节庵与汉卿小饮而别致逺扣魏廸功庵过黄岘岭遂至白马涧舟人已来与致逺酌一杯各解维去呉郡惟城西多山起黄山尽阳山两日防遍歴夜宿望亭
　　乾道壬辰二月乙夘予任权礼部侍郎兼侍讲直学士院同修国史实録院修撰坐不草新除签书枢密张説王之竒不允诏与在外宫观戊午早冐雨行十余里至桐扣行四里许至佛日山浄慧禅院晋临平岸崩得石皷张华以蜀中桐材刻为鱼形扣之响闻数里即此地近世讹为同口寺不经兵火面对黄鹤峯有清泠一击等轩库堂后有池池中有渥洼泉出石罅中东坡常题五絶句所谓东麓云根露角牙细泉咽咽走金沙不堪土肉藏山骨未放苍龙浴渥洼是也斋罢复登舟晚宿临平辛酉早行至本觉寺登岸观览即古檇李也旧号小长芦东坡元祐间帅杭徃复过此为文长老赋诗二首旧闻巴叟卧荒村来打三更月下门前诗也三过门间老病死一弹指顷去来今后诗也予癸酉冬来逰见池中大鱼数千咋咋有声今亡矣癸亥至呉江甲子従王季海提刑别借舟就驿中治叠行李盖去国匆匆殊无伦理也浴院在驿旁有建隆初呉江西城镇遏使徐某乞置无碍浴院状钱镠判任者二字用天下兵马大元帅府印寺僧寳藏又有治平四年苏州牒皆用短少纸古人不侈费类此戊辰出吴江界三月己巳朔风顺俄顷至尹山以小舫入崇福寺同主僧惟妙访何氏园亭园池虽狭种植甚繁海棠盛开闻牡丹多佳品少休还舟中绕城抵盘门易舟径赴范致能石湖之招过横塘【即贺方囬所谓波陵不过者】入般若院长老祖康蜀中士族也风横而逆薄暮方至初吴王筑姑苏前后两台相距半里【俗呼拜郊坛】为城三重遗基俨然夫差与西施宴游之地也前有溪越王勾践由此攻吴今号越来溪溪上筑城与吴人夹溪相持致能之园因城基高下而为台榭所植多名花别筑农圃堂对楞伽山临石湖盖太湖之派范蠡所泛之五湖者望吴江县才二三十里饮酒至夜分留题壁间云吴台越垒距盘门才十里而陆沉于荒烟野草者千七百年紫防舍人始创别墅登临得要甲于东南岂鸱夷子成功于此扁舟去之天閟絶景须苖裔之贤者然后享其乐耶乾道壬辰三月上巳东里周某子充侍家兄子上来游紫防方腰桂林组过家实为东道主云庚午登舟辛未至灵岩山癸酉隂肩舆二里观金沙塔其地有金屑杂沙中丁亥嵗所未至也甲戌清明节早浓雾既开湖山竞秀方快心目俄而大风同大兄至延寿堂再防本禅师塔过偃松堂登琴台望昆山慧聚寺狂风动地防不能立北峯长老师璨相乙亥与大兄肩舆数里至天平长老欲谒五范画像而童行持钥匙出复行数里过天峯禅院俗呼南峯盖支遁道林别庵也铁杖重十余斤云是当时物佛殿前有碧琳泉寺宇颇佳多叶少蕴诗刻门外百余步有道林放鹤亭基进度石门有马蹄双迹其旁即石室尝为孕妇所触雷震其顶相传云道林夏居别峯冬居石室别峯即南峯石室即此室也又有中峯不暇徃焉迹去石室甚近为观音院僧限以篱落纡曲半里乃能至焉观音院方修葺无足观由南峯又数里乃至天池庵置酒池上观竞渡池心有桥可以徙倚晚防杖登月观下视空濶盖华山之颠也丙子至北峯赴璨老饭遂过元氏庵距天池十里丁丑复还灵岩初过王知县坟庵次度贺家岭又数里登灵岩后岭下视村乃凿石为器之所地本土山掘之即石云逺望岭上积土如冢墓者甚多相传吴时伏兵其中未知信否过金沙塔乃至寺【自天池来约十里】与卿老登水陆堂临池散饼饵金银鱼乆之不出夜同卿老坐胜集堂望湖赏月遂访明月池乃在柴塲中殊不治戊寅早巾车防穹窿约八九里入山口即行石衢夹道多丘墓有富人余佐监簿觉华庵雅洁而阁深轩窻间海棠盛开极可人又二三里乃至福臻禅院古碑云朱买臣舍宅为之殆不可信或曰吴越忠懿王时徳韶国师道塲也因山叠基甎壁十余重登陟虽劳而气象淳古大兄谓甚类南岳诸寺元丰八年七月米元章和仲殊诗亲题壁间方丈后有法雨泉叶少蕴为之铭又其上有韶师石室雷雨作不果豋时诸僧皆出匆匆下山避雨于林奉直振白云庵稍雨霁遂归中道复雨衣履尽湿至村灵岩遣人来迓己夘欲防杭坞雨大作而止辛巳同卿老下山行二里观韩王坟欲归登舟过寳华而天气晴和忽有防杭坞之兴遂与大兄呼车徃焉约十里度小岘岭入唐子明侍郎坟庵又二三里至白马穹窿禅寺【景徳中寺碑云南梁天监中取梅梁于此因白马之奠而得唐防昌六年置禅寺】饭讫行数里至墅里又数里过支坞岭遂至法华院本皆荒山中官利州观察使李中立造茔于此捐家赀数千万创精舍十年而成四山环抱宛若化城三门为阁七间华丽拟宫阙其间栋宇甃砌种植皆称是门外数百步即太湖极目弥天之浸裴徊不忍去饭茶于塔院登李之丘读孙仲益所着铭主僧具饭投客馆壬午发杭坞约十里入寳相寺风雨交作行近一里至梅舍访乡人张氏运属公之子徳逊置酒畱宿癸未晴徳逊畱再饮而别出门仅半里即太湖近岸水才三四尺稍深者丈余闻湖心苦不深但水聚而渺弥耳登舟值西风扬颿极驶望洞庭诸山恨不一徃移刻入胥口遂至木渎平生未有如是之快也行李船尚在灵岩之下即徃就之至圆通庵再约范致能防石湖复挂帆而东及园致能未来梨花金林檎绯碧桃盛开与伯氏徧赏遂防楞伽治平寺主僧房有日观稍佳门外八角大井视石栏刻字云隋开皇十年杨素开素初平陈徙呉郡于此近地尚有新郭之名其后呉人不安之复还今城云薄晚致能来望夜月色如昼乘小舟入石湖之心风露浩然登岸杖防度行春桥【石桥极壮大】次度越来溪桥新修归饭烟波亭饮农圃堂此饮此乐未易得也夜分乃寝甲申大风致能具饭讫同跨马防横山寳积寺寺亦唐余本朝祥符中赐额闻丁谓当国念其贫故畀此名有五代时吴越国碑称寳大二年亦足证钱氏尝改元矣寺旁乃唐致逺先陇五代以来接续塟一山平江世家惟此为乆次登上方教院在山之巅即楞伽塔也望太湖弥漫石湖仅如断港有隋大业四年碑字画类虞书小酌御风而下回望姑苏前堂周遭城基故在致能畏风不果登登后台而归二台相距甚近但隔楞伽治平寺致能辞还城复侍大兄絶湖入境约十五里防寳华寺未至二里舍舟而徒及门已暮夜宿焉去灵岩止十余里乙酉早周览寺宇修廊华屋呉中之名刹按碑志本梁天监中西域僧和尚卓锡出泉今在寺左百步深才数尺大旱不竭寺高泉低为石槽仰而注之僧有众寡恃以给用斋前流多斋后差少兹其异也旧号知显寺绍圣四年枢密林希请为功徳寺遂加慈严之额林氏坟在寺后数十步又数十步即叶清臣内翰墓梦得左丞之母亦此饭罢命车登尧峯中道有半峯亭蒋堂赋诗今废雍熙二年己酉大理评事知县事罗处约记云昔在帝唐以洪水肆暴吴人族遁于此俗呼免水鼎苏帅钱元璙易名尧峯唐天复以后有僧恵齐姓朱氏郡人也结精舍于此山下名鲁坞山蒋堂所居既死塟焉此寺乃奉其香火蒋之竒壬子嵗畱题数百字尚可辨寺有清辉轩碧玉沼寺左观音岩石象佳白龙洞【俗云通洞庭】多景岩寳云井【井在寺左山顶人以为难皇祐四年长老颢暹所凿蒋堂有诗】偃盖松二铁塔妙高峯下视空旷东斋敞甚晩同长老了悆徧览毕由龙洞观音岩而下盖寺后路也复至寳华饭寳林轩修竹防天极可人饭罢登舟行二里至环谷乃王珏总领之居园亭池沼花竹竒石环绕其屋珏字徳全介甫之后乾道元年年五十三失明罢归相者告以其亭某所而已珏不见也又里余复登舟观吴王鱼城城在田间当时养鱼于此基厚而方其高二丈博倍之中为田百二十畆今属练墟赵氏圡极细故乆而不壊欲访顾野王墓不果遂自石湖入少府港归盘门舟中已昏暮自寳华至此三十余里丙戌黎明别大兄过昆山丁亥夜抵昆山丙申挈家登舟随潮宿怡亭丁酉早过阊门与大兄同游虎丘夜宿寺礼长老希范戊戌登观音殿几案四壁皆石也观试劔石憨憨泉防头石晩移舟过枫桥四月己亥朔外姑仲贤置酒出饯壬寅次无锡癸夘次常州访周徳友运干其子煇示近作一巻乙巳以小舟挈家趋宜兴己酉同大兄至台庄祭外氏坟甲寅挈家登舟过溧阳县三里宿乙夘行七十里至三塔院院在水中有元丰中刘谊所作记三塔者相传僧伽过江造塔至此为第三耳寺宇弊甚有寒光亭可望湖二三年来亦废又三十里至邓步【溧水县】有数十家及税塲又十里至东坝亦数十家丙辰雨意甚浓时时洒尘程泰之运使先谕溧水宰备车乗相待治叠移时乃登陆天气稍霁行十五里至银树【亦有一二百家若泛水则自此便通舟】又六七里至双港口复登舟约十余里至固城湖日犹未晡葢数百家之聚也登妙智庵晚与庵僧散步固城之上父老谓之楚王城其周数里地势甚髙丁巳同大兄肩舆五六里至禅林山惠照院启天申节寺僧云相去二十里有防子山儒童院盖夫子防学之地不记图志所载云何归舟解维度湖水才数尺然亦弥漫其中多茭葑凡三十里至石桥头入溪港【地名石桥而无桥】约五十里至太平州河口两岸多民居溪流不甚濶烟树如画稍前即永丰圩【八十四圩共之】夜泊黄池镇距固城湖已百一十里而商贾辐凑市井繁盛俗谚有三不如谓太平州不如芜湖不如黄池也己未至小漳淮登岸入栖隠寺敝陋无足观又十里至郭城登普化寺遣人先徃隠静借人轿遂自别港约行二十里泊新林小商十数皆以为家登岸三里至小市有民居酒坊及韦察院祠守者曰兴于后唐同光中庚申早隠静人至挈家行十里至寺五峯不高而形气环抱本梁朝杯渡禅师道塲禅师諡慧严寺名普惠廊杰阁江东之巨刹太平州繁昌县寺后三百步碧霄峯下有泉出石中流入寺有声且给烹煮灌溉长老行机台州人颇为僧徒所推有众三百饭罢瀹茗泉上闻登山则见岩洞之胜初暑不果徃归寺登禅阁徧歴寮舍再饭讫出寺观卓锡泉夹道林中王孙累累然行近里许至梦堂前上蓝长老彦岑在焉又半里至杯渡塔乃升车由南陵路行十里落路过赵家步已见星矣早来先移舟于此辛酉舟行十余里近南陵县午时挈家入行衙为遵陆计壬戌风雨顾夫亦未齐为畱一日县西二十里有工山逺望秀拔县南六十里有吕山图经云孔圣曾防置书堂于此见有石室其山南石缝内泉水涌出流于漳淮【去县三十五里曰孔村落路五里至石室】癸亥早饭敬亭山【去县三十里】山在宣城而名在此当考过孔村【土人无此姓闻専以夫子得名】晩宿隔口何氏酒坊【去县六十里】甲子早行十五里路旁有泉甚清寻伏流而去次至燕儿礲上山数十步有石洞刻云刘公岩又二十里饭水塘徐家店又十五里见防人来者憧憧问之云半月来樵夫新得一洞深数十丈其大如数间屋有石钟等而近时人皆不知惜乎行李已过不及一防晩至青阳望九华如见故人馆于妙音禅院乙丑早青阳二十里至长桥回望九华甚竒路旁复有泉自山石中出饭叶氏新店即铁劵路口去县已三十五里至齐山従者告疲擕家入寺登览投宿寺中主僧智瑺丙寅早入城馆司户廨中报谒程倅同登拱翠亭望溪山李庚子长改其名曰如剡葢用李太白秋浦歌云江山如剡县风日似长沙也又登九华楼葢城东门也丁夘张知彦胡宣叔共置酒常平司初食鲥鱼是日大兄独逰云光寺江祖石戊辰早发池阳饭十八里店又十二里过紫岩民居稍众即产纸之地有紫岩大王庙又十五里至柯村东流县境也凡三十里乃入建徳县界五月己巳朔早行二十里过白面渡又十余里饭乌枫潭又四十里宿蓝桥张氏庚午早行二十里饭石潭稍前有仙女井抚掌则觱沸俗云仙女喜也按图经去县三十五里畱山顶有葛仙坛相传葛真人炼丹得道今丹井尚存而好事者因有蓝桥遂传云英事自石潭四十里至建徳县馆于行衙其前石山苍翠谓之后山以县治正倚此山故也山顶有朝峯亭梅圣俞作宰时常赋诗今废又有蜕龙岩晚同大兄散步山下有青山文殊东庵三僧院相连接皆无足观辛未早行三里过尧城渡方舆记云尧南巡至此又县北二十里栎山下有舜城古老云舜南巡至此又县北六里断崖石壁之上有印文圆如马蹄两两相对圗经云许旌阳逐蛟至此所留也邑官送别二十里地饭三十里之枫门岭晚宿绕山去县已七十五里地壬申晡时抵石门市为鄱阳西尉治所乙亥早发石门防道旁南台院破敝无足观又二十里饭车陂又三十里过童子渡相望有小山俗号童子塜其说谓九女溺死甚不经又二十里宿观冈丙子早行二十里饭三口又二十里有居民百余家谓之四十里店又二十五里落路过荐福禅寺避入城人事之劳也寺葢古刹所谓轰碑者其前即东湖方丈后大竹中有青亭甚佳丁丑晩登舟壬午至余干江口距邑尚十五里自此顺流而下溪水弥浸田野皆为陂池癸未黎明至邬子寨入湖巨浸稽天非丙戌经従之比未后将入港湍流不可泝复行石磉湖约二十里穿小窦达于港系舟芦间四无人烟弥望皆水是日过湖畧无风涛有小蛇昂首引舟抵岸乃回戯作小诗云万顷湖光似镜平蜿蜒遂得导舟行従来仕路风波恶却是江山不世情乙酉风雨不止水益涨入池口趋寂照院僧言院兴于天祐十五年戊寅旧名资福仁宗治平中改今名丁亥风稍定解舟行数里望大门院在水中棹小舟徃防至则破敝将倾一僧出门隔浅水遥语而回稍前涉高机湖菰芦之塲皆为水没野防无数被浸灌依聚沫而立晩泊徐汊龚帅差小舟来戊子舍鄱阳之舟以小艇乗顺风而行晚泊龙沙章江禅院挈家投宿己丑饭罢挈家防秋平酌浅沙泉遂过列岫亭入报恩禅院长老晓林眉山人藏后有铁文殊像甚大归入景徳禅院观铜佛钟传所铸也登阁闲望庚寅移舟滕王阁下挈家属寓阁上如迁乔木也丙申大兄先乗舟归庐陵六月戊戌朔己亥舟行泊蒋家湾庚子早行十里过生米镇又二十余里泊曲尺湖辛丑行二十里至市汊又十里泊秆堆步相对即龙雾洲癸夘至丰城甲辰早行县官送别李家坪距樟镇十余里宿乙巳夜至临江军戊申早移舟慧力寺下防家少休江月亭午后解去晚宿永泰寺己酉宿青泥庚戌早至神头之龙安寺辛亥早移舟入邑壬子早过江癸丑早发新淦甲寅晚宿硖江滩下乙夘晚宿敖山丙辰晚至元潭登观观古劔其长尺余顷之抛江复行数里丁巳抵白沙戊午至吉水县晡后解去北风微作犹移时方能上滑石滩宿墨潭庚申早挈家入宅








　　庐山后録【周必大】
　　十月乙未朔壬子次南康军水殊未落入泊寨中癸丑欲防庐山值大雨乙夘拂旦出西门过开先路口数里由别径入简寂观宋陆静修故居也其旁有岳庙守者云先生炼丹井已过回步访之深三尺在田间酌讫乃至观中陈贤良记云观在白云峯下其间一峯独秀曰紫霄其北又有屏风山其前一里有鸡笼山观门有朝真阁【今废】殿前有先生醮石亦名礼斗石道藏石刻铜天尊像石磬白云楼西涧悬瀑落于庑前甜苦笋间嵗一生相传先生手种者邂逅章缋与之同过度仙桥记云许坚聨衣石涧中间道士则云沙石湮埋乆矣进观连理树次至先天观次至祥符观旧名灵溪记云三武士尝栖溪侧汉武赐名齐朝修创南唐重修今石衢甚广而屋宇极不振自此数百步即归宗禅寺枞老来迎饭而后行道中有三将军别祠即所谓三武士其名曰唐建威李徳及宋刁云正庙自归宗登山才里余又其上八里则紫霄峯峯顶有铁浮图九级藏舍利逺望如枯木而晋梵僧耶舍亦有坟在其衢又三里有谢景先草堂乃杏林故地天气未佳且无向导不果徧防杏林者后汉董奉活人疾不取赀使愈者人植杏五株然奉自有太乙观在山北或曰杏林在此而上升太乙观耳记又言归宗后峯半右石室中有夏禹刻字仅百余人无复至者过归宗望紫霄峯亦有瀑布行官道约三里入小路访栗里求醉石土人直云此去有陶公无栗里也屈曲行三里遇数道人草庵背有崖古润醉石在焉仰视飞瀑披大石而下甚为竒观石有防处俗云陶公枕痕也又指若虎迹者其说尤荒唐尝记前人题诗云五字高吟酒一瓢庐山千古想风标至今门外青青栁不为东风肯折腰惜乎不记其姓名余具记中乆之复出官道访谢康乐经台或云地属皇甫道人已樊之矣次至黄龙灵汤院败落特甚而汤泉固自若或题东坡和可遵絶句于壁间又十五里落路数百步至康王景徳观对天柱峯倚凌云峯兵火后殊草创其西有四庵一院相去不逺而记中无所取故不徃夜宿山月轩下临大溪水所注也终夜如大风声丙辰早同道士乔大和渡溪入谷五里至旧观基【记云隋开皇徙】今为菜圃又半里至龙泉院破屋数间而已又十里至董氏茅屋蔬食毕望而进此陆羽茶经第一水也熙宁元年七月夏倚所记信而有征言过石磴路甚危葢鸟道縁崖其下即涧壑又草木蒙密须尽芟去乃能徐步耳倚所谓平石可坐数人者正与帘对过此则大石散乱不可行予跳跃其间従者皆惊逼帘溅沫喷人如雾雨毛髪凛然水初束于石硖势犹未广既而散布倾防虽冬深水缩犹为十余派闻山后乃开先路岂非与山半之瀑同源耶谷中若用两壮士挟山轿则可代步然屡涉溪流春夏涨溢亦未易进也今日予皆徒行幸天气晴和归路方有微雨回至山月轩道士乔大和犹未饭且言尝有雪覆谷中不知也去观五里至荆林寺是为山北江州境大风人不能立晡时至侯溪市入圆通崇胜禅院古有侯氏故以名溪长老不在首座祖胜潼川人可与语同过旻古佛塔谒西堂修谊故人惟讷之兄也东塔广福院相去二里寒甚不可徃步至磨院风益甚或云寺前山中有风穴故多风饭罢登至乐亭【在法堂后】观李后主及昭惠后画像访清音亭兵火后偶余此亭乃摧壊弗葺惟石渠二百五十丈尚无恙夜宿寺中丁巳早谒圎通殿【但旧樟木观音今亡乃设释迦观音文殊三像于中而环以二十五圆通】防食于东轩出门望马耳石耳峯方出昨夜疑大雪今日天气乃稍开晴过甘泉市至七里岙落路饭广福庵庵泉水即石门涧也同主僧慧辨行百余步访尊胜庵下有大石高数丈长如之中若剸裁可过二三人谓之石门相传古有僧诵尊胜咒而石开遂以名庵庵对仙步峯又数十步至保宁庵三面皆出其南石旌峯在焉此三庵皆沿石门涧激水碓茶资其利次度桥上双龙庵双龙谓锦绣涧及庵傍小涧过此直上天池凡十五里或云两旁通谓之锦绣谷葢春时山花盛开望之如锦绣云山路峻甚每三四里輙为亭以憩凡五亭第一亭跨涧颇雄伟行至半山有处州道人草庵在锦绣峯下指其旁以为竹林隠寺防人或闻钟皷声按山记云香像冈北名阿那衡内有寺暮时闻钟梵而寺隠不见其旁半里有罗汉岩亦阿那寺之类而近世误谓之竹林耳【山南真有竹林寺】由道人庵而上路愈岐每数十步即回视江淮无遁形者过第四亭有大石凌虚而出可坐数十人百千里畧无障蔽【俗呼四望石以山记攷之亦非是】平视一峯上有巧石【俗呼香炉峯以山记攷之乃在东林化城路】亭午至天池禅院虽凿二沼其涸可待所谓天池今不可到号曰龙潭在铁船峯下亦有黑龙潭祈雨则至焉长老不在同首座道彻登文殊亭下视铁船峯望石门涧自山委蛇而出直达于江然则尊胜庵之石门非水源矣院有崇宁间西天僧金总持像及贝多叶梵书数十辟支佛牙观毕回道彻谒隆禅师塔其傍即定心石也【记中下有望仙台】道彻指其前一峯为十八贤台未知是否新罗岩草深路迷不能至归院日方斜复度岭行二里许至主簿塔洞视空濶又非第四亭而上可比东西二林歴歴在眼而江州屋壁已可辨有九十九峯栉比磬折如城垜然王韶观文塟其下此登眺最佳处也稍前至佛手岩雪花满树庵门尚闭乃知昨日大雪今日骤霁望南山雪气犹未散赋小诗云十月顽隂不见山山中一夜雪封庵伊予的有寻仙分日照北山云在南闻每嵗自九月便有雪至三四月乃消去岩石空洞不止容百人下有泉水道彻云岩上立峯如指故号佛手近为野火焚裂矣縁岩后细路数百步东望一峯即旧峯顶院今废或云其间方是锦绣谷达于平田又下视磐石相传逺公讲经防也自佛手岩一二里渡小溪乃至大林寺遭野火仅有基址其额为教练者徙寘坟庵并令一僧据其田人无知者予按白乐天诗心实慕之物色乃能至其旁小径即下山南栖贤路也地在山顶而反平衍谢灵运诗云冬夏共霜雪其高可知予作吊大林诗云上尽诸峯地转平天低云近日多隂古来南北通双径此去东西启二林虞世南碑従泯没白居易序合推寻康庐第一金仙境忍使如今遂陆沉黄昏归至天池礼文殊来灯闪烁合离或在淮南或在近岭高者天半低者掠地又赋小诗云代马腥膻暗五台南方世界且裵回传灯便是真知识不用犇波学善才是日云散日出寒燠适中甚惬素志山中薯预花全类蝴蝶又有万年松罗汉泉菩萨石【即记中所谓白石英也】戊午早同道彻望罗汉岩即下山山上微雪山半乃为雨矣由石门涧出官路稍前即岳家市【岳飞塟母于此故为市】自此可上化城不惟足力有限又山记止言石盘之美而楼阁已非昔遥睇而去囬视文殊亭渺在峯顶主簿塔仅如枯木佛手岩屋仿佛可辨始叹昨日登涉之不易也午时至林口寺【谓二林之口】过杳谷慧永禅师塔入西林寺即慧永道塲也流水防防循堦除赏玩不能去寺不经火但不葺耳牛僧孺书寺额佛像独被冠缨访水阁院已废但存浮图七级次至东林晋慧逺法师道塲法师鴈门人于是寺前方兴鴈门市虎溪在寺门之外山记云清溪有亭【今废】牛僧孺太和四年书神运之殿【今殿非其旧】南唐元宗题神运木【今亡】流泉匝寺下入虎溪殿后白莲池晋辇【或云政和间太守焚之】经藏院白公草堂双玉涧明皇铜像【今作大士装饰观其丰下真明皇也】唐壁画等【今亡】上方舍利子【有南唐保大碑在门首】顔鲁公题名上方之外虎跑泉【深入九尺】五彩阁甘露戒坛【今亡】其西石磴三百级【岳飞母拆砌坟】滴翠亭【今亡】殷仲堪聪明泉佛影台【今亡】晋朝三杉【亦为岳飞取出】是寺最为古刹而兵火中岿然独存入门楼阁华焕宛如仙宫长老本然自号混融师宦族也共饭毕同访逺公塔次至照觉佛海二塔归登五伯罗汉阁望诸峯阁下即内三门也出东林二里至广福院本大明公庙【保大五年陈元裕撰记】靖国元年封清公真人记云真人姓匡名续字君孝出自殷周之际居此山或云受道于仙人共防此山人谓其所止为神仙之庐因以名山或云匡裕汉人汉初封越庐君故曰庐山次至太平兴国宫街衢门阙气象清华刘越石高三四尺根植地中在宫门之外仙乡亭废矣宫倚圣治峯正殿惟设采访使者像其后乃太上本命殿两廊绘使者变相仪衞次以五百灵官又其后有云无心堂临流水可爱道士皆星居有刘烈者号虚谷先生尝进易解云知宫畱宿不果登新创钟楼而行楼名景阳华丽殊甚日落至清虚道人皇甫坦庵饭罢馆焉坦被遇太上结庵拨云峯下自言兖州瑕丘人乆在川陕尝遇朱桃椎善布气时时书字决人祸福或云年七十二山中道士言其顔貎已不逮二十年前矣近损足未能步而茅山张椿龄亦被遇太上今年亦得此疾异哉庵侧有泉太上题曰神泉又为阁以藏御书及像设己未早皇甫道人再具饭饭讫行数百步至云溪庵【即莲花洞也侧近云冇数庙闻不甚佳】自此若出官道则过妙智院及蛇冈【即防亭湖神分风化身之地】予欲趋太乙宫或谓小路差近乃过击牛墩皆茅峡峻岭亦六七里方至【真宗赐名大中祥符观】即董奉上升之地大槩二十一日已记之其事出葛洪神仙观在莲花峯下不经兵火有升元大年韩王知证记是时犹谓之庙保大十二年记则为观矣宣和二年封奉为升元真人观中犹种杏前殿一株甚大其后又有种杏轩春时不妨宴防也先道士萧惟忆年七十余未尝出门视其貎葢有所养者自观五里至禅智院【对双劔峯稍偏正对山之外白小石橊峯】以其为旧屋故防焉记言院后有緑野亭忘记询问进至双溪寳严禅院再饭同长老世显步过云庆庵记言因流泉为池多畜鲂鲤今仅存防洼耳假世显之驴令庵僧致康前导过寳积庵殊不葺治但有程公辟师孟诗刻访白云亭已为王秀才治冡其上披荆棘寻所谓磐石鸣泉乆之访见泉石诚佳而又北望湓江宜陈舜俞以为山北最佳之庵此去江州才二十余里山北之境尽矣跨驴五里上吴章岭乱石聱牙颇亦险峻岭脊分江东西两路界过界便见五老峯是为山南岭下有小路至智林浄慧院昭徳观会日斜仆疲乃由官路过大富庄至相辞桥【俗云蔡李二真人相别处也】已昏黑秉烛行至寻真铺风大作入小路二三里敲观门道士疑为盗乆之方出真诰言庐山乃元辰福地而此观为第八咏真洞天五老峯正在其后而倚香炉峯【记言南北山各有香炉峯】庚申登采访使者阁望五老峯记言汉武筑羽章馆于屏风叠下临相思涧今五老之峯叠石如屏障葢其故里自阁而望相去若在百步间庐阜之甲观也为题其榜曰云锦阁李太白屏风九叠云锦张之句云五老第二峯即狮子峯与九叠屏相连山无草木晓日照之殆如赤城自廊庑望之则竒姿巧势尤不可状龙潭在观后一里水作琉璃色其中数尺正黑知观汤善翺云深数十丈盖洞天之门云潭上有龙王祠疑即记中所谓緑浄亭也已初借善翺小驴令四明徐道人前导过永福院旧名云龙煨烬之余方稍营葺次至叠石庵葢近世僧徳正所创门外大石长数丈复叠一石前眺江湖宛如池庵背即五老峯乃几案间物陈舜俞所未见葢后来庵宇之絶景也次度华严石桥华严院今废次至折桂院今名证寂折桂因唐李逢吉得名记言山名幡竿源而土人不知登南唐惠济禅师石塔有巢云轩而记不载不经兵火气象便可爱前有僧房可望湖而不见山次至解空院其旁圣果院已废次至谷源庵地形甚高面对重湖记言叠石竒伟岂谓徳正之庵耶后有幽泉但屋弊无足观者自此为折桂小童指路迂枉忽下峻岭木叶被霜滑汰防不能移步至云台庵乃得平地庵后石崖如记中所载次至浄妙院记云古名青牛谷即杨衡所谓随云步入者俨然如造仙境门外数十步囘望五老及他山如图画凡此寺观庵宇大抵环绕五老峯每至一处山色峯数輙不同造物之无尽藏也狮子峯尤肖今日但少云气饰之次至承天白鹤观唐混成先生刘和故居旧屋偶存独无廊庑唐杉围二丈在门内问东北木庵道士不知观前百余步出官路过三峡桥遣従者先入栖贤独与徐道人防二仆复由小路为卧龙之逰初过中兴庵【即旧禅静院】次寳庆庵近各有一道人主西涧即刘凝之庵无知者既过涧徐道人迷路度峻岭逾栈阁遇炭窑方知路穷得一夫引至上偃台即祖教院亦无僧行自此又盘一岭至卧龙新庵有江州蔡道人主之复行半里过旧庵基沿涧乃至其处苍崖之下怒瀑淙击高十余丈与九华山雪潭争为长雄凡陈舜俞所记一无夸词今日不惮﨑岖险阻凡以为此未至而悔既至则乐以忘劳焉旧庵隔溪岩石层出粲如百叠之云中有流泉注于涧亦一佳处也望五老峯甚近香积院在其下业畱従者于栖贤遂问归路数里至出庵今为尼居主者觉殊郓人壁间旧刻冯宗诗葢尝读书于此庵前度溪至上塔记所谓拭眼禅师石像如生者旧屋甚整洁大竹成林酌飞锡泉登环翠阁望五老峯背自此下山数里即至栖贤徽老不在藏主可升眉山人与予同庚为占四韵云我比同年百不能只余霜愧师兄殷勤觅句无言说共拨寒灰聴水声寺比今春稍葺但残僧四五辈不称大刹饭罢同升上人过五老玉渊二亭山水不辜老眼而足蠒矣遣人至军城招妻孥来早会此辛酉拂晓自寺后渡涧行里许过百药滩石岸坡陀道人于此晒药陟山岭度茅坰约四五里并五老峯至明真尼院氷霜满屦扣门乆之方开盖旧屋也同尼师登凌霄岩岩在地竒石如岩古有僧坐禅其间绕洞别过石门谓之喝石其前一石甚大即记中所谓对五老如宾客者傍有石屏亦可爱出门数十步望宫亭湖横出而扬澜左里左右相对落星仅如叶舟惟军城为紫荆山所蔽耳囘过百药滩分路行三四里入楞伽院亦古屋也正倚朱砂峯旧号白石佛殿创于保大中释迦像与西林同李公择尚书藏书阁在东偏元丰以后畱题皆存有赵天启者歴叙公择作中丞救蔡确故改户书云云西庑有东坡作山房碑又刻南唐佛像野夫公择及黄鲁直皆有题字崇徳君墨竹高下校在钟阁葢公择妹鲁直母也寺门外即上天池大林路至为险峻老僧惠寳生于元丰八年云自此别有捷径约一二里过涧入栖贤磨院院在石人峯侧又里许遂至栖贤骨肉方来同观玉渊先是涧水犇冲遇大石上侈下敛悬布潨射极其雄壮涛头瀵涌散为玻瓈色记言沙石万数古今不塞诚下通于海矣相对有寒泉亭泉自山出按记文访罗汉岩寳陀岩于僧堂之后皆无知者山上竹树间多崖石其下有观音泉疑自寳陀岩而出稍加刜治必得之其南有小径疑白云庵路也饭罢遣徐道人乗驴归咏真同骨肉再过三峡桥裵徊乆之始知过桥之泉为陆子泉其旁有沈锡大书庐山二字行小路望五老峯了然便道入髙遥景徳院亦旧屋有元丰间无为子题字老僧年八十云李征右书堂仅一里今废但刻其名衔于石洗涤乃可见进至万杉院上滴翠亭【余具三月记中】又二里入开先登潄玉亭度桥俯涧涧中石含云母如记所载天寒甚太守适致餽徧饮従者而行涧外招隠桥近为寺僧徙数十步而招隠泉无人知者物色乆之得于二百步外丛篠之后石井依然三酌而归路口有披云亭稍前即古杨梅亭基又稍前当四达之冲即古四防亭而俗子改曰屏翠矣囘望山色竒甚倒载而观之紫霄峯劔立众峯之间铁塔仅如一线将至军城一里有承天院临溪湖僧尝被盗杀三人今遂不振入西门日已暮昔白乐天记匡庐竒秀甲天下诚非虚语陈氏山记北起江州尽圆通乃转山南起康王观迄吴章岭其序如此予今自南而北与之相反故问津多误然记中指名竒特处十得六七其余当路者逰迂曲者畧异时再以旬日穷探极览可使无遗蕴矣初南唐元宗赐田给诸庵岩故所至有产业中经李成焚荡十存二三又税重租薄僧道徃徃逃移寺观日以摧毁近虽稍修复而废絶为多惟旧屋则气象终可爱舟中赋四韵云南北周庐阜东西徧九华宴安无酖毒痼疾有烟霞淡薄村村酒甘香院院茶驰驱君莫厌此出胜居家壬戌五更雪打篷平明出别郡官望庐山已横白练欲解去南风作章徳象防落星诗云来防未尽登临兴且喜南风阻去船殆为予设饭罢遂防家棹小船徃焉寺去军城仅五里水干则路通今嵗尚深丈余按图经石高五丈周回百五十步九江记云浔阳湖内陨星化石上连彭蠡下接浔阳其石圎洁不生草木峭然孤峙独出水际寺兴于唐景福年天祐二年赐额福星龙安院本朝祥符二年例改法安南唐戊辰嵗【即本朝开寳间】宣义郎汤浄譔记云保大中寺僧修葺元宗尝临幸僧齐已范文正公章郇公王介甫平甫程公辟蒋頴叔黄鲁直父子郭功甫洪驹父皆尝畱诗文龙圗阁学士吴仲庶【中复】犹酷爱西轩更名曰岚漪鲁直诗云龙阁老人来赋诗谓仲庶也出邑满眼湖光千里真世间之絶景又尝有玉京轩今皆废但存清晖阁【或云保大中命名】西对庐阜如青天翠屛初至白云英英起山腰少焉散漫俄复退敛已而山坡絮防变态不常举酒赏之不觉径醉午后移坐佛屋之前东南观巨浸右为扬澜左为左里其中两山如门是为鄱阳湖由寺门而望则东北直宫亭湖西南轩窻对流青山其胁亦有湖汊西北乃军城也再举酒而归晚自舟中望山色不胜眷眷再以小艇入西草湖过东古山下观钓鱼防鸿雁鸥鹭徧野见人惊飞转而之流清港上流清庵庵在凤凰山古殿残毁慨想承平之遗址囘棹已曛黑过落星闻钟声徃复殆二十里癸亥早发南康北风防作已而转南过左里扬澜泊珠溪而北风复作去军城已八十里有巡检司及小市登岸北望庐山甲子南风晡时方行四十里至吴城山谒庙毕登望湖亭犹见庐山也殿左有穴如井异时湖中或损米则见于穴中谓之神仓云



　　説郛卷六十四上
　　钦定四库全书
　　说郛卷六十四下　　　元　陶宗仪　撰
　　九华山録【周必大】
　　九月乙丑朔丙戌入清溪水碧色泊弄水亭入门即池州州治谒太守同年赵朝散彦博富文提举常平李承议庚子西通判陈朝散璘同年汤平甫知县适在此丁亥都统制宁国军承宣使时四厢俊及其子閤门祗政贵池宰赵宣政芹司户袁廸功祖严赵修武公颀并相约汤平甫共饭同渡陈公桥浅水桥秀鲜桥遂至齐山山脚挿入清溪石色青苍可画洞穴半出水中泛舟扣其户而返步登延庆先为指南环寺岩洞可见者罗汉殿后曰妙空岩在大石中次曰丹砂岩俯偻乃可入片石斜出扣之声控控然四旁屈曲皆竒石也法堂之下曰蕉笔岩亦名唐公岩有黄大临诸人题字山之上曰春流泉进窥无底洞歴武功岩遂至观音岩岩本名上清两崖对起三面环抱有程正辅蒋頴叔题字右转登寄隠亭西面皆翠石有小岩刻寄隠岩三字其前有熙宁甲寅重阳日太守刘斁思甫题名东北乃紫微亭故基面淮南诸山下临秋浦清溪直接大江眼界豁然又其旁拔起数峯竒甚谓之小九华葢与上清岩皆齐山最胜处也﨑岖行峡中仅可通人稍前曰大石谷又稍前曰定力窟深不可测又其上即翠微亭是为山巅杜牧之云江涵秋影雁初飞此地此时也东望碧峯劔立于逺山之防者九华也南望大山横陈者太婆岭緑诸峯也北眺州城邑屋可数大槩主山自紫岩蜿蜒西来其左即贵池口舆地志所谓梁昭明太子食贵池湖鱼而美者其右即清溪秋浦望之全类临安之西湖而一隄隠然属城亦类苏公隄此又登临最胜处也予赋小诗云地占齐山最上头州城宛在水中洲蜿蜒正作长虹堕吸住江河万里流又天遣江山助牧之诗材犹及杜筠儿向来稍喜唐风集今悟樊川是父师乆之由别径下九顶洞上有九顶圆如盘覆中颇平广有磐石可坐嘉祐中因太守王哲易名集仙宫洞后有穴侧身可过一小洞也窦穴上穿颇类月岩而其背山上乃唐观郡楼基王哲易名青霄亭今亦废其下曰独秀岩翠壁横峙可爱访左史洞为马军寨所限出寺行里许乃至焉实寺之后山也其深数丈可达于外左史谓李方景业也杜牧之代景业来守故为立名而张祜书之又有石燕洞大抵皆石也逰已还寺再登翠微亭置酒时侯赵守致餽平甫赋二诗予次韵云上清别殿旧通明仙圣飞腾户不扄出谷尚疑窻列岫絶堤始露岳真形竒竒怪怪无非洞下下高高总可亭但把醺酣酬絶景天风吹靣径须醒相君早日翼天飞晚落江湖事以微好事一时开翠壁佳名千古记黄扉朝逰要及鸦翻树夕照何妨萤湿衣更得汤休竒絶句后来谁忆谢元晖甲夜归戊子早至郡斋中和堂登萧丞相楼复防景徳禅寺访见山堂为添差路钤王宗所占排闼造焉见山而已次过天庆观读徐碑李煜紫极观也已后赴提举司防荷池中有秋浦堂颇幽爽防散出北门二里登贵池亭俗呼望江亭以其见大江可望淮南也亦见九华诸峯亭乆废今方重立归上南楼南门城楼也正对齐山循城而东有拱翠楼亭邑防又稍前即九华楼三者相望皆下临清溪见九华大抵为太婆岭所障不能尽见诸峯太婆山极高而其名不典图志亦不及之己丑赴州防坐中见梅花赋小词云踏白江梅大都玉斵酥凝就雨肥霜逗痴騃闺房秀莫待冬深雪压风欺后却嫌伊痩仍怕伊僝僽营伎曹盻颇洁白淳静或病其讷而不颀戱以况之已夜富文出家姬小琼舞袖翩翩徃闻范至能云顷朝士姝丽有三杰谓韩无咎晁伯如家姬及小琼也禁中亦闻之又作小词云秋夜乗槎客星容到天孙防眼波微注将谓牵牛渡见了还非重理霓裳舞都无误防年一遇莫讶周郎顾富文近再醮有所竞而设榻于外时侯方为两解故戱之如此庚寅早欲如九华而云梦宋宰及归州助教张蒙正相过午乃能上马时侯差中训郎赵良弼等同行辞之不可五十里至铁劵山投宿叶荟秀才家荟有子楠登进士第山深夜甚寒辛夘早再赴叶君饭乃行尉亦并辔二十余里至青阳县令成文林雩丞熊従政实褒主簿陈朝立巡检程大夫同来迓馆于驿中尉廨即宋齐丘宅其旁对九华而齐丘之墓在牛心山下去县东五里赴陈朝立防以能仁院为廨傍有妙音院同至县学登经史阁望九华紫翠千仭造物融结竒巧真尤物也县东二十里有潮洞大如卓面而石穴极深日三潮每潮鱼虾輙先出壬辰早同陈簿叶尉赵忠训出郭十余里登双练亭度西拱岭入龙安院自此徐行歴永安塔虎跑泉过石龙口虎跑岭此两处地势稍高望双峯九子甚竒遂入广修院去县已二十五里院宇颇雅洁寝堂望双峯帻峯真人峯莲花峯是为五老峯步至上雪潭源高而逺仰视莲花峯正如所倚之屛其前即石门水所注也峭壁削成悬瀑十丈怒涛骇浪不减三峡或潴为深渊或散为犇湍电轰雷击约二百余步为下雪潭其间多大石水平布者数丈潭中产石班鱼不常得有璎珞泉水跳石上如贯珠尤为竒絶而土人不贵也食罢转山而行终日观山面殊不厌约十余里入无相院有观音阁对峯峦数重畱题而去又二三里至协济庙神兄弟三人日方晡或谓化城逺不可到遂止陈朝立置酒中坐帅诸人下九华溪踏石涉水以为戱叶尉体肥甚独堕水中溪自龙池来欲访其源或云路太逺惟祷雨乃至今芜秽不治不果行终夜如大雨可聴癸巳早随溪而入至乱山环合处登化城岭岭峻窄时时回望诸峯层出殊快心目少休半霄亭巳时至化城寺寺宇甚佳唐时新罗王子金地藏修行之地饭罢谒金地藏塔又在寺后突然一山上常时可望大江是日适为晴岚所蒙僧祖瑛独居塔院献土产茶味敌北苑陈朝立以翰先归邑乃同叶赵行二里访龚泉其旁乃李太白书堂基今为张氏坟地自此下岭过苦竹坑俯视羣山左右对列中有平田气象极好稍前即寨头葢建炎间张遇冦青阳县官移治于此真闗隘也行近县桥双瀑石山对防未经名人品题故无闻焉又行至蜃盘岭而化城峯尽矣化城九华最高处蒋頴叔尝有悔防之语俗传十里殆不止此赋小诗云攀萝度险捷猱猿石角钩衣屦尽穿莫讶逺寻金地藏也曾徐步玉堦前又数里至龟山一上复数里尤为险峻有崇夀寺慈寺阁对双剑峯又赋诗云注坡縁壁化城中客愠奴嗔我亦慵及至龟山还一上为怜高阁对双峯寺僧善修年八十六赠以诗云老僧九十视眈眈二十年来不下山我得九华充法供亦能禁足老山间日尚早爱其景物遂宿焉甲午早下龟山行十余里入圣泉院泉在院侧石岩下号无底泉试之仅二丈盖防者未尝测其浅深耳水自岩出甚清驶中有五色石饭罢即行过慕善镇囘望九峯横侧高低无一同者又五里至曹溪寺又五里至觉安寺五溪合流于此故地名五溪又五里入大路过铁劵叶元质别去又二十五里投宿马牙酒坊二三里有常安寺夜不果徃陈朝立自青阳致餽是行自西洪岭入山盖西南也终日观山面既至圣泉葢自北而出所谓山之东乃山背【阙】闻有广福等院甚佳而従者猥众颇不自由不无遗恨十月乙未朔早自白沙入小路数里逰云光寺寺亦华焕登阁望六尺图屏欲少畱而提举常平李察院领客将至畱二小诗戱之云来如负弩先去为乗骢避江祖一片石畱伴幽人醉又云作者正七人饮中空八仙长斋讵容醉晋也合逃禅遂同赵生过江祖兴道院主僧行余置酒访李白祠堂但有废碑在壁角令行余道至石边攀縁而下得小舟同泛清溪水正碧色下浅滩数里至玉镜潭水自南来触岸西折湾环可喜潭深才二三丈云李白诗云江祖一片石青天扫画屛又云溪水正南奔廻作玉镜潭皆实録也涂中占小诗云清溪水色胜于蓝祖石移舟下镜潭妙絶画屏并碧玉谪仙不见与谁谈晡囘至弄水亭以五杯酌赵生徧饮従者晩赵守在九华楼上梁就见之
  </div>
  <div class="pagination">
   <a href="说郛_page303.html">
    上一页
   </a>
   <span>
    ...
   </span>
   <a href="说郛_page299.html">
    299
   </a>
   <a href="说郛_page300.html">
    300
   </a>
   <a href="说郛_page301.html">
    301
   </a>
   <a href="说郛_page302.html">
    302
   </a>
   <a href="说郛_page303.html">
    303
   </a>
   <span class="current-page">
    304
   </span>
   <a href="说郛_page305.html">
    305
   </a>
   <a href="说郛_page306.html">
    306
   </a>
   <a href="说郛_page307.html">
    307
   </a>
   <a href="说郛_page308.html">
    308
   </a>
   <a href="说郛_page309.html">
    309
   </a>
   <span>
    ...
   </span>
   <a href="说郛_page305.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
