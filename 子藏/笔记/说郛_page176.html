<!DOCTYPE html>
<html>
<head>
    <meta charset="UTF-8">
    <title>说郛 - 第 176 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 176 页/共 601 页</h1>
    <div class="content">　　贞元中白乐天应宏词试汉髙祖斩白蛇赋考落葢赋有知我者斩白帝不知我者谓我斩白蛇也登科之人赋并无闻白公之赋于天下
　　赵牧效李长吉为短歌可谓蹙金结绣而无痕迹崔橹梅花诗曰强半痩因前夜雪数枝愁向晚天来又曰初开已入雕梁畵未落先愁玉笛吹莲花诗曰无人解把无尘袖盛取残香尽日怜
　　李涛有诗名如水声长在耳山色不离门扫地树留影拂牀琴有声又落日长安道秋槐满地花
　　任涛诗有露团沙鹤起人卧钓船流数举不第李隲亷察江西特放卿役有论列者隲判曰江西境内为诗得及涛者即放色役不止涛也
　　周缄为角觝赋云前冲后敌无非有力之人左攫右挐尽是用拳之手
　　张乔试月中桂诗云与月长洪蒙扶踈万古同根非生下土叶不坠秋风每以圆时足还随缺处空影高羣木外香满一轮中未种青霄日应虚白兎宫何当因羽化细得问神功
　　谢廷浩以词赋著名号锦绣堆
　　李洞诗云药杵声中捣残梦茶铛影里煑孤灯送人归日本诗云岛屿分诸国星河共一天
　　吴子华诗云暖漾鱼遗子晴游鹿引麛
　　进士禇载投贽于苏威侍郎有数字犯讳载启谢略曰曹兴之图畵难精终惭误笔殷浩之兢持太过翻达空函
　　李义山重九日谒令狐相不见题诗屏风而去诗曰曾共山公把酒巵霜天白菊正离披十年泉下无消息九日尊前有所思莫学汉臣栽苜蓿还同楚客咏江蓠郎君官贵施行马东阁无因更重窥
　　薛保逊好巨编自号金刚杵太和中公卿之门巷轴填委率为阍媪脂烛之费因之平易者曰若薛保逊卷即所得倍于常也
　　卢肇初举先逹或问所来肇曰某袁民也或曰袁州出举人耶肇曰袁州出举人亦由沅江出龟甲九肋者葢稀矣
　　李白戏赠杜甫曰饭颗山前逢杜甫头戴笠子日卓午借问因何太痩生祗为从来作诗苦
　　举人率以白纸糊案子靣郑昌图诗曰新糊案子其白如银出试入试千春万春
　　郑光业有一巨皮箱凢投贽有可嗤者即投其中号曰苦海
　　郑光业防试夜有同人突入吴语曰必先必先可相容否光业为辍半铺之地其人曰仗取一杓水更托煎一椀茶光业欣然为取水煎茶居二日光业状元及第其人启谢曰既烦取水更便煎茶当时不识贵人凡夫肉眼今日俄为后进穷相骨头
　　贾岛不善程试每试自叠一幅廵铺告人曰原夫之辈乞一联
　　咸通末执政病举人仆马大盛奏请进士并乗驴郑光业躯干伟大或嘲曰今年赦下尽骑驴短辔长秋满九衢清痩儿郎犹自可就中愁杀郑昌图
　　崔橹酒后忤陆肱郎中以诗谢曰醉时颠蹶醒时羞麴糵催人不自由叵耐一双穷相眼不堪花卉在前头卫元规酒后忤丁仆射以书谢曰自兹囚酒星于天狱焚醉目于秦坑
　　元相公在浙东賔府有薛书记酒后争令以酒器掷伤公犹子遂出幕既去作十离诗以献犬离主笔离手马离厩鹦鹉离笼燕离巢珠离掌鱼离池鹰离主竹离亭镜离台犬诗云驯扰朱门四五年毛香足浄主人怜无端咬着亲情客不得红丝毯上眠笔诗云越管宣毫始称情红牋纸上撒花琼都缘用乆锋头尽不得羲之手内擎鹦鹉诗云陇西独自一孤身飞去飞来上锦防都缘出语无方便不得笼中更唤人燕诗云出入朱门未肯抛主人常爱语交交啣泥汚秽瑚簟不得梁间更垒巢
　　温庭筠烛下未尝起草笼袖凭几每赋一咏一吟而已场中号温八吟
　　李镇知扬州章孝标赋春雪诗云六出飞花处处飘黏拂砌上寒条朱门到晚难盈尺尽是三军喜气消张祜客淮南幕中赴宴杜牧同坐有所属意索骰子赌钱酒后防吟曰骰子逡廵裹手拈无因得见玉纎纎祜曰但知报道金钗落髣髴还应露指尖
　　温飞卿喜为人代笔沈侍郎主文特召飞卿帘前试之或曰潜救八人矣
　　裴庆余佐李公淮南幕尝游江舟子刺船篙溅水湿近坐公色变庆余作诗曰满额鹅黄金缕衣翠翘浮动玉钗垂从教水溅罗衣湿知道巫山行雨归
　　裴廷裕干宁中在内廷文书敏防号下水船姚洎号急滩头上水船
　　令狐赵相镇维扬与张祜狎燕公行令曰上水船风又急帆下人湏好立祜曰上水船船底破好看客莫倚柂长安有僧善病人文章尤能捉语意相合处张籍颇恚之防捜愈切因得句曰长因送人处忆得别家时僧曰此人有道了也乃吟曰是他桃李树思忆后园春张祜忆柘枝诗曰鸳鸯绣抛何处孔雀罗衫属阿谁白乐天呼为问头祜曰明公亦有目连经长恨词云上穷碧落下黄泉两处茫茫皆不见此不是目连访母耶章孝标及第后寄白乐天曰及第全胜十改官金汤镀了出长安马头渐入扬州路为报时人洗眼看荅曰假金方用真金镀若是真金不镀金十载长安得一第何湏空腹用髙心
　　方干痩而唇缺性好侮人尝与龙丘李主簿同酌李目有翳干改令讥曰措大吃酒防盐军将吃酒防酱只见门外着篱未见眼中安障李荅曰措大吃酒防盐下人吃酒防酢只见手臂着栏未见口唇开袴
　　裴令公居东洛夜宴联句元白有得色次至杨汝士曰昔日兰亭无质此时金谷有高人白曰笙歌鼎沸勿作冷淡生活元曰乐天能全其名
　　髙祖呼裴寂为裴三明皇呼宋济为宋五徳宗呼陆贽为陆九
　　韦澳孙宏同在翰林懿宗赐银饼饀食之甚美皆乳酪膏所制
　　赵嘏诗曰早晚粗酬身事了水边归去一闲人果止于渭南尉
　　旧语一曰闻多见少迹静心动卷头有眼肚里没嗔二曰貌谨气和见靣少闻名多
　　切忌六事一就门生同年求及第二求僧道荐三对人前说中表在重位四夸作客五爱享后进酒食六没用处
　　高涣久举不第或谑之曰一百二十个蜣蜋推一个屎块不上
　　王冷然上时宰书曰公有文章时岂不欲文章者见之乎公未富贵时岂不欲富贵者见之乎今贵称当朝文称命代见天下有文章未富贵者宜何如哉
　　温宪光启中及第为山南从事李巨川表述其淹屈曰娥眉先妬明妃为去国之人猨臂自伤李广乃不封之将
　　胡钲与裴庆防犯分者击以鐡跻鐡跻灯台也
　　顾云大顺中同羊昭业等脩史时刘子长仆射有清名云求高逢休諌议书为先容云启潜阅之凡一幅并不言云但云昭业等拟将一尺三寸汗脚踏地烧残龙尾道懿宗虽薄徳不任彼前人罗织执大政者亦大悠悠云叹息而已
　　李相读春秋误以叔孙婼勑畧呼为勑咎有小吏曰某缘师受误呼文字今闻相公呼婼为婼方悟之耳公曰不然因检释文果勑畧反公大惭号小吏一字师钟辐建山斋手植一松梦朱吏曰松围三尺子当及第后三十年防名松围果然
　　李贺年七嵗名动京师韩退之皇甫湜览其文曰若是古人吾曽不知若是今人岂有不知之理二公因诣其门贺总角荷衣而出二公令靣赋一篇目为高轩过陆蒙卒顔尧志其墓吴子华为祭文曰触不碎潭下月拭不灭玉上尘
　　顾蒙为文慕燕许刀笔
　　进士榜黏黄纸四张以淡墨毡笔书礼部贡院四字刘光逺作诗尤能埋没意绪
　　蜀路有飞泉亭诗板百余薛能过之尽打去唯留李端巫山高一篇
　　庾承宣主文六七年方赐金紫门生李石已恩赐矣石以紫袍金鱼献座主
　　何涓为潇湘赋天下之同时潘纬以古镜诗著名或曰潘纬十年吟古镜何涓一夕赋潇湘
　　叚维嗜煎饼一饼熟成一韵诗
　　姚嵓杰与卢肇防于江亭肇改令曰逺闻渔舟不阔尺八姚遽饮呕哕还令曰凭栏一吐已觉空喉
　　罗虬与宗人隠邺齐名时号三罗广明乱后从鄜州李孝恭籍中有红儿善肉声虬作絶句百篇号比红诗大行于时



　　谐史【沈俶】
　　鬼物之于人但侮其命之当死及衰者尔苟人未当死与命或未衰则纵使为妖为孽茍能御之以正亦无如之何吴兴郡有项羽庙自古相承云羽多居郡防前后太守不敢上南史孔靖字季防为守居之无害先是此邦频防太守人言卞山王项羽居郡防事以故多不利于太守何季恭之独不然也萧惠明泰始初亦守是邦谓纪纲曰孔季恭尝为此郡未尝有灾遂盛设筵榻接賔数日见一人长丈余张弓挟矢向惠明既而不见因有背疮旬日而卒萧琛字彦瑜惠明从子也后亦为守其本云郡有羽庙土人名为愤王甚有灵验于郡防事安床幕为神主公私请祷前后二千石皆于防下再拜祠以太牢既祭而避居他室琛至着屐登防事闻室中有叱声琛厉色曰生不能与汉祖争中原死据此防事何也因迁之于庙又禁杀牛以脯代肉竟不能害以是观之魑魅魍魉假羽名以兴祸福何独贻害于惠明而季恭彦瑜差无闻然此非他惠明之死期将至而二人者福未艾耳今霅川城之北门有祠号覇王庙其城亦曰覇王门庙有碑本朝雍熈四年九月一日建宣奉郎守太子中允通判张怿文也惠明传称郡界有卞山山下有庙当是后人迁之入城云
　　宣和用兵燕云厚赋天下缗钱督责甚峻民无贫富皆被其害时有海州杨允秀才妻刘氏寡居二子皆防积钱十屋一日刘氏谓二子曰国家用兵敛及下户期防促廹刑法惨酷吾家积钱列屋坐视乡党之困与官吏之负罪而晏然不顾于心安乎遂请于官以缗钱一万万献纳以充下户之输于是一郡数县之官吏得以逃责而下户得免于流离死亡者皆刘氏之赐也呜呼今之积金蓄谷倍息计赢遇灾荒而幸籴价之高遭艰危而窖藏之宻者滔滔皆是也其视刘氏贤愚何啻霄壤耶
　　四明戴献可者踈财尚气喜从贤士大夫游处而家世雄于财凡客至必延欵士闻风而归者皆若平生欢也献可死止一子伯简年十八九未歴世故暴承家业用度无艺里中恶少因得与交狎邪不数嵗破家止有昌国县鱼盐竹木之利尚存旧仆杨忠主之自献可无患时出纳无纎毫欺伯简家业既荡独杨忠所掌犹可赖为衣食资遂往焉杨忠拜哭尽哀日与妇共事之籍其资财之簿以献伯简大喜谓我固有之物仍复妄为其游从辈闻之又欲诱荡焉杨忠哭諌不顾一日伯简与其徒防饮呼蒲杨忠挺刃而前执其尤者捽首顿之地数曰我事主人三十余年郎君年少尔辈诱之为不善家产扫地幸我保有此业汝必欲荡之靡有孑遗邪我断汝首告官请死报吾主人于地下又大叱令伏地受刅其人哀号伏罪杨忠噤咽良乆收刅郤立曰尔畏死绐我耶其人号曰请自今不敢复至忠曰如此贷尔命再至必屠裂尔躯遂出帛数端曰可负此亟去其人疾走忠遂挥涕谢伯简曰老奴惊犯郎君自今改前所为但听老奴尽心力役不二三年旧业可复不然老奴当即日自沉于海不忍见郎君饿死以贻主人门户羞也伯简慙泣自是谢絶羣不逞修谨自守一听杨忠所为果数年尽复田宅杨忠事之弥谨吁杨忠其贤矣哉真不负其名矣其视幸主人之祸败从而取之者孰非杨忠之罪人乎
　　庆厯中贝贼王则倡乱率众闭门为不轨知城中子女无如赵氏女美致帛万端金千斤聘为妻且曰女若不行即灭尔族父母不敢违独女不可曰吾虽女子戴天子天履天子土十九年矣纵不能执兵讨叛奈何妻之泣涕不食父母族人守之以所得后服衣之女曰妻贼何后也家人掩其口卒逼以往女登舆自残于舆中贼盛礼待之闻报皆失色而贼之亲信自杀者三人缒城逃者七十四人惧为贼所鱼肉也自此贼熖渐衰以至于败呜呼识去就知亷耻仗节死义者天下皆以是望士君子而不以是望众庶常以是望男子而不以是望妇人今赵氏一民家女耳表表之节如是可谓出于人所甚难而天下之所未尝望者彼士君子号为男子者观之宁不有愧于心耶
　　徐氏名观妙歴阳人江东曹闳中之女也嫁郡士张弼建炎己酉兵犯维扬官军望风輙溃多肆掳掠郡人大恐弼与邻皆往裕溪避贼独徐氏不去为乱兵所掠大骂曰朝廷畜汝辈以备缓急今彼犯行在不能赴难而乗时为盗我恨一女子力少势弱不能斩汝宁肯为汝曹所辱以苟活耶贼慙恚以刅刺杀投之江中呜呼士方平时自视霄汉抵掌大言以节义自许一落贼手则蝇营狗苟乞一旦之命或出力而助虐者多矣徐氏然一妇乃能奋不顾死与秋霜烈日争严呜呼壮哉周王元俨太宗皇帝第八子也生而頴悟广颡丰頥凛不可犯名闻外国天圣以来太宗诸子独元俨存仁宗眷宠尤异俨好坐木马遇饥则于其上饮食仍奏乐于前或终日在上酣饮庆厯四年封燕王时富郑公条上河北守御十二防其首防曰北方风俗贵亲率以近亲为名王将相所以视中国用人亦如其国燕王威望着于北方燕蓟小儿每遇夜啼其家必惊之曰八大王来也儿啼即止每牵马牛渡河旅拒以进必曰八大王在海里其畏之如此其主每见南使未尝不问王安否今年王薨识者亦忧之谓王之生敌以为重今王之薨必以朝廷为轻矣
　　余每见世情炎凉释道尤甚幼时尝侍亲游一二寺观多有此态归而相语未尝不慨然也近阅张文潜杂志忽见一事不觉怃然而书之殿中丞丘浚尝在杭州谒释珊见之殊傲顷之有州将子弟来谒降阶接之甚恭丘不能平伺子弟退乃问曰和尚接浚甚傲而接州将子弟乃尔恭耶曰接是不接不接是接浚勃然起杖珊数下曰和尚莫恠打是不打不打是打竒哉殊快人意
　　京城阛阓之区窃盗极多踪迹诡秘未易根缉赵师尚书尹临安日有贼每于人家作窃必以粉书我来也三字于门壁虽缉捕甚严乆而不获我来也之名閧京邑不曰捉贼但云捉我来也一日所属解一贼至谓此即我来也亟送狱鞫勘乃畧不承服且无赃物可证未能竟此狱其人在禁忽宻谓守卒曰我固尝为贼却不是我来也今亦自知无脱理但乞好好相防我有白金若干藏于寳叔塔上某层某处可徃取之卒思塔上乃人迹往来之冲意其相侮贼曰毋疑但徃此方作少缘事防塔灯一夕盘旋终夜便可得矣卒从其计得金大喜次早入狱宻以酒肉与贼越数日又谓卒曰我有器物一瓮寘侍郎桥某处水内可复取之卒曰彼处人閙何以取贼曰令汝家人以箩贮衣裳桥下洗濯潜掇瓮入箩覆以衣舁归可也卒从其言所得愈丰次日复劳以酒食卒虽甚喜而莫知贼意一夜至二更贼低语谓卒曰我欲畧出四更尽即来决不累汝卒曰不可贼曰我固不至累汝设或我不复来汝失囚必至配罪而我所遗尽可为生茍不见从却恐悔吝有甚于此卒无奈遂纵之去卒坐以伺正忧恼间闻檐瓦声已跃而下卒喜复桎梏之甫旦启狱户闻某门张府有词云昨夜三更被盗失物其贼于府门上写我来也三字师抚按曰防误断此狱宜乎其不承认也止以不合犯夜从杖而出诸境狱卒回妻曰半夜后闻叩门恐是汝归亟起开门但见一人以二布囊掷户内而去遂藏之卒取视则皆黄白器也乃悟张府所盗之物又以赂卒贼竟迯命虽以赵尹之明特而莫测其奸可谓黠矣卒乃以疾辞役享从容之乐终身没后子不能守悉荡焉始与人言




　　说郛卷三十五上
　　钦定四库全书
　　说郛卷三十五下　　　　元　陶宗仪　撰可谈【朱彧】
　　元丰间彧先公为右史神考遣使治楚州新河面戒之曰东南不惯兴大役卿且为朕忧惜兵民大哉王言简而有体
　　元丰六年冬祀先公导驾既进辇辇中忘设衾褥遽取未至上觉之乃指顾问他事少选褥至遂升辇以故官吏无罪圣度如此
　　舅氏胡宗尧嘉祐初引见改官举将十七员仁宗问其家世或奏枢宻使胡宿之子即有防更一任囬改官时有因失死罪连坐于条合展举将员改次第等官上宣谕未令改官凡三经引见防十余年大臣或以为言上曰此人曽杀朕百姓不可改官
　　三省俱在禁中元丰间移尚书省于大内西切近西角楼人呼为新省崇宁间又移于大内西南其地遂号旧省以建左右班直或云旧省不利宰相自剏省至废蔡确王珪吕公着司马光吕大防刘挚苏颂章惇曽布更九相唯子容居位日浅亦谪罢余不以存没或贬广南或贬散官
　　祖宗故事宰相呼相公节度使带开府仪同三司元丰官制前带同中书门下平章事亦呼相公谓之使相【阙】三公正真相之任呼公相尚书改令防为公相蔡
　　京首以太师为公相其子攸自淮康军节度使除开府仪同三司遂父呼公相子呼相公时公父子入侍曲宴上云相公公相子京对云人主主人翁际遇之盛若此
　　蔡持正自左揆责知安州常作安陆十诗吴处厚据摭笺注蔡坐此贬新州其诗又云睡起莞然成独笑数声渔笛在沧浪吴注云未知蔡确此时独笑何事先公帅广崇宁元年正月游蒲涧同越俗也见游人簪鳯尾花作口号中一联云孤臣正泣龙须草游子空簪鳯尾花葢以被遇先朝自伤流落后监司论乃指此句以为罪其诬注云契勘正月十二日哲宗皇帝已大祥岂是孤臣正泣之时鞫狱竟无他意谗口可畏如此既不得笑又不得哭
　　都下市井谓不循理者为乖角又谓作事无据者为没雕当【入声】防仪间折发以一竿揭之名乖角卫士顺天幞头有一脚下垂者其侪呼为雕当不知名义所起记之以俟识者
　　吴处厚善属辞知汉阳军每谓鹦鹉洲沔鄂佳处欲赋诗未就一日视事纲吏来告覆舟吴问所在吏曰在鸬鷀堰吴拊案连唱大竒徐曰吾一年为鹦鹉洲寻一对不得天俾汝也因得末减王梅运勾骨立有风味朋从目之为风流骸骨崇宁癸未余在金陵府集见官奴中有极痩者府尹朱世英语余曰亦识生色髑髅余欣然为王勾得对
　　滕宗闵知楚州有监司过境本州送酒食书有臣名即上闻既鞫狱乃书吏误用贺月旦表无他意滕坐送吏部监当葢知州细衔字多欲谨书吏每患难写乘暇用纸写前后衔谓之空头表牋用之故已不防向宗傅为兴国军判官托士人作书与漕使小简用金口清光俞允等字漕使举行取勘宛转自解仅免士人于书尺多不识体要往往误人宜谨用自不能识者不若不发书本朝置大宗正寺治宗室濮邸最亲嗣王最贵于属籍最尊世世知大宗正事自宗晟迄宗汉皆安懿王子兄弟相继宗子尽死诸孙仲字复嗣爵判宗人人谨厚练敏宗子率从其教诲崇宁初分置敦宗院于三京以居踈冗选宗子之贤者莅治院中或有尊行治之者颇以为难令郯初除南京敦宗院登对上问所以治宗子之畧对曰长于臣者以国法治之幼于臣者以家法治之上称善进职而遣之郯既至宗子率教未尝扰人京邑甚有頼焉
　　王介甫居金陵作谢公墩诗云我名公字偶相同我屋公墩在眼中公去我来墩属我不应墩姓尚随公葢晋谢安故地也谢字安石介甫名安石
　　苏子瞻谪黄州居州之东坡作雪堂自号东坡居士后人遂目子瞻为东坡其地今属佛庙子瞻知杭州筑大堤西湖上人呼为苏公堤属吏刻石榜名世俗以富贵相高以堤音低颇为语忌未防子瞻迁谪时孟氏皇后京师衣饰畵作双蝉目为孟家蝉识者谓蝉有禅意乆之后竟废
　　先公在讲筵闻神考言熊本表章用印端谨朱色鲜明先后无小异由此受知擢用至两制近世长吏生日寮佐畵夀星为献例只受文字其畵却回但为礼数而已王安礼自执政出知舒州生日属吏为夀或无夀星畵者但有他畵轴红綉囊缄之必谓退回王忽令尽启封挂畵于防事标所献人名衔于其下良乆引客爇香共相瞻礼其间无夀星者或用佛像或神鬼唯一兵官乃崔白畵二猫既至前惭惧失措或云时有囊缄墓铭者吏不敢展此尤不可生日祝寿墓铭防事非徒失献芹之意必须贻祸小节不可不戒古人不欺幽隠正谓此类
　　熈宁中有常州太守召赴阙其人颇熟时事将有陈述所主亦大臣有力者或云介甫当无不称上意既陛见上首问锡山去郡防逺守非素偹了不能对葢常州无锡县锡山俗呼惠山守不阅图经故不知也上顾近臣曰为守臣而不知境内山川其为政可料即罢去竟不曽开陈一言杨杰次公留心释教尝因上殿神考颇问佛法大槩杨并不答云佛法实亦助吾教既归人咸咎之或责以圣主难遇次公平生所学如此乃唯唯何也杨曰朝廷端欵明辨吾惧度作导师不敢妄对
　　青州王大夫尝知舒丹二州为诗极鄙俚每投献当路留以为笑具季父为青掾王亦与一轴诗他日季父见其子乃谢之其子曰大人九伯乱道玷渎高明葢俗谓神气不足者为九伯岂以一千则足数耶余中表任朝议大夫以八里赦恩转中奉大夫其子对贺客则曰大人转此一官方始济事将来有遗表恩泽也余记二事非以为谑葢所以开悟为人子者
　　司马温公闲居西京一日令老兵卖所乘马语云此马夏月有肺病若售者先语之老兵窃笑其拙不知其用心也
　　王舒王越国吴夫人性好洁成疾王任真率每不相合自江宁乞骸归私第有官藤床吴假用未还郡吏求索左右莫敢言王一旦跣而登床偃仰良乆吴望见即命送还
　　熈宁癸丑先公登第天子擢居第一为权臣所轧故居第二大父颇不平湖州道场山有老僧为大父言此非人事道场山在州南离方文笔山也低于他州故未有魁天下者僧乃丐缘即山背建浮屠望之如卓一笔既成语州人曰后三十年出状元大观贾安宅政和莫俦相继为廷试魁此吾家事非诞也
　　琼管四郡在海岛上士人未尝有登第者东坡谪儋耳与琼人姜唐佐游喜其好学与一联诗云沧海何尝断地脉白袍端合破天荒东坡语姜云俟他日有验当续成篇崇宁兴学丕冐海隅四郡士人亦向进虽云垦辟已久恐卤瘠终无嘉糓耳
　　常州诸胡余外氏自武平使枢宻宗愈继执政宗回宗师宗炎奕修皆两制宗质四子同时作监司家赀又髙东南号富贵胡家相祖茔三女山尤美甚利子婿余母氏乃尊行如渭阳诸婿钱昻黄辅国李诗蒋廷俊张巨陈举蒋存诚皆为显官余无不出常调吕吉甫太尉自言其家不利女壻不唯碌碌无用如长倩余中成婚二十余年元祐初上防乞诛吕吉甫谢天下后竟离婚亦云祖茔三女山相刑也余表侄李熙嘏狂生登第吉甫以孙女妻之自延安帅遣人纳吉礼貌甚盛熈嘏在京师忽诣开封投牒愿悔婚蔡元长尹京惊问所以并无违律及不争财物熈嘏但言不喜与福建子相交元长怒叱出卒成婚时人谓吕家风水已应中州人每为闽人所窘目为福建子畏而憎之之辞吉甫元长皆闽人故熈嘏戱之耳
　　先公素贫元丰间乆于右史奉亲甘防不足求外补神考知之将防贵妃故事两制奉册执政读册乃躐用先公为奉册门下侍郎章惇为读册官中贵冯宗道宻谓公言上知公贫此盛礼也必有厚赐既事检防无防妃支赐例止赐酒食而已近嵗帝子蕃衍宫闱每有庆事赐大臣包子银绢各数千疋两虽师垣尊宠冠廷臣然自辛巳乙酉己丑三出亦有不预赐者唯何执中以藩邸特恩为宰相首尾未尝去位不问其他锡赉皇子帝姬六十七人包子无遗之者家赀高于诸公天性节俭未尝妄费一钱为三公奉养如平时
　　余表伯父袁应中博学有时名以貌寝诸公莫敢荐绍圣间蔡元度引之乃得对袁鸢肩上短下陋又广颡尖额面多黒子望之如洒墨声嗄而吴音哲宗一见连称太陋袁错愕不得陈述而退缙绅目为奉勑陋朝士王逈美姿容有才思少年间不甚持重为狎邪辈所诬播入乐府今六么所歌奇俊王家郎乃逈也元丰中蔡持正荐之可任监司神宗忽云此乃竒俊王家郎乎持正叩头谢罪
　　舒王吴夫人有洁疾其意不独恐汚已亦恐汚人长女之出省之于江宁夫人欣然裂绮縠制衣将赠其甥皆珍异也忽有猫卧衣笥中夫人即叱起婢掲衣置浴室下终不肯与人竟腐败无敢收者余大父至贫挂冠月俸折支得压酒囊诸子幼时用为胫衣先公痛念兹事既显尽以月俸颁昆弟宗族终身不自吝一钱诸父仰禄以活不治生事晚年迁责族人失俸大有狼狈者五叔父遂不聊生余窃谓使舒王与大父易地吴夫人安得有此疾
　　先公尝言昔在修撰经义局与诸公聚首介甫见举烛因言佛书有日月灯光明佛灯光岂足以配日月乎吕吉甫曰日翌乎昼月翌乎夜灯翌乎昼夜日月所不及其用无差别介甫大以为然吉甫所言中理歴歴可纪类如此
　　子瞻曽为先公言书传间出叠字皆作二小画于其下乐府有瑟二调歌平时读作瑟瑟后到海南见一黥卒自云元系教坊瑟二部头方知当作瑟二非瑟瑟也子瞻好学弥老不衰类皆如此余尝访教坊瑟二事云每色以二人如笛二筝二总谓之色二不作瑟字不知果如何吉甫子瞻皆不世出之才而不相好亦犹立朝异时耳
　　世妇人有产鬼形者不能执而杀之则飞去夜复归就乳多瘁其母俗呼为旱魃亦分男女女魃窃其家物以出男魃窃外物以归初虞世和甫名士善医公卿争邀致而性不可驯狎往往尤忽权贵每贵人求治病必重诛求之至于不可堪其所得旋以施贫者最爱黄庭坚常言黄孝于其亲吾爱重之每得佳墨精楮奇玩必归鲁直语朝士云初和甫于余正是一男旱魃时坐中有厌苦和甫者率尔对曰到吾家便是女旱魃
　　东坡倅杭州不胜杯酌部使者知公颇有才望朝夕聚首疲于应接乃号杭倅为酒食地狱其后袁毂倅杭适郡将不协诸司缘此亦相踈袁语所亲曰酒食地狱正值狱空以为笑
　　鲁直再谪黔中泊舟武昌初和甫追饯之相与处舟中岸巾危坐鲁直侧席意甚恭犹子无咎与黄士潘观来不知其为初和甫颇忽略之潘黄正论本草反覆良乆鲁直曰吾侄前识初和甫否二人缩舌汗背
　　世传杜祁公罢相归乡里不事冠带一日在河南府客次道帽深衣坐席末会府尹出衙皂不识其故相有运勾至年少贵游子弟怪祁公不起揖厉声问曰足下前任甚处祁公曰同中书门下平章事客次与坐席固不能遍识常宜自处卑下最不可妄谈事及呼人姓名恐对人子弟道其父兄名及所短者或其亲知必贻怒招祸俗谓之口快乃是大病
　　富郑公致政归西都常着布直裰跨驴出郊逢水南廵检盖中官也威仪呵引甚盛前卒呵骑者下公举鞭促驴卒声愈厉又唱言不肯下驴请官位公举鞭称名曰弼卒不晓所谓白其将曰前有一人骑驴冲节请官位不得口称弼弼将方悟曰乃相公也下马执鋭伏谒道左其賛曰水南廵检唱喏公举鞭去
　　舒王退居金陵结茅钟山下防杖入村落有老氓张姓最稔熟王每歩至其门即呼张翁张应声呼相公一日王忽大咍曰我作宰相许时止与汝一字不同耳驸马都尉李端愿居戚里最号恭慎既失明犹戒励子弟故终身无过时京师竞州西二郎庙出圣水治病輙愈李素不事鬼神一日其子舎有病稚家人窃往请水李闻大怒即杖其子且云使尔子果死二郎岂肯受枉法赃故活之耶若不能活又何求
　　先公在绍圣初识孟在盖皇后父也时泰陵未有嗣常因景陵宫行香诸人聚首孟在忽太息或询其故孟曰中宫蓐月满望一皇嗣乃诞公主先公归语所亲曰孟在非长守富贵者也果如言后竟废
　　沈起待制诸子有见诸王者颇喜之许以荐擢一日沈盛饰出游过相府舒王闻其在门呼入与共匕箸先令禠带沈辞不得已舒王以手褰沈所衣真珠绣直系连称好好自后不复得见坐此沉废政和中台章言一朝士有湿活居士之目谓饮不择酒内不择人此数事平时人所易犯一被指斥则莫脱故举以为少俊之戒蔡元度子仍悟前身是润州丹阳王家儿访之果然妻子尚在来见之相语如昔时至八九嵗渐熟世境旋忘前事雍丘李三礼生女小师数嵗则曰我是黄州陂典吏雷泽男亨甫年十七嵗病足疮死雍丘牛商多在黄陂寻问如合符契他日雷泽往视小师一见便呼为父政和八年小师来黄陂抱其旧母号泣又数与邑人说其平昔皆验
</div>
    <div class="pagination">
<a href="说郛_page175.html">上一页</a><span>...</span><a href="说郛_page171.html">171</a><a href="说郛_page172.html">172</a><a href="说郛_page173.html">173</a><a href="说郛_page174.html">174</a><a href="说郛_page175.html">175</a><span class="current-page">176</span><a href="说郛_page177.html">177</a><a href="说郛_page178.html">178</a><a href="说郛_page179.html">179</a><a href="说郛_page180.html">180</a><a href="说郛_page181.html">181</a><span>...</span><a href="说郛_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
