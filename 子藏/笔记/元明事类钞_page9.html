<!DOCTYPE html>
<html>
<head>
    <meta charset="UTF-8">
    <title>元明事类钞 - 第 9 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 9 页/共 76 页</h1>
    <div class="content">　　君道门【二】
　　凉德
　　烟霞小仙　元氏掖庭记顺帝自称玉宸馆佩琼花第一洞烟霞小仙就万歳山建玉宸馆叠石为琼花洞以居焉
　　称将军　眀纪事本末武宗议北征自称威武大将军太师镇国公朱夀廵邉令内阁草勅梁储泣谏不可上乃自称之郑善夫诗闻道汉天子身封镇国公
　　大庆法王　续蔵书康陵好佛自称大庆法王内批礼部称大庆法王与圣旨等傅珪为礼部尚书佯不知执奏孰为大庆法王者敢并至尊书防天子大不敬诏勿问
　　上道号　眀纪事本末世宗自号灵霄上清统雷元阳竗一飞元真君后又加帝君等号各数十字
　　土木之变　眀纪事本末英宗惑于王振亲征额森前军覆没因班师至土木敌四面来攻上遂被拥以去尹耕诗永宁山外黄花镇隆庆州旁土木城
　　外四家　眀纪大同逰撃江彬入亰赂钱宁引入豹房得见上上喜冒国姓为义儿时时在上前说兵事时许泰刘晖皆有宠于上号外四家而彬尤甚
　　破产礼佛　眀海瑞防陛下破产礼佛民间室如悬磬天下因即位改元之号而臆之曰嘉靖者言家家皆浄而无财用也
　　中防　眀通纪魏忠贤窃柄动曰中防廷臣交谏给事李鲁生上言执中者帝宅中者王防不自中出而谁出时论鄙之
　　内撡　眀纪事本末熹宗任忠贤开内撡钲皷之声喧衠宫禁眀沈德符天启宫词封章台锁俱休进万乗临戎正内撡
　　选淑女　明季遗闻福籓称制江南惟以选淑女为事特遣内监于杭州选到三人命户工二部采办珠冠明沈一贯有观选淑女诗其词云吏符登门如索
　　仇斧柱破壁怒不休父母长跪兄婶哭愿奉千金从吏赎
　　开帅府　王世贞正徳宫词大内别开元帅府传声侍女莫称臣
　　兴亡
　　冬青塜　倪端叟游杭杂稿防稽唐珏闻发宋陵事乃聚诸少年潜收诸陵遗骨埋之又于宋常朝处掘冬青树植于所函土上杨维桢冬青塜篇云江南石马久不嘶塜上冬青今已拱袁洪道诗云六陵花鸟哭冬青
　　羊儿年　元史至正五年淮楚间童謡云富汉莫起楼穷汉莫起屋但看羊儿年便是吴家国
　　日月并行　明刘玉纪已疟编元主尝召一术士问以国祚对曰国家千秋万嵗不必深虑惟日月并行为可忧耳至明兵至而元亡
　　乾坤有恨　明建文帝诗乾坤有恨家何在江汉无情水自流
　　开箧披剃　传信录太祖一日问刘基汝有何术以教朕使守天下基对曰有因成一小箧用銕汁灌锁戒后世非有大故不可开后靖难师至建文开箧视之则见袈裟一伽黎一剃刀一曰此伯温教我也遂披剃而遁
　　制锡椑　吾学编成祖崩于榆木川金文靖与杨文敏速集诸内侍秘不发丧亟括行在及军中锡器召攻金者销锡为椑权敛而锢之杀工以灭口命光禄寺进馔如常仪
　　夺门　眀纪事本末李贤对英宗曰陛下应天顺人门何必夺且内府门宁当夺耶泳化编时言夺门防者纷纷上一日与李贤论及此深陈夺门二字之非
　　西山抔土　眀顾起元诗西山一抔土寂寞亦冬春自注旧传建文君于西山不封不树
　　蓝衣朱履　眀通纪京城防帝自经于万嵗山之夀皇亭披御蓝衣跣左足右朱履衣前书曰逆贼直逼京师虽朕薄徳匪躬然皆诸臣之误朕也朕死无面目见祖宗于地下去朕冠冕以覆靣任贼分裂朕尸勿伤百姓一人
　　眀亡厰卫　眀诗话沈起尝拟撰眀书谓眀不亡于流防而亡于厰卫自成化十二年秋始设西厰絶笔焉眀季遗闻福王称制时礼科袁彭年防谏锦衣缉事言厰卫一盛于成化再盛于正徳三盛于天啓即厰卫之兴废而世运之治乱因之
　　皇后
　　却临幸　元史巴延呼圗克皇后从顺帝廵上京次中道一夕帝遣内官传防欲临幸后曰暮夜非至尊徃来之中使反覆者再竟不纳
　　易院官　元史成宗尊母为皇太后命设官属置徽政院后院官有受献浙西田七百顷籍于位下太后曰江南率土皆国家所有我安得取之命中书省易院官之受献者
　　一视而返　玉堂纲鉴世祖后鸿吉哩氏性眀逹帝以宋府库物置殿庭召后视之后一视而返帝问何欲后曰宋人贮蓄以贻子孙子孙不能守我又何忍取之
　　礼法自持　辍耕录皇后鸿吉哩氏性节俭不妬忌动以礼法自持第二皇后竒氏有宠帝希幸后所后无防微怨望
　　法古贤后　元史类编顺帝谔勒哲呼圗克皇后故能矫饰每暇则取女孝经史书访问歴代皇后之有贤行者为法四方贡献珍羞辄先遣使荐太庙然后敢食
　　赐臣下酒　元史史枢取剑州帝大宴頋皇后命饮枢酒且曰我国家未有皇后赐臣下酒者以枢父子世笃忠贞故宠以殊礼有能尽瘁国事者亦如之
　　岂能相救　纲鉴巴延诛腾吉斯其弟走匿皇后座下后蔽之以衣左右曳出斩之巴延并执后后呼曰陛下救我帝曰汝兄弟为逆岂能相救
　　斋素作福　剪胜野闻太祖欲杀宋濓太子救之不得防与后食后具斋素帝问之对曰妾闻宋先生坐罪薄作福佑之帝投筯而起竟使谪茂州
　　女官加刃　眀书张太后谒陵还召英国公辅大学士士竒荣漙尚书濙入頋上曰此五臣三朝所简任贻皇帝者顷之宣太监王振曰汝侍皇帝起居多不法今赐汝死于是女官加刃振颈上为跪请太后曰我听帝姑留然自今不得令干国事
　　懐糗饵　泳化编太祖曰皇后起布衣同甘苦尝在军仓卒忍饥懐糗饵以进比之豆粥麦饭其困尤甚
　　戒垂帘　泳化编英庙防冲大臣请太后垂帘视事不许且曰毋坏我祖宗家法使母后预政也
　　哀吁拜天　寓圃杂记英宗钱后性谨不妬上北狩每夜哀吁拜天倦则卧地因损一肢哭泣太多复损一目倾宫中所有佐迎驾之费复辟之后防景皇后犹有礼焉
　　星见燕分　眀王家屏集慈圣太后降里中异香弥旬不防司言后星见燕分直帝城东南其地女家多喜后慈圣俪庄皇帝于裕邸
　　梦月入懐　眀史藁孝宗孝康皇后张氏兴济人母金梦月入懐而生后
　　召谕大臣　弇山堂别集宣宗侍太后谒陵太后命召见大学士三杨英国公张辅少师义于便殿谕曰皇帝数言卿等忠勤今天下清寕固是祖宗福祐亦卿等賛襄之功赐以酒肴及白金纻丝表里
　　呼帝起　眀史藁神宗初立李太后每当朝即五更至帝所呼曰帝起勅左右掖帝坐取水为盥面挈之登辇以出
　　读赵髙传　眀纪事本末张后贤眀魏客忌之上一日幸后宫頋见几上书一卷问后何书曰赵髙传也上黙然
　　有娠托疾　芜史玉熈宫内安乐堂在焉成化间万贵妃专权孝穆纪皇后有娠托疾居此诞生孝宗
　　妃嫔
　　缉驼茸　元史世祖出猎道渇见一女子缉驼茸従覔马潼女子曰马潼有之但父母不在我女子难以与汝世祖欲去女子曰我独居此汝自来自去于理不宜姑待父母归须臾果归出马潼饮世祖贤之后纳为太子妃
　　聫缟　元氏掖廷记熊嫔性耐寒尝于月夜逰棃花亭露袓坐紫斑石上帝见其身与棃花一色因名其亭曰聮缟
　　玉龙笛　元氏掖庭记程一寕未幸时尝春夜登翠鸾楼倚阑弄玉龙之笛歌中情词悲怆帝闻之遂至其所一宁见龙骑簇拥趋出俯伏帝以手扶之曰卿非玉笛中自道其意朕安得至此
　　投敝梳　泳化编代王母下邳人初太祖尝过其家已晩母曰人言汝当为天子因留宿诘旦去母曰有娠以何为验太祖投以敝梳既而果娠生代王
　　歌闵农诗　椒宫旧事髙皇登香云阁观后苑刈稻取酒为赏令孙贵妃诵诗歌李绅闵农诗上大悦
　　天外玉箫　明宁献王宫词忽闻天外玉箫声花下聴来独自行王司防宫词赢得君王留步辇玉箫嘹喨月明中注永乐间上宠幸髙丽贤妃权氏秾粹善吹箫宫中争效之司防宣徳中女官也亦咏权妃事
　　守宫论　徐祯卿异林女氏沈秀州人孝宗尝试六宫守宫论沈发端云甚矣秦之无道也宫岂必守哉擢第一赠弟溥试春官诗有同补山龙上衮衣之句
　　年长获宠　明史藁宪宗年十六即位万贵妃巳三十五矣宠之专房遂譛废吴后六宫希得进御
　　诃妹妲　五朝注畧神宗元夕御宴慎嫔魏氏劝停矿税君民同乐面诃郑贵妃为妹妲忤旨幽之七日卒
　　缄玉合　明史藁郑贵妃于大髙元殿要帝谒神设誓立其子为太子因御书一纸缄玉合中赐妃为符劵后以廷臣之争既立皇长子帝遣人取玉合封识宛然发合虫蚀书尽矣
　　罗巾有诗　明郭子章诗话嘉靖中宫人张氏卒身畔罗巾题自叹诗有雨过玉阶秋气冷风吹金鎻夜声多之句上伤之杖死宫监数人案涌幢小品以为成化宫人邵氏诗宪宗闻之遂召幸焉后诞献皇帝
　　移宫　三朝典要给事杨涟疏曰先帝升遐宫中有选侍俨然以母道自居故诸臣请陛下暂居慈庆宫今既登大宝岂有天子偏处东宫之理选侍非嫡母非生母无妄恃旧恩曰我贵妃我哥儿作此大不敬语宜勅遵天语立移入一号殿是为守礼安分
　　江南供设　明史藁懐宗田贵妃知书善画兰鼔琴母家本扬州宫中供设皆自江南辇致吴伟业永和宫词有私买琼花新様锦自修水递进黄柑句
　　太子
　　承华事略　元史裕宗在东宫王恽进承华事略二十篇裕宗览之至汉成帝不絶驰道唐肃宗改服绛纱为朱眀服心甚喜曰我若遇是礼亦当如是王恽西池幸遇诗首询帝子龙楼召喜辍犀弓偃月弯自注时进承华事略太子读之喜至为辍射
　　旁求经籍　元史类编仁宗为太子雅重儒学遣使旁求经籍装潢成帙识以玉印时有进大学衍义者命节而译之曰治天下此一书足矣命与圗象孝经列女传并刋行以赐臣下
　　崇儒重道　元通鉴世祖太子真金好贤若渇宋衟目眚则赐钞王磐请老官其壻于东平辟刘因举夹谷之竒为賛善孔洙自江南入觐则责张九思以学圣人之道何不知有圣人之后其崇儒重道夲天性如此
　　不效流觞　元史东宫香殿成工请凿石为池如曲水流觞故事太子曰古有肉林酒池亦欲吾效之耶不许
　　戒飞放　辍耕録太子在端夲堂读书近侍之尝以飞放従者辄臂鹰至廊庑间喧呼驰逐将勾引出逰太子授业毕徐令戒之曰此读书之所先生长者在前汝辈安敢亵狎如此众皆惊惧而退
　　屏去臂禽　元史许有壬前朝旧德太子敬礼之一日入见方臂鸷禽以为乐遽呼左右屏去
　　置东宫官　王世贞集元以太子领中书令髙帝曰太子当尊师傅习经传他日军国机务皆令唘闻何中书令也其议置东宫官属
　　负逃圗　剪胜野闻太祖尝为汉兵所逐马后负之而逃太子私绘为圗及后崩帝愈肆诛虐太子骤谏帝怒射之太子走帝追及太子探懐中所绘圗遗于地帝发视之大恸而止
　　赈荒　眀纪事本末仁宗为太子过邹县见男女持筐路拾草实为食因下马入民舎视民皆衣百结灶釜倾仆叹曰民隠不上闻至此乎赐之钞即令布政使停止秋税且发官粟赈之官吏请人给三斗曰且与六斗
　　起立拱听　李东阳集周文端为中允侍太子讲文华大训太子每起拱听大臣以为劳谓宜跪请坐听公不従竟得如礼
　　亲封御物　圣谕録文皇北征命太子监国一日问杨士竒太子何如士竒对曰太子孝敬仁眀有事宗庙祭品祭器皆亲阅每进御物必亲为封识
　　情须自致　眀纪懿文太子薨皇太孙欲服三年丧太祖不可然三年内未尝髙声笑未尝露齿不饮酒食肉不举乐不御内人劝之则曰服可例除情须自致
　　养正圗　万歴注畧修撰焦竑为皇长子讲官进飬正圗
　　读三字经　隆庆注畧一日太子遇阁臣于御道西召谓曰先生翊賛良苦阁臣顿首谢曰愿殿下勤学荅曰方读三字经既而曰先生且休矣睿音清朗听者悚恱眀徐阶朝贺东宫词千官绕仗容常防三字开编诵已成
　　抱足对泣　后渠杂识英皇病卧便殿召李贤谕曰今庶事颇寕頋大者反揺奈何贤力陈国本不可动上遂召太子太子至贤曰天下事定趋出谢太子抱上足对泣谗遂不行
　　叹不同时　杨士竒集仁宗在东宫览欧公奏议爱重不已有生不同时之叹常举公所以事君者勉羣臣
　　好皇孙　玉堂丛话汉庶人谋夺嫡成祖惑焉遂欲易储召重臣决之诸臣莫对觧缙独曰好皇孙成祖由是释然盖缙以三语而决此大事云
　　啖金银　眀通纪景帝欲易太子恐大臣不従与太监谋先啖阁下诸学士赐以金五十两银一百两陈循辈遂以太子为可易
　　所见七事　明姚防集仁宗监国时有飞语上闻上属胡濙往察之公至以所见七事皆诚敬孝谨宻疏以闻上自是不复疑
　　争国夲　眀纪神宗晚年国夲之论起庙堂益相水火上颇厌恶之斥逐相继持论者愈坚乃一切置之髙阁
　　震器有归　明姚登孙贺建储表坤元居上扶皇统于中天震器有归衍孙谋于奕世
　　三加冠　眀陆釴漫记太子三加初折上巾二逺游冠三九旒冕
　　藩王
　　分封西北　续文献通考元初以亲王分封西北其地极逺去亰师数万里
　　自归藩　元史噶玛拉封晋王世祖崩奔赴上都王于世祖为冡孙大臣皆属之王慨然曰昔皇祖命我镇朔方服厥职母弟特穆尔仁孝可嗣大统于是成宗即位而王自归籓
　　五世六王　元元眀善集许慎氏五世六王六太师男婚帝族女嫓王家入垂子则出垂臣范
　　一字王　续文献通考元制封一字王者金印兽纽两字王者金印螭纽
　　金印传国　元史穆呼哩沉毅多智略事太祖以忠勇称灭金后封为鲁国忠武王赐黄金印曰子孙传国世世不絶
　　蜀秀才　眀朱谋玮籓献记蜀献王椿博综典籍容止都丽有儒素风髙皇常以蜀秀才目之
　　喜生食人　吾学编祥符王有熺喜生食人脑肝胆薄暮每伺人过门辄诱入杀而食之故其邸前日未晡即断行迹
　　园亭待友　献徴録唐恭王弥钳平生雅尚俭素晚年乃广置园亭曰吾非耽乐以待賔友尔士大夫过南阳无不造门求见者
　　制赋亲饯　明史藁襄王瞻墡入朝英宗为制岘山汉水赋及襄阳四时歌亲饯之卢沟桥
　　日赋一诗　类函明秦简王嗣位日赋一诗积三十年薨后妃某氏命纪善校刻其诗号賔竹小鸣集
　　女不乞封　籓献志恭裕王载坅以已禄縻费国廪无所补故事郡王女封县主嵗食禄六百石王四女皆不乞封而以妻诸郡学弟子
　　囊云送雪　明宁献王有囊云诗注云臞仙每月令人往匡庐最髙处囊云以归搆云斋障以幙放云一囊四壁氤氲如身在洞壑又周宪王有送雪诗自注云汴土风俗每嵗遇雪初下则以小合子盛之送亲知以为瑞或举觞欢宴尤为宫中所尚焉按臞仙囊云宪王送雪此宗籓中佳话可以属对
　　墐户著书　明史藁镇国中尉谋防墐户著书至百十有二种皆手自缮写黄汝亨为进贤令投谒抗礼剧谈乆之逡廵改席次日遂北靣称弟子人两髙之
　　四叶有集　类函蜀自献王移四叶皆有文集行世昭王仁厚好儒孝宗尝赐诗以河间礼乐为比
　　不用妇言　徴吾録宸濠将叛娄妃泣谏不听及后被擒于槛车中泣语人曰昔纣用妇人言而亡天下我以不用妇人言而亡其国
　　风流好文　明钱希言辽邸记闻辽王宫室声伎之乐甲于诸籓且风流好文于诸技靡不狎弄四方之墨卿赋客博徒酒人无不集其座上江陵相未第时极为辽王所眷既入掌国事日夜思齮龁王十年间小山兰坂遂鞠为草莱矣
　　百子并封　弇山堂集庆成王生百子俱长成每防紫玉盈座详见生子
　　两疏上慰　眀纪事夲末土木之变襄王两上疏安太后乞命太子摄位急圗迎复仍乞训谕郕王尽心辅政疏上景帝已立八日矣天顺复辟得疏宫中上感叹取王入朝礼待甚隆
</div>
    <div class="pagination">
<a href="元明事类钞_page8.html">上一页</a><span>...</span><a href="元明事类钞_page4.html">4</a><a href="元明事类钞_page5.html">5</a><a href="元明事类钞_page6.html">6</a><a href="元明事类钞_page7.html">7</a><a href="元明事类钞_page8.html">8</a><span class="current-page">9</span><a href="元明事类钞_page10.html">10</a><a href="元明事类钞_page11.html">11</a><a href="元明事类钞_page12.html">12</a><a href="元明事类钞_page13.html">13</a><a href="元明事类钞_page14.html">14</a><span>...</span><a href="元明事类钞_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
