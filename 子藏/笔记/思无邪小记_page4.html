<!DOCTYPE html>
<html>
 <head>
  <meta charset="utf-8"/>
  <title>
   思无邪小记 - 第 4 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   思无邪小记 - 第 4 页/共 6 页
  </h1>
  <div class="content">
   文见《秋坪新语》，故宫周刊据以附入西山西峰寺案中。惟文内多残缺之戏，又无原书可以校正，爰取己意，戏为补之。
　　武进许指严“雍和宫观秘密佛记”曰，甲寅重到宣南，三月晦日，随喜雍和宫。东面偏殿有秘密佛十数龛，以黄绣幕障之。予沙弥饼金，则去幕与观。雌雄迭陈，备诸丑怪，伎巧百出，仪态万方。优游俯仰，升降盈虚，骨腾肉飞，倾诡人目。如观大善殿画梁，如入劫比陁国天祠，如参閟秘大喜乐禅，如鸠摩罗什之讲经欲障，如功德经云，布施八万四千卧具，八万四千玉女裸交，大猛火光于中發动，散入诸趣。所谓天女眷属，皆艳如净意，婬如妙意。根形之伟，有如尼犍绕身七匝而不丑恶。其合有如楞严经之郁单越法，即所谓色济者欤。想汉广川王海阳之宫，南齐[按：原作齋]东昏之芳乐苑，隐僻绘事，莫有如此令人悇憛养心者也。观毕，复与沙弥购得金刚勇识像像[按：疑衍一“像”字]一铺，乃乾隆年塑，涂金如新。像作金刚趺[按：原作跌]坐，采女跨坐而合。金刚双手勾采女，采女一手挽金刚颈，一手举法螺，仰首与金刚接吻，如甄鸾笑道论云，四目两舌正对行道之状。
　　沈阳北郊，有古刹焉，喇嘛居之。内供天地佛。曩游其处，匆匆一览。後考其始末，备得其详。清[按：原作请]崇德三年，以兵力征服察哈尔。有墨尔根喇嘛，以元代所铸[按：此处疑脱一“嘛”字。观下文可知]哈噶喇佛来归。清帝遣喇嘛具威仪，迎供于沈阳城西之宝胜寺。嘛哈噶喇，亦译吗嘎拉，即天地佛，实战争之神也。见于中土著述者，有郑思肖《大义录》，所称摩瞻罗者是也。佛居龛中，高逾常人。其躯略前倾，抱金刚亥母于怀。冠为彩幔所遮，无从见。像极魁伟，弛股而坐，披火龙黼黻之衣，袖长及肘，而袒其胸臆。首微俯，其眉扬，目光下瞩，注女面作凝视状。口微张，舌抵齿，玉面朱唇，殊不狞恶。两臂出女腋下，互交于背。女花冠束髪，璎珞被体，肌肤光洁，色若燐铜。扬面相对，妙目善睐，意似乞怜，又如献媚。双臂高举，钩固佛颈，纤腰束素，围以金带。两股箕张，二根交接，男女四胫相并，膝膑相摩。方趾丰趺，四肢均有环饰。游人好奇心甚，又以其为欢喜佛也，莫不谛视私处，指点笑谑。女面内向，下体胶固，臀圆若规，馀窍内搐，私处容半杵，两瓣中分，堆脂坟肉。惟佛之二丸，隐不能见。细察有吉祥雲形之物蔽之，枷于玉茎之根。梵典以为人类及万物自然界生生之本，均出于大神，故须崇拜之，即天地父母之意。我国道教，亦言人类生殖，出乎天地阴阳，儒家亦以阴阳男女，演为太极八卦。天地父母，理宜尊崇，若以为因降服魔女而现此相，则天地佛之名，又何所取义耶。导者之言如此，闻者不能难之也。
　　穆君游法归，得画一页。纵横咫尺，纤毫毕见。画中一牧师道貌岸然，正立坛上。面仰口张，目光上瞩。举右臂，骈两指指天。左手自抚腹。髪种种顶已童。若为人祈祷。白衣玄裳，掀其裳之脐，厥势翘露于外。有一处女跽其前，顶花冠，披露縠，裙翻于腰，皓股呈露。以樱唇接其势，左掌承其丸。更有男子平卧地衣，首出女胯下，抱女之股，以舌[舌也]其私。男之阳，复为一红裳少妇握于手，妇耸股曲躬，俯伏男膝而吮之，花冠摇摇欲坠，不暇顾也。妇之後，有一鬚髯丈夫承之，褪裩反接。妇股际水涓涓流，备极酣畅。此人手捧妇股，目注牧师，舌伸唇外，若咽馋涎。男女四人，鸳鸯颠倒。坛旁立一武士，鹖冠戎服，左手执长枪，缨以上，一伪器；右手自出阳具于裆，正作非法淫。其左立一文士，鞠躬向坛，以手杖自弄後庭。神情与他人不属。此外无数男女，皆自褪其裈，耸股向内，阴阳二根，悉历历可见。牧师背案而立。案上供一物，大如人。审视赫然男阳之型也。其巅竖一赤十字架，左右列猛烛各四，画之额，题法兰西文，译为“循环之乘法”。背亦有文，略谓男女交合，为大欢乐事，因此众妙之门，生生不息。然後有人民，有社会，有种族，有国家，以至成为世界。此殆古之喜歌耳。
　　比丘尼无我尝自写通体小象刻石，蜕本作一小横幅。其右端有石兀立，高与人齐。皴作蔴皮，形如鹰座，旁有平石浴床，苔花点绣，而石面平滑甚，可容横陈。比丘尼[按：原作比专丘尼]赤身卧于上，面目欹侧向外，酥胸正仰。圆颅方趾，乍视不辨雌雄；玉骨冰肌，转忆同斯妍洁。双眸尽阖，午睡方酣；两颊欠丰，花容欲笑。其左[骨爰]上曲，跨于石背，下体分弛，乳阴毕现。後衬芭蕉六本，意取六根清净。凤尾参池，绿天如洗。大好寸丝不挂，照见五蕴皆空。无我尼师，诚无我相矣。其左角自题一偈，字体作今草。偈曰，六根净尽绝尘埃，嚼蜡能寻甘味回。莫笑绿天陈色相，谁人不是赤身来。款无我，下钤小印。识为已字。其人放诞风流，过于鱼元机辈。
　　影戏昉自宋代，始于阜陵。《都城纪胜》详记其制。今之滦东渭北，犹擅此技。影现于缯上，人唱于幕後者是也。《武林旧事》云，影戏社名绘革社，乃以彩绘人物，牵丝动作耳。今泰西之法，淫巧异常，以电摄影，映于银幕，山川人物，一切如生。晚近科学日进，穷极奇邪，不但对影，且可闻声矣。余生平雅有此好，时涉足于其间。某日，有友来醵金，言将映影于某家，纳洋泉二饼，得一饱眼福。于是欣然应诺。及期，夜凉如水，散置藤竹坐具于庭除，张幕一如影院。有伉俪偕来，有挈爱人共至，更有挟妓同莅者，视之皆熟识也。灯光既灭，影俱入目。始演竞艳赛美诸会，燕瘦环肥，各尽其态。彼美人兮，西方之人兮。继为欧美电影明星家庭生活，悉燕居情景。有入浴者，有游泳者，有春睡者，有跳舞者，有喁喁情话者，然皆袒裼裡裡，或相接唇调戏。继而各国妇女，现身登场，尽态极妍，如入众香之国。顾其人亦强半赤体，就中以蛮族二女，最为奇异。一女黑腯如媚猪，仅有腰围以流苏遮私处。独居长林丰草中，扬臂祈祷，状类女巫，作种种神舞。俄见草中一大蛇，蜿蜒近前，绕其身数匝，以尾插入阴道，女遂仆地若僵。又一女身材修硕，肌理光黑。胯下有物如菌，而大约数倍，其柄粗而微曲，插入廷孔，外部只见其盖，类似中国芝形之如意，殆为装饰物也。髪被两肩，跽善罽上。有丈夫施施自外来，投币神龛，遂挽女手，就地而合。女拔去芝形之物，欣然受之，诚不知是何殊俗也。我国妇女，则先有一蒙古妇人，骑马独行荒漠。惊沙白草，四无行人。忽一丈夫驰骏逐之。洎追及，蒙妇便下马仰卧沙碛上，以袍自遮面，一任追者轻薄。既毕事，追者揭其袍，意欲一睹颜色，妇忽抽匕首猛刺之。男负创上马立奔，妇亦逡巡驰去。又一汉族妙龄女郎，披氅衣，乘飚轮，至华厦前，降车款步。及阈，自褪外衣，掷侍女手，则莹然裸体。当中立一镜屏，春光洩露，不仅见其项背矣。演至此，幕闭。灯复光明，嘻嘻咄咄，互相惊喜叹绝。十分钟後，继续放映。先是一华妇姿首尚不恶，然望而知为珠江产。地铺竹簟，赤身坐于上，与男子共饮汽水，并作种种狎亵状。饮罄，即取瓶颈以代藤津伪器，迭为出入，男亦弄之，以为笑乐。忽焉将此妇私处，放大至百倍，愈多愈近，殆满银幕。至大无外，疑若篷门。座客观至此，莫不哗笑。男复举其势，初则疲软，愈弄愈坚，侧击旁敲，点头作蛙怒，于是座上女宾，善作态者，争掩面若不胜羞，然无一人离座走避。或且于指缝中潜窥，更有握空拳作圈，以代望远之镜。余私念若辈，明知今夜为观秘戏，畏羞曷若不来？既来之，则无庸假惺惺。此殆妇女故作矜持，以见重于男子。此时忽有某甲，惊座若狂吠，急色丑态，暴露无遗。余窃憾之，恐妇女将窃议于後矣。遂不复置念，但凝目于幕上。见幕上有男女小儿三四人匿屏後，始则偷[按：原作愉]睹，继则效尤，颠倒笨拙，殊引人發噱。此片告终，下为西人秘戏。一男皙[按：疑应作白，因“白皙”一词连带而误]种美少年也，驾汽车出游。所经之路，风景绝佳，山林幽秀，如入画图。久之车抵村落，有村姑二人拾翠田野，睹车惊讶。及见车中少年，意颇艳羡。男停车问讯，要与同载。游车有女，颜如舜英，偎红倚翠，尽够消魂。後抵一旷野，下车小憩。男出酒食飨之。笑语移时，男步入树後便旋，一女悄随其後，隐身灌莽中，窥其私，并以食指衔口中。朱唇翕张，若示人情窦已开，亟欲一尝异味者。女窥毕，跠地而溺，为男瞥见，亦悄出其後，鼓唇作声，而拊其股。女回头一笑，相与目成，遂藉草茵申缱绻矣。一女倚车久候，不见二人踪迹，手提革履，双足如雪，踏莎微步，欲窥其隐。转过丛树，不意骤见其叠股而嬉，娇羞若挽，在势将逃，但情不自禁，莲步不能移动。男牵其裙不释手，仆于草间。男遂为之缓结束，一箭而贯双雕。女以含苞之花，何堪揉折，而羞晕如不自容，一种醉人情态，与“语软声低道我何曾惯”词意吻合。阅影至此，叹观止矣。迨终场，时已夜阑，人影散乱。观者如醉如痴，男女相偎相拥，各乡觅温柔，共寻鸳梦去矣。
　　髀生有《香艳摭谭》，兹录如下：
　　《易》繫[按：原作擊]词中有云，夫乾，其静也专，其动也直，是以大生焉；夫坤，其静也翕，其动也闢，是以广生焉。此六语状两性体象，至肖极当，非圣人不能道，可为谈性之祖。宣尼闭房之记，吾不得而见之矣，得兹数语斯可矣。
　　《诗》“硕人”章，形容美人之美，无以复加。“郑（卫）风”中诸什尤多男女调笑之词。如“狂童之狂也且”之类，恍然如闻娇音戏谇于濮上桑间也。
　　《素女经》、《玉房秘诀》、《玉房摘要》、《洞玄子》，诸房中书，近世已有石印本。合兹数种为一卷，长沙叶德辉所辑。文词奥雅，近于内难。就中《洞玄子》之文，尤为瑰丽可取，殆六朝人所为也。
　　骚经中灵均诸作，香艳之语颇多，惜无整篇，只堪摘句。至宋玉则有“神女”、“高唐”、“好色”诸赋，亦斯道之演进也。
　　《杂事秘辛》一文，奇丽矞奥，荡块骀心。有谓杨升庵伪作者，然其文不特遣词绝妙，而且考定精博，纵属赝[按：原作膺]为，亦自有其不磨之价值，况未必赝乎。
　　《飞燕外传》，状汉宫春色，绘形传声，允开香艳说部之先河。其文词之古艳，更非汉人莫办也。
　　司马相如“美人赋”，胎息屈宋，而文笔充畅复过之，足见此公之胆大。其所以敢于琴挑文君者，亦在是也。
　　余于古赋中，最喜相如“美人”，子建“洛神”，渊明“闲情”三赋。自幼挑灯夜诵，即觉心旌摇摇，若不自持。而看《灯草和尚》、《痴婆子传》等书，转木然无所动于中。此意曾为故友曼公言之，渠亦谓与有同感。
　　古人作赋，无论丽则丽淫[按：“淫”字疑应作“矣”]，率以铺陈堆砌，藻绘形容为本。“美人”、“洛神”两赋，虽极惊心动目，亦未离此徯径。盖其体使然耳。至“闲情赋”则通体白描，不烦藻饰典砌，专趋重于内心之叙述，在古人文中，实百不一睹。此种文体，至近代始盛行，而未有能逮此赋之妙者。虽系时代之不同，缘彭泽天才，高轶今古之故。全篇语旨，即二千年下曹雪芹所谓之“意淫”是也。
　　“闲情赋”序内谓张衡有“静情赋”，蔡邕有“定情赋”，不知内容作何种语，亦不知此两赋今尚存否。暇当于汉魏集中求之。
　　梁元帝有“荡妇秋思”之赋，状述思妇心情，跃然纸上。如闻其声，如见其人。寥寥百数字，纯系天然音籁，洵千古绝作也。
　　幼年翻阅《知不足斋丛书》中之《全唐诗逸》，序谓此书系自日本抄传者，内有张文成崔五嫂赠答之诗数章。写儿女昵语，极浅白而缠绵。注载全作有过于淫秽者未录，私心耿耿，常以未窥全豹为憾。前岁见某书舍租书目录，中有《游仙窟》一书，知即为张崔赠答之全文。亟借阅一过，果有数章，较《全唐诗逸》所载，尤为裸亵，而文词之华赡典丽，确为唐作无疑。惜卷帙稍长，未暇抄录。嗣拟购之，询诸该肆，据云只有一部，不能出售。于他书肆中访问，亦不可得。此书原本藏日本图书馆，今尚存。至张文成之名确否，已不详记，惟知此书著者，即著《龙筋凤髓判》者也。
　　长沙叶德辉自印《悔花菴丛书》一本，谭延闿书耑，装印綦精，为当时赠友之品。内中大致与石印流行之《素女经》相同。惟最後有唐白行简“天地阴阳交欢大乐赋”篇，为坊本所无，谓于某山石室中获得者。赋长约数千言，于交接之事，分时分类，铺叙甚详。文词丰艳华冶，得未曾有。惜残阙不完，间多误字。白行简为乐天兄弟行也。
　　叶德辉刊行另有《梅花影丛书》一部[按：叶氏印有《双梅影闇丛书》一种，较有影响。《梅花影丛书》则从未听说，多方搜索亦不得。疑作者误记]，数十册，南中书局当有售者。书内采辑古今香艳文字甚繁，与坊间所售《香艳丛书》相类，而精审博洽似过之。盖叶氏文学，本具渊源，而藏书又富，其搜采甄鉴，自不同也。
　　袁随园《子不语》中“控鹤监秘记”一则，记武氏宫闱佚事，曲形淫亵。文笔极灵妙，造语极自然，惟略嫌轻佻，不似唐人所为，故後世疑为袁翁伪作。然此种文字，但应论其能否动人，固不计真伪也。
　　近见报载故宫印售书目，中列《名教罪人》一书，不知是否关于香艳之作，暇当函故宫友人询之。
　　文言香艳小说，昉自唐人。如唐代丛书中，太真梅妃外传等篇是也。宋代有碧雲[马段]之作，述欧九事，文亦雅蓄。记幼时曾于某书中见之，惜已不详。至元代，香艳作风乃极盛，如《绣谷春容》所载，多出于元人之手，惟此书近已不易觅。清季末叶，粤中某书局石印有《国色天香》者，计两本。内刊小说数种，即全由《绣谷春容》中摘取者。计有《龙会兰池录》、《刘生觅莲记》、《寻芳雅集》、《双卿笔记》（此双卿非情史悟冈所撰《西青散记》中之双卿也）、《白锦琼奇会遇》、《天绿[按：疑应作缘]奇遇》、《锺情丽集》共七种。不特文笔妩丽，在《板桥杂记》、《画舫》诸录之上，即其中诗词，描述男女热情，均能极容尽致，敢于赤裸裸写出，非後来人所能及也。惜乎彼书取材，尚非《绣谷春容》全璧[按：原作壁]，沧海遗珠，终属缺憾。《绣谷春容》一书，海内想有存者，暇当访之。
　　关于白话淫艳说部，《金瓶梅》固尽人所知。此外除《如意君传》、《好逑[按：原作述]传》等三四种未见外，其馀如《耶蒲缘》、《杏花天》、《龙凤配》、《牡丹奇缘》、《绣榻野史》、《蜃楼志》等，不下二三十种，皆曾寓目，率不足登大雅之堂。《野叟曝言》虽较优，亦不足發人美感。仅《绿野仙踪》内数段，虽系描写村姑土娼之动作，而笔下自然入情。
　　戚人某藏有明板精刻《金瓶梅》全图，予曾见之。尺寸宽大，工细绝伦。据云海内只有三本，特其深藏秘扃，不轻示人。渠每谓非读破万卷书者，不能使观此图。其言亦未为无见。
　　久闻有《欢喜冤家》一书，可与《金瓶梅》颉颃。去年聆友人■[按：此字不清]君言，有人持一部，求售于北海图书馆，索价只十六番，而该馆尚推延未肯即购，嗣不知成交否。果以微值未[按：原作来]协之故，而令稀有之本，流落湮没，诚香艳文字中之重大损失也。
　　昔年与友人张君谭及香艳小说，承彼赠明板《金瓶梅》残篇数十页。张君并言其友旧藏一书，名曰《姒氏历史》，共四套。其内容在“金瓶”、“红楼”之间，此书系由日本得来，中国并无刻本。其友珍视异常，从不肯假人。
　　予年十八岁时，因公有粤桂之行。途中与苏州江君范五俱，风雨同舟，剪烛闲话。江君言其昔年游幕龙沙，曾于省垣旧书肆中得一书，文字奇异，莫能遽识。心知非常品，亟购归。经数月之研考，始辨其文。盖系合古文奇字梵文金书及各地方言僻字而成。其书名为《狐仙口授□□□□》八字（下四字江君曾言之，惜年久不能复忆）。卷帙甚繁，内中专叙述由春秋战国起，历代宫禁淫秽秘闻。文极艳异奥衍。恐尽人能读，流于诲淫，故以极难识之字出之。凡能识得此书者，其人定为博学深思之士，绝非意志不定，识浅学陋者流所能办，其用意固至善也。据江君考证，此书在乾隆年间，海内只有三部，红羊劫後，遂无所闻。当时于边远之地，无意中得之，宝爱可知。嗣为同事友人强借以去，携赴甘新不返，此书乃复失落，不知今尚存否。江君言次，犹叹喟不置。余忆曾于某笔记内（是否《庸菴笔记》不详）见有纪守宫狐一则，言历代宫禁秘事异闻，多为正稗史所不载者。江君所言之书，未谂即据此狐口授者否。
　　忆昔年于某笔记说部中，见一则，纪仙人坎离交媾，神炁会合之事。虽系道家者言，于交接之道，陈意至高，文词亦极婉妙。在香艳文字中，另辟一格，读之令人生箫史刘桓之慕。惜以年久健忘，已不能举其书之名。仿佛记为《萤窗异草》或《谐铎》。顾曾就此二书觅之，亦复未得。不详其究出何书，心常为之耿念。
　　关于断袖分桃事迹，如弥子瑕、鄂君、董贤、韩嫣、郑樱桃之类，古籍中纪述颇多，清代袁随园尤喜言之，故《新（续）齐谐-子不语》内，涉及此类事者，数见不鲜，第可取者则鲜。惟钮琇所撰《觚剩》中，有粟儿姜郎二则，文词隽雅典丽。较《聊斋》之“黄九郎”，有华俚之别。
　　近人笔记有《鹘突谈》一卷，内中多纪湘闽岩洞之奇，颇清丽可喜。卷尾载有某夫妇二文，一为其夫寄妇之白话家书，一为其妇之“四香居士传”，笔下均飘逸有仙气，而家书尤艳奇绝。伊彼梁孟，盖赵管之俦也。
　　诗词香艳之作，六朝隋唐为甚。《玉台新咏》、《玉树後庭花》诸作，藻琢为美，华而少实。至唐之中晚，始趋于恣放豁露。诗如元微之“会真篇”，及韩冬郎之“四体美人娇欲泣”、“六寸圆肤光緻緻”两绝，“忙裏不知金钿落，暗中惟觉绣鞋香”、“眼波向我无端艳，心火因君特地燃”二律，与女冠鱼玄机之“易求无价宝，难觅有情郎”、“去散已悲雲不定，恩情须似水长留[按：似应作流]”两律，指不胜屈。词中淫亵语尤多。试取全唐词观之，自知其美不胜收。犹忆有“浣溪纱”两半阙云，“醉後爱呼娇姐姐，夜来留待好哥哥。者番情事久长么。”又“兰麝细香闻喘息，，绮罗纤缕见肌肤。此时还恨薄情无”。读之而不动心者，直木石人也。
　　古今诗词咏美人体貌动止，幾乎纤细靡遗，惟于女子如厕一事，殊[按：原作硃]鲜及之。只唐李义山集中有“药转”一律，虽经後世多人曲为笺释，证其非指如厕，然试诵“露气暗连金桂苑，风声偏猎紫兰丛”二语，慧心人闭目深思之，当知其确切不移。况全首贯通，无一语稍离斯义乎。
　　宋代诗词之香艳者，每出于伟人名贤。如韩琦、欧阳修、文彦博、司马光诸公，歌咏相传，率多风流旖旎，不类其为人。可见怀情悦美，出于天性，本不碍于名节事功，正无须厚自掩抑也。
　　清朱竹垞一代儒宗，而《曝书亭集》中“风怀二百韵”，温黁柔艳，刻骨镂心。当时友人有劝删之，免为盛德之累者，朱谓宁死後不食两庑冷猪肉，不删风怀诗。竹垞之性真，胜其远祖晦庵多多矣。集中并有《静志居琴趣》一种，皆为倚声，与“风怀”诗同为本事之作也。
　　昔人有“美人诗”约廿律，由深闺起，至孕玉止。举凡妇女之事，备形吟咏，极工绝艳。予曾抄存之，数经播迁，不知何时失去。继又见“新婚竹枝”十五首，虽浅易不逮前诗，而骀荡差堪继美。兹摘其尤艳者，录出如下。
　　“解去香罗带一条，中衣宽褪卧红绡。可怜玉腕支持处，压损轻盈杨柳腰。”
　　“绣帏锦帐静无哗，兰麝飘香绕绛纱。今夕风流何所喻，玉簪直插牡丹花。”
　　“仰卧承欢织锦衾，情思荡荡汗淋淋。柳腰无力花心颤，如此风流不可禁。”
　　“雲鬟摇乱绿鬆鬆，一段香魂顶上冲。不顾羞颜推复挽，唤郎声在有无中。”
　　“一为纵送一销魂，气有兰香泪有痕。檀口轻偎红粉湿，侬侬小语细温存。”
　　“娇莺雏燕微微喘，暮雨朝雲暗暗酥。为问萱堂知道否，儿之清白被人污。”
　　“鸳鸯帐裏情无限，翡翠帏中夜欲阑。拭净馀痕神已倦，檀郎醒後复求欢。”
　　汉《说苑》残石载匡人围孔子，令穿九曲明珠事。大意谓孔子适陈，途遇二女采桑。孔子过而调之曰，南枝窈窕北枝长（谓在南者美而在北者躯长也）。女子接吟曰，夫子游陈必绝粮。九曲明珠穿不得，回来问我采桑娘。至匡果被围，匡人令穿九曲明珠，孔子无以应，忆路女之言，乃遣子贡返求之。至某处不见二女，惟地上插一木枝，旁有土三撮。子贡悟为杜三娘也。亟往访问，遇樵夫示路（樵人答子贡亦七言韵语），得见三娘。告以以蜜涂珠，将丝繫蚁。不过，以烟熏之。子贡归，如其法穿珠，匡人乃解围去（汉去春秋未远，此说果为汉人所传，当有依据。则七言诗始于柏梁之说，亦随之推翻矣）。按此则今《说苑》中未载，当系佚文。其时既有此说，未必无据。且汉东方朔“九辨”中，亦有“路室女之方桑兮，孔子过之以自侍”之句，揆诸上说，适可互证其相符。盖孔子不特调之，而且媵之矣。圣如夫子，尚不免情悦目成，後世小儒，乃强为遏窒，多见其未闻道也。
　　自来惧内，陈季常戚继光最著。戚之英明伟烈，固世所知也。季常在宋时，亦为豪杰之士。少有大志，好骑射击剑，中年隐于光黄间。曾读苏子瞻“方山子传”者，类知其跅弛瑰琦，绝非庸俗懦夫比也。不特季常也，其妇柳氏亦巾帼鬚眉，非常女子也。宋人笔记中，载其尝携两鬘，戎服峦鞾，挟弓矢，连骑猎于山中，见者目之如红线隐娘一流人物。是则■■[按：此处原缺两字]尽知也。世有此种奇女子，虽为其厮养仆役，亦所甚甘，矧为之夫而惧之，不亦宣乎？故惧内非英杰不能，亦非其人莫能惧。後世懦闇之夫，制于悍妇，而比之于季常，诬矣（以上皆录[按：原作绿]自《摭谭》）。
　　灵犀有《香艳拾慧录》云，髀生君《香艳摭谈》，博洽渊雅，服膺久矣。尝有志汇编古代香艳文字，引为同调。君工篆籀，于书中有欠雅驯者，拟代以古文奇字。此宏愿也，顾恐不易偿耳。试以九品，各从类别，则《杂事秘辛》、《飞燕外传》、《控鹤监秘记》、《汉宫春色》、《河间妇传》，此上上也。《三山秘记》、《痴婆子传》、《闺艳秦声》，此上中也。《金瓶梅传》、《肉蒲团》，亦名《觉後禅》（俗名《耶蒲缘》），《海陵王》、《杏花天》，此上下也。《西厢记》、《红楼梦》、《绿野仙踪》、《游仙窟》，此中上也。《品花宝鉴》、《野叟曝言》、《帘外桃花记》、《女仙外史》，此中中也。《倭袍记》、《如意奇缘》、《玉蜻蜓》、《凤双飞弹词》（此书出女子手笔专谈男色，大有女儿国王狎男妾之故智），此中下也。中等三品，皆偶有香艳处，非全篇尽艳文也。其馀自郐以下，若《绣榻野史》、《株林野史》、《灯草和尚》、《桃花庵》，此下上也。《隔帘花影》、《香闺秘记》、《桃花记》、《如意君传》，此[按：原作比]下中也。《牡丹奇缘》、《闺中秘史》、《情海缘》、《花下缘》，此下下也。其馀秘本甚多，或已失传。就余所知者，如《新台秘史》、《玉娇李》、《摩登伽》、《恋情人》、《龙阳逸史》、《媚史》、《催晓梦》、《绣谷春容》、《丰韵情书》、《燕居笔记》、《浪史》、《闲情别传》、《僧尼孽海》、《灯月缘》、《巫山艳史》、《觉世梧桐影》，皆香艳说部也。《花锦营》，半图半文，为明版，最为珍贵。《素娥篇》、《国色天香》、《花阵绮言》，皆珍本也。《浓情快史》亦负盛名，偶于坊间见之，殊不见佳。《东游记》，疑即《三山秘记》（又名《枕中秘》）。以上各书，故都或可物色，然可遇不可求也。叶德辉所刻三种《双梅[按：原作某。想为“楳”之误]景闇丛书》、《于飞经》（经人改为《白话名姓术》）、《房中奇术》（附“天地阴阳交换大乐赋”）及《玄机中萃》、《兰房秘诀》、《摄生秘术》、《金古奇方》、《紫闺秘书》，皆言房中术者，又属一类矣。惜华君所见极多，恒为余言之。彼拟撰《猥本解题》或《禁书提要》，数年来犹未见其着笔，想以人事冗琐，无心及此。况此等无聊文字，尤惧为伪君子所呵责。余曾见有伪诈之辈衣冠俨然，其行止卑污，人所共知，亦复恬不知耻，责人无已。气馁者惧其狺狺，惟有搁笔之一道。若我辈饮马长城窟，结客少年场，畅所欲言，又何惧于小丑哉？
　　“寞盦游戏诗”泳季所作也。因友人有用陇俗，剃去阴毛者，诗以调之曰：雲霄万古付轻鸿，濯濯牛山木尽童。皮相英雄归胯下，髡钳名士处裈中。吹求尚有居官习，洗伐纔知入道功。一片顿成干净土，悠然坦[按：原作担]腹卧床东。
　　年来杨子亦肤挠，刮垢磨光足自豪。荐遂囊中真脱颖，遣嫱图上不添毫。异人事迹惊关髪，官样文章等弁髦。虚有老僧名义在，实行披剃始今朝。
　　称戈眇帅渡泸师，群盗纷纷尽削之。壮志应伤鸡锻羽，名心休想豹留皮。失时漫叹乌骓逝，戏水还推白鸟宜。一曲梨涡零暮雨，肉声终竟胜繁丝。
　　玉女吹箫味道腴，秋毫不犯总非夫。蜡臣无须攀龙髯，鸟爪空思捋[按：原作将]虎鬚。锄草何须留绿意，诛茅正好关[按：关为平声，不合律。疑误]莱芜。凤池飞白饶修洁，未许旁人笑墨猪。
　　得折叟书，典故纷陈，触我痒技，再用前题赋四律。
　　也同羽化解凡尺[按：“尺”字不叶韵，疑误。我意当作“尸”]，群玉峰头采肉芝。放下屠刀圆佛果，挥将慧剑斩情丝。不留谏草夸高调，尽剪甘棠省去思，此树婆娑生意尽，阳乌应亦叹无枝。
　　披罗剔藓识行藏，三径萧[按：原作箫]条慨就荒。漫道德齐凭地丑，合教筮短让龟长。论文枉自矜鸾凤，品鞹何须辨虎羊。扫尽墙茨甘割爱，摧残不用惜兰当。
　　平平王道喜新开，没羽凌空一箭来。岂有蛟龙依草泽，更无风鹤警江淮。落旄属国甘持节，拾翠佳人怅堕钗。十日平原空痛饮，红罗辜[按：原作孤]负踏青鞋。
　　霓羽飘零赤脚仙，轻挥玉麈谢尘缘。蜉蝣撼树归虚绕，乌鹊成桥许再填。燕尾参差难掠水，翰音冥渺已登天。春风吹处还滋蔓，诗思池塘恼惠连。
　　又有咏角先生诗四首，录之于後：
　　人伦代表数林宗（亦曰“郭先生”），作椽[按：“椽”为平声，不合律，疑误]筹帷事毋同。强项居然同豸触，虚心原自逊犀通。岸巾穿屋成干雀，尺木升天好假龙。道貌俨然终伪学，不言温室退从容（亦名子宫保温器）。
　　总髪英贤是旧交，纤葱消乏不须劳。捣来玉杵思何巧，关到桐轮气也豪。挥洒情形同握管，沉酣风味胜持螯。从今可废工倕指，那羡麻姑痒处搔。
　　峥嵘枪冒露头时，饥设藤津自一奇。蛮触交争原战士，羚羊偶挂亦禅师。弓招实现杯蛇影，枕荐虚摹鹬蚌姿。锐钝算来知幾度，玉人勾股（锐角、钝角、角度、勾股皆算学名词）费推移。
　　霜天晓奏一声声，人事周旋亦有情。稜为常摸皆好好（好好先生），竽因滥用总平平（南郭先生滥竽）。汾阳不惜轻来去（郭汾阳巧[按：“巧”字疑误或此处另有脱漏]甚高，然呼之未尝不来，遣之未尝不去），甪里多惭误姓名（“四皓”中之甪里先生，多误为角字）。床笫[按：原作第]功劳自隗始，紫袍（此物为红皮制）底事号儒生。
　　闲人有“春风廿四印谱”，跋云，顷得一印谱，题曰春风廿四，秘戏图也。往者闻陈师曾言，曾见一本，图绘精妙，镌刻足以發之。惜未之见。今无意中获此，虽其本不全，仅得二十有二，要亦极好事者之能事已。册前有落魄公子一跋，“图仿歙西程氏本，略有同异。题咏照原刻节录，缋者清溪樵子，镌者柳溪钓叟也。光绪戊子荷花生日，落魄公子购藏并识。时客沪上。”城东七十七翁题曰，“乾坤大父母，二气相氤氲。洪炉虽未开，橐钥先具陈。摩荡任其势，玄牝丹水温。否泰会有时，融液身中春。一丝绝不挂，圣贤露其真。无此大撮弄，世界焉有人。鸿蒙开辟初，造化费经纶。奈何痴儿女，昧兹生死根。”可山题曰，“点逗春风笔一枝，笑拈红豆种相思。竟罗旷代惊人句，都作名家本事诗。花信速于摧羯鼓，印文巧比界蛛丝。此中更有蝉嫣话，卷裡能传解者知。”又有道光乙未龙山遮居士七绝四首，曰，“妙手通灵细意镌，印泥红晕玉肌鲜。戏拈三[按：後用“三生石”典故，此处“三”字疑误]寸昆吾铁，幻结三生石上缘”。“莫将芳讯错披寻，空色真能印佛心。蝶乱蜂忙春正好，穿花浅浅更深深”。“本不相谋适相合，拈来成句作题辞。曾看妙制司空品，又喜匡衡善解颐”。“描摹曲尽意云何，花事匆匆只刹那。腻白繁红零乱处，春风至竟亦无多”。诗颇可诵，每叶镌一印，对题古诗一句，亦印谱中之别开生面者。
　　《海上花列传》，清季著名之说部也。其五十一回载有尹痴鸳所著《秽史外编》一则（张秀英房中取出一本破烂春册，计七幅，仿佛玉壶山人手迹。分出次序，照叙事体，做一篇记，须典雅）。其文曰：高唐氏有二女焉，家习朋淫，人求野合，登徒子趋之如归市。一石婢充氤氲使，操玉尺于门之右，以旌别其上下床。东墙生闻而造之曰，“窃比大阴之嫪毐，技擅关车；愿为禁脔之昌宗，官除控鹤。”以翘翘者示石。丹之刃磨厉以须，毛之锥脱颖而出。石睨而笑曰，“贱形而小，具体而微，人何以良，婿真是赘”。生曰，“不然。仆闻精多者物宏，体充者用腓。屠牛担解十二年，而芒刃不赖者，其批郤导窾，皆众理解也。卿毋皮相，仆试身尝”。石曰，“招我由房，请君入瓮”。乃见二女，喜而款之。有酒如淮旨且多，其人如玉美而艳。为武瞾设无遮会，俾刘鋹观大体双。既酣，石趋进曰，“寡君有不腆之溪毛，敢以荐不下执事”。生惶恐避席而对曰，“三女成粲，一夫当关。恐陨越以贻羞，将厌覆之是惧。请以淫筹，参之觞政，按徐熙之院本，演王建之宫词。三珠张翠鸟之巢，大样斗蛾眉之谱。不亦可乎？”皆曰，“善”。尔乃屏四筵，陈六簿。高氏振臂呼之，则风月三分，水天一色。生曰，“此秋千戏也”。高裂帛缚踝，悬诸两楹，重门洞开，严阵以待。生及锋而试，不戒而驰，挟颖考叔之[车府]，穿养由基之札。高知其易与也，强者弱之，实者虚之；若合若离，且迎且拒。鞭之长不及于腹，皮之存不傅于毛。生惊退三舍，高微哂，放踵而摩顶焉。龙已潜而勿用，蠖亦屈而不伸。无臭无声，恍比丘之入定；或推或挽，俨傀儡之登场。壁上观者揶[按：原作椰]揄之，生内懊，不暇辨，以胥臣之虎皮蒙其马，以郈氏之金距介其鸡。善元之甲，弃而复来；堇父之布，苏而复上。于是一张一弛，再接再厉，七擒七纵，十荡十决。王勃乘马当之风，浩浩然不知其所止，陆逊迷鱼复之阵，伥伥然不知其何之。高嘤咛乞休曰，“可矣，今而後知死所矣”。生大笑。次为唐氏，着手成春。厥象曰，“後庭花”。唐曰，“舍正路而不由，纵下流而忘返。不可。”生曰，“吕之射戟也辕门，奡之行舟也陆地。夫何伤。”强唐两手据地，而自其後乘之。大开月窟，横看成岭侧成峰；倒挂天瓢，翻手为雲覆手雨。高挠之曰，“勿尔。雌虽伏矣，牝可虚乎？”生乃止。唐愠曰，“背有刺，毡有针，殆哉。”生令石博，石未及应，唐曰，“嘻，守如瓶口，困在垓中。石兮石兮，乃如之人兮。”生不信，染指于鼎，草萋萋兮未长，泉涓涓兮始流。叶底芙蓉，花深不露；梢头豆蔻，苞吐犹含。扼腕叹曰，“涅而不缁白乎，钻之弥坚卓尔。除非力士，鸟道可以生开；安得霸王，鸿沟为之分割。”聿及高，高博而辗然曰，“由来玉杵下捣元霜，岂有弯茎仰承甘露。”生曰，“得毋为倒垂莲乎？有术在，仆也皤其腹，卿鞠其躬。”遂战。交绥，生暇甚，顾[按：原作願]谓石曰，“大嚼于屠门，熟闻于鲍肆，何以为情？”石曰，“不度玉门关，负我青春长已矣；直至黄龙府，与君痛饮复何如。”生谨诺。拔帜而濠中突起，背水称兵；探珠而海底重来，尾闾扫穴。石创巨深痛，如兔斯脱。高曰，“姮娥奔矣，居士亦闻木樨香否？”生为鼓掌。会唐博，得弄玉箫之象。谋于石曰，“既兽畜而不能豕交，宁鸡口而毋为牛後。子盍为我图之？”石受命，掏之以手，豕之以口。双丸跳荡，一气而卷舒，呜呜然犹蚯蚓窍之苍蝇声也。高曰，“未病而呻，虽糙亦醉。浑敦也而饕餮乎。”唐曰，“扪烛而明其形，尝鼎而知其味。娲皇有灵，能无首肯？”石亦忍俊不自禁焉。生既刮垢磨光，伐毛洗髓，新硎乍發，游刃有馀。高度不敌，得弓弯舞而让于唐。生战益力，中强外肆，阴合阳开，左旋右抽，大含细入。如猛虎之咆哮，如神龙之夭矫。如急雨飘风之骤至，如轻车骏马之交驰。俄而津津乎其味，汩汩然而来。浃髓沦肌，揉若无骨；撑肠拄腹，扪之有稜。就其浅就其深，丹成九转；旅而进旅而退，曲奏三终。盖下视其辙，而唐且血染漂杵矣。生曰，“乞灵于媚药，请命于淫符，昼日犹可接三，背城何妨借一。”高唐皆曰，“休矣，先生。嗣诸异日。”生冠带兴辞，二女歌“采葑”之首章以送之。三肃使者而退（小说中人异口同声皆道，洵不愧为绝世奇文。最妙者，鞭刺鸡锥，马牝沟札，多少龌龊物事，竟然极为雅致。批云，试问开天辟地，往古来今，有如此一篇洋洋洒洒，空空洞洞，怪怪奇奇文字否？普天下才子读之，皆当瞠目愕顾，钳口结舌，倒地百拜，不知所为）。
　　春宫册页中有破烂一本，虽丹青暗淡，而神采飞扬。残缺不全，仅存七幅。因为之搜讨一遍，始末两幅，若迎若送，中五幅一男三女，面目[按：原作日]差同。大约是画小说故事（第四十回）。
　　《脂楼琐事》，青城居士撰，光绪三十二年刻本。皆冶游纪载，评花小品。有妓女留髡诗。
　　其“晚粧”云：傅粉涂脂到夜阑，艳粧初竟始承欢。殷勤描就双眉妩，留与檀郎被底看。
　　“澡牝”云：榴矾汤暖注银盆，轻蘸罗巾褪亵裈。倚枕宵深偷[按：原作愉]听候，水声浙浙[按：疑应作“淅淅”]最销魂。
　　“漱口”云：薇露频浇齿颊香，口含鸡舌侍襄王。鸳黄三寸凭郎索，吮尽芳津畅品尝。
　　“诃梨”云：抹胸顾绣色猩红，掩映琼肌兴倍浓。待到风流香汗透，霞绡轻解抚双峰。
　　“换鞋”云：睡鞋换就软如棉，窄窄红菱两瓣尖。最是动人怜爱处，凤翘高举搁郎肩。
　　“移灯”云：移得兰灯入绣帏，银灯如雪照更衣。当前便是无遮会，任看阿环玉体肥。
　　“垫枕”云：暗将角枕衬蛮腰，高蹙莲台态更娇。自是桃源容易到，渔郎得意恣探篙。
　　“润唾”云：乍觉春风滞玉关，长蛾微蹙诉艰难。累侬香唾从头润，只为鸿沟浪不宽。
　　“春声”云：泥夜秋娘善笑啼，枕边软语足情迷。尤雲殢雨春无限，也等沙场奏鼓鼙。
　　“玩莲”云：牙床高踞有闲情，手把莲钩快品评。香软何曾盈一握，红鞋三寸可怜生。
　　“解缠”云：便鬆罗襪解行缠，有客偏参玉笋禅。剥到莹然新角黍，柔肌一捻一堪怜。
　　“烧烟”云：横陈玉体裸无丝，烧得莺膏劝客吹。如此春宵真易度，翻雲覆雨不知疲。
　　“品箫”云：紫箫低品忒风流，媚态嫣然送睡眸。小吻今宵应刺破，可无玉液润珠喉。
　　“扶茎”云：绕指春蚕兴未降，柔荑轻握替扶将。摩挲享尽温存福，重挺哥舒半段枪。
　　“拭沥”云：牡丹露滴罢行雲，交颈栖鸳体暂分。绕是纨巾勤拭遍，儿家湿透藕丝裙。
　　明昭阳沈弘宇（元甫）《浑如篇》（原名已佚，刘半农以“开首世事浑如春梦”句为名），所记都青楼事，与《嫖经》、《嫖赌机关》及幽闲玩味夺趣群芳为一类笔墨。其“嫖”有“五要三不可”，四要“有本事”云，妇性淫，都喜干，十个常有九个贱。果然泼战遂他心，这好[按：好字似不通。疑应作回]休把寻常看。其做姊妹有“八清”，五“阴户”云，香者百无一二，臭者十常八九。在人收拾何如。频浴则香，懒浴则臭。遇钻痨子弟，未雲雨先密闻之，少有不洁，出则形容。所以清客姊妹留心检点，定不为人嫌鄙。若本来秽气者，则未[按：原作末]如之何矣。观姊妹之“十全”，八“风情”云，姊妹要稳重，又要飘飏；要沉潜，又要活泼。槁木匏瓜，人都恶其死石。若枕席间被窝中，此正欢娱之际，尤当操弄风骚，勾引子弟迷恋。不然一宿再宿而已，依依不舍者能幾何？
　　《栖流略》原名《风月闲评》，忏绮主人郭氏撰。统篇叙游客。内篇叙女伎，外篇叙男优。改字记为叶氏传易氏斠三篇。为“斠改”、“斠笺”、“斠略”，“杂记”上下篇。其书略曰，《金瓶梅》一百篇，明王世贞作。《红楼梦》一百二十篇，曹雪芹作。倪鸿曰，常州举人，秘戏图七十二具。仇英，《平旦钟声》三卷。不知作者，《不可录》一卷。万九沙，《八段锦》。慎独曰，非讲玄门者。黄白镒做手假地元真诀做手三家，无卷数。
　　惊雷：月令雷将發声。不戒容止，必有凶灾。
　　愁雨：徒行则不良。舆以往抑甚不适，故人多苦之。
　　向晨：瞷妓卧未起，往申绸缪。谓之“赶热被”。
　　来暮：花间月下，与践幽会。为欢交为禽构者也。
　　鹬争：俗所谓“争风”者也。相私相忌，至有操戈以逐者矣。
　　鹰掠：匪人侦客。微行往诈金帛，俗语谓之“打围”。
　　鞋卜：
　　牌占：
　　鹣盟：心所至眷，惧不见答，则盟誓以要之。
　　蝶化：妓剪纸象蝶，以己月经涂其上，密纫为囊。佩之三日，解以赠所私。魇制之术也。
　　问影：看秘戏图。盖以习其事也。
　　听春：听淫声。盖以荡其意也。
　　鹅圈：所谓“鹅稜圈”者也。盖以补修其形。
　　龟帽：使毒不致上蒸，精不致下凝。俗所谓“风流套”者也。
　　花椒：服椒七，则男女之毒不相感。
　　药酒：有三鞭壮阳、四鞭壮阳色目。将行房先服之，则可大可久也。
　　短书：凡私致绸缪以阶进，多为妓诵章回小说及演说笑话。
　　采具：骰子也。貌为共和，而阴以求媚，大抵多托之。
  </div>
  <div class="pagination">
   <a href="思无邪小记_page3.html">
    上一页
   </a>
   <a href="思无邪小记.html">
    1
   </a>
   <a href="思无邪小记_page2.html">
    2
   </a>
   <a href="思无邪小记_page3.html">
    3
   </a>
   <span class="current-page">
    4
   </span>
   <a href="思无邪小记_page5.html">
    5
   </a>
   <a href="思无邪小记_page6.html">
    6
   </a>
   <a href="思无邪小记_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
