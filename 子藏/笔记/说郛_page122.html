<!DOCTYPE html>
<html>
<head>
    <meta charset="UTF-8">
    <title>说郛 - 第 122 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 122 页/共 601 页</h1>
    <div class="content">　　五伦
　　人之五伦朋友寓焉而不言师三人行必有我师焉是师寓于朋友中矣然有曰君师有曰父师是君父皆有师之道也人之常尊曰君曰父曰师三者而已记曰师无当于五服五服弗得不亲以此推之君之于臣父之于子力有所不及处赖师之教尔故师之徳配君父
　　絶艺
　　蒋大防母夫人云少日随亲谒泰山东岳天下之精艺毕集人有纸一百畨凿为钱运凿如飞旣毕举之其下一畨未尝有凿痕其上九十九畨纸钱也又一庖人令一人袒背俯偻于地以其背为刀几取肉一斤许运刀细缕之撤肉而拭兵背无丝毫之伤列子载鸿超怒其妻引弓射而怖矢眸子而眶不睫公子牟曰此乃尽矢之艺也以前二事较之乃人刀凿之艺古者鸿超之射人妙诚有之非列子寓言也
　　卖锡
　　都下卖锡者作一圆盘可三尺许其上面罗器物之状数百枚长不过半寸阔无小指甚小者只如两豆许禽之有足鞋之有带弓之有纎悉细大畧皆如此类以针作箭而别以五色之羽旋其盘买者投一钱取箭射之中者得锡数箭并下有盘方旋而未止卖锡者唱曰白中某赤中某余不中逮旋止盘定视之无差卖锡者乃自取箭再旋盘射之以酬之昔中禽之足者不使中禽之翼昔中弓之者不使中弓之弰毫厘比昔中者无差焉纪昌视虱三年大如车轮能射而中之葢此类也然悬虱者乃定而视之此却是旋动亦能见而中之未知定者易而动者难邪是或一道也
　　声
　　声者气之精萃也一纸之鬲而气不能达墙垣之间声可得闻声之感通者甚神故诗能动天地感鬼神乐能治神人和上下皆主其有声也
　　古画有据
　　予家旧画杨妃上马图乃明皇幸骊山时故事侍御之人无它仗卫但有两珰各挟弹前导意其燕游戏具非有谓也后乃闻乗舆燕游前以撃弹代鸣鞘大抵古画有据而不茍用器物制度固有不能言传因画乃见者
　　史法
　　前辈云有三人论史法偶言马过踏杀一狗云当作如何书甲云马逸有犬死于其下乙云有犬死于奔马之下丙云有奔马践毙一犬文省而意尽丙为得法
　　龙户
　　昌黎广州诗衙时龙户集上日马人来马人乃马援所留人种也若龙户徃徃以为户而无明文近闻广人云有一种芦渟人在海岸石窟中居止初亦无定处三四口共一小舟能没入水数丈过半日乃浮出形骸饮食衣着非人也能食生鱼兼取蚬蛤海物从舶人易少米及旧衣以蔽体风浪作即扛挽船置岸上而身居水中无风浪则居船中只有三姓曰杜曰伍曰陈相为婚姻意此乃龙户之类
　　玩鹤
　　周丞相与客闲步园中玩羣鹤问曰此牝鹤耶牡鹤耶客从旁曰兽为牝牡禽为雌雄丞相曰雄狐绥绥狐非兽乎牝鸡之晨鸡非禽乎客不能对虽然牝牡字从牛雌雄字从佳乃禽兽之别也自雄狐牝鸡之外经史亦不多见
　　子午针
　　地螺或有子午正针或用子午丙壬间缝针天地南北之正当用子午或谓今江南地偏难用子午之正故以丙壬参之古者测日景于洛阳以其天地之中也然有于其外县阳城之地地少偏则难正用亦自有理
　　伏蜡
　　僧家所谓伏蜡者谓削髪之后即受戒若或断酒色等若干件每嵗禁足结夏自四月十五日至七月十五日终西方之教结夏之时随其身之轻重以蜡为其人解夏之后以蜡人为验轻重无差即为验定而无妄想其有妄想者气血耗散必轻于蜡人矣汤朝美作本然僧塔铭写作伏腊之腊葢未详此也
　　姓名
　　舜姓姚二妃姓嬀夏姓姒商姓子周姓姬秦姓嬴尚书厘降二女于嬀汭因地得姓因姓为妇人之称左传有戴嬀有息嬀王姬骊姬文嬴穆嬴诗有太姒有必宋之子之类是也汉以后妇人如吕后名雉蔡邕之女名琰以名著者甚多孔子之母名徴在专以名言婚礼有所谓问名公羊传有妇人许嫁字而笄之不知名与字之义如男子乎亦止类今世大小一二之别乎若后世以姬姜为妇人之通称则失之矣惟娣姒之姒却不因姓尧之女娥皇女英契之母简狄秦穆公之女简璧后稷之母姜嫄又不知此类乃其称号耶乃其名耶
　　节史
　　节史书先立定意欲何为乃可去取如欲知治乱则取诸君臣贤否刑政升降之间如欲知制度则取诸典章文物因革损益之事如欲知文法则取言辞摹写融液删润之处大抵一史须三数次节也陆务观为言如此
　　孝经序语
　　孝经序载孔子云吾志在春秋行在孝经赵吉水希廸尝与予言闻之长者二语出孝经通纬
　　家宅
　　五帝官天下三王家天下故曰官家国家家字本甚重而又以为上下之通称今世达官称府称宅下焉则称家书所谓五流有宅则宅字反不如家字矣
　　祭文
　　欧阳文忠公奉母丧过州郡守属一同官作祭文再三戒之留意其人唯唯文忠来已逼期郡守索文观不一再三索之对以但其至比至出文令书写云孟轲之贤母之贤也夫人有子如孟轲夫复何憾文忠公大喜之
　　避秦
　　云水人以小竹揉之下为方盝上为方葢盝之中寘衣衾之属葢之下藏药物之属负之于背以行名曰避秦此二字班马书皆载于四皓事处器物因事以名其源流有如此者
　　马门
　　舟之设屋开门而入其门谓之马门必先闯之而后能入因其字义拆而称之也郑山父云尝见人举似在何小说中若无它义此说虽近迁就似亦得之矣
　　侍父发书
　　张安国守抚州时年未五十其父总得老人在官一日老人在斋中索红笔发书来有两吏人来声喏拱立总得问为谁对曰书表司适闻运使发书来祗应总得遣而去却呼安国来曰抚州书表司是伏事汝我如何使汝当伏侍我发书安国侍立总得脩书封题遣发乃退
　　三角亭诗
　　余子清之祖仁廓时因作三角亭诗知名召为御史不拜人问其故曰壊心术也予在朝曾见朝列云言官退无所为不相识者又多不知其事但把相识人逐个思过所谓壊人心术者诚有之矣三角亭诗云夜缺一檐雨春无四面花缺一则安知其非三无四则见其止于三昌黎送穷形容五字云非三非四满七除二以两句形容五字然则此诗尤当以一句言二数则形容亲切
　　西皮
　　髹器称西皮者世人误以为犀角之犀非也乃西方马韀自黑而丹自丹而黄时复改易五色相叠马镫磨擦有凹处粲然成文遂以髹器仿为之
　　莼羮
　　千里莼羮未下盐防世多以淡煮莼羮未用盐与豉相调知非也葢末字误书为未末下乃地名此二处产此二物耳其地今属江干
　　武穆狱案
　　岳武穆狱案今在莆阳陈鲁公家世本无狱辞但大书天日昭昭天日昭昭八字是罪案乃是细书与前笔迹不同不知后来如何粘成卷也郑棐之侄亲见之
　　康节知数
　　邵康节先生至京师士大夫多谒之请问休咎有一人独问国家运数先生喜曰他人所问皆为己事子何独上念国家再三称叹谓之曰予某日归子可于某处相至期其人徃先生与叙别就肩舆取缄封文字一卷授之曰毋即观至家发之视毕焚之其人奉教归而发视则五代晋出帝纪也
　　殇神
　　九歌国殇非关云长辈不足以当之所谓生为人杰死为鬼雄也江乡淫祠有马陂大王为盗者多祀之亦能出为灵响俗呼殇神必是小人死鬭忿怒之气不泯而为厉者也老母言年十六七时避盗山间一民家与其妇女处于屋后小室间坐忽觉檐间有声如蝙蝠者老母先闻之而其家妇女未闻也有顷声稍疾大其妇仓皇出门仰视之扣齿而言曰待去叫丈夫汉归老母亦随之到门外仰视但彷佛见空中有黑影如蝴蝶状散去问妇人何故如此应曰神道心亦不知为异数日后盗悉归家以告长上方知其家亦祀此神非良民也殆自投虎口矣俚俗传之其声作于前则吉而胜作于后则凶而负楚俗有此莅官者当知之
　　玺宝印
　　玺宝印三者名殊而用一许氏说文曰宝者印也周礼掌节云货贿用玺节郑氏云今之印章也职金楬而玺之郑云玺印也故应劭汉官仪曰玺信也古者尊卑共之月令云固封玺左传云襄公在楚季武子使公冶问玺书追而与之是也然劭乃不以周礼为证岂遗忘邪秦始皇得玉于蓝田丞相李斯书其文曰受命于天旣夀永昌汉髙祖入闗子婴封皇帝玺节降玺乃此也故汉书曰髙祖入咸阳得秦玺及即天子位因服御其玺世世传授号传国玺及王莽簒位求玺于元后后投之于地玺上螭一角缺董卓焚洛阳徙邦长安掌玺者以投于井孙坚军城南见井中有光坚因取得之袁绍后逼坚妻取玺绍败玺归汉又传魏至晋元帝南渡无玉玺北人皆云白版天子后石勒为冉闵所灭闵得其玺闵败晋穆帝永和八年镇西将军谢尚遣督邮何融购得之相传至于五代契丹灭晋出帝奉玉玺金印以降契丹谓玺非真与前史所传异命求其玺出帝曰从珂自焚玉玺不知所在疑焚之也本朝绍圣三年长安村民义掘地得玉玺皆言此秦玺也汉以为传国宝自五代亡失乃下两制定验蔡京等奏以为考之玺文曰皇帝夀昌者晋玺也受命于天者后魏玺也有徳者昌唐玺也惟徳允昌晋玺也今云受命于天旣夀永昌其为秦玺无疑此传国玺之本末也然秦汉以来天子始名玺故许氏直以为王者印汉旧仪曰秦以前民皆以金玉银铜犀象为方寸玺各服所好汉以来天子独称玺又以玉羣臣莫敢用也岂非以髙祖入闗得为传国寳故玺之名遂增重邪旧仪又曰皇帝六玺皆白玉螭虎纽文曰皇帝行玺皇帝之玺皇帝信玺天子信玺天子行玺天子之玺凡六皇帝行玺赐诸侯王书信玺发兵征大臣天子行玺外国事天子之玺事天地鬼神汉书所谓玺者此也王莽遣将率易单于印单于白将率曰汉赐单于玺言玺不言章是则汉赐匈奴印亦通名玺矣唐武后改玺为宝特此六玺之名耳然章衍通载又谓开元六年改为传国寳又何者曰传国玺则秦玺乃是矣茍以为唐玺则前有徳者昌是巳传至五代其名不易初何所改如曰即前六玺则武后固改之矣岂后人易为玺至宗复改邪然后唐应顺元年内批有御前新铸之印乃当时从珂自焚国玺散失仓卒刻铸耳本朝雍熙三年改御前书诏天子合同三印皆为寳则又书改为印矣岂非承袭五代丧亡之后至是乃厘正乎庆元六年重阳后五日在涂与兄弟论及旣归因考订始末寄宏正侄
　　十二辰
　　十二辰属子午卯酉丑行死处其属体皆有亏鼠无胆鸡无肾马无角牛无齿独兎无唇者卯死甚明余四物颇配附不合耳
　　畜
　　晋人论禽兽知有母而不知有父前辈有言谁家畜不知有父予尝侍艮斋先生举此二説先生曰家畜者人乱之也南方畜牧人苦不经意北方以畜产为家资放驹游牝徃徃流传有度洪忠宣公松漠纪闻云馈人以牛则以一牡一牸
　　官职
　　唐监牧之官称职者见于史南渡无监牧之地只买西南之马闻相隔二三千里经过数国不知其牧养之法如何然而少用駮马今世所谓起云卧云人方以为奇大抵不知駮马也葢子交母而产者物理以此识之也世传水艸大王为金日防虽未必然自古服牛乗马以致其用设为官职唐汉之事甚着岂可如虎豹犀象駈而任之也
　　纸钱
　　纸钱起自唐时纸画代人未知起于何时今世祷祀禳禬者用之刻板刻印染肖男女之形而无口北方之俗嵗暮则人画一枚于臈月二十四日夜佩之于身除夕焚之有谑词云你自平生行短不公正欺物瞒心交年夜将烧毁犹自昧神明若还替得你可知好里争奈无凭我虽然无口肚里清醒除非是阎家大伯一时间批判昏沈休痴呵临时恐怕各自要安身
　　用莫愁字
　　周美成词金陵懐古用莫愁字金陵石头城非莫愁所在前辈指古误予尝守郢郡治西偏临莫江上石崖峭壁可长数千丈两端以城续之流传此为石头城莫愁名见古乐府意者是神仙汉江之西岸至今有莫愁村故谓艇子徃来是也莫愁像有石本衣冠甚古不知何时流传郢中倡女常择一人名以莫愁示存古意亦僣甚矣
　　床婆子
　　崔大雅在翰苑夜直玉堂忽有内降撰文字秉烛视之乃撰祭床婆子文恍然不知格式又无旧案可据甚以为窘忽思周丞相为翰长来早有朝见使人邀过院中请问云亦有故事但如常式皇帝遣某人致祭于床婆子之神曰汝典司床箦云然则床婆子名字与世俗同而不可改也偶子舍举子见蓐媪举此礼因记之
　　建隆号
　　灵隠寺前石岩上有建隆二年己未嵗云云字凿石上予尝墨印染与倪正父言之正父云村人胡凿葢亦无处辨证也艺祖以庚申正月初四日受禅之年改年建隆钱塘之地尚属呉越自有年号乃有建隆己未殊不可晓
　　韩侂胄
　　韩侂胃封平原郡王而官至太师一时献佞过称师王晚年伏诛钱伯通在政府奉御笔施行都下撰为文言曰释迦佛中间坐罗汉神立两旁文殊普贤自鬭象祖打杀狮王象祖乃伯通名也谬妄称呼至是亦可发后世一笑









　　五色线【撰人阙】
　　半面笑
　　贾弼梦见人曰爱君美貌欲易君头许之后能半面笑半面啼两手把笔文辞各异
　　肥遗
　　华山蛇名见则天下大旱
　　惊蛱蝶
　　北齐魏收在京轻薄人号曰惊蛱蝶
　　审雨堂
　　古槐中蚁穴也
　　昌庐
　　帝王録有赤雀衔丹书止于昌庐
　　都公
　　唐呼左右为都公
　　鸳鸯瓦
　　魏志魏文帝梦两瓦落地为鸳鸯
　　灯婢
　　宁王以木婢执灯呼灯婢
　　风流罪过
　　北齐郎基为郑州长史性清俭惟令人写书潘子仪遗书曰在官写书亦是风流罪过
　　拆袜线
　　韩昭仕蜀王氏为礼部尚书粗有文章至于琴棊书射亦皆涉猎以此恩幸于王衍时人谓昭事艺如拆袜线无一条长也
　　华独坐
　　华歆字子鱼能剧饮至石余不乱众人微察常以其整衣冠为异江南号之曰华独坐
　　口案
　　张九龄引囚口撰案卷人谓之张公口案
</div>
    <div class="pagination">
<a href="说郛_page121.html">上一页</a><span>...</span><a href="说郛_page117.html">117</a><a href="说郛_page118.html">118</a><a href="说郛_page119.html">119</a><a href="说郛_page120.html">120</a><a href="说郛_page121.html">121</a><span class="current-page">122</span><a href="说郛_page123.html">123</a><a href="说郛_page124.html">124</a><a href="说郛_page125.html">125</a><a href="说郛_page126.html">126</a><a href="说郛_page127.html">127</a><span>...</span><a href="说郛_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
