<!DOCTYPE html>
<html>
<head>
    <meta charset="UTF-8">
    <title>丹铅余录 - 第 2 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 2 页/共 56 页</h1>
    <div class="content">





　　丹铅余録卷二
　　钦定四库全书
　　丹铅余録卷三　　　　　　明　杨慎　撰
　　周礼司市云以质剂结信而止讼郑康成云长曰质短曰剂若今下手书贾公彦云汉时下手书若今画指劵黄山谷云岂今细民弃妻手摹者乎不然则今婢劵不能书者画指节及今江南田宅契亦用手摹也
　　左思蜀都赋旁挺龙目侧生荔支故张九龄赋荔支云虽观上国之光而被侧生之诮杜子美絶句云侧生野岸及江蒲不熟丹宫满玉壶讳荔支为侧生虽本之左思张九龄然以时事不欲直道也黄山谷题杨妃病齿云多食侧生损其左车则特好竒尔
　　后周韦孝寛参麟趾殿学士考校圗籍唐薛仁贵着周易新注本义四卷二子皆勇将而精意经术如此唐史称顔真卿笔力遒婉又称柳公权结体劲媚有见之言哉今人极力仿者但得其遒而失其婉徒学其劲而忘其媚米元章所以有笔头如蒸饼之诮也
　　文选魏都赋中山郡出御棃王昌龄诗霜飞天苑御梨秋
　　拾遗记西海之西有浮玉山山下有穴穴中有水其色如火波涛灌汤而火不防名曰隂火木虚海赋所云隂火潜然者也然李善及五臣注皆不引之唐诗隂火雨中然【顾况诗风晴汨起隂火暝潜烧戴叔伦诗古戌隂传火寒芜晓帯霜】
　　楚辞纷旖旎乎都房王逸注引诗曰旖旎其华今诗作猗傩司马相如赋又旖旎以招揺扬雄赋旟旐郅偈之旖旎王褒洞箫赋形旖旎以顺吹其用字皆自诗楚辞来当依诗音作猗傩特古今字形有异耳今以猗傩为平音旖旎作仄音误矣
　　张衡定情赋曰思在面而为铅华兮恨离尘而无光陶渊明闲情赋祖之
　　左太冲招隠诗峭蒨青葱间竹栢得其真五言诗用四连緜字前无古后无今
　　文选雪赋注引班媫妤捣素赋疑非媫妤之作盖亦卓见也此赋六朝拟作无疑然亦是徐庾之极笔
　　汉铙歌十八曲自朱鹭至石留古今乐録谓其声辞相杂不复可分是也近世有好竒者拟之韵取不恊字用难训亦好古之矣
　　古诗君亮执髙节贱妾亦何为文选范云古意诗注引之作拟何为拟字胜亦字
　　文选七发弭节伍子之山通厉骨母之塲骨当作胥史记吴王杀子胥投之于江吴人立祠江上因名胥母山古字胥作胥其字似骨其误宜矣今虽善书者亦不知胥之为胥也
　　牧誓防卢彭濮伊尹为四方献令正南百濮郑语楚蚡冒始启濮刘伯庄曰濮在楚西南左传麇人率百濮伐楚通典有尾濮木绵濮文面濮折腰濮赤口濮黑濮尔雅南至于濮铅周书王防篇卜人以丹砂注云西南之蛮盖濮人也诸濮地与哀牢相接今按哀牢即永昌濮人今名蒲蛮其色黑折腰文面是其饰也濮与蒲字音相近而讹尔
　　晋书载记赞角端掩月步揺翻霜按角端谓弓也李陵遗苏武角端弓知胡人以角端弓为贵耳步揺者慕容也初莫护跋入居辽西燕代名冠步揺诸部因目之为步揺后讹为慕容因以为氏焉
　　庄子说庖丁解牛处云奏刀騞然莫不中音中音者鼔刀之音节合拍也刀声亦合乐府之板眼俗谚所谓打出个令儿来也乃知天地间物无非乐也贾人之铎谐黄钟之律庖丁之刀中桑林之舞至于牧童之吹叶闺妇之鸣砧无不比扵音者乐何曽亡也哉
　　李文正先生尝与门人论诗曰杜子美诗北走闗山开雨雪与胡骑中宵堪北走两北走字同乎慎对曰按字书疾趋曰走上声驱之走曰奏去声北走闗山疾走之走也如汉书北走邯郸道之走胡骑北走驱而走之也如汉书季布北走胡之走是疑不同先生曰尔言甚辨然吾初无此意卢师邵侍御在侧曰恐杜公亦未必有此意葢如此解诗似渉扵太凿耳
　　孔頴达曰盬与蛊字异义同左传皿虫为蛊是亦不攻牢不坚致之谓也史记器不苦窳仪礼功沽荀子问楛者勿告也则苦沽楛皆同盬义
　　尔雅注荣木梧桐也槖鄂皆五陶诗冉冉荣木结根于兹是也或以为荣华失之
　　梁乐府夜夜曲或名昔昔盐昔即夜也列子昔昔梦为君盐亦曲之别名
　　萧子云雪赋曰韬罦罳之飞栋没屠苏之高影始飘舞扵圎池终停华扵方井杜工部冷淘诗曰愿凭金腰褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡防事前屠苏坏唐孙思邈有屠苏酒方盖取庵名以名酒后人遂以屠苏为酒名矣何逊诗郊郭勤二顷形体憇一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣目覆两耳防见暍儿作天子
　　艺文类聚束晳饼赋有牢九之目盖食具名也东坡诗以牢九具对真一酒诚工矣然不知为何物后见酉阳杂爼引伊尹书有笼上牢丸汤中牢丸九字乃是丸字诗人贪竒趂韵而不知其误虽东坡亦不能免也【牢丸今汤饼也】
　　庾阐杨都赋涛声动地浪势粘天本自竒语昌黎祖之曰洞庭漫汗粘天无壁张祜诗草色粘天鶗鴂恨黄山谷逺山粘天吞钓舟秦少防小词山抹防云天粘衰草正用此字为竒今俗本作天连非矣
　　元刘文靖云苏长公爱孔文举次公爱管防安盖气质各相类云
　　古装裱卷轴引首后以绫帖禇曰贉有楼防锦贉毬路锦贉蠲纸贉樗蒲锦贉唐人谓之玉池其引首有二色者曰防引首标外加竹界曰打擫
　　诗夏屋渠渠古注屋贝也字书夏屋大爼也今以为屋居非矣礼周人房爼鲁颂笾豆大房注大房玉饰爼也其制足间有横下有柎似乎堂后有房然故曰房爼也以夏屋为居以房爼为房室可乎又礼童子帻无屋亦谓童子戴屋而行可乎
　　苛小草也今但知为苛刻之苛藐紫草也今但知为藐然之藐荩染草也今但知为忠荩之荩
　　汉书蓺文志鬼谷区三篇注即鬼防区也郊祀志黄帝得寳鼎冕侯问于鬼防区云云注即鬼容区容防声相近今按鬼谷即鬼容者又字相似而误也高似孙子略便谓蓺文志无鬼谷子何其轻扵立论乎
　　高宗伐鬼方之事惟见扵易鬼方极逺之国即莫靡之属也苍颉篇曰鬼之为言逺也世本黄帝娶于鬼方氏汉匡衡防云成汤化异俗而怀鬼方意者汤时鬼方已内属扵式围之中而复叛扵中衰之日故高宗伐之以中兴殷道也又西羌传曰殷室中衰诸侯皆叛至于武丁征西戎鬼方三年乃克故其诗曰自彼氐羗莫敢不来王是其证也竹书纪年周王伐西落鬼戎按今贵州有罗鬼夷俗又呼贵州为鬼州楚词得人肉而祀以其骨为醢纣醢脯鬼侯亦效其虐也今贵州以牛马骨渍之经年其柔脆如笋其气逆于人鼻以为上品供客谓之贾鬼【贾阁字上声呼】亦此类也
　　左传郑伯肉袒牵羊以逆楚子曰云云使改事君夷于九县注楚灭九国以为县愿得比之正义谓息邓黄防江六蓼庸权申息凡十一国不知何以言九沈重谓权是小国庸先属楚自外为九也皆曲说不通窃意九为阳数之极故书传凡言九者皆指其极也桓公九合诸侯今考之亦不止九也楚辞九歌乃十一篇亦止言九也如九陵九渊九攻九守皆可以此例推之后汉书云九县飚回正用此语使孔頴达沈重注汉书又指何地为九县乎
　　史记齐世家云顷公朝晋欲尊王晋景公景公不敢当晋世家亦云齐顷公欲上尊景公为王景公让不敢按左传齐侯朝于晋将授玉司马迁误读玉为王故遂节为此谬说耳孔頴达正义云吾取之
　　古乐府诗尺素如残雪结成双鲤鱼要知心里事看取腹中书据此诗古人尺素结为鲤鱼形即缄也非如今人用蜡文选客従逺方来遗我双鲤鱼即此事也下云烹鱼得书亦譬况之言耳非真烹也五臣及刘履谓古人多扵鱼腹寄书引陈渉罩鱼倡祸事证之何异痴人说梦邪
　　曲名有解红者今俗传为吕洞宾作见物外清音其名未晓近阅和凝集有解红歌云百戱罢五音清解红一曲新教成两个瑶池小仙子此时夺却柘枝名乐书云优童解红舞衣紫绯绣襦银带花鳯冠盖五代时人也焉有吕洞賔在唐世预填此腔耶
　　文选禇渊碑风仪与秋月齐明音徽与春云等润庾信马射赋落花与芝盖齐飞杨柳共春旗一色隋长寿寺舍利碑浮云共岭松张葢眀月与岩桂分丛王勃滕王阁序语本此然王勃之语何啻青出扵蓝虽曰前无古人可也
　　越絶后篇隠语云以去为姓得衣乃成又曰厥姓有口承之以天乃袁与吴也论衡按书篇云临淮袁太伯袁文术防稽吴君高岂即其人乎又曰君高之越纽録疑越纽即越絶也絶与纽字相近
　　东坡泛颍诗散为百东坡顷刻复在兹刘须溪谓本传灯録按传灯録良价禅师因过水覩影而悟有偈云切忌従他覔迢迢与我踈我今独自往处处得逢渠渠今正是我我今不是渠
　　予尝爱荀子解诗卷耳云卷耳易得也顷筐易盈也而不可贰以周行深得诗人之心矣小序以为求贤审官似戾于荀防朱子直以为文王朝防征伐而后妃思之是也但陟彼崔嵬下三章以为托言亦有病妇人思夫而郤陟冈饮酒携仆望岨虽曰言之亦伤于大义矣原诗人之防以后妃思文王之行役而云也陟冈者文王陟之也马黄者文王之马也仆痡者文王之仆也金罍兕觥者冀文王酌以消忧也盖身在闺门而思在道途若后世诗词所谓计程应说到梁州计程应说到常山之意耳曽与何仲黙说及此仲黙大称赏以为千古之竒又语予曰宋人尚不能解唐人诗以之解三百篇真是枉事不若直従毛郑可也
　　唐人诗主情去三百篇近宋人诗主理去三百篇却逺矣匪惟作诗也其解诗亦然且举唐人闺情诗云袅袅城边柳青青陌上桑提笼忘采叶昨夜梦渔阳即卷耳诗首章之意也又曰莺啼緑树深燕语雕梁晩不省出门行沙塲知近逺又曰渔阳千里道近扵中门限中门逾有时渔阳常在眼又云梦里分眀见闗塞不知何路向金防又曰妾梦不离江上水人传郎在鳯凰山即卷耳诗后章之意也若如今诗传解为托言而不以为寄望之词则卷耳之诗乃不若唐人作闺情诗之正矣若知其为思望之词则诗之寄兴深而唐人浅矣若使诗人九原可作必印可此说耳














　　丹铅余録卷三
　　钦定四库全书
　　丹铅余録卷四　　　　　　明　杨慎　撰
　　东山诗四章仓庚于飞熠燿其羽言仓庚鸣春嫁取之也归士始行之时新昏今还故极序其情以乐之皇驳其马车服盛也亲结其缡缡妇人之袆也邪交络帯系于体示系属于人也即所谓缨也士昏礼亲脱妇之缨缨必有结脱者解其结也古语多倒脱而曰结犹治而曰乱也此于昏礼东席北枕之际出烛屏媵之后又极序其情而戏之也九十其仪九为阳天之成数十为隂地之成数言男女天下之大道隂阳之生成也其新孔嘉其旧如之何唐人所谓逺将归胜未别离时在家相见熟新归欢不足也旧说以缡为帨巾误又以亲结缡为母命虽同是昏礼而非诗防所谓差之毫厘缪千里矣
　　月令春候鴈北秋鸿鴈来又鸿鴈来賔冬鴈北向七十二而鴈居其四周易干为马坤为牝马说卦震坎皆有马象八卦而马象其四何也鴈知时识序德禽也马引重致远德兽也圣人逺取诸物之义也物有德且取之况人乎哉
　　尚书星有好风星有好雨古注云箕星东方防也东木克北土以土为妻雨土也土好雨故箕星従妻所好而多雨也毕西方宿也西金克东木以木为妻木风也木好风故毕星従妻所好而多风也由此推之则北宫好燠南宫好旸中央四季好寒皆以所克为妻而従妻所好也予一日偶述此义座有善谑者应声曰天上星宿亦怕老婆乎满堂哄然真可笑也
　　古墨惟以松为之曹子建诗墨出青松笔出狡兎翰唐诗轻翰染松东坡诗徂徕无老松易水无良工小说载王方翼燎松丸墨富家闻见録云唐李超易水人与子廷珪亡至歙州其地多松因留居以墨名家仇池笔记真松煤逺自有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之又云三衢蔡瑫自煤胶外一物不用特以和剂有法甚黑而光近世称徽墨率用桐油既非古法墨成亦用漆为衣始光东坡云光而不黑索然无神气亦复安用殆此等耶予得墨法于异人祗用烟胶成即光如漆名之曰一品霜殆不虚也
　　古文多倒语如乱之为治扰之为顺荒之为定臭之为香溃之为遂衅之为祥结之为解皆美恶相对之字而反其义以用之如乱臣十人乱越我家惟以乱民乱为四方新辟乱为四辅厥乱明我新造邦丕乃俾乱之类以乱训治也安扰邦国扰而毅扰龙六扰之类以扰训顺也荒度土功遂荒大东太王荒之葛藟荒之以荒训定也胡臭亶时其臭羶臭隂达于渊泉以臭训香也是用不溃于成莫不溃茂以溃训遂也将以衅钟以衅训祥也亲结其缡以结训解也
　　贾生吊屈原赋曰谓跖蹻防注楚之盗曰庄蹻韩非子曰庄王欲伐越杜子谏曰庄蹻为盗扵境内而吏不能禁此政之乱也蹻盖在庄王时汉西南夷传庄蹻者楚庄王之裔也以其众王滇去庄王时百年此又一庄蹻也
　　扬雄蜀都赋石防水螭石防石鱼也如石燕石蟹之类汉邹长倩与公孙书山川阻脩加以风露次卿足下勉作功名窃在下风以俟嘉誉公孙字次卿惟见此汉书不载
　　周礼掌王之隂事隂令注隂事羣妃御见之事汉掖庭令昼漏不尽八刻白録所记推当御见者今宫中亦有之名钦録簿则其来古矣
　　丽之为训连也又双也周易丽泽兊周礼丽马一圉八丽三五厯纪古者丽皮为礼
　　东方南方生长之方故七为少阳八为少隂西方北方成熟之方故九为老阳六为老隂也皆本扵河圗也史记庾死狱中注不眀庾义按说文束缚捽抴为防防庾古字通也
　　说文鼂匽鼂也扬雄训纂说匽鼂为虫名不知何物也唐人乐器有名尺八者今不复有乐书亦不载唐人小说酒令曰遥望渔舟不阔尺八凭阑一吐已觉空喉见容斋四笔
　　将军官名古矣不始于汉也国语郑文公以詹伯为将军左传岂将军食之而有不足檀弓卫将军文子孟子慎子为将军后汉书西南夷传帝喾时有吴将军但其说虚诞不可信也
　　容斋四笔载人物以义为名如义士义帝之类甚多器物在首曰义髻在衣曰义栏义领竒矣予观乐书有义嘴笛谓笛外更安嘴也抑又竒矣
　　韩文步有新船不知者改步为涉谬矣南方谓水际为步音义与浦通韩退之孔戣墓志蕃舶至步有下碇之税柳子厚铁鑪步志江之浒凡舟可縻而上下曰步青箱杂记岭南谓村市为墟水津为步罾步即渔人施罾处也张勃吴録地名有步鱼步扬州有步罗含湘中记有灵妃步金陵圗志有邀笛步王徽之邀桓伊吹笛处树萱録载唐台城故妓诗云那堪回首处江步野棠飞东坡诗萧然三家步横此万斛舟












　　丹铅余録卷四
　　钦定四库全书
　　丹铅余録卷五　　　　　　明　杨慎　撰
　　魏明帝问黄权三国孰为正统权对曰以天文则魏为正然考之史黄初四年三月癸卯月犯大心星曰心为天王王者恶之四月癸巳蜀先主殂于永安宫而二国自如天道岂易言哉晋天文志云二石虽僣号其强弱常占昴宿不闗紫宫太防然以载记考之流星入紫宫而刘聪殒彗尾扫太防而苻坚败荧惑守帝座而吕隆破抑又何哉梁武帝时星变占曰荧惑入南斗天子下殿走武帝被髪跣足下殿以禳之未几北朝有孝静帝之变武帝曰彼亦应天象耶晋庾翼与兄氷书曰歳星犯天闗江东无故而季龙频年闭关此复是天公愦愦无皁白之证也噫人之责天亦太详矣为天者不亦难哉世说云月犯少防隠士当之戴颙自以为忧既而无恙当时戏谓颙求死不得此尤可笑也
　　苏子由云商人之书简防而明肃其诗奋发而严厉非深扵文者不能为此言
　　东坡扵战国之士取鲁仲连顔蠋而皆惜其未闻道亦名言也
　　孙之翰唐论中宗景龙四年睿宗即位未逾年而改元景云之翰书去其元字而书景云年慎谓前若书景龙四年正月至五月自五月后止书景云六月至十二月庻得其实而贬亦在其中矣之翰之论曰古之人君即位必逾年而改元者先君之年不可不终也后君继位不可无始也一年不可二君也不终则忘孝矣不始则无本矣一年二君则民聴惑矣故书景云年戒无礼而正不典也噫凛凛乎春秋之笔也之翰名甫吾蜀人所着唐论笔力在范祖禹之上与青神王当所编春秋名臣传皆有史迁之风今罕传于世惜哉
　　张唐英论王威高君雅在晋阳谋诛李渊为隋之忠臣胡安国论五代宋令珣死事之迹欧阳公遗之予观郭忠恕初事湘隂公赟为郭威所杀忠恕佯狂遁去亦清节之士也史皆不能表章之噫若此者亦不幸矣李德裕云自古得伐国之女以为妃后未尝不致危亡之患何也亡国之余焉能无怨气其开基之先皆一时之杰其渎鬼岳祗受其血食忿其灭亡故能为厉必生妖美之色以蛊惑其君而危亡之晋之骊姬楚之夏姬息妫苻坚之清河公主侯景之溧阳公主隋文帝之陈夫人皆是物也史苏所谓我以男戎胜彼彼必以女戎胜我隋书曰兴门之男衰门之女信矣杜牧集载陈希烈桂娘事尤异
　　武后时明堂灾姚璹云成周宣榭火卜世愈隆汉武建章灾盛德弥永其谄而曲如此史乃以之与狄仁杰王方庆同传异哉张唐英云求璹其侣乃与洛水进赤石者可为同等岂可汚狄王二公之传哉按唐语林武后时争献祥瑞洛濵居民有得石而剖之中赤者献于后曰是石有赤心后欲赏之李日知曰此石固有赤心其余岂皆谋反耶唐英所引盖此事语林罕传人亦鲜知此语所出诚可为史中笑柄耳
　　宋汪彦章为张邦昌雪罪表云孔子従佛肸之召本为尊周纪信乗汉王之车盖将诳楚其颠倒是非助佑奸逆与姚璹对武后正相类其能免斧钺之诛于君子之论哉
　　柳玭称李泌佐肃宗两京之复谋居其多其功大扵鲁连范蠡而取范阳之谋其首也史多逸其事惟邺侯家传为详司马公通鉴多载之至朱子纲目乃以家传出其子孙门生疑非实録善乎眉山史炤之言曰家传诚不可尽信亦岂得尽不信哉
</div>
    <div class="pagination">
<a href="丹铅余录.html">上一页</a><a href="丹铅余录.html">1</a><span class="current-page">2</span><a href="丹铅余录_page3.html">3</a><a href="丹铅余录_page4.html">4</a><a href="丹铅余录_page5.html">5</a><a href="丹铅余录_page6.html">6</a><a href="丹铅余录_page7.html">7</a><span>...</span><a href="丹铅余录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
