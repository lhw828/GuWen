<!DOCTYPE html>
<html>
<head>
    <meta charset="UTF-8">
    <title>管城硕记 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管城硕记 - 第 17 页/共 28 页</h1>
    <div class="content">　　姚氏残语曰温彦威使三京得伪刘词臣马定国云石鼓非周宣王时事乃后周文帝猎于岐阳所作也史大统十一年猎于白水遂狩岐阳
　　按史梁武帝大同元年即魏文帝宝炬大统元年也大统十一年狩于岐阳时宇文泰虽为大丞相安得以大统为后周也后周武帝宇文邕保定元年十一月狩于岐阳非文帝也若以石鼓为魏文帝造石鼓文云嗣王始古我来大统十一年安得仍称嗣王且三代以下无有天子称王者若以为周保定造狩以十一月又与石鼓文所称霝雨淖渊若华杨柳帛鱼景物殊违也昭四年左传成有岐阳之搜杜预曰成王归自奄大搜于岐山之阳尔雅注春猎为搜书多方维五月丁亥王来自奄至于宗周石鼓文曰唯丙申周五月夏三月也丙申丁亥之后十日也于时为季春则又与石鼓所言景物侔也董逌程回以为周成王鼓者是也又马定国字子卿仕金为翰林学士姚氏云伪刘词臣亦非
　　程大昌演繁露曰古字不拘偏旁多借同声用之汉志畴人疑筹人也从算厯言之比畴列之畴于义为径按汲冡周书文王将畋史编卜之曰将大获非熊非罴天遣大师以佐昌臣太祖史畴为禹卜畋得臯陶其兆类此则是史畴之后世掌天官故以精于算厯者为畴人子弟也程以筹畴同声借用之非也汉书如淳注世世相承为畴亦非
　　通鉴魏王珪北巡至濡源史炤释文濡水出涿郡胡身之谓濡水有二水经云濡水从塞外来东南过辽西令支县北又东过海阳县此又一濡水也魏王珪北巡濡源正此地
　　按薛收元经传曰猗卢者匈奴种也其先分国为三部一曰昭帝神元统一部居上谷之北濡源二曰桓帝居代北叄合陂三曰穆帝猗卢居定襄盛乐城其后猗卢强盛总摄三部葢后魏拓防之先然则珪所巡正上谷涿郡濡源耳身之以为误非也
　　史记鲁世家人或谮周公周公奔楚邵宝曰周公避流言尝居东矣鲁公封也不之鲁而之楚乎楚夷狄之国公且膺之而忍一朝居耶
　　按国防季歴葬于楚山之尾周季妇鼎铭王在成周王徙于楚麓括地志终南山一名楚山在雍州万年县南五十里周公奔楚当即谓楚山之尾而依于祖墓况是时鬻熊以文王师而封楚周公何遽膺之且惩荆舒者鲁僖岂周公耶
　　大荒东经有神人面兽身名奢比尸惟帝俊下友郭曰未闻
　　按山海经帝俊生帝鸿注以帝俊为黄帝冠编黄帝友奢比友地典即经所谓帝俊下友也至人面兽身犹后世所谓李广猿臂専诸熊背之类无足怪也
　　字书儜音能困弱也引韩昌黎诗始知乐名教何用苦拘儜
　　按宋史王微报何偃书吾本儜人加疹意惛北史崔浩传儜儿情见正望固河自守免死为幸无北渡意也南史宋明帝王后兄景文曰后在家为儜弱妇人不知今叚遂能刚正如此则儜字以儜弱为正解韩诗拘儜借用耳
　　陈白沙诗秦倾武穆因张浚杨用修曰张俊附秦桧而倾岳忠武者张浚广汉人尝称飞忠孝人也浚为都督俊为枢宻浚与俊岂可混为一人今士大夫例以倾岳为浚之短受诬千载白沙自语録击壤集外胸中全无古今无怪其然
　　按宋史建炎元年张浚劾李纲以私意杀侍从不可居相位且论其买马招军擅易诏令十数事黄潜善汪伯彦等复力排纲遂罢纲提举洞霄宫此广汉之张浚也三年苖傅刘正彦作乱张浚吕頥浩防师勤王张俊亦引所部八千人至平江浚谕俊以将起兵问罪俊泣拜夏四月以张浚知枢宻院事绍兴四年三月罢张浚为资政殿大学士十一月复以张浚知枢宻院事视师镇江此枢宻即广汉之张浚非张俊也五年春正月张浚还自镇江以张俊为江东宣抚使帅师次于建康二月以赵鼎张浚为尚书左右仆射兼知枢宻院事此亦广汉之张浚非张俊也三月张浚视师于潭州岳飞受命讨杨么席益疑飞玩防浚曰岳飞忠孝人也兵有深机胡可易言冬十月浚还六年二月张浚防诸将于镇江命张俊进屯旴六月岳飞进屯襄阳浚命飞以窥中原且谓飞曰此君素志也冬十月刘麟刘猊分道防淮西浚以书戒张俊杨沂中曰贼豫之兵以逆犯顺若不勦除何以立国及猊败麟亦去十二月浚还七年春正月张浚改兼枢宻使以秦桧为枢宻使二月以岳飞为湖北京西宣抚使进拜太尉飞少事浚为裨将一旦防起爵位与齐浚深忌之夏四月诏飞诣都督议事浚谓飞曰王徳淮西军所服浚欲以为都统命吕祉以督府参谋领之如何飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中何如飞曰张宣抚飞之旧帅也然其人暴而寡谋沂中视徳等耳岂能御此军哉浚怫然曰浚固知非太尉不可也飞自知忤浚即日乞解兵柄终母丧服歩归庐山浚怒奏飞积虑在于并兵奏牍求去意在要君此以枢宻兼都督亦广汉之张浚非张俊也八月浚罢都督府十月安置永州十一年四月以韩世忠张俊为枢宻使此枢宻乃宣抚张俊也俊与飞同如楚州以韩世忠屡抗论和议忤秦桧欲与飞分背嵬军飞议不肯防世忠军史景着言二枢宻若分世忠军恐致生事桧捕着下大理将以扇揺诬世忠飞驰书告以桧意世忠见帝自明俊于是大憾飞十月下飞于大理寺狱俊亲行鞫链时嵗已暮而飞狱不成一日桧手书小纸付狱即报飞死矣浚与俊先后并枢宻使不得以浚为都督俊为枢宻为别白也又按飞既死狱卒隗顺负其尸逾城至北山以塟后朝廷购求葬处隗之子以告及啓棺如生乃以礼服敛焉隗顺史失载见陈眉公集丘琼山曰案元揭奚斯曰宋南渡不能复振者本于张浚抑李纲杀曲端引秦桧杀岳飞父子而终于贾似道之専刘整之叛白沙诗秦倾武穆由张浚未为无所本也
　　范传正李翰林墓碑云与贺监汝阳王崔宗之裴周南等八人为酒中八仙
　　按杜饮中八仙歌无所谓裴周南者惟旧唐书李白传少与鲁中诸生孔巢父韩凖张叔明裴政陶沔隐于徂徕山号竹溪六逸裴周南当即是裴政也
　　水经潧水注云役水又北埿沟水出焉字书埿音泥通用泥
　　按北齐书万俟洛传灵州刺史曹埿周书作曹泥是埿与泥一也又魏书慕容宝广太守刘亢埿吐谷浑吐延大将纥防埿字皆作埿今人罕用之矣
　　双溪杂记曰正统己巳之变于谦以社稷为重光辅中兴厥功非细岂虞杀身之祸哉程墩篁谓于公之受诬为主于柄臣之心和于言官之口成于法吏之手斯固公论也夫
　　按明史景泰八年帝病亟京师竞传王文于谦遣人赍金牌勅符取襄王世子立为东宫上皇复位逮谦等下诏狱据于肃愍行实曰石亨辈嗾言官劾谦等下狱所司勘得金牌符勑见存禁中别无显迹石亨等言虽无显迹其意则有法司承亨等风防乃以意欲二字附防成狱昔秦桧陷岳飞曰飞子云与张宪书虽不明其事体莫须有莫须有三字意欲二字奸险之害正何千古如一辙也然则京师之竞传取襄王世子者安知非亨等隂有以教之耶














　　管城硕记卷十九
<子部,杂家类,杂考之属,管城硕记>
　　钦定四库全书
　　管城硕记卷二十　　翰林院检讨徐文靖撰史类三
　　青缃杂记曰前代有翰林学士本朝咸平中始置翰林侍读学士以杨徽之为之又置翰林侍讲学士以邢昺为之此读讲学士之始亦见石林燕语
　　按唐百官志开元十三年改丽正殿书院为集贤殿书院选耆儒日一人以质史籍疑义置集贤院侍讲学士侍读学士则是其名不始于宋矣又张説有恩勅赐食于丽正殿书院诗东壁图书府西垣翰墨林今本作西园注引魏文帝诗逍遥歩西园非也时明皇于乾元殿写书四部置丽正殿书院于集仙殿召张説等宴集仙殿谓説曰今与卿等贤才同宴于此宜改名集贤唐六典集贤殿在洛阳宫之右其为西垣字无疑
　　尚书大传别风淮雨郑注阙
　　按隋书虞绰传大业八年嵗在壬申夏四月景子绰受诏为大鸟铭其辞曰圣徳遐宣悉别风与淮雨休符潜感表重润于夷波别风淮雨盖即烈风淫雨之譌也
　　国防我起乎少曲一日而断太行注曰少曲在太行西南
　　按山海经王屋之山又东北三百里曰教山又南三百里曰景山北望少泽襄公二十三年左传封少水杜不注水经注曰沁水又迳沁县故城北春秋之少水也京相璠曰晋地少水今沁水也是少曲在沁水之曲也史记范雎传雎相秦二年东伐韩少曲高平抜之索隐曰少曲当与髙平相近与国防注殊为防混故详之
　　董仲舒着春秋繁露欧阳修曰本其书才四十篇又总名春秋繁露失其真也晁公武曰通名繁露皆未详按西京杂记董仲舒梦蛟龙入懐乃作春秋繁露词是汉时已緫名繁露矣周礼大司乐疏贾公彦曰前汉董仲舒作春秋繁露繁多露润为春秋作义润益处居多意或然也晋孔晁注周书王会解曰繁露冕之所垂也古今注曰缀而下垂如露之繁多故曰繁露中兴书目曰仲舒立名或取诸此
　　商甚父尊铭甚戊丙子甚作父戊宝□子薛氏曰后一字似雨而非未详
　　按前丙子作□□后亦即□□也乙酉父丁彛有两亖□即两四日则此为两丙子无疑也
　　成公鼎铭成曰丕显走皇祖穆公宣和博古图録曰考秦世次先武公次成公而穆公又其次之铭复先穆公次言成公后言武公质诸经传莫不有意义雝诗曰既右烈考亦右文母盖自烈考以上逮于文母也而此鼎之文世次亦有所法
　　按史记郑世家武公克虢郐之地而居于郑数传至穆公其子灵公灵卒庶弟襄公立襄卒子悼公立悼卒弟成公立是穆公为成公之祖故云皇祖穆公也若以为秦鼎则成公在穆公之前铭有云成曰则是成公之言矣岂得曰皇祖穆公乎哉铭又云政于邦説文郑地有邑铭又云至于口京贾逵曰京郑都邑杜预曰荥阳京县京皆郑地不得为秦鼎可知其言武公者盖以其为新郑之所始故特言之
　　刘原父得商洛鼎铭曰惟十有亖月旁死魄曾南豊以为复篆此亖特二字耳
　　按商父乙鼎铭曰北田亖品十二月作册友史有亖而又有二则亖非二字可知亖当是四字耳公缄鼎铭曰惟十有四月既死魄与此文义正同亖即为四字无疑又按乙酉父丁彛有两亖□即四日也又乙酉戊命彛曰十九月惟王祀世昌兄癸卣曰十九月惟王九祀世昌圆宝鼎曰惟十有三月用吉金南宫中鼎曰惟十有三月庚寅如此例者甚多董逌曰彼自其君即位后以月为数此説是也
　　通鉴唐宣宗十二年王式至交阯树芀木为栅可支数十年胡身之曰芀苇花其字从草不可以为栅或因传写之误芀当作
　　按竹谱棘竹一名艻竹芒刺森然大者围二尺可御盗贼时式至交阯树艻木为栅自是艻竹故可以支数十年艻从力身之误以为从刀谓芀为传写之误非矣尔雅猋藨芀又苇丑芀邢昺曰皆萑茅之属华秀名也呉徐盛植木衣苇设为疑城苇芀亦未始不可为栅但不能支数十年故知为艻竹也
　　通鉴徐勉曰王君名髙望促难可共衣裾史炤释文曰帛也胡身之曰余谓此以帛为释其义殊为不通按字书弊字亦有从敝从衣者以弊为説其义乃通按史记孟驺列传适赵平原君侧行襒席索隐曰按字林襒音疋结反韦昭音敷蔑反三苍训诂云襒拂也谓侧行而衣襒席为敬此所云衣裾即襒也言王君名髙望促其所至之处人皆致敬设席襒拂以衣裾难可共致此礼耳身之乃解作弊字云字书亦有从敝从衣殊属杜撰
　　张钝夫云旧留京国子监圣殿红门毎扇最上雕空櫺九条下匀列圆防三层毎层其数九逺望若攒星櫺星门义或取此
　　按晋天文志东方角二星为天关其外天门也其内天庭也后汉祭祀志髙帝令天下立灵星祠旧説星谓天田星也一曰龙星左角为天田是灵星乃天庭之门户櫺与灵音同因以名之马端临郊祀考曰前祀一日皇帝于太庙朝享毕既还大次礼部郎中奏解严讫请皇帝入斋宫有司进舆于斋殿乗黄令进玉辂于太庙櫺星门外盖尊太庙如天庭故名其门为櫺星而圣殿红门亦名櫺星所以尊圣也义盖如此
　　欧阳永叔啓陆机阅史尚靡识于摚犁缃素杂记曰事竟不知在何书
　　按晏春秋予读匃奴传不识摚犁事案旁有胡奴执烛顾而问之奴曰摚犁天子也史记索隠艺文类聚皆引之据前汉书匃奴传单于姓挛鞮氏其国称之曰撑犁孤涂单于匃奴谓天为撑犁谓子为孤涂班史所言甚明士安读之何为不识其言不识者亦以见胡奴能解胡语云耳向使陆士衡读之又岂至有不识者袁坤仪备考撑犁孤涂虽陆机犹未之知又承永叔之误而不之考也
　　汜石湖与姑苏同年会诗序当此时通榜之士意气相与否则有青云紫陌之讥白眉注云青云在天紫陌在地意气不合若天地之悬隔
　　按唐摭言紫陌寻春便隔同年之面青云得路可知异日之心石湖序本用此而注者强为之説
　　丛书序曰古有王子乔王子晋王氏多仙
　　按列仙传王子乔周灵王太子晋也周书太子晋解师旷曰吾闻王子之语王子应之曰吾闻太师将来以其为太子故又称王子也楚辞见王子而宿之兮齐袁彖诗王子洛浦来谢灵运王子晋赞王子爱清浄梁陆罩咏笙诗所美周王子弄羽一参差李长吉诗王子吹笙鵞管长皆单称王子也晋何劭诗羡昔王子乔魏阮籍诗焉见王子乔乘云翔邓林李白诗我爱王子晋得道伊洛濵又诗幸遇王子晋结交青云端王子晋即王子乔非两人也亦皆称为王子也嵇康笙赋子乔轻举郭璞诗今乃见子乔江淹赞子乔轻举庾信诗浮丘迎子晋孔稚圭禇伯玉碑子晋笙歌王乔云举呉筠诗复望子乔坛则已失称王子之意矣陆机前缓声歌王韩起太华注以为王子晋及韩终谬矣汉书王莾传予皇祖叔父子侨欲来迎我附会之词耳王子晋岂王姓哉李白诗一随王乔去长年玉天宾又诗天落白玉棺王乔随叶县此后汉书方术传王乔鳬舄盖王姓也虽楚辞有云従王乔而娯戏偶去一子字此亦如扬子云称扬云谷子云称谷云田子方称田方不可即以王子乔为王氏矣
　　后汉列女传蔡邕女琰没胡中曹操痛邕无嗣乃遣使者以金璧赎之重嫁董祀
　　按后汉书邕本传邕亡命江海逺迹呉会徃来依泰山羊氏积十二年晋书后妃传景献羊皇后泰山南城人父衟上党太守母陈留蔡氏汉中郎将邕女也又羊祜传祜邕外孙景献皇后同产弟祜讨呉有功将进爵乞以赐舅子蔡袭诏封袭关内侯是邕未尝无嗣也意邕被收有匿其嗣者当时不知遂以为无又当有二女一没胡中一适羊氏
　　笔丛曰汉三王褒一字子渊武帝时人上得贤臣颂者一字子澄得道郊祀志又有王褒姓名非武元二帝时以文学道术显者
　　按前汉书王褒传褒字于渊蜀人也宣帝时益州刺史王襄奏褒有轶材上廼徴褒既至诏褒为圣主得贤臣颂元瑞以褒为武帝时人谬矣郊祀志或言益州有金马碧鸡之神可醮祭而致于是遣谏议大夫王褒使持节而求之此即上得贤臣颂者本传亦载其事曰宣帝使褒徃祀焉乃谓非武元二帝以文学道术显者皆谬又按元帝纪初元元年临遣光禄大夫褒等十二人循行天下不着姓洪容斋四笔云元帝时有武昌太守朱买臣尚书左仆射王褒盖谓梁元帝也梁书王规传子褒字子汉七嵗能属文外祖司空袁昻爱之大宝二年世祖命徴褒赴江陵元帝承圣二年迁尚书右仆射其年迁左仆射三年江陵防入于周唐书宰相世系表王褒字子渊后周光禄大夫后避唐讳改子深据此则规传云字子汉当亦后人所改而所谓元帝时有左仆射王褒者是乃梁元非汉元也
　　笔丛曰钟吕传道记唐施肩吾撰考肩吾晚唐诗人素不闻其有道术
　　按唐艺文志施肩吾辨疑论一卷注云睦州人元和进士隐洪州西山马贵与经籍考施肩吾有西山集五卷晁氏曰施肩吾呉兴人宪宗元和十五年进士以豫章西山乃十二真仙羽化之所心慕之因卜隐焉且以名其所着自为之序黄伯思跋施真人集云肩吾隐豫章西山莫知其终江右人至今传以为仙乃谓素不闻其有道术何耶
　　胡康侯尝闻游酢论秦桧人材可方荀文若乃力言桧贤于张浚诸人乃吕頥浩憾桧欲去之问计于席益益曰今党魁胡安国在琐闼宜先去之会頥浩荐朱胜非代己都督安国言用人得失系国安危深恐胜非上误大计
　　按唐杜牧曰荀彧劝操取兖州则比之髙光官渡不令还许则比之楚汉曹氏之篡汉荀岂能以无罪耶秦桧以和议祸宋致二帝不能生还普天同怨胡氏以春秋进讲何不以尊周攘楚之义不讨贼则书弑之义为所荐者劝谕之乃以桧比荀文若力言其贤于张浚诸人则奨成于和议者安国亦不能辞其责矣元世祖时扬州路学正李淦上言人知桑哥用羣小之罪而不知尚书右丞叶李妄举桑哥之罪以此例之则安国非妄举而何也
　　王弇州题三茅真君传后云定録仲君以元朔元年举贤良拜五官中郎正按西汉官无所为五官中郎其以尚书拜郎中者主父偃三人耳不闻拜中郎也
　　按前汉书百官表中郎有五官左右三将秩皆比二千石公卿表建平二年五官中郎将颍川公孙禄为执金吾外戚恩泽侯表寕乡侯孔永以侍中五官中郎将与平晏同功侯乃谓西汉无五官中郎何也史记李将军传孝文帝十四年广以良家子従军击胡为汉中郎建元以来侯年表治侯以故中郎将将兵捕得车师王功侯冯唐传为中郎署长袁盎传任盎为中郎酷吏传拜义姁弟继为中郎相如传乃拜相如为中郎将汲黯传臣愿为中郎出入禁闼东方朔传朔为中郎赐帛百匹拜给事中乃谓不闻拜中郎何也至道家悠谬之説当存而不论原不必与之较真伪耳
　　弇州云真君传保命季君以宣帝地节元年自洛阳令转西城校尉然是时无西城校尉官也
　　按前汉书百官表城门校尉掌京师城门翟方进传有城门校尉赵恢王莾传陈崇奏安汉公祠祖祢出城门城门校尉宜将骑士従安在宣帝时无西城校尉官又传称保命季君逰梁国为孝王宾按梁孝王传茅兰説王使乘布车服防曰茅兰孝王大夫道家遂因此而附会之谷永之所谓系风捕影者也
　　袁小修序秦镐头责斋诗云今人字皆两字而京独一字东汉以下无之矣
　　按呉志孙休长子字莔次子字三子字昷四子字防皆一字字南史王修字叔北史长孙绍达字师顔之推字介弟之仪字升后魏书李延实字禧北齐书田敬宣字鹏唐书房龄字乔顔师古字籕崔伦字叙崔衍字着杨元琰字温杨仲昌字蔓亦一字字皆见于正史又有以三字字者北齐书斛律金字阿六敦南齐书魏什翼揵字郁律旃隋书宇文皛字婆罗门周书孝闵帝字陀罗尼武帝字祢罗突贺抜岳字阿斗泥王雄字胡布头叱伏列龟字摩头陁韩果字阿六抜前燕慕容廆字奕洛后魏书乞伏慕末字安石跋朱子字始闾谐石勒父周曷朱字乞翼加是也又有以名为字者南史刘孝绰字孝绰周书王思政字思政崔彦穆字彦穆辛庆之字庆之唐书郭子仪字子仪郭暧字暧张廵字廵李嗣业字嗣业魏少游字少游张嘉贞字嘉贞张忠孝字忠孝戴休顔字休顔是也袁氏谓东汉以下无一字字殊为失考因并及三字字以名为字者
　　容斋随笔曰新唐书艺文志刘昭补注后汉书五十八卷不知昭为何代人
　　按梁书刘昭传昭字宣卿平原髙唐人集注后汉书一百八十卷又后汉书郡国志注曰臣昭证发之郡国志乃司马彪所撰昭特补注之耳晋书彪本传通综上下旁贯庶事为纪传志凡八十篇号曰续汉书是也容斋博矣而云不知昭为何代人何也
　　汉书髙帝纪祠黄帝祭蚩尤于沛廷应劭曰蚩尤亦古天子好五兵故祠祭之
　　按管子地员篇黄帝得六相而天地治神明至蚩尤明乎天道故使之为当时太常察乎地利故使之为廪者其时割卢山发而出水金従之出蚩尤受之以作剑防蚩尤盖六相之一韩非子引师旷曰昔黄帝合鬼神于泰山毕方并辖蚩尤居前张衡西京赋蚩尤秉钺奋鬛被般禁御不若以知神奸皆即此蚩尤也故汉髙祠之公羊传所谓祠兵是也应以为亦古天子不知其何出矣鱼龙河图曰黄帝时有蚩尤兄弟八十一人并兽身人语造立兵杖五帝外纪曰神农氏世衰帝罔榆居于空桑其臣蚩尤作乱归藏啓筮曰蚩尤出自羊水登九淖以伐空桑黄帝杀之于青丘史记黄帝擒蚩尤于涿鹿之野山海经蚩尤作兵伐黄帝帝乃令应龙攻之冀州之野盖蚩尤兄弟八十一人故杀之非一处也三朝记曰蚩尤庶人之强者此又一蚩尤也
　　刘呆斋防畧云姚思亷之撰梁陈二书顔相时之撰汉书决疑虞世南之黙写列女传其才皆长于史
　　按唐书顔师古传师古弟相时亦以学闻为天防府参军事真观中累迁谏议大夫有争臣风师古叔游秦武徳初累迁亷州刺史礼让大行髙祖下玺书奨劳终郓州刺史撰汉书决疑师古多资取其义又唐艺文志顔游秦汉书决疑十二卷是撰汉书决疑者游秦刘公误以为相时
　　路史国名记夏后氏有姑于国见王会解在汉时一云姑孰于孰音转也又有越国一曰于越罗苹注曰王会解有于越国
　　按王会解有姑于越纳之文若以姑于为一国则于属上若以于越为一国则于属下罗氏两引王会解其防失矣太平府志云王敦至姑孰防石头姑孰名始见此据汉书王子侯表姑孰顷侯胥行江都易王子班固以为在丹阳则西汉时已名姑孰矣
　　本草李时珍曰枸橼产闽广间木似朱栾而叶尖长枝间有刺植之近水乃生其实状如人手有指俗呼为佛手柑
　　按岭表録枸橼形如皮似橙而金色释名枸橼即香橼陈藏器曰枸橼生岭南柑橘之属也俗谓之香圎似橘而大若柚而香与佛手柑全不类晋刘滔母孙琼与定夫人书此中果有胡桃飞穰艺海泂酌云飞穰一名佛手柑形长而有指者佛手也形圆而如者香橼也时珍乃混而一之非是又案定夫人晋虞潭母孙氏也拜武昌侯太夫人卒谥定
　　呉淑剑赋注引刀剑録夏禹字髙宻以庚戌八年铸一铜剑
　　按刀剑録夏禹子帝啓在位十年以庚戌八年铸一铜剑据竹书纪年帝禹夏后氏元年壬子八年己未庚戍乃元年之前二年在摄位之十七年非八年也禹陟三年丧毕天下归啓帝啓元年癸亥凡在位十六年并无庚戍嵗是子帝啓即字髙宻之譌也
　　刀剑録前赵刘渊以元熈二年造一刀长三尺九寸文曰灭贼
　　按晋懐帝永嘉二年十月刘渊僭号曰大汉传和聦粲皆仍汉号后渊族子曜即位赤壁改元光初国号仍汉至二年其下奏言渊始封卢奴伯曜又中山王请改国号为赵曜従之以渊为前赵非
　　刀剑録西凉李暠以永建元年造珠碧刀一口铭曰百胜
　　按李暠号建初若永建则李恂也暠第六子恂嗣兄立在位一年
　　扬雄解嘲范雎魏之亡命也翕肩蹈背扶服入槖纂注扶服谓扶持而入于槖中也
　　按汉张竦为刘嘉奏曰赖陛下圣徳扶服振救又论衡刺孟篇曰井上有李螬食实者过半扶服徃将食之是扶服入槖为匍匐入槖也
　　笔丛曰晋书谢艾曰六博得枭者胜考六代诸人掷五木但呼卢而枭之胜敌独见艾传未足徴也
　　按国语曰王独不见夫博者之用枭乎又曰一枭之不胜不如五散楚辞成枭而牟王逸注倍胜为牟易林三枭四散主人胜客前汉书北貉燕人来致枭骑助汉张晏注枭勇也若六博之枭考工记轮人注博立枭棊贾公彦曰谓博戏时立一子于中央谓之枭棊后汉张衡传咸以得人为枭注曰枭胜也犹六博得枭则胜此岂独见艾传耶又晋书张重华传拜艾为中坚将军击赵麻秋引兵出振武有二枭鸣于牙中艾曰六博得枭者胜此附见重华传中非艾传也
　　顔氏家训柏人城北有山俗呼宣务山或呼虚无山莫知所出余为赵州佐读柏人城西门内碑铭云上有巏务山王乔所仙方知俗呼宣务即巏务山也
　　按琐言唐韩定辞为镇州王镕书记聘燕帅刘仁恭舎于宾馆命幕客马彧延接马有诗赠韩云防林芳草緜緜思尽日相防陟丽谯别后巏嵍山上望羡君时复见王乔神仙传王乔为柏人令于东北巏嵍山得道彧诗所用正此也巏嵍嵍字作平声玉篇音雚旄是也后汉书务光一作牟光则务有牟音矣
　　顔氏家训曰若能偕化黔首悉入道塲如妙乐之世穰佉之国则有自然稻米无尽宝藏安求田蚕之利乎按南史郭祖深传梁武时上封事曰都下佛寺五百余所穷极宏丽僧尼十余万资产丰沃所在郡县不可胜言道人又有白徒尼则皆畜养女皆不贯人籍天下户口防亡其半向使偕化黔首悉入道塲衣谁为织田谁为耕果有自然米稻无尽宝藏乎山海经曰巫臷民朌姓食谷不绩不经服也不稼不穑食也郭璞曰言自然有布帛也五谷自生也不知其即为极乐之世穰佉之国否也中记曰大月氏及西胡有牛名日及牛以今日割取其肉三四斤明日其肉已复疮已愈唐书中天竺传曰其畜有稍割牛黑色角细长尺许十日一割不然困且死人食其血或曰寿五百嵗牛寿如之土溽热稻嵗四熟禾之长者没槖驼此固其地气使然非谓自然米稻也抱朴子曰南海晋安有九熟之稻唐书南蛮传曰墯婆登国种稻月一熟此亦其地气使然岂果有自然米稻无尽宝藏者乎释氏妙法莲花经开卷即説布施如言或有行施金银珊瑚真珠牟尼璖玛瑙金刚奴婢车乗宝饰辇舆欢喜布施又名衣上服价值千万或无价衣施佛及僧千万亿种旃檀宝舎众妙卧具施佛及僧【云　云】如果有自然米稻无尽宝藏又何切切于布施为哉
　　困学纪闻曰防扶老以流憇扶老藤名以为杖也见蔡顺传注笔丛曰此可与迷阳作对扶老尤僻非伯厚不能知
　　按山海经山多扶竹郭璞曰卭杖也名扶老竹诗其柽其椐毛传曰椐樻陆玑草木疏曰节中肿似扶老即今灵寿是也汉书孔光传赐太师灵寿杖孟康曰扶老杖也西京杂记上林苑扶老木十株竹谱笻竹剡溪俗谓之扶老竹汝南先贤传蔡顺至孝所居井桔橰嵗久欲易一旦忽生扶老藤绕之竹木藤皆有扶老渊明所防安知其必为藤耶
</div>
    <div class="pagination">
<a href="管城硕记_page16.html">上一页</a><span>...</span><a href="管城硕记_page12.html">12</a><a href="管城硕记_page13.html">13</a><a href="管城硕记_page14.html">14</a><a href="管城硕记_page15.html">15</a><a href="管城硕记_page16.html">16</a><span class="current-page">17</span><a href="管城硕记_page18.html">18</a><a href="管城硕记_page19.html">19</a><a href="管城硕记_page20.html">20</a><a href="管城硕记_page21.html">21</a><a href="管城硕记_page22.html">22</a><span>...</span><a href="管城硕记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
