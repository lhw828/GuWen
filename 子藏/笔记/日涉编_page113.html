<!DOCTYPE html>
<html>
<head>
    <meta charset="UTF-8">
    <title>日涉编 - 第 113 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 113 页/共 115 页</h1>
    <div class="content">唐德宗赐文武官绫袍 【贞元八年玉海】 
元宪宗桓肃皇帝生 【韩蒙哥睿宗拖雷之长子也十二月三日生时有黄忽荅部知天象者言帝后必大贵故以蒙哥为名蒙哥华言长星也出元史】 
周瑜聚众将曰吾非不欲尽忠报国奈天命绝何汝等善事吴侯共成大事言毕而亡 【建安十五年十二月三日卒寿三十六出三国志】 
遣使祭贞石 【肃宗上元十七年八月四日原州昌松县舄池谷有石青质白文成字曰太平天子五王六王七王十凤毛才子及七佛八菩萨等语原州奏闻上十二月初三日遣使祭之曰天有成命表瑞贞石文字昭然历数淮永出五行志】 
陆九渊命扫洒焚香 【宋陆九渊字子静究心典籍见于躬行十二月三日有疾接见属僚与论政理加平时宴息静室命扫洒焚香新衣幅巾端坐家人进药却之不复言后数日卒出左编】 
北斗北极降 【道经】 
　　　诗
久客见华发孤棹桐庐归新月无朗照落日有余辉渔浦风水急龙山烟火微特惊沙上鴈一一背南飞 【潘阆岁暮初三日自桐庐归钱塘晚泊渔浦作】 
穷冬月末两三日半百年过六七时龙尾趁朝无气力牛头参道有心期荣华物外终须悟老病傍人岂得知犹被妻儿教渐退莫求致仕且分司惟生一女纔十二抵欠三年未六旬婚嫁累轻何怕老饥寒心惯不忧贫紫泥丹笔皆经手赤绂金章尽到身更拟踟蹰觅何事不归嵩洛作闲人 【白乐天戊申十二月三日咏怀】 
　　四日
唐高宗崩 【崩于弘道元年十二月四日葬干陵在京兆府奉天县界出通考】 
宋真宗命石保吉赐契丹使宴射于土津园 【景德元年十二月四日赐宴自后使至赐宴此其始也出事物纪原】 
黄巢陷京师 【广明元年先黄巢攻潼关官军大溃燔惊西市唐僖宗夜自阅远门出趋骆谷十二月四日贼至昭应陷京师矣时巢众累时为盗行伍不胜其富遇穷民于路而慰晓之曰黄王为生灵不似汝家不措汝辈但各安家业贼众竞投物遗人出旧唐书】 
衡山道士弥明旧与刘师服进士相识是夜抵其居宿有校书郎侯喜能诗夜与刘说诗弥明在其侧貌极丑白须黑面长颈结喉又作楚语喜视之若无人弥明忽轩衣张眉指炉中石鼎谓喜曰子云能诗能与我赋此乎即援笔题其首曰巧匠琢山骨刳中事煎烹喜缀之曰外苞干藓文中有潜浪惊弥明哑然笑曰子诗如是而已乎乃坐而高吟曰龙头缩菌蠢豕腹胀彭亨旨在讥喜也侯刘相顾惭骇曰尊师非常人也某等愿为弟子弥明曰何当出灰池无许离缾罂谬居鼎鼐间长使水火争形模妇女笑度量儿童轻徒尔坚贞性不过升合盛宁依暖热辈不与寒凉并忽罗翻溢愆实负任使诚陋质荷斟酌狭里愧提擎岂能煮仙药但未污羊羹区区徒自效琐琐安足呈难比俎豆用不为手所撜愿君勿嘲笑此物方施行吟毕即袖手竦肩倚北墙坐谓二子曰吾闭口矣二子大惧皆起立床下再拜而弥明鼻息如雷鸣顷之弥明不见二子惊惋自责若有失者 【仙传拾遗亦出韩愈序】 
九垒土皇君上诣荅和天奏九地得仙人名 【道经】 
　　五日
唐代宗以诸州府学博士改为文学品秩同参军 【大历十四年十二月五日汉郡国皆有文学掾则文学汉官也肃宗时颜真卿曰文学盖复汉旧号也出事物纪原】 
宋真宗宴尚书省五品诸军都指挥使以上契丹便于崇德殿不举乐以明德太后丧制故也 【景德二年时契丹初来贺承天节择膳夫五人赏本国异味就尚食局造食诏赐膳夫衣服银带器帛】 
宋高宗谓辅臣曰孔子作经经之祖左氏作传史之祖 【绍兴六年以上玉海】 
　　　诗
八年十二月五日雪纷纷 【白乐天】 
　　六日
唐庄宗与皇后如张全义第全义大陈贡献酒酣皇后奏称妾幼失父母见老者辄思之请父事全义帝许之全义惶恐固辞再三强之竟受皇后拜复贡献谢恩 【同光二年十二月六日后命翰林学士赵凤草书谢全义凤密奏自古无天下之母拜人臣为父者帝嘉其直然卒行之自是后与全义日遣使往来问遗不绝出后唐纪】 
宋人田述古卒 【述古字明之以哲宗元符三年十二月六日卒享年七十蚤孤游学京师甫冠补太学生事安定胡先生为弟子勤学好问以乡荐不中第叹曰得失命也乃慨然发愤隐居讲诵二十余年不复出哲宗嗣位搜访遗逸除襄州司法参军述古曰老矣不任为吏出宋文鉴】 
天仓开宜入山修道 【内景经】 
　　　诗
薄晚蓬山下直余笑看六出点衣裾絮飞帘外无萦绊花落阶前不扫除松鬣垂身全类我竹头抢地最怜渠短檠便可捐墙角剩有窗光映读书 【曾茶山十二月六日大雪作】 
　　七日
宋哲宗生于宫中赤光照室及即位群臣请以十二月七日为兴龙节表云梦日储祥预席有开之庆奉符践祚适丁利见之期上批荅曰赤断锡符获成洪绪冬成肃物用纪诞辰卿等对扬甲观之祥愿上兴龙之节既以申盛礼于两宫亦以同欢心于万国 【哲宗讳煦神宗第六子母曰钦圣皇后朱氏熙宁九年哲宗生出合璧事类】 
欧阳永叔王原叔二翰林韩子华吴长文二舍人是日同过司马君实旧庐值出不及见君实于是作诗诗曰枯竹为门扉不可容车骑况如郑广文无毡藉宾位穷冬月破七贵客联玉辔传驺肃里闾下榻呼童稚问我何所往共留墙上字儿愚不知谁金章言照地既居卿大夫恨莫亲帚篲星躔回已高麟距宁复致戢戢邻巷居相见窃自喟岂料瘦老翁能令贤达至昔时蓬蒿径安有此盛事 【十二月七日同过出事文类聚】 
勃泥国以是日为岁节 【以十二月七日为岁节地热多风雨国人宴会鸣鼓吹笛击钹歌舞为乐无器皿以竹编贝多叶为器盛食食讫弃之王所居室覆以贝多叶民舍覆以草其地无麦有麻稻无蚕用吉贝花织成布饮椰子酒出宋史外国传】 
不宜水陆远行凶 【遵生八笺】 
夜犯掠剩大夫降恶病死 【三元延寿图】 
　　　诗
天风淅淅飞玉沙诏恩归沐休早衙遥知清虚堂里雪正似薝卜林中花出门自笑无所诣呼酒持劝惟君家踏冰凌兢战疲马扣门剥啄惊寒鸦羡君五字入诗律欲与六出争天葩头风已倩檄手愈背痒恰得仙爪爬银缾泻油浮蚁酒紫碗铺栗盘龙茶幅巾起作鸲鹆舞迭鼓谁掺渔阳挝九衢灯火杂梦寐十年聚散空咨嗟明朝握手殿门外共看银阙暾朝霞 【十二月七日兴龙节侍宴前一日微雪东坡与子由同访王定国小饮清虚堂定国出诗皆佳子由又言昔与孙巨源同过定国感念存□悲叹久之夜归各赋一篇以示定国】 
　　八日
唐德宗腊八日畋于苑中止其多杀行二驱之礼 【贞元十一年通考】 
唐敬宗猎还宫与中官刘克明田务成许文端打球军将苏佐明王嘉宪石定宽等二十八人饮酒帝方酣入室更衣殿上烛忽灭克明等同谋害帝实时殂于室内时年十八 【宝历二年十二月八日旧唐书】 
宋哲宗本七月生为兴龙节群臣复请以八日为兴龙节不以先一日者以避僖祖忌故后一日 【天中记】 
宋太宗因子年以来冬无雪至是日雪深尺余上喜赐近臣宴于中书诏令尽醉上赋诗亲以八分书遣中使就宴所赐之 【淳化二年出玉海】 
宋太祖谥孔子曰至圣 【建隆五年十二月八日出会要】 
民间用各色米豆果实合而煮之谓之腊八粥无不食者 【宣抚镇志】 
东京作浴佛会以诸果品煮粥谓之腊八粥 【出风土记据山堂肆考南方专用腊月八日浴佛宋朝东京十二月初八日都城诸大寺作浴佛会并造七宝五味粥谓之腊八粥】 
佛腊月八日降伏六师投佛请死 【投佛请死言佛以法水洗我心垢则设浴之事西域旧俗亦今腊月灌佛之始出俗缘记亦出事物纪原】 
沐浴转除罪障 【荆楚岁时记】 
八日佛道成据经佛初成道于泥莲池故北人以是日灌木佛像岁时杂记僧家以乳簟胡桃百合等造七宝粥亦谓之咸粥供佛及僧道檀越 【天中记】 
佛图澄卒 【澄姓白氏西域人身八尺姿甚美少出家晋永嘉四年适洛阳念神咒使鬼神见千里外事如面又听铃音知一切兴亡休咎事不爽至穆帝永和四年十二月初八日卒石虎殓澄以杖钵内之棺中窆于临漳西紫陌之地澄死之日有见于流沙虎疑其不死开棺视之惟杖钵存空棺中澄左胁乳旁有一孔约大四寸通彻腹内时以絮塞之夜欲读书辄拔出其絮则一室澜明又斋日至水边引肠涤之已而复纳于中后谓弟子法□□戊申祸乱将萌己酉石氏当灭吾及未乱当先化矣石氏即石勒出高僧传】 
　　　诗
腊月风和意已春时因散策过吾邻草烟漠漠柴门里斗迹重重野水滨多病所须惟药物差科未动是闲人今朝佛粥更相馈更觉江村节物新 【陆放翁十二月八日步至西村作】 
石壁开金像香山绕铁围下生弥勒见回向一心归松竹禅庭古楼台世界稀夕岚增气色余照发光辉讲席邀谈柄泉堂施浴衣愿承功德水从此濯尘机 【孟浩然十二月八日于剡县石城寺作】 
　　九日
唐高祖幸泾阳之华池校猎 【武德五年十二月九日校猎谓群臣四今日畋乐乎苏世长进曰不满十句未为乐也出通典】 
唐高祖以武功宫改为庆善宫 【武德六年十二月九日改为庆善至贞观六年九月太宗幸庆善宫宴从臣于谓滨上赋诗云指麾八荒定怀柔万国夷单于陪武帐日逐卫文攦端扆朝四岳无为任百司共乐还谯宴欢此大风诗云云出会要】 
宋太宗大雪诏近臣及中书令各赋诗上制瑞雪歌赐之 【端拱二年玉海】 
宋英宗召辅臣观御篆孝严殿额于迎阳门遂御延和殿赐茶 【治平元年玉海】 
僧神光大雨雪坚立不动 【菩提达磨祖师者南天竺国香王第三子也有僧神光者十二月九日夜大雨雪坚立不动迟明积雪过膝祖师曰汝久立雪何事光悲泪曰惟愿慈悲开甘露门广度庸品祖师曰岂可以小德小智轻心慢心欲冀真乘光闻至教乃以利刀自断左臂置于祖师前祖师曰诸佛最初求道为法忘刑出史纂左编】 
　　　诗
挂帆望烟渚整棹别津亭风水已云便我行安得停离樽枉群贤浊醪愧先倾谈笑不知远但觉江流清猎猎甘蔗洲茫茫白沙汀斯须复回首秪有遥山青野色一似暝月光晶孤明中流漾华目极浦涵疏星酒酣客散归茫然独宵征起视天宇阔此身一浮萍难追五湖游未愿三闾醒且咏招隐作孤舟转（立令）竮 【朱文公十二月九日与诸贤同舟乘风顷刻千里江空月明饮酒甚乐分韵得星字】 
　　十日
宋太祖出元化门校猎 【建隆二年出玉海】 
程全进孝经解命为大学职事 【宋高宗绍兴十年十二月十日出玉海】 
夏侯威得疾 【朱建平沛国人也善相术效验非一相夏侯威曰君四十九位为州牧而当有厄后夏侯威为兖州剌史年四十九十二月初十日得疾念建平之言自分必死后三十日病差设酒以待宾曰明日年便五十或不死也威罢客之后夜半卒出三国志魏书】 
萼绿华仙人降现 【翰墨大全】 
　　　诗
十荚尧蓂开翠羽一番潘貌蒸红颊 【事文类聚】 
　　十一日
宋真宗是日亲飨庙将祀汾阴 【祥符三年通考】 
宋高宗是日谕辅臣曰刘光世喜书前日来乞朕所临兰亭叙亦以一本赐之因论书法甚详及法帖曰其间甚有可议如古帝王帖中有汉章帝千文千文是梁周兴嗣所作何缘章帝书之举此一事其它可知岂不误后学者 【玉海绍兴七年】 
田布会诸将复议兴师 【田布弘正第三子始弘正为田季安裨将镇临清布年尚幼知季安身世必危密白其父帅其所镇之众归朝弘正甚奇之后弘正移镇成德军以布为河阳三城怀节度使父子俱拥节旄同日拜命布以卫军三万余讨贼结垒于南宫县之南时史宪诚阴有异志而卫军骄侈怯于格战又属雪寒粮饷不给以此愈无斗志宪诚从而间之布还魏州十二月十一日会诸将复议兴师而将卒益倨布以宪诚离间度众终不为用即日密表陈军情略曰臣观众意终负国恩臣既无功不敢忘死出旧唐书】 
张祹卒 【朝奉郎尚书司封员外郎张祹以皇佑二年十二月十一日卒王荆公为之志铭曰有嘉张君质静宽徐进非所好人用称誉视利在前蹲循弗趋退施一州用智之余嘻其葬矣次有铭书出临川集】 
　　　诗
隆寒徙季月初沐履浃辰 【事文类聚】 
　　十二日
穆宗入海日故是日忌离家 【让国皇帝穆宗亲兄不为太后所爱故穆越次而让皇不肯臣穆宗遂造舡入海不知其处入海时留语四句刻于玉碑上云小山压大山大山全无气羞见本邦人将身投化外国人以十二月十二日入海也故是日忌离家出白孔六帖】 
安禄山为河北河东采访使举范阳之兵诣阙陷东都 【禄山十二月十二日陷东都颜杲卿忠诚感发恐危宗社时从弟真卿为平原太守初闻禄山逆谋阴养死士为拒贼之计至是告杲卿相与起义兵掎角断贼归路出旧唐书】 
鹧鸪起 【鹧鸪正月飞后巢中不复起十二月十二日起南人设网取之出酉阳杂俎】 
玉晨大道君登玉霄琳房四顾天下太素三元□朝真谓之百福日 【道经】 
　　十三日
唐代宗生于上阳宫 【代宗肃宗长子开元十四年十二月十三日生于东都上阳宫初名俶年十五封广平王玄宗诸孙百余上为嫡皇孙宇量弘深宽而能断喜惧不行干色仁孝温恭动必由礼幼而好学尤专礼易玄宗钟爱之旧唐书】 
宋真宗命乔希颜等巡铺 【太宗雍熙二年诏贡上礼部引试分差官廊下巡铺勿容私相教授至真宗景德四年十二月十三日命希颜等巡铺自此巡铺遂为定制出宋朝会要】 
宋高宗是日施谔上行都赋 【建炎十七年出玉海】 
安德王延宗受敕守并州 【延宗幼为文宣所养年十二置腹上令溺已脐中抱之曰可怜止有此一个问欲作何王对曰欲作冲天王文宣问杨愔愔曰天下无此郡名愿使于安德于是封安德焉后延宗败前在邺厅事见两日相连置以十二月十三日晡时受敕守并州明日建尊号不问日而被围经宿至食时而败年号德昌好事者言其得二日云出北齐书】 
黄巢以是日僣位国号大齐年称金统仍御楼宣赦且陈符命曰唐帝知朕起义改元广明以文字言之唐已无天分矣唐去丑口而安黄天意令黄在唐下乃黄家日月也土德在金子以金上宜改年为金统 【巢贼十二月十三日僣位巢曹州冤句人本以贩盐为事干符中岁荒为盗旧唐书】 
唐时戴可师是日围贼于都梁山下贼已就降而可师自恃兵强不为备贼将王弘立者将兵数万人快捷方式赴救奔突而前官军溃乱遂为所败可师并监使将校已下咸没于阵 【出纪乱】 
天帝游东井
天元太乙朝元 【以上道经】 
　　十四日
宋真宗召近臣至龙图阁阅书又幸资政殿作诗命即席皆赋 【祥符五年玉海】 
海陵嫡母徒单氏生 【徒单氏宗干之正室也徒单无子次室李氏生长子郑王充次室大氏生三子长即海陵也徒单氏遇下有恩大氏事之甚谨相得欢甚天德四年海陵迁中都独留徒单于上京徒单尝忧惧每中使至必易衣以俟命大氏在中都尝思念徒单谓海陵曰永寿宫待吾母子甚厚慎勿忘也十二月十四日生海陵使秘书监往上京上寿后大氏病笃恨不得一见临终谓海陵曰汝以我之故不令永寿宫偕来中都我死必迎致之事永寿宫当如事我出金史】 
　　　诗
南溪得雪真无价走马来看及未消独自披榛寻履迹最先犯晓过朱桥谁怜破屋眠无处坐觉村饥语不嚣惟有暮鸦知客意惊飞千片落寒条 【东坡十二月十四日夜微雪往南溪小酌】 
　　十五日
隋炀帝是夜通汉镇北有赤气 【袁充字德符性好道术颇解占候隋炀帝大业六年迁内史舍人从征辽东拜朝请大夫秘书少监其后天下乱盗贼并起帝不自安充以天文上表曰去年十一月二十日夜有流星赤如火从东北向西南落贼帅卢明月营破其撞车至十二月十五日夜通汉镇北有赤气突厥将亡之应也帝大悦帝每欲征讨充皆预知之出隋书】 
王文殊思父北望长悲 【文殊字令章吴兴故鄣人父入魏文殊思慕泣血终身蔬食不衣枲服麻缊而已吴兴太守谢聘为功曹不就每于十二月十五日未尝不北望长悲如此三十余年后太守孔琇之表其行改所居为孝行里出齐书】 
占城国风俗城外縳木为塔王及人民以衣物香药置塔上焚之以祭天 【占城国在中国之西南风俗以十二月十五日祭天人有疾病旋采生药服食地不产茶亦不知酝酿之法止饮椰子酒食槟榔刑禁亦设枷锁小过以四人拽伏于地藤杖鞭之二人左右更互棰朴出宋史外国传】 
张继先入见徽宗微宗曰澥池水溢民罹其害故召卿治之命下即书铁符令弟子祝永佑同中官投澥池顷雷雨昼暝有蛟蠥死于水上 【继先字嘉闻号翛然子此三十代天师也宋徽宗崇宁二年澥州奏盐池水溢上以问道士徐神翁对曰蛟蠥为害宜宣张天师命有司聘之十二月十五日天师入见即书铁符投澥池后奏盐课复常出史纂左编】 
西斗星降 【道经】 
　　　诗
闰历先春破腊寒彩花金胜宠千官冰从太液池边动柳向灵和殿里看瑞气因风飘禁仗暖晖依日上仙盘须知圣运随生殖万国年年共此欢 【宋郊十二月十五日立春禁中作】 
　　十六日
</div>
    <div class="pagination">
<a href="日涉编_page112.html">上一页</a><span>...</span><a href="日涉编_page108.html">108</a><a href="日涉编_page109.html">109</a><a href="日涉编_page110.html">110</a><a href="日涉编_page111.html">111</a><a href="日涉编_page112.html">112</a><span class="current-page">113</span><a href="日涉编_page114.html">114</a><a href="日涉编_page115.html">115</a><a href="日涉编_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
