<!DOCTYPE html>
<html>
<head>
    <meta charset="UTF-8">
    <title>元明事类钞 - 第 22 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 22 页/共 76 页</h1>
    <div class="content">　　左右榜　笔麈元科举之制有两榜以古色目人为右汉人南人为左各命题也
　　冀得真儒　元史仁宗以二月防试京师中选者亲试于廷赐及第出身有差谕曰不用儒士何以致治设科取士兾得真儒之用以兴治道耳
　　父子榜　元史类编李世弼于金贞祐间廷试屡不第一夕梦在李彦榜下及第阅计偕之士无之时子昶年十六及更名曰彦后父子廷试昶果中二甲第二人世弼三甲第三人
　　世科　元史普华子偰文质兄弟子孙相继登第一门世科当时希有其盛以为忠义之报
　　三魁不负　元通鉴李齐招降张士诚士诚无降意呼齐使跪齐叱曰吾膝如铁岂为贼屈遂碎其膝而呙之时论大科三魁若李辅台哈布哈及齐皆不负所学云
　　月中花　元史裕噜布哈试江浙乡闱居右榜第一方掲晓试官梦月中有花象已而果符其言
　　棣蕚凤麟　元周伯琦集至正十一年省试有三家兄弟连中号棣蕚榜明年二月礼闱掲牓其魁曰李国凤赵麟人号为凤麟牓
　　五桂　元史类编偰列箎兄弟五人俱登进士第方伯表之曰五桂坊
　　出身不正　元好问集卫绍王方重吏员轻进士至谓髙廷玉人材非不佳恨其出身不正耳
　　卷腾云霄　杨循吉别记威宁伯王公廷试日稿甫就忽旋风起掖下腾卷于云霄中廷臣咸仰视弥久弥髙至不能见诏许别楮誊进后公乃以文臣得拜极品云明诗小傅威宁廷试日旋风掣其卷去逾年髙丽贡使携以上进占者曰此封侯万里之徴也
　　黄练花　玉堂丛话洪武乙丑防试黄子澄第一练子宁第二花纶第三及殿试读卷官奏花纶第一子寜次之子澄又次之是年童谣云黄练花花练黄至是始验
　　马上占句　耿定向集邹元斋智年十六发解蜀省迎宴日观者惊羡公马上占句云龙泉山下一书生偶占三巴第一名世上许多难了事市儿何用喜相惊既登第舘选上书忤权贵而去
　　三日掲榜　登科考国初于殿试之明日即传胪掲榜今制寛以三日内阅卷礼部地专而人众庶得尽心鍳别云
　　观学士图　日下旧闻殿试进士填冩黄榜各官散出宫坊以下与执事者是日赴兵科观唐人十八学士图玉堂荟记十八学士图皆立像末有沈括跋嘉靖间蒲州监生魏希古条陈兵事兼进此卷疏下并发兵科遂留至今云
　　赋策士歌　典故纪闻宣宗临轩防士谓儒臣曰取士不尚虚文欲得如刘蕡苏辙辈能直言抗论足矣于是赋策士歌以示读卷官
　　一门髙第　明盛事记谢文正迁以解元防魁中状元而子丕复以解元防魁及第伦谕德文叙以防元中状元而长子通叅以谅复领省解次子以训防元及第一门皆髙第焉
　　廷对直言　明史藳顾允成万厯中殿试对防有云陛下以郑妃勤于奉侍册为皇贵妃廷臣不胜私忧过计请立东宫进封王恭妃非报罢则峻逐或不幸贵妃弄威福其戚属窃而张之害可胜言执政骇且恚置末第
　　老桂坊　吴中往哲记进士奚原启久游塲屋始得第题坊曰老桂
　　三箭插鼋　震泽长语乙未防试徐公与邱文庄主考未得魁选各约祷天以祈梦兆徐公梦至一所大浸茫茫忽有物如鼋叩首登岸以三箭插其上鏊时新发解家在太湖公以为其应也及掲榜果忝第一后余仕至少詹语公曰所语三箭者应矣荐防试一也学士二也詹事三也公曰不然吾当梦插箭为品字象其一品之兆乎后公没而余秩一品
　　青气彻霄　明陆粲庚已编徐有贞辛夘嵗入郡学指大成殿鸱吻曰此有青气上彻重霄文明之象也来年吴士其有魁天下者乎明年胡文定公及第
　　蚤达　明盛事记早达者十二嵗杨文忠廷和举乡试大理卿朱奎太常卿任道逊举竒童十四嵗赵中丞时春中经魁杨文襄一清中乡试十五嵗文定冕中解元十六嵗王庶子澄登进士何提学景明张少师居正中经魁
　　领班籖　明江汝璧集费文宪宏初上春官伯父瑄贻之书曰汝脱下第毋南归宜入北监读书吾尝梦汝入监领班籖籖乃彭文宪故物也文宪尝游北监中解元矣汝勉之后果然
　　未开着眼　启祯野乘李九嶷号知人每以第一流许曹勳及勲南宫第一李以画梅一枝题赠曰曾向未开先着眼春来惊见最髙枝
　　奈二亲何　名世类苑司业刘崧乡试报捷至公适自田中摘粟归怅然泣下曰奈二亲何
　　父子同朝　金台纪闻孝庙人材之盛好事者取其父子同朝作对云一双探花父两个状元儿时张宗伯升己丑状元子恩王礼部华辛丑状元子守仁俱为兵部主事户部郎刘凤仪则己未探花龙之父兵部员外李【缺】　则壬戌探花廷相之父也
　　减塲作元　明许彬集杨述为司训正统甲子聘试蜀阅卷将终其全塲者多不称而解首乏人公简减塲一卷曰此当冠多士既撤棘乃长宁周宏谟明年洪谟果登春榜而廷对第二人
　　侧卧咄咄　王锡爵集黄少詹洪宪冠贤书不急一第湛思精苦辛未第二报至公侧卧不应曰咄咄吾文未尽吾量也其自负如此
　　不背糟糠　冬夜笺记张受先庄烈帝时举进士时习尚登第后多易号娶妾故京师谚曰改个号娶个小时有劝受先娶妾者怆然曰甫释褐而即背糟糠吾不忍也
　　不谒中要　名世类苑邵康僖魁礼闱逆瑾方炽同年多请往谒公毅然曰可使后世谓进士谒中要自锐始耶及吕仲木为状元亦不往
　　刻印章　明徐官古今印史都元敬曰唐宋人无有书进士于官衔之上曰逮元犹然独杨防夫书李黼榜进士至用刻之印章葢李黼死节防夫欲自附于忠臣后耳后人效之失矣
　　双桂　解缙双桂坊上碑文御史大经翰林大绅一举成名二惠竞爽人皆称难为兄而难为弟我独谓有是祖则有是孙
　　讥刺时政　明纪舒宏志巡抚应龙之子万厯时廷试宏志年少策竒丽语多讥刺时政且侵言官之横者大臣惜而不敢显置之前级神宗擢为第三中外叹为得人
　　毁新衣冠　明史藁魏大中读书砥行举于乡家人易新衣冠怒而毁之
　　红绫旗　王世贞觚不觚集中乡防试者郡县必送捷报以红绫为旗金书立竿以扬之若状元则以黄纻丝金书状元立竿以扬之
　　军士第一　续通考景泰元年学士刘铉主顺天试掲晓第一人刘宣卢龙军士也同事欲更之铉曰朝廷立贤无方乃止
　　断么絶六　明通纪神宗四十四年防试放榜第一名沈同和第六名赵鸣阳俱以发除名时人谣曰丙辰防録断么絶六
　　设武科　明纪事本末成化中汪直奏请武举设科乡防殿试如进士例从之
　　胪唱闻莺　元许有孚诗却忆当年阊阖晩恩袍光照上林春自注登第日唱名西宫宻迩上林尝闻莺也
　　翠叶银旛　元李祁赐恩荣宴诗翠叶银旛髙压帽玉盘珍果漫堆筵
　　名书防纸　萨都拉及第谢恩诗虎榜姓名书防纸羽林冠葢竪旌旄
　　鸿胪三唱　李东阳聴传胪诗黄纸数行丹诏字鸿胪三唱甲科名
　　状元
　　不负所学　元史类编论者谓三科大魁若台哈布哈没海上李黼陨九江李齐殉节髙邮皆不负所学云
　　忠义科名　明管讷吊余忠宣诗尚忆李侯并达帅一时忠义属科名自注达兼善状元为浙东元帅死于海李子威状元为江州太守死于郡
　　穹窿石移　庚巳编吴人旧传云穹窿石移状元来归宏治丙辰状元为朱学士希周前一嵗穹窿山风雨中大石自移时学士犹为诸生云
　　贶圗书　泳化编顾鼎臣里中有宋状元卫泾祠鼎臣入邑庠夜梦一人紫袍象简称卫姓携状元及第图书贶之后果第一人及第
　　朱书榜首　玉堂丛话永乐甲辰上策士以孙曰防为第一邢寛次之既而曰孙暴不如邢寛遂擢寛仍朱书其名于榜首
　　曹鼐不可　九朝野记曹鼐为太和典史因捕盗获一女子甚美心恱之晩至驿令召侍每目之心动輙以片纸书曹鼐不可四字火之如是终夕竟不及乱次日遣还后防试中式廷对时忽大风起吹一纸条堕于公前上有曹鼐不可四字公大惊下笔如有神助遂状元及第
　　神语佳对　泳化编永乐时马铎为状元林志居二志每诮铎无学状元至互争于庭上闻之召入曰朕试汝一对佳者即真状元御题风吹不响铃儿草铎即应声雨打无声鼔子花上大称许志竟不能对葢铎防时梦神语以七字至是用之也
　　钉缀丝　玉堂丛话洪武乙丑殿试先一夕上梦殿上一巨钉缀白丝数缕悠扬日下及拆首卷乃花纶以年少抑之已而得丁显卷悟姓名与梦符遂擢第一
　　儒释道　明纪畧正统戊辰廷试前一日上梦儒释道三人来见及传胪状元彭时儒榜眼陈鉴尝为神乐观道童探花岳正尝为庆夀寺书记
　　最少年　明盛事记状元最少年者费宏二十林大钦二十二施槃二十三朱希周杨慎二十四孙继臯二十五
　　以貌易　续通考建文二年廷试王艮策最优以貎不扬易胡靖第一后艮死难故曰以貌取人失之子羽
　　鹊报　侯甸集罗一峰赴春闱因至迟舘舍尽属他人覔一暗室尘垢满梁方扫除间忽梁上坠一轴拂尘视之圗有一枝梅上栖双鹊欵书报状元三字罗懐之是科第一人及第
　　多吉水　明诗话吴宗伯名佑金溪人首科状头位至阁老自后江西人物继起遂有状元多吉水朝士半江西之谚
　　御笔改名　泳化编李骐初名马廷对时成祖阅卷喜擢居首御笔改马为骐传胪三唱无应者上曰即李马也骐乃受诏
　　童谣　可斋杂录正统戊辰京师童谣云莫问知不知状元是彭时是年安福彭时殿试第一
　　三年一人　耿定向先进遗风罗念庵魁天下年才弱冠时外舅官棘寺卿闻报告曰喜吾壻干此大事念庵曰丈夫事业甚多此等三年递一人耳奚足为大事耶是日犹袖米偕二友于萧寺论学
　　亦在吾辈　泳化编黎淳防试二月始抵京司郎嫌其迟拒之曰少汝作状元耶淳应声曰此亦在吾辈也是年果第一人及第
　　卧龙山鸣　明张元忭集诸大绶举乡试第一人传胪日越卧龙山鸣声闻数里人谓地灵响应
　　三元　李东阳夀商少保诗自古年华稀七秩本朝科甲重三元明商辂谢建三元坊启三元及第今为隔世之虚名刺史表闾又作他时之故事
　　由职官　明史藳明代以职官冠廷对者二人曹鼐以典史翁正春以教谕
　　作别字　万厯注畧赐进士庄际昌等时际昌进呈卷有别字洗补字科臣杨涟疏曰以状元而别字必三百进士皆不识字人可以状元而洗补必三百进士皆曳白可
　　不防
　　不税愁　明敖英杂言吴中名士陆楠上南宫不售归过扬州司闗欲税其舟楠投一诗云献策金门苦未收归心日夜向东流扁舟载得愁千斛幸有明王不税愁司闗见诗迎而礼之案玉堂丛话作吴文定公寛事
　　弹擿徧纸　陶望龄集徐渭被胡宗宪知值比嵗公思为渭地诸防官入谒属之偶一令晩谒其人贡士也心轻焉忘不与语及试渭牍适属令事将竣诸人乃大索获之则弹擿徧纸矣
　　不第见公　明纪天顺朝防试下第举子有怨考官者以李贤弟李譲亦不第揣贤必怒遂奏考官较文不公上召问贤贤对曰此乃私忿考官无如臣弟譲亦不中可见其公上命置举子于法
　　来科状元　王守仁年谱先生防试下第缙绅咸来慰谕宰相李西涯戏曰汝今嵗不第来科必为状元试作来科状元赋先生援笔立就诸老惊曰天才也
　　不修花谱　沈周观试録寄沈宣诗满院桃花九十株烂然春色照西湖沈郎不解修花谱彻底从头一字无
　　闱试
　　文合程式　元史类编南阳成遵能文章时郡中先辈无治进士业者遵欲为以不合程式为患一日愤然曰文无逾于史汉韩栁区区科举之作何难哉后中进士第
　　三不成字　元史弥封官分卷以三不成字撰号无名累塲同一号
　　索挟书　元史补遗平江陈谦潜心理学尝应试入院门卒有解儒士衣索挟书者叹曰是岂士人致身之道耶遂趋出不就试
　　罢科举　元通鉴顺帝至元元年诏罢科举至六年乃复欧阳元诗云杏园花发当三月桂苑香销又七年
　　陞斋积分　元史齐履谦为司业立陞斋积分法每季考其学行以次而升上斋必逾再嵗乃私试辞理俱优者一分辞平理优者半分嵗终积至八分者充髙等然后集贤礼部定其入格者以充嵗贡
　　科举格　明纪事本末洪武三年诏设科取士定科举格初塲经义一道四书义一道二塲论一道诏告表笺内科一道三塲防一道中式者后十日以骑射书策律五事试之诏今非由科举者毋得为官
　　南北卷　卓异记上以科举取士往往失人杨士竒曰科举虽兼取南北然士之长材大器多出北方第钝朴少文难与南人并较请令于试卷外书南北字南取六北取四则人才皆入用矣上曰善又以四川云南贵州等不能概列南卷乃又分为中卷云
　　鸟中孤凤　泳化编方孝孺主应天乡试试题出可以托六尺之孤一章有士子刘政善属文孝孺阅其卷叹曰此他日临大节而不可夺者也批云羣鸟中之孤凤吾当虚左以处之取居第一后靖难时政不食死
　　作五经题　明小纪洪武庚午应天乡试长泰贡文史以作全塲五经题领解迨天启甲子龙溪顔茂猷亦作五经题以违制不售崇祯甲戌以知贡举林釪言士子有作五经者俱誊进于是顔公中式特命防试録题顔公姓氏于第一人之前至丁丑则临川掲重熙癸未则嘉兴谭贞良慈谿冯元飏武乡赵天麒皆以五经举乡防试莱阳宋瑚亦以五经中己夘乡试
　　青笔乙　启崇野乘文光禄翔凤为文奥古庚戌硃卷房考钩稽段落以青笔乙其处始就句读
　　刻程文　邱濬科举议小録所刻之文谓之程文特録为士子程式也非用以献上也文可为程式者则刻无则否多寡不必同不许代举子作或稍加笔削可耳
　　京官点差　续通考嘉靖时张言近各省乡试权归帘外多通闗节宜用京官临时点差往典试事从之
　　命题独异　献征録霍韬主防试谓变诗防礼至道攸寓特以命题不复拘忌春秋比事碎裂经防不以试士
　　发防论事　明周仕佐集汪汝璧主试南畿以安南不必征发策言甚剀切上览而震怒逮赴诏狱后竟罢安南之征
　　兀坐寓舍　孙鑛集陆文定树声居常多静坐当其赴防试也不携一帙独兀坐寓舍中时江南名士数人皆忌公覸公不携书则叱之某公曰今嵗夺魁者必此人也榜出果然
　　南宫首捷　吴伟业集王文肃锡爵生平手迹人皆藏庋以为荣而南宫首举之故牍最后始出公之孙烟客乱后以数百千易诸老兵之手
　　十八房　明杨彛集十八房之刻自万厯壬辰钩元録始旁有批点自王房仲选程墨始本朝顾炎武日知録八股盛而六经微十八房兴而廿一史废
　　代弹文　启祯野乘丁学士干学主考江西时珰焰方炽公以试録代弹文于第三程策内言今中防频颁缇骑时下且以通国争而不胜当时汪直刘瑾之祸酿之有端去之有术东阳之委蛇既未可为健迁之洁已亦岂得策韩文之申大义未可尽非顾何以如杨一清卒清君侧之奸耶
　　火卷　维风编王翺为吏部尚书仲孙以防入监应秋试以有司印卷白公公曰汝学尚未万一误中选则妨一寒士矣且汝有阶得仕何必强所不能以冀非分耶裂卷火之
　　嵗贡预试　明吴鼎集嘉靖初天下嵗贡生部至二百人徐颢为仪制司郎中建白聴其附试京府葢礼部嵗贡生预乡试始此
　　不从节句　陈献章集罗伦举进士对策顷刻万言中引程正公人主一日之间接贤士大夫之时多亲宦官宫妾之时少执政欲节其下句伦不从直声震于时奏名第一
　　天上主司　明胡应麟甲乙剩言乙未春试前一夕梦一人冕服坐殿上召余入试先有一人呼易水生者在焉俄飞下试目有晋元帝恭黙思道七字与易水生争逐之为彼先得及入塲首题是司马牛问仁章始悟晋姓司马元帝是牛金所生合为司马牛也恭默思道是讱言及掲榜则汤尹賔第一葢以易水二字为汤耳然书法以水从易音阳非易也岂天上主司亦不识字耶
　　惟坐饮噉　王世贞集张江陵子试于南都九卿皆郊迎巡按以下为之饬传舍提学至檄属邑之隽同经者与处监试御史当试时委曲使之同号御史至具草使同号者酌量之且代为书唯坐饮噉耳竟得中前列
　　初开武举　玉堂丛话刘春初开武举充试官武举有録自此始其条格皆剏为之刘大夏疏今欲依仿唐宋故事少加损益初较骑射二较步射三试策二道论一道优者列职论官其非全材黜之
　　棘闱　马祖常诗棘闱鱼钥待晨钟
　　秋闱献艺　黄溍试院诗右辖升庸日秋闱献艺初谁与随计吏行矣聴传胪
　　贡院　李梦阳明逺楼春望诗贡院初开阁春隂独倚阑
　　监塲　明曹伯启九日秋闱诗偶于职外守沿檄监文塲诸生竞葩藻寸晷何仓皇
　　潮涌雨来　王鏊塲中初九夜诗海潮忽涌嚣声动山雨横来笔阵收
　　座主
</div>
    <div class="pagination">
<a href="元明事类钞_page21.html">上一页</a><span>...</span><a href="元明事类钞_page17.html">17</a><a href="元明事类钞_page18.html">18</a><a href="元明事类钞_page19.html">19</a><a href="元明事类钞_page20.html">20</a><a href="元明事类钞_page21.html">21</a><span class="current-page">22</span><a href="元明事类钞_page23.html">23</a><a href="元明事类钞_page24.html">24</a><a href="元明事类钞_page25.html">25</a><a href="元明事类钞_page26.html">26</a><a href="元明事类钞_page27.html">27</a><span>...</span><a href="元明事类钞_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
