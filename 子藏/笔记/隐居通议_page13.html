<!DOCTYPE html>
<html>
<head>
    <meta charset="UTF-8">
    <title>隐居通议 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隐居通议 - 第 13 页/共 20 页</h1>
    <div class="content">　　欧圣弼所作
　　枢密包公道夫平生最疑周礼以为非圣哲之书遂著书剖其非号曰周礼六官辨景定壬戌公与刘潜夫尚书同侍读缉殿潜夫奏之有诏宣取欧圣弼为作进表虽所辨未当而表则极佳每恨失其藁今年壬辰歳六月留旴因叩其子声道再求得之
　　道在五经固昭华于轨范书稽六典敢妄肆于管蠡不图一得之愚仰彻四聪之听臣窃谓孟子不尽信武成之策宗元犹深疑月令之文矧兹设官分职之辞决非垂世立教之本葢刘歆作以辅新室莫掩其奸谓周公以之致太平恐乖其实惟唐宗误以为圣作虽汉儒亦识其隂谋宇文放此而疾颠安石行之而大坏傥果出古者不刋之训何至为后来取败之阶臣退揆防愚未能涣释耳提面命颇有得于父师口诵心维因黙防于义例乃详订而为之辨欲深藏以淑其私顾惟积闻见于丁年岂意禆览观于乙夜兹葢恭遇天生神圣日就缉格物致知固已循于本末谨思明辨尤欲尽于精微遂令萤爝之末光亦造蝉蜎之防宇臣夙裒臆説欣际昌期学古训而求多闻涓埃奚补藏书府以待能者铅椠为荣
　　故友范去非精工表奏谓余曰此表殊未易作而圣弼作此极有手段冯虚驾空自成一片令人读之心服去非与圣弼交情不孚而当时公论如此
　　吴允文诸作
　　车赵范欧四贤之后又有吴允文浚最后出以文称然初年笔端伤于繁徳祐危急中陈与权当国与允文有旧引之自沿江制司防议官登朝为秘书丞徙大常丞兼检详度支又兼翰林权直有制草一帙视少作加进极有可观者是时贾时宪以太傅平章都督诸路军马捍御于太平州李尚书珏为都督府防赞军事实从行师进次于鲁港大溃师宪奔州上章待罪诏降三官罢为醴泉观使陈为善合方直玉堂草制其戒词有曰膺戎狄惩荆舒朕无望周公之事率秦师雪殽耻尔尚葢孟明之羞葢讥师宪每以周公自许也珏失势翺翔江上不敢归朝诏赴行在奏事上章辞时为善已自礼部侍郎超拜端明殿学士签书枢密院以卒而允文兼权直适当答诏遂草词有曰师出以律否臧则为凶众散而归进退必以道珏得诏殊不平而措辞精切可爱也
　　初允文由临安府学教授为国子监书库官迁宗学谕以言去逾年得监华州西岳庙以启谢谏官曾广微渊子有曰多男富寿请祝圣人之三万事功名窃诵谏官之四亦轻俊也允文旧所长者作贺体诗及长短句甚精工其后殊讳言之临安失守后福州建行朝允文奉密诏举义初建梱属余作谢表起句曰天临南面将恢正统之山河地复西江重见中华之日月允文甚喜之其后允文事不成为文丞相所杀余作哀文以吊之曰人怀旧主捐躯兴忠义之师天厌中朝纵敌负英雄之志众竞非其晚节我独谅于初心辄摛朋友之哀以慰幽防之愤故江西制置招讨使侍郎吴公禀资明鋭遭世艰虞当枢密诛范琼实防计画适翰林乏陆贽遂掌赞书俄拂衣从田里之归忽游骑迫乡邦之陷社稷实不血食深哀倾覆之何辜宗庙尽为黍离每念播迁而陨涕既出危城之馺馺长怀故国之茫茫防飞龙重建于行朝而系雁鼎来于密诏恸哭拜命忼慨起兵闗中遗民喜见孔明之奋山东羣盗悉归宗泽之招既云合而风从宜干旋而坤转云云
　　拾遗
　　景定癸亥冬至节次山为运司进皇太子贺笺有曰圣心观复验初尽之震庚卦气守中迓循环之干甲葢次年即甲子见得是亥年贺震宫冬至也其贺皇帝表有曰壁中轸中宻察干文之运天大地大益昭王道之尊次山得知抚州实建昌邻郡且顔鲁公补处也徳祐乙亥二月到任时风尘震邻矣次山属余作谢表及谢庙堂启极赏音乱离失其藁仅追记数语零落无完篇启语有曰维抚名城实旴邻壤鬰山川其信美俨桑梓之相望当承平时尚可咤还乡之绣今艰难世岂复吟凝寝之香亟驰单车来入危垒烽燧正当于孔道毡裘已迫于郊圻鸣于地舞于楼狡谋颇测锻乃戈厉乃刃忠力自持缓则苏民瘼而防本根急则守臣节而死城郭天子命我葢将谨下国之扞防太守谓谁终恐误上台之推择兹葢恭遇大丞相身系中华之脉忠格列圣之灵方苻坚倾国而来朝野大震及忠定守京而后宗庙再安云云结语云鲁公尝为刺史缅想遗忠艺祖亲戒藩侯恭承大训
　　制置使加职名因任次山属余作贺语有曰尊俎折冲呈赤云之胜气江山如画照黄纸之除书次山称其稳熟又记次山为江西运司判官时丁圭叟应奎以省元为国子録因上书论宦者误国致冦理宗怒其切直罢之出为江西运司榦官与次山实同幕职也次山属余通启曰叩阍言事耸闻葢世之清名赞幕同僚将挹出尘之雅致试共论于心事殆慰满于平生某官南省魁儒东都节士忠义耿耿与日月以争光议论堂堂忤雷霆而不惧顷妖狐之冯社引塞马之饮江通国震惊在廷喑黙公独愤甚请剑以断佞臣士皆奋然折棰而笞羌帅使微片言以防巨蠧则虽百战而无成功阉竖动容觉朝班之增愧月支夺气知中国之有人身虽屈于一时名已加于九鼎姑赞皇华驱驰之画遄归赤墀供奉之班与天子争是非恢宏事业为人材别邪正充扩初心其如爵位之光荣是特名教之余绪某一官尘土十载山林痛饮而读离骚永慨先人之忠愤研朱而防周易欲窥往圣之精微分终老于田庐误见知于台府强加辟置俾佐诹询亦欣逢于伟人遂获聨于王事老韩同慙俎豆于诸公李杜齐名尚丹青于信史次山览之嘉叹曰此乃以散文为四六者正是片段议论非若世俗抽黄对白而血脉不贯者也呜呼知我如此可谓具眼矣予尝与次山言不论古文时文诗章四六但凡下笔铸辞便当以风骨为主若文字有骨气虽精采差减正亦自佳次山大喜此论






　　隠居通议卷二十二
　　钦定四库全书
　　隠居通议卷二十三
　　元　刘壎　撰
　　骈俪三
　　聂侍郎上梁文
　　聂善之侍郎子述建昌人也少与曾文庄公渐同读书于麻姑山刻苦肄习俱成大名文庄公赴绍熙廷对光宗擢为苐二人仕至工部侍郎卒于位年才四十二聂公亦擢世科践敭中外歴都司至法从为四川制帅因张福之乱罢归里晚年以宣奉大夫守赣川列爵至卫郡公富贵寿康当时同郡无匹之者尝自作上梁文数篇文采可观偶得故本谩録于此
　　宝庆三年公在赣重建郁孤台上梁文云千骑居上头节镇素雄于昭信八境见图画台观尤盛于郁孤踞首之穹嶐映虎城之突兀崆峒对耸章贡交流自宇宙便有此山至东坡而增重与风月之无尽藏压西江而独尊骚人墨客相继吟哦车辙马迹争先登览然而年侵屋老基圮栋欹虽天造之絶竒奈人事之弗称傥匪具胸中之丘壑安能领物外之云烟使君于此不凡老子之兴不浅故须出手以遂改图从太守而游行继醉翁亭之集后天下而乐窃愧岳阳楼之碑兹举脩梁盍陈韵语伏愿上梁之后一城和气千里乐郊细民歌舞于春台寒士欢欣于夏屋四并纪盛频繁北海之开尊众乐与同杂沓西园之飞葢文风丕变戎索允安嘉定间公创新居上梁文云陈元龙卧百尺楼夙负功名之志子云有一区宅晚安寂寞之图尽收湖海之豪归逐桑榆之煗定斋主人遭逢过分出处随縁五更三防而入朝久厌承明之直八千余里而溯峡敢辞蜀道之难初心欲济于艰虞何意适丁于变故头头显著步步危机病身空想于狐丘全家几陷于虎口造物独怜其忠赤上恩乃许以生还安行大地之风波只伏通天之肺腑陈力就列不能者止投闲置散乃分之宜归去来兮只欲安身于容膝聊复尔耳可能无地以晒裈旋作鹪鹩巢林之谋庶同燕雀贺厦之喜栖图书以娱老景艺花木以印歳寒灭匃奴何以家为须还好手营莵裘吾将请老宁复遐心聊题六伟之词以资一笑之噱伏愿身心安泰骨肉康宁肻堂收教子之功含饴遂弄孙之乐良辰美景邂逅四并乐歳丰年均沾一饱游山之脚力常健对客之酒量日増鬼神诃禁不祥门戸兴起未艾
　　又作东宅上梁文云结庐南向甘归隠于莵裘规地东荣更诒谋于燕翼为乃翁行乐之所作诸儿栖息之区若个圆成吾事满足定斋主人不才宜弃未老得闲万兵立帐而里吏绕前曽作元龙之梦一水防田而两山排闼每羡野人之居天施斥去之恩神相归来之福一枝定卜百指具宜尚恨无燕坐以接亲朋无隲地以种花木规模防防只可为奉礼太祝之防童穉骎骎便当得防军新妇之配载谋新筑庶可奠居聚国族于斯何须轮奂定男位乎外靡限籓篱往来可当行窝褊迫难论别墅展名画于四壁列怪石于两厢暴法帖则多漫字之碑蓄古琴则学无之谱有客吃常堂之饭无事读来世之书只尔便了吾生舍此宁复多事婆娑正坐君辈敢怀责子之心辛勤有此屋庐肻防束书之力聊题韵语以相工歌伏愿心地清宁脚跟强健饱饭安眠而日日村歌社鼔以年年老景栾曰富贵而与饮食阿奴跄踉无灾难而至公卿子舍发祥孙枝衍庆下泽车欵段马到处闲嬉赤脚婢长须奴勿来相恼鬼无阚室人尽逊耕
　　又作歳寒堂上梁文云结庐在人境幸逃火刼之灾艺木印歳寒添剏草庵之景聊取后凋之意以为晚对之宜定斋主人勇退急流愿为老圃饱尝世味掩鼻腐防之场识破幻尘留眼归鸿之外顷回禄之为变幸灵光之偶存东里西邻无复栋甍之接南贫北富率为瓦砾之场扩地得十亩之余诛茅开三径之所夭桃曼李只得意于春风苍桧緑筠愿定交于晚节荼梅擢秀于雪里橘柚垂实于霜前凡此同盟之人允谓防年之友十年之计种以木培植成隂一日不可无此君弹压俗气修梁载举韵语前陈伏愿饱饭长闲挂冠得请胸中丘壑具山髙水长之风笔下波澜得霜降水涸之妙因孤竹君而识玉版老约赤松子而交黄石公徧防柏树之禅频醉梅花之梦淡交莫逆俗客不来共园公而睹玉尘相将橘隠防麻姑而劈麐脯重説桑田
　　又创一楼其上榜以水月观其下榜以逍遥游混融二教防作一家其上梁文云神仙好楼居欲逍遥于物外水月通禅观又将证悟于胸中合心迹于双清融道释于一致定斋主人在家羽士有髪衲僧跳出呶篮始觉昨非而今是爱穿翻韤肻教人重而已轻手持种树之书身抱灌园之瓮无复万间广厦庇寒士之欢顔且图百尺髙楼敛少年之豪气不为行藏而独倚将随深浅以见机玉京十二阑干分明可到金地三千世界倏忽见前个中落成吾生愿足暂停工斲齐听相歌伏愿境静长春人闲不老凥轮神马徧从尘外遨游心印法灯尽向眼前了彻知有之非无无之非有悟空即是色色即是空挽浮丘袂拍洪厓肩相与共游方之内遭临济喝吃徳山棓孰如防不语之禅纵未能白日升仙也终解立地成佛
　　嘉熙庚子歳公于旴城景徳寺门创一杰阁傃五百罗汉像于其中作上梁文云五百尊石桥大士化身久驻于浄方三千年刼火弥天余烬未还于旧观花甲已经于十稔檀那莫辨于众縁水到渠成山鸣谷应定斋老人来佛果位见宰官身久厌尘縁求出世法无我相无人相天开方便之门学小乘学大乘愿求解脱之路不惮有为之功徳要成无上之因縁阿堵物聚少成多运斤手将勤补拙采山而木客泣伐石而土丁愁伻图告成卜筮协吉开法筵看第一义从浄土入不二门轮奂九霄龙象为之欢喜翚飞万瓦燕雀贺其崇成于以祝当今皇帝之寿龄于以镇南赡部州之世界聊题六律以相百工伏愿佛日光明僧宝坚固为一大事续如来无尽之灯于万斯年增主上在躬之厯病居士消身口意之业善知识结去来今之因阿阇黎朝朝去应縁道场小沙弥个个作承家法嗣风调雨顺从今都是大有年贯朽粟陈到处尽成极乐国防持刼运镇压衺魔公有文十卷号定斋集其孙淮西运使世坚刋本濡须此其集中之一也他作多可观然其仕宦所至颇乏廉称其帅蜀也归装满载由是田宅浸广宝玩充牣屡为台简所攻故公论以此少之
　　冯初心诸作
　　冯景説梦得南剑人自号初心由进士入官歴知连山县通判建昌军开庆乙未贾师宪以枢密便宣抚京湖辟为干辨公事以笺表受知师宪入相力防擢登朝歴清显掌内外制与后村刘潜夫相继代言景説晚进名望在刘公下然刘公文章宿老为工部尚书仅得兼直学士院而师宪擢景説乃至真拜翰林学士知制诰时论以为不公葢景定间也景説有初心玉堂集十六卷掖垣集三十卷板行于时尝见西园傅公谓余曰顷于矩斋曽公馆中见几间有初心二集谩启卷观其一二全不成文章因擿去不复观余窃骇傅公之言以为师宪固不学无术之相然朝廷擢一词臣发帝之制海内具瞻纵非竒材亦何至如傅公所言哉即欲求其藁证验不可得也歳在甲申乃始从曾九华假冯集熟观见其所作严重缜宻事辞饱满亦可谓平正之文所病者层砌堆叠而乏疏畅活动之工比之后村天材宏纵雄浑超卓则诚有不及而谓其全不成文擿置弗视则傅公之言眇之过甚葢傅公老儒交游后村梅亭诸公景説晩进固宜其俛视之然文章绳尺自有定论未容以辈行先后望风轻訾此吾所以欲为平心之论也余编中华黼藻集已悉取初心集之佳者具在而犹有警聨可称者輙列于此贾师宪进书加恩制词有云恭惟茂陵越我穆考前圣后圣一也防之有元大事小事书之俟而不惑坦然示以轨范焕乎其有文章商颂十二篇兹葢得于考父武成二三策实见取于孟轲今余宣乃重光成于五载日月所照罔不尊亲天地之间而大丰美壹是谟烈之佑后亦惟朝夕以辅台予所谓严宻饱满而欠疏畅活动者于此可见矣叶镇之梦鼎免右丞相依前少保授观文殿大学士判福州福建安抚大使制词有曰东海记夜衣之往同州副渭猎之求曰俞汝谐爰置诸右未殚逺业遽动遐心惟三少一请得谢故事以为非大夫七十致事有徳则勿听引年何谓抗疏不移胡宁忍予是自弃朕顾上下之交其志同也而君臣之义如何废之既难反于留行是用华其去位贾师宪明堂加恩制有曰右我穆考格于皇天谟兴唐虞以俟圣人不惑功见河洛号为天运重开今也牺尊在西匏竹在下侑于宗祖交于神只维朕属属如弗胜勿勿乎欲飨粢盛秬鬯尔乃将至治之馨衡紞纮綖尔乃着孔容之侧来马游乎阊阖毕寮从乎昆仑蠁丰融帝五位之时序洗濯铲铗民四方之太和以予敬休得师殖礼率有功而不伐将无官之可酬安南国王该郊祀加恩制有曰服领自治之虽殊周疆之索土宇尔厚矣俾服汉官之仪又曰维天于穆赐朕宏休孝通神明薄四海而皆准南暨声教绥万福以攸同陈昉除史官诰词有曰君子多识前言往行具有典刑圣人所修旧史遗文尚求防趣包恢除端明殿学士签书枢密院事诰词曰春秋王者无外首明一统之经天下大老来归实重五经之本涣敭明命孚验羣工具官包某学积于原而心弥充智酬于变而力弥裕教于齐国本伏生口授之书仪我汉庭皆申生力行之对永肩一节逮事两朝外而云雷之经纶内而日月之献纳所至可纪非道不陈顷往聘者久之乃览辉而至止尔惟训克迈乃训缉熙典学之功朕仪刑有徳惟刑敷绎咸中之庆斯今图小毖之助属采薇之勤于稽仁皇有若臣拯曾以方严之操而陪宥宻之聨尚有典刑矧乃书考四十必攀轨辙寘诸执政二三书殿穹班武经大笔以増西府之重以成南方之强噫敷前人命不大功葢欲图敉宁之事今冲子嗣无遗寿耉尚思稽勤恤之谋克赞庙谟丕昭成效马光祖自建康除防政有曰黄旗紫葢千载南方之强大纛髙牙三命北门之管又曰贤者时人耳目尚见老成执政犹吾股肱式和鬷假姚希得除资政学士有曰大学东防典故西防曾柬知于先帝华至蔑席文贝底席实协赞于冲人江万里知太平州有曰朕综核名实统辑黎元数下恩泽诏书谁与领此亲见郡国守相问所以然又曰不逺帝城尚冀京师之福虽在外服毋忘王室之心嘉与含生之民共由太平坦荡之路吴坚兵部尚书诰有曰王觐为可思见春宫之端寮氏功曰庸峻陟夏官之常伯洪天锡显文阁待制帅潭州有曰承明劳侍从勇辞加璧之招岳牧用词人特重分符之寄莫如南纪用张中军又曰翽翽亦集爰止已半老儒咄咄不相助耶独一选士黄万石殿中侍御史诰有曰遹骏殿中无双之称勿替法筵第一之义万古在前亿世在后惟名节之不磨羣枉俱闭众正俱开尚邦家之有赖章鉴遗表赠官有曰某蚤服官常晚登禁从清要之路老成尚想于典刑黄散之班俛仰已成为陈迹反吾初服怀吾里居何蒹葭之凄凄曰龙蛇之起起惟是窀穸能不防伤邓坰赠光禄大夫诰曰穷化尽数忽擥于遗占隠卒崇终宜优于愍典某履行谦毖涖政廉平有此典刑曾不当于吾世居然梦幻遽已隔于重泉能不防伤可无宠异昔贡禹守经据古山涛舍政自髙皆以老成而拜光禄大夫年弥髙而徳弥邵通国贤之生也荣而死也哀阖棺定矣其追美躅以贲宠章文及翁除尚书郎官行词有曰圆精垂象大微着乎积宿天台帅属武铨剧于列部非夫标清海岱津平水镜则孰能举用资其甄明薄最倚之详致者矣此葢用六朝之体亦一格也南郊卤簿使包恢加恩诰有曰诏招揺钩陈使当兵流星旄而烛电令望舒飞防使奔属杂瑶象以驾龙纷其葳防靡不胖饰参旗来清昼之捷斗衡揭中宵之符琄玉和鸣芸珠绚耀贾似道曾祖母赠魏国夫人诰有曰肇称殷礼咸秩无文时维曾孙之助为歌魏风曰大而婉世比小君之封贾涉封魏王有曰朕肇称殷荐穆卜夏正天子相维辟公假哉皇考乃父厥有成绩纪于太常贾似道生母胡氏加封有曰母以子贵书特书而屡书君为臣纲老吾老而及老知宝庆府麋被监司按发降官诰词曰邵阳我先皇帝潜龙之邦尝选用能太守以尔父【阙】为嘉定直臣尔弟弇亦近世辨吏咨尔往牧亢其家声乃使部使者得以数其过于朕前朕固怃然于此矣削官二列迟尔惟艾
　　以上皆冯集中语禀经酌雅极有本原初不为谬其短处在砌叠全句以求典实之工不知全句太多反伤重滞而无神化之妙作四六自有法度不用全句固不可纯用全句亦不可冯其未知之欤若意脉沈厚风骨苍劲虽不用古人语而自作议论辞意俱到尤为超絶近世惟陆放翁深得此体故其表启独步一时惜乎其不大用也使之当制必能黼黻皇猷以名百世其后惟后村刘潜夫力学陆体故代言之作应用之文皆非时辈能及杨诚斋表笺亦自超出翰墨畦径可讽而诵然病于大竒遂至刻露曽不如陆之深沈浑厚也尝纪戊午己未间景説倅贰旴江时通斋包公启有曰其在暗室屋漏洞洞属属如交神明凡为天下国家磊磊落落若行日月又曰九分君实儿童皆诵其名一个包家鬼神亦落其胆又通陈右司启结句有曰春风坐了三个月愿自进于明道之门黄昏一洗十年肠殆庶几乎后山之学自初学观之亦可谓工矣其如累句之太多何
　　邓季颙所作
　　临川邓季颙林号谦谷冨有文采尝以翰墨见赏于诸公间开庆己未陈华父元桂出守临江以乡里故约季颙与俱凡文墨皆属焉防鄂渚逗渡江右俱警江西制置副使徐有功敏子驻临江华父大合乐以飨之季颙为作乐语甚佳有曰持节督官军次碧嶂清江之列负弩迎使者瞻碧油红斾之辉云云某官通身是胆满腹皆神三十年前为周造士进士一万里外识汉防军将军云云结语云幸有陈平六出计可与相谋吾知徐公百不忧何妨径醉试筑急掺以动杀声此数语竒气拂拂真俊才也口号有曰平生朋友叔知我天下英雄操与君亦自佳句惜省记不全耳其后临江破有功遁华父坚守死节理皇哀其忠赠官立庙泽及二子贬有功于封州季颙逃免后擢进士第客淮帅李祥甫庭之舘中仕至京官后为江西提刑黄东乡震所劾仕不大显识者惜之



　　隠居通议卷二十三
<子部,杂家类,杂说之属,隐居通议>
　　钦定四库全书
　　隐居通议卷二十四
　　元　刘壎　撰
　　经史一
　　姚崇言十事
　　唐宗初即位召申州刺史姚崇欲以为相崇至帝方猎渭滨即召见帝曰公知猎乎对曰少所习也帝説与俱驰逐缓速如防既罢乃咨天下事曰卿宜遂相朕崇知帝大度锐于治乃先设事以坚帝意即佯不对帝恠之崇因跪奏臣愿以十事闻陛下度不可行臣敢辞此一节先儒议之谓姚崇先设十事要君失人臣体愚以为崇所陈十事皆闗系国家大政初无私意君臣交际之初以诚要约他日各践其言克全始终岂非美事又何失体之有今观崇所奏十事曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冒触宪网皆得宠自解臣愿法行自近可乎后氏临朝喉舌之任出阉人之口臣愿宦竖不敢任政可乎戚里贡献自媚于上公卿方镇寖亦为之臣愿租赋外一絶之可乎外戚贵主更相用事班序荒杂臣请戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福光寺上皇造金玉真二观费百钜万臣请絶道佛营造可乎汉以禄莽阎梁乱天下国家为甚臣愿推此鉴戒为万世法可乎帝曰朕能行之崇乃谢翌日拜相封梁国公迁紫微令如上十事皆闗系国体君德之大者真宰相之言使宗始终信用何至启播迁之祸耶非特当时行之有益虽后世明主谨此十事亦足致治而以要君议崇迂矣
　　张良言八事
　　史载汉三秊项羽急围汉王荥阳汉王恐忧与郦食其谋挠楚权食其曰昔汤伐桀封其后于杞武王伐纣封其后于宋今秦失德弃义侵伐诸侯社稷灭六国后使无立锥之地陛下诚能复立六国后世毕已受印此其君臣百姓必皆戴陛下之德莫不向风慕义愿为臣妾德义已行陛下南向称霸楚必敛袵而朝汉王曰善趣刻印先生因行佩之食其未行张良从外来谒王方食曰子房前客有为我计挠楚权者具以郦生语告子房曰何如良曰谁为陛下画此计者陛下事去矣汉王曰何哉张良对曰臣请借前箸为大王筹之曰昔汤伐桀而封其后于杞者度能制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能项籍之头乎曰未能也其不可二也武王入殷表商容之闾释箕子之囚封比干之墓今陛下能封圣人之墓表贤者之闾式智者之门乎曰未能也其不可三也发钜桥之粟散鹿台之钱以赐贫困今陛下能散府库以赐贫穷乎曰未能也其不可四矣殷事已毕偃革为轩倒置干戈覆以虎皮以示天下不复用今陛下能偃武修文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六矣放牛桃林之隂以示不复输积今陛下能放牛不复输积乎曰未能也其不可七矣且天下游士离亲戚弃坟墓去故旧从陛下游者徒欲日夜望咫尺之地今复六国立韩魏燕赵齐楚之后天下游士各归事其主从其亲戚反其故旧坟墓陛下孰与取天下乎其不可八矣且夫楚唯无疆六国立者复挠而从之陛下焉得而臣之诚用客之谋陛下事去矣汉王辍食吐哺骂曰竖儒防败而公事令趣销印此一事世论皆推良善筹防以愚叅详其事有难尽信者且八事之中多汉王所能行如表闾封墓发粟散财寛仁大度之主所优为而谓之不能何也偃革倒戈归马放牛乃灭殷以后事今楚汉相持正是兵锋之交而言及此曽不顾其为迂何也其必不可能者惟有制籍之命得籍之头而其必不可易之论则六国立游士各归事其主此合于理无可疑者余未敢尽信也听言之道当以事观史亦岂尽实録乎○史载髙帝崩陈平自樊哙军驰至宫哭甚哀因奏事丧前吕太后哀之曰君劳出休矣平畏防之就因固请得宿衞中太后乃以为郎中令曰傅教孝惠按是时惠帝甫即位安得有谥今吕后称孝惠即见史之谬误也左传云陈桓公有宠于王正类此○鲁仲连传载魏新垣衍説赵王曰秦欲求为帝赵诚发使尊秦昭王为帝秦必喜且是时昭王在位正谋称帝岂得有諡乎吾故曰史非尽实録也古书患不攷究尔若着意采索折之以理其间可议者何限
　　宇宙快事
　　周瑜蹙曹操谢走苻坚唐庄宗破夹寨周世宗捷髙平皆能以亡为存以危为安以败为胜竒伟英特照耀千古读史至此令人意气飞动宇宙问一大快事也尝欲合此数事类编名之曰古今快意集时一覧观足激懦志其次如韩信破齐赵光武破寻邑刘裕北伐郭子仪见虏王晏球败契丹凡以弱胜强出人意表者皆可附见
　　事防无终极
　　曹氏父子方谋簒汉不知司马懿父子已在其侧葢事会之无终极如此
　　昭烈霸业
　　汉昭烈能不忘刘表而不能不背刘璋此一事未免为盛德之累故坡翁诗曰先主反刘璋兵意颇不义孔明古豪杰何乃为此事璋无得罪于蜀民其亡有足哀者故昭烈之取之也亦迟回不忍及迫于羣言然后图之亦可见天理之在人心矣璋之失在知人不明听言不审法正张松能谋而不用黄泉王累刘巴善谏而不听严顔尽忠而不使其亡宜矣孔明王佐之才至此乃狥诈力者亦以昭烈奔走狼狈无地驻足急欲求止泊处故为此举尔葢昭烈霸业至此而后定
　　汉唐弱主伸法
　　汉唐末造多弱主不足称然如和帝之诛窦宪代宗之诛元载徳宗之贬常衮一时快事殊起人意有英主所不能为者未易以弱主少之也宪之诛于当时尤难
　　生人妇
　　髙宗皇帝尝阅奏案有生人妇三字顾问辅臣时汤思退以博学宏词科进为宰相因对曰生人妇出三国志杜畿上叹其博记今观陈寿魏志杜畿不载正乃裴注中所载魏略曰初畿在郡【魏武帝擢畿为河东太守】被书録寡妇是时他郡或有己自相配嫁依书皆録夺啼哭道路畿但取寡者故所送少及赵俨代畿而所送多文帝问畿前君所送少今何多也畿对曰臣前所録皆亡者妻今俨送生人妇也帝及左右顾而失色
　　先主德量
　　陈寿评蜀先主曰先主毅寛厚知人待士葢有髙祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容己非惟竞利且以避害云此评殊公足以尽昭烈之平生
　　武侯惜赦
　　华阳国志曰诸葛亮为丞相时有言公惜赦者亮答曰治世以大徳不以小惠故匡衡吴汉不愿为赦先帝亦言吾周旋陈元方郑康成间毎见启告治乱之道悉矣曽不语赦也若刘景升李玉父子嵗嵗赦宥何益于治此数语甚伟非惟可见先主君臣论治之懿亦因是知先主与元方康成周旋固有得于儒者之论岂止专于武畧而已哉
　　北地王守节
　　谯周劝后主降邓艾北地王谌怒曰若理穷力屈祸败必及便当父子君臣背城一战同死社稷以见先帝可也后主不纳遂送玺绶是日谌哭于昭烈之庙先杀妻子而后自杀左右无不为涕泣者禅既降魏司马师与之宴爲作故蜀技旁人皆感怆而禅喜笑自若师谓贾充曰人之无情乃可至于是乎虽使诸葛在不能辅之乆全而况姜维耶充曰不如是殿下何由并之他日师问禅曰颇思蜀否禅曰此间乐不思蜀也郤正闻之求见禅曰若王后问宜泣而答曰先人坟墓逺在陇蜀乃心西悲无日不思因闭其目防王复问对如前王曰何乃似郤正语邪禅惊视曰诚如尊命左右大笑以上出汉晋春秋呜呼若谌者可谓忠臣孝子死社稷者矣禅之庸如此何足负荷人言刘景升儿子豚犬以禅方琮抑又甚焉谁谓徳英雄而生子乃若是哉谯周逆贼千古共愤之
　　武侯子孙忠节
　　诸葛亮尝自表后主曰成都有桑八百株田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其言呜呼读孔明此表可谓不负人主矣彼胡椒八百斛者宜其遗臭万世也亮子瞻字思逺景耀六年邓艾伐蜀瞻督诸军至涪拒艾前锋破退驻緜竹艾遗书诱瞻曰若降者必表为琅邪王瞻大怒斩艾使遂战大败临阵死时年三十七瞻子尚叹曰父子荷国重恩不早斩黄皓以致倾败用生何为乃驰赴魏军而死武侯有子有孙如此此所以为武侯欤
　　通鉴帝魏纲目黜魏
　　司马文正公作通鉴于三国帝魏而以呉蜀附之世病其非然其説非始于司马公也朱文公作纲目则黜魏而直以昭烈上继献帝世许其正然其説非始于文公也按陈寿在蜀仕屡见黜父又为诸葛武侯所髠实于刘氏有私憾其着三国志故以魏为帝而指汉曰蜀遂与孙氏俱谓之主通鉴帝魏因寿史尔然夀死未防习凿齿作汉晋春秋起汉光武终晋愍帝以蜀为正以魏为簒谓汉亡仅一二年则已为晋炎兴之名天实命之【晋武帝名炎而后主年号也】其书五十四卷徒见于唐艺文志及宋朝太平御览之目逮仁宗时修崇文总目其书已逸惟晋史载所著论千三百余言大防昭然唐刘知防史通云备王道则曹逆而刘顺宋朝欧阳公论正统主于帝魏其賔客章望之着明统论非之见于国史南渡后张宁公栻作经世纪季直以先主上继献帝为汉而附魏呉于下方纲目黜魏因此诸説尔寿曲笔以报父仇卑蜀特甚凡当时祫祭髙帝以下昭穆制度皆略弗书庆元间有庐陵士人萧常潜心史学谓古以班固史为汉书范史为后汉书乃起昭烈帝章武元年辛丑尽少帝炎兴元年癸未为续后汉书帝纪年表各二卷列十八卷吴载记十一卷魏载记九卷既正其名复择着文之善者并书之别为音义四卷论者谓常着此书殊善惜乎夀疏略于前使常不得追记当时英贤宪章以备见一代之制云
　　周恭帝禅位诏
　　五代开皇纪载恭帝禅位诏与宋朝太祖实録所载无一字同殆史官改易元本乃知尽信书不如无书
　　南唐诸臣死节
　　南唐三主烈祖元宗后主本纪三卷列传自宋齐丘至髙丽十五卷通十有八卷不著作者氏名然考叙论有曰政和中先君会稽公为淮西常平使者又曰乾道淳熈间予游蜀在成都则疑出于放翁陆氏笔也葢陆农师佃曽宦淮西而干淳间放翁以石湖范公辟为成都府通判是以疑之南唐偏方狭境政体柔弱故其书亦浅蹙无以激发人英特壮伟之气独其四十年间忠臣节士相望死国如我祖忠肃公以守寿春死孟坚以力战福州死张彦卿以力守楚州死张雄父子八人以力战溧水死孙忌以奉使不屈死潘佑以直諌不阿死廖居素以直諌不听朝服赴井死李延邹以不草降表死陈裔以不肻降附死胡则以力守江州死俱表表汗青照耀千古而其可恨者则以小国短世不得如张睢阳顔平原大显于世尔书有徐锴传而无徐传不可晓其间有欠厘正修润处暇日尚尽心焉
　　黄石公素书
　　前汉书载张良尝间从容步游下邳圯上遇一老父后五日夜半出一编书曰读是则为王者师后十年兴十三年孺子见济北谷城山下黄石即我也后十三嵗良从汉髙帝过济北果得谷城山下黄石取而宝祠之用是书佐髙帝取天下此说近于恠诞知道君子所不信然良之事业卓冠一代非凡人所能及或者其有所受之也世多指兵书三略为黄石公所之书宋张商英曰非也晋乱有盗发子房塜于玉枕中获此书六篇凡一千三百三十六言上有秘戒不许妄传世所谓素书是也或又谓素书之防即老子道徳仁义礼之说实与道徳经相表里近得其书读之其意虽祖老子其文殊不古雅故不复録而姑载其六篇之名云原始章第一正道章第二本德忠道章第三求人之志章第四遵义章第五安履章第六六篇之中多言修身治国用人之道而不及于兵似与兵法之说不合
　　忠肃刘公死节
　　南唐书载我祖忠肃公仁赡死节甚着与五代史合而叙论乃曰乾道淳熈之间予防蜀在成都见梓橦令金君所藏周世宗除仁赡天平军节度使告身白纸书墨色印文皆如新金君言仁赡独一裔孙卖药新安市客死无后故得之又曰以仁赡之忠天报之宜何如而其后于今遂絶天理之难知如此可悲也夫予阅南唐书至此喟然叹曰误矣按忠肃公既死节诸子中有一子讳赞者周世宗録以为懐州刺史刺史生工曹讳希逖始来南丰葬九陂耆牛头坑工曹生升州通判二府君讳昭葬望市岭侧冷水坑尾坟墓至今存也通判生江楼居士八府君讳元载至予为七世孙谱系俱存然则谓之无后可乎孟子曰尽信书不如无书葢纪载之难如此抑忠臣义士捐躯死国自以己分当然岂计后福者当是时周世宗亲征临城为公所扼多致丧失公宁保后日之不屠城举室必尽戮宁复有后之可觊其幸而不絶者偶然耳臣子固自尽其心而天亦何心臯陶庭坚之不祀邓伯道之无儿报应之理安有定论【陆放翁老学庵笔记言亲见节使告身在金宰处则叙论者即放翁也】
　　稷契
　　世以稷契并称按后稷乃舜时官名弃为之契则臣名也为司徒之官并称不类
　　扬雄传
　　班孟坚作扬雄传末数语抑有味而读者毎忽焉王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上【天禄辟邪二石兽也】治狱使者来欲收雄雄恐不能自免乃从阁上自投下防死莽闻之曰雄素不与事何故在此间请问其故乃刘棻尝从雄学作竒字雄不知情有诏勿问以病免复召为大夫家素贫嗜酒人希至其门时有好事者载酒肴从游学而钜鹿侯芭尝从雄居受其太法言焉刘歆亦尝观之谓雄曰空自苦今学者有禄利尚不明易又如何吾恐后人用覆酱瓿也雄笑而不应年七十一卒侯芭为起坟丧之三年严乆闻雄死谓桓谭曰子尝称扬雄书岂能传于后世乎谭曰必传顾君与谭不及见也凡人贱近而贵逺亲见子云禄位容貌不能动人故轻其书今扬子之书文义至深而论不诡于圣人若使遭遇时君更阅贤智为所称善则必度越诸子矣诸儒或讥雄非圣人而作经犹春秋呉楚之君僭号称王葢诛絶之罪也自雄之没至今四十余年其法言大行而终不显然篇籍俱存以上皆班语详传首言雄少好学不为章句训诂通而已博览无所不见黙而好深沉之思非圣哲之书不好也又曰用心于内不求于外观此则之学岂寻常文墨士哉至传末之辞乃如此则其学亦未足取重当时矣予昔尝观太经虽曰准易何敢望易象山先生谓其乖错隂阳必有所见而云子云之从手不从木今汉书或作木易非是近世建昌守有其姓瑱其名者居婺州其姓从手易岂蜀后裔欤又文章家多用载酒问竒字不知载酒自一事问字自一事也合而用之误矣【按僧一行读太经譔大衍图及义决一卷则太未可轻议也】
　　三尺法
　　西汉杜周传客有谓周曰君为天下决平不循三尺法专以人主意防为狱狱者固如是乎周曰三尺安在哉前王所是着为律后王所是疏为令当时为是何古之法乎注曰以三尺竹简书法律也今人常称三尺法葢本于此
　　司马迁传
　　司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传分散数家之事甚多疏略或有抵牾【牾读曰杵相触逆也又曰抵触也抵牾枝拄不安也牾音吾】亦其渉猎者广博贯穿经传驰骋古今上下数千年间斯其勤矣又其是非颇缪于圣人论大道则先黄老而后六经序防侠则退处士而进奸雄述货殖则崇势利而羞贫贱此其所蔽也然自刘向雄博极羣书皆称迁有良史之才服其善序事理辨而不华质而不俚其文直其事核不虚美不隐恶故谓之实録以上乃汉书司马迁传赞语也其间指摘子长所短极是特未知孟坚所著书果无可指摘者否予闻司马公之序防侠述货殖皆有所激而抑之尚俟深考
　　武五子赞
　　班固赞武五子有曰建元六年尤之旗见其长竟天后遂命将出征畧取河南建置朔方其春戾太子生自是之后师行三十年兵所诛屠夷灭死者不可胜数及巫蛊事起京师流血僵尸数万太子子父皆败故太子生长于兵与之终始云云前辈甚取此论
　　两姑
　　两姑之间难为妇此后周杨忠语忠即坚之父也封隋公忠死坚袭爵是为隋文帝
　　隋之亡国有二
　　致堂胡氏寅曰隋得天下无功无徳特以姿相竒伟葢与萧道成同而其亡国则有二焉一曰隋文以胥吏治国二曰独孤后以妬忌治家如是而已矣然则以胥吏治国者尚其鍳于兹








　　隐居通议卷二十四
　　钦定四库全书
　　隐居通议卷二十五
　　元　刘壎　撰
</div>
    <div class="pagination">
<a href="隐居通议_page12.html">上一页</a><span>...</span><a href="隐居通议_page8.html">8</a><a href="隐居通议_page9.html">9</a><a href="隐居通议_page10.html">10</a><a href="隐居通议_page11.html">11</a><a href="隐居通议_page12.html">12</a><span class="current-page">13</span><a href="隐居通议_page14.html">14</a><a href="隐居通议_page15.html">15</a><a href="隐居通议_page16.html">16</a><a href="隐居通议_page17.html">17</a><a href="隐居通议_page18.html">18</a><span>...</span><a href="隐居通议_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
