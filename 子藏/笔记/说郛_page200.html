<!DOCTYPE html>
<html>
<head>
    <meta charset="UTF-8">
    <title>说郛 - 第 200 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 200 页/共 601 页</h1>
    <div class="content">　　借绯紫佩鱼
　　旧制借绯借紫皆不佩鱼王诏为刑部侍郎上奏云与胥吏无别非所以示观瞻乞与赐服人同佩鱼从之然既许其佩鱼袋则当改其防为借紫金鱼袋借绯鱼袋今尚仍旧衔此有司失于申明也诏化基之孙举元之子终工部尚书享年七十九
　　盗赏不改官
　　旧制县尉捕盗无改官者干德六年三月庚寅诏尉逐贼被伤全火赐绯三分之二者减三选加三阶五分之二者减二选加二阶三分之一者减一选加一阶县令获全火陞朝人改服色余如尉赏身死者录用的亲子弟又诏捕冦立定日限已罹限外之责而终能获贼者与除其罚不得书为劳绩赏罚非不重也若遽令改官亲民则过矣
　　置司理参军
　　今之司理参军五代之马步军都虞候判官也以牙校为之州镇专杀而司狱事者轻视人命太宗皇帝开寳六年七月壬子诏州府并置司防参军以新及第九经五经及选人资序相当者充其后改为司理参军
　　因阙官増进士额
　　国初进士尚仍唐旧制每歳多不过二三十人太平兴国二年太宗皇帝以郡县阙官颇多放进士几五百人比旧二十倍正月己巳宴新进士吕正等于开寳寺赐御制诗二首故事唱第之后醵钱于曲江为闻喜之饮近代于名园佛庙至是官为供帐嵗以为常
　　进士解褐衣绿
　　先是进士参选方解褐衣绿是嵗锡宴后五日癸酉诏赐新进士并诸科人绿袍靴笏自后以唱第日赐之惟赐袍笏不复赐靴
　　堂吏用士人
　　世传堂吏旧用士人吕夷简改用吏人非也太祖皇帝
<子部,杂家类,杂纂之属,说郛,卷四十四上>以堂吏擅中书事权多为奸赃开寳六年四月癸巳诏流内铨于前任令录判司簿尉选谙练公事一十五人补堂后官三年一替令录除陞朝官余上县五月庚辰以姜寅亮任能夏德崇孔崇煦为之此太祖开基立国之宏规也不特此尔冦凖为宰相刑部大理寺三司法直副法直官旧例以令史迁补凖悉用士人景德二年三月诏铨司选流内官一任三考无遗阙者引对试断案授之葢仰体太祖谨重堂后官之意而推广之也然改制之初不能一扫而清之新旧杂用士大夫耻与为伍又三年为任人旡固志旧吏长子孙为世业一齐不胜众楚之咻太祖皇帝美意数传之后寂然无闻是可恨也
　　进士试礼部给公劵
　　逺方寒士预乡荐欲试礼部假丐不可得则宁寄举不试良为可念谨按开寳二年十月丁亥诏西川山南荆湖等道所荐举人并给来徃公劵令枢密院定例施行葢自初起程以至还乡费皆给于公家如是而挟商旅干关节绳之以法彼亦何辞今不复闻举此法矣
　　置递卒代递夫
　　前代邮置皆役民为之自兵农既分军制大异于古而邮亭役兵如故太祖即位之始即革此弊建隆二年五月诏诸道州府以军卒代百姓为递夫其后特置递卒优其廪给遂为定制
　　陞节度使班
　　五季武夫悍卒以军功进秩为节度使者不可数计而班在卿监之下太祖皇帝以节度使受禅遂重其选陞其班于六曹侍郎之上此建隆三年三月壬午诏书也故恩数同执政官而除拜鎻院宣麻尤异焉非宗室近属外戚国壻年劳久次不得为此官此外则殿帅而已前宰执亦时有除拜者崇宁以来始有滥恩其后宦者皆得为之殊失太祖改制之本防矣
　　赐常参官时服
　　前代赐时服惟将相翰林学士至诸军大校而止建隆三年太祖皇帝谓宰相曰时服不赐百官甚无谓也宜并赐之乃以冬十月乙酉朔赐文武常参官时服自后遂为定制
　　知州借绯紫
　　唐制为刺史者并借绯太平兴国二年二月戊戌诏常参官知节镇并借紫防御团练刺史知州借绯候回日依旧服色其服绯人任诸州亦借紫惟军垒则否
　　定试衘官为七选
　　国初假试官乃以恩泽补授不理选限太宗皇帝即位牧伯皆遣子弟奉方物为贺悉以试七选吏部南曹赴调引对始授以官自后假试方得齿仕版矣
　　置参知政事
　　太祖皇帝以赵普专权欲置副贰以防察之问陶谷以下丞相一等有何官谷以参知政事参知机务对干德二年四月乙丑乃以薛居正吕余庆为参知政事不押班不知印不升政事堂曽不思唐朝宰相名色最多若仆射若内史若纳言若参预朝政若同二同三品其为相则均也而为同平章事乃资歴之最浅者自天寳之乱多以资浅者为之而此名一定不易矣谷以儒学见重于太祖而不考前代典故如此此官之设几于宰相之属其后至道元年四月戊子更制令升政事堂知印押班一同宰相仍给班为一其后为相者渐多而参政之权渐轻不得有所可否矣
　　一品缀中书班
　　官制未改之前凡宰执官自为一班独出百官之上虽前宰相以宫师致仕者皆不得与宰执官齿干德元年太祖因朝防见太子师侯益等班次在下乃以闰十二月丙子降诏凡一品致仕曽带平章事者朝防缀中书门下班自后礼絶百僚矣
　　选人给印纸
　　先是选人不给印纸遇任满给公凭到选以攷功过徃徃于己给之后时有更易不足取信太平兴国二年正月壬申诏曰今后州府录曹县令簿尉吏部南曹并给印纸厯子外给公凭者罢之自此奔竞巧求者不得以公凭营私更易改给矣
　　藩镇属州直京师
　　唐末藩镇诸州听命帅府如臣之事君虽或因朝命除授而事无巨细皆取决于帅与朝廷几于相忘太平兴国二年三月右拾遗李翰极言其弊太宗皇帝始诏藩镇诸州直京师长吏自得奏事而后天下大权尽归人主潜消藩镇跋扈之心今长吏初除替满奏事自此始也
　　常参官衣绯绿
　　旧制品官服绯紫者皆以品格故选人久次多服绯紫京朝选转之速者反多服绿太平兴国六年十一月冬至郊祀赦文令常参官衣绯绿二十年于吏部投状具履歴以闻始以实歴后以应格者少改用莅事日为始遂为定制
　　革带之制
　　旧制中书舍人谏议大夫权侍郎并服黑带佩金鱼霍端友为中书舍人奏事徽宗皇帝顾其带问云何以无别于庶官端友奏非金玉无用红鞓者乃诏四品从官改服红鞓黑犀带佩金鱼今武臣大使臣以上红鞓不知何所从始也国初士庶所服革带未有定制大抵贵者以金贱者以银富者尚侈贫者尚俭太平兴国七年正月壬寅诏三品以上銙以玉四品以金五品六品银銙金涂七品以上并未常参官并内职武官以银上所特赐不拘此令八品九品以黑银今世所谓药点乌银是也流外官工商士人庶人以铁角二色其金荔枝銙非三品以上不许服太宗特新此銙其品式无传焉其后毬文笏头御仙又出于太宗特制以别贵贱而荔枝反为御仙之次虽非从官特赐皆许服初品京官特赐带者即服紫矣鞍辔之别亦始于太宗时太平兴国七年正月诏常参官银装鞍丝绦六品以下不得閙装仍不得用刺绣金皮饰鞯未仕者乌漆素鞍则是一命以上皆可以银装鞍也近嵗惟郡太守犹存银装丝绦之制此外无敢用者若乌漆则庶人通用而鞍皮之巧无所不至其用素鞍者鲜矣
　　臣庶许服紫袍
　　国初仍唐旧制有官者服皂袍无官者白袍庶人布袍而紫惟施于朝服非朝服而用紫者有禁然所谓紫者乃赤紫今所服紫谓之黑紫以为妖其禁尤严故太平兴国七年诏曰中外官并贡举人或于绯绿白袍者私自以紫于衣服者禁之止许白袍或皂袍至端拱二年忽诏士庶皆许服紫所在不得禁止而黑紫之禁则申严于仁宗之时今虏中之服乃是国初申严之制此理所不可晓也
　　僚属拜长官
　　太祖皇帝收藩镇之权虽大藩府不敢臣属其下使之拜伏于庭而为小官者亦渐有陵慢其上之意咸平五年五月壬戌知开封府冦凖极陈其不可乃诏开封府左右军巡使京官知司录诸曹参军知畿县见知府并庭参设拜自后诸州选人并拜于庭故老泉上书亦尝言之不知此礼废于何时
　　进士免解
　　进士旧无免解之条咸平二年六月丙戌诏贡举应三举人并免取解若三举连中则是九年三举不连中则有二三十年者不若限以十八年之为均平也若四举连中则亦罕有不为滥矣
　　远宦丁忧不解官
　　国初士大夫往往久任亦罕送迎小官到罢多芒屦策杖以行妇女乗驴已为过矣不幸丁忧解官多流落不能归咸平二年三月甲戌诏川峡广南福建路官丁忧不得离任圣主端居九重而思虑至此则从宦远方者不至于畏惮而不敢往祖宗仁厚之泽大抵如此其后以川峡距京师不甚远至景德二年三月复听川峡官丁忧惟长吏奏裁
　　尉司不得置狱
　　尉职警盗村乡争鬭惮经州县者多投尉司尉司因此置狱拷掠之苦往往非法咸平元年十月己丑有诏申警悉毁撤之词诉悉归之县葢后生初任未歴民事轻于用刑县令权轻不能制服民受其殃此令一行至今无敢犯者
　　吏铨主事用选人
　　铨曹吏人奸弊最甚掌铨者虽聪明过人皆不能出真宗朝有以为言者咸平三年十二月丁未诏选判司簿尉充吏部流内铨南曹主事所以重士大夫之选其视待流外者霄壤不侔矣



　　燕翼贻谋录卷二
　　定迁秩之制
　　国初三嵗郊祀士大夫皆迁秩真宗即位孙何力陈其滥乞罢迁秩之例仍命有司考其殿最临轩黜陟咸平四年四月方颁行自后士大夫循转颇艰
　　礼闱禁怀挟
　　国初进士科塲尚寛礼闱与州郡不异景德二年七月甲戌礼部贡院言举人除书案外不许将茶厨蜡烛等入除官韵外不得怀挟书策犯者扶出殿一举其申严诚是也而元丰贡院之火死者甚众则是法不行也
　　举人命题
　　又试塲所问本经义疏不过记出处而已如吕申公试卷问子谓子产有君子之道四焉所谓四者何也荅曰对其行己也恭其事上也敬其养民也惠其使民也义谨对试卷不誊录而考官批于界行之上能记则曰通不记则曰不十问之中四通则合格矣其误记者亦只书曰不而全不能对荅曰对未审谨对虽已封弥而兼采誉望犹在观其字画可以占其为人而士之应举者知勉于小学亦所以诱人为善也自誊录之法行而字画之缪或假手于人者肆行不忌人才日益卑下矣行卷之礼人自激昻以求当路之知其无文无行乡闾所不齿亦不敢妄意于科举使古意尚存则如章子厚者岂容其应进士举乎
　　进士第一人给金吾前引
　　旧制进士首选同唱第人皆自备钱为鞍马费而京师游手之民亦自以鞍马候于禁门外虽号廷魁与众无以异也大中祥符八年二月戊申诏进士第一人金吾司差七人导从两节前引始与同列特异矣进士考试差官属之转运使惟许本路差官大中祥符八年二月乙卯诏本路阙人即报邻路差
　　纳粟补官
　　纳粟补官国初无天禧元年四月登州年平县学防郑巽出粟五千六百石振饥乞补第巽不从晁逈李维上言乞特从之以劝来者丰稔即止诏补三班借职【今承信郎】自后援巽例以请者皆从之然州县官不许接坐止令庭参熈宁元年八月诏给将作监主簿斋郎助教牒募民实粟于边此古人募民实粟塞下遗意也因记淳熈间诏以旱故募出粟拯民二千石补初品官而龙舒一郡应格者数人郡以姓名来上孝宗皇帝疑而不与仲父轩山先生力谏以为失信于人恐自后歉岁无应募者孝宗亟从之已而应募者众
　　谪官不得荐举
　　旧制朝臣监司因事谪官多为监当虽在贬所犹以前任举官言者以为无以示贬抑之意天禧元年五月壬戌始制因罪监当不得举官充知县朝臣不得举本州幕职官前朝贬谪虽重叙用亦骤未闻其黜免而置之闲地也王安石一时私意贻害无穷罪不胜诛国犹为其所误而况士大夫乎
　　増百官俸
　　国初士大夫俸入甚微簿尉月给三贯五百七十而已县令不满十千而三之二又复折支茶盐酒等所入能几何所幸物价甚亷粗给妻孥未至冻馁然艰窘甚矣景徳三年五月丙辰诏赤畿知县已令择人俸给宜优自今两赤县月支见钱二十五千米麦共七斛畿县七千戸以上朝官二十千六斛京官二十千五斛五千戸以上朝官二十千五斛京官十八千四斛三千户以上朝官十八千京官十五千米麦四斛三千戸以下京官钱十二千米麦三斛是时已为特异之恩至四年九月壬申诏曰并建庶官以厘庶务宜少丰于请给以各励于廉隅自今文武官月请折支并给见钱六分外任给四分而惠均覃四海矣
　　贡士得赎罪
　　旧制士人与编氓等大中祥符五年二月诏贡举人曽预省试公罪听收赎而所赎止于公罪徒其后私罪杖亦许赎论
　　复置封駮司
　　唐朝职掌因五季之乱遂至错乱或废不举给事中掌封駮不可一日无皇朝淳化四年太宗皇帝推考废职始于唐末乃命魏庠柴成务同知给事中未几银台通进司为封駮司真宗咸平四年七月吏部侍郎知封駮司陈恕乞铸印命取门下印用之因改其名为门下封駮司
　　摄太祝不许同正员
　　国初五品以上任子有陈乞摄太祝者虽班初品选人下然不一二年经营巧求即同正员是与侍从奏补无以异也至道二年四月乙未太宗皇帝深惩其弊乃诏五品以上任子悉同学究出身不许摄太祝自后京选判然巧求者无所容其奸
　　伎术官不得拟常叅官
　　应伎术官不得与士大夫齿贱之也至道二年正月申严其禁虽见任京朝遇庆泽只加勲阶不得拟常叅官此与书学画学筭学律学并列于文武两学者异矣
　　三班任广南免短使
　　王师初下广南北人畏瘴疠无敢徃者虽武臣亦惮之后有武臣自广南替回陈乞免短使者铨部以闻大中祥符八年七月辛亥始诏三班使臣任广南差遣替囘并免短使遂以为例
　　金银价钱
　　祖宗立国之初崇尚俭素金银为服用者鲜士大夫不以侈靡相胜故公卿以清节为高而金银之价甚贱至东封西祀天书降天神现而侈费寖广公卿士大夫是则是效而金银之价亦从而増故大中祥符八年十一月乙巳真宗皇帝览三司奏乏银支用问辅臣曰咸平中银两八百金两五千今何増踊如此然不知是时其价若干也葢上以为重则下竞趋之求之者多则价不得不踊咸平距祥符十数年间世变已如此况承平日久侈费益甚沿袭至于宣政之间乎是宜价日増而未已也
　　沿江货务
　　国初沿江置务收茶名曰货务给卖客旅如盐货然人不以为便淳化四年二月癸亥诏废沿江八处应茶商并许于出茶处市之未几有司恐课额有亏复请于上六月戊戌诏复旧制六飞南渡后官不能运致茶货而货务只卖茶引矣
　　考课院更名
　　皇朝吏铨不曰尚书吏部而曰考课院其上着京朝官幕职州县官以别之淳化四年二月丙戌诏改考课京朝官院为审官院考课幕职州县官院为考课院而总谓之流内铨云
　　置登闻检鼔院
　　唐有理匦使五代以来无闻太宗皇帝淳化三年五月辛亥诏置理检司以钱若水领之其后改曰登闻院又置鼔于禁门外以达下情名曰鼔司真宗景德四年五月戊申诏改鼓司为登闻鼓院登闻院为检院应上书人并诣鼔院如本院不行则诣检院以朝官判之判院之名始于此
　　置审刑院于禁中
　　大理寺奏案刑部审覆奏而行之太宗皇帝虑刑部大理寺吏舞文巧诋特置审刑院于禁中以李昌龄为之中覆下丞相必又以闻始论淳化三年八月己夘诏行之谨重人命如此自官制改并归刑部不复有中覆矣
　　复百官次对
　　唐百官入阁有待制次对官德宗兴元中日令常参官三两人奏事后唐天成中废待制次对官五日一次内殿百官转对长兴二年停晋天福七年复汉干祐二年陶谷奏罢之淳化二年十一月丙申太宗皇帝再复旧制诏百官次对每日两次
　　淳化贡举人数
　　诸州贡士国初未有限制来者日増淳化三年正月丙午太宗命诸道贡举人悉入对崇政殿凡万七千三百人时承平未久也不知其后极盛之时其数又几倍也
　　严禁蒱博
　　世有恶少无頼之人肆凶不逞小则赌博大则屠牛马销铜钱公行不忌其输钱无以偿则为穿窬若党类颇多则为刧盗纵火行奸杀人不防其微必为大患淳化二年闰二月己丑诏相聚蒱博开柜坊屠牛马驴狗以食私销铜钱为器用并令开封府严戒坊市捕之犯者定行处斩隐匿不以闻与同罪所以塞祸乱之源驱斯民纳之善也其后刑名寖轻而法不足以惩奸犯之者众尝怪近世士大夫莅官视此三者为不急之务知而不问者十常七八因诉到官有不为受理者是开盗贼之门也毋乃不思之甚乎
　　许封本生父母
　　皇朝以孝治天下笃厚人伦子之出继他位者得封赠其本身父母此前所未闻也李昉为宰相上言臣叔父超故任工部郎中集贤殿学士叔母谢氏故陈留郡君是臣本生父母臣不报罔极之恩为名教罪人今郊祀覃恩望与追荣太宗皇帝嘉之淳化四年二月乙丑诏赠超为太子太师谢氏郑国太夫人然此犹因昉有请而从之也至真宗天禧元年八月辛未诏文武陞朝官父不在无嫡母继母者许叙封本生父母则四海之内均沾宠惠虽于古礼违悖亦忠厚之至也
　　为出母服
　　士大夫之家不幸出妻为之子者非其亲生犹可不服茍其所亲生而视之恝然则非人类矣张永德父頴先娶马氏生永德为頴所出永德知邓州于州廨作二堂左继母刘氏居之右马氏居之不敢以出母加于继母永德事二母如一人无间言时大臣母妻皆得入谒刘氏存日马不敢同入禁中刘氏卒马始得入谒太宗劳问嘉叹封莒国太夫人此可为人子事出母之法仁宗景祐三年九月集贤校理郭稹乞为嫁母服诏两制御史太常寺礼院议诏自今并许解官申心丧
　　褒前贤后
　　前代名贤之后累圣褒表最显著有四人一曰狄梁公仁杰二曰张曲江公九龄三曰段太尉秀实四曰郭汾阳王子仪真宗景德三年正月丙戌张公九世孙元吉诣阙献明皇墨迹并张公写真告身诏以为韶州文学大中祥符四年八月丙辰以段公孙亮为三班借职仁宗天圣六年七月张公九世孙锡又以公告身并明皇批荅来献补试国子四门助教庆厯三年三月壬辰诏以狄公孙华州明法狄国賔为本州助教四年正月丙戌以郭公裔孙元亨为永兴军助教元丰五年四月复以段公八世孙文酉为陇州助教复其家国家非靳一命于先贤也谨惜名器虽贤者犹尔况亵用之乎
　　禁侈靡
</div>
    <div class="pagination">
<a href="说郛_page199.html">上一页</a><span>...</span><a href="说郛_page195.html">195</a><a href="说郛_page196.html">196</a><a href="说郛_page197.html">197</a><a href="说郛_page198.html">198</a><a href="说郛_page199.html">199</a><span class="current-page">200</span><a href="说郛_page201.html">201</a><a href="说郛_page202.html">202</a><a href="说郛_page203.html">203</a><a href="说郛_page204.html">204</a><a href="说郛_page205.html">205</a><span>...</span><a href="说郛_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
