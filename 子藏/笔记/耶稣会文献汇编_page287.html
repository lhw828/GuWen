<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 287 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 287 页/共 368 页</h1>
    <div class="content">客问：人死後，如同灯火吹乌，样边讲，还有灵魂来受赏呢？
答话：人与禽兽来分别，就係因为人有灵魂。这係真神上帝畀倒嘅，唔单止有知觉行动，兼且晓分别善恶。灵魂在完身，好比人在屋噔，若係灵魂离开，其完身必定哙坏，但係其灵魂，永久都在。设若讲人死开，灵魂就灭，行善嘅人，有乜嘅益呢？行恶嘅人，有乜嘅害呢？係咁样就唔当行恶更过好。早时颜回行善，佢好短命；盗跖行恶，其命好长。若使係冇灵魂，有那侪肯学颜回嘅样呢？或者话，其名流芳百代。但係人死归土，纵使得倒极好嘅名声，也冇帮助生前嘅辛苦。兼且行善多受艰难，翻下转行恶得倒快乐，死又冇报应，时纵人行恶吗？故所以话，灵魂断唔灭得，然後天网冇的疏漏。世人唔知灵魂嘅报应，故所以行善，就望报在肉身；又望报在子孙。但係唔应验过多，所以阻隔其善心，佢就敢任意行恶，满下都係唔顾灵魂嘅过失。
第二十一节 神人鬼之别
客问：世间人时常有讲，人死就变鬼，鬼又可以变转人来，唔知係真唔？
答话：神、人、鬼三样，世间人好多唔明白，就来紊乱佢。因为天差与魔鬼，满下係冇形冇样。上帝唔曾造人以先，先造天差来服役，爱听上帝嘅命令，好比一国之中，该等朝臣一样。其中有只才能本事极广究，其名就喊做撤但，佢自家倚恃其才能本事，就生出骄傲嘅心，合就一党人，来忤逆上帝。在後上帝将这一党骄傲天差，预备责罚落地狱，受永远嘅苦，今下喊魔鬼该等就係啰。另外该待唔曾忤逆上帝，时常在上帝左右，永享天堂真福，今下称佢天差该等就係啰。上帝自责罚魔鬼以後，正造人类，如同上帝自家嘅像一样。男人名亚当，女人名夏娃，造成肉身，吹等生气畀佢，又赐灵魂添，使佢在这世间，虔心服事上帝，修德行善，然後正准佢到天堂，享永久嘅福，即係今下称人嘅灵魂就係啰。若使在世问背逆上帝，服事魔鬼，行凶作恶，死後必下地狱，与魔鬼同受永苦，唔可以再做人，这就係天差，人嘅灵魂，与魔鬼嘅来历，唔好閗多来紊乱佢。
第二十二节 真神许魔鬼在世
客问：魔鬼既然係害人，真神做乜嘅唔禁佢落地狱。前时看倒行邪术嘅人，做等极出奇嘅事，唔係魔鬼帮助佢来讲，人断冇本事来做，可见魔鬼在世间乘机会来诱惑人，係咁样做乜嘅唔禁止佢呢？
答话：魔鬼受罚嘅日期唔曾到，故所以上帝准佢暂时在世间，又在空中游行来试炼人。或者从邪从正，或者行善行恶，这係样边解呢？因为世间人，好多唔信鬼嘅，有时鬼藏人身，行出奇异嘅事。使人信鬼实在係有，尊佢敬佢，做其奴仆，任佢欺骗，既然知有鬼。必定知有神，故所以鬼可以使人寻究真神嘅来由，这係第一件。若係知天差逆命，变做邪鬼来受永远嘅刑，使人类唔敢逆命犯罪，知善恶有报应，这係第二件。好比炼善人嘅德，与火炼金噔，越炼越真，俗语有话，“家贫见孝子，世乱识忠臣。”世界冇魔鬼诱惑，样边见得出崇善，这係第三件。好比兵与贼来交战，打赢贼侪，应当得赏；若使与贼同党，顺服贼侪，应当责罚。魔鬼虽然想诱惑人犯罪，唔可以勉强人为恶，祸福係由人自家招倒。况且真神帮助人敌魔鬼，又特事畀福音真理，教导样边打赢魔鬼，故所以吾等，做上帝军兵，在生一世，务要打赢魔鬼，制胜自己嘅私欲，复礼来行仁爱，直行天堂嘅路，时时警醒祈祷，免至畀佢诱惑，翻下转，得得永生嘅福倒。
第二十三节 赏恶罚恶之公义
客问：真神既然係至公道、至仁义，有义必然赏，有恶必然罚。样边讲，世间嘅人行善侪，一世都受苦；恶人一世都享福，係咁样颠倒错乱，真神嘅公义在那呢？
答话：行善嘅人，必然受赏，行恶嘅人，必定受罚，这係一定嘅道理，唔使思疑。《书经》有讲：“惠迪吉，从逆凶，惟影响。”意思係话，顺善嘅人就吉，从逆嘅人就凶，好比影跟该只形样噔，如同响连紧声音一样。又话，“天道福善祸淫，作善降祥，作恶降殃。”意思係话，上帝用至公义嘅心来待人，设使行善嘅人，必然得福，行恶嘅人，必定得祸，这就係赏善罚恶嘅理，永久唔可以改换。爱知真神赏罚，唔係在人生前，係在人死後，用其公义审判。若使人心思说话行为，全完合真神主意，又唔曾犯诫命，正可以话得係真善；设使有一的唔合，也唔算係真善。因为人说话行为，至紧要爱尽善，又冇一的缺乏。今下世上该等人，时有全善嘅人吗？故所以好多事情，吾等作为善事，上帝翻下转看为恶事，因吾等独独看人外貌，唔识得人嘅内心，但係上帝就知。好比今下世间该等人，虽然其罪恶极大，或者有些须小善，也就当有小报，看世上嘅荣华富贵，算唔得係真福，因为唔可以久享，虽然享到一百岁，一死就冇。上帝因暂时嘅小善来赏佢，死後用地狱嘅永苦，责罚恶人嘅重罪，时唔係真神嘅公义吗？又今下世上嘅人，虽然至良善，也有些须小过，当爱受小小嘅责罚。当生前嘅灾难贫穷，唔得係重责罚，虽然受责罚到一百年，一死就冇。上帝因暂时嘅小苦，责罚善人嘅小过，死後用天堂嘅永福，报善人嘅功德，时唔係真神嘅公义吗？故所以恶人生前安乐，死後佢就受苦刑；善人生前贫穷，死後安乐享福。世间人唔明白赏罚嘅公义，唔知祸福嘅真假，閗多怨上帝唔公义。殊不知如同玉石噔，唔雕琢佢，唔成器皿。又好比人唔学，唔知理义。可见冇劳心，唔可修德；唔经过苦楚，唔可以成功。设使冇功冇德，想求天堂真福，像人唔学武艺，唔读诗书，就想得功名，时咁样可以求得倒吗？如同吾等，既然做耶稣门生侪，在这世界上，传扬主嘅道理，也好多摆受人咒骂，好多摆畀人拒逐，好多摆受人羞耻，好多摆畀人无辜受苦。独独时常忍耐，自细到老，都照主嘅道理来行，就可以得得天堂公义嘅报赏啰。
第二十四节 上帝不遽罚恶人
客问：恶人在世间，屡屡害善人，上帝既然係至公至义，做乜嘅唔灭开该等恶人，来代善人报雠呢？
答话：上帝虽然係至公至义，又至仁至慈，赏罚就用公义，拯救就用仁慈。上帝有好生嘅德，通世界人物各样，满下上帝所生，这就係仁慈嘅用心。人类嘅灵魂有赏罚，这也係上帝公义嘅心。但係上帝用仁慈待人，虽然有恶人，也宽待可怜佢，即係想佢悔罪改过，使其灵魂得救。殊不知这等恶人，唔晓改过行善，虽然有真道来教导，佢也唔肯信从，至到死唔晓改，上帝用公义心责罚佢。设使责罚在生前，狂怕损害善人。样边讲呢，因为好多做亚爸行恶，但係其孻子行善，若使灭开其爸，其孻子就哙成做孤子，冇好倚靠。又有等做孻子侪行恶，其爸就善良，若使灭开做孻子侪，其爸就哙冇人服事，来供养佢。也有好多做人丈夫侪行恶，但係其妇女良善，若使责罚灭开其丈夫，做妇女侪就成做寡妇，也十分可惜。好比掹稗，就哙损害禾苗；挑筋，就哙损害肉。故所以爱等禾苗与稗，同下生长，收谷入仓当时，将该等稗，正来烧开佢，可知上帝仁义两全，咁样看起来，人就爱快快醒悟，改恶行善，诚心服事上帝.倚靠救主，使自已灵魂得救就係啰。
第二十五节 贫富不可均
客问：上帝至公至义，做乜嘅唔将世上嘅财帛，均分畀世间人，使倒侪侪一样，冇穷富嘅分别，时係咁样唔好吗？
答话：上帝生人，有穷有富，正成世界。也使人修心行善，用穷富来报赏佢。若使佢当财主侪，其心仍然行恶，又骄傲人，欺骗善人，唔合道理嘅事，样样都去做，係咁样来讲，虽然佢财主，也哙变做穷人。若使佢係穷人，其心肝紧行善嘅念头，说话行为，极合道理，又悭俭勤力，冇事懒惰，係咁样来讲，虽然佢係穷人，也哙变财主。俗语有咁样讲，富贵轮流转，时有冇报应吗？因为上帝畀肉身吾等，也有耳朵眼珠手脚，又有心思知觉，有谋生嘅智慧。世界上也分别好多样人，或者读书人，或者耕田，或者做工，或者做生理，各侪做各侪嘅职业，也还有各样谋生嘅术艺，所争人做唔做唔止。设使上帝生人满下做财主佬，还有那侪去做工，有那侪去耕种。冇人做工，该等日用器具，从那里来；冇人耕种，该等米谷在那里来呢？係咁样，冇器具用，冇人耕种，满下人也哙变做禽兽啰。设使上帝生人□□满下贫穷，想做工侪，冇那里好做，也冇那里好赊借，世界人满下也好困苦凄凉。故所以上帝生人有穷有富，使倒互相帮助。财主侪得穷人嘅力，贫穷侪得财主人嘅钱财，一侪劳心，一侪劳力，两样唔可以缺，时好均分财帛畀人吗？况且上帝造人，如同瓦师傅造器具噔，有等粗，有等幼，有等大，有等小，各有各样使用。係咁样，时可以怨恨造倒唔同样吗？设使都有人怨恨，别侪就哙话佢冇见识。可见上帝造人，有穷有富，时可以怨恨上帝吗？咁样看起来，人生在世间，或者当顺境，或者当逆境，或者贫穷，或者财主，满下係上帝嘅主意。可知人爱听上□帝命令来行，时时关心道理，唔好忧愁贫穷，係咁样，可以入耶稣嘅教啰。
第二十六节 耶稣胜过圣贤
客问：耶稣係外国嘅圣贤吗？中国嘅圣贤係一样吗？
答话：耶稣两只字，即係救世嘅意。因为上帝赐独生子，下世间救人，故所以安其名耶稣，比圣贤更过尊贵。查考其才能、教门、功德，就可以知得。先行将其才能来查考下。在《圣经》有写倒：佢所行嘅灵迹，即係医病、逐鬼、喊死人翻生样事。耶稣一生，与真神嘅智慧见识一样。讲论圣贤人，虽然有出乎人类嘅知识，超脱人群嘅才能，到底都係做世上嘅人，其该智慧见识有限，还有好多紧要嘅道理，满下唔明白，故所以贤唔可以与耶稣比得。又将教门来谈论下。圣贤嘅教门，仅可教人修身、齐家、治国，三纲、五伦、五常、（修身嘅意思，即係洁己，或好或恶，时常爱小心行为。）（齐家嘅意思，即係行正伦常嘅道理，笃实恩爱仁义。）（治国嘅意思，即係自已行倒有德行模样，立倒有道德标准，畀人学样。）（三纲嘅意思，即係君臣、父子、夫妇因为君主侪，係做臣子嘅头脑；做亚爸侪，係孻子嘅头脑；做丈夫侪，係妇女人嘅头脑。）（五伦嘅意思，即係父子有亲、君臣有义、夫妇有别、长幼有序、朋友有信。）（五常嘅意思，即係仁、义、礼、智、信。）这咁多样，不过係处己待人。与及眼前嘅事，唔曾讲明服事真神；与来生嘅事，好比赎罪、复活、审判、永福、永祸，满下唔曾有讲，故所以唔得完全。因为圣贤所讲嘅理，耶稣既然讲明白；圣贤唔曾讲嘅理，耶稣满下也讲明。係咁样，圣贤唔可以与耶稣比得。又将功劳德行来比较下，讲论圣贤嘅功劳德行，不过係将其道理，教本国嘅人，佢自己亲身引带人行善，唔可以用其自家嘅身，救人脱罪，使人成圣洁，来救人嘅灵魂。但係耶稣用其道理，教通天下嘅人，唔单止亲身引人行道，更过牺牲其生命，赎人脱罪，使人灵魂得救；又行好多神迹异能，好比发出一句说话，使盲眼人看得倒、耳聋人听得倒、哑嘅晓讲说话，跛脚嘅哙行走、病侪即时平安、死嘅晓翻生、海浪也话得佢平静。这等奇事，圣贤做唔来，耶稣屡屡係咁样做。耶稣所行神迹，唔同他人行邪术，唔係在暗中来做，係在众人面前来行；唔係用法术来做，係用神嘅大权能来行；也唔係为名为利，唔係想人来惊狂出奇，佢係想人知，佢实在係救世人。可见耶稣尊贵过万国嘅圣贤吗？
第二十七节 耶稣的牺牲救赎
客问：耶稣既然係真神嘅孻子，做乜嘅被人钉死在十字架呢？
答话：为赎人脱罪，古今人，满下有罪，应当受真神责罚。有人想立其功劳来补其过失，就唔知恶多善少，正改开前日嘅罪愆，又有後日嘅过失。若使一世都尽本分，也无分外嘅馀功。好比欠人旧债，唔曾还，在後虽然有现银交易，唔欠分毫，也唔话得唔欠人嘅债。或者话，人有罪赦就赦，唔赦就罚，做乜嘅使耶稣代人赎罪呢？嗳哟！汝唔知真神係像人嘅君王，又如同人嘅亚爸噔，若使孻子有罪，即时就灭开佢，就失开做亚爸嘅恩情；子民犯罪，满下赦免佢，就失开做君王嘅公义。故所以耶稣赎人脱罪，係恩义两件全完。早时希腊国有只君王，佢责罚其太子咁样话，吾既然出里告示。犯我律法来行奸淫侪，就挖开其对眼珠，唔赦免其罪。今下汝既然犯倒这条律法，若使照正律法来定尔罪，吾又唔忍心；倘係徇情偏心来待汝，又样边来立法呢？汝自後如果悔罪改过，吾就自家挖一只眼来待汝，又出命挖太子一只眼珠添。太子感激其爸嘅恩爱，改过自新。到底佢也做君主，天亚爸待吾等，也係咁样。可惜吾等怕唔晓学这只太子嘅样，晓悔罪改过。另外有好多忠心嘅臣人，殉国难来死，後人也仰慕佢，何况耶稣殉万世万国嘅难。兼且自古以来，各国嘅人，满下用牺牲献祭，表明赎罪嘅意思。或者咁样话，牺牲係用佢来祀鬼神。殊不知汤王该时，有七年大旱天，佢就剪发断爪，用身做牺牲，时唔係代罪来求免人嘅灾难吗？可见汤王独救一国人嘅灾难，何况耶稣献身做罪祭，完赎罪嘅事，钉死在十字架上，係咁样，就係救万世万国嘅人，做赎人脱罪嘅祭啰。
第二十八节 信耶稣的凭据 
客问：耶稣死开，在後三日翻生，这件事，唔知係实在唔？
答话：旧约书离耶稣千几年，或者几百年，先知师由真神默示，加先讲出救世主降生在那里地方，係乜嘅人子孙，又讲及佢在世被人害死，翻生上天，满下应验在耶稣身上，这係第一件信佢实在嘅。真神狂怕人唔明赎罪嘅理，使人历代献牛羊做赎罪祭嘅影，等到真赎罪嘅形样，来这世间以後，耶稣献其身做生活嘅祭，如同赎罪嘅羔羊噔，这係第二件信佢实在嘅。等到耶稣翻生上天，吩咐门徒传扬翻生嘅证据，门生就被人打骂害迫，设使唔係亲见确实，样边样还有咁坚心来做证呢？这係第三件信佢係实在嘅。犹太人因嫉妒来杀耶稣，门徒时常证佢有钉死救主嘅罪，到今下其国子孙，满天下都有，这係第四件信佢係实在嘅。新旧约两本书，记好多邻国交涉嘅事，今下查考邻国嘅史记，满下相同证据，这係第五件信佢係实在嘅。新旧约所记耶稣各样事迹，今下多人往犹太国，查考古迹，到今下还在，这係第六件信佢係实在嘅。西人踪迹遍天下，凡各国一事一物，也都留心查考，若使耶稣道理唔係真实，样边讲唔拣择别教，独係拣倒耶稣嘅教？这係第七件信佢係实在嘅。西国律法师，虽然极细微嘅事，佢也详细查察新旧两约圣书相隔千几年，经过几十人笔记，细查其书，满下相同，这係第八件信佢係实在嘅。当时门徒仅可一百二十人，满下係卑微嘅人，兼且遭好多害迫，唔係耶稣在天保护，样边传扬到通天大下？这係第九件信佢係实在嘅，今日奉教嘅人，满下尊重圣教，无一的可以嫌弃，还狂怕人力唔够，唔晓坚心守稳，又教其子孙爱入圣教，这係第十件信佢实在嘅。泰西各国信耶稣之後，满下日见日进步，可知其教化有能力。这咁多不过大略述出，还有好多事迹，载在新约书做凭据，人人可以共下信佢嘅。
第二十九节 领洗礼的意义
客问：信耶稣教道理就够啰，样边讲又爱领洗礼正可以入教呢？
答话：罪人悔改，必定爱尊耶稣嘅命领洗礼，表明做耶稣嘅门徒。如同叛逆嘅子民噔，必定尊律法改装，认做皇帝子民。故所以耶稣佢有话，信佢来领洗礼侪，就得救；唔信侪，将来定罪。受洗嘅意思，表明与耶稣同生同死，共下成做一会，非係结党，唔係为名为利，竟係为自家嘅灵魂，广传耶稣嘅道理，耶稣吩咐人入教，其意思十分广阔，不过大约来讲下：一则加增人嘅知识。因为人像细子噔，无乜嘅见识，最容易受人诱惑，若使既然身入教会，就有牧师先生，用圣经来教导，加增尔智慧，就可以免脱诱惑。二则坚固人嘅信德。人虽然悔改信主，但係信心容易冷淡，身入教会，有牧师劝慰，有教友警醒，互相勉砺，如同人嘅完身噔，联络帮助，正可以坚固。三则立神国在地上。人唔曾除净恶性，身虽然想升天心也唔安乐，必定先行在教会学习天理，守紧真神诫命，存紧圣洁嘅念头，然後可以安享天福；又赐代主行权，接人入圣会。会内有唔照主嘅道来行，就爱革佢出圣会。爱使佢行所当行，做所当做，与世俗爱有分别，来做世间嘅光。四则合心力传道。圣徒得救，又爱救人。但係一只人才能智慧唔够，帮助嘅力有恨。身入教会，就合众人嘅力量，传扬福音。故所以话信耶稣侪，必定爱领洗礼来入教啰。
第三十节 女人亦入教
客问：男人从教就可以够做乜嘅，女人都爱来入教呢？
答话：若係邪教唔论男女应当爱闪避；其係正教唔论男女必定爱从。既然知耶稣教係正教，男人可以从，独独女人唔可以从吗？时上帝赐口粮，男人可以用佢来养生，女人就该当饿死吗？兼且自古时以来，满下都有死，设使人冇教育就与禽兽噔。女人也係人类，时独独女人唔使受教育吗？吾等传教嘅人，体贴上帝嘅公义，遵从耶稣嘅教训，传畀世间嘅男女。但係有等唔曾入教嘅人，唔知正教十分严重，还有等好色嘅人，翻下转思疑男女混杂。殊不知我等教中人，满下服事真神为根本，以救灵魂为紧要。教会一切教训与十诫，满下係救主所传授嘅，尽善尽美，天理人情，至正道理，男女应当行嘅本分。况且淫邪係圣教十诫所严禁，教中嘅人，满下爱遵守十诫，若有犯诫就即时革出圣会，死後落地狱，受永久责罚。世俗人冇知识，用行淫毁谤正教，殊不知教友各侪，营谋自家业艺，各侪转各侪屋家住宿。不过公设一间，礼拜堂七日一摆聚集同心共拜真神，静心听牧师讲道理，男女有分别，众目共见，仅可聚集三四点钟，就各侪转屋家，係光明正大嘅举动，那里有淫邪嘅事呢？今下教外嘅人在戏园看戏，男女共下来坐，入庙堂烧香男女混杂，係咁样都唔亵渎，反下转亵渎正教。因有淫心嘅人，就疑狐人也有淫心。殊不知教士以神为重，以人为轻，心正去百邪，唔怕人亵渎，唔避人嫌，想得真神欢喜，使道理有益畀人就係啰。
第三十一节 教中之诫
客问：入教人应当守乜嘅诫呢？
答话：爱守上帝十条诫。第一诫，真神以外，唔好有别二样嘅神。後二诫，唔好雕刻偶像，天上地下海中百物，也唔好拜。第三诫，唔好閗多亵渎真神嘅名。第四诫，爱守安息日，当该日，唔好做各样工夫。第五诫，爱孝敬父母。第六诫，唔好杀人。第七诫，唔好行奸淫。第八诫，唔好偷人嘅。第九诫，唔好讲假话。第十诫，唔好贪人嘅物。另外领洗礼食圣餐，係耶稣立倒嘅，也应当守佢。
第三十二节 假信徒
客问：真神十诫，实在至善。但係看倒入教嘅人，守十诫好少，犯十诫较多，也有好多无所不为，比吾等教外嘅人，更过行恶。若使称这等係圣教中人，天下人，满下可以话得佢係圣洁啰。
答话：今下吾等不过论教嘅邪正、道嘅真假，唔係分论入教人善与唔善。因圣教嘅宗旨，係行仁爱，讲理义，改恶从善。所讲嘅说话，所行嘅事，爱端正合规矩。除开世俗嘅恶欲，必定爱恶心灭绝善念发生，遵照主道来行，使倒灵魂得救就着啰。殊不知有等假善嘅人，背圣教，离道理，存竟恶欲念头，任意行事，係咁样，算唔得係圣教中人。好比朝廷设倒律法，惩治子民，除开行恶嘅人民，安置善良嘅百姓。谁不知，还有不肖嘅子弟，唔狂律法，谋财害命，奸拐偷盗，做样样嘅恶事。可见国家嘅律法，係使佢咁样行为唔。故所以爱看教嘅邪正，人行善与唔行善，唔可以将佢来比较。汝等讲教内嘅人，比教外人更过行恶，时唔係十分亵渎吗？
第三十三节 耶稣教非外国的教
客问：耶稣教虽然係真，但係外国嘅教，可以唔使从佢。
答话：黄金唔使拣择地方，独係精就贵重；道理唔论方向，独係真就爱尊崇，正係天下万民嘅道。好比孔子、孟子生在邹国、鲁国，但係其道传到齐晋两国。又舜帝係东夷人，文王係西夷人，中国满下尊佢做圣人。佛氏嘅邪教自天竺传来，係灭伦败俗嘅毒，汝等满下也敬拜佢。吾等圣教嘅道，有根有源，句句真实，可以引带人生前行善，身後得救，来享永久嘅福。汝翻下转作佢係閒事，唔肯信从佢，时唔係使人可惜吗？兼且耶稣圣教，出自东方，传到西国，各国圣人嘅教，虽然有可取，但係各执己见，粘紧世俗嘅遗传，不过像灯烛嘅光，仅可照自己国中。天国嘅道，如同太阳噔，天下万国都照得倒，唔可以话得係外国嘅教啰。
第三十四节 不可拜假神
客问：真神如同皇上，众神好比百官，拜真神也应当兼拜众神唔。
答话：真神係无所不知、无所不能，唔像人主治国噔，爱用官员来帮助。天上虽然有天使，不过真神所造，听命令指挥，唔受人拜跪。若使世俗所设立嘅假神，更过唔係真神嘅官，係做真神嘅敌。样边解呢？好比世界皇上嘅钦差，必定先行自家尊崇其君主，又爱教子民，守君主法律。设使有一只官员，自家唔尊崇其君主，又唔教子民守法律，翻下转教子民尊自家与皇上一样，时唔係叛逆嘅官员吗？查庙中所立嘅假神，自家唔恭敬真神，又唔教子民恭敬真神，翻下转诱惑人恭敬自家，使人祈福求佑在自家。係咁样，时唔係叛逆吗？既然知假神係叛逆嘅贼，可以敬佢吗，可以弃绝佢吗？若使人敬假神，逆真神，就好比百姓叛王从贼一样。等到世界末日当时，真神责罚假神，也都责罚拜假神嘅人。故所以魔鬼唔遵神命，切勿拜佢，爱弃绝佢，正可以做得。
第三十五节 大意论拜神嘅法
客问：想拜真神，唔知样边正可以拜得？
答话：拜真神唔使设立庙堂，唔使雕刻偶像，因为神係无所不在；唔用三牲果品元宝香烛样事，因为神係至富有嘅，因为神唔居住人手所造嘅屋，天做其座位，地做踏脚凳；唔用人所用嘅物，佢係畀万样嘅物件。吾等大家独係想人嘅心诚实来拜真神，每日临食饭嘅时，应当祈祷，多谢养育嘅恩，求神祝福所食壮健身体，晓行本分嘅事；或者自家在至静至密嘅屋诚心祈祷；或者与一家人每日早晚聚集，大小唱诗或读几节圣经书，一只人出声祈祷，众心默和，就係拜神。每逢礼拜日，入教堂与众人聚集，牧师讲圣书、教导、警醒、劝诫、安慰、唱诗、祈祷，这係拜神大略嘅形式啰。
第三十六节 论异端
客问：真神应当敬拜，但係世俗通行嘅事，如同看风水、拣日、算命、占卦、看相、求签，也冇犯法，做乜嘅咸人唔好咁样行为呢？
答话：邪与正唔以并立，好比杨朱与墨翟嘅教，若使唔弃绝佢，孔子与孟子嘅道就唔行。设使唔弃绝邪教异端，正道就唔兴。如紫色夺开朱色，用鱼眼珠紊乱珍珠一样，就唔纯净，邪能宽正，正唔可以容邪。故所以查察明白，正唔怕畀异端来诱惑，就十分好彩啰。
第三十七节 大意讲论靠风水生祸
客问：世人建造房屋，安葬先人嘅地坟，满下也爱倚靠风水来得福，係唔係呢？
答话：样边喊做风係东西南北嘅风；样边喊做水，江湖河海该等水。古人做屋葬地拣择地方，唔係因为子孙贫富得福嘅计。大约做屋不过看地方高低，水路远近，风势大小。若地基过低，必定受水浸；水路十分远，用水就艰难；风势猛烈，狂怕吹崩屋；若係冇风，人就容易生病；这就係正经嘅风水。若使讲葬地坟，就爱拣高山燥爽，藏风避水。地方燥，棺木冇咁容易烂；藏风草木冇事损伤，避水，坟墓唔怕畀水冲崩，子孙免开挂心；这就係葬地坟，正经风水啰。可惜世间人好奇怪，听地理先生嘅说话，閗多信子孙有兴衰，与屋场地坟风水有关涉。殊不知有等愚蠢嘅人，妄用钱银来寻山坟，其家财渐渐用尽就变做穷人。或者因为祠堂，或者因为地坟，起造当时，两造械斗，同室操戈，杀死子弟，打官司，倾家败业，种种恶习生了好多祸患。谁不知，作善降祥，作恶降灾殃；死生有命定，富贵在乎上帝安排，兼且上古有祠堂，无葬地坟。孟子都有讲，古时人父母死，安置在山坑旷野，唔择龙穴方向，地理如果有应验，古人就哙冇後代啰，样边讲古人子孙更过多呢？今世嘅人，满下係古人嘅後代，可知信风水来得福，係后代人假话。查考地理邪术起头，在晋朝有只喊做郭所说，在後佢自家也被墙□死。後来有只杨筠松，做《撼龙经》。又曾文迪，做《青囊序》。这两只人，其子孙也唔兴旺。虽然精通地理嘅邪术，翻下转遭祸患。俗话都有讲，算命先生半路亡，地理先生冇屋场。兼且夏商周三代当时，堪舆唔曾出，富贵还胜过今日。西国诸邦，唔信堪舆龙穴方向，富贵甲於天下，可知福贵由天就明白啰。中国因迷信风水，禁止开矿，本来係富有嘅国，反转贫穷。自锁银櫃，甘受饥寒，都唔醒悟。好比四书有讲，无使土亲肤，亲死安葬，係做人子女侪至好嘅方法。至紧要，唔好停柩来寻地坟，搬来移去，来望发达。甚至到有等将父母该尸骸装落棺材肚里去，在屋家停三两年也有，停十年几载也有，以为係出奇嘅货物噔，等有好价钱来卖，做乜嘅有咁残忍嘅心呢？故所以吕才、司马温公、逍汸，这等贤人，出力来辩驳，信风水係假，想烧其书，灭开其说话。可知唔好信地理先生，来畀佢欺骗，倚靠风水，就得福，实係会生祸。好比俗语有话：“地理先生惯说空，指南指北指西东。此穴若果公侯地，何不留来葬乃翁。”将这几句俗话来想下子，就知得风水唔可以使人得福啰。
 
客话卷三
第三十八节 讲论择日与拣方向嘅假处
查考周成王当时，有只越裳氏来朝，在後转嘅时，唔记得转嘅路，在乜嘅方向，周公就将黄帝出战用嘅、喊做征车，照其上下样来做指南车。畀佢，雕刻一只木人，举手指南，使佢在面前带路。今下罗经嘅枚针，也係照指南车做倒嘅。但係甲子係黄帝吩咐大挠所做，前时唔曾有年月日时纪念，每年看倒花开花谢，就正知春天与秋天。大挠就占斗柄初昏所指，用甲乙丙丁戊己庚辛壬癸为天干，子丑寅卯辰己午未申酉戍亥为地支，相配成做甲子。查考其原意，造南针，係定行路嘅方向；造甲子，做纪念年月嘅变换；唔係因为做屋葬地来设倒嘅。古时人兴工，唔拣日，冇寻方向，唔曾听倒有冲犯三煞。今下泰西各只国，有咁样嘅陋习冇，佢做各样事，更过顺适利便。现今世俗，该等人，畀张天师诱惑，每摆做一件小事，都爱拣时择日。或者同时嫁娶，同日开张做生理，结局多有唔同。有等在该时係生日，有等在该时係死日，也冇吉凶嘅分别。好比武王用甲子日兴旺，纣王用甲子日衰亡。二王同日交战，有胜有败，因为吉凶嘅权，在天上独一活神畀倒嘅。从逆就凶，惠迪就吉，祸福冇门，为人自家招倒嘅，与大挠所造嘅甲子，黄帝所造指南车，有乜嘅关涉呢？
第三十九节 讲论算嘅假
算命嘅法术。先行在战国当时，有只鬼谷子，其名喊做王诩，妄谈五行生克，定人祸福，以年月日时，分配天干地支，好比金木水火土，閗多讲相生相克，推算人年岁，或长命，或短命，来欺骗愚蠢嘅人。做乜嘅唔思想下子，每一只时辰，生育人类，计唔出咁多，也有做王做帝，也有公侯将相，有等富贵，有等贫贱，有等命长，有等命短，唔得一律过。虽然双生嘅孻子，所当倒嘅光景，也有分别。孔子有话，生死富贵在天，唔曾话在乎八字。好比做人亚爸侪，唔顾其等孻子嘅顺逆，先行係爱这只打该只係吗？时唔係顺侪就爱佢，逆侪就恼佢吗？何况天上至公义嘅神，更过安排定着。可见算命有乜嘅益呢？兼且今下学算命该等人，好多係眼珠盲嘅，或者係江湖子弟，不过係用这等邪术，来骗人嘅钱财就係咯。
第四十节 讲论看相嘅假处
真神上帝，造人五脏六腑，筋骨皮毛，四肢百骸。自天子至到人民，大抵同样。多少分别嘅，不过肥瘦黑白唔止。穷侪食稀粥菜汤，居信该等屋，唔係十分几好；富人所食嘅，朝鱼晚肉，所住嘅高楼大屋，自然气色唔同。试看下穷富、安乐、辛苦、壮健、薄弱，实在难知後来光景样边结局。有人先瘦後肥，先肥後瘦，先富後穷，先穷後富，更过难加先知定。又有面貌相似。如同舜帝噔其眼珠有重瞳，项羽眼珠也係重瞳，因为乜嘅缘故，一只仁慈，一侪凶恶呢？又阳虎其相貌与孔子一样，做乜嘅一只係圣人，一只係奸人呢？孔子话：“以貌取仁，失之子羽。”今下人做乜嘅唔信孔子话，反下转信人欺骗来看相呢？但係看你嘅法，不过看佢或者聪明，或者愚蠢，或者其性情狠恶，或者驯静，查察其说话行为，大略知多少唔止。如同医生看病人嘅外形，大概知其病寒热轻重。殊不知术士看人嘅眉额耳鼻，就判断终身吉凶，正係欺骗人嘅说话。吾等爱知吉凶祸福，在乎真神上帝安排。
第四十一节 讲论占卦求签测字嘅假法
卜卦求签测字，与拈阄掷骰冇分别。或者应验与唔应验，满下也冇定着。时常看倒测吉，又变做凶；卜倒凶，又翻转吉。有成下子凑着应验，就话有灵；若使唔应验，就唔敢声。做乜嘅唔想下子，测字卜卦，有成百摆咁多，也怕有一两摆应验。好比一只人，唔曾习练过射箭，日日都去射，必定有几摆射中；唔係实在射中，不过忽然间射中唔止，术士用周公书“卜世三十代，卜年八百。”证卜有灵，做乜嘅唔看下书经《召诰》篇有咁样写倒：“惟此历年，我不敢知。”这两句说话，係借夏商两代嘅光景，来警戒成王卜卦冇应验。可见同朝嘅召公，都唔用周公嘅卦爻做凭据。又周朝七百年当时，孟子有话：“数则过矣。”孟子时唔知周公嘅卜卦吗？又古文有写倒只人，其名喊屈原，佢去求卜卦，在後詹尹回答佢咁样话：“夫尺有所短，寸有所长。物有所不足，智有所不明，数有所不逮，神有所不通。用君之心，行君之道，龟荚不能知此事。”这咁多句说话嘅意思，凡营谋一件事，或做一件物业，唔可以加先明白断定。咁样看起来，可知古人，早也知得占卦係冇用。求签也係一样，向菩萨面前求签，或者应验与唔应验，係忽然间嘅事，唔係菩萨可以使得倒。信求签侪，唔单止冇益，兼且有损害添。测字嘅术士，好多係贫穷人，佢若使可以为他人谋利，时佢自家唔可以谋得钱财吗？吾等有时与佢辩论，至到冇说话回答，佢自己就话，吾也知係骗人，无奈家穷不得已藉这等来度日，！咁样，就可以知占卦求签测字，确实係假，唔使思疑啰。
第四十二节  讲论菩萨满下係假
客问：耶稣教，理应信崇。但係我中国所拜该等菩萨，多由帝王所封，其中时冇一两只係神吗？汝等一概弃绝佢，係乜嘅缘故呢？
答话：中国自释教与道教渐渐兴，拜菩萨嘅风俗就盛行，千奇万怪，各处地方，有各样嘅神，讲唔尽咁多。共总来讲，不过二样。第一样，指生成嘅物件为神，好比有等拜天地日朋星辰。殊不知真神造天地，係畀人居住；造日月星辰，来光照世间人；造万物来养育人，如同亚爸预备产业屋舍灯火，与各样物件，保养子女一样。设使子女唔敬亚爸，反下转敬屋舍灯火，咁样做得吗？吾等知天地中，有一位大主宰，每日受其恩赐，理当多谢，唔好敬天地做神。第二样，指死後嘅人为神，如同敬玉皇、老君、真武、文昌、关羽、城隍、土地、社稷、真君、晏公、天后、张天师、神仙、双忠、三山、佛爷、观音、阎王，与各样杂神。大约这等係通国所敬拜，另有各处所拜，唔知几多。独係将这等通行敬拜嘅，辨其来历出处，自然知虚假哙弃绝佢啰。
第四十三节 讲论帝王有封神嘅权
客问：紊乱拜神，当然唔好，但係经帝王封过该等神，时唔好拜吗？
答话：帝王冇封神嘅权。或者讲玉皇所封玉皇，係汉朝尾嘅人，到宋朝徽宗政和六年，正封玉皇为天上上帝。玉皇既然受人封，佢样边有本事封别人呢？况且帝王有能为封神，佢係人类，不过有权封本国人做官，管理本国，冇权封外国人做官，来管外国，样边佢还有本事封死人为神，管理天地呢？若使有本事封死人为神，不必封别人，独独封自己祖公，做一只大神，保佑子孙永世做帝王，时係咁样唔好吗？样边讲自夏朝到今下，换开二十几朝，封神嘅事，唔单止明白嘅人知其係假，就係有多少智慧嘅人，也都唔肯信。不过藉咁样使生人忠节，使到人唔敢生出别二样心就係啰。
第四十四节 讲论玉皇
查考宋史，玉皇生在汉朝尾，姓张，其名喊做亚仪，真定府行唐县人。自细当时，学习老君教，避世在武当山，采药炼丹，医治病人。到宋朝徽宗皇帝当时，有只术士林灵，平素也係学习老君嘅教，诱惑皇上。徽宗被佢迷惑，封张仪做玉皇上帝，写符念咒，出命令被子民知，尊张仪为神，其意思係想佢保护国家长久。谁不知封张仪之後，冇几久，徽宗父子妻妾满下被金人捉去，受羞辱，讲唔出咁凄凉，死在五国城。徽宗敬玉皇至诚心，丧国家，身遭死亡，玉皇冇本事去救。今下拜玉皇侪，做乜嘅唔将徽宗皇帝来做鉴戒呢？
第四十五节  讲论老君或称老聃
查考《纲鉴》，老君生在周尾，春秋当时，其职分做史官，姓李，名耳。因佢年老，当时人称其名老子。早时孔夫子在周敬王当时，周流天下，时常与老聃往来，跟问其礼仪。在後有等好事嘅人，做本老君嘅小传，閗多讲佢生在殷朝武丁嘅时，怀胎八十二年，破其肚胈，右片□□骨，正生出世来，头颅毛与须，满下也白，故所以称佢係老子，又称佢元始上帝。到唐朝高宗王当时，又加号玄元皇帝。又到真宗当时，复加号太上老君。可惜今下人，唔晓查察，明知佢生在天地之间，翻下转称佢元始天尊，设倒老君庙来敬拜佢。独韩文公知佢係假，话该等係邪说，比老子做坐井观天，见识细小，道理唔正，想烧开其书，用先王嘅道来教佢。爱查考古文侪，就可以明白啰。
第四十六节 讲论真武
查考真武，湖广湘阳县人，姓刘名长生，自细归隐在武当山太和庵。有一日清早晨出门，天气黑暗，有危险地方，都看唔倒，失脚跌落深坑去，散发破肠来死。其嘅门徒假说师傅升天，欺骗众人。有等愚蠢嘅人，被佢诱惑，一傅百，百传千。到明朝永乐君封佢做镇天真武大将军，望佢保佑万代天下太平。殊不知，崇祯係永乐君王後代嘅子孙，忽然间被李闯害迫，在煤山自尽来死。真武当时，唔知去保护来救佢，可见世人容易受人欺骗，听人称佢係神，就去崇拜佢，自细到老都唔晓醒悟，真係令人可惜啰。吾等爱知认识造天地嘅主，诚心服事，就唔被世俗来诱惑，唔怕走落魔鬼黑暗嘅路途，行转正大光明嘅道就着啰。
第四十七节 讲论文昌
文昌姓陈，名子春，係宋朝嘅状元。到元朝仁宗三年，封佢做文昌帝君，意思係表明其才学最高。殊不知，後来该等读书人，妄想功名，称佢做司禄嘅神，佢有主权保佑人得功名，立倒文昌庙来敬拜佢，望佢保佑入学中举。做乜嘅唔查考宋朝以前，唔曾有子春当时，也有人考功名，该当时，又有那侪做司禄管理功名呢？好比有一只，其屋家贫穷，佢又唔勤力读书，又唔明白文义，徒然去拜文昌，时咁样都可以入学中举吗？设使勤力读书，又极有才学，自然国家凭文取士，自古到今也係咁样。故所以四书有讲：“君子求诸己。”唔曾话读书人爱求文昌。可见文昌，唔可以保佑人得功名就明白啰。
第四十八节 讲论关公
关公本来係姓施，其名安做寿昌，山西蒲州解梁人也。後来改姓关，其名喊做亚羽，别字云长，係後汉昭烈皇帝嘅武将。不过称佢後汉嘅忠臣唔可以称佢做护国嘅神。孔明当日，托佢守荆州，在後佢也失开荆州地方。可知生前冇本事保护汉朝，临死又冇本事保守自家尸骸，死後佢样边有能为保佑别人呢？有等好事嘅人，做明圣经，假托关公嘅名，话关公掌守天门，有主权使人或祸或福。殊不知刘备、张飞满下为关公报仇来死，佢冇能为显圣保佑；阿斗捧印出降，佢也冇本事显圣复国。今下人话关公显圣，护国庇民，做乜嘅听人诱惑咁甚呢？或者话失国家，兄弟并死，这等係天数。既然知天数，就应当敬拜定数嘅上帝，与关公有乜嘅关涉呢？关公在生忠义，人应该学其忠义，唔可以望佢保佑。今下人将三牲、果品、纸钱、香烛、想佢保佑，谁不知曹操当日待关公，上马题金，下马题银，三日一小宴，五日一大宴，佢尚且唔受其嘅；何况今下人，奉一的微礼，时可以得佢保佑吗？不过传其名畀人效法，唔係保佑人。
第四十九节 讲论城隍
查考城隍两只字嘅意思，係城外濠沟名，俗话喊护城河。又话有水嘅，就喊沟，冇水嘅；就喊隍，唔係人名。查考其历史原因，晋朝有只司马炎帝，看倒各府官员唔忠心，治理子民又冇仁爱，就将汉高祖一只忠臣灌婴嘅像画竟在木牌顶高，安置佢在赞德厅，其意思，使各官员看倒佢，来效法其忠心，行其仁爱。殊不知畀在後嘅人，假称係守城嘅神，改其名喊做城隍。因咁样，各州府县，做倒城隍庙该等官员，初壹十五，满下都去烧香，望佢保国安民。做乜嘅唔想下子，佢在生当时，佢冇能为免脱死亡；既然死开，又那还有本事来保佑人呢？又閗多讲，城隍三年一任，假说某人死开，就去做城隍，十分係好奇怪。一只人传虚，众人就听，真係使人好笑，又使人可惜啰。
第五十节 讲论土地
查考左传，社为土地嘅主，封土公，称土神。後代拜社，做土地伯公。查考社字，係平水土嘅官衔，有能为管理后土，其名即係句龙，古书有讲，句龙在颛顼皇帝当时，佢做管理后土嘅职份，做平水土嘅官员，督理开水路，平水有功劳，如同今下督理开河嘅官一样。人死也哙离开生前嘅职份，时永久都係管理后土嘅主吗？今下人唔去查考，因自己好利，塑泥像，其手揸团金，装成老人相貌，就称佢土地伯公。又话每年三月廿九，係土地诞，搭棚做戏来敬拜佢。又有等在各田头，设倒土地伯公来跪拜，作为咁样，报其功劳。殊不知土产万物，係由造化主恩赐，唔报恩土，反下转报土嘅功劳，如同得亚爸产业，叩头在田地，係咁样合唔合呢？
第五十一节 讲论社稷
查察社嘅意思，係平水土嘅官，稷係教子民耕种嘅官。今下世间人，将社稷两只字，共做一句来讲。查考稷嘅来历，係黄帝嘅孙，文王十代嘅祖公，其名喊做亚弃，才学十分广究，看地方高低燥湿，种植蔬菜，又极哙耕种五谷。在尧舜嘅当时，做农稷嘅官职教子民耕田，自该时子民，正得倒衣食，故所以人称其名后稷。佢教子民耕种，本来係有益畀人。但係佢冇能为，使倒年成丰熟，好事嘅人。称佢做五谷神，求佢保佑田园茂盛，五谷丰登。这等人，满下唔识生物养人嘅活神，来拜先代嘅人为神。殊不知后稷係上帝所生，畀等智慧佢，来教子民。书中有话：“郊社嘅礼，所以祀上帝也。”唔曾讲祀后稷，郊坛圆祀郊，係报答上帝造天嘅功劳；社坛方，祀社，报答上帝造地嘅功劳。上帝管风雨、田园、菜蔬、五谷、样事、係天地人物嘅大主宰。			
第五十二节 讲论真君
真君姓许，名逊，其号安做敬之，係江西南昌府生米乡，後汉三国当时嘅人。这只人极忠厚，做过旌阳县官，治理子民极有仁爱，好习练老君嘅教，施药炼丹，死後葬在许家庄。後来遇着江西大水，冲崩民间屋舍，假作谣言，孽龙作乱，若使唔係许逊擒住，江西就哙变做湖啰。许逊门边有一只大潭，该等水周长年冇乾，侧边有一樖铁色嘅树。就係话，该樖树与该只大潭，做祭孽龙嘅地方。又话许逊一家人，男妇老少鸡狗，白日升天。传等假话，诱惑好多人。至到宋朝徽宗皇帝，也习练老君道教，封许逊做神功妙济真君，赐倒一只匾额，写“竟王隆万寿”，故所以今下称其嘅庙堂，话万寿宫。又称做江西福神，男女都去敬拜，望佢保佑。宋徽宗封好多道教人为神，到亡国当时，冇一只神来救佢。这只许逊既然冇能为救其恩人，佢样边还救得别人呢？今下拜许真君侪，做乜嘅唔晓醒悟弃绝佢，来服事真神呢？
第五十三节 讲论宴公
宴公係江西临江府人，名戊子，宋朝时代人。既然中开进士，奉命出海，一往一来，唔曾遭倒有危险，因咁样有功劳，封佢做侯爵。至仁宗当时，辞职做子民，在後得病死开。今下人想倒佢在生忠厚，走海冇失误，作为宴公能保水道，故所以有好多冇知识嘅船户拜佢为神。殊不知行船嘅人，若使入新港口，或遇急滩，必爱请本土人，习惯水路嘅做稍公，揸舵来带水路，或使晓行水路嘅人唔曾到，船就唔敢行。可知所倚靠係在乎人，唔在乎晏公。今下做乜嘅咁愚蠢，唔晓醒悟呢？
第五十四节 讲论天后
天后係福建，兴化府，蒲田县，林氏女，名甜。其爸与其哥，打鱼为业艺，佢十八岁当时，在屋家纺织，有一日吹好大风，这只甜在眠床睡开。
在梦中讲狂话，其在侧边喊醒佢。这只甜就话，吾梦中在海面救我哥与老娣，吾用喙啣我哥，用手捉紧我老娣，因为母亲喊吾，吾下开喙，我哥就浸死开。係咁样与佢共围村住嘅人，就造谣言话，这只甜女，得倒道，有能为救海面风浪所害嘅人。到宋朝当时，封佢做灵应夫人，又至明朝永乐君封佢做天后圣母行水面。该等人，欢喜立倒天后像，在船望佢保佑，水路平安，各处也做天后庙来拜佢。谁不知每年海面沉船丧命，唔知几多，天后做乜嘅唔去救佢呢？竟係听倒死生有命，上帝主宰，能管风雨祸福；唔曾听倒敬天后，得倒保佑。可惜世间唔晓醒悟。
第五十五节 讲论张天师
查考鉴史，天师嘅祖公，係张道陵，习练老君教，炼丹画符，建醮酬神，驱邪捉鬼，当时极少人信。到唐明皇当时，有只张虚靖，用妖术骗明皇，有本事使人长命，明皇被佢迷惑，封佢做天师。但係明皇不过七十零岁就死，样边见得佢长命呢？到宋朝当时，有只张强耀，巧言诱惑，皇上徽宗就赐佢世袭，因咁样历代称做张天师。後代该等君王，唔查考其假处，依旧准佢，徒然食国家嘅俸禄，冇的益处畀国家与子民。若係讲其符头十分灵，徽宗败亡嘅日，佢冇本事画符来救，係咁样就係背恩。兼且又冇法来赶鬼，不过听倒其假名声，唔曾看倒佢行出实事来。天师嘅名，因佢学习星学，料理历数，前代用佢，有功受禄。自明到今，满下用西洋历数，张天係空存职位，佢出等符法行世，也係迷惑子民。天师唔倚靠上帝，样边晓赶鬼呢？
第五十六节 讲论神仙
自从开天地以来，有生就有死，係一定嘅理，独係有等贪生怕死嘅人，閗多求长生不老嘅术，误信老君道家嘅说，坐上运气，修药炼丹，但係佢到底也哙死，秦始皇、汉武帝，满下求长生不老嘅术，到底也冇应验。可惜有等好事嘅人，假造仙家小传，将富贵贫贱，男女老少八只字，装做八只人该名，称佢係八仙，弄假成真，就喊汉钟离、吕洞宾、张果老、曹国舅、篮采和、李铁拐、韩湘子、何仙姑，共竟为八仙。查考书中所载，这八只人，生在唐朝当时，有生有死，样边称得係八仙呢？汉武帝被术士诱惑，佢临死当时，就醒悟话：天下样边有仙人，满下也係妖魔邪怪，唔止，这就係阅历嘅说话，可见好仙嘅人，到底佢也知係冇仙人啰。
第五十七节 讲论双忠
查考纲目，知双忠係两只人，一只係张巡，一只係许远，为睢阳太守。张巡做真源令，当时有只安禄山作乱，张巡起兵讨贼，极有能为，又爱其手下嘅士卒，故所以屡摆打败贼人。在後贼人，使尹子奇围困睢阳，张巡带兵入睢阳与远合做一营兵，与安禄山作乱贼日夜苦战，杀贼人好多，殊不知粮饷用尽，瞧阳城就失开。张巡与许远，被贼人捉倒，这两只人，虽然受苦死，佢也唔归服贼人。在後做史记侪，评论这两只人，尽忠完节，满下係天命。今下人唔学佢两侪嘅忠义，徒然用香烛来拜佢，係咁样有乜嘅益呢？
第五十八节 讲论三山
查考三山，係三只山名，一只係巾山，一只係明山，一只係独山。相传宋朝当时，有只帝昞，被元兵追迫到三山地方，有三只人，手揸利器，打退元兵。在後问这三只人嘅姓名，但係佢话，我三侪係兄弟，居信在前面山中，讲妥以後，该三只人就走开。在後去寻佢寻唔倒，冇的踪迹，因为咁样就造谣言话，这三只人，係三山嘅神，加封到三山国王，可见这等事，如同摹风捉影一样。在後帝昞又兵败，又走到零丁洋来死，又唔见这三只人再来打救，佢就知这件事，确实係假，唔使思疑啰。
</div>
    <div class="pagination">
<a href="耶稣会文献汇编_page286.html">上一页</a><span>...</span><a href="耶稣会文献汇编_page282.html">282</a><a href="耶稣会文献汇编_page283.html">283</a><a href="耶稣会文献汇编_page284.html">284</a><a href="耶稣会文献汇编_page285.html">285</a><a href="耶稣会文献汇编_page286.html">286</a><span class="current-page">287</span><a href="耶稣会文献汇编_page288.html">288</a><a href="耶稣会文献汇编_page289.html">289</a><a href="耶稣会文献汇编_page290.html">290</a><a href="耶稣会文献汇编_page291.html">291</a><a href="耶稣会文献汇编_page292.html">292</a><span>...</span><a href="耶稣会文献汇编_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
