<!DOCTYPE html>
<html>
<head>
    <meta charset="UTF-8">
    <title>鸡肋编 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鸡肋编 - 第 3 页/共 4 页</h1>
    <div class="content">    皇中，右司谏钱彦远乞置劝农司云：“唐开元年有户口八百九十余万，定垦田二千四百三十余万顷。国家有户九百五十余万，定垦田一千二百一十五万余顷。其间逃废之田，不下三十余万顷，不及开元三分之一，是田畴不辟而游手多矣。”
    宣和中，余深为太宰，王黼为少宰。是时上皇多微行，而司谏曹辅言之。一日上皇独留黼，问辅何自而知，对曰：“辅南剑人，而余深门客乃辅兄弟，恐深与客言，而达于辅也”。上皇然之。即下开封府捕深客，锢身押归本贯。内外惊骇，莫知其由。而深患失，何敢与客语？又曹只同姓同郡，实非亲也。未几，王独赐玉带，余遂求罢，即得请。黼遽攘其位焉。
    王琪字君玉，其先本蜀人，从弟圭、、、充，皆以文章名世。世之言衣冠子弟能力学取富贵，不藉父兄资荫者，唯韩亿诸子及王氏而已。时翰林学士彭乘不训子弟，文学参军范宗韩上启责之曰：“王氏之琪、圭、、，器尽；韩家之综、绛、缜、维，才皆经纬。非荫而得，由学而然云。”
    王琪为三司判官，景中，上言乞立义仓曰：“谨按隋开皇五年，工部尚书孙平建言诸州共立义仓于当社。唐贞观初，尚书左丞载胄议立条制，王公已下垦田，亩税二升。至天宝八年，天下义仓共六千三百八十七万七千六百余石。臣上此议，今十七年矣。若于夏秋正税外，每二升别纳一升，计一中郡，岁可得五千石，岂减天宝之多乎”？于是诏天下皆立义仓。惟广南以纳身丁米故，独不输。
    贤良方正直言极谏科，始于前汉武帝，而文帝已尝举贤良文学之士。武帝五十四年中，一举贤良，一举茂才。孝元十六年间，一举贤良，一举茂才。成帝三十六年间，四举方正直言。后汉光武三十二年，两举贤良。章帝十三年，两举直言。和帝十七年，一举贤良。安帝、顺帝各十七年，皆两举贤良。
    杭州遭方腊之乱，谯门州宇皆被焚。翁彦国坏佛寺以新之，乃求梁师成书宁海军大都督府二榜。军字中心一笔上出，督下从日，时谓“督无目，军出头”。继有叛卒陈通之变，乃取二牌焚之。
    绍兴之后，巨盗多命官招安，率以宣赞舍人宠之。时以此官为耻。然清流者寄禄官下皆有兼字，至贼辈则无。又加遥郡者，尽以忠州处之，其徒亦稍有解者。甚非旷荡，欲安反侧之意也。
    车驾渡江，韩、刘诸军皆征戍在外，独张俊一军常从行在。择卒之少壮长大者，自臀而下文刺至足，谓之“花腿”。京师旧日浮浪辈以此为夸。今既效之，又不使之逃于他军，用为验也。然既苦楚，又有费用，人皆怨之。加之营第宅房廊，作酒肆名太平楼，般运花石，皆役军兵。众卒谣曰：“张家寨里没来由，使他花腿抬石头。二圣犹自救不得，行在盖起太平楼。”绍兴四年夏，韩世忠自镇江来朝，所领兵皆具装，以铜为面具。军中戏曰“韩太尉铜<佥页>，张太尉铁<佥页>”。世谓无廉耻不畏人者为铁<佥页>也。
    世人名子，多连上下一字，或从偏旁。唯李复圭修撰兄弟三房名子，或曰执柔、袭誉、传正，人莫晓其意义。乃以仄平、仄仄、平仄为异也。永嘉林季仲懿成云，渠诸父五人，伯父首得子，即以八元名之。后诸房果得子八人，两房遂绝。人谓数已谶于其始。然蔡子正枢蜜之子，以五行为名，至第六子，名之曰，以应六府。晚年又得一子，遂命之为修，亦岂在是也？河阳张望九子，皆连“立”字，令以“立、门、金、石、心”为序。靖生阁，阁之女嫁郑居中长子修年，而台卿诸子，因更从“年”。慕势而违祖训，金石之心遂从革矣。
    古所谓媵妾者，今世俗西北名曰“祗候人”，或云“左右人”，以其亲近为言，已极鄙陋。而浙人呼为“贴身”，或曰“横床”，江南又云“横门”，尤为可笑。
    翟汝文公巽知越州，坐拒旨不敷买绢事削官，谢表云：“忍效秦人，坐视越人之瘠；既安刘氏，安知晁氏之危。”后拜参政，温人宋之方作启贺之曰：“昔镇藩维，已念越人之瘠；今居廊庙，永图刘氏之安。”盖用其语也。
    绍兴四年六月二十三日申未间，太白在日后昼见，临安之人，万众仰观。迨暮，光芒数寸，照物有影。明日，太史乃奏，云“太白自十七日昼见，天文官失于观瞻。然行未道，非过午也。”但罚宿三十直而已。时谓有昏迷之罪，而免无赦之诛，人以为恨。然行未道不为经天，又不知何所据而言也。
    建炎之后，除殿前马步三帅外，诸将兵统于御营使司。后分为神武五军，刘光世、韩世忠、张浚、王燮、杨沂中为五帅。刘太传一军在池阳，月费钱二十六万七千六百九十贯三百文（一十万四千贯系朝廷应副，余仰漕司也），米二万五千九百三十八石三斗，粮米七千九百六十六石八斗，草六万四百八十束，料六千四十八石，而激赏回易之费不在焉。韩军不知其实，但朝廷应副钱月二十一万余贯，则五军可略见矣。至绍兴中，吴一军在蜀，岁用至四千万。绍兴八年，余在鄂州，见岳侯军月用钱五十六万缗，米七万余石，比刘军又加倍矣；而马刍秣不预焉。
    前世谓“阿堵”，犹今谚云“兀底”，“宁馨”，犹“恁地”也，皆不指一物一事之词。故“阿堵”有钱目之异，“宁馨”有美恶之殊。而张谓诗云：“家无阿堵物，门有宁馨儿。”与款头无异矣。
    世以浙人孱懦，每指钱氏为戏，云：ㄈ时有宰相姓沈者，倚为谋臣，号沈念二相公，方中朝加兵江湖，ㄈ大恐，尽集群臣问计，云：“若移兵此来，谁可为御？”三问无敢应者。久之，沈相出班奏事，皆倾耳以为必有奇谋，乃云：“臣是第一个不敢去底！”朝廷渡江，时人呼诸将皆以第行加于官称：刘三、张七、韩五、王三十，皆神武五军大将。王三十者名燮，官承宣带四厢都使，人以太尉呼之。然所至辄负败，未尝成功。时谓“沈念二相公”二百年后，始得“王三十太尉”，遂为名对也。
    从官门状，参云“起居”，辞云“攀违，某官谨状”，无“候裁台旨”之文，虽见执政亦然，亦无贺状。虽无条式，相循以为故事。李正民方叔侍郎谓“非以为尊大，侍从之臣于同列难施候旨之辞也”。
    二浙造酒，非用灰则不澄而易败。故买灰，官自破钱。如衢州岁用数千缗。凡僧寺灶灰，民皆断扑。收买既久，以柴薪再烧，以验美恶。以掷地散远而浮扬者为佳。以其轻滑，炼之熟也。官得之尚再以柴锻，方可用。医方用冬灰，亦以其日日加火，久乃堪耳。如平江又用朴木以锻石灰而并用之，又差异于浙东也。
    章子厚为相，靳侮朝士。常差一从官使高丽，其人陈情，力辞再三，不允，遂往都堂恳之。章云：“以公所陈不诚，故未相允。”其人云：“某之所陈，莫非情实。”章笑云：“公何不道自揣臣心，诚难过海？”
    钱谂以郎官作张浚随军转运，自请乞超借服色，既得之，遂夸于众云：“方患简佩未有，而富枢以笏相赠，范相亦惠以金鱼。”赵叔问在坐，戏之曰：“可以一联为庆，所谓‘手持枢府之圭，臀打相公之袋。’”坐客莫不绝倒。
    张子厚知太常礼院，定龙女衣冠，以其封善济夫人，故依夫人品。程正叔以为不然，曰：“龙既不当被人衣冠。矧大河之塞，本上天降，宗社之灵，朝廷之德，吏士之劳，龙何功之有？又闻龙女有五十三庙，皆三娘子。一龙邪？五十三龙邪？一龙则不应有五十三庙，五十三龙则不应尽为三娘子也。”子厚默然。
    韩世忠轻薄儒士，常目之为“子曰”。主上闻之，因登对问曰：“闻卿呼文士为子曰，是否？”世忠应曰：“臣今已改。”上喜，以为其能崇儒。乃曰：“今呼为萌儿矣。”上为之一笑。后镇江帅沈晦因敌退锡宴，自为致词，其末云：“饮罢三军应击楫，渡江金鼓响如雷。”韩闻之，即悟其旨，云：“给事，世忠非不敢过淮。”已而，自起以大觥劝之，继而使诸将竞献。沈不胜杯酌，屡致呕吐。后至参佐僚属，斟既不满，又容其倾泻。韩怒曰：“萌儿辈终是相护！”又戏沈云：“向道教给事休引惹边事。”盖指其词为引惹也。
    吉州江水之东有二山，其一皆松杉筠筱，草木经冬不凋，号曰青原，即七祖思可妙应真寂大师道场。今寺名靖居，有颜鲁公书碑，又有卓锡、虎跑、雷踊、天竺四泉。其一不生草木，号曰黄原，正在州东，故古语谶云：“最好黄原天卯山，此方盗贼起应难。”自建炎己酉岁，忽洪水发于两山，人谓之“山笑”，青原飘屋六十余楹，而山不摧圮，黄原山遂破裂。自是诸县相继为贼残毁，经六年犹未息。丙辰岁，青、黄二原又发洪水，冲决尤甚。是冬，敌人破永丰、吉水，傅州城，入太和、万安，至丁巳春始定。
    虔州本汉赣县，属豫章郡。高祖六年置，使灌婴屯兵以扼尉它。隋开皇九年，始曰虔州，以虔化水为名。本十二县，远者去州七百余里。本朝淳化中，分二县，以置南安军，州城梁徙于章、贡二水间。贡水在东、章水在西，夹城北流一里许，合流为赣江。江中巨石森耸如笋，水湍激，历十八滩，凡三百里，始入吉州万安县界为安流。州之四傍皆连山，与庾岭、循、梅相接。故其人凶悍，喜为盗贼，犯上冒禁，不畏诛杀。建炎初，太母携六宫避寇至彼，而陈大五长者首为狂悖。自后十余年，十县处处盗起，招来捕戮，终莫能禁。余尝至彼，去州五十里宿于南田，吏卒告以持钱市物不售，问市人何故，则云“宣和、政和是上皇无道钱，此中不使。”竟不肯用。其无礼不循法度盖天性，亦山水风气致然也。
    绍兴四年十二月二十九日、三十日，洪州连大雷电，雨雪Ё寒。虽立春数日，然于候为早。老杜诗载“十月荆南雷怒号”，亦以为异。赵正之都运云：“渠在蜀中，十月闻雷，土人相庆，以为丰年之兆。”盖四方远俗，未可以一理论也。
    王摩诘画其所居辋川，有辋水、华子冈、孟城幻、辋口庄、文杏馆、斤竹岭、木兰柴、茱萸氵片、宫槐陌、鹿柴、北坨、欹湖、临湖亭、栾家濑、金屑泉、南坨、白石滩、竹里馆、辛夷乌、漆园、椒园，凡二十一所。与裴迪赋诗，以纪诸景。《唐人记》云：“后表所居为鹿庄寺”，而《长安志》乃云清源寺，未知《志》何所据。《旧史》载本宋之问别墅，而《新史》略之。杜子美诗“宋公旧池馆，零落首阳阿。”则又非西都蓝田之墅也。杜有和裴迪三诗。裴事业未见其他，想非碌碌俗士耳。
    安鼎为御史，论本朝岁断大辟人数：“天圣中，一岁二千三百余人，当时患其数多，大议改制。元丰岁率二千三百余人。元元年、二年、四年，各四千余人；三年，三千人已上。按《国朝会要》淳化初置详覆官，专阅天下奏到已断案牍。熙宁中，始罢闻奏之法，止申刑部。元丰中，又罢申省，独委提刑司详覆，刑部但抽摘审核。元初，始复刑部详覆司，然不专任官属，又有摘取二分之限，乞依祖宗法，专委刑部郎官三两员通明法律者，不限分数，尽覆天下之案。庶令内外官司知所畏惧，而尽心于刑狱焉。”
    元六年五月，吏部待阙官：尚书左选一百六十二员，侍郎右选八百余员，并使一年以上至二年两季阙。尚书右选二百八十三员，侍郎左选五百三十七员，并候一年一季已上至二年三季阙。四选宗室已未有差遣，共一千四百八十余员。
    黄鲁直在众会作一酒令，云：“虱去[C011]为{丿虫}，添几却是风，风暖鸟声碎，日高花影重。”坐客莫能答。他日，人以告东坡，坡应声曰：“江去水为工，添糸即是红，红旗开向日，白马骤迎风。”虽创意为妙，而敏捷过之。苏公尝会孙贲公素，孙畏内殊甚，有官妓善商谜，苏即云：“蒯通劝韩信反，韩信不肯反。”其人思久之，曰：“未知中否？然不敢道。”孙迫之使言，乃曰：“此怕负汉也。”苏大喜，厚赏之。
    朱希亮，颍川人，为邓州教官。有乔世贤者，恃才轻忽，偶与朱相值，遽问之云：“君名希亮，谓希何亮？”朱报云：“何世无贤？今未问君名，姓将何出”？乔愕然不能答。盖古惟有桥姓，而省木莫知其由。至唐始有彝及知之。或云匈奴贵姓也。
    余家故书，有吕缙叔夏卿文集，载《淮阴节妇传》云：妇年少，美色，事姑甚谨。夫为商，与里人共财出贩，深相亲好，至通家往来。其里人悦妇之美，因同江行，会傍无人，即排其夫水中。夫指水泡曰：“他日此当为证！”既溺，里人大呼求救，得其尸，已死，即号恸，为之制服如兄弟，厚为棺敛，送终之礼甚备。录其行橐，一毫不私。至所贩货得利，亦均分着籍。既归，尽举以付其母，为择地卜葬。日至其家，奉其母如己亲。若是者累年。妇以姑老，亦不忍去，皆感里人之恩。人亦喜其义也。姑以妇尚少，里人未娶，视之犹子，故以妇嫁之。夫妇尤欢睦，后有儿女数人。一日大雨，里人者独坐檐下，视庭中积水窃笑。妇问其故，不肯告，愈疑之，叩之不已。里人以妇相欢，又有数子，待己必厚，故以诚语之曰：“吾以爱汝之故，害汝前夫。其死时指水泡为证，今见水泡，竟何能为？此其所以笑也。”妇亦笑而已。后伺里人之出，即诉于官，鞫实其罪，而行法焉。妇恸哭曰：“以吾之色而杀二夫，亦何以生为？”遂赴淮而死。此书吕氏既无，而余家者亦散于兵火。姓氏皆不能记，姑叙其大略而已。
    《笔谈》载“吕缙叔临终，身缩才数尺”。洛人范季平子妇，病瘦累年，浸亦短缩，绍兴六年春，卒于临川，才如六七岁儿，亦可怪也。
    江南人谓社日有霜必雨。丙辰春社，繁霜覆瓦，次日果大雨。
    洪州之北四十里，地名辟邪，以江边有此石兽，故以为名。余过彼得破甓，上有隶书“开皇九年”四字，竟不知墓为何人。又洪、抚之间，地名清远，有净居院，余又得一砖，四傍皆印开皇十六年字。寺后山上有寿章亭，亭前樟木围三寻，多题诗，云三经霹雳，中有巨蛇也。东坡葬汝州，其墓甓皆印东坡二字，洛人王寿卿所篆。余在襄阳，得隶书宋升明三年韦长史墓砖，考之睿之父也。余六百年矣，坚实可作研。避地亦弃于阳翟善财寺中。
    韩知刚，福州长乐人，尝监建溪茶场，云茶树高丈余者，极难得。其大树二月初因雷进出白芽，肥大长半寸许，采之浸水中，俟及半斤，方剥去外包，取其心如针细，仅可蒸研以成一胯，故谓之“水芽”。然须十胯中入去岁旧“水芽”两胯，方能有味。初进止二十胯，谓之“贡新”。一岁如此者，不过可得一百二十胯而已。其剥下者，杂用于“龙团”之中。采茶工匠几千人，日支钱七十足。旧米价贱，“水芽”一胯犹费五千。如绍兴六年，一胯十二千足，尚未能造也。岁费常万缗。官焙有紧慢火候，慢火养数十日，故宫茶色多紫。民间无力养火，故茶虽好而色亦青黑。宣和中，腊月贡，或以小株用硫黄之类发于荫中，或以茶子浸使生芽，十胯中八分旧者，止微取新香之气而已。入“香龙茶”，每斤不过用脑子一钱，而香气久不歇，以二物相宜，故能停蓄也。
    “历日中治水龙数，乃自元日之后，逢辰为支，即是。得寅卯在六日，为丰年之兆”。李舍人ギ西美云。李善三命术，于阴阳书多通。
    吕丞相元直以使相领宫祠，卜居天台，作堂名退老，每诵少陵“穷老真无事，江山已定居”之句以自况。时赋诗者百数。李伯纪职大观文、官银青、帅福唐，亦寄题二篇，其末章云：“片帆云海无多地，叹息何由厕末宾？”时谓二公“穷老”“末宾”，何言之谦也！
    《晋史温峤传》：司隶命为都官从事。庾ο有重名，而颇聚敛，峤举奏之，京都振肃。ο传云：“温峤奏之，ο更器峤，目峤森森如千丈松，虽多节，施之大厦，有栋梁之用。”而《和峤传》亦云：“太傅从事中郎庾ο见而叹曰：‘峤森森如千丈松，虽多节目，施之大厦，有栋梁之用。’”则二峤传皆载，未知孰为是也。
    楚州有卖鱼人姓孙，颇前知人灾福，时呼孙卖鱼。宣和间，上皇闻之，召至京师，馆于宝宫道院。一日怀蒸饼一枚，坐一小殿中。已而，上皇驾至，遍诣诸殿烧香，末乃至小殿。时日高，拜跪既久，上觉微馁。孙见之，即出怀中蒸饼云：“可以点心。”上皇虽讶其异，然未肯接。孙云：“后来此亦难得食也。”时莫悟其言，明年遂有沙漠之行，人始解其识。
    建炎三年己酉，金人至浙东破四明，明年退去。时吕源知吉州，葺筑州城，役夫于城脚，发地得铜钟一枚，下覆瓷缶，意其中有金璧之物，竟往发之，乃枯骨而已。众忿其劳力，尽投于江中。视铜钟之上有刻文，云“唐兴元初，仲春中巳日，吾季爱子役筑于庐陵，陨于西垒之巅。吾时司天文昭政令晦明。康定之始，末欲茔于他山，就瘗于西垒之垠。吾卜兹土，后当火德，五九之间，世衰道微。浙、梁相继丧乱之时，章、贡唐昌之日，复工是垒，吾亦复出是わ。东平枭工决使吾爱子之骨，得同河伯听命于水府矣。京兆逸翁深甫记。”按唐兴元元年甲子岁，朱Г、李怀光僭叛，德宗自奉天移幸梁州之岁。二月十二日甲子，李怀光反，中已盖十七日己巳也。康定之始，则六月甲辰，讹始伏诛，七月壬午至自兴元之时也，迨建炎四年庚戌，三百四十七年矣。如火德浙、梁，相继唐昌、东千水府之谶，莫不皆符。但五九之数未解，而复出是わ，未知为谁。则逸翁之术亦可谓精矣！
    崇宁中，李诫编《营造法式》云，旧例以围三径一、方五斜七为据，疏略颇多。今按《九章算经》：圆径七，其围二十有二。方一百，其斜一百四十有一。八棱径六十，每面二十五，其斜六十有五。六棱径八十有七，每面五十，其斜一百。圆径内取方，一百中得七十有一。方内取圆，径一得一，六棱八棱，取圆准此。又载名物之异曰：墙名五（墙、墉、垣、缭、壁）。柱础名六（础、付、乌、真、戚、磉。今谓之石碇，音顶）。材名三（章、材、方桁）。ㄆ名六（、疾、薄曲、、弈、ㄆ）。飞昂名五（、飞昂、英昂、斜角、下昂）。爵头名四（爵头、耍头、胡孙头、孛从头）。斗名五（、颉、栌、沓壁、斗）。平坐名五（阁道、灯道、飞陛、平坐、鼓坐）。梁名三（梁、宋<广留>、丽）。柱名三（桓、楹、柱）。阳马名五（觚棱、阳马、阅角、角梁、梁抹）。侏儒柱名六（、休儒柱、浮柱、、上楹、蜀柱）。斜柱名五（斜柱、梧、迕枝、撑、叉手）。栋名九（栋、桴、急、棼、甍、极、搏、标、[A171]）。搏风名二（荣、搏风）。付名三（拊、复栋、替木）。椽名四（桷、椽、襄、撩。短椽名二。栋、禁扁）。檐名十四（檐、宇、摘、楣、屋垂、、棂、联[A171]、覃、<广牙>、庑、曼、、<广西>）。举折名三（甫峻、甫峭、举折）。乌头门名三（乌头大门、表曷、阀阅。今呼为棂星门）。平基名三（平机、平撩、平基。俗谓之平起，以方椽施素版者谓之平）。斗八藻井名三（藻井、圆泉、方井。今谓之）。钩阑名八（棂槛、轩槛、栊、┕牢阑、循、柃、阶槛、钩阑）。拒马叉子名四（┕互、┕拒、桁、马）。屏风名四（皇邸、后版、依、屏风）。露篱名五（离、栅、据、藩、落。今谓之）。涂名四（场、堇、涂、泥）。阶名四（阶、陛、陔、墒）。瓦名二（瓦、{瓦}）。砖名四（甓、瓴依、<鹿瓦>、砖）。又云，《史记》居千章之（注：章，材也）。《说文》契（注：契也，音至）。按构屋之法，皆以材为祖。祖有八等，度屋之大小，因而用之。凡屋之高深，名物之长短，曲直举折之势，规矩绳墨之宜，皆以所用材之分以为制度。材上加契者，谓之足材，其规矩制度，皆以章契为祖。今人以举止失措者，谓之失章失契，盖谓此也。宋祁《笔录》：“今造屋有曲折者，谓之庸峻。齐、魏间以人有仪矩可观者，谓之庸峭”。盖庸峻也。今俗谓之举折。
    陶隐居《注本草》云：“大寒凝海而酒不冰，明其性热，独冠群物。”余官原州时，官库庆锦堂酒，取数绝少，醇旨最于一路，而怪其成冰。及见司马温公《苦寒行》，云：“并州从来号惨烈，今日乃信非虚名。谁言醇醪能独立？壶腹进裂无由倾！”则塞上之寒，隐居生于东南，盖未之见耳。
    苏子瞻与刘孝叔、李公择、陈令举、杨公素会于吴兴，时张子野在坐，作《定风波》词以咏六客，卒章云：“尽道贤人聚吴分，试问，也应旁有老人星”。后十五年，苏公再至吴兴，则五人者皆已亡矣。时张仲谋、张秉道、苏伯固、曹子方、刘景文为坐客，仲谋请作《后六客词》，云：“月满苕溪照夜堂，五星一老斗光芒。十五年前真梦里，何事？长庚对月独凄凉。绿发苍颜同一醉，还是，六人吟笑水云乡！宾主谈锋谁得似？看取，曹刘今对两苏张。”
    程俱致道，以外氏荫入官，少有文称，车驾在钱唐，不试而除正字。其谢表云：“以权德舆之器业，李卫公之才猷，宋绶之该通，韩维之方悟，乃始不由科第，自致清华。若杨大年之一世英豪，欧阳修之诸儒领袖，安石之经术，苏轼之文章，故皆不待试言，径司辞命。如臣何者，滥继前修？”盖自唐以来，才十数人，亦可谓荣矣！然自是率多不试，人反以为滥也。
    吴正仲家蓄唐以来墨，诸李所制，皆有之。云无出廷圭之右者，其坚利可以削木。渠书《华严经》一部，半用廷圭，才研一寸。其下四秩，用承宴墨，遂至二寸，则胶法可知矣。王彦若《墨说》云：“赵韩王从太祖至洛，行故宫，见架间一箧，取视之，皆李氏父子所制墨也。因尽以赐王。后王之子妇蓐中血运危甚，医求古墨为药，因取一枚，投烈火中，研末酒服即愈。诸子欲各备产乳之用，乃尽取墨，煅而分之。自是李氏墨世益少得云。”余尝和吴观墨诗云：“赖召陈玄典籍传，肯教边腹擅便便，竟夸削木真余事，却笑磨人得永年。三友不居毛颖后，五车仍在楮生前。祗愁公子从医说，火煅生分不直钱！”
    吴正仲著《漫堂集》，载唐顾况老失子作诗云：“老人哭爱子，泪下皆成血。老人年七十，不作多时别。”每诵诗，哭之哀甚。未几，复生子非熊，能道前世事，云在冥中闻其父哭并诗，不胜其哀，恳于冥官，复为况子。非熊仕至起居舍人。朱明发晋叔，绍兴辛亥十月末，在苍梧失子。其子未病时，书窗壁皆作十月十日字。既卒，梦于其母：“且复为子”。壬子十月十日，于五羊果复得子。其事颇与非熊类，可谓异矣。晋叔贤厚，是宜有子者。余亦识晋叔，宋城人，丁巳岁为浙西提举市舶，其室王氏，亦睢阳人，景融之女，同老之孙也。
    吉州万安县至虔州，陆路二百六十里，由赣水经十八滩三百八十里，去虔州六十里始出赣石，惶恐滩在县南五里。东坡贬岭南，有《初入赣诗》云：“七千里外二毛人，十八滩头一叶身。山忆喜欢劳远梦，地名惶恐泣孤臣。”注云：“蜀道有错喜欢铺，入赣有大小惶恐滩，天设此对也。”其《北归》云：“予发虔州，江水清涨丈余，赣石三百里无一见者。惶恐之南，次名漂城、延津、大蓼、小蓼、武朔、昆仑、梁口、横石、清洲、铜盘、落濑、太湖、狗脚、小湖、机、天注、鳖口凡十八滩，自梁口滩属虔州界。又有锡州、大湖、小湖、李大王四洲。水涨或落，皆可行，惟石没水不深为可畏也。”
    蔡确持正始为京兆府司理参军，会韩子华建节出镇，初到设燕，蔡作口号，有“儒苑昔推唐吏部，将坛今拜汉将军”之句，公喜荐之，改京秩。元丰中，致位宰相。元初，责知安州，后圃有浮云楼，楼下临河，尝赋十诗，有“叶底出巢黄口闹，溪边逐队小鱼忙”之句。又一绝云：“矫矫名臣郝甑山，忠言直节上元间。钓台芜没知何处，叹息斯公抚碧湾！”时宣仁圣烈皇后听政，知汉阳军吴处厚皆注释以进，坐滂汕贬新州而死。其始终盛衰皆以诗句，亦可异也。然元党人之祸，自此而起，几与牛李之策相类。
    太史公作《白夷传》，但云“伯夷、叔齐，孤竹君之二子也”。而《论语》音注引《春秋少阳篇》，谓“伯夷姓墨名允，一名元，字公信；叔齐名智，字公达。夷、齐，谥也”。陆德明取之。不知《少阳篇》何人所著，今世犹有此书否？如赵岐谓盂轲“字则未闻”，而李翰注《蒙求》引《史记》云“字子舆”，今观《史记》则未尝有。刘孝标亦云“子舆困臧仓之诉”，《五臣注》：“为盂轲字也”。
    蔡忠愍既以诗得罪，遂以言为戒。其往新州，止携一爱妾，号琵琶姐；又蓄一鹦鹉，甚慧。每呼其妾，亦不言，止击小钟，鹦鹉闻之，即传呼琵琶姐。未几，其妾瘴疠而死，自是不复击钟。一日因圣节开启，遂服冠裳，而带尾误击钟有声，鹦鹉遂呼琵琶姐，公大感怆，因赋诗云：“鹦鹉声犹在，琵琶事已非。堪伤江汉水，同去不同归！”自是郁郁成病，以致不起。
    沈存中《笔谈》载雷火熔宝剑而鞘不焚，与王冰注《素问》谓龙火得水而炽，投火而灭，皆非世情可料。余守南雄州，绍兴丙辰八月二十四日视事，是日大雷，破树者数处，而福慧寺普贤像亦裂，其所乘狮子，凡金所饰与像面皆销释，而其余采色如故。与沈所书，盖相符也。
    渊圣皇帝《以星变责躬诏》云：“常膳百品十减其七，放减宫女凡六千余人”。则道君朝盖以万计矣。见吴承旨《摘文集》。
    茈胡，《本草》音柴，而《刘禹锡集》音紫。按《广韵》茈字有二音，茈胡则音柴，茈草、茈姜则音紫。按少陵诗云“省郎忧病士，书信有柴胡”，正用柴字，则刘集音恐误也。又仙灵脾，柳子厚作毗字，宜当从柳。《本草》木部盐麸子，云树叶如椿，子秋熟，有穗粒如小豆，上有盐，食之酸咸止渴，一名叛奴盐。而五倍子生此木叶下，本一物也，乃载于草部。按《玉篇》[D144]音皮秘、平秘二切，云木名，出蜀中，八月中吐穗如盐状，可食，味酸美，即盐麸子也。《本草》云生吴、蜀山谷。五倍子疑为吴[D144]子语讹而然耳。又猪苓一名猪屎，陶隐居云：“旧云是枫树苓，其皮至黑，作块似猪屎，故以名之”。按《通俗文》猪屎曰猪，音灵，恐当用猪字。
    东坡居士云：“岭南地暖，百卉造作无时。”南雄州在大庾岭下才数十里，与江南未相远也，而气候顿异。二月半梨花已谢，绿叶皆成阴矣。如石榴四时开花，橘已实仍蕊，或发于大本之上，却无枝叶，此尤可怪。然花发不数日辄谢，香气亦薄，盖其津脉漏泄者多也。故退之诗云：“二年流窜出岭外，所见草木多异同。冬寒不严地怕泄，阳气发乱无全功。浮花浪蕊镇长有，才开还落瘴雾中”。又其开发，先在西北枝，而北向常盛者，缘日行非南至之极，则犹在其北，故尔。
    高适调封丘尉，不得志，去客河西，节度使哥舒翰奏为右骁卫兵曹参军掌书记，杜子美有诗送之云：“脱身簿尉中，始与捶楚辞。”韩退之作荆南法曹，与张籍诗云：“判司卑官不堪说，未免捶楚尘埃间。”杜牧之亦有《寄小侄阿宜诗》云：“参军与县尉，尘土惊，一语不中治，笞棰身满疮。”则唐世掾曹簿尉，皆未免于鞭扑，而史不载。所以责官，多使为之，欲重为困辱也。
    熙宁初，有士子上书迎合时宰，遂得堂除。苏长公以俚语戏之曰：“有甚意头求富贵，没些巴鼻便奸邪。”而其后禅林释子趋利谀佞，又有甚焉。懒散杨峒续成一绝云：“当时选调出常调，今日僧家胜俗家！”
    历日中有载除手足甲，又有除手足爪。甲爪之异，必自有说，而未能辨之者。或谓附肉为甲，则甲何可除也？广南俚俗多撰字画，以{父子}为恩，{大坐}为稳，{不长}为矮，如此甚众。又呼舅为官，姑为家，竹舆为逍遥子，女婿作驸马，皆中州所不敢言。而岁除爆竹，军民环聚，大呼“万岁”，尤可骇者。
    颜延年《咏阮始平》云：“屡荐不入官，一麾乃出守。”《五臣注》云：山涛荐咸为吏部郎，三上武帝，帝不能用。荀勖性自矜，因事左迁咸为始平太守。麾，指麾也，按麾字古亦用为挥斥之字。而杜牧之《将赴吴兴登乐游原》绝句云：“欲把一麾江海去，乐游原上望昭陵。”后人因此遂专作旌麾，以对五马，为太守故事。而牧之《黄州即事》云：“莫笑一麾东下计，满江秋浪碧参差。”乃在吴兴之前，时无“把”字，不知训麾为何义也！
    南安军上犹县北七十里石门保小逻村出坚石，堪作茶磨，其佳者号“掌中金”。小逻之东南三十里，地名童子保大塘村，其石亦可用，盖其次也。其小逻村所出，亦有美恶。须石出水中，色如角者为上。其磨茶，四周皆匀如雪片，齿虽久更开断。去虔州百余里，价直五千足，亦颇艰得。世多称耒阳为上，或谓不若上犹之坚小而快也。
    韶州有汉隶书《周府君功勋记铭》曰：“讳字君光，下邳人，熹平二年为桂阳守，开昌乐泷为舟人之利，庙食连州。”而碑在曲江郊外，为风日所剥，绍兴七年，始迁于城中。其后刊太和九年云云，字作今体。按太和之号，乃魏明、晋废、后魏孝文、石勒、李势皆常以名年，而四非其正朔所及。晋太和之岁数未尝至九，疑唐文宗太和重刊之碑也。自熹乎二年至太和九年，已六百六十三岁矣。又至绍兴丁巳，凡九百三十五年。若其本刻，字画不能如是之完也。
    刘伯龙欲谋什一而为鬼揶揄，则贫富固有定分，非智力所能移也。颍昌士人马磐，能文有行义，受业之徒多中科第，独未尝得预乡荐，其贫几无壁立。有女年长，无资以适人，众为敛钱以嫁。未几归宁，感寒疾，数日而卒。夫家在外邑，方暑，不可待其至，又丐贷以殓。既阖棺，闻其呼声，云“复生”，钉不可发，破木以出。视其殓衣，皆使脱去，遂若平人。其家既喜且倦，皆酣寝。是夕，盗者尽偷衣衾之属，莫有觉者。至明，方申官捕职，则其女复死矣。天之穷人，其巧如此！
    天下之事，有不学而能者，儒家则谓之天性，释氏则以为宿习，其事甚众。唐以文称，如白乐天，七月而识“之无”二字。权德舆三岁知变四声，四岁能为诗。韩退之自云“七岁读书，十三而能文”。杜子美亦自谓“七龄思即壮，开口咏凤凰。九龄书大字，有作成一囊”。若李泌之赋方圆动静，刘宴之正“朋”字，岂学之所能至哉？以羊祜识环之处推之，则宿习为言，信矣！
    章谊宜叟为户部尚书，闭门谢客，虽交旧亦莫之接。有轻薄子一日留刺阍者，多与之钱，属其必达。章视其衔，乃崖州司户参军薛柳也，遂解门者至临安府，人益以为笑。又有太府寺丞华某，上留守吕丞相书，于纸尾图男女之状，又与中丞周子武书，于其衔下云“男愚儿上周某”，皆一时异事也。
    吴正仲云，渠为从官，与数同列往见蔡京，坐于后阁。京谕女童使焚香，久之不至，坐客皆窃怪之。已而，报云香满，蔡使卷帘，则见香气自他室而出，霭若云雾，满坐，几不相睹，而无烟火之烈。既归，衣冠芳馥，数日不歇。计非数十两不能如是之浓也。其奢侈大抵如此。
    宗室熙宁之前，不以服属，皆赐名补环卫官。尝有同时赐名为叔总、叔是、叔浑、叔龄之隐诋，因以致讼。后虽不敢，然亲昆弟有名不迩、不迩者，讫不知改。后袒免之外，皆父祖命名。有伯珙者，辄为抱券人误写作“恭”，遂仍其谬。既而试进士中第，自范致虚唱名误呼甄姓，后皆令自注姓名音切，而求之《广韵》、《玉篇》，凡字书中皆无玉旁作恭字音，乃止以居悚切注之。众皆不悟，遂形诰敕。后世当又增此一字，亦可笑也。
    江州庐山西林乾明寺经藏壁间，有唐戊辰岁樵人王翰画须菩提像，世以王为与杜子美卜邻者。按《文苑传》：“翰字子羽，并州晋阳人。少豪健恃才，及进士第，然喜υ酒。”开元十一年，张说辅政，“召为秘书正字，擢通事舍人，驾部员外郎。家蓄声伎，目使颐令，自视王侯，人莫不恶之”。十四年，“说罢宰相，翰出为汝州长史，徙仙州别驾，日与才士豪侠饮乐游畋，伐鼓穷欢，坐贬道州司马，卒”。则西林所画，盖自仙州贬营道时过九江也。笔墨简古，非画工所能。自开元十六年戊辰，逮绍兴九年己未，四百一十二年矣。今独石刻存焉。
    广南可耕之地少，民多种柑橘以图利。常患小虫损食其实，惟树多蚁，则虫不能生，故园户之家，买蚁于人。遂有收蚁而贩者，用猪羊脬盛脂其中，张口置蚁穴傍，俟蚁入中，则持之而去，谓之“养柑蚁”。
    艺祖皇帝以开宝九年十月二十日癸丑上仙，其夕有云物之异。自是每岁忌辰必有雨雪风冽之变。至绍兴九年，凡一百六十五年，威灵如在。视唐文皇玉衣之举，铁马之汗，盖过之远矣。其神异之事，已载于《国史》。方潜隐时，自凤翔道过原州，尝息棠木之阴，日已转而荫不移。至今其木枝条皆有龙角之状，其所寝之地，草独不生。此《实录》之所遗者。余作停临泾，尝亲至其下，为筑垣以护。
    惠州博、罗二山，罗山傍海，博山祠并又在海中，形圆而尖，今博山香炉，取其状类也。罗山又名罗浮，云在海中浮而至。山下有延祥寺，尝有柑一株，太平兴国中，有中人取其实以进，爱其味美，因移植苑中。故世贵之，竟传“罗浮柑”。今山中更不复有，而其名不泯。
    吕惠卿吉甫，自负高才，久排摈在外，大观中，始召至京师，为太一宫使。时年八十岁矣，视宰辅贵臣皆晚进出己下者，意气颇自得。一日延见众客，有道士亦在其间，自称宗人，礼数简易。吕视之不平，因问其所能，曰“能诗”。吕顾空中有纸鸢，即使赋之。道士应声曰：“因风相激在云端，扰扰儿童仰面看。莫为丝多便高放，也防风紧却收难。”吕知其讥己，有惭色，方顾他客，已失所在。其风骨如世之画吕洞宾，人皆疑其是也。
    绍兴九年，岁在己未，秋冬之间，湖北牛马皆疫，牛死者十八九，而鄂州界獐、鹿、野猪、虎、狼皆死，至于蛇虺亦僵于路傍。此传记所未尝载者。若以恶兽毒螯之物自毙为可喜，而牛马亦被其灾，是未可解也。
    东坡在惠州作《梅词》，云“玉骨那愁烟瘴？冰姿自有仙风。海仙时遣探芳丛，倒挂绿毛幺凤。素面尝嫌粉污，洗妆不退唇红。高情易逐海云空，不与梨花同梦”。广南有绿羽丹觜禽，其大如雀，状类鹦鹉，栖集皆倒悬于枝上，土人呼为“倒挂子”。而梅花叶四周皆红，故有“洗妆”之句。二事皆北人所未知者。
    李文定公族孝博之子亻，字全夫，喜食糟蟹，自造一大坛，凡数百枚，食之止余一枚，取出置器中，忽起行，逐之不可及，遂失所在。孙威敏公夫人边氏，喜食。须目见割鲜者，食之方美。一日亲视庖人将生鱼已断成脔，忽有睡思，遂就枕，令覆鱼于器，俟觉而切。乃梦器中放大光明，有观音菩萨坐其内，遽起视鱼，诸脔皆动，因弃于水中，自是终身蔬食。余在顺昌，见同官二人，年六十余，以无子戒不食鱼，未几皆有子。遂刻文以劝人，亦自不食。建炎三年，在平江之常熟，家人谓鲑鱼出水即死，食之非杀，亦断为脔。至暮，欲再烹而动。此皆与唐文宗食蛤蜊之事相同。若无善缘，刚强不可化者，亦不复见此事也。
    唐李贺父名晋肃，而贺不敢应进士举，韩愈作《讳辩》，以讥避之为非。绍兴中，范氵崇知鄂州，以父名鄂辞，不听。而唐冯宿父名子华，及出为华州刺史，乃以避讳不拜。贾曾景云二年授中书舍人，以父名忠固辞，拜谏议大夫。开元初，复拜中书舍人，又固辞。议者以中书是曹司名，又与曾父音同而字别，于礼无嫌，乃就职。此字同而音异，与字异而音同，事盖相类。又二名偏讳，皆所不当避者，而唐世法乃听之，与今条令盖少异矣。宗室令德麟父名世曼，及除提举万寿观，虽字有古今之殊，比之子华，则若可避，而朝廷亦不许。法谓府号官称犯父祖名者皆合避，而马骘父名安仁，绍兴八年知衡州，以县有安仁，乞避，则遂听其辞。虽不应令，而推之人情，亦近厚之一端也。
    《本草》载：白花蛇，一名褰鼻蛇，生南地及蜀郡诸山中，九月十日采捕之。《图经》云：“其文作方胜白花，喜螫人足。黔人被螫者，皆立断之。其骨刺伤人，与生螫无异。”今医家所用，惟取蕲州蕲阳镇山中者。去镇五六里有灵峰寺，寺后有洞，洞中皆此蛇，而极难得。得之者以充贡。洞内外所产，虽枯两目犹明；至黄梅诸县虽邻境，枯则止一目明；其舒州宿松县又与黄梅为邻，间亦有之，枯则两目皆不明矣。市者视此为验。以轻小者为佳，四两者可直十千足。土入冬月寻其蛰处而厥取之。夏月食盖盆子者，治疾尤有功。采者置食竹筒中，作绳网以系其首，剖腹乃死。入药以酒浸煮，去首与鳞骨，三两可得肉一两用也。
    孙真人《备急千金要方大医精诚篇》云，自古名贤治病，多用生命以济危急。虽曰贱畜贵人，至于爱命，人畜一也。损彼益己，物情同患。夫杀生求生，去生更远。吾今此方所以不用生命为药者，良以此也。其[B150]虫水蛭之类，市有先死者，则市而用之。只如鸡卵一物，以其混沌未分，必有大段要急之处，不得已隐忍而用之。能不用者，斯为大哲亦所不及也。至后有用鸡子者，则云用先破者有力。于妇人《白薇丸》方云，三月择食时，可食牛肝及心，不可故杀，令子短寿。鲤鱼汤与治水方皆云，勿用生鱼。论诸毒螫则云，凡见一切毒螫之物，必不得起恶心向之，亦不得杀。若辄杀者，后必遭螫，治亦难差。小儿狗啮方云，勿令狗主打狗。于毒螫伤人之物，尚不忍生心而加棰，况其他乎？其仁慈可谓至矣。而《新校治妇人妊娠诸方》，皆用乌鸡之类，割颈取血以煎药，乃高保衡、孙奇、林亿以《崔氏纂要》□方所增加也，不特失真人之用心，又虑后世更疑不用生命以为虚语。故余于《本草蒙求》注中已辨其事，今更载于此，以释来者之惑云。
    《庐山记》载：“锦绣谷三四月间红紫匝地，如被锦绣，故以为名。今山间幽房小槛，往往种瑞香，太平观、东林寺为盛。其花紫而香烈，非群芳之比。始野生深林草莽中，山人闻其香，寻而得之，栽培数年则大茂。今移贾几遍天下，盖出此山云。”余尝在京口僧舍，有高五六尺者，云已栽三十年。而沣州使园有瑞香亭，刻石为记，云其高丈余。大观中余官于彼，亭记虽存而花不复见。东都贵人之家，有高尺余者，已为珍木，置于阴室，溉以佳茗。而邓州人家园圃中作畦种之，至连大枝采斫，不甚爱惜。花有子，岁取以种。其初盖亦得于山中，不独江南有也。
    《韩信传》：淮阴屠中少年有侮信者曰：“信能死，刺我；不能死，出裤下。”后云召辱己少年令出胯下者，以为楚中尉。徐广注云：“裤，一作胯。胯，股也，音同。又云《汉书》作跨，同耳。”按《玉篇》：裤音苦故切。胯，股也，音与裤同。跨，苦化切，跨越也，又两股间也。胯，两股间也。音与跨同。胯、跨字相类，而音韵不同。今学者亦未尝分别，前读胯为库音，世必笑之。诸书音如此者甚众，聊举其一焉。
    会稽士人有钱唐休者，颇有声于时，赵丞相当国，人荐之者，方议除擢，会有边报小警，视奏，目中适见其姓名，赵不悦曰：“钱唐遂休乎？”因置不用。后赵引折彦质为枢密，其院中奏牍书名相次，人有谮之者，谓“赵鼎折”为不祥，乃与钱事相类。古今以谶语而为祸福者多矣，虽有幸不幸，盖亦数使之然也！可胜叹哉！
    余寓居上饶，数问信州之得名于邦人，莫有知者。后观图经，载弋阳县有信义港，以地极肥饶，人多信厚而得名。疑州之为称，或以是也。而夔州其先亦名信州，子美诗云“俱客古信州”者，盖谓夔州。亦未究其得名之故。
    新州城中甚隘，居人多茅竹之屋。有士子于附郭治花圃，创为一堂，前后两庑，颇极爽丽。每延过客游宴，屡乞堂名而未得。一日梦一贵人坐其堂上，士子从之游，亦若平日，恳以堂名，顾视久之，曰：“可以二相名之。”即寤而觉，殊不晓命名之旨。未几，蔡持正坐讥讪贬新州，既至，无宅可居，遂求堂以处，士子欣然纳之，意其再入，而竟死于彼。蔡之贬，人谓刘莘老为有力。至绍圣初，刘既坐责，当路者故以新处之。其至方暑，尤急于问舍，又欲假堂为馆，士子以“二相”为不祥，不许。而刘请甚坚，不得已，以梦告之。刘以蒸湿不堪，又以其言为未信，竟借以居，亦终于堂中。则“二相”之名，盖预定于数矣！与灵公之为灵，何以异哉？
    杜少陵《新婚别》云“鸡狗亦得将”，世谓谚云“嫁得鸡，逐鸡飞；嫁得狗，逐狗走”之语也。而陈无已诗，亦多用一时俚语。如“昔日剜疮今补肉，百孔千窗容一罅。拆东补西裳作带。人穷令智短。百巧千穷只短檠，起倒不供聊应俗，经事长一智。称家丰俭不求余，卒行好步不两得”。皆全用四字。“巧手莫为无面饼（巧媳妇做不得无面饣饣乇）。不应远水救近渴，谁能留渴须远井（远水不救近渴）。瓶悬赏间终一碎（瓦罐终须井上破）。急行宁小缓（急行赶过慢行迟）。早作千年调一生，也作千年调（人作千年调，鬼见拍手笑）。拙勤终不补（将勤补拙）。斧斫仍手摩（大斧斫了手摩娑）。惊鸡透篱犬升屋（鸡飞狗上屋）。割白鹭股何足难（鹭鸳腿上割股）。荐贤仍赌命”。而东坡亦有“三杯软饱后，一枕黑甜余”，皆世俗语。如“赌命”“软饱”犹可解，而“黑甜”后世不知其为谁矣。如《诗》之“串夷载路”，《书》云“吊由灵”，安知非当时之常谈也？
    西北人生子，其侪辈即科其父首，使作会宴客而后已，谓之捋帽会。江、浙人家生女多者，俟毕嫁，亦大会亲宾，谓之倒箱会。广南富家生女，即蓄酒，藏之田中，至嫁方取饮，名曰女酒。贫家终身布衣，惟娶妇服绢三日，谓为郎衣。此皆可为对者。蜀人每食之余，不问何物，皆投于一器中，过三月方取食，谓之百日浆，极贵重之，非至亲至家，不得而享也。江南、闽中公私酝酿，皆红曲酒，至秋尽食红糟，蔬菜鱼肉，率以拌和，更不食醋。信州冬月又以红糟煮鲮鲤肉卖。鲮鲤乃穿山甲也。
    富季申枢密院奉祠居婺州，忽梦行道上，憩大木下，有人止岐路云：“此入闽中路也。”未几，除守泉南，行至江山道中，时方秋暑，从者疲ぃ，果憩于大木之下，有过之者曰：“此入闽中路也。”宛如梦中所见。乃太息曰：“虽欲不来，其可得也？”
    刘岑季高闲居湖州，梦廖用中云：“刚与郑顾道却是同年。”时廖为中丞，郑望之侍郎领宫祠居上饶。后数月，刘得信州。到未久，廖以宫观罢归南剑，道由信上，郑往谒之。初未相识，问之，乃同榜登第。是日用中赴州会，方坐，即云：“郑顾道在此，某与之却是同年。”与梦中所闻，略无少异。则出处升沉，动静语默，悉皆前定也。
    靖康之后，时方用兵，急于人才，故士大夫多夺哀起复。自是凡军假摄，有不待朝命而行者。已而，虽非军旅及藉材干，多以急禄而起。李将仕东云：在兴国军，有通山县尉以丧母在告，既而出参，人皆骇愕而不敢问。数日之后，同僚见其巾用缟素，问其所以，云“先妣不幸”。曰：“如此何故参告？”云：“某已于几筵前拈香起复矣。”礼义之丧，一至于此。是可叹也！
    宣和中，济南州宅中有鬼为美妇人以媚太守。其后林震成材司业出守是州。初到，乃杂于官奴中，黔衣浅色无妆饰，颀长而美，颇异于众。林儒者，虽心怪之，未欲询究。后屡阅公宴，竟不见此人，乃问之队长，告以服饰状貌，众皆云无，林方惑之。次日遂径入堂室，林遂亲爱之。自是与家人杂处，无相忤也。一日二小女儿戏于堂上，妇人过而衣裾误拂儿面，其人诟之，妇人笑而回，以手捧儿面扌列之，面遂视背不能回转。举家大异，始知妖异。时何执中为丞相，林乃其婿，奏闻徽宗，至遣法师以符驱治，终莫能逐。乃移林知汝州，未几，林竟卒。
    吕洞宾尝游宿州天庆观，道士不纳，乃宿于三门下，采柏叶而食，逾月方去。临行，以石榴皮书于道士门扉上云：“手传丹篆千年术，口诵《黄庭》两卷经。”字皆入木极深。后人有疾病者，刮其字以水服之皆愈。今刮取门木皆穿透矣。又楚州紫极宫门楣壁上，亦有题诗云：“宫门一闲人，临水凭阑立。无人知我来，朱顶鹤声急。”人取字，土亦皆穴也。
    建炎初，车驾自维扬渡江。金人分兵逼寿春，众劫太守马识远使投拜，马拒之，率兵城守，卒能保全。及敌退，其尝欲降者反不自安，乃谋杀太守以掩前失，曰：“守若存，我辈终不得全。”幕官王大节曰：“彼有家属，如何？”于是尽杀，推大节权领州事，以太守首先投降及退兵尚不肯用建炎年号具奏朝廷，乃擢大节通判、权州事。绍兴二年，大节与徐兢明叔俱在孟庾幕中，一日大节与徐论禅，曰：“罪福之事，报应有无？”徐云：“未了还须偿宿债。”大节曰：“如何可脱？”徐曰：“法心觉了无一物。赵州和尚道‘放得下时，都没事’。若放不下，冤债到来，何由免？”王面发赤。次日具饭邀徐，密告寿春之事，曰：“还可脱免否？”明叔曰：“如赵州言，放得下始得。”王曰：“如何放得下？”明叔曰：“惟觉能了。”翌日，徐与同官王昌俱访大节，忽言“病来”，又曰：“了不得！了不得！且救我！”遂倒仆。二公取艾灸其脐中方三四壮，矍然而起，曰：“知罪过！知罪过！”又曰：“且放宽我。”语言纷纭，莫能悉记。二公惊出，但闻哀祈之声，久之竟死。盂与徐皆能道其事。
    齐志道在洪州，一日忽病，状如伤寒发热，已而手足厥冷，汤剂不能下，昏昏熟睡，但微喘息。迫暮，忽大呼索汤饼，家人急奉之，乃以手取面抟成块啮之。家人惊异，乃曰：“朝议才省来，且慢吃。”遂怒目曰：“那得朝议来？我是密州高安县贩邵武军客人，被你朝议在吉州权县，将我六个平人，悉做大辟杀了，今来取命。你朝议已去久矣！”家人听其声，乃东人语音，状怒可畏，但涕泣而已，少顷遂仆。徐明叔与齐乡人，知其不妄。
    孙延直德中云，渠在官时，有尉李修，以捕盗尝改承务郎。而盗中一名乃逃军，李以拒捕杀之。受命之日，家中置酒为庆。明日五口皆生瘰疬，数月之间，死者四人。惟妻平日不为夫所礼，乃独存。李临终疬溃透脑，脑髓流出，数日方死。又一同官，性严酷，讯囚多过数，晚年苦两足浮肿，医疗莫效，久之肉烂指落，浸淫溃至半胫而死。不可不戒也。
    陈寺丞宝之，徐州彭城人，庆历元年，以外舅庞颍公籍任为太庙斋郎。后为雍邱县主簿。荐改官者凡十七人，廷见，仁宗怪其多。时颍公为枢密使，仁宗务抑势家，特不与改。再授忠武军节度推官，既罢，举者亦十余人，乃止以五名应格。比引对，其一举者不可用，亦不果改京秩，又射冀州支使，至治平二年，方迁大理寺寺丞。世徒知以多而报罢，不知后以少而失。信乎为有命也！其子师道无己作《先君事状》亦载此。
    信州弋阳县海棠满山，村人至并花伐以为薪。广南以枨啖猪，处州龙泉以笋亦然。温州四时有兰，各是一种。衡州耒阳县有桃一株，结子而穰不甚实。广州有无核枇杷，海南有无核荔枝一株。严州通判厅下有花数种而合为一树，云见于唐杜牧诗中。宣和间欲移取屡矣，卒以盘根不可徙而止。然其花终无能名者。
    仙茅一名婆罗门参，出南雄州大庾岭上，以路北云封寺后者为佳。切以竹刀，洗暴通白。其寺南及他处者，即心有黑晕，以此为别。
    婺州义乌县有叶炼师者，本菩蕾村田家女。随嫂浣纱于溪中，见一巨桃流于水上，乃取以遗嫂。时方仲冬，嫂以其非时，又若食余，因弃不取。女乃啖之，归遂绝粒。逾年之后，性极通慧，初不识字，便乃能操笔，书有楷法。徽宗闻之，召至都下，引入禁中，赐号“炼师”。
    孙延寿向仲云，渠知余杭县日，有临安铁塔院僧志添，来为县人作水陆斋。时周常仲修侍郎居乌墩，有二弟元宾、元辅在余杭，添见元宾曰：“侍郎安否？承务可急往见之。昨夜水陆会中，却见侍郎来赴也。”周信之，亟买舟而去，至则仲修已不幸矣。又尝谓周开祖曰：“公何故来看水陆？且宜将息。”未几，周亦卒。添作水陆斋极严洁，多见亡者，道其形貌语言甚异，人归向之。黄鲁直为之写《草庵歌》，刻石传于世。
    廖刚为中丞，建议令两制举士拔擢超用。时李光自江西帅作参政，有机宜吕广问，欲加引用，廖与给事中刘一止、中书舍人周葵遂通荐之。李又求于秦相，欲置之文馆，虽已许之，久而未上。乃以吕贺其执政启以示秦，其中有云：“屈己以讲和，而和未决；倾国以养兵，而兵愈骄。”丞相固已不乐；至“四方属意，固异于前后碌碌无闻之人；百辟承风，尤在于朝夕赫赫有为之际。”秦意愈怒，讫不与之，至争辩于上前。李由是罢，廖与周、刘亦被逐，及其门人，又成一党。
    宗人赵舜辅希元，自负诗文，每以东坡为标准，居处斋室皆取其言以为名。尝种芍药于亭下，以苏诗有“亭下殿余春”之句，遂榜曰殿春亭，作横牌书之。同列有恶之者，乃谓其家有“亭春殿”，由是出为衢州兵官。时赵令衤金表之寓居西安，亦好吟咏，每相讥评。后表之除浙西宪，舜辅疏其短，引嫌乞避，遂移严州，而宪亦罢焉。
    郑范季洪信州贵溪人，登第久不仕。尝献书五十篇，言当世之务，号《刍荛论》，朝廷止除充严州教授而已。其《论相篇》云：“臣观汉有天下三百年，其为辅相者四十有七人，独前称萧、曹，后称丙、魏。唐有天下三百年，其为辅相者三百六十有九人，独前称房、杜，后称姚、宋。汉、唐历年相若，而命相多寡几十倍之差，疑汉有所遗，而后世任相，亦不专于前古也。”又《灾异篇》云：“春秋二百四十年，日食三十六。西汉二百一十二年，日食五十二。唐二百八十九年，日食九十三。春秋地震五，西汉载于史者亦五，东汉四十九，唐七十有四。则灾异亦浸多于古。”余在绍圣间，见东京相国寺慧林禅院长老佛陀禅师德逊，云“少时尝以平岁秋成粟穗量其短长，数其粒数。至中年已后，数量较之，渐不及前。至其晚年，丰岁反不逮少时之凶年。信释氏入末劫之说为然”。则灾异之多，疑与逊之言亦相符也。至于人之寿福，亦安得如前人乎？
    诞日禁屠宰，始于隋文帝为先帝先后追福，其后不见于史。唐玄宗开元十七年八月五日为千秋节，王公已下献镜及承露囊，天下诸州，咸令宴乐，休假三日，仍编于令，从之。文宗长庆四年十月十日庆成节，诏“自今宴会蔬食任陈脯，常为永例”。武宗开成五年，以二月十五日玄元皇帝降生日为降圣节，六月十二日皇帝载诞之辰为庆阳节。懿宗七月四日为延庆节，昭宗二月二十二日为嘉会节，哀帝九月三日为乾和节，余不尽见。皆三教入殿讲论，于寺观设斋，不得宰杀。然初即位，未便立节名，惟昭、哀改元已立。此见于唐《旧史》，而《新史》又止载千秋节名，后世遂为盛礼，天下宴饮，公私劳费，虽禁屠宰，而杀害物命甚多。崇宁中，如有献议，令宴设止用羊豕。余在靖康间，尝乞废罢，献谀已久，讫莫肯从。
    唐刘思礼少尝学相术于许州张憬藏，相己必历刺史，位至太师。及为箕州刺史，益自喜，以为太师之职，位极人臣，非佐命无以致之，乃与綦连耀谋反被诛。憬藏以善相在《方伎传》。然其所载，但言所中者耳，如相思礼之谬，盖不少也。
</div>
    <div class="pagination">
<a href="鸡肋编_page2.html">上一页</a><a href="鸡肋编.html">1</a><a href="鸡肋编_page2.html">2</a><span class="current-page">3</span><a href="鸡肋编_page4.html">4</a><a href="鸡肋编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
