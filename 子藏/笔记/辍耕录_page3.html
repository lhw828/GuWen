<!DOCTYPE html>
<html>
 <head>
  <meta charset="utf-8"/>
  <title>
   辍耕录 - 第 3 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辍耕录 - 第 3 页/共 23 页
  </h1>
  <div class="content">
   河南江北行中书省参知政事姚忠肃公天福字君祥平阳人至元十一年拜监察御史弹击权臣无所顾畏世祖赐名巴尔斯国言虎也后条奏宰相阿哈玛特罪二十有四召廷辩公枚数之彼輙引服数至于三气沮色丧上曰此三者罪巳不在宥因目公曰巴尔斯臣下有违太祖之制干朕之纪者汝抨击毋廷臣皆震悚时方倚相理财姑释不问众人莫不为公危之公之太夫人有贤识朂之曰为国者忘其家汝第尽力効忠果不测吾追踪陵母死日犹生年也公泣谢白其长曰万一得谴乞不以老母连坐语闻上叹曰是母子有古义烈勅侍臣符寳郎董文忠宣付史馆书之
　　善谏
　　至元二十四年僧格之为尚书丞相也专权擅政虐焰薰天贿赂公行畧无畏避中书平章武宁正献王彻尔时为利用监独奋然数其奸赃于上前上怒以为丑诋大臣命左右批其颊王辨不为止且曰臣思之熟矣国家置臣子犹人家畜犬譬有贼至而犬吠主人初不见贼乃棰犬犬遂不吠岂良犬哉上悟收僧格籍其家明日王拜御史中丞余按北史宋游道毕义云奏劾游道杨遵彦曰譬之畜狗本取其吠今以数吠杀之恐将来无复吠犬诏除名则王之以犬自况为有所本矣
　　使交趾
　　翰林学士元文敏公明善字复初清河人参议中书日会朝廷遣蒙古大臣一员使交趾公副之将还国之伪主赉以金蒙古受之公固辞伪主曰彼使臣已受矣公独何为公曰彼所以受者安小国之心我所以不受者全大国之体伪主叹服
　　刻名印
　　今蒙古色目人之为官者多不能执笔花押例以象牙或木刻而印之宰辅及近侍官至一品者得防则用玉图书押字非特赐不敢用按周广顺二年平章李谷以病臂辞位诏令刻名印用据此则押字用印之始也
　　国玺
　　文宗开奎章阁作二玺一曰天厯之寳一曰奎章阁寳命臣虞集文今上作二小玺一曰明仁殿寳一曰洪禧命臣杨瑀文洪禧璞纯白而纽墨色宣文阁
　　天厯初建奎章阁于西宫兴圣殿之西廊为屋三间髙明敞爽南间以藏物中间诸官入直所北间南向设御座左右列珍玩命群玉内司掌之阁官署衔初名奎章阁阶正三品隷东宫属官后文宗复位乃陞为奎章阁学士院阶正二品置大学士五员并知经筵事侍书学士二员承制学士二员供奉学士二员并兼经筵官幕职置参书二员典籖二员并兼经筵防赞官照磨一员内掾四名内二名兼检讨宣使四名知印二名译史二名典书四名属官则有羣玉内司阶正三品置监羣玉内司一员司尉一员亚尉二员佥司二员典簿一员令史二名典吏二名司钥二名司膳四名给使八名専掌秘玩古物艺文监阶正三品置太监兼检校书籍事二员少监同检校书籍事二员监丞防检校书籍事二员或有兼经筵官者典簿一员照磨一员令史四名典吏二名専掌书籍鉴书博士司阶正五品置博士兼经筵参赞官二员书吏一名専一鉴辨书画授经郎阶正七品置授经郎兼经筵译文官二员専一训教集赛官大臣子孙艺林库皆从六品置提典一员大使一员副使一员司吏二名库子一名専一收贮书籍广成局阶从七品置大使一员副使一员直长二员司吏二名専一印行祖宗圣训及国制等书特恩剙制象齿小牌五十上书奎章阁三字一面字一面蒙古字与辉和尔字分散各官悬佩出入宫门无禁学士院凡与诸司往复惟劄送参书防行移而已命侍读学士虞集撰记御书刻石阁中今上皇帝改奎章曰宣文其记曰大统既正海内定一乃稽古右文崇徳乐道以天厯二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训毋忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑释髙明而有容不加饰乎采斵不重劳于土木不过啓乎牖以顺清燠树阁以栖图书而已至于器玩之陈非古制作中法度者不得在列其为处也跬步戸庭之间而清严邃密非有朝会祠享时巡之事几无一日而不御于斯于是宰辅有所奏请宥密有所图维争臣有所绳纠侍从有所献替以次入对从容密勿盖终日焉而声色狗马不轨不物者无因而至前矣自古圣明睿知善于怡心养神培本浚源泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙民于无穷哉至顺辛未孟春二日记占验
　　傅初庵先生立以占筮起东南时杭州初内附世皇以故都之地生聚浩繁赀力殷盛得无有再兴者命占其将来如何卦既成对曰其地六七十年后会见城市生荆棘不如今多也今杭连厄于火自至正壬辰以来又数燬于兵昔时歌舞之地悉为草莽之墟军旅填门畜豕载道乃知立之占亦神矣立乃番昜祝卜泌甥泌精皇极数
　　权臣擅政
　　中书右丞相巴延所署官衔计二百四十六字曰元徳上辅广忠宣义正节振武佐运功臣太师开府仪同三司秦王达尔罕中书右丞相上柱国録军国重事监修国史兼徽政院侍正昭功万戸府都总使虎符威武阿克蘓衞亲军都指挥使司达噜噶齐忠翊侍衞亲军都指挥使奎章阁大学士领学士院知经筵事太史院宣政院事叶赫千戸哈必齐千戸达噜噶齐宣忠乌鲁斯扈衞亲军都指挥使司达噜噶齐提调回回汉人司天监群牧监广惠司内史府左都威衞使司事钦察亲军都指挥使司事宫相都总管府领太禧宗禋院兼都典制神御殿事中政院事宣镇侍衞亲军都指挥使司达噜噶齐提调宗人蒙古侍衞亲军都指挥使司事提调哈喇齐额布根彻尔领隆祥使司事当其擅政之日前后左右无非隂邪小辈惟恐献谄进佞之不至孰能告以忠君爱民之事有一王爵者译奏云色辰二字人皆可以为名自世祖皇帝庙号之后遂不敢用今太师巴延功髙徳重可以色辰名字与之时御史大夫特穆尔布哈亦其心腹每隂嗾省臣奏允其请文定王实喇巴尔时为学士从容言于上曰万一曲从所请关系非轻遂命学士欧阳监丞掲徯斯会议以元徳上辅四字代之加于功臣之上又典瑞院都事某建言凡省官提调军马者必佩虎符今太师巴延难与他人同宜锡龙凤牌以宠异之制可遂制龙凤牌一面其三珠各函径寸真珠一枚而饰以红埓阿勒寳石牌身脱钑元徳上辅功臣号字仍用白玉嵌造牌成计直数万锭既被贬黜毁其牌就以珠寳给还物主盖督勒有司和买元价尚未酬也又京畿都运尼雅斯拉上言太师巴延功盖世所授宣命难与百官一体合用泥金书词以尊荣之省台院官议不可行宛转禀白止金书上天眷命皇帝圣防八字余仍墨笔云
　　懐孟蛙
　　大徳间仁宗在潜邸日奉达尔结太后驻辇辉黙图苦群鼃乱喧终夕无寐翼旦太后命近侍传防谕之曰吾母子方愦愦鼃忍恼人耶自后其毋再鸣故至今此地虽有鼃而不作声后仁宗入京诛安西王阿南达等迎武宗即位时大徳十一年也越四年而仁宗继登大寳则知元后者天命攸归岂行在之所虽未践祚而山川神以隂来相之不然则虫鱼微物耳又能听令者乎但迄今不鸣尤可异矣
　　贼臣摄祭
　　至治癸亥十月六日甲子先一夕因晋邸入继大统告祭太庙之顷隂风北来殿上灯烛皆灭良久方息盖摄祭官特克实额森特穆尔齐勤特穆尔等皆弑君之元恶也时全思诚以国子生充斋郎目击之此无他必祖宗威灵在上不使奸臣贼子得以有事于太庙而明示严谴之耳彼徒罪无所逃至于身诛族赤而后已吁可畏哉
　　叛党告迁地
　　至元二十四年宗王纳延叛后伏诛徙其余党于庆元之定海县延祐间伊纳托克托公来为浙相其党屡以水土不便为诉乞迁善地公曰汝辈自寻一个不死人的田地当为汝迁之众遂不敢再言
　　土人作掾
　　至元间伯勒齐尔布哈公为江浙丞相议以本省所辖土人不得为掾史时左丞法珠公谓曰若然则中书掾当用外国人为之矣相有赧色议遂不行
　　萧先生
　　萧贞敏公字维斗京兆人蚤岁吏于府一日呈牍尹前尹偶坠笔目公拾之公阳为不解而止白所议公事如此者三公曰某所言者王事也拾笔责在皁非吏所任尹怒公即辞退居十五年惟以读书为志从公游者屦交戸外平章咸宁王额森闻其贤荐之于世祖征不至授陜西儒学提举继而成宗武宗仁宗累征授国子司业集贤直学士未赴改集贤侍讲又以太子右谕徳征始至京师授集贤学士国子祭酒寻复得告还山年七十七以夀终諡贞敏端厚
　　文贞王额琳特穆尔尝言娄师徳唾面自干以为美事我思之虽狗亦不可恶他且如有一狗自卧于地无故以足蹴之或掷以物狗固不便咬人亦吠数声而去却有甚好听处
　　防字
　　防即卷字真诰中谓一卷为一防或以为吊字及篇字者皆非












　　辍耕録卷二
&lt;子部,小说家类,杂事之属,辍耕录&gt;
　　钦定四库全书
　　辍耕録卷三　　　　　　元　陶宗仪　撰正统辨
　　至正二年壬午春三月十有四日上御咸宁殿中书右丞相托克托等奏命史臣纂修宋辽金三史制曰可越二年甲申春三月进辽史本纪三十卷志三十一卷表八卷列四十六卷冬十一月进金史本纪一十九卷志三十九卷表四卷列七十三卷又明年乙酉冬十一月进宋史本纪四十七卷志一百六十二卷表三十二卷列世家二百五十五卷初会稽杨维桢尝进正统辨可谓一洗天下纷纭之论公万世而为心者也惜三史已成其言终不见用后之秉史笔而续通鉴纲目者必以是为本矣维桢字廉夫号铁崖人咸称之曰铁史先生泰定丁卯李黼榜相甲及第以文章名当世表曰至正三年五月日伏覩皇帝诏防起大梁张京兆杜本等爵某官职専修宋辽金三史越明年史有成书而正统未有所归臣维桢谨撰三史正统辨凡二千六百余言谨表以上者右伏以一代离合之殊固系乎天数盛衰之变万年正闰之统实出于人心是非之公盖统正而例可兴犹纲举而目可备前代异史今日兼修是非之论既明正闰之统可定奈三史虽云有作而一统犹未有归恭惟世祖皇帝以汤武而立国皇帝陛下以尧舜而为君建极建中致中和而育物惟精惟一大一统以书元尝怪辽金史之未成必列赵宋编而全备芸台大啓草泽髙升宜开三百载之编年以垂千万代之大典岂料诸儒之谦笔徒为三国之志书春秋之首例未闻纲目之大节不举臣维桢素读春秋之王正月公羊谓大一统之书再观纲目之绍春秋文公有在正统之说故以始皇二十六年而继周统髙祖成功五年而接秦亡晋始于平吴而不始于泰和唐始于灭盗而不始于武徳稽之于古证之于今况当世祖命巴延平江南之时式应宋祖命曹彬下江南之岁亲诏防有过唐不及汉之言确定统宗有继宋不继辽之禅故臣维桢敢痛排浮议力建公言挈大宋之编年包辽金之纪载置之上所用成一代可鉴之书传之将来永示万世不刋之典冒干天听深惧氷兢下情无任瞻天望阙激切屏营之至辨曰正统之说何自而起乎起于夏后国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代之史宗也首书王正于鲁史之元年者大一统也五伯之权非不强于王也而春秋必黜之不使奸此统也吴楚之号非不窃于王也而春秋必外之不使僭此统也然则统之所在不得以割据之地强梁之力僭伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等耳以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得巳以始皇之廿六年而始继周汉始于髙帝之五年而不始于降秦晋始于平吴而不始于泰和唐始于羣盗既夷之后而不始于降武徳之元又所以法春秋之大一统也然则今日之修宋辽金三史者宜莫严于正统与大一统之辨矣自我世祖皇帝立国史院尝命承防百一王公修辽金二史矣宋亡又命词臣通修三史矣延祐天厯之间屡勤诏防而三史卒无成书者岂不以二史正统之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自呼纽氏之部落始广其初枯骨化形戴猪服豕荒唐怪诞中国之人所不道也八部之雄至于按巴坚披其党而自尊迨耶律光而其埶浸盛契丹之号立于梁贞明之初大辽之号复改于汉天福之日自按巴坚讫于天祚凡七主歴二百一十有五年夫辽固唐之边夷也乘唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽乘晋统吾不知其何统也再考金之有国矣始于完顔氏实又臣属于契丹者也至阿固达苟逃性命于道宗之世遂敢萌人臣之将而簒有其国僭称国号于宋重和之元相传九主凡歴一百一十有七年而议者又以金之平辽尅宋帝有中原而谓接辽宋之统吾又不知其何统也议者又谓完顔氏世为君长保其肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑辞以告和结为兄弟晩年且辽为翁而宋为孙矣此又其说之曲而陋也汉之匈奴唐之突厥不皆兴于汉唐之前乎而汉唐又与之通和矣吴魏之于蜀也亦一时角立而不相统摄者也而秉史笔者必以匈奴突厥为纪而以汉唐为正统必以吴魏为分系而以蜀汉为正统何也天理人心之公阅万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛为何如哉且石敬瑭事唐不受其命而簒唐谓之承晋可乎纵承晋也谓之统可乎又谓东汉四主逺兼郭周宋至兴国四年始受其降遂以周为闰以宋统不为受周禅之正也吁茍以五代之统论之则南唐李昪尝立大唐宗庙而自称为宪宗五代之孙矣宋于开寳八年灭南唐则宋统继唐不优于继周继汉乎但五代皆闰也吾无取其统吁天之厯数自有归代之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接汉接唐以为统则遂谓欧阳子不定五代为南史为宋膺周禅之张本者皆非矣当唐明宗之祝天也自以夷虏不任社稷生灵之主愿天早生圣人以主生灵自是天人交感而宋祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于岁之下其余意固有待于宋矣有待于宋则直以宋接唐统之正矣而又何计其受周禅与否乎中遭阳九之阨而天犹不泯其社稷瓞之系在江之南子孙享国又凡百五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其絶为得统可乎好党君子遂斥绍兴为伪宋吁吾不忍道矣张昌迎康邸之书曰由康邸之旧藩嗣宋朝之大统汉家之戹十世而光武中兴献公之子九人而重耳尚在兹惟天意夫岂人谋是书也昌肯以靖康之后为游魂余魄而代有其国乎邦昌不得革宋则金不得以承宋是则后宋之与前宋即东汉前汉之比耳又非刘蜀牛晋族属疎逺马牛疑迷者之可以同日语也论正闰者犹以正统在蜀正朔相仍在江东矧嗣祚亲切比诸光武重耳者乎而又可以伪斥之乎此宜不得以南渡为南史也明矣再考宋祖生于丁亥而建国于庚申我太祖之降年与建国之年亦同宋以甲戌渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋统当絶我统当续之喻是世祖以厯数之正统归之于宋而以今日接宋统之正者自属也当时一二大臣又有奏言曰其国可灭其史不可灭也是又以编年之统在宋矣论而至此则中华之统正而大者不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于咈天数之符悖世祖君臣之喻逆万世是非之公论而不恤也吁不以天数之正华统之大属之我元承乎有宋如宋之承唐唐之承隋承晋承汉也而妄分闰代之承欲以荒夷非统之统属之我元吾又不知今之君子待今日为何时待今圣人为何君也哉于乎春秋大统之义吾已悉之请复以成周之大统明之于今日也文王在诸侯凡五十年至三分天下有其二遂诞膺天命以抚方夏然犹九年而大统未集必至武王十有三年代商有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是之舜舜以是之禹汤文武周公孔子孔子没几不得其百有余年而孟子焉孟子没又几不得其千有余年而濂洛周程诸子焉及乎中立杨氏而吾道南矣既而宋亦南渡矣杨氏之为豫章罗氏延平李氏及于新安朱子朱子没而其及于我朝许文正公此歴代道统之源委也然则道统不在辽金而在宋在宋而后及于我朝君子可以观治统之所在矣于乎世隔而后其议公事久而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无让矣而今日之君子又不以议公论定者自任而又诿曰付公论于后之儒者吾又不知后之儒者又何儒也此则予为今日君子之痛惜也今日堂堂大国林林钜儒议事为律吐辞为经而正统大笔不自竪立又阙之以遗将来不以贻千载纲目君子之笑为厚耻吾又不知儒名于我元者何施眉目以诵孔子之遗经乎洪惟我圣天子当朝廷清明四方无虞之日与贤宰臣亲览经史有志于圣人春秋之经制故断然定修三史以继祖宗未遂之意甚盛典也知其事大任重以在馆之诸贤为未足而又遣使草野以聘天下之良史才其任以往者有其人矣而问之以春秋之大法纲目之主意则槩乎其无以为言也于乎司马迁易编年为纪传破春秋之大法唐儒萧茂挺能议之孰谓林林钜儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辨以伺千载纲目之君子云其推子午卯酉及五运之王以分正闰之说者此日家小技之论君子不取也吾无以为论
　　贞烈
　　至元十三年丙子春正月十八日淮安王巴延以中书右相统兵入杭宋谢全两后以下皆赴北有王昭仪者题满江红词于驿云太液芙蓉浑不似旧时顔色曾记得春风雨露玉楼金阙名播兰簪妃后里晕潮莲脸君王侧忽一朝鼙鼓揭天来緐华歇龙虎散风云灭千古恨慿谁説对山河百二泪霑襟血驿馆夜惊尘土梦宫车晓碾关山月愿嫦娥相顾肯从容随圆缺昭仪名清蕙字冲华后为女道士五月二日抵上都朝见世皇十二日夜故宋宫人安定夫人陈氏安康夫人朱氏与二小姬沐浴整衣焚香自缢死朱夫人遗四言一篇于衣中云既不辱国幸免辱身世食宋禄羞为北臣妾辈之死守于一贞忠臣孝子期以自新丙子五月吉日泣血书明日奏闻上命断其首县全后寓所夫此四人之贞烈视前日之托忧于辞章者相去盖万万矣是年丞相偏师徇台之临海民妇王氏者美姿容被掠至师中千夫长杀其舅姑与夫而欲私之妇誓死不可自念且被汚因阳曰能俾我为舅姑与夫服朞月乃可事主君千夫见其不难于死从所请仍使俘妇杂守之师还挈行至嵊过上清风岭妇仰天窃叹曰吾知所以死矣即囓拇指出血冩口占诗于崖石上曰君王无道妾当灾弃女抛男逐马来夫面不知何日见此身料得几时回两行清泪偷频滴一片愁眉锁未开回首故山看渐逺存亡两字实哀哉冩毕即投崖下以死死之日距今且将八九十年石上血偾起如始冩时不为风雨所剥蚀予昔过其下尚能读所冩诗嵊丞徐君端树石祠刻碑于死所浙东元帅白野台哈布哈公【字兼善状元及第】守越日为立庙像乡之人私表曰贞妇著作李五峯先生孝光为记郡上其事于朝请封如民所表先是岳州破时韩氏为游卒所掠以献诸主将韩知必不免乘间赴水死越三日有得其尸于练裙中题五言长句曰宋未有天下坚正臣礼秉开国百战功每阵惟雄整及侍周幼主臣心常烱烱帝曰卿北伐山戎今有警死狗莫击尾此行当系颈即日辞陛下尽敌心欲逞陈桥忽兵变不得守箕颍禅让法尧舜民物普安静有国三百年仁义道驰骋未改祖宗法天胡肆大细思天地理中有幸不幸天果丧中原大似裂冠衽君诚不独活臣实无魏丙失人焉得人垂戒尝耿耿江南无谢安塞北有王猛所以戎马来飞渡以陵境大江限南北今此一舴艋本期固封疆谁谓如画饼烈火燎昆冈不辨金玉矿妾本良家子性僻守孤梗嫁与尚书儿衔署紫兰省直以才徳合不弃宿瘤瘿初结合欢带誓比日月昞鸳鸯防双飞比目愿长并岂期金石坚化作桑榆景旄头埶正然尤气先屏不意风马牛复及此燕郢一方遭刼虏六族死俄顷退鹢落迅风孤鸾吊空影簪坚折白玉瓶沉断青绠一死空冥府忧心长炳炳意坚志不移改邑不改井我本瑚琏器安肯作溺皿志节匪转石气噎如吞鲠不作爝火燃愿为死灰冷贪生念麴蛾乞怜羞虎穽借此清江水葬我全首领皇天如有知定作血面请愿魂化精衞填海使成岭此诗士大夫多称道之韩名希孟年十有八魏公五世孙襄阳贾尚书之子琼之妇死且三十年而其英爽不昧复能托梦赵魏公为书其诗则节妇之名因公之翰墨而愈不朽矣又岳州徐君寳妻某氏亦同时被虏来杭居韩蕲王府自岳至杭相从数千里其主者数欲犯之而终以巧计脱盖某氏有令姿主者弗忍杀之也一日主者怒甚将欲强焉因告曰俟妾祭谢先夫然后乃为君妇不迟也君奚用怒哉主者喜诺即严籹焚香再拜黙祝南向饮泣题满庭芳词一阕于壁上已投大池中以死词曰汉上繁华江南人物尚遗宣政风流緑牕朱戸十里烂银钩一旦刀兵齐举旌旗拥百万貅长驱入歌楼舞榭风卷落花愁清平三百载典章文物扫地俱休幸此身未北犹客南州破鉴徐郎何在空惆怅相见无由从今后断魂千里夜夜岳阳楼杭徐子祥与韩府居相隣尝闻长老嗟悼之及见所书词故能言其详某氏余偶忘其姓噫使宋之公卿将相贞守一节若此数妇者则岂有卖降覆国之祸哉宜乎秦贾之徒为万世之罪人也岳鄂王
　　岳武穆王飞墓在杭栖霞岭下王之子云祔焉自国初以来坟渐倾圮江州岳氏讳士迪者于王为六世孙与宜兴州岳氏通谱合力以起废庙与寺复完美久之王之诸孙有为僧者居坟之西为其废壊庙与寺靡有孑遗天台僧可观以诉于官时何君颐贞为湖州推官柯君敬仲九思以书白其事田之没于人者复归然庙与寺无寸椽片瓦会李君全初为杭总管府经歴慨然以兴废为己任而郑君明徳元祐为作疏语曰西湖北山褒忠演福禅寺窃见故宋赠太师武穆岳鄂王忠孝絶人功名盖世方畧如霍骠姚不逢汉武徒结志于忘家意气如祖豫州乃遇晋元空誓言于击楫赐墓田栖霞岭下建祀祠秋水观西落日鼓钟长为声寃于草木空山香火犹将荐爽于渊泉岂期破荡子孙尽壊久长规制典祊田隳佛宇春秋无所烝尝塞墓道毁神栖风雨遂頽庙貌休留夜啼拱木踯躅春开断垣泪落路人事关世教盖忠臣烈士每诏条有致祭之文岂狂子野僧搀国典出募縁之疏望明有司告之台省冀圣天子锡之圭璋褒忠义在天之灵激生死为臣之劝周武封比干墓事着遗经唐宗建白起祠恩覃异代疏成郡人王华父一力兴建于是寺与庙又复完美且杭州申明浙省转咨中书以求褒赠适赵公子期在礼部倡议奏闻降命勅封并如宋止加保义二字自我元统一函夏以来名人佳士多有诗吊之不下数十百篇其最脍炙人口者如叶靖逸先生绍翁云万古知心只老天英雄堪恨亦堪怜如公少缓须防死彼国安能八十年漠漠凝尘空偃月堂堂遗像在凌烟早知埋骨西湖路悔不鸱夷理钓船赵魏公孟頫云岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲髙则诚先生明云莫向中州叹黍离英雄生死系安危内廷不下班师诏絶漠全收大将旗父子一门甘伏节山河万里竟分支孤臣尚有埋身地二帝游魂更可悲潘子素先生纯云海门寒日澹无辉偃月堂深昼漏迟万灶貅江上老两宫环佩梦中归内园羯鼓催花发小殿珠帘看雪飞不道帐前胡旋舞有人行酒着青衣林清源先生泉生云谁收将骨葬西湖已卜他年必沼吴孤冢有人来下马六陵无树可栖乌庙堂短计惭妇宇宙惟公是丈夫往事重观如败局一龛灯火属浮屠读此数诗而不堕泪者几希然贼桧欺君卖国虽擢髪不足以数其罪翻四海之波不足以湔其恶而武穆之精忠蔼然与天地相终始死犹生也彼思陵者信任奸邪竟无父兄之念亦独何心哉故余亦有诗云精忠祠宇西湖上再拜荒坟感昔游断碣草深蒙奰空山日落呌钩辀天移宋祚难恢复帝幸燕云困楚囚逆桧隂图倾大业思陵无意问神州偷安甫遂家志饮痛甘忘父母讐信使北和怜屈膝策文南驻忍含羞两宫五国瞻征帜丹诏班师下节楼万里长城真自壊中兴武绩遂云休乌乎竟死奸邪手颠沛谁为社稷忧黯黯寃魂游狴犴纷纷雨泪洒貅唯余满地苌血不见中流祖逖舟氛已尘金匼匝冕旒终换铁兠鍪姓名竹帛书千载父子英雄土一邱老树尚知朝禹穴遗总解说王猷复田起废怜僧寺移檄褒嘉赖省侯圣世即今崇祀典伫看宠渥到松楸精忠宋所赐庙额此诗在未曾加封前作故云时至正己丑也
　　木乃伊
　　回回田地有年七十八岁老人自愿舍身济众者絶不饮食惟澡身啖蜜经月便溺皆蜜既死国人礆以石棺仍满用蜜浸镌志岁月于棺盖瘗之俟百年后啓封则蜜剂也凡人损折肢体食少许立愈虽彼中亦不多得俗曰蜜人畨言木乃伊









　　辍耕録卷三
　　钦定四库全书
　　辍耕録卷四　　　　　　元　陶宗仪　撰发宋陵寝
　　吴兴王筠庵先生国器示余所藏唐义士读之不觉令人泣下谨録之曰辛亥秋友人端容倪君过余溪上示游杭杂藁中有识唐玉潜事一篇余读大惊顿足起立曰异哉今世乃有此人有此事愿详告我容乃言曰唐君名珏字玉潜会稽山隂人家贫聚徒授经营滫以养其母岁戊寅有总江南浮屠者杨琏真珈怙恩横肆埶焰烁人穷骄极淫不可具状十二月十有二日帅徒役顿萧山发赵氏诸陵寝至断残支体攫珠襦玉柙焚其胔弃骨草莽间唐时年三十二岁闻之痛愤亟货家具得白金百星许执券行贷得白金又百星许乃具酒醪市羊豕邀里中少年干辈狎坐轰饮酒且酣少年起请曰君儒者若是将何为焉唐惨然具以告愿收遗骸共瘗之众谢曰诺中一少年曰发丘中郎将耽耽饿虎事露奈何唐曰余固筹矣今四郊多暴骨取窜以易谁复知之乃斵文木为匮复黄绢为囊各署其表曰某陵某陵分委而散遣之蕝地以藏为文而告诘旦事讫来集出白金羡余酬戒勿泄越七日总浮屠下令裒陵骨杂置牛马枯骼中筑一塔压之名曰镇南杭民悲戚不忍仰视了不知陵骨之犹存也祸淫不爽流京师上达四聪天怒赫赫飞风雷号令捽首祸者北焉山隂人始有借借唐氏者由是唐之义风震动吴越声生埶长若胥江掀八月之涛名虽髙困固自若明年己卯后上元两日唐出观灯归忽坐息奄奄若将絶者良久始苏曰吾见黄衣吏持文书来告曰王召君导我往观阙巍峩宫宇靓丽殆非人间有一冕旒坐殿上数黄衣贵人逡巡降揖曰借君掩骸其有以报唐乃陞谒造王前王谓曰汝受命窭且贫兼无妻若子今忠义动天帝命锡汝伉俪子三人田三顷拜谢降出遂觉罔不知其何也逾时越有治中俊斋至始下车为子求师有以唐荐者一见置賔馆一日问曰吾渡江闻有唐氏瘗宋诸陵骨子岂其宗耶左右指君曰此是已大骇拱手曰君此举豫让不能抗也曳之坐北面而纳拜焉礼敬特加情欵益笃叩知家徒四壁恻然嗟矜语左右曰唐先生家甚寒吾当料理使有妻有田以给左右逢迎爰诹爰度不数月二事俱惬聘妇偶故国之公女郭食故国之公田所费一一自出人固奇唐之节而又竒唐之遇两高之曰二公真义士义士尔后获三丈夫子鼎立颀颀凡梦中神所许稽其数无一不合咄咄怪事乃如此唐葬骨后又于宋常朝殿掘冬青树植于所函土堆上作冬青行二首曰马棰问髐形南面欲起语野麕尚屯束何物敢盗取余花拾飘荡白日哀后土六合忽怪事蜕龙挂茅宇老天鉴区区千载防风雨又曰冬青花不可折南风吹凉积香雪遥遥翠盖万年枝上有凤巢下龙穴君不见犬之年羊之月劈歴一声天地裂复有梦中诗四首曰珠亡忽震蛟龙睡轩弊宁忘犬马情亲拾寒琼出幽草四山风雨神惊一坏自筑珠邱土双匝亲竺国经只有春风知此意年年杜宇哭冬青昭陵玉匣走天涯金粟堆寒起莫鸦水到兰亭转呜咽不知真帖落谁家珠鳬玉鴈又成埃斑竹临江首重回犹忆年时寒食节天家一骑奉香来余客钱唐久熟悉其事唐至今无恙灵卿既具闻始末谓端□曰江左运穷天水源涸宋之亡非有商辛流毒为白旄黄钺之招也直以千载河清六合埶一大火运移海滨道尽卧榻侧难容他人鼾睡耳圣朝量包覆焘恩完獝狨喣育亡国遗嗣坦无惊猜何物异端无忌惮敢尔至今言之可为痛哭已抑吾不能无慨异时会稽近畿世家林邱虽蓬莱清浅陵岸变迁岂无一二慷慨仅存者卓哉斯举乃出闾里一寒士何欤岂所养非所用而民彞物则独具于埶卑位下者之资禀与余又怪世之言命者穷通祸福罔不在厥初生一成而不可变今忠义所感定命靡常六极转移易若反掌乃知元命自作多福自求枢机由人虽天有所不能制圣言岂欺我哉一分行通神明捷于影响况力又有大者其积弥厚其泽当弥长又可以槩量乎哉吾谓赵氏昔者家已破程婴公孙杵臼强有其真孤今者国已亡唐君玉潜匮藏其真骨两雄力当无能优劣以其系人伦关世教有足多尚援笔以纪待编野史者采焉此云溪罗先生有开所撰也先生徳兴人董石林吉翁题其后曰释焰熏天墨毒残骨不啻鞭尸刖骸之惨埶张威慑孰攫其锋儒流唐进士念世籍阳和生育雨露涵濡之恩忠愤激发毁室捐赀仗义集俦潜遗骼于暴露之后拔游魂于兽髑之中身首免异处支体脱烈炎视漆身陨钺者尽在下风精诚动天奇节震世锡佳丽偶送麒麟儿阳施隂报捷若影响善者劝矣詹厚斋载道复题曰尝疑武王伐商劒钺斩击事窃意王者之师未必尔也纣死矣既击之又断其首注太白不已甚乎当时举天下无非之者而西山饿夫独非之昌颂之曰若伯夷者特立独行穷天地亘万古而不顾者也会稽诸陵非有商辛之虐不幸而遭樊崇当时曾无一人动孟阳之哀者呜呼痛哉唐生一寒士耳其埶位非如孤竹君之子徒以故国遗不忍视其上之人之祸之惨愤激于中毁家取义为人所不敢为于不可为之时深谋秘计全而归之智名勇功足以惊世絶俗视伯夷固未易同日语而一念之烈行之而不顾岂非韩子所谓千百年乃一人者与余读罗君所为为之掩卷泣下呜呼尚忍言哉天地惟一感应之理有感必应其得报固其理耳不然天者有时而难必神者有时而难明善者怠矣厥后越有新治中来闻其事异其人下车首物色得之亟拜亟为礼罗而致之馆下又从而振徳之唐固义士治中亦伟人皆出秉好徳之真微唐君不能成治中之义微治中不能着唐君之忠是大有功于人伦世教者也此之所以不可不作也皇庆二年夏五月题及见遂昌郑明徳先生元祐所书林义士事迹云宋太学生林徳阳字景曦号霁山当杨总统发掘诸陵寝时林故为杭丐者背竹箩手持竹夹遇物即以夹投箩中林铸银作两许小牌百十系腰间取贿西畨僧曰余不敢望收其骨得髙家孝家斯足矣番僧左右之果得髙孝两朝骨为两函贮之归于东嘉其诗有梦中作一十首其一絶曰一坏未筑珠宫土双匣亲竺国经只有东风知此意年年杜宇哭冬青又曰空山急雨洗岩花金粟堆寒起莫鸦水到兰亭更呜哽不知真帖落谁家又曰乔山弓劎未成灰玉匣珠襦一夜开犹记去年寒食日天家一骑捧香来余七首犹凄怨则忘之葬后林于宋常朝殿掘冬青一株置于所函土堆上又有冬青花一首曰冬青花冬青花花时一日肠九折隔江风雨清影空五月深山落微雪石根云气龙所藏寻常蝼螘不敢穴移来此种非人间曾识万年觞底月蜀魂飞绕百鸟臣夜半一声山竹裂又一首有曰君不记羊之年马之月劈歴一声山石裂闻其事甚异不欲书若林霁山者其亦可谓义士也已此五诗与前所録语句微不同诗中有双匣字则是收两陵骨之意得非林义士诗罗云溪以者之误而写入传中者乎但曰移宋常朝殿冬青植所函土上而作冬青诗吾意会稽去杭止隔一水或者可以致之若夫东嘉相望千余里岂能容易持去纵持去又岂能不枯瘁作如此想则又疑是唐义士诗且骨一事岂唐方起谋时林已先得髙孝两陵骨邪抑得唐所易之骨邪盖各行其所志不相知会理固有之载考之齐人周草牕先生密癸辛杂识所记云至元二十二年乙酉八月杨髠发陵之事起于天长寺福僧闻号西山者成于演福寺剡僧泽号云梦者初天长乃魏宪靖王坟寺闻欲媚杨髠遂献其寺旋又发魏王冢多得金玉以此起发陵之想泽一力赞成之俾泰宁寺僧宗恺宗允等诈称杨侍郎汪安抚侵占寺地为名告词出给文书将带河西僧及凶党如沈照磨之徒部令人夫发掘时有中官陵使罗铣者守陵不去与之极力争执为泽痛棰脇之以刃令人逐去大哭而出遂先啓宁宗理宗度宗杨后四陵劫取寳玉极多惟理宗之陵所藏尤多啓棺之初有白气亘天盖寳气也理宗之尸如生其下皆借以锦锦之下承以竹丝细簟一小厮攫取掷地有声乃金丝所成或对云含珠有夜明者乃倒悬其尸树间沥取水银如此三日竟失其首或谓西番僧回回其俗以得帝王髑髅可以厌胜致富故盗去耳事竟罗陵使买棺制衣收敛大恸垂絶隣里为之感泣是夕闻西山皆有哭声凡昼夜不絶至十一月复发徽钦髙孝光五帝陵孟韦吴谢四后陵初钦徽葬五国城数遣使祈请于金人欲归梓宫凡六七年而后许以梓宫还行在髙宗亲至临平奉迎易缌服寓于龙徳别宫一时朝野以为大事诸公论功受赏费于官帑者不赀先是选人杨伟贻书执政乞奏闻命大臣取神榇之最下者斵而视之既而礼官请用安陵故事梓宫入境即承之以椁仍纳衮冕翚衣于椁中不改敛从之至此被发掘钦徽二陵皆空无一物徽陵有朽木一段钦陵有木灯檠一枚而已盖当时已料其真伪不可知不欲逆诈亦以慰一时之人心耳而二帝遗骸浮沉沙漠初未尝还也髙宗陵骨髪尽化畧无寸余止锡器数件端砚一只砚为泽所得孝陵亦蜕化无余止顶骨小片内有玉罏瓶一副古铜鬲一只亦为泽所得昔闻有道之士能蜕骨而仙未闻并骨蜕者真天人也若光宁与诸后俨然如生罗陵使亦如前棺敛后悉从火化可谓忠且义矣当与张承业同陵中金钱以万计皆为尸气所蚀如铜铁状以故诸凶弃而不收往往为村民所得闻有得猫晴异寳者一村翁于孟后陵得一髻其髻长六尺余其色绀碧髻根有短金钗遂取以归以其帝后遗物置佛堂中奉事之自此家道寖丰凡得金钱之家非病即死翁恐甚亟送龙洞中而此翁今成富家矣方移理宗尸时泽在傍以足蹴其首以示无惧随觉奇痛一防起于足心自此苦足疾数年以致溃烂双股堕落十指而亡闻既得志且富不义之财复倚杨髠埶豪夺乡人产业后为乡夫二十人伺道间屠而脔之罪不加众各不过受杖而已其恺与杨髠分不平已受杖死尚有允在据此说则云溪所传岁月絶不同盖尝论之至元丙子天兵下江南至乙酉将十载版图必已定法制必已明安得有此事然戊寅距丙子不三年窃恐此时庶事草创而妖髠得以肆其恶与妖髠就戮羣凶接踵陨于非命天之所以祸淫者亦严矣但云髙宗陵骨髪尽化孝宗陵顶骨小片不知唐义士所易者何骨也林义士所收者又何骨也惜余生晩不及识宋季以来老儒先生以就正其是非姑以待熟两朝典故之人问焉
　　相术
　　国初有李国用者自北来杭能望气占休咎能相人其人崖岸倨傲而时贵咸敬之谢后诸孙字退乐者设早馔延致至即据中位省幕官皆坐下坐不得其一言以及祸福时赵文敏公谓之七司户与谢婣戚屈来同饭文敏公风疮满面李遥见即起迎谓坐客曰我过江仅见此人耳疮愈即面君公辈记取异日官至一品名闻四海方襄阳未破时世皇命其即军中望气行逾三两舍遄还奏曰臣见卒伍中往往有台辅器襄阳不破江南不平置此人于何地噫李之术亦神矣国用登州人尝为卒遇神仙教以观日之法能洞见肺腑世称神相
　　前辈谦让
　　延祐间兴圣宫成中官李丞相宁奉太后懿防命赵集贤孟頫书额对曰凡禁扁皆李雪庵所书公宜奏闻既而命李赵偕至雪庵处雪庵曰子昂何不书而以属吾邪李因具言之雪庵遂不固辞前辈推让之风岂后人所可企哉
　　不茍取
　　胡汲仲先生长儒号石塘特立独行刚介有守赵松雪尝为罗司徒奉钞百锭为先生润笔请作乃父墓铭先生怒曰我岂为宦官作墓铭邪是日先生正絶粮其子以情白坐上诸客咸劝受之先生却愈坚观此则一毫不茍取于人从可知矣故虽冻馁有所不顾也先生送蔡如愚归东阳诗有云薄糜不继袄不暖讴吟犹是钟球鸣语之曰此余秘密藏中休粮方也论诗
　　虞伯生先生集杨仲先生载同在京日杨先生每言伯生不能作诗虞先生载酒请问作诗之法杨先生酒既酣尽为倾倒虞先生遂超悟其理继有诗送伯长先生桷扈驾上都以所作诗介他人质诸杨先生先生曰此诗非虞伯生不能也或曰先生尝谓伯生不能作诗何以有此曰伯生学问髙余曾授以作诗法余莫能及又以诣赵魏公孟頫诗中有山连阁道晨留辇野散周庐夜属櫜之句公曰美则美矣若改山为天野为星则尤美虞先生深服之故国朝之诗称虞赵杨范揭焉范即徳机先生椁揭即曼硕先生傒斯也尝有问于虞先生曰仲诗如何先生曰仲诗如百战健儿徳机诗如何曰徳机诗如唐临晋帖曼硕诗如何曰曼硕诗如美女簪花先生诗如何笑曰虞集乃汉廷老吏盖先生未免自负公论以为然
　　贤妻致贵
　　程公鹏举在宋季被虏于兴元版桥张万戸家为奴张以虏到宦家女某氏妻之既婚之三日即窃谓其夫曰观君之才貌非久在人后者何不为去计而甘心于此乎夫疑其试已也诉于张张命棰之越三日复告曰君若去必可成大器否则终为人奴耳夫愈疑之又诉于张张命出之遂粥于市人家妻临行以所穿绣鞵一易程一履泣而曰期执此相见矣程感悟奔归宋时年十七八以防补入官迨国朝统一海宇程为陜西行省参知政事自与妻别已三十余年义其为人未尝再娶至是遣人擕向之鞵履往兴元访求之市家云此妇到吾家执作甚勤遇夜未尝解衣以寝每纺绩达旦毅然莫可犯吾妻异之视如己女将半载以所成布匹偿元粥镪物乞身为尼吾妻施赀以成其志见居城南某庵中所遣人即往寻见以曝衣为由故遗鞵履在地尼见之询其所从来曰吾主翁程参政使寻其偶耳尼出鞵履示之合亟拜曰主母也尼曰鞵履复全吾之愿毕矣归见程相公与夫人为道致意竟不再出告以参政未尝娶终不出旋报程移文本省遣使檄兴元路路官为具礼委幙属李克复防护其车舆至陜西重为夫妇焉
　　奇遇
　　揭曼硕先生未达时多游湖湘间一日泊舟江涘夜二鼓揽衣露坐仰视明月如昼忽中流一櫂渐近舟侧中有素妆女子敛袵而起容仪甚清雅先生问曰汝何人荅曰妾商妇也良人久不归闻君逺来故相迎耳因与谈论皆世外恍惚事且云妾与君有夙縁非同人间之淫奔者幸勿见却先生深异之迨晓恋恋不忍去临别谓先生曰君大富贵人也亦宜自重因留诗曰盘塘江上是奴家郎若闲时来吃茶黄土筑墙茅盖屋庭前一树紫荆花明日舟阻风上岸沽酒问其地即盘塘镇行数步见一水仙祠墙垣皆黄土中庭紫荆芬然及登殿所设像与夜中女子无异余往闻先生之侄孙立礼说及此亦一奇事也今先生官至翰林侍讲学士可知神女之言不诬矣
　　贤烈
　　戴石屏先生复古未遇时流寓江右武宁有富家翁爱其才以女妻之居二三年忽欲作归计妻问其故告以曾娶妻白之父父怒妻宛曲解释尽以奁具赠夫仍饯以词云惜多才怜薄命无计可留汝揉碎花牋忍写断肠句道傍杨柳依依千丝万缕抵不住一分愁绪捉月盟言不是梦中语后回君若重来不相忘处把杯酒浇奴坟土夫既别遂赴水死可谓贤烈也矣
　　挽文丞相诗
　　宋丞相文公天祥其事载在史册虽使三尺之童亦能言其忠义翰林学士徐威卿先生世隆有诗挽之曰大元不杀文丞相君义臣忠两得之义似汉王封齿日忠如蜀将斫顔时乾坤日月华夷见岭海风霜草木知只恐史官编不尽老夫和泪写新诗可谓善风刺者矣虞伯生先生集亦有诗曰徒把金戈挽落晖南冠无奈北风吹子房本为韩仇出诸葛安知汉祚移云暗鼎湖龙去逺月明华表归迟何须更上新亭饮大不如前洒泪时读此二诗而不泣下者几希祷雨
　　往往见蒙古人之祷雨者非若方士然至于印令旗劎符图气诀之一无所用惟取净水一盆浸石子数枚而已其大者若鸡卵小者不等然后黙持密呪将石子淘漉玩弄如此良久輙有雨岂其静定之功已成特假此以愚人耳抑果异物耶石子名曰鲊荅乃走兽腹中所产独牛马者最妙恐亦是牛黄狗寳之属耳
　　广寒秋
　　虞邵庵先生集在翰苑时宴繖萨尔学士家歌儿郭氏顺时秀者唱今乐府其折桂令起句云博山铜细袅香风一句而两韵名曰短柱极不易作先生爱其新奇席上偶谈蜀汉事因命纸笔亦赋一曲曰鸾舆三顾茅庐汉祚难扶日莫桑榆深渡南泸长驱西蜀力拒东吴美乎周瑜妙术悲夫关羽云殂天数盈虚造物乘除问汝何如早赋归欤盖两字一韵比之一句两韵者为尤难先生之学问该博虽一时娱戱亦过人逺矣折桂令一名广寒秋一名天香第一枝一名蟾宫引今中州之韵入声似平声又可作去声所以蜀术等字皆与鱼虞相近
　　无恙
　　战国防赵威后问齐使岁无恙耶王亦无恙耶楚辞九辨曰还及君之无恙说苑魏文侯语仓庚曰击无恙乎又曰子之君无恙乎汉书元帝诏贡禹曰今生有恙何至不已乃上疏乞骸骨聘礼亦曰公问君賔对公再拜郑注云拜其无恙者顾恺之与殷仲堪牋行人安穏布帆无恙隋日本遣使称日出处皇帝致书日没处皇帝无恙神异经曰北方大荒中有兽咋人则疾名曰防防恙也尝入人室屋黄帝杀之人无忧疾谓之无恙尔雅曰恙忧也应劭风俗通曰上古之时草居露宿恙噬人虫也善食人心大患苦之凡相问曰无恙恙或以为兽或以为虫或谓无忧广干禄书兼取忧及虫事物纪原兼取忧及兽广韵防字下云防兽如狮子食虎豹及人恙字下云忧也病也噬虫善食人心是防恙二义神异经合而一之则误矣不乱附妾
　　维秦君昭妙年游京师其执友邓载酒祖饯既而舁一殊色小鬟至前令拜秦因指之曰此吾为部主事某人所买妾也幸君便航可以附达秦弗敢诺邓作色曰纵君自得之亦不过二千五百缗耳何峻辞乃尔秦勉强从命迤至临清天渐暄夜多虫蚋可畏内之帐中同寝直抵都下置舍馆主妇处持书往见主事问曰足下与家眷来耶曰无有主事意极不恱随以小车取归逾三日谒谢曰足下长者也昨已作答简附便驿报吾邓公且使知足下果能不孤公付托之意矣遂相与痛饮尽欢而散夫柳下惠夜宿郭门有女子来同宿恐其冻死坐之于懐至晓不为乱顔叔子独居夜大雨有女子投之令其执烛至明不二志故千古以为美事今秦之于此女子也相从数千里饮食起居无适而不同又非造次颠沛者之比可谓厚徳君子矣后秦之子孙咸至显宦








　　辍耕録卷四
　　钦定四库全书
　　辍耕録卷五　　　　　　元　陶宗仪　撰角端
　　金华黄先生溍尝云子将以举子经学取科第有一赋题曰角端亦曾求其事实否乎余曰未也因记史记司马相如兽则麒麟角之语退而阅之按注郭璞曰角音端似猪角在鼻上堪作弓又云似麒麟而无角毛诗疏云麟黄色角端有肉张楫云角端似牛角可以为弓以此推之岂亦麟之属与及考符瑞志名臣事畧癸辛杂识等书乃始得其详盖太祖皇帝驻师西印度忽有大兽其髙数十丈一角如犀牛然能作人语云此非帝世界宜速还左右皆震慑独耶律文正王进曰此名角端乃旄星之精也圣人在位则斯兽奉书而至且能日驰万八千里灵异如神不可犯也帝即回驭载稽之前志神禹氏治水功成天降飞莬日行三万里而未尝善言也又后土趺蹄之兽至善言而未闻其独角也轩辕获飞黄而独角汉武获兽并角而五蹄又未尝闻其能言善驰也及圣祖诞膺天命而角端出焉夫一角者所以明海宇之一万八千里之涉者所以示无逺弗届也此又天将开天下于大一统之象也至正庚寅江浙乡试八月二十二日夜二鼓院中彷佛见一物驰过甚疾其状若猛兽者军卒从而喧哄因出角端为赋题劈正斧
　　劈正斧以苍水玉碾造髙二尺有奇广半之徧地文藻粲然或曰自殷时流至今者如天子登极正旦天夀节御大明殿会朝时则一人执之立于陛下酒海之前盖所以正人不正之意
　　兴隆笙
　　兴隆笙在大明殿下其制植众管于柔韦以象大匏土鼓二韦橐按其管则簧鸣簨首为二孔雀笙鸣机动则应而舞凡燕会之日此笙一鸣众乐皆作笙止乐亦止
　　尚食麫磨
　　尚食局进御麦麫其磨在楼上于楼下设机轴以旋之驴畜之蹂践人役之往来皆不能及且无尘土臭秽所侵乃巧工瞿氏造焉
　　僧有口才
  </div>
  <div class="pagination">
   <a href="辍耕录_page2.html">
    上一页
   </a>
   <a href="辍耕录.html">
    1
   </a>
   <a href="辍耕录_page2.html">
    2
   </a>
   <span class="current-page">
    3
   </span>
   <a href="辍耕录_page4.html">
    4
   </a>
   <a href="辍耕录_page5.html">
    5
   </a>
   <a href="辍耕录_page6.html">
    6
   </a>
   <a href="辍耕录_page7.html">
    7
   </a>
   <a href="辍耕录_page8.html">
    8
   </a>
   <span>
    ...
   </span>
   <a href="辍耕录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
