<!DOCTYPE html>
<html>
<head>
    <meta charset="UTF-8">
    <title>夷坚志全集 - 第 18 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志全集 - 第 18 页/共 36 页</h1>
    <div class="content">　　
　　龚涛前身
　　龚涛仲山。说其母方娠时在衢州。及期将就蓐。遣呼乳医。时已夜半。医居于郡治之南。过司法厅。见门外扰扰往来。云官病亟。及至龚氏而涛生。襁葆毕复还。则司法已死。明日为龚氏言之。司法君姓周氏。为人洁清。好策杖着帽。每出。必呼小史。以二物自随。涛三岁能言时。常呼人取帽及拄杖。其家乃知为周君后身也。
　　
　　超化寺鬼
　　衢州超化寺。在郡城北隅。左右菱芡池数百亩。地势幽閴。士大夫多寓居寺后。附城有云山阁。阁下寝堂三间。多物怪。无敢至者。唯曾通判独挈家处之。往往见影响。犹以为仆妾妄语。拒不信。幼子年二岁。方匍匐在地。乳母转眄与人语。忽失之。举家绕寺求索。且祷于佛僧。竟夕不见。明日闻箧中啼声。启钥见儿。盖熟睡方起也。即日徙出。至今空此室云。长老说。
　　
　　嘉陵江边寺
　　奉中大夫王旦。字明仲。兴州人。所居去郡数十里。前枕嘉陵江。尝晚饮沾醉。独行江边。小憩磻石上。望道左松桧。森蔚成行。月影在地。顾而乐之。忆常时所未见也。乘兴步其中。且二里。得一萧寺。佛殿屹立。长明灯荧荧然。寂不见人。稍行至方丈。始有一僧迎揖。乃故人也。就坐良久。忽悟僧已死。问曰。师去世累岁矣。乃在此邪。僧曰。然。语笑如初。存问交游。今皆安在。几至夜半。倦欲寐。僧引入西偏小室。使就枕。戒之曰。此多恶趣。毋辄出。须天且明。吾来呼公起矣。遂去。旦裴回室中。觉境象荒閴。不能睡。俯窥牕外。竹影参差。心愈动。登床展转。目不交睫。不暇俟其呼。径起出户。遥见僧堂灯烛甚盛。趋就焉。众方列坐。数仆以杓行粥。钵内炎炎有光。逼而视之。盖镕铜汁也。热腥逆鼻不可闻。而还。复见昨僧。咄曰。戒君勿出。无恐否。命行者秉炬送归。中涂炬灭。旦蹶于地。惊而寤。则身元在石上。了未尝出。殆如梦游云。黄仲秉说。
　　
　　赵小哥
　　泉州通判李端彦。说绍兴十六年。在秀州。识道人赵小哥者。字进道。尝隶兵籍。不知名。自云居咸平县。状儿短小。目视荒荒。有白膜蒙其上。寻常能以果实草木治人病。其所用物。盖非方书所传。或以冷水调燕支末疗痔疾。或以狗尾草疗沙石淋。皆随手辄愈。喜饮酒。醉后略能谈人祸福事。通判朱君。馆之舟中。因热疾沉困。发狂跃入水。偶落渔罔中。救出之。汗被体即苏。后三年。来临安上省吏孙敏修家。适卧病。不食七日。吐利垂死。有二走卒。持洪州赵都监书。来市民陶婆家。报赵道人死于洪。盖平时皆与厚善者。陶曰。道人固无恙。正尔在孙中奉宅。遽同往问讯。赵既闻之。亟起出。若未尝病者。二人大骇。拜之不己。赵但默诵真诰中语。殊不答其说。即往后市街常知班家。好事者争焚香致敬。赵拱手凝目。时举手上下。不措一词。逮夜。外人散去。其家遣一子侍。直至晓。前后门悉开。巳不知所在。久之。复归湖上。过李氏坟庵。与端彦相见。尘垢盈体。若远涉万里状。问所往。不肯言。但云前者为人所戹苦。且避之。今不敢再入城矣。半年又告去。曰。此地疫起。吾当治药救人。去一年然后归。端彦问曰。君为道人。亦畏疫疠乎。曰、天灾岂可不避。自是还往浸阔。绍兴三十年。又来临安。馆于马军王小将家。进奏官刘某。以风痹求医。教以薄荷汁搜附子末服之。刘饵之过度。遂死。其子归咎欲讼于有司。赵曰。不须尔。取所余药尽服之。亦死。王氏为买棺。敛而瘗诸小堰门外。役者封坎毕。还憩门侧粥肆中。见赵在前。呼揖曰。甚苦诸君见送。众人异之。急返窆处启其柩。空无一物矣。
　　
　　休宁猎户
　　休宁张村民张五。以弋猎为生。家道粗给。尝逐一麂。麂将二子行。不能速。遂为所及。度不可免。顾田之下有浮土。乃引二子下。拥土培覆之。而自投于罔中。张之母遥望见。奔至罔所。具以告其子。即破罔出麂。并二雏皆得活。张氏母子相顾。悔前所为。悉取罝罘之属焚弃之。自是不复猎。休宁多猴。喜暴人稼穑。民以计笼取之。至一槛数百。然后微开其板。才可容一猴。呼语之曰、放一枚出。则释汝。群猴共执一小者推出之。民击之以椎。即死槛中。猴望而号呼。至于堕泪。则又索其一。如是至尽乃止。土人云。麦禾方熟时。猴百十为群。执臂人立。为鱼丽之阵。自东而西。跳踉数四。禾尽偃。乃攫取之。余者皆捽踏委去。丘中为空。故恶而杀之。然亦不仁矣。朱晞颜说。
　　
　　魏陈二梦
　　史丞相直翁。代魏丞相南夫。为余姚尉。方受代。魏梦与史同至一处。皆称宰相。而己所服乃绯衣。觉以告史。殊不晓服章之说。后十五年。史公为右相。魏公以工部郎中轮对。宰相奏事退。即继上殿。正着绯袍。恍忆所睹。殆与梦中无异。谓己应之矣。史去位三年。而魏拜右仆射。正践其处、陈阜卿为吏部侍郎。梦与王德言为交代。德言仕至知枢密院。阜卿其所荐也。亦甚喜。谓且登政路。未几。除建康留守。思德言所终之地。大恶之。既至。凡居室燕寝。皆避不敢往。才逾月而卒。二梦吉凶荣悴相反如此。
　　
　　张山人诗
　　张山人、自山东入京师。以十七字作诗。著名于元佑绍圣间。至今人能道之。其词虽俚。然多颖脱。含讥讽。所至皆畏其口。争以酒食钱帛遗之。年益老。颇猒倦。乃还乡里。未至而死于道。道旁人亦旧识。怜其无子。为买苇席。束而葬诸原。揭木书其上。久之。一轻薄子至店侧。闻有语及此者。奋然曰。张翁平生豪于诗。今死矣。不可无纪述。即命笔题于揭曰。此是山人坟。过者应惆怅。两片芦席包。饬葬。人以为口业报云。吴傅朋说。
　　
　　青童神君
　　龙大渊深父。始事潜邸时。得伤寒疾。越五日而汗不出。膝下冷气彻骨。舌端生白膏。医者束手。以为恶证。是夕灼艾罢昏寝。梦若至诸天阁下。四顾无人。独仲子乳母在傍。方竚立、有驺导从东来。相续数百辈。身皆长大。着淡素宽袍。巾车垂帘。色尽白。杳杳望西北方去。行声稍绝。又有继其后者。侍卫皆青衣女童。各执芙蓉花。麾纛旗幢。夹列左右。一人乘辂如王者。戴卷云玉冠。被青衣。两绶自顶垂至腰。缥缥然。容貌清整。微有须。似十三四岁男子。深父望之。以手加额。辂既过。一女童招深父使前。顾曰。识车中尊神乎。曾施敬否。曰。车过速。仅得举首瞻仰耳。曰。甚善甚善。此青童神君也。使子遇白舆中人。已成齑粉。然当再回。不可不避。以手中花予深父。顾其后武士。令导往对街双阖门。曰。宜亟入。徐则及祸。趋至门。门内人问曰。用何物为验。示以花。即引使入。乳妪继进。户者止之。武士取花房下小蘤。置其手。亦得入遂登高楼。楼施楯槛。槛外飞阁缭绕。蹑虚而成。四望极目。少选。白舆从西北辚辚复来。前后素衣纷纭。渐化为白气一道。长数百丈。霹雳从中起。声震太空。望东北而去。凡所经。室屋垣墙。山阜林木。不以巨细高卑。在坑在谷。皆为微尘。独门内楼槛。屹立不动。深父悸不自定。俯瞰阁下。澄潭莹澈。如大圆镜。正窥水小立。有人挤之。坠潭中。蹶然而寤。汗流浃肤。钟既鸣矣。急呼其子记神名。设香火位。诘朝益愈。方能言其事。道士云。此东海青童君也。白车者。疑为蓐收曰白虎之属。吁可畏哉。
　　
　　夷坚乙志卷第十九十三事
　　
　　贾成之
　　贾成之者。宝文阁学士谠之子。通判横州。有吏材。负气不肯处人下。太守鄱阳王翰。不与校。以郡事付之。得其欢心。凡同寮。四年。而后守赵持来。始至。即与贾立敌。尽捕通判群吏械于狱。必令列其官不法事。吏不胜笞掠。强诬服。云。通判每纳经制银。率取耗什三以入己。持以告转运判官朱。知其不然。移檄罢其狱。且召贾入莫府。持虑为己害。与所善邓教授谋。遣军校黄赐。采毒草于外。合为药。而具酒延贾。中席更衣。呼其子。以药授官奴阮玉。投酒中。捧以为寿。宁浦令刘俨。时在坐。酒入贾口。便觉肠胃掣痛。眼鼻血流。急命驾归。及家已冥冥。妻子环坐哭。贾开目曰。勿哭。我落人先手。输了性命。不用经有司。吾当下诉阴府。远则五日。近以三日为期。先取赵持。次取邓某。然后及俨玉辈。经夕而死。临入棺。头面皆坼裂。郡人见通判骑从如常日仪。趋诣府。阍者入白。持涔然如斗水沃体。明日出视事。未至厅屏。有撒沙自上而下。每着身处。皆成火燃。典客立于傍。一沙溅之。亦遭灼。良久乃止。又明日坐堂上。小孙八九岁。方戏剧。惊曰。贾通判掣翁翁头巾飏空去。持摸其首。则巾乃在地上。遂得病。时时拊膺曰。节级缓縳我。待教授来。我即去。越三日死。时干道元年七月也。邓教授考试象州。与监试签判王粲然。试官卢觉参语。忽起与人揖。回顾曰、贾通判相守。势须俱行。烦乡人为我治后事。乡人者、觉也。二人曰。白昼昭昭。焉有是事。君岂以心劳致恍忽邪。邓指庑下曰。彼在此危立久矣。趋入室。仆床上。小吏唤之已绝。黄赐、阮玉。不数旬继死。刘俨罢官如桂林。乘舟上漓水。见贾来压其舟。遂病死。既而复苏。如是者至于再。不知今为如何。持之子护丧至贵州。亦暴卒复生。然昏昏如狂醉矣。王翰说
　　
　　马识远
　　马识远。字彦达。东州人。宣和六年。武举进士第一。建炎三年。为寿春守。虏骑南侵。过城下。识远以靖康时尝奉使至。虏虏将知之。扣城呼曰。马提刑与我相识。何不开门。寿春人籍籍言郡守与虏通者。识远惧。不敢出。以印授通判。通判本有异志。即自为降书。启城迎拜。虏亦不入城。但邀识远至军与俱行。通判又欲以虏退为己功。乃上章言郡守降虏。已独保全一城。奏方去而识远得回。才留北军三日。通判窘惧。即为恶言动众亡赖少年。相与取识远杀之。家人子亦多死。朝廷嘉通判之功。擢为本郡守。大喜过望。受命之日。合乐享吏士。酒才三行。于坐上得疾。如有所见。叩头雪泣。引罪自责曰。某实以城降。反冒以为功。而使公罹非命。某悔无及矣。即仆地死。至绍兴十年。复河南地。观文殿学士孟富文庾为西京留守。辟掾属十人。每日会食。承议郎王尚功者。忽以病不至。公遣掌客邀之。良久不反命。复遣一人焉。至于四五。皆不来。满坐怪之。既而数辈同至。面无人色。言曰。王制干瞪坐于地。头如栲栳。形容绝可怖。见之皆惊蹶气绝。移时乃苏。是以后期至。孟公率莫府步往视之。王犹能言。曰。乞与召嵩山道士。时道士适在府。即结坛召呼鬼神。俄有暴风肃然起于庭。风止。一人长可尺余。紫袍金带。眉目皆可睹。冉冉空际。诘道士曰。吾以冤诉于上帝得请而来。非祟也。师安得以法绳我。道士不敢对。孟公亲焚香问之。始自言为马识远。曰。方守寿春时。王生为法曹。尝夜相过。说以迎虏。识远拒不可。遂与通判谋翻城。又矫为降文。宣言于下。以致杀身破家之祸。通判既攘郡印有之。王生亦用保境受赏。嗟乎冤哉。言讫泣下。歔欷曰。帝许我报有罪矣。瞥然而逝。王生明日死。前一说闻之马氏子炎。一说闻之陈桷元承世所传。或误以为一事云。
　　
　　光禄寺
　　临安光禄寺。在漾沙坑坡下。初为官舍。吴信叟尝居之。其妻昼寝。有沙纷纷落面上。拂去复然。惊异自语曰。屋下安得此。则有自屋上应者曰。地名漾沙坑。又何怪也。吴氏惧。即徙出。蒋安礼为光禄丞。斋宿寺舍。因喷嚏。鼻涕堕卓上。皆成小木人。雕刻之工极精。揽取之则已失。顷之复尔。凡堕木人千百。蒋一病不起。杭人云。旧为伪福国公王宅。华屋朱门。积杀婢妾甚众。皆埋宅中。是以多物怪。今无敢居之者。王嘉叟说
　　
　　秦奴花精
　　刘縡。字穆仲。予外姑之弟也。少年时。从道士学法箓。后随外舅守姑苏。与家人俱游灵岩寺。夜宿僧舍。遥闻山中呼刘二官人。久之声渐近。舍中人亦睡觉。縡问曰。闻此声否。皆笑曰。蒙天心正法力。宜如是。明日。縡为牒责土地神曰。吾至诚行法。未尝有破戒犯禁事。山鬼安得辄侮我。是夕。梦神告曰。已戒从吏搜索。乃花精所为。非鬼也。行且治之矣。縡还家。梦其故妾秦奴者。来曰。寺后呼君者。盖我耳。君若不相忘。无令伽蓝神急我。縡又为牒。如世间缴状。遣人投于祠。数日。又梦妾来别曰。君已投状。我不敢复留。泣而去。秦奴者。京师人。死于临安。至是时巳六年矣。
　　
　　杨戬二怪
　　宣和中。内侍杨戬。方贵幸。其妻夜睡觉。见红光自牖入。彻帐粲烂夺目。一道人长尺许。绕帐乘空而行。徐于腰间取一盂。髻中取小瓢。倾酒满之。其香裂鼻。笑顾戬妻曰、能饮此否。妻疑惧不敢应。道人旋绕数匝。再三问之。终不应。道人曰。然则吾当自饮。一引而尽。倏然乘红光复出。遂不见。其家闻酒香。经数日乃歇。戬新作书室。壮丽特甚。设一榻其中。外施缄鏁。他人皆不得至。尝上直。小童入报有女子往来室中。妻遽出视之。韶颜丽态。目所未睹。回眸微笑。举止自若。需戬归。责之曰。买妾屏处。顾不使我知。戬自辩数。且相与至室外。望之信然。及启钥。女亟登榻。引被蒙首坐。戬夫妇率妾侍并力掣之。牢不可取。良久回面向壁。身稍偃。意其已困。复揭之。但见巨蟒正白。蟠屈十数重。其大如臂。僵伏不动。家人皆骇走。戬遣悍卒十辈。连榻舁出。弃诸城外草中。不敢回顾未几时戬死。吴元美仲实说。前一事嘉叟说。
　　
　　吴祖寿
　　吴开正仲。娶刘仲冯枢密女。生一子曰祖寿。建炎中。随父责居韶州。梦有人着唐衣冠。如旧相识。来谒曰。吾相寻二百年。天涯地角。游访殆遍。不谓得见于此。祖寿曰。君为何人。有何事见寻。如是其切。其人曰。君当唐末为县令。吾一家十口。皆以非罪死君手。岁月久矣。君忘之邪。因邀往一处。稍从容。祖寿问曰。君处地下久。当能测人未来事。吾欲知前程。寿夭通塞。盍为我言之。曰。君命只止此。官爵年寿。荣富福禄。皆如是而已。无一可言者。祖寿愀然不乐。梦中鞅鞅成气疾。瘤生于肩。惊而寤。觉枕畔如有物。扪之。真有小瘤在肩上。明日而浸长。俄成大瘿。高与头等。痛楚彻骨不可卧。刘夫人迎医召巫。延道士作章醮。万方救疗之。竟不起。正仲侍妾春莺。后归外舅。其说如此。
　　
　　庐山僧鬼
　　僧闻修。姓陈氏。行脚至庐山。将往东林。值日暮。微雪作。不能前。乃入路侧一小刹求宿。知客曰。略无闲房。唯僧堂颇洁。但往年有客僧。以非命死其下。时出为怪。过者多不敢入。闻修自度不可他适。又疑寺中不相容。设为此说。竟独处焉。知客为张灯炽火。且告以僧名。慰劳而出。逮夜趺坐地炉上。衲帔蒙头。默诵经咒。微睡未熟。隐约见一僧相对。亦蒙头诵经。知其鬼也。厉声诘之曰。同是空门兄弟。生死路殊。幸且好去。不答亦不起。闻修闭目合掌。诵大悲咒。亦梵声相应和。闻修心动。称其名。叱之曰。汝是某人耶。其人遽起。含唾噀闻修面满所披纸衾上。皆鲜血。遂不见。知客闻叱咤声。知有怪。亟来视之。纸衾盖白如故。遂邀与归同宿。天明即下山。闻修说。
　　
　　二相公庙
　　京师二相公庙。在城西内城脚下。举人入京者。必往谒祈梦。率以钱置左右童子手中。云最有神灵。崇宁二年。毗陵霍端友。桐庐胡献可。开封柴天因。三人求梦。皆得诗两句。霍诗曰。已得新消息。胪传占独班。柴曰。一掷得花王。春风万里香。胡曰。黄伞亭亭天仗近。红绡隐隐凤鞘鸣。既而霍魁多士。胡与柴皆登第。乡人余国器应求崇宁五年赴省试。其父石月老人。携往庙中。焚香作文祷之。夜梦一童子。年可十三四。走马至所馆门外。告曰、送省榜来。觉而榜出。果中选。其它灵验甚多。不胜载。石月老人说。
　　
　　望仙岩
　　广西某州。隔江崖壁峭绝。有望仙岩。自来无人能至。对岩曰望仙铺。铺兵饶俊。老矣。唯嗜酒不检。宣和末。有道人过之。已醉。从俊寓宿。至晚。吐秽淋漓。呼俊曰。尔且起。以所寝床借我。如其言。夜过半。又呼曰。饥甚。思一鸡食。幸惠我。俊唯有所养长鸣鸡。杀而与之食。至晓辞去。书一诗授俊曰。饶俊饶俊听我语。仙乡咫尺没寒暑。与君说尽止如斯。莫恋浮生不肯去。转眄间。道人腾至岩上。端坐含笑。俊望之。如在云霄。大叫曰。先生何不带我去。久之不应。即踊身投江。同辈惊号曰。饶上名落水。相率救之。俊乍见乍没。入波愈深。且溺矣。道人忽如飞翔。径到波面。携俊髻以行。傍人见祥云涌起。即时达岩畔。后还家与妻子别。告人云。此吕翁也。黄道人说。州名不真。
　　
　　马望儿母子
　　唐州倡马望儿者。以能歌柳耆卿词。著名籍中。方城人张二郎。游狎其家累年。既而挈以归。后虏骑犯京西。张氏避地入巴峡。望儿死于峡州宜都县。时夜过半。未及敛。舆置空室中。明日。买棺至其处。独衣服委地如蜕。不见尸矣。求之。乃在门掩间。倚壁立。自顶至踵。无寸缕着体。人谓其为娼时。少年来游。或谢钱不如意。并衣冠皆剥取之。是以及此报。生一子曰运。居宜都田间。绍兴二十七年六月。与其仆过江视胡麻。农人在田者数辈。天正热。日光赫然。忽片云从中起。正罩运身。顷之。阴翳如墨。对面不相识。傍人但闻运连呼曰。告菩萨如一。食顷天气复清。运己仆于地。亲身之衣皆焚灼。而汗衫碧裙无伤。气歹歹未尽。众共扶掖行数十步。入一民家。犹呻吟称苦苦。数声遂死。时年三十四。
　　
　　沈传见冥吏
　　鄱阳士人沈传。早游学校。乡里称善人。家居北关外五里堠之侧。年四十余岁。得伤寒疾。八九日未愈。方困顿伏枕。正黄昏时。一黄衣持藤棒。径从外入。直至床前。全类郡府承局。端立不语。时时回顾寝门外。又一人黑帻而绿袍。捧文书在手。欲入未入。黄衣摇手谓曰。善善。绿袍于袖中取笔展簿。勾去一行。两人遂继踵而去。传惊慑良久。问妻子皆无所睹。怖愈甚。即时汗出如洗。越一日乃瘳。后以寿终。
　　
　　疗蛇毒药
　　临州有人。以弄蛇货药为业。一日。方作场。为蝮所啮。即时殒绝。一臂之大如股。少选。遍身皮胀作黄黑色。遂死。一道人方傍观。出言曰。此人死矣。我有药能疗。但恐毒气益深。或不可活。诸君能相与证明。方敢为出力。众咸竦踊劝之。乃求钱二十文以往。才食顷。奔而至。命汲新水。解裹中药调一升。以杖抉伤者口。灌入之。药尽。觉腹中搰搰然。黄水自其口出。腥秽逆人。四体应手消缩。良久复故。已能起。与未伤时无异。遍拜观者。且郑重谢道人。道人曰。此药不难得。亦甚易办。吾不惜传诸人。乃香白芷一物也。法当以麦门冬汤调服。适事急不暇。姑以水代之。吾今活一人。可行矣。拂袖而去。郭邵州云得其方。鄱阳徼卒。夜直更舍。为蛇啮腹。明旦。赤肿欲裂。以此饮之。即愈。洁己说
　　
　　韩氏放鬼
　　江浙之俗信巫鬼。相传人死。则其魄复还。以其日测之。某日当至。则尽室出避于外。名为避煞。命壮仆或僧守其庐。布灰于地。明日视其迹。云受生为人为异物矣。鄱阳民韩氏妪死。倩族人永宁寺僧宗达宿焉。达瞑目诵经。中夕。闻妪房中有声呜呜然。久之渐厉。若在瓮盎间。蹴蹋四壁。略不少止。达心亦惧。但益诵首楞严咒。至数十过。天将晓。韩氏子亦来。犹闻物触户。声不已。达告之故。偕执杖而入。见一物四尺。首戴一瓮。直来触人。达击之。瓮即破。乃一犬。呦然而出。盖初闭门时。犬先在房中矣。瓮有。伸首呧之。不能出。故戴而号呼耳。谚谓疑心生暗鬼。殆此类乎。宗达说
　　
　　夷坚乙志卷第二十十二事
　　
　　童银匠
　　乐平桐林市童银匠者。为德兴张舍人宅打银。每夕工作。有妇人年二十余岁。容貌可观。携酒肴出共饮。饮罢则共寝。天将晓乃去。凡所持器皿。皆出主人翁家。疑为侍婢也。不敢却。亦不敢言。往来月余。他人知之者。谓曰。吾闻昔日王氏少婢。自缢于此。常为惑怪。尔所见得非此鬼乎。幸为性命计。童甚恐是夜复以酒至。即迎告之曰。人言汝是自缢鬼。果否。妇人惊对曰。谁道那。遽升梁间。吐舌长二尺。而灭。童不敢复留。明日辞去。
　　
　　天宝石移
　　福州福清县大平乡修仁里石竹山。俗曰虾蟆山。去邑十五里。干道二年三月三日夜半后。居民郑周延等。咸闻山上有声如震雷。移时方止。或见门外天星光明。迹其声势。在瑞云院后石竹山上。明旦。相与视之。山顶之东南有大石。方可九丈。飞落半腰间。所过成蹊。阔皆四尺。而山之木石。略无所损。县士李槐云。山下旧有碑。刊囊山妙应师谶语。顷因大水碑失今复在县桥下。其语曰。天宝石移。状元来期。龙爪花红。状元西东。邑境有石陂。唐天宝中所筑。目曰天宝陂。距石竹山财十里。是月集英廷试多士。永福人萧国梁、魁天下。永福在福清西。闽人以为应谶矣。又三年。兴化郑□继之。正在福清之东。状元西东之语。无一不验云。
　　
　　祖寺丞
　　赵公时霈侍郎。政和八年冬。为无为军教授。通判祖翱者。济南人。本法家。尝历大理丞。处身廉谨。以法律为己任。赵尝梦游一小寺。寺旁有池。方不逾寻丈。四周朱栏三重。内一重可高二尺。中高三尺。其外四尺许。赵身在重栏内。去水止三四步。视池中有一浮尸。恶之。方欲越栏出。举足极艰。尸忽起逐人。赵蹴之于水。再欲出。又起如初。复蹴之。至于三。其行稍缓。其容戚戚然。若有所诉。询之云。昔日罪不至死。为通判祖寺丞枉杀。抱冤数年矣。赵曰。祖丞明习法律。于刑狱事尤详敬。决不妄杀人。答曰。此事固非祖公意。然因其疑。遂送他所。竟以死罪定断。故冤有所归。渠寿命不得久。将死矣。聊欲君知之。言讫。即跃入水。赵睨重栏愈高。唯四角差低。甚易之。然卒不可逾越。尸自水中指云。从高处过甚易。遂如其言。踉蹡一举。已出平地。复贺曰。既过此栏。前程无留碍矣。觉而惊异之。时翱适出外邑。迨其归。才五日。得内障目疾。日以益甚。至不能瞻视。乃丐宫祠。又月余。目顿愈。忽中风淫。手足遂废。及得请而归。过梁山泺口。舟坏水入。篙师急救拯。仅能登岸。翱惊惧暴亡。距赵梦不数月。噫囹圄之事。深可畏哉。赵梦中不能问其姓名。及所坐何事。为可惜也。赵公自记此事
　　
　　梦得二兔
　　龙深父。生于辛卯。年二十五岁时。梦入大宫殿。及门。武士门焉。旁列四兔。顾深父曰。以一与尔。俯而取之。得第一枚。褐身而紫脊。抱置于手。武士又呼其后一人。授以次兔。俄又呼深父。复与其一。腹白而毫紫者。负于肩以归。乃寤。时妻方娠。即语之曰。我梦如此。当得子不疑。然必当孪生。汝勿恐。妻闻之惧。泣以告其姑。姑责深父曰。妇人未产子。而以此言恐之。柰何。后三月免身。但生一男子。时乙卯年也。已悟首兔之兆。其子名雱。亦以二十五岁得男子。又已卯年也。然则再得兔。盖有孙之祥。三世皆生于卯。亦异矣。
　　
　　龙世清梦
　　龙世清。建炎中。为处州钤辖。暂摄州事。其后郡守梁颐吉至。以交承之故。凡仓帑事务。悉委之主领。又提举公使库。有过客至郡。梁饷以钱三十万。吏白以谓故事未尝有。龙为作地道。分为三番以与客。梁视事三月。坐寇至失守。罢去。继之者有宿怨。劾其请供给钱过数。即州狱穷治。一郡官稍涉纤芥者。皆坐狱。龙亦收系。惧不得脱。夜梦入荒野间。登古冢。视其中杳然以深。暗黑可畏。手攀墓上草。欲坠未坠。一人不知从何来。持其髻掷于平地。顾而言曰。我高进也。遂惊觉。后两日。温州判官高敏信来。置院鞫勘。一见龙狱辞。曰。太守自以库金与客。何预他人事。释出之。乃知所谓高进者此也。及狱具。梁失官。同坐者皆以谪去。独龙获免。
　　
　　徐三为冥卒
　　湖州乌程县浔溪村民徐三者。绍兴十五年七月中。暴死。四日而苏。言追至冥府。主者据案。皂吏满前。引问平生既毕。授以铁棰。使为狱卒。立殿下。凡呼他囚姓名。即与同列驱而进。吏前数其过恶。令持棰笞击。应手为血。以水噀之。乃复为人。如是者非一。良久事稍间。纵步庑下。过一室。榜曰判官院。陈列帏帐几格。细视其人。盖故主翁王蕴监税也。询所以来。备言始末。且力丐归。蕴许诺。与俱过他府。令坐门外。须臾出呼曰。汝未当来此。今可复生。手书牒见付。使亟还。且云。我在此极不恶。但乏钱及纸笔为用。汝归语吾家。速焚钱百万。纸二百张。笔二十枝。寄我。阳间焚钱不谨。多碎乱。此中无人能串治。当用时殊费力。宜以帕子包而焚之。勿忘也。又取首掠系左臂。曰。恐吾家人不汝信。此吾终时物。可持以为验。即泣谢。踊跃而出。中路频有鬼神呵阻。示以牒乃免。益疾走。登高山。跌而寤。未暇诣王氏。既而复死。明日。王氏遣信来责曰。昨夜梦监税言向来事。何不早告我。自是三日始再苏。言某神遮留。令作竞渡戏。视左臂所系首掠犹存。封识宛然。徐后七年。至秀州魏塘。为方氏佣耕。又七年。以负租谷不能偿。泛舟遁归其乡。过太湖。全家溺死。子弟景裴说方氏婿也
　　
　　神霄宫商人
　　古象戴确者。京师人。年十二岁时。从父兄游常州。入神霄宫。访道士不遇。出至门。有商人语阍者。吾欲见知宫。时道教尊重。出入门皆有厉禁。阍者索姓名及剌谒。此人不与。纷争良久。捽阍于地。欧之。径入户。诸戴恐其累己。皆舍去。此人既入。即不见。而于厨屋内遍壁上下。皆书吕洞宾至四字。知宫者闻之。拊膺太息曰。神仙过我而不得见。命也。明日。欢传一州。后三日。戴氏诸人饭于僧寺。确起如厕。还就石槽盥手。傍一人俯首涤筹。一客相对与共语。确望客容貌。盖神霄所见者。趋前再拜。其人惊问何故。曰。公乃吕先生也。具以前事告。其人笑命就瓮取水一杯。自饮其半。以其半与确。确饮之。出白其父。奔至厕所访之。无及矣。确既长。能为费孝先轨革卦影。名曰古象。后居临安三桥为卜肆。有丐者结束为道人。蓝缕憔悴。以淘渠取给。尝为倡女舍后除秽。确心窃怜之。明日。延之坐。具食。谓曰。君名为道人。须有所奉事高真像貌。今日日从役污渠中。所得几何。况于入倡家。衣服手足。皆不洁清。得无反招罪咎。道人谢实有之。特牵于糊口不暇恤。确赠以钱二百。忽笑曰。颇相忆乎。确愕然不省。曰。方见君于此。不忆也。道人曰。五十年前。君遇吕翁于常州僧寺。时有据石涤筹者。识之乎。我是也。确惊谢。方欲询姓名。长揖而去。自是不复见。确自饮残水后。至七十余岁。无一日病苦。赵立说
　　
　　城隍门客
　　建康士人陈尧道。字德广。死之三年。同舍郭九德。梦之如平生。郭曰。公已死。那得复来。陈云。吾为城隍作门客。掌笺记。甚劳苦。今日主人赴阴山宴集。阴山庙在南门外十里始得暇。故来见君。因问其家父母兄弟。泣下久之。郭曰。公既为城隍客。当知吾乡今岁秋举与来春登科人姓名。曰。此非我所职。别有掌桂籍者。归当扣之。居数日。又梦曰。君来春必及第。我与君雅素。故告君。他虽知之。不敢泄也。郭果以明年第进士。又有刘子固者。与尧道同里巷。其妹婿黄森。贤而有文。父为吏。负官钱。身死家破。森亦不得志以死。死数月。其妻在兄家。忽着森在时衣。与兄长揖。容止音声如真。子固惊怆。呼其字曰。元功。君今安在。曰。森平生苦学。望一青衫不可得。比蒙陈德广力。见荐于城隍为判官。有典掌。绿袍槐简。绝胜在生时。恐吾妻相念。故来告之。子固问来春乡人谁及第。曰。但有郭九德一人耳。有顷乃去。其言与前梦合。方德说
　　
　　潞府鬼
　　潞州签判厅。在府治西。相传强鬼宅其中。无敢居者。但以为防城油药库。安阳王审言。为司法参军。当春时。与同寮来之。邵綦亢。数人。携妓载酒。往游焉。且诣后园习射。射毕。酣饮于堂。忽闻屏后笑声。如伟丈夫。一坐尽惊。客中有胆气者。呼问曰。所笑何事。答曰。身居此久。壹郁不自聊。知诸君春游。羡人生之乐。不觉失声耳。能饮乎。曰。甚善。客起酌巨杯。翻手置屏内。即有接者。又闻引满称快声。俄掷空杯出。客又问曰。君为烈士。当精于弓矢。能一发乎。曰。敢不为君欢。然当小相避也。既以弓矢入。众各负壁坐。少焉一矢破屏纸而出。捷疾中的不少偏。始敬异之。皆起曰。敢问君为何代人。姓名为何。何以终此地。曰。吾姓贺兰。名鋈。语未竟。或唒其名不雅驯。怒曰。君何不学。岂不见诗小戎篇阴靷鋈续者乎。遂言曰。鋈生于唐大历间。因至昭义。谒节度使李抱真。干以平山东之策。为谗口所谮。见杀于此地。身首异处。骸骨云廾不收。经数百年。逢人必申诉。往往以鬼物见待。怖而出。故沉沦至今。诸君俊人也。颇相哀否。坐客皆愀然。有问以休咎者。一一询官氏。徐而语曰。来司户位至侍从。然享寿之永。则不若王司法。时诸曹吏士及官奴。见如是皆奔归。欢传一州。太守马玿中玉。独不信。以为僚吏湎于酒。兴妄言。尽械系其从卒。且将论劾之。众惧。各散去。明日。中玉自至其处。察视之。屏上穴纸固在。命发堂门鏁。鏁已开。门闭如初。呼健卒并力推扉。牢不可启。巳而大声起于梁间。叱曰。汝何敢尔。独不记作星子尉时某事耶。中玉趋而出。自是无人复敢往。同户乃来之。邵果为工部侍郎。审言以列大夫知莱州。寿七十五而卒。王公明说。莱州乃其伯祖也。余中口及第。括异志亦载此事甚略。误以审言为王丕。它皆不同。
　　
　　王祖德
　　成都人承信郎王祖德。绍兴三十一年。来临安。得监卬州作院。既之官矣。闻虞并甫以兵部尚书。宣谕陕西。即求四川制置司檄。以禀议为名。往秦州上谒。未及用。以岁六月客死于秦。虞公遣卒护其柩。且先以讯报其家。王氏即日发丧哭。设位于堂。既而柩至。蜀人风俗重中元节。率以前两日祀先。列荤馔以供。及节日。则诣佛寺为盂兰盆斋。唯王氏以有服。但用望日就几筵办祭。正行礼未竟。一卒抱胡床从外入。汗流彻体。曰。作院受性太急。自秦州兼程归。凡四昼夜抵此。将至矣。俄而六人荷一轿至。亦皆有悴色。轿中人径升于堂。据东榻坐。乃祖德也。呼其妻语曰。欲归甚久。为虞尚书苦留。近方得脱。行役不胜倦。传闻人以我为死。欲坏我生计尔。当已信之。妻曰。向接虞公书。报君没于秦。灵輀前日已至。何为尔。始笑曰。汝勿怖。吾实死矣。吾闻家中议卖宅。宅乃祖业也。安得货。吾所宝黄筌郭熙山水李成寒林凡十轴。闻已持出议价。吾下世几何时。未至穷乏。何忍遽如是。吾思家甚切。无由可归。今日以中元节冥府给假。故得暂来。然亦不能久。又呼所爱婢子。恩意周尽。是时一家如痴。不能辨生死。忽青烟从地起。跬步不相识。烟止寂无所见。关寿卿耆孙馆于夹街之居。见户外扰扰。亟往视之。已灭矣。
　　
　　蜀州女子
　　彭州人苏彦质。为蜀州录事参军。有女年八九岁。因戏于床隅。视地上小穴通明。探之以管陷焉。走报其父。持长竿测之。其深至竿抄不能极。及取出。有败绛帛挂于上。大异之。呼役夫斸其地。逾丈许。得枯骸一躯。首足皆备。即敛而葬诸原。明日。忽有好女子游于室中。家人逼而问之。辄避入壁罅。终莫得致诘。是时郡有陈愈秀才者。从阆中来。善相人。且能以道术却鬼魅。召使视之。俄一妇人至。曰。妾本汉州段家女。许适同郡唐氏。将嫁矣。而唐氏以吾家倏贫。竟负元约。既不得复嫁。遂卖身为此州费录曹妾。不幸以颜色见宠于主人。为主母生瘗于地下。阅数年矣。非苏公改葬。当为滞魄。但初出土时。役者不细谨。锄妾胫骨欲断。今不能行。不得已留此。非有他也。陈曰。欲去何难。吾为汝计。取纸翦成人形。曰。用以驮汝。乃笑谢而退。是夜彦质嫂。梦一仆夫背负此女来。再拜辞去。二事皆黄仲秉说
</div>
    <div class="pagination">
<a href="夷坚志全集_page17.html">上一页</a><span>...</span><a href="夷坚志全集_page13.html">13</a><a href="夷坚志全集_page14.html">14</a><a href="夷坚志全集_page15.html">15</a><a href="夷坚志全集_page16.html">16</a><a href="夷坚志全集_page17.html">17</a><span class="current-page">18</span><a href="夷坚志全集_page19.html">19</a><a href="夷坚志全集_page20.html">20</a><a href="夷坚志全集_page21.html">21</a><a href="夷坚志全集_page22.html">22</a><a href="夷坚志全集_page23.html">23</a><span>...</span><a href="夷坚志全集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
