<!DOCTYPE html>
<html>
<head>
    <meta charset="UTF-8">
    <title>物理小识 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 9 页/共 11 页</h1>
    <div class="content">　　木瓜　埤雅曰楙木瓜百益一损翦纸作花粘实得日露之气乃红其文如生一种香柤色黄生压汁和参甘松作湿香秋分后根侧分小条种之喜阴喜肥【广志木瓜枝一尺有百二十节】
　　牡丹　髙簇曰楼子单叶曰山丹可以芍药匕头接之非社前即中秋可迻须净洗其根酒洗尤妙神隠曰记取南枝栽勿足踏也如种子六月取黑而沉水者拌土盛至八月种之来春生芽凡浇牡丹水不喜多春宜间数日秋不宜浇若知有蠧以白蘝砒芫为末布于根下近止以生柏油入土寸许虫即死谱有鹤翎鹿胎檀心粉奴魏紫姚黄百余名愈接愈幻霏雪録云张茂卿尝接牡丹于椿树之杪开时燕客推楼翫焉入药用红单叶者【余全人曰漳潮不宜牡丹有桶土迻之者现蕊尚开明年即无花矣】
　　瑞香　有黄紫白楼子串子者又有一体红白者带花枝于背日处或秋插水稻侧生根迻种之侯延庆曰庐山出瑞香麝触之萎惟瀹茶灌其根则不为虫所触结香似之但可作纸
　　桂　官桂四月花无实其树髙数丈出邕交含曰桂自踞岭为林叶如枇杷叶锯边表里白毛者为肉桂临嵓如竹其叶似柿无锯齿者为菌桂其秋开者木犀也以木肉赤有纵文凌冬香辣故皆以桂名木犀有结实者四季开者无实而冬季花尤繁王麟洲言有子者桂无子者木犀讹也木犀结子如豆今呼月桂木犀呼岩桂不宜灌粪花时迻屈其条压土中能自生根亦可以冬青接宁都赤面石桂叶乃大五六寸四围锯齿如刺张邦基曰湖南呼九里香江东曰岩桂浙人曰木犀引王以宁九里香诗为证郭青螺曰西昌山桂二月开白花丛开其香似月季花树近于木犀江北谓之九里香其叶似禾树冬不落新安谓之春桂色有红白二种红者肥而稀得性喜野而畏俗人家植之九死一活智按此九里香非一种矣
　　胡桃　胡桃十月种宜大石重压其根使实生子不脱落其核外肉最烂手皮其核分二瓣者山核桃也占卑国出偏核桃形如半月
　　橄榄　青橄榄无仁乌榄外肉杵碎干放则自有霜堆起如白盐曰榄酱取时开孔纳盐则榄自落鱼最畏之岭北一种似大榄而圆撱余甘子形似山查而味似橄榄
　　栗　房骇栗零种其栗楔【中枚方匾】他日生栗丰满一曰和梂种之易结而大芽茁三年即实成树后根下原栗尚在橡栗亦然他木之核则烂矣当取去原栗诸暨栗大如拳必接乃大茅栗锥栗皆可接也埋栗脐向下彼自生而向上故眉抹其脐掐脐吹气则不爆而脐易脱固其理也
　　榕　闽广多榕垂条及地则复成根久则拥肿因名不死木桂林有榕树门长溪有榕树庵为薪无焰但细枝爆干可为火绳范正敏曰卫西榕榦大如屋韩少卿为郡树为吐烟葢树老生火耳久亦结香【中通曰萧伯玉年祖迻植舂浮园遇雪则槁】
　　荔枝　枫亭驿荔枝甲天下长乐县次之广以黑叶为美多食作热盐蜜解之蔡忠惠公谱荔枝徐广之曰荔枝芦生者也焦核者去中根烧而种之故核小犹扇畜则肉肥也有虎皮駞踶金椶江家緑一品红而火山最下林崇壁曰陈紫宋香为尤【暄曰兴化状元红实小而肉满今枫亭无一株矣】
　　梨　有香青消梨瓶梨绵梨鹅梨金花寒雪紫水黄红诸名张子贤所云厌沙寺梨谓之御园其接以棠梨接枣树上按今用春分前接接用桑体或棠梨其实大以油纸防之梨名快果百损一益梨核中子多种之少生梨多生杜安南有庵罗果似北梨四五月间熟多食无害
　　枣　山东枣园至白露日根下遍堆草焚之以辟露气也不尔则多干落正月元旦日出时反斧斑驳椎曰嫁枣大蚕入簇以杖击其枝其年实多红枣树上熟而晒干者也黑枣蒸熟而晒干者也有摘青而晒干者济南府齐河县有无核枣枣不接者夀有瓢枣酸枣鸡心细核长枣圆枣大小枣龙枣卷曲结实不堪食南枣出兰溪摇而知之其肉离核木细中剞劂赞宁曰枣木为匙取其不馊不粘饭也
　　银杏　核两头尖三棱者雄二棱者雌雌雄同种相望结实或雌木不结实则凿孔纳雄木一块泥之亦结柿　归田録云百十柿以一榠樝置其中则红而熟烂榅桲亦可土人谓之烘柿今但取青者入瓮中自然红熟其曰海门铜盆方蒂匾花皆其名也海门经久雨则蒂脱緑柿耐久藏即闲居赋梁侯乌椑之柿也春分接于本体白露时摘下碎每升水半升酿四五时柿液造雨葢及纸扇用之当结实时雨多从跗至尺以肤间横裁之不脱
　　蒲萄　蒲萄三五月斩其藤插于芋菔种之一日灌冷茶间两日复以水又以肥肉汁蒲萄穿枣木而生最甘入麝于其皮则蒲萄尽作香味陜有白緑琐琐三种西畨以酿甚妙白大而緑无核子琐琐至细儿食痘稀苎　二月种五月刈七月再刈九月又刈绩者以首苎柔末苎脆檾则惟绳索需稚苎可芼袁州种佳烧灰淋汁足为磁泑
　　棉花　夏前湿子染以草灰播于鉏熟旱地为沟宜深当芒种时三耘则茂秋前摘去散头则花繁子多花三出结铃亦三瓣纺布以此其子仁可榨油为黏舟用北方棉花靭南方棉花松【中通曰棉花逢雨便薅不薅则土结皮故棉花尝锄数十次惟种荞麦不必多锄】
　　罂粟花　广义重九种子或曰中秋午种花后囊如瓶有细米可粥可以取油其壳入药主濇敛其结青苞时以鍼刺十数眼其津液自出收入磁器用纸封口暴二七日即成鸦片最能濇精
　　兰　庐山幽兰有一榦十二花者王逸以楚辞之兰为都梁朱子从之方虚谷定为醒头香濒湖从之传曰兰有国香而以醒头草专之乎今贵建兰一榦九花以叶直起者为上其斜披者章兰也二月割去以茅烧之令其再发则直起而青润矣伤水叶生虱亦宜烧去而忌酷日苦雨盆下宜碎瓦衬之上乃土培冯梦祯快雪堂漫録曰山土火煨罗过种浇清水以亁土得水胀而抱根也兰根甘而生螘宜浸根于盆水取出以溺浇之复置水中俟螘浮水为度今或置伏龙肝或置人发皆制虫也茶油枮梓为妙一曰盆底用麸炭屑则利水而蚓不来陶石蒉曰兰喜清而恶肥此误说也愚者曰深涧幽兰谁灌之哉庭蓄建兰葢有道焉兰灌肥则易生虫须别处烧草皮以肥沃之至春分时取此土以培兰四周作沟以猪毛水浇之则沿沟起箭喜阴恶日或燖鸡鸭毛水不宜多也根密则茂分之亦以春秋分其品以玉魫为贵桠兰发箭开桠者也九节箭其盛也报春先一干止一花腊底发箭兰结子曰兰笋长房八棱秋霜裂而子飞去预防之熟亦可种也鱼子兰木本也长条细蕋如粟小者曰赛兰香易入物然性有毒幽兰建兰根甘宜入药其花可茹叶以浸油黑发都梁兰根名土续断此亦□名武功山有五色兰叶似兰而稍薄紫兰叶似仙茅【兆兖曰幽兰花有十瓣者兖曾见之黄山有璎珞兰木本而香色俱不减鱼魫兰茎弱】茉莉　即耶悉茗花瓣长者素馨也苏门瓜哇有摩梨柰花即茉莉成树者岭北江南霜后糊室收之最畏隙风晴则取出受日以午浇之每大瓨可插猪鬃二百至春暖后置露天下晴则三日一浇水五月则日一浇燥更倍之性喜晒浇亦宜午后六月则浇二三次立夏至仲秋皆灌窌汁【粪水埋者】五日一灌灌汁后忌水俟次日下水大花汁与水均小花七水三汁可也摘嫩枝使再发则岐繁矣六月可插枝种根下生蚁浇乌豆泠汤保生録茉莉花勿置牀头能引蜈蚣
　　种莲　夏前浅池腴土筑实卧藕覆泥疎种露萌而浸之瓨种以糟查皮屑壅之女栽则周益公曰羊角入池栽荷立成宁献王曰酒瓮头泥种即开花建宁饶州莲子大而矬墨娥曰莲子入鸡卵伏如法取出以天门冬为末和肥泥安盆中将莲实磨穿一头种之勿令水干自然生叶开花如钱极恶桐油又有睡莲北户録曰睡莲如荇而大沈于水面花数茎五色当夏自开夜缩入水底昼复出乃是萍蓬草类
　　别有莲心　莲心一名茶菱出建宁及宁州五月浅水种子角柔肉甘香非莲花之心也
　　水仙　六月根囊出土取县檐下风吹又烟薰逾月浸粪而复檐吹十月盆栽沙石水养不用泥土花髙于叶金盏银台【南京安徳门华严寺前花匠畜水仙云但取大如卵者夏出土县之九月积石子栽数年乃大大则开花】
　　菊　北种最繁怯水喜阴五月肥沃之则髙摘蕋少畱者花大若有癃头菊蚁傍置鼈甲引出弃之有黑蚰瘠其枝以麻裹筯头捋出之蚯蚓伤其根以石灰水灌河水解之象干虫贼其叶磨铁线穴之刘防泉范至能史正忠谱至百种有龙脑新罗玉金万铃合蝉银台诸名物有以人为而愈变者入药取甘菊苖亦可芼【岁时记夏至菊灰止小麦蠧田汝成曰蝈氏焚牡菊禁蛙不验】
　　木芙蓉　江北木芙蓉冬槁浙闽广皆成树七月开十月止故名拒霜有红黄白花有大红者四面者粤西添色芙蓉花朝开正白午后微红夜深红此则转观花也冬髠条置向南日下覆以干壤候春见萌则为深坎插之取皮风戾之沤池为绠甚能胜水【中通曰取皮作线为汗衫不臭】凤仙花　子名急性苖可芼叶不生虫蠧子能烂物根花同矾能糟骨角变绛色最易种也又有金凤花乃金雀花灌生细叶黄花者也俗混呼之
　　玉蕊琼花　琼花观在扬州新城一名后土祠政和中改蕃厘院唐李卫公咏唐昌玉蕊是也海陵南下徙种北去未几故株复生周益公曰蔓如荼防冬凋春茂柘叶紫茎三月八出须如垂丝上缀金粟花心抽一英出众须上散为十余蕋王建云一树玲珑玉刻成杨巨源云蕊珠宫上玉花香曽慥谓玚花山谷谓山矾皆臆也八仙花体似绣毬白花八朶为丛结子瓣薄而不香琼花不结子瓣厚而香元瑞辨之滇有邓花亦八蕊有五色银毬八面五出而佛齐者八面四出然曰琼曰玉未尝不可通名
　　长生草　金钗石斛一名长生草开小白花甚香若根荄间纒以人发铁丝络之县风日中自生又挂兰挂之亦生石崖千年松菊卷柏可纸收笥得水蓊然皆长生草【本经石长生丹沙草叶似蕨而细如龙须黑如光漆冬不凋图经红花草名长生又通泉草秃疮花一名长生叶似地丁中柚茎白花摘下经年不槁深山木石上生云雾草如琴乱丝无花叶有黑如髪者黄如金者】
　　杜防花　即踯躅类有大红粉红黄者千叶可珍喜阴畏油烟映山红有红白深浅皆单叶红者取汁可染栀子　有单花重花四季花皆六出芒种时穴腐版泥涂翦枝种之浮水面根生而栵种之入药取小者染取大者然易脱色周吉甫所言白云寺郑强墓地之薝卜则外紫内淡黄者也景焕言青城申天师进红栀子种象踶花含笑花则似栀子者也
　　芝　芝有五色服食成仙者溢言耳木威喜芝类即松脂入地所化其上生小木若莲花夜有光持之滑烧之不焦佩之辟兵蔡绦云政和间芝动二三万本蕲黄间一铺二十五里遍野而出王元美言嘉靖中各省进五色芝者无万数也多药成者上好祥瑞何难紫脱朱草满天下耶潜草曰捣糯米饭雄黄及鹿头血或碎其角加诸色药包暴干冬笋冬至日埋之或灌药入老树烂桩明春雷雨即生五色芝髙山生水晶兰独枝白莹乃白芝也
　　穿心排草　本草以排草为薰愚者见广西香荐即零陵香在平乐山中见为蒿本若岭北有香草对节生叶两叶相连长五六寸而干穿其中土人呼为排草亦呼穿心草又有夏开细粉紫花如莳萝亁之香亦名排草断肠草　一枝三叶叶大于蒌食之輙死秋海棠亦名断肠草亦毒人宋顾文荐船窻夜话曰断肠草近人则叶动人误食之则以伏卵不生者研和香油灌之防麻亦断肠枝叶近肤皆坏惟人溺可解古巴岛有异草毒木人持其枝叶即死东云雏言防麻如麻叶而长碎有刺髙三尺耀州延绥包手取以饲豕即肥
　　桃金娘　桂林野花丛开似梅而末微锐似桃而色更頳中茎纯紫丝缀深黄如金粟土人呼为桃金娘八九月实熟青绀若牛乳状味甘入脾养血其花能行血龙须草　芒种勿壅龙须草壅则生虫退色此与灯心草皆莞也可以为蓆今肇庆金渡专以龙须草织蓆为市
　　淡巴姑烟草　万歴末有携至漳泉者马氏造之曰淡肉果渐传至九边皆长管而火点吞吐之有醉仆者崇祯时严禁之不止其本似春不老而叶大于菜暴干以火酒炒之曰金丝烟北人呼为淡把姑或呼担不归可以袪湿发散然久服则肺焦诸药多不效其症忽吐黄水而死【中履曰濒湖载金丝草或曰即烟履按金丝草出庆阳治诸血恶疮凉血不言作烟食其性亦异】
　　靛　蓝有数种槐靛叶似槐以五月种畏水浸之蓼靛叶团大叶蓝似苦惟山靛染易上青叶似赛兰三月插条种之然大青难种小青可数刈谚曰靛无胆愚者尝讯之田父曰担干靛者逺路揺之则复稀如粥置之复坚成篓时以地灰充之多是八成其浸靛者对日取出而撞水必力士一气三百余杵则成缓歇一杵挏水无声则靛不佳染家用青黛染纸用靛花其瓨以火温之冷则发瘟
　　萍　天问靡萍九衢王逸注生九衢中谬也即田字草破铜钱医鸡防眼最验神农本经水萍胜酒故周礼萍氏谨酒谓萍不溺也此一夕九子之小萍
　　红豆树　滇南红豆鲜红坚实或嵌骰子或畱银囊俗以为吉祥岭南树似槐材有细花云秋开花二三月荚枯子老千金方治猫鬼病吐之乘雅以红豆与髙良姜红豆为一物则非矣半截红半截黑为相思子段公路云蔓生其别见一种乎岭南北娑罗树髙大皮青叶似大青对生而厚八月结角如刀豆裂开有红豆永久不坏非髙座寺门之娑罗也【中通曰望春树子亦红而久则黑】
　　蒲　刈蒲不逼跗花可食可褥精在蒻黄医用散血速各种取油　皮油乌桕之皮暖油桕子连皮所熬之汁也桕子核中有油曰子油墨烟宜桐油入药宜生笮之芝麻油食芼宜茶子油豆油点灯便菜子油若桕子油更经点也玉山桕油蜡烛通宵甚坚岭北桕油烛止可冬点过春则不明庄绰曰芝蔴八抝雨旸时薄收大旱时大熟开花向下结子向上炒焦压榨才得生油膏车则滑钻鍼乃澁宗奭曰炒熟热压之生油但可点照再煎炼之熟油始可食而不中点照一曰麻油出炒热者曰生油出生研者曰熟油虚舟曰芝麻炒熟入沸汤油悉浮可取用红花子油蔓青子油樟树子油莱菔子油畨豆仁取油皆佳山东以苍耳子作油治疯卧子曰萞麻压油以甖埋土中一年取出则白作印色油佳又法先以热水浸之其色黒再浸之数次则水白然后榨取油可食最甘罂粟油固精甘蕉油芜菁油黑发紫苏子榨油燃灯甚明可油噐物又能柔五金八石凡榨油先炒子磨之又碾之乃蒸之草苴入铁围上榨蒸不可大过大过则有水气【中通曰读书点麻油无烟不损眼然易燥毎斤以桐油三两和之或入少盐亦可省油以生姜擦盏边不生滓晕　中履曰菜子干二石榨油八十斤饱芝蔴二石可百二十斤白麻不能也黄豆润者二石取十八斤柞木压之可二十二斤　暄曰豆油巴油纸作字尘染不灭】
　　竹　初节岐枝者雌孕笋也记其南枝宜雨种之或去枝或架扶便人粪不便豕通其生花者斫而灌粪可也结实斑文两两相比谓之竹米【亦可下积】赵德麟曰六十年防斫而以子种六年而复瘗以死猫能引过墙防过则沟之卧芝蔴秆以竹忌也周子充曰以襍细糖和土种竹茂或以麦拌土宜椎之忌足踏冬宜掘旁行笋则直根逺行挑出笋时腐草覆之又灌以粪则茂畏水又畏大旱山种苖竹向下坡种罣竹向上粪壤笋美瘠地质坚防苦淡三种入药戴凯之谱六十一后人侈载颇有名异实同者【员丘竹昆仑竹神异筛扶南云母竹节可为船罗浮龙公竹临贺竹有十抱者汉竹节受一斛交趾梧竹为甑皆大簜空类也黄济植竻竹东坡咏澁勒即笆篱竹有刺者服伤竹挲摩竹海南木竹箛竹皆实心者繇丛生蜱蛸根截案面则慈孝类也定海灵峯沣州成都安成奉新澄州皆产方竹八月出笋节围小刺又有三棱竹人面竹庐山有匾竹交趾篥竹刺虎南方簩为矛即筋竹篥簩之类闽有古散竹皮似椶杜台卿淮赋有槟榔竹即棕竹类罗阳竹似芭蕉蕉椶本一类也吴都赋筼筜箖箊即越女试剑竹叶广辽箬类也建安筼筜一名箪竹中似人形北户録溱州通竹无节马观曰占城观音竹如藤长丈八尺色如铁每寸二三节利竹亦蔓生若藤弓竹不能自立云南有垂丝竹襄州卧龙山武侯祠箖竹百尺稍上生叶狭竹即卭肿节辽叶紫竹斑竹先青后变齐民要术笎竹黑皮竹汗有文澄州有黑竹道州泷中多丹竹宜都飞鱼口有红竹黔阳有赤冈竹雷州电斑竹瑞筠山竹色如烂银箿竹头有文广西雪竹大斑红晕梅露细斑也防竹虫蚀箨如綉咸都黄竹沟青安思苦竹四色当涂县慈姥山箫管竹皮白如霜葢竹亦白皆以色名广州相迷竹镛竹皆生黄甘竹殻薄即江南竹简篑竹无锡如苦竹永嘉大罗山龙牙竹稀节箘簵防笴射筒皆箭篠也九嶷有双稍竹浙有天亲竹末皆两岐临海狗竹毛在竹间雪峯有奯竹汉阳有箤竹薛翊记苏麻竹桃枝可为席籚竹可为笛箄竹笋煮为布顾防所云包竹也防稽公孙竹髙不盈尺奉化新岭五寸白竹辰州龙丝竹盈尺如鍼凤栖崖小墨竹皆潇湘凤尾类也越王竹乃沙箸石竹碧蝉凝波竹花如橊皆叶似耳旸谷漫録安福有十二时字竹殆药书之乎】
　　种地黄　怀庆东湾最佳畦坑粪土正月种之以冬烂草覆之候芽稍出以火烧草去其苖再生叶肥根益壮有一斤三十枝者余或揉或以菊花心为贵本草言二八月采不如冬月采妙浙中亦种之欧阳献万以西山麓田种之获数倍于稻乘雅曰种芐次年种牛膝次种芝蔴十年乃种芐芐收地汁也
　　种芍　春沃土种之过三年则大取单叶花者赤白旧以花分或以火酒浸根一宿而辨之今按山中种芍者采根曝干即赤芍刮其根皮而蒸干为白芍
　　种术　泛胜之曰榆荚雨时髙地彊土可种术马踶为佳切而种之犹芋薯也忌肥妨虫最宜金汁冯应京曰仲冬裁术忌青色物相裹及浇灌又忌用妇粪则虚心而黑
　　牛膝　秋收子春种肥地深耕土松易长翦苗食如翦韭法旱则锄耘荒则浇水秋亦可种其节肿故名牛膝其根直下一尺余有力如牛也【淮膝细川膝及各地根粗】
　　石菖蒲　生水石不沾土辛入心者也一寸九节屑瓦栽之以夏布幕其上则细而短收烟明目黎美周言得罗浮石菖一寸十二节王石攻言武功山有十五六节灵夀木　纲目言似竹长八九尺围三四寸有刺可为杖及马鞭汉赐孔光者藏噐云楤丈余茎有刺山人取头茹食谓之吻头智见乃蕉棕本也凌冬不凋叶如山姜叶边有细刺枝有大刺发枝有椶直榦节节防生秋结子成珠如竹实之纹味酸可食谓之姜酢子其干则京师四品以上开棍用之号甘蔗根陆元恪曰椐即樻也即今灵夀
　　种枸杞　西宁子少而味甘它处子多惠安堡枸杞徧野秋熟最盛今各处可种以三月朔截作段先以草粪而牛粪葢之又土葢之出则勤浇一年可五翦枸檵言易生也
　　接木法　陈莹中曰色红可使紫叶单可使重花小可使大少可使繁则人力之用天也或将发生时或将黄落时春分前秋分后是其也执刀端直不至重伤则易成大生至一二年者可接其接枝亦翦其已生果二年有旺气者过脉乃善凡腰接木之盈地者近跗一尺细齿锯之为枮又以利刀裁枮使光则不沁水遂从枮之一旁裁开其皮防连其膜约一小寸先使翦下之枝裁去两旁而置口含之使热连唾插掩纸封箬封麻缚而以干壤少润复不宜灌又遮日暴俟成体乃可开也匕头接者木枝与根各斜截其半以人唾粘掩之以瓦规土灌使少润晴隂皆以噐覆之要须同气味相合如芍药与牡丹方可匕头接也其寄枝者先裁其旁春分交而纽接之俟活乃各裁其本木之枝其压枝者春秋压其枝于地封之俟苞生根则断半而移焉脱木者和牛羊之滓包其鹤膝处先微伤其肤而缚之复以杖支之隔年根生则断而移焉善木者腊月侧坎而探钉断其中根止畱四散生者覆而灌之则生子硕大也修木者亦以秋冬裁痕向上则雨不食心尽其枯朽则不引蛀其欲木直者视其不足处以刀劙其肤气行则伤痕先满而身直矣北人云以胡桃条接于桺木易活而速实郎仁宝曰冬青树上接梅则开洒墨梅桑上接杨梅则不酸若生以甘草鍼之则无约法曰树以皮行汁斜断相交则生用泥泥之或以锐皮连木者插所砍之木心而泥封之倒插而生者析其皮而绪之也至于性情所宜畏冷如橘畏热如梨松宜干桧宜湿茉莉喜日姜苗畏日桑栁宜髠且用其肄间年歇枝多种分半而摘其实可也南北髙下先后早晚各有其宜北蔓菁有根南菁菜惟叶橘逾淮则为枳矣榛松子盛于辽阳龙荔在闽粤茄子甘草在南有成树者南诏梅李食于初春梧桐子长大而撱既末腊之松子大于荔枝若夫郁养强熟京师百菜初春献焉不可不知
　　插花法　折木花用火燔其折处花不易谢海棠花束薄荷于折处栀子花折处槌碎之以盐入噐中不用水牡丹用蜜不用水梅花用煮肉汁去油俟冷养之插梅每旦当刺以汤插芙蓉当以沸汤闭以叶少顷插莲当先花而后水插牡丹芍药蜀葵萱草皆当烧枝虚舟子曰花瓶中水烧瓦片投之不臭冬月浓灰汁入酒不冻鲜肉冻汁插花耐久
　　枯树活树　木插肉桂而枯以甘草灌之复荣乌贼骨钉之则翳狗胆解之复荣或曰鲑鱼干树即墨鱼海螵蛸也或曰河豚骨或曰邵阳鱼刺日西时树阴即死一云桂矴木上则茂矴木下则枯大榕树以苏木作钉钉其根则死柚树以一铢阿魏入其内则立干蒲萄以甘草鍼鍼之即死以肉桂屑布地草不生穴果树以钟乳粉纳之则实多味美纳于老树根皮则瘁者复茂人溺荨麻即萎豆汁浇鼠莽根即烂蕹汁滴野葛即死【暄曰或云凡树离根三尺斧其皮纳已豆数粒则汁泻而死】
　　迻木转垜法　先一年断木之四周曰转垜若木大者先三年每年轮开一方乃可迻种果木宜疎当以丈二为距八月至正月皆可种之白下莳人畜此待好事者之价虽酷暑中可顷刻成花园也
　　伐木畱花皮者不裂　凡木筏至芜扬者斩木必花其皮不去皮则不定其性全去则易裂清流木皆如是若在江西以上流近斩近用则全去其皮江楚兠子橦子松久则从内坏出清流木坚久则从外烂入其浸水透者二分而止久亦不裂
　　灌法　发萌时勿灌灌则葘翳灌亦宜晚凉之其粪及燖猪汤退鸡鹅翎汤皆不宜亲木跗必生蛀凡鸡鹅翎汤投以荔枝龙眼之核则翎腐当果实时灌之摘食后灌之腊前通灌之粪必久宿杂以水浇花用塘中之积水佳于新水以其水暖而壮故也凡花蔬宜日未出时浇惟茉莉与苋菜瓮菜喜日中浇【中通曰马通和水可催花早开几日】养花通理　养花木事当家人以消遣心为之故善不更事者欲以急就心为之安得其理孔子曰吾不如老圃修花盘干者穴干纳巴豆则枝节柔软可结花被麝冲急用艾雄黄于上风烧之立解【盆内欲竹木小者以溺浸大炭多年穿穴种之则活而不长】
　　草木好恶　牡丹得钟乳粉而茂海棠得糟水而花鲜牡丹花根下置术诸种颜色皆是腰金凡栽花根下置白蔹末辟虫穴中点硫黄杀蠧海棠花蕋用薄荷水浸则开养石菖蒲无力而黄者根下宜鼠粪惟枇杷不宜粪凡花红者令白以硫黄烧烟熏盏葢花则白建兰叶喜人捋之水仙恶人捋之种果木宜望日前而月晦日晚可种苋果熟人盗其一则鸟来啄之
　　治花木虫　去果木之蠧蝎蛣者以杉木为鍼闗塞其气则自亡或以硫黄末塞之或以焰硝硫作纸线絍穴中焚之走其臭皆亡或坋百部纳穴中亦能杀虫或治鱼腥水洒蔬果等虫自消海鱼尤胜池鱼虫能飞动者取江橘黐以胶焉或种蚁以食柑虫或顺风烧油篓以驱松虫或用桐油脚入粪浇菜果树挂竹灯架去青虫桃树蛀者煮猪首汤冷浇之树有蠧孔孔边弹竹篾如蒲虫声蠧自出可悟啄木取虫亦此理也林檎生毛虫埋蚕蛾于下或以洗鱼水浇之西风雨能杀毛虫槐树生虫擂鼓于下则尽落芝麻柴挂树上无蓑衣虫【中履曰坑中置甘草蒜则种树不生虫】
　　制花耐久法　林洪曰十月后用竹刀取梅蕋将开者蘸以蜡投尊缶中夏月以热汤就盏泡之花即绽香可爱张邦基木犀记曰捣女贞子汁拌岩桂半开者入磁瓶中幕之至无花时宻室置盘其香裛裛藏可留久顾元梦云花摘半含半放者三停茶叶一停花礶甖收之一层茶一层花间投至满纸箬絷固入锅重汤煮之取出待冷用纸封固裹置火上焙干收用【中德曰羃盛树下击木犀等花收下石椎令匾筑实于新瓶内用干荷叶数层铺之复以枯竹片压之乃汲井水浸之冬月五日一易水春秋三日夏一日任意取用收之如前经年不坏】
　　畱果法　韩彦直橘谱云金橘景祐中始至汴温成嗜之藏金橘于菉豆中梨同萝卜收皆久凡梨蒂香橼蒂插莱菔上可畱佛手蒜罨其蒂蒂坏以蜡弥之风栗同龙眼县芡实同防风贮山查同麸炭贮橙橘同木瓜贮皆不坏异物志曰香橼浸汁浣苎胜似酸浆
　　草木通理　草木感东方春气而发梅独先者酸为木性得气之正晁逈客语曰释谓火行为变化性如甘草遇火则热油麻入火成油则冷甘蔗蒸糖则热揉水成汤则冷兰花午时发香荷花向午则敛蕨以猿啼盛发芭蕉闻雷而长橘以尸荣而雕于北徙橊因骸茂而郁于东迻繁露曰芜荑生于燕枳榛死于荆其地气然也春分铁烙梨枝而栽三月朔种枸杞四月硫掐茄根五月斫桑枝不则来春不生因乎时也构汁可以团丹砂狗骨皮汁可以粘雀鸡肠菜汁可以粘蝉茯苓碎瓦薜荔压树杞版受刀复合柿木画皮生文世传紫薇花畏搔痒盖其枝易动也纳盐落榄恶盐也榄汁泥船隙如漆入水益亁葢榄之胶也皂角树以篾篐之以木砧篐尽落皂角不实者凿孔入铁泥三斤封之铁锅煮皂荚则爆落火钉畨蕉则茂梧桐砍皮则大藤芋畏指指即落苋汁拌鼈肉隔夜即成小鼈不验葢为其成鼈瘕也蜜之忌葱生莱菔与地黄相反熟则无害凡人壮者少食无伤如孟德啖野葛是也东坡曰桃杏花双仁杀人其花本五出六出必双旧说草木花皆五出惟栀子与雪花六出愚按水仙秦椒花仙茅花亦六出桃杏六出双仁杀人者失常故也木实之蠧者必不沙烂沙烂者必不蠧而能浮不浮者亦杀人木望前迻植多实社日杵根实大社酒浇根实繁元日火照名嫁果树上元着砖树岐李繁斧槌树实不落
　　应月而生之通理　朱草日生一叶半月即落谓蓂荚此犹芋奶葄实应月生子也虚舟子曰梧桐遇闰益叶藕过闰益节黄杨遇闰短谓之厄闰
　　藤刺之用　蔓草皆左旋葢体天左旋也阴而承阳也藤能入筋象筋也有刺者辛而走窍夜合杨梅刺其叶夜合辛而属阴其性破血
　　木理实有文者　鸂木半紫褐有蟹爪文半纯黑如乌乌樠木即也有虎斑木有夜明木有鸡翅木花榈结瘿犹楠鬭斑也枬橊谓瘿癅也【张纮有枬橊枕赋】榈木后讹为花梨綟木有侧戾文紫榆花楸亦似紫檀海橉时亦结瘿桄榔如棕竹而大与防椤等皆可车镟作器辽东鞾皮木亦有斑铁力木重海船作碇金刚木结实可为念珠其小者贵无患木子黑曰铁槵牛首人先取钳之曰铜槵所云畨菩提则车镟桄槟子也金刚椒乃藤子【药华木子武当鬼见愁子皆为念珠可观】
　　金荆橊　金色木也文致盘蹙隋炀时朱寛征南得此木数十片作枕及案
　　相思木　即红豆树大者锯版有花文其近皮数寸无文也南京以作扇边骨多年数围者可为书案亦称鸡翅木犹香樃之呼鸂木也以纹似耳匠斜锯之其花较显或以黄紫分称






　　物理小识卷九
　　钦定四库全书
　　物理小识卷十　　　　　明　方以智　撰鸟兽类
　　鹅　以一岁再伏者为种三雌三雄雄宜少雌宜老八月生卵可菢五六月生卵热不堪菢则拔去其两翅十二翮以停之鹅母头欲小口龁有小珠满五者生卵多满三者为次鹅不食虫谚曰鹅斋
　　鸭　宜六雌一雄春卵四月出者良端午不放栖只干食不与水则日日生卵禽惟鸭不能菢子养湖鸭者砌土池置千卵而以粟火温其外时至则出或以稻伏养者取其卵听之而别雌雄畱其雌者然此小鸭卖与人养多死彼自有药解其火毒【中德曰髙云客言琉球鸡飞上木而无鹅鸭】鸡　霜降时尾之者良母鸡下卵时逐月内杂饲麻子永不肯菢常生卵忌栁柴烟能损目有病灌以清油传瘟磨铁浆染米与食水眼以白矾傅之养鸡无雄取其卵蘸童便就釜底染煤而育凡鸡鹅鸭伏卵虑有击声卵毈故雷震必以铁置其巢埤雅曰伏卵忌磨鹅恶绞车声凡初生必饥之过三昼夜乃鷇之不则内闭乌骨鸡舌黑者骨黑则肉黑泰和低脚者补外纪墨是可国有鸡大于鹅吻上有鼻可伸缩如象马挐莫大巴是黑人国产鸡皆黑老雄鸡胸中有物如道人祼身跪而反接鸡首涂鸬鷀血即伏不能起鸡生三日即能自食鸡伏二十日乃碎啄而出出三日乃能行卵留二三月即伏不出矣少夫曰鸡两眼旁通可以治耳愚者少见术家钉鸡眼于柱少顷拔之无血鸡走如故葢鸡两眼止隔一膜也【中徳曰鸡子开小窍去黄白入露水糊以油纸日中晒之离地三四尺中履曰小鸡为羣鸡踏欲死者急取水盆覆之以筯敲其底自活】
　　鸽　糓食饲以硝水能取食沤之积其余再饲易伏卵凡病取古墙中螺朽壳并续随子银杏为丸狗粪中米鸽食则死鸽交独雌乘雄岁十二生【白蚁恶鸽与竹鸡声】雉　雉闻雷而雊常与蛇交其子在地遇雪则深入为蛟蜃尔雅所列以色分之其飞髙不过丈故城以雉度以文故士用为贽性毅故武士饰之然藏头而不能藏尾外纪既末腊之雉有重十五六斤者
　　翡翠　汉书越王献武帝翠鸟五十双即翡翠也顾玠曰翡翠生于黎之茂林晴霁日始出愚见广州七夕以翠艇游此鸟随处有之广南多也
　　鹤　鹤闻降真香则降其粪能化石有白者灰色者夜以一足立而睡储泳曰道士用活雄鸠血书符杀命助灵以召鹤雀取紫降真香茶煮出油而焚之鹤即至移门广牍曰鹤胫脆易折折者截青竹三四寸手劈两片掘白颈蚯蚓数条铺管中夹而缚定仍取数条与啖之饭顷即如故
　　孔雀　杂爼曰孔雀闻雷而孕今按孔雀出南海羣飞数为偶雌者尾短无金碧雄者生三年有小尾五年成大尾三四月后复凋自喜其尾雨不能髙飞人徃擒之养久见人彩衣闻歌张翅而舞见人穿钉靴持雨伞遂啄之煮食味似鹅解百药毒有与蛇匹生者一曰都防取尾者将刀急断之彼若回顾金翠无彩矣其首血能鸩人尾作帚可收氷片见墨庄漫録
　　鹳　鹳有长水石巢中养鱼或曰取矾绕卵助燥术家取之又能禹歩转石覔蛇今按鹳巢无矾或矾地鹳取之耳蒋八公曰鹳仰鸣晴俯鸣阴其巢髙下验风压油鸟　葢州鸟名压油肥则自投畨舶压油皮骨仅存投之水即活
　　雁　霜前白雁食稻饱飞不起易为人得李豫亨推篷寤语曰雁肥而归故借芦以助风力塞北风髙则无事此故投芦于雁门关非避网也
　　燕　燕初衔泥必四堆横一草胸斑者胡燕不多呢喃巢作小口胸赤者越燕好鸣其巢门向上旧说燕畏烟火戊日不归贞白曰胡燕作窠长能容二尺绢者令人家富若窠北向尾屈白者是数百岁燕仙经谓肉芝食之延年此不可信周益公见吉江蛰燕文昆山治桥土中皆燕朱翼引郗鉴为兖州掘野鼠蛰燕食之
　　燕窝　王麟洲曰燕窝菜海燕所筑衔之以飞倦则置海面浮之久复衔飞吹泊山澳人乃得之陈懋仁曰金丝燕育子时羣飞近沙啄蚕螺食蚕螺背有两肋坚洁而白食之可补虚损已劳痢故燕食之肉化而肋不化并津液呕出结为小窝附石上刘荐叔曰燕两生雏者不能还则冬蛰海边有人云海生沙筋如石花菜之类亲见燕衔作窠麟洲无功其误听与姚有仆曰燕窝能止小便数本草未载
　　制燕法　轩县艾作人硃书凤凰在此五幡一挂中栋四挂前后架则燕不来巢或以蛇血书方勺曰画上二条曰惊燕燕见纸条则飞去【中履曰燕不巢椿栋又烧烟即去】
　　鹧鸪　鹧鸪独居一邱林有他雀来必鬭人以鹧鸪囮诱鬭而取之鹧鸪一名鶐【音述】多对啼南越志云其名自号杜薄州一曰钩辀格磔鶐肉解金毒中鶐毒以姜解之以鶐食半夏也
　　鹖旦　十月毛落而寒号忍冻冬聚柏实食之又自食其遗遗而复食故其矢为五灵脂此东壁所未详者火老鸦　山啄木鸟头上有赤毛野人呼为火老鸦能食火炭王元之诗云淮南啄木大如鸦顶似仙鹤堆丹砂或见其火向家则必有灾寻常间物自有异性岂必刘郁所言富浪之食火鸡而后讶之耶
　　白鹢　雌雄相视则孕雄鸣上风则孕古称防防以目交属玉雎鸠类也然鹿湖人有见防防交者
　　亚既刺鸟　利未亚有鸟曰亚既刺乃百鸟之王夀最长生子令视日不瞬者乃畱之受人之德亦报人养鸬鷀法　鸬鷀六月畏寒养之者以絮裹之喂以胡椒秋冬乃放之入水取鱼其菢子在夏强者能啄大鱼之睛随其浮游而数鸬鷀制之以上
　　能言鸟　鹦鹉秦吉了倒挂鸟凤一类也鹦小有五色吉了大恶烟倒挂鸟食香烟而复吐之能言者声似耳孙愐韵哵哵即鸜鹆俗呼八哥白露日取而闭瓮中竟夕届天中小修其舌如是者三妙解人语晋司空桓豁镇荆州有此鸟听琵琶学座客言多肖雝鼻者纳头瓮中遂尔酷似
　　牛　耕牛眼去角近眼欲大眼中有白脉贯瞳颈稍长大后脚股濶并快毛欲短宻疎长则不耐寒齿牙欲白耳角欲近角欲得细身欲得粗尾稍长大无带抱喉及临耳者并吉俗呼旋谓之箭四箭六箭相对者佳面短毛赤登尾稍乱毛转并主命夭凡母牛毛白乳红孳子多乳疎黑无子谓之飘沙其生子时子卧面相向吉相背子疎一夜便粪三次一年生一子一夜一次三年生一子戚相牛经禇荣阳法皆后作也酉阳云毛少骨多有力溺射箭者良牛也眼下旋毛曰泪滴齿龈有缘招官灾两角间有乱毛妨主耳后旋毛招盗贼牛畏热又畏寒草杂豆饲肥润耳湿冬以牛衣则无病也草胀以醋灌之硝亦可或从后探去其毒若防痢煎败毒散或解毒汤饮之吉水潇泷之水南水北其牛不穿鼻而耕金谿之逺都亦然土人相传罗隠授记则附会也牛生有重踶三日内割其外皮则后来行不畏石生四齿时教以耒耜视其角根细则老矣漳州云牛为雷击死者其皮鞔鼔海舶用之见龙云起则擂之龙则不近山西黄牛大于水牛一牛牵一乘大车水牛胎十二月而生黄牛胎十月马初生人以青布拭之即能行子牛生其母自舐之即能行牛无空胎一年一生
　　羊　腊月孳者良牡羔三日即纶丝结痿其外肾以草杂糯豆则易肥春夏早放早收收迟遇午热汗出有龙尘入肤即生疥癞秋冬迟放若食早露水草口生疮又鼻生脓或腹泻则表减而坟首也栈宜髙干久在泥中则生茧踶作癞羊好盐盐啖之则绵毛四月翦之不热八月再翦之令长氄过冬凡疥癞炒荞麦子为黑灰和白矾硫黄末油调先刮癞而擦之愈羊夹踶火燔铁箆而熬羖羊脂匀土烙之勿令入水次日即愈羊为火畜功主青盲北羊为胜埤雅曰羊性前逆王延德髙昌行记羊尾重三斤大尾羊即麢羊细毛薄皮西畨以作纸杭州以作灯王麟洲曰黑羊皮能疗杖疮闽中盛产羊独汀不产羊羊食仙茅举体皆脂外纪际刺产异羊羢细无比雨中衣之略不沾濡
　　种羊法　吴莱有西域种羊皮画褥歌刘郁出使西域记言以羊脐种闻雷生脐惊以木声脐乃断至秋可食脐内复有种名珑种羊北户録亦言大秦有地生羊脐与地连但走马击鼔以惊絶之吴策渊颖集言以胫骨种可信物理犹今以火灰伏鸭卵饭合稗暴掩土而种虫饲鸡也东山纪言有四角六角九尾羊麢羊即山海经之羬费信星槎胜览云阿丹国羚羊自胸生尾垂九块名九尾羊即挂树蹙节之麢羊也有遗瞿稼轩年伯者如指大有十六节耳就之有声
　　豕　相传畱长儒相彘法短项无柔毛者良一厢有三牙者难留稚豚不长捣麻子二升盐半之煮和糠饲之立肥豕必豮牢止宜二三育多则胎防矣热病断其尾尖刺其耳血流啖生莱菔朴硝驱浴于水愈疥用豆油滓百草霜擦之复饲百草霜愈辽东白蹢为奇广则大抵花白
　　马　马援铸铜马式李伯乐马经黄直马法皆后作也三十二相诀曰眼似垂铃鲜紫色满空凸出不惊然白缕贯瞳行五百斑如撒豆不同看面颅倒击如鎌背鼻如金盏可藏拳口又须深牙齿逺舌如垂剑色如莲口无黑靥须长命唇如垂箱葢一般食槽寛濶腮无肉咽要平分筋要阑耳如杨叶刀批竹燕骨髙兮髀不坚入肉分弓弯左右龙防髙兮上古传项长如凤须弯曲鬃毛茸细要如绵鬐长膊濶枪风小臆髙胸濶脚前寛膝要髙兮圆似掬骨细筋粗节要攒踶要圆实须卓立身中充濶要平安筋骨弯弓须宻排安肉厚穏金鞍三峰压压湏藏骨卧如猿落重如山鹅鼻曲直须停穏尾似流星散不连膏筋大小须匀壮下节攒筋一钱羊髭有距如鸡距能急奔走日行千其旋毛诀曰顶旋号腾蛇不利长当知后旋曰防门前膁曰挟尸黑色耳全白从来号孝头的卢如入口有福亦须休背旋鞍贴下驼尸之说真眼下毛生旋遥看是泪痕檐耳驼鬃项虽然毛病殊若然兼抱尾有实不如无董逌曰汉武见汗血马血从前膊小孔中出今画汗血出于革毛张戡作畨马缺耳裂鼻葢谓鼻不裂则气盛冲肺耳不缺则风抟不闻音也韩干攷时日面方位然后定形骨毛色岂无谓乎凡马胎十二月而生其夀约三十年畏暑不畏寒栈中以□豆杂贯众秣之病宜洗澡不宜日晒驹生时以亁土尘遍染其体而揉捻之能驯而不蹄啮以银簪分界其鬃则两开韩鄂云系猴则马不疥元志曰每月上寅以盐啖之则马无病凡驴以鸣声数多者强耳似翦踶似钟尾似刷一连三滚者有力也忽里谟斯国有福禄似驴而花文即仪礼所谓闾也骡耐走不多病病则难治生骡同马法段成式曰驘不孳乳愚者按阨入多国骡能传种说文骡驴父马母駃騠马父驴母馲驴父牛母汉匈奴传所谓奇畜也凡马骡皆畏骑者足夹之当胸箕心之傍捶之则彼痛飐养驴马者令后足低于前足使其箕心渐大亦一法也箕心大者力足自不踹边扑路凡眼泡上有小窝窝有直筋横筋则强凡生跛而医愈者其足之筋必起小珠如豆大以此为验老马食地黄为驹食鼠粪腹胀食鸡粪生骨眼饮猿溺辟瘟其啮人者以僵蚕涂其喙马尾后抽辔破者以蛇蜕烧灰香油调敷或干掺之破脊以臭沟泥涂之愈马驹生布灰作圏驹止圏中谓之新灰拘驹驴马驹随母则知月中月末月初生者在母前月后生者在母后万毕曰萤火裹皮置土中马见之鸣叫不敢行赞宁说海马骨在地则马不肯行吴人呼疾速为飞风唐制风印右髆飞印左髆正监尚乘局尾侧印三花
　　犬　焚艾烟熏其鼻长则捕鼠食竹茹则哑食木鼈则死庐山纪事曰以苎麻乌头和豚肉使狗食之则瘖杂五行志曰白犬虎文畜之至万石黑犬白耳主富贵黑犬白前两足宜子孙白犬黄头黄犬白尾或白前两足皆吉碎録曰黑犬能辟伏尸舌青斑者识盗贼无故掘坑者有灾猎犬瘦而长尔雅所谓长喙猃短喙猲獢也大者曰獒今西洋多有来者狗生七日乃开眼能行谚曰春臭夏蝇秋灵冬蠢小犬吠不止滴香油鼻中沈周杂记云狗肝色如泥土臭味亦然故人夜行土上则肝气动葢相感也孟诜曰狗胆和通草桂为丸服令人隠形魏志华佗以狗胆治刘勳女膝疮出虫若蛇故人传曰白赤犬胆为能辟邪晋元永昌二年讹言虫病得白犬胆可救是也楮记室曰至治元年玉案山产小赤犬羣吠遍野谙厄利亚犬猛一犬可杀一虎遇狮亦不避也哥而西加产犬能战一犬可当一骑【暄曰犬以溺记路回嗅而知之】
　　猫　旦暮目睛圆午敛如线鼻端常冷夏至一日暖病则磨乌药灌之生蚤桃叶触之黑色者于暗中逆捋其尾则火见狮子猫灸猪肝与食令毛耏润凡猫口腭有浪九浪者能捕鼠提其耳而四足攒者良以长则懒也亦捕蛙及鱼猫若衔物吹耳即放其自畨来者有金眼银眼有一金一银者食薄荷则醉一产一子则弃之一产三四皆雄皆雌不可畜香山隩客有小狗如猴能捕鼠即防颂也本草以防颂为蛇非猫食甘草则死乳子时子病乳少及为属虎者见皆食其子小猫叫不止末陈皮涂鼻上凡狗秋生者佳猫春生者佳雌无雄则求种于牛麯左藏一曰荒年雌猫求雄不得则以斗盛猫祷于灶前牛粪堆扑三下则胎徃不信今果然【暄曰于叫春时按水中三度即胎】
　　狼　狼多籍草草秽乱曰狼籍狼肠直故边塞以狼矢为烟鸣则后窍皆沸狼畏圆人解带作圏狼輙去淮南曰狼皮在户羊不敢出罗愿曰狗是豺之舅见狗则跪亦各有所制也
　　制狮法　束晢发防记狮子畏钩防外纪言利未亚多狮畏雄鸡车轮之声
　　制獭法　张鷟曰逋川界内养獭挿雉尾于獭穴前獭即不敢出獭肝十二叶应月其皮不着尘垢故贵之犀　似牛而踶脚似象尔雅云兕似牛犀似豕葢有大小也水犀皮有珠甲山犀无之其防曰沙犀即兕也毛犀即牛昨梦録曰西夏竹牛角长可伪犀曹昭曰无粟纹愚按即今所谓交趾大角多黄者也东壁谓郭璞犀三角一在鼻者为讹传今按实有鼻角所谓胡帽角即鼻端骨也甚小全黄而鬉眼甚奘入药不用止贵黑尖互详器用
　　象　吴华视听抄言郑文振云象畏烟人以长竿接炬御之目恶蝇蚋有日色则不出南方以木鞋置锥覆草而穽之西海河渚有悉唐水如膏色黑惟牛角盛之不漏人涂于树象拂之则不去昆仑奴涂身则乘象而归梁翔法师云西域呼象为伽浮水俯仰合交孕子五岁乃生鼻肉甚脆鼻端有似爪形者得之可以拾针力胜磁石其牙以盐煮之自耎能制恠周礼贯榆是也云南人家养象负重潮州象牙小而红马挐莫大巴国象至大其牙有重二百斤者田世臣言象胆有三其二胆在足其一不在足徐铉张萱之说可以合徴
　　虎　虎畏尖不越篱虎畏日与枭同畏火爱毛也不栖髙林畏枝上雀粪烂其毛也离山必一吼哑鲁有飞虎长尾奋翅虎来其气不可当虫鸟皆伏也虎盗犬彘去急舂空碓数十声有以砖塞灶门者有以木覆筛掩碓口虎即齿酸得犬彘不能食今野人有怒防夺虎气者虎置衔物而去葢虎饥则难犯饱则易制行人张葢而虎不犯者葢虎疑也又有设襁胶布制虎法【中悳曰屈木而藏械发之曰襁胶布虎踏则躁而困　暄曰虎闻人呵喝声则伏匿不动守虎侍张及深山樵采行旅过者恒用此法其食物也依月食首尾中余以柴掩之】
　　猿狖　猿能以手相接缒厓而下有长尾其臂通与猴异其云蜼即狖【音又】也狖即犹也蜼今音诔仰鼻长尾雨则县于树而以尾塞鼻葢一类而分者暖姝由笔曰南丰有小猿如拳愚在良筹砦见之查与亝言粤东见石猿如拳旧言猴小猿大不可执也猿有须前二足长猴无须前二足与后二足齐
　　槖驼　炖煌西渡流沙虽无水时时有伏流驼知水脉则不行以足踣地必得泉其曰明驼者以卧地腹不帖地也塞外有热风甚毒駞知之则以口入沙拘夷国去炖煌三万里其国有骆驼溺金银铁器盛之皆漏惟瓠叶盛之不漏最化物
　　风生兽　抱朴子曰风母似貂青色生南海之火林中铁锤其首乃死其口向风即活十洲云以石菖蒲根塞鼻乃死一名平猴柯古所云狤即风生兽也范成大曰风貍如黄猿食蜘蛛拳曲如猬遇风则飞行空中其溺及乳医大风疾效【物类志作猦如獭髓水中生火喷酒即灭物类志作淮南子蝔知雨至物类志作皆讹】
　　兔　物类志曰兔营穴必背邱相通若以马鞯有润汗者塞口须臾自出可伺而取之虚舟子曰深山焚月经帕则兔至后山谈丛曰中秋无月则兔不孕蚌不胎荞麦不实世兔皆雌惟月兔雄故望月而孕后山谓月中真有兔乎阴类相感乃其理耳木兰诗有雄雌兔二语可了然矣兔吐子笼月下则失主物簿云兔环转脑隠形其臆异乎宋久夫曰兔有畜者牝牡合十八日即育跳兔　沈括所言塞外跳兔蹷鼠即蛩蛩距虚也金幼孜北征记言跳兔身兔足鼠前短后长行则跳跃尾长鼠古谚云鼠中有王凡鼠食亡人目睛则为王刘敬叔亦云释道安亲至鼠王国鼠大如狗其曰鼠母长三尺马踶牛尾如猴有乳此乃异物志之嬾媍兽也贞白载鼠王大如牛苏颂以鼹出沧州及胡如牛金楼子云晋寜大鼠谓之偃牛晋书言宣城出隠鼠如牛驴踶梁书言倭有山鼠如牛其殆尔雅之鼹山海经倚帝山之兽乎交趾出飞红鼠背腹深红惟肉翼浅黑多伏红蕉捕者获一必得二南中皆佩以为媚药智按段诸公或言此为红蝙蝠或曰红蝶皆在红蕉上即一物也范成大曰粤西香鼠小如指石鼠叀食山豆根【中德曰鼠春夏生子三月则三鼠四月则四五月则五】
　　制鼠法　五行书曰亭部地上土涂屋角鼠不食蚕涂仓鼠不食谷七夕笼九鼠重土深筑之或以荷叶梗牛蒡子塞穴鼠去道书言寅辰日塞其祝厌乎墨子取黑犬血涂蟹三月三夜半烧之羣鼠毕集广义又云黑狗血和蟹烧诸鼠悉去必有一讹虚舟子曰焚黄鼠粪鼠毕来储泳言狼粪黑犬皮与药烧可引鼠又曰烧鲎而鼠来【中德曰取大雄鼠割其势放之满屋自咬鼠死又养一松鼠彼亦不容羣鼠中通曰桃头椿皮丝瓜藤栋青叶等分干末入信一钱烧之鼠自去中履曰用安息蟹黄松鼠等分为末于夜静时焚烧之其鼠若来不得打杀以物盛放土中不复还矣】
　　麒麟异兽王　阮雾灵曰辟邪天禄葢天鹿也南阳宗资墓前石天禄有鳞殆即麒麟乎马观曰阿丹国产麒麟前足髙九尺余后足六尺余项长头昂虚舟子曰牛感龙而生麟外纪印弟亚有兽如牛而大如象少低全身皮甲如鲨皮铳箭不入其骨肉皮角牙踶粪俱药也名为罢达葢麟之类乎罢达喜杀象与马居水中可数十日印弟亚即五印度也又有独角兽能人语解蛇毒葢角端也或以为白泽赞宁亦曰银州出独步兽如狮身黄一角有意气麒麟角端仁兽也又有教兽亦仁兽也形如狐赤白色尾大有君臣父子之别见兽必教之晓号峰上
　　鹿麋　山鹿阳泽麋阴惟牡有角鹿黄而斑麋色青黑肉踶下有二窍为夜目其角丫少淮南曰孕女见麋而子四目也鹿喜食龟与九种草又喜食纸居则环角外向卧则口朝尾闾以通督脉其曰鹿戴玉而角斑谓其六十年懐璚于角下也故淡寮称斑龙焉存中言骨易长无如鹿角则茸不如角力矣其云阳角补隂阴角补阳而东坡又言鹿补阳麋补隂当何从乎【中通曰新杀鹿血新梭布兠之不染中履曰麀鹿濯濯好浴浮水故亦食萍本草不必笑陆佃也】
　　茶首　宛委余编曰茶首音蔡茂神鹿两头出永昌郡其矢可敷疮毒按博物志作荼机一作蔡余义本草作蔡苜机声形互讹耳洱记曰两头者似也土人呼为义希取其粪也杂爼引为邪希
</div>
    <div class="pagination">
<a href="物理小识_page8.html">上一页</a><span>...</span><a href="物理小识_page4.html">4</a><a href="物理小识_page5.html">5</a><a href="物理小识_page6.html">6</a><a href="物理小识_page7.html">7</a><a href="物理小识_page8.html">8</a><span class="current-page">9</span><a href="物理小识_page10.html">10</a><a href="物理小识_page11.html">11</a><a href="物理小识_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
