<!DOCTYPE html>
<html>
<head>
    <meta charset="UTF-8">
    <title>考信录 - 第 71 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考信录 - 第 71 页/共 77 页</h1>
    <div class="content">　　亥年节候早，立春冬之季。其前寒尚微；其後寒乃肆。
　　我时客异国，油然起归思。皑皑霜雪满；惨惨北风利。
　　阴蔽羲和；寒光塞天地。慷慨戒归装，傲骨聊一试。
　　嗟余本贫士，未能狐貉备。重寒即长路，透骨猛於刺。
　　面目冻成疮；肌肤裂欲碎。指直结袜难；唾出成冰易。
　　挟纩竟何术，村醪取一醉。归囊苦羞涩，此志竟不遂。
　　因思汉袁安，大雪独僵睡。又闻宋陈三，却衣致不讳。
　　前贤何为者，遇寒节乃厉？余独负何德，而能不憔？
　　风霜寒固宜；冰玉清不愧。岂为阮嗣宗，漫洒穷途泪！
　　（颉刚案：此下原有《咏怀》三章，以其复见卷二之首，故删之。考《诗集自序》作於戊子冬十二月，云“录为一卷”；此诗在卷一五古之末〈下《拟妾薄命》五首系另叶书〉，疑作於己丑者，故旋又改列卷二也。）
　　【拟《妾薄命》五首】
　　桃李无返花；江河无回波。此理自今古，薄命感慨多。
　　与君初结婚，同心誓偕老。春华犹未歇，中途不自保。
　　恩爱宁不念，何期忽暌乖！欲去更踯躅，留待郎心回。
　　妾如恋林鸟；郎如不转石。如石岂不佳，所嗟在今日！
　　男儿恩情薄，娶妻易见弃。寄言後来人，努力事夫婿！
　　○七言古体
　　【苦昼短】
　　飞光飞光，尔何为灵？苦行一何疾，终日不暂宁？去如隙中之奔马；来如天上之流星。君不见风流文士清狂客，觅句联吟共闲；击钵逡巡声未停，晚阴黯黯遥相迫！又不见五陵公子楚王孙，华堂高宴酣金樽；琵琶斜抱扬州伎，一曲《霓裳》红日昏！百年三万六千日，满眼风光转头失。自古生年满百难；即今七十谁能必！呜呼，安得手持虞公之剑向中天，指住红轮不得前；终古长释羲和辔，一日直如千万年！
　　【大雪歌】
　　阴<费>色如漆，曜灵藏形不敢出。朔风飒飒摇天关；海冰吹碎飞人间。
　　乍疑天妃掩面泣，粉泪凝成珠粒粒。又如丹山白凤凰，霜毛斗落纷飘扬。
　　百千园林春一色，缺尽蟾规夜不黑。敲冰作糜煮不开；鸟兽半死雪为埋。
　　此时有客方高卧，柴门径灭无人过。起来峰顶赤脚行，大声一呼天地惊。
　　【宝剑行】
　　直如矢，曲如月，精芒照耀光越越；手持杀人不见血。一朝零落黄泉中，尘渍霜锋匣欲裂。张华不生雷焕死，万古千年埋狱底。
　　【浩歌】
　　骑折丹山凤凰翼，谪居尘世无人识。天上言语人不知，向天自吟天上词。题成鬼神泣啾啷，金声敲响玻黎日。狂歌目短卢玉川；奇句心轻李长吉。
　　嫦娥厌听《羽衣曲》，纤阿为住辚辚毂，偷遣仙人向空读。老兔彷徨玉杵停，寒蟾侧耳听不足。不辞上达蕊珠宫，莫教零落人寰中！
　　【醉歌】
　　有客悲秋吟不彻，傲人骨棱棱仙骨洁。早年俯首业《诗》、《书》，乐事关心醉花月。可怜贫贱身无暇；况值风尘足屡刖。米盐琐屑方累人，文字纵横谁击节？半生窒阂无坦途，方枘圆凿殊相竦。出门独作高世态，儿童拍手争揶揄。人生称意不必在低首，安能勉强俯仰随庸奴！功名富贵从有无，且可衔杯作酒徒。醉乡安稳无避忌，愁城不敌酒兵锐。高歌大笑豪士欢；求田问舍奇男累。当年阮籍亦爱酒，白眼对人终日醉。堪笑世人常苦辛，碌碌名利徒纷纭！石崇死後自金谷；李斯老去伤东门。到头万事不得力，身没惟有枯骨存。酒不到刘伶坟上土，生前慎勿抛樽俎！
　　【可叹】
　　文物风流更无主，满城只解耽歌舞。仕宦凋零近百年，繁华输与青楼女。
　　青楼家在苎萝东，宋玉墙头人不同。自有登徒偏好色，缠头裙赠石榴红。
　　早暮相依不相弃，鸳鸯比目朝朝誓。买笑黄金一旦空，绿杨马有他人系。
　　【晚归】
　　空林日暮鸦欲栖，我行自乡徒步归。秋风凄怆透人骨；落叶萧索拂我衣。
　　此身长病久无力，数里已觉双足胝。裘马翩翩行如骛，少年富豪知是谁？
　　世俗荣贵非所慕，筋柔骨脆何能支！大块劳我固有意，胡不竟与行路资？
　　人生苫乐每偏得，富者健壮贫者衰。俯首感激不自，崎岖归路忘所为。
　　天光漠漠就昏黑，暗行适与柴门期。入室上床脱双履，茫然身在雾驰。
　　夜半神魂就安定，高眠一枕来朝曦。
　　【自成安返鸡泽】
　　我自成安返鸡泽，百二十里一日间。六月大热铄金石，弱体奔驰如等闲。
　　君不见贵人安坐高堂下，挥扇餐冰恨炎夏？人生赋命有穷达，得失苦乐谁知者？
　　○五言律诗
　　【春城晚眺】
　　春城闲骋目，独立对斜曛。雨过垂杨重；风来瘦竹分。
　　绮霞明远树；飞燕点晴。幽兴何曾倦，钟声野寺闻。
　　【秋月】
　　秋月小於镜，一输天地明。关山随处影；鸿雁过来声。
　　薄不知度；风微相与清。应怜同坐客，愿共一杯倾。
　　【冬日怀周新斋】
　　同郡不相识，异乡携手初。订交千里外；握别二年馀。
　　冰劲鱼游少；风高雁过疏。一行书不寄，何以慰离居？
　　【客邸秋雨】
　　客邸闻寒雨，悲秋意转深。迷茫千里目；惨淡一时心。
　　梦破梧桐叶；魂伤枫树林。可能沽酒去？泥泞欲沾襟。
　　【冰】
　　四围方荡漾，一夜结於风。冷色连白；寒光夺日红。
　　路通深浅处；月照有无中。皎洁尘何染，居心正与同！
　　【下第後作】
　　趋世原无术，归来卧草堂。地偏忻客少；性懒笑人忙。
　　病是闲身诀；愁为避谷方。参芪并曲蘖，应得两相忘。
　　【漫赋】
　　永日身耽卧，经年眼倦开。病从无妄得；愁逐有生来。
　　傲骨终难屈；芳心不可灰。何当家襄熟，一吸尽千杯？
　　【雨中赴馆作】（时家兄西行有期）
　　缘贫作累，兄弟各东西。径滑征车慢；深客路迷。
　　春风因别惨；细雨替人啼。多少农家子；田间手正携。
　　【馆中对雨】
　　孤馆坐寂寞，数声风雨来。耳惟闻鸟语；眼似待花开。
　　泥径难沽酒；村翁不爱才，闲愁不可极，搔首意迟回。
　　【村童】
　　村童慵诵读，书室等闲来。得隙还偷出；嫌拘愿早回。
　　罢嬉泥在手；学爨面留灰。费尽提撕力，童心不肯开！
　　【夜立】
　　抱膝孤吟客，更深独倚门。百愁消永书；一醉度黄昏。
　　地俗心方僻；人轻道自尊。新诗吟赏处，犬吠满荒村。
　　【柳】
　　嫩已争春色，浓还作晚阴。枝随风上下；花任水浮沉。
　　带雨添妖态；经霜改素心。道傍骑马客，攀折意何深？
　　【蝉】
　　底事鸣如故，年年恨不平？低枝凄已足；清露饮谁争？
　　薄翼终何用；徽躯空尔成。秋风重起处，顷刻笑浮生。
　　翼薄谁知惜；声清自怜。高枝长避俗；晓露且随缘。
　　生死从天地；歌吟自岁年。蜕皮应有日，未必限鸣蝉。
　　【登尊经阁】
　　不辞今古恨，高阁又登临。比屋人民少；环城草木深。
　　天穷孤鸟没；沙远夕阳沉。几树无知柳，当时旧晚阴。
　　【何处难忘酒】（四首）
　　何处难忘酒？飘零水後家。波涛争第宅；书籍葬泥沙。
　　粗蛎双亲禄；逢茅八口衙。此时无一盏，魂梦足咨嗟！
　　何处难忘酒？功名志未酬。玉堂犹旷望；银榜竟迟留。
　　瘦骨虚宛马；寒光厌斗牛。此时无一盏，浩气激清秋！
　　何处难忘酒？金兰绝素交。寻常避珠玉；富贵薄蓬茅。
　　古调琴从奏；清吟句自敲。此时无一盏，惭愧“盍簪”爻！
　　何处难忘酒？胸中鬼尘多。侧身天地小；入梦古今过。
　　见树嗟如此；闻歌唤“奈何”。此时无一盏，清泪溢江波！
　　【春望】
</div>
    <div class="pagination">
<a href="考信录_page70.html">上一页</a><span>...</span><a href="考信录_page66.html">66</a><a href="考信录_page67.html">67</a><a href="考信录_page68.html">68</a><a href="考信录_page69.html">69</a><a href="考信录_page70.html">70</a><span class="current-page">71</span><a href="考信录_page72.html">72</a><a href="考信录_page73.html">73</a><a href="考信录_page74.html">74</a><a href="考信录_page75.html">75</a><a href="考信录_page76.html">76</a><span>...</span><a href="考信录_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
