<!DOCTYPE html>
<html>
<head>
    <meta charset="UTF-8">
    <title>新世说 - 第 22 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新世说 - 第 22 页/共 24 页</h1>
    <div class="content">　　
　　黄均太为两淮八大盐商之冠，晨起饵燕窝，进参汤，更食鸡卵二枚。一日无事，翻阅簿记，见卵二枚下，注每枚纹银一两，黄诧曰："卵值即昂，未必如此之巨。"呼庖人至，责以浮冒。庖人曰："每日所进之鸡卵，非市上购者可比。每枚一两，价犹未昂。主人不信，请别易一人，试尝其味。"言毕告退。黄遂择一人充之，其味迥异于昔，一易再易，仍如是，意不怿，仍命旧庖人服役。翌日，以鸡卵进，味如初，因问曰："汝果操何术而使味美若此？"庖人曰："小人家中畜母鸡百头，所饲之食皆参术耆枣等，研末掺入，其味故若是之美。主人试使人至小人家中一观，即知真伪。"黄遣人往验，果然，由是重复用之。(黄之名字未详，均太其商号也。) 
　　
　　汪太太当高宗幸扬时，与淮之盐商先数月在北城外择荒地数百亩，仿杭之西湖风景，建筑亭台园榭，以供御览。惟中少一池，太太独出十数万金，夜积工匠凿之，池成而翌日驾至。高宗大赞赏，赐珍物无算，由是太太之名益著。门下多食客，有求于太太者，咸如愿以偿。尝演剧自遣，赏赐伶人甚钜。(汪太太者，盐商石公之妻也。石公既殁，内外各事归其主持，故人称为汪太太。) 
　　
　　和珅贪黩枉法，僭侈制，世多知之。相传和每日早起，屑珠为粉，作晨餐，饵珠后，心窍开朗，诸事了了。凡已旧及穿孔者屏不服，即服之亦无效。珠价极昂，一粒二万金，次者万金。(时有吴县珠贾石某专司其事，牟利甚厚。藏珠之法，搓赤金箔为丸，裹以绵，袭以锦囊，贮以精美小箧。海上采珠者日涉风涛，得美珠必投石，石装潢之，以时献和。) 
　　
　　高谷兰嫁女于张得天。新婚庙见后，循例视庖，张父语之曰："厨下诸人，执事尚勤否？"曰："甚勤，然未免太劳。即如执爨一役，传薪必再四。"翁曰："媳家不如是乎？"曰："媳家止架薪于陉，将熄则以膏沃之。"其奁赠甚丰，即图章亦一千具，玉石晶瓷咸备，他物称是。一日，张赴座师家祝寿，帽珠为人窃。父性严，虑有呵责，乃谋诸妇。妇云："珠本二颗，每颗三千金，一装君帽，一缀余帼，无辨也。"张大喜，然苦珠只一穴，命婢以锥穿之，不入，击以石，珠裂为二矣。岁余举一子，谷兰贻外孙者有正龙头刻丝衲百幅，婢妪即以此供儿溺焉。(高名未详，澹人之子也。与陆双柑善。陆荐一客往，高方内值，旬余不见，供给至丰。一日接见，语之曰："有所欲幸以告，双柑与我一也。"客乃请曰："愿效力门下。"高呼纪纲来嘱之，则对曰："府中事事有主者，惟近畿芦台一带逋租，已及三万，无暇料理。但琐甚，无以为也。"高俯仰久之，语客曰："敬以奉烦，可乎？"客曰："幸甚。"乃检点而往。客颇练事，往索月余，得五千金，造册箧金归。又候之旬余，复得见，奉册呈金，方将陈说，高略一劳苦，初不省视，颦蹙久之。客曰："此后当渐有生色。"高摇首曰："何可再也，重劳长者，殊深惶悚。即以五千金为寿，幸勿嫌也。"客拜赐而归，小康矣。高一身挥霍，及没，张挽以诗云："文人承世宠，弱冠紫宸前。性命杯中酒，生平语外禅。曾挥万镒尽，不着一丝牵。谁最伤知己，诗人孟浩然。"浩然以况双柑，纪实也。子孙渐中落。) 
　　
　　嘉庆时，两淮盐政以阿克当阿为尤侈，任淮鹾至十余年，人称为阿财神，过客之酬应，至少无减五百金者。阿所藏书籍字画值三十万金，金玉珠玩值二三十万，花卉食品几案值十万，衣裘车马值三十万，僮仆以百计，幕友以数十计。每食必方丈，非国忌，鲜不演剧。即鼻烟壶一种，亦有三百余枚。无百金以内物，纷红骇绿，美不胜收。真伽楠朝珠，用碧犀翡翠为配件者，每挂必三五千金，皆腻软如泥，润不留手，香闻半里以外。司书籍者，仆八人，随时装潢补订者，又别有人。宋元团扇，多至二千余柄，每柄值十余金。《全唐文》馆即其奏请开设者也。吴谷人、吴山尊、孙渊如、黄仲则、石琢堂、洪桐生皆为座上客，极一时风雅之乐。其饮馔精美，他不具论，鲥鱼初出，必派数小艇，张网于焦山急流中。上置薪釜，得鱼即投之釜，双桨驰归，至平山堂则正熟，与亲在焦山烹食者无异也。(阿为满洲人，仁宗亦眷之，派查河、派查赈，乃竟未能荐擢封疆，盖其时政体尚严也。至道光时，则同为内务府员之钟云亭，即任闽督及鲁抚矣。) 
　　
　　潘士成盛时，姬妾数十百人，以一大楼处之，人各一室，窗壁悉用玻璃，彼此通明，不得容奸。又禁不使下楼，有所需，则婢媪致之。潘别居一室，至夜，欲召人侍寝，则按其次第，使人召之。潘败，一日，将遣诸妾，则令人楼下呼之曰："某姨，主人召汝，可扃门来。"至则潘谕之曰："今不需汝等，汝欲留者，吾仍月给汝金若干，否则给汝四百金，任汝所之，惟不得复上楼。"散者十之九。诸姬初不预备，故房中贵重物纤悉未取也。(潘名德舆，广东南海人。广东富室在嘉、道之间首推潘、卢、伍、叶诸家。盛时饮食起居倍极豪侈。) 
　　
　　潘梅溪为苏城钜富，与之相埒者，惟枫桥汪姓而已。尝谒汪，服貂耳绒外褂，汪之不识，问潘，潘告之，面有得色。汪大恚，潘去，乃令其仆遍至巨室搜觅，且悬重价，每一袭偿千金，一夕而得八袭。诘朝，折柬招潘饮，潘至，则八仆立于大门之左，所服与潘无异，潘惭而退。(潘名未详，江苏吴县人。) 
　　
　　南河某督，尝设宴，座客或赞豚肉之美。酒阑，一客起去，见院中豕尸数十，枕籍阶下，异而询之典厨，始知席次所陈之一簋，实集众豕背肉而成。其法：闭豚于室，屠者持一竿，追而挞之，豕负痛，叫号奔走，愈走愈挞，力竭而毙，急背肉寸余，方足供一席之用。盖其背受挞，以全力护痛，则全体精华，皆萃于背，甘腴无比，余肉腥恶失味矣。至烹鹅掌之法，则用铁笼笼鹅，炽炭其下，旁置醯酱。有顷，地热，鹅环走，不胜痛，辄饮醯酱自救，及死，全身脂膏萃于两掌，厚可数寸，余肉不堪食矣。有食驼峰者，选壮健橐驼，缚于柱，以沸汤浇其背，立死，菁华皆在一峰。一席所需，恒三四驼。又有吸猴脑之法，尤惨酷。选俊猴，被以锦衣。穴案为圆孔，纳猴首孔中，以刀剃其毛，刮其皮，猴不胜痛，号极哀。乃以沸汤灌其顶，用钻椎击破颅骨，诸客各手银勺，入猴首中探其脑吸之，每客数勺而已。他如食一豆腐，制法有数十种之多，且须数月前购集材料，选派工人，统计所需，非数百金不能餐来其一器也。食品既繁，一夕之宴，恒历三昼夜不能毕，往往酒阑人倦，各自引去，从未有终席者。(按：治河总督当铜瓦厢河决以前，有南北二缺，驻山东济宁者，事简费绌，远不如南督之繁剧也。南督驻江苏之清江浦，以有岁修费五六百万金，治河官吏常乾没，其十之九骄奢淫佚，遂著称于道光时。即饮食一端，已如上述，几有非帝王所可及者。) 
　　
　　奕经以道光辛丑鸦片之战，率兵南来，驻节苏州，往来于杭、绍之间。营帐中器皿珍馐，穷极瑰异。其幕客鄂某，复滥支军饷，费用无度，以博将军欢。会天寒风雪，帘幕壁衣之属，皆以貂狐灰鼠为之，围炉饮酒，侑以管弦，说者谓有缓带轻裘、雅歌投壶之风。(奕为满洲人，以协办大学士、扬威将军帅统蒙古、吉林及京师火器健锐营兵南来，命翼长等统之，分布江、浙，资策应。时英人要索条款不已，参赞或请进兵，将军酒半，启帷探望曰："寒哉气也。") 
　　
　　洪秀全定都南京，服用奢侈，尝选珍珠之一分以上者十数盘，以银丝联为帷帐，暑日寝其中，自能清凉爽健也。(或以为李秀成所献也。) 
　　
　　杨秀清所寝之床，以玻璃片镶嵌，中贮水藻，养金鱼焉。其余器物，概用金玉，地衣则以黄缎为之。(杨之馆前有女传宣十二人，均朱冠帽。有人进谒，悉由传宣通报。杨之出也，随从极盛，有铜锣十余对，五色绣龙长数十丈，轿夫三十六人，美童二人在轿前击小钟，以记里数。旗幡簇拥如云。) 
　　
　　胜保性豪侈，声色狗马，皆酷嗜之。食辄方丈，每肴必二器，食之甘，则曰："以此赐文案某。"盖仿上方之赐食也。(胜尝帅军次同州，忽谓文案曰："今午食韭黄甚佳，晚餐时与诸君共尝之。"及就坐，询韭黄，则弃其余于临潼矣。大怒，立斩庖人，骑往取，往复二百余里，明晨亟以进。) 
　　
　　郭子美以身历戎行，家资累数百万，大兴土木于长沙，饮食衣服之事，一时无与并者。花园尤极靡丽，凿一穴室于池中，盛暑不知热，率姬妾入而消夏。又好博，呼卢喝雉，一掷辄巨万。好交文士，尝以千金贻何子贞，何寿以联云："古今双子美，前后两汾阳。"(郭名松林，湖南湘潭人。子人漳，最有名于时。) 
　　
　　淮商洪某，同治戊辰仲夏，约客为消夏会。客至，委婉曲折，约历十数门，至一院，小山玲珑，列素兰、茉莉、夜来香、西番莲数十种，白石琢盆，梓楠为架。入小阁三楹，前槐后竹，垂荫周匝。窗户尽悬水纹虾须帘，壁悬董思白雪景山水，及墨拓名人楹联，下铺紫黄二竹互织字地簟，左右棕竹十六，瓷凳四，瓷榻一，以龙须草为枕褥。棕竹方几一，花栏细密；以锡作屉，面嵌玻璃，中蓄绿荇，金鱼游泳可玩。壁皆以紫檀花板为之，雕镂山水人物，空其隙以通两夹室。室贮香花，排五轮大扇。典守者运轮转轴，风自隙入，凉气袭人。逡巡入苑囿，丘壑连环，台亭雅丽，处处缀以葡萄之棚，藤萝之架，不见天日。于是水穿林，前有平池，满栽芙蕖，红白相间。缘堤而东，则垂杨无数。别有舫室，渡板桥而入，为头亭，为中舱，为舵楼，宛然船也。窗以铁线纱糊之，延入荷香，几椅皆湘妃竹镶青花瓷为之。就船设筵，陈榴、荔、梨、枣、苹婆果、哈密瓜之属，多非淮产。食器皆铁底哥窑。每客侍以娈童二，著绿纱衫，一执壶，一供馔。馔则人各一器，常供之雪燕冰参外，有驼峰、鹿筋、熊蹯、象白诸珍。俄而妓至，妙舞清歌。酒数行，洪命洒雨，则池面龙首四出，环船屋而喷。宴毕雨止，徐察龙之所在，乃制皮为之，掉入池中，一人坐其背，鼓水而上者也。(洪名字未详，为淮商巨擘，以助饷百万，赏二品衔。其时尚未有电气扇及喷水管，运轮转扇，制龙喷雨，亦可谓独出心裁矣。) 
　　
　　英果敏抚皖，蓄女仆甚多，皆年少美风姿者。暇时，辄以白银碎为一二钱重之块，抛掷于地，使婢子与女仆争攫之以为己有，如扑蝶戏，英顾而乐之，几日以为常。(英翰字未详，果敏其谥也，满洲人。) 
　　
　　胡雪岩以商致富，骄奢淫。居杭城元宝巷，姬妾极多，于所居之宅作数长巷，诸妾以次处其中，各占一室，若大内永巷。胡不甚省其名，每夕由侍婢以银盘进，盘储牙牌无数，胡随手拈得一牌，婢即按牌上所镌之姓名，呼入侍寝。又喜作微服游，过街市，见有姿色美丽者，即令门客访其居址姓氏，向之关说，身价多寡不计，且允与其家人一美事。于是凡妇女之无志节者，无不惟命是听，而各省营业所用之伙友，大半恃有内宠，乾没诓骗，无所不至，遂至于败。久之荒淫过度，精力不继，有以京都狗皮膏献者，大喜。盖其他秘方皆为煎济或丸药，日久易致他疾，惟狗皮膏但贴于涌泉穴中，其性不经由脏腑，故较他药为良。每岁派人挟数万金入京监制，以供一年之用。(胡名光墉，浙江仁和人，江西候补道。胡既败，自知不能再如前之挥霍，乃先遣散其姬妾之次等者，令家属领归，室中所有亦携去，所得不亚中人之产。迨将籍没，乃亟留其最爱者数人，余皆遣去，所携已不及前，然犹珠翠盈头、绮罗被体也。疾亟，则并所留之姬亦遣之，遂徒手而出，一无所得。) 
　　
　　慈禧太后垂帘以后，手握政权数十年，纳贿数千万，一切饮食服御，奢侈绝伦。其用膳无定所，每饭，约精馔一百五十品，列成长式，大碗小碟，相间排列。别有二几，置果盘，皆糖莲子、瓜子、核桃等干鲜果品，为餐后随意掇食之用。米饭以玉田稻米为之，长及寸，有胭脂碧粳诸名。常膳必备粥，乃至五十余种，稻粱菽麦，无所不有。常御之服为黄缎袍，上绣粉红大牡丹花。珠玉满髻，左垂珠络，中盘粉红牡丹，以宝石配成。项下披肩，形似鱼网，以三千五百粒真珠缀之，粒大如鸟卵，圆而且光。手带珠玉镯各一，右手三指五指悉罩金护指，左手两指罩玉护指，各长三寸，复带宝石戒指数枚。鞋亦有珠络，镶以各色宝石。其宴外宾时，衣更华美，衣以孔雀毛织成凤凰，每一凤凰口中含珠缨络一串，约长三寸，略一行动，前后左右均放异彩。冠巾及鞋都绣凤凰。(按：太后宫中储藏珠宝之屋有三面木架，由上至下各标名称，凡三千箱；又有珠鞋一双，四围均镶大珍珠，乃袁世凯督直时所进献者。综计购办及宫门费都凡七十万金。) 
　　
　　苏子熙驻龙州时，每年七月，召集僧道，设坛建醮，追荐阵亡之从征将士，自为焚香奠酒，所费辄万金。又广交游，凡京朝官之负有资望者，岁必珍品相贻。尝遣人至暹罗采置燕窝，大如瓢者始合格；贮以锦箧，飞递至京，王公大臣，无不普及。光绪己亥，入都陛见，所赠京朝官之金表，多至三百余枚，他物称是。(苏名元春，官广西提督。) 
　　
　　德晓峰喜藏鼻烟壶，多至千余品。此壶旧以五色玻璃为之，其后改用套料，有套至四五彩者。雕镂极精，以壶底题有古月轩字者为最著名。后则以美玉、宝石、水晶、象牙、瓷、黄杨木、椰树等物为之，然赏鉴家仍以旧制之玻璃者为上也。德所储之玻璃壶，多值千金以上，有一最奇者，乃金珀所制，中有一蜘蛛，头足毕具。(德名馨，官至江西巡抚。) 
　　
　　程长庚为京中名伶，一日至某王府演戏，王知其嗜鼻烟，因尽出所藏，分装各色烟壶，使品之，曰："汝非至予处，一时断不得闻如许名烟。"程恶其谩己也，谓王曰："某亦略有所蓄，王盍往临，一评其优劣乎？"次日，王至，程以所蓄各种烟列于几，烟壶或玉或翠，亦各以类分，每类至十数种，五光十色，纷陈王前，笑谓王曰："此视王所蓄者何如？"王惭而去。(程以须生著，王公大臣家凡堂会戏，几以无程为缺憾。) 
　　
　　立豫甫为京师巨族，家有朝珠有三百六十余挂，劣者犹值千金。平时除国忌外，每日易一挂，一岁不至重复。所蓄古玩，值三百万。(立山姓杨，汉军旗人。庚子拳匪之乱，既被难，联军入京，家资丧尽，宝器大半西去矣。) 
　　
　　荣禄美风仪，有玉人之目，衣裳杂佩，皆极精好。每岁自十一月朔迄次年之元夕，所服貂褂，日易一袭，无重复者。其衣衩内标明号数，是可知其多矣。趋朝遇风雨，恒服四不露褂，不出风毛，价尤贵重。(荣为军机领袖，慈禧极信任之。其宝物遭拳乱，亦多散失。后益广收贿赂，未几仍充实如前。嗣子某，酷好声色，日挥千金不稍惜，遂渐中落。) 
　　
　　民国以来，一切饮食衣服，多尚西式，无所逞其侈靡。惟唐少川为国务总理时，曾购地毯二铺，铺于会议室，每铺白银五千圆，一时传为谈柄。(唐君爵里见前。) 
　　
　　
　　

　　新世说卷八 
　　
　　忿狷第三十一 
　　
　　刘伯宗下第，甚以为忿。孙阿汇叹曰："九华奇秀，不入江上名山志；巢湖亦江淮巨浸，不入《禹贡》《水经》。山川有知，宁不感愤？"(孙名汧如，江南六合人。) 
　　
　　汪苕文性卞急，不轻许可。尝与宋荔裳争辩，归而恚曰："吾奈何与彼同名。"(汪公爵里见前。) 
　　
　　汪武曹性伉直，尝与赵秋谷会广坐中，赵年少负才名，傲睨一世，坐人或为所陵，不能堪。公忽大忿，面数其失，赵虽交讧，而气为之夺。(汪名份，江苏长洲人。为文辞气雄迈，康熙癸未进士，选庶吉士。以母忧归，居家十年。后授编修，官至学政。) 
　　
　　周青士遭乱，弃举子业，爱廛卖米。有括故家遗书鬻于市者，买得一船积楼下，每日中交易，手握箕斗斛，夜则拨乱书读之。有郡丞行署与周邻，以吟诵达旦，丞不能寐，忿甚，遣史勾摄，将之，有士夫解而免。(周名筼，浙江嘉兴人。其为诗超俊拔俗，不袭前人一语。时同里王翊、范路交赏公诗，朱竹垞、朱一是、李麟友皆与公相唱和。) 
　　
　　冯幼将与周栎园书云："沦落既久，耳目都惯。尘沙扑面，只似春风。毒雾侵人，亦如沆瀣。"(冯名肇杞，浙江会稽人。) 
　　
　　王仲昭性简脱，与俗忤。年过壮盛，郁抑不得行其志。日偕友人散发袒裸，浮拍糟邱，意极兴酣，嘻笑怒骂，不复知人间事。(王名及邑里未详。) 
　　
　　翁仲谦性狷介，不与俗谐。家酷贫，值岁俭，不能糊口，终日啜水而已。邻有招之食者，谢不赴，尝曰："耐饥易，耐俗子难。"惟徐介白、顾茂伦饷之，方受。后病卒，茂伦卖古琴殓之。(翁名逊，江苏吴江人。) 
　　
　　宗定九性不喜烦，与人对终日即病，饮酌数夕亦然。或值势利毁誉之场，便如溽暑置身赤日下，忿火中烧。移家居乡，未尝至柴门外。或入郡，或客至，始一到门，不则数月兀坐草堂而已。(宗公已见前。) 
　　
　　汪魏美甘贫不仕，尝独身提药裹，往来山谷间，食宿无定处。与人落落，性不好声华，时人号曰"汪冷"。当道或割俸金为寿，不得却，忿而埋之。(汪公已见前。) 
　　
　　刘古塘家甚贫，僦屋穷巷，无一亩之地，而名满天下。诸大府尝不远数千里，以厚币招之，一语不合，则忿然而行，无能留者。(刘名捷，江南怀宁人。年羹尧抚四川，聘刘以往，初不允，再三请，乃与之偕。年议加赋，力争而止。仍以他故行。曰："其心神外我矣，能守吾言以期月耶？"及督川陕，复固请以往，再三见，不辞而归。) 
　　
　　谢梅庄年十八，应学使者试。学使跣而坐于堂，命诸生跽以呈卷，谢忿不从，学使逐之出。请罪于其母，母笑曰："儿何罪？今日为一领蓝衫屈，他日仕宦窥狗窦，为门生义儿，皆此忍辱求荣之一念误之也。汝能是，吾无忧矣。"(谢名济世，广西全州人。雍正时谏垣直臣也。) 
　　
　　朱东臣侨居苏州之枫桥，善画山水人物，尤工荷花，得朱巨山秘传。性耿介，颇嗜酒，尝有贵介挟重金又索画，朱忿然曰："若殆以我为贾竖耶？"急挥之去。有载酒至者，则罄其胸臆，奋笔为之，辄淋漓满幅。(朱名栋，江南休宁人。) 
　　
　　王宜秋有清操，善作擘窠书。家贫甚，不干人，尝以艺应人请，然稍不合，辄拂衣去。一宦家尝缄白金馈之，请书其堂匾，王艴然，叱使者曰："而主视我为何等人耶？"遂不复往。(王名谐，江苏镇江人。) 
　　
　　奚铁生性介僻，所作书画，必其人之可与者乃与之。钱塘有贵官慕其名，延请数四，不得已而径至，则贵官犹高卧未起，奚己不怡。及见，命仆持绢素出，索画，且限期。奚大忿，谩骂之，贵官亦忿，诉於钱塘令。令语奚宜稍贬，往谢过，奚坚不肯。令亦素闻奚名，曰："吾岂以贵人故辱高士哉！"(奚已见前。) 
　　
　　邓石如身长修髯，遇人落落无款曲。尝居集贤关，得一鹤，畜诸僧院中，某太守见而爱之，携以去。石如大忿，立致书索之，卒得还。其书辞绝傲兀，某太守亦不以为忤。石如有诗云："草漫衙门春复秋，年华如水趁东流。朝朝两件闲功课，放鹤晴空理钓舟。"即居集贤关时作也。(邓公已见前。) 
　　
　　胡芋庄见金陵应试者披襟跣足及隶卒搜检状，甚以为忿，曰："士不可贱，奈先自贱何！"遂弃举子业，终身不赴试。(胡名香昊，江苏毗陵人。) 
　　
　　龚璱人生平不善书，以是不能入翰林。既成贡士，改官部曹，则大忿恨，乃作《干禄新书》以刺执政。凡其女、其媳、其妾、其宠婢，悉令学馆阁书。客有言及某翰林者，必艴然作色曰："今日之翰林，犹足道耶！我家妇女，无一不可入翰林者"，以其工书法也。晚岁学佛，平居无事，非访妓，即访僧，遇达官贵人，辄加以白眼。(龚公爵里见前。) 
　　
　　曾涤生驻军祁门，一日，忽欲自攻徽州，欧阳匏叟力谏止之，不听。至徽，一战大败，退驻休宁，羞忿不肯回营，已书遗嘱部署后事，军中皇皇莫知为计。匏叟乃寄书与之论死生之道、进退之义，其略云："死有重于泰山，凡欲求死者，必得死所，休宁非死所也。"又云："公为两江总督，两江之地皆其地，何者谓之进？何者谓之退？愚谓祁门居万山之中，况是绝地，不如退至东流，兼顾南北两峰，亟应捐除忿气，早回定计，何必以退为耻乎？"此书后数日，果回营。又十数日，移节东流，而于匏叟之书，一字不报，盖欲自作主张，不以人言为行止也。(曾公爵里见前。欧阳名兆熊，湖南湘潭人。) 
　　
　　琴师张春圃，戆直而朴野，以弹琴为都中士大夫所赏。光绪辛巳、壬午间，慈禧太后病，将学琴以自遣，召入寝殿授琴焉。张与阉约，面太后，不能跽，必坐弹始成声，皆许之。故与太后异室而坐，设琴七八具，金徽玉轸，穷极富丽。取以弹，皆不中节，太后乃以御用者令弹之，张落指，觉声甚清越，赞曰："好！好！"阉人在旁语之曰："好自为之，异日可得一官，供职于内府，不患不富贵也。"张忿然曰："吾岂希冀此龌龊富贵哉！"拂袖而出，竟绝迹再不往。(张名未详。尝应肃王招，受月俸，弹琴于其邸，恒晨往而夕返。一日，王以雨止其勿归，张出言有所忤，王逐之，怡然也。张有女兄亦善琴，以孀居就养于张。) 
　　
　　崔聘臣精畴人家言。光绪时，尝于京师大学堂、南京高等学堂教授算学，负时名。溥玉岑以江苏学政任满回京，特疏保荐崔至都，由总署命题试之，阅卷者为席某，席谓崔造诣精深。时张樵野方为总署堂官，雅重崔名，遣人示意，欲罗而致之门下。崔大忿曰："何物伧荒，乃欲我师事之耶！"张怒，遂黜之。(崔名朝庆，静海人。溥名良，满洲人。张见前。) 
　　
　　张香涛督鄂时，见客不以次，微特上谒之客屡谒不能见，甚至函电纷驰，所招来之人，亦携被于官厅，兼旬匝月，名刺不能上达。一日，任绍国自奉天来，持奉督某介绍函进谒，在官厅坐候数小时，任已不耐。旋有一外人来投刺，俄顷即传见，任乃大忿，拳击几上茶碗碎，又以几撞窗上玻璃，纷纷堕地，口中痛诋张之洞媚外。张亦无如何，命沈孟南婉辞谢任，任始拂衣而出。(任字未详，湖南长沙人。沈孟南，任之座师也。) 
　　
　　唐少川以尽力于南北调停，为民国第一任国务总理。初在南京，本与民党约定，以王铁山为直隶都督，袁世凯坚执不允。唐以内阁不能举责任之实，忿恨非常，迳乘火车至天津，始上辞职书。时教育部长蔡鹤卿、农林部长宋渔父、司法部长王亮畴、工商部长王儒堂，亦联带去职。终袁之世，民党鲜入阁者，于是帝制之念油然而生。(唐君已见前。王名之祥，河北通县人。蔡名元培，浙江山阴人。宋公已见前。王亮畴名宠惠，广东人。王儒堂已见前。) 
　　
　　
　　
</div>
    <div class="pagination">
<a href="新世说_page21.html">上一页</a><span>...</span><a href="新世说_page17.html">17</a><a href="新世说_page18.html">18</a><a href="新世说_page19.html">19</a><a href="新世说_page20.html">20</a><a href="新世说_page21.html">21</a><span class="current-page">22</span><a href="新世说_page23.html">23</a><a href="新世说_page24.html">24</a><a href="新世说_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
