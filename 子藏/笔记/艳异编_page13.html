<!DOCTYPE html>
<html>
<head>
    <meta charset="UTF-8">
    <title>艳异编 - 第 13 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艳异编 - 第 13 页/共 67 页</h1>
    <div class="content">春宵苦短日高起，从此君王不早朝。
承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光彩生门户；
遂令天下父母心，不重生男重生女。
骊宫高处入青云，仙乐风飘处处闻。
缓歌慢舞凝丝竹，尽日君王看不足。
渔阳鼙鼓动地来，惊破《霓裳羽衣曲》。
九重城阙烟尘生，千乘万骑西南行。
翠华摇摇行复止，西出都门百余里。
六军不发无奈何，宛转蛾眉马前死。
花钿委地无人收，翠翘金雀玉搔头。
君王掩 面救不得，回看血泪相和流。
黄埃散漫风萧索，云栈索纡登剑阁；
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。
行宫见月伤心色，夜雨闻铃肠断声。
天旋地转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂！
春风桃李花开日，秋雨梧桐叶落时。
西宫南苑多秋草，落叶满阶红不扫。
梨园子弟白发新，椒房阿监青娥老。
夕殿萤飞思悄然，孤灯挑尽未成眠。
迟迟钟漏初长夜，耿耿星河欲曙天。
鸳鸯瓦冷霜华重，翡翠衾寒谁与共？
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王展转思，遂教方士殷勤觅。
排空驭气奔如电，升天入地求之遍。
上穷碧落下黄泉，两处茫茫皆不见。
忽闻海上有仙山，山在虚无缥缈间。
楼阁玲珑五云起，其中绰约多仙子，
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起徘徊，珠箔银屏迤逦开。
云舍半偏新睡觉，花冠不整下堂来。
风吹仙袂飘飘举，犹 似霓裳羽衣舞。
玉容寂寞泪阑干，梨花一枝春带雨。
含情凝睇谢君王：一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。 
惟将旧物表深情，钿合金钗寄将去。
钗留一股合一扇，钗擘黄金合分钿。
但令心似金钿坚，天上人间会相见。
临别殷勤重寄词，词中有誓两心知。
七月七日长生殿，夜半无人私语时：
在天愿作比翼鸟，在地愿为连理枝。
天长地久有时尽，此恨绵绵无绝期。
开元天宝遗事    随蝶所幸开元末，明皇每至春时，旦暮宴于宫中，使嫔妃辇争插艳花。帝亲捉粉蝶放之，随蝶所止幸之。后因杨妃宠，遂不复此戏也。
助娇花
御苑新有千叶桃花，帝亲折一枝，插于妃子宝冠上，曰：“此个花尤能助娇态也。”
助情花
明皇正宠妃子，不视朝政，安禄山初承圣眷，因进助情花香百粒，大小如粳米而色红。每当寝处之际，则含香一粒，助情发兴，筋力不倦。帝秘之曰：“此亦汉之慎恤胶也。”    眼色媚人　念奴者有姿色，善歌唱，未曾一日离帝左右。每执板，当广顾盼。帝谓妃子曰：“此女妖丽，眼色媚人。”每啭声歌喉，则声出于朝霞之上，虽钟鼓笙竽嘈杂而莫能遏。宫伎中，帝之钟爱也。
金笼蟋蟀
每至秋时，宫中妃妾辈皆以小金笼捉蟋蟀，闭于笼中，置于枕函畔，夜听其声。庶民之家皆效之。    戏掷金钱
内庭嫔妃，每至春时，各于禁中结伴，三人至五人，掷金钱为戏。盖孤闷无所遣也。    射团
宫中每到端午节，造粉团扇黍，贮于粉盘中，以小角造弓子，纤妙可爱。架箭射盘中粉团，中者得食。盖粉团滑腻而难 射也。都中盛为此戏。    醒酒花
明皇与贵妃幸华清宫，因宿酒初醒，凭妃子肩看木芍药。上亲折一枝与妃子，遍嗅其艳。帝曰：“不惟萱草忘忧，此香艳尤 能醒酒。”
被底鸳鸯
五月五日，明皇避暑，游兴庆池，与妃子昼寝于水殿中。宫嫔辈凭栏倚槛，争看雌雄二戏于水中。帝时拥贵妃于绡帐内，谓宫嫔曰：“尔等爱水中，争如我被底鸳鸳。”    半仙之戏
天宝，宫中至寒食节，竟竖秋千，令宫嫔辈嘻笑以为宴乐。帝呼为半仙之戏。都中士民，因而呼之。    冰箸
冬至日，大雪。至午雪霁，有晴色，因寒所结溜，皆为冰条。妃子使侍儿敲下二条看玩。帝自晚朝视政回，问妃子曰：“所玩何物耶？”妃子笑而答曰：“所玩者，冰也。”帝谓左右曰：“妃子聪慧，此象可爱也。”    红冰　杨贵妃初承恩召，与父母相别，泣涕登车。时天寒，泪结为红冰。    投钱赌寝
明皇未得妃子，宫中嫔妃辈，投金钱赌侍帝寝，以亲者为胜。自杨妃入，遂罢此戏。    泪妆
宫中嫔妃辈，施素粉于两颊，相号为泪妆。识者以为不祥。后有安禄山之乱。    解语花
明皇秋八月，太液池有千叶白莲，数枝盛开，帝与贵戚宴赏焉。左右皆叹羡久之。帝指贵妃示于左右曰：“争如我解语花。”    含玉津
贵妃素有肉体，至夏苦热，常有肺渴，每日含一玉鱼儿于口中，盖借其凉津沃肺也。    红汗
贵妃每至夏月，常衣轻绡，使恃儿交扇鼓风，犹不解其热。每有汗出，红腻而多香。或拭之于中帕之上，其色如桃花也。    歌值千全
宫伎永新者，善歌，最受明皇宠爱。每对御奏歌，则丝竹之声莫能遏。帝常谓左右曰：“此女歌值千金。”    子乱局
一日，明皇与亲王，令贺怀智独奏琵琶，妃子立于局前观之。上欲输次，妃子将康国子放之，令于局上乱其输赢。上甚悦焉。
长汤十六所　华清宫中，除供奉雨汤外，而别更有长汤十六所，嫔御之类浴焉。    锦雁
奉御汤中，以文瑶密石，中央有玉莲汤泉，涌以成池。又缝锦绣为凫雁于水中。帝与贵妃，施镂小舟，戏玩于其间。宫中退水出于金沟，其中珠缨宝络，流出街渠，贫民日有所得焉。
夜明枕
虢国夫人有夜明枕。设于堂中，光照一室，不假灯烛。
百枝灯树
韩国夫人置百枝灯树，高八十尺，竖之高山，上元夜点之，百里皆见，光明夺月色也。    风流阵
明皇与贵妃，每至酒酣，使妃子统官伎百余人，帝统小中贵百余人，排两阵于掖廷中，目为风流阵，以霞被锦被张之为旗帜，攻击相斗。败者罚之巨觥以嘻笑。时议以为不祥之兆。后果有禄山兵乱。天意人事，不偶然也。    望月台
玄宗，八月十五日夜，与贵妃临大液池，凭栏望月不尽，帝意不快，遂敕令左右：“于池西岸，别筑百尺高台，吾与妃子来年望月。”后经禄山之兵，不复置焉，惟有基址而已。    袖里春
史讳录曰：玄宗为太子时，爱妾号鸾儿，多从中贵董逍遥微行，以轻罗造梨花散蕊，以月麟香，号袖里春，所至暗遗之。
透花
《品物类聚》记曰：“吴兴木炊之甑香曰马豆，食之齿醉。”虢国夫人厨吏邓连，以此米捣为透花，以豆洗其皮，作灵沙膳，供翠鸳堂。
梨国乐
天宝中，玄宗命宫女数百人为梨园弟子，皆居宜春北院，上素晓音律，时有马仙期、李龟年、贺怀智，皆洞知律度。安禄山自范阳人觐，亦献白玉萧管数百事，皆陈于梨园。自是音响，殆不类人间。
蓝田磬
太真妃，多曲艺，最善击磬，拊搏之者泠泠然多新声。太常梨园之能人，莫能加也。玄宗命采蓝田玉琢为磬。尚方造流苏之属，皆以金钿珠翠珍怪之物杂饰之。又铸金为二狮子，拿攫腾奋之状，各重二百余斤以为跌。其他彩绘绮丽，制作精妙，一时无比也。及上幸蜀回京师，乐多亡失，独玉磬偶在。上顾之凄然，不忍置床前，遂令载送大常寺，至今藏于太乐著正声库者是也。    羯鼓
唐玄宗洞晓音律，由之天纵。凡是管弦，必造其妙。若制调曲，随意即成。不至章度，取适短长，应指散声，皆中点节。至于清浊变转，律吕召呼，君臣事物，迭相制度。虽古之夔旷， 不能过也。尤爱羯鼓，笛云八音之领袖，诸乐不可无此。尝遇二月初，诘旦，巾栉方毕，时宿雨始晴，景色明丽，小殿亭内，柳杏将吐，睹之叹曰：“对此景物，岂可不与他判断之乎！”左右相目，将命备酒，独高力士遣取羯鼓，上旋命之。临轩纵一曲，曲名《春光好》，神思自得。及顾柳杏，皆已发拆，指而笑之，谓嫔墙内官曰：“此一事，不唤我作天公可乎？”皆呼万岁。又制《秋风高》，每至秋空回缴，纤萝不起，即奏之。必远风徐来，庭叶徐下，其妙绝入神如此。
挥汗击鼓
玄宗尝伺察诸王。宁王夏中挥汗击鼓，所读书乃龟兹乐谱也。上知之，喜曰：“天子兄弟，当极酒乐。”    花奴
汝阳王，宁王长子也。姿容妍美，秀出藩邸。玄宗特钟爱焉，自传授之。又以其聪悟敏慧，妙达其旨，每随游幸，顷刻不舍。尝戴砑光绢帽打曲，上自摘红槿花一朵，置于帽上简处，二物皆极滑，久之方安。遂奏《舞山香》一曲，而花不坠（本色所谓足头顶，难在不摇动也）。上大喜笑，赐金器，因夸曰：“花奴（小名）姿质明莹，肌发光细，非人间人，必神仙谪坠也。”宁王谦谢，随而短斥之。上笑曰：“大哥不在过虑阿瞒，自是相师。夫帝王之相，且须英特越逸之气，不然有深沉包育之厚。若花奴但秀迈人，悉无此状，固无猜也；而又举止淹雅，当更得公卿间令誉耳。”宁王又谢对曰：“若于此，臣乃输之。”上曰：“若此一条，阿瞒亦输大哥矣。”宁王又谦谢。上笑曰：“阿瞒赢处多，大哥亦不用伪挹。”众皆欢贺。
玄宗性俊迈，酷不好琴。曾听弹，三弄未及毕，叱琴者曰：“待诏出去！”谓内官曰：“速召花奴，将羯鼓来，为我解秽。”    贵妃琵音
开元中，有中官白秀贞，自蜀使回，得琵琶以献。其槽逻檀为之，温润如玉，光耀可鉴，有金缕红纹，影成双凤。杨妃每抱是琵琶，奏于梨园，音韵凄清，飘如云外。而诸王贵主，泊虢国以下，号为贵妃琵琶弟子，每受曲毕，皆广有进献。

艳异编卷十二宫掖部八
杨太真外传
杨贵妃小字玉环，弘农华阴人也。后徙居蒲州永乐之独头村。高祖令本，金州刺史；父玄琰，蜀州司户。贵妃生于蜀。尝误坠池中，后人呼为落妃池。池在导江县前。（亦如王昭君生于陕州，今有昭君村；绿珠生于白州，今有绿珠江。）妃早孤，养于叔父河南府士曹玄家。开元二十三年十一月，归于寿邸。二十八年十月，玄宗幸温泉宫，（自天宝六载十月，复改为华清宫。）使高力士取杨氏女于寿邸，度为女道士，号太真，住内太真宫。天宝四载七月，册左卫中郎将韦昭训女配寿邸。是月，于凤凰园册太真宫女道士杨氏为贵妃，半后服用。进见之日，奏《霓裳羽衣曲》。（《霓裳羽衣曲》者，是玄宗登三乡驿，望女儿山所作也。故刘禹锡有诗云：“伏睹玄宗皇帝望《女儿山诗》，小臣斐然有感：开元天子万事足，惟惜当时光景促，三乡驿上望仙山，归作《霓裳羽衣曲》。仙心从此在瑶池，三清八景相追随。天上忽乘白云去，世间空有《秋风词》。”又《逸史》云：“罗公远天宝初侍玄宗，八月十五日夜，宫中玩月，曰：‘陛下能从臣月中游乎？’乃取一枝桂，向空掷之，化为一桥，其色如银。请上同登，约行数十里，遂至大城阙。公远曰：‘此月宫也。’有仙女数百，素练宽衣，舞于广庭。上前问曰：‘此何曲也？’曰：‘《霓裳羽衣》也。’上密记其声调，遂回桥，却顾，随步而灭。旦谕伶官，象其声调，作《霓裳羽衣曲》。”以二说不同，乃备录于此。）是夕，授金钗钿合。上又自执丽水镇库紫磨金琢成步摇，至妆阁，亲与插鬓。上甚喜，谓后宫人曰：“朕得杨贵妃，如得至宝也。”乃制曲子曰《得宝子》，又曰《得子》。先是，开元初，玄宗有武惠妃、王皇后。后无子。妃生子，又美丽，宠倾后宫。至十三年，皇后废，妃嫔无得与惠妃比。二十一年十一月，惠妃即世。后庭虽有良家子，无悦上目者，上心凄然。至是得贵妃，又宠甚于惠妃。有姊三人，皆丰硕修整，工于谑浪，巧会旨趣，每入宫中，移晷方出。宫中呼贵妃为娘子，礼数同于皇后。册妃日赠其父玄淡济阴太守，母李氏陇西郡夫人。又赠玄琰兵部尚书，李氏凉国夫人。叔玄为光禄卿银青光禄大夫。再从兄钊拜为侍郎，兼数使。兄又居朝列。堂弟尚太华公主，是武惠妃生，以母，见遇过于诸女，赐第连于宫禁。自此杨氏权倾天下，每有嘱请，台省府县，若奉诏敕。四方奇货、童仆、驼马，日输其门。
时安禄山为范阳节度，恩遇最深，上呼之为儿。尝于便殿与贵妃同宴乐。禄山每就坐，不拜上而拜贵妃。上顾而问之：“胡不拜我而拜妃子，意者何也？”禄山奏云：“胡家不知其父，只知其母。”上笑而赦之。又命杨以下，约禄山为兄弟姊妹，往来必相宴饯。初虽结义颇深，后亦权敌，不叶。
</div>
    <div class="pagination">
<a href="艳异编_page12.html">上一页</a><span>...</span><a href="艳异编_page8.html">8</a><a href="艳异编_page9.html">9</a><a href="艳异编_page10.html">10</a><a href="艳异编_page11.html">11</a><a href="艳异编_page12.html">12</a><span class="current-page">13</span><a href="艳异编_page14.html">14</a><a href="艳异编_page15.html">15</a><a href="艳异编_page16.html">16</a><a href="艳异编_page17.html">17</a><a href="艳异编_page18.html">18</a><span>...</span><a href="艳异编_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
