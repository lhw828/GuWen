<!DOCTYPE html>
<html>
<head>
    <meta charset="UTF-8">
    <title>续古今攷 - 第 19 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 19 页/共 21 页</h1>
    <div class="content">　　日中夕食奉余膳祭牢肉
　　王燕食则奉膳賛祭注燕食谓日中与夕食奉膳奉朝之余膳所祭者牢肉　紫阳方氏曰日中而馂即朝之余食也玉藻天子与诸侯相互为三时食天子膳用六牲马牛羊豕犬鸡庶羞百二十品分为一日三时之食与后同庖释礼者谓燕食者日中食与夕食是也祭牢肉以明日中食夕食但祭牢肉而他殽不徧祭也曰牢肉者三时所食皆肉也下文王稍事设荐脯醢先郑意谓朝食日中食之后间食则荐脯醢后郑不然玉藻诸侯犹云深衣祭牢肉则天子夕食牢肉可知曰以此一事旁证之天子夕食祭牢肉与诸侯同
　　凡王之稍事设荐脯醢
　　凡王之稍事设荐脯醢　紫阳方氏曰正义非先郑是后郑今攷王昭防解曰谓之稍食则礼事之畧者郑氏谓小事而饮酒是也故膳夫设荐脯醢而已腊人醢人之物囘以为王一日三时食或遇小事饮酒则不必备牲凡可以荐酒者随宜而已
　　王燕饮酒则为献主
　　郑司农云主人当献賔则膳夫代王为主君不敌臣也燕义使宰夫为献主臣莫敢与君亢礼　紫阳方氏曰王昭防解谓王之于羣臣有飨有燕飨以训防俭燕以示慈意以谓惟燕礼王以膳夫为献主为飨飨于庙燕于寝礼固不同天子诸侯皆君无亲酌其臣之礼侯伯来朝有三享三燕三食者飨则不以膳夫为献主可乎飨礼非必享诸侯如飨庶子飨耆老孤子皆可飨也岂可屈天子亲酌以飨之则恐飨礼亦以膳夫为献主也天子飨燕食礼俱亡然小雅正二十二篇自鹿鸣至菁莪天子与功臣诸侯卿大夫士学校故旧朋友燕飨之乐章俱在囘尝次序之就发明各诗之义附诸此卷之后拘于飨礼不设膳夫为献主恐不可也
　　礼酒燕饮酒之异
　　酒正共賔客之礼酒　凡王之燕饮酒共其计　紫阳方氏曰郑注礼酒王所致酒也其燕饮酒但注云共其计者献酬多少度当足也无礼酒饮酒之异王昭防解始谓礼酒谓致飨于賔客之酒飨以训恭俭爵盈而不敢饮为礼而已燕以示慈恵以恩为主故燕饮则取醉而已不若飨之为有节然亦当防其过焉故共其多寡之计囘谓此説恐未然姑存之飨士庶子耆老孤子亦曰享岂可谓之礼酒王燕羣臣而酒正计多寡与王后饮酒不会违矣
　　古诸侯无飨君之礼春秋郑伯飨周惠王
　　礼记郊特牲正义天子无客礼莫敢为主焉君适臣升自阼阶臣不敢有其室臣既不敢为主则飨君非礼春秋之时则有诸侯享天子故庄二十一年郑伯飨王于阙西辟乐备乱世非正法也　紫阳方氏曰鲁庄公十七年周恵王即位春秋之第五王也武王至幽王十二王而平王东迁桓王僖王庄王而恵王鲁庄二十一年王子頺之难郑伯与虢叔纳王郑伯将王自圉门入虢叔自北门入杀王子頺及五大夫郑伯享王于阙西辟乐备王与之武公之畧虎牢以东又以后鞶鉴与之王廵虢守虢公为王宫于蚌王与之酒泉郑伯由是恶于王矣郑伯者郑厉公突也突立二年而出奔为郑昭公忽所逐昭公立二年又子亹立二年子仪立十四年突在外十七年再入为君又七年卒其卒之年即飨王之年也厉公突虽有功于恵王非贤君也輙废古礼而飨王自厉公始恵王虽能克王子頺而欲立子带非明君也故屈已受诸侯之享自周恵王始非頼齐桓公立其子襄王周室不知所为矣
　　附论天子下堂不下堂
　　正义释天子无客礼按觐礼天子负扆依南面侯氏执玉入是不下堂见诸侯也若春朝夏宗以客礼待诸侯以车出迎熊氏云春夏受三享之时乃有迎法义或然也故齐仆云各以其等为车送迎之节注节谓王乘车迎賔客及送相去逺近之处　紫阳方氏曰觐礼亦下堂而迎诸侯自周夷王始周礼齐仆有朝宗下堂以车迎送之节正义有或然之疑则周礼之不可信者多矣飨礼亡孔氏约大射燕礼解大宗伯飨燕摄王祼賔客
　　礼记郊特牲賔入大门而奏肆夏示易以敬也卒爵而乐阕孔子屡叹之孔氏曰飨礼既亡无可慿据今约大射礼燕礼解奏乐及乐阕之节郑注賔入大门谓朝聘之礼行朝聘既毕燕则大门是寝门也飨则大门是庙门也卒爵而乐阕者賔至庭乐作及至主人献賔賔受爵啐酒拜告防而乐止賔饮讫酢主人主人受酢毕主人献公而乐作公饮卒爵而乐止是卒爵而乐阕也此卒爵谓賔饮作乐卒爵则乐止诸侯称公称主君饮则作卒爵则乐止宰夫之为主人者受酢而饮则乐不作无作则无止依大射礼主人受酢不作乐也囘畧改孔文若其享时主君亲献賔賔亲酢主君賔主俱作乐也孔子屡叹此礼之美也　紫阳方氏曰囘疑天子飨来朝诸侯亦必有待之酌酒以献賔者如诸侯燕賔礼宰夫为主人天子则膳夫为主人今孔氏论享谓主君亲献賔賔亲酢主君乃诸侯飨异国卿之礼推而上之天子之享来朝者果不设主人乎李心传三礼辨谓燕饮酒则膳夫为主飨则王自主之语在大宗伯职囘以大宗伯职攷之以賔礼亲邦国之下正文与注中并无王自为飨主之文以饮食之礼亲宗族兄弟以冠昏之礼亲成异女以賔射之礼亲故旧朋友以飨燕之礼亲四方之賔客此四礼皆用酒无王自为飨主之文读至大賔客摄而载果康成注曰载为也果祼也读为祼祼賔客以鬯君无酌臣之礼言为者摄酌献耳拜送则主也郑师仲司农云王不亲为主囘谓大賔客王飨之也燕之也今此文不言膳夫为主人康成乃为大宗伯代王祼賔客以鬯又曰君无酌臣之礼又曰摄酌献师仲又曰王不亲为主则不知李心传所谓飨则王自主之语在宗伯者果何所据乎有大宗伯大賔客则摄而载祼之文李心传所谓检索不见其语孔氏所谓飨时主君亲献賔賔亲酢主君亦不知何所据也
　　飨燕食酒主人之疑
　　紫阳方氏曰飨礼酒不敢饮未见谁为主人周礼有大宗伯摄祼燕礼酒成礼而爵无算王膳夫为主侯宰夫为主食礼设酒于觯不饮不设主人郑氏以礼酒为飨燕之酒王光逺王介甫皆以为礼酒飨也饮酒燕也李心传引春秋传曰公当飨卿当燕王室之礼也心传谓由是言之飨燕皆谓之礼不得分而为二矣囘疑文王时未有天下鹿鸣以下二十二诗有文王燕飨之诗有武王成王燕飨之诗文王为西伯可以享来朝之虞芮及诸侯与诸侯之卿矣不然则用燕礼而已王燕礼用膳夫为主人周公之制也文王未为王也则无此礼武王成王时始有此礼乎彤弓锡有功诸侯曰一朝飨之此飨礼也异于燕祼不设主人而天子亲酌之乎然君无酌臣之礼康成言之王不自为主师仲言之大宗伯大賔客摄祼周礼书之囘觉飨燕恐不甚相逺飨于庙燕于寝燕有膳夫之主人则飨亦当有之大宗伯之摄祼非乎诸侯飨列国之卿如晋侯享叔孙穆叔歌肆夏繁遏渠不拜歌文王之三不拜歌鹿鸣之三始三拜此飨礼也必不出三献而成礼也有主君有賔有介必有主人昭六年季武子晋人飨之辞五献而三献昭元年郑人飨赵孟五献所谓五献者岂可晋君一一亲酌乎天子飨侯伯九献天子亲酌酒至九不亦劳乎飨燕一也膳夫为主人恐亦一也大宗伯摄祼推之则大宗伯亦可代酌献也天子有飨士庶子之礼有飨孤子耆老之礼必有主人湛露之燕蓼萧之燕鹿鸣之燕伐木之燕皆有主人则彤弓之享必亦有主人囘不敢曲徇先儒之臆説也








　　古今攷卷三十四
　　钦定四库全书
　　古今攷卷三十五
　　元　方囘　续
　　骨体之数　豚解七体体解二十一体　骨折曰殽脀禘郊之事有全脀　王公立饫有房脀亲戚燕饮有殽脀　士防礼有豚解虞兼用豚解体解　天子诸侯正祭有豚解体解　大夫士有体解无豚解　二觳不荐神尸两脾不升主人主妇爼　膉不升防祭之爼
　　陈祥道礼书周礼王之牲事冡宰大夫赞之五官共奉之内饔外饔割烹之司士帅其属而割羞诸脊正其牲体　前胫骨二肩臂臑也【臑音猱奴到反肩臑音十虞韵不収】后胫骨三肫【音屯】亦作膊胳亦作骼觳也【既夕明衣裳长及觳音斛】脊骨三正脊脡脊横脊也胁骨三代胁长胁【特牲亦曰干】短胁也正脊之前则膉也【亦谓之脰】肫之上则脾也然则左右肱之肩臂臑与左右股之肫胳觳而为十有二脊骨三与左右胁骨六而为九二觳正祭不献神尸主人之爼两髀不升于主人主妇之爼膉不升防祭之爼则祭之所用者去髀膉而二十有一去二觳而为十九矣国语曰禘郊之事则有全脀王公立饫有房脀亲戚燕饮有殽脀则全脀豚解也房脀体解也殽脀骨折也士防礼特豚四鬄去蹄两胉【胁也】脊肺既夕鼎实羊左胖豕亦如之然则四鬄者殊左右肩髀而为四又两胉胁一脊而为七此所谓豚解也士防礼畧豚解而已至虞然后有豚解体解礼运曰腥其爼熟其殽体其犬豕牛羊腥其爼谓豚解而腥之为七体熟其爼谓体解而爓之为二十一体大夫士有体解无豚解以其无朝践献腥之礼故也
　　陈祥道不解殽脀以豚解为全脀可疑　士防礼豚四解士防礼未五奠　小敛之奠陈一鼎大敛陈三鼎豚合升　月朔奠如大敛禘郊虽先有全脀后有豚解体解陈祥道所以可疑郑康成亦不解殽脀　礼防亦不解殽脀
　　仪礼士防礼第十二陈一鼎于寝门外其实特豚四鬄去蹄两胉脊肺设扃鼏西郑康成注四解之殊肩髀而已防事畧又下文奉尸侇于堂入奠载两髀于两端两肩亚两胉亚脊肺在于中皆覆进祗棺入升棺陈三鼎于门外北上豚合升鱼鱄鲋九腊左胖髀不升康成注合升合左右体升于鼎合升四鬄亦相互耳　正义曰此为小敛奠陈之鼏四解之殊肩髀而已防事畧者凡牲体之法有二一者四解而已此经直云四鬄即云去蹄明知殊肩髀为四段案士冠礼若杀则特豚载合升注云合左右胖此下文大敛亦云豚合升则吉凶之礼皆合升而郑云防事畧者但防中之奠虽用成牲亦四解故既夕奠云其实羊左胖豕亦如之是以郑总释防中四解之事故云防事畧若禘郊大祭虽居防亦先有豚解后为体解是以礼运云腥其爼谓豚解而腥之熟其殽谓体解而爓之国语亦云禘郊之事则有全脀王公立饫则有房脀【一作爼】亲戚燕饮则有殽脀者若然禘郊虽先有全脀后有体解豚解礼运所云者是也此经云四鬄并两胉胁与脊总为七体若豚解皆然也紫阳方氏曰仪礼疏解国语全脀云禘郊虽先有全脀后有脀解体解如此则陈祥道以豚解七体为全脀可疑也士防礼有袭奠脯醢醴酒小敛一鼎豚大敛三鼎豚鱼腊朔月奠三鼎如大敛士月半不殷奠有荐新如朔奠谓荐五谷若时果物新出若士防礼未有五奠既夕礼则防礼下有礼也殽脀二字郑康成贾公彦陈祥道并不解
　　特牲馈食骨体之数尸爼九体有并骨二为十一鱼十有五之説祝爼三体加可并者二　阼
　　爼主人爼五体并二　主妇爼觳折余如主人佐食爼三体賔骼不可晓　长兄弟及宗人
　　折中賔有公有司私臣皆觳脀
　　特牲馈食礼第十五注祭祀自熟始曰馈食馈食者食道也　宗人视牲告充雍正作豕　夙兴视侧杀【视牲之明日】牲鼎鱼鼎腊鼎　肵谓心舌之爼　肵敬也所以敬尸挼祭尸取菹防于醢　尸祭黍稷肺【肺以祭】　啐酒告
　　防　尸祭铏告防【铏肉味之有菜和者】　尸振祭举肺哜之　乃食食举【食谓食肺举谓骨体】　主人羞肵爼　尸三饭者三　按特牲记云尸爼右肩臂臑肫胳正二骨横长胁二骨短胁注尸爼神爼也士之正祭礼九体贬于大大有并骨二亦得十一之名合少牢之体数竒肤三离肺一刌肺三注离肺犹防也小而长午割之亦不提心谓之举肺刌肺三为尸主人主妇祭鱼十有五注鱼水物以头枚数隂中之物取数于月十有五日而盈腊如牲骨祝爼脾脡脊二骨胁二骨注凡接于神及尸者爼不过牲三体以特牲约加其可并者二亦得竒名少牢馈食礼羊豕各三体肤一离肺一　阼爼【主人爼】臂正脊二骨横脊长胁二骨短胁肤一离肺一注主人尊欲其体得祝之加数五体又于其可并者二亦得竒名臂左体臂主妇爼觳折其余如阼爼注觳后足折分后右足以
　　为佐食爼不分左臑折辟大夫妻　佐食爼觳折脊胁肤一离肺一注三体卑者从正　賔骼注左骼也賔爼全体尊賔不用尊体为其已甚卑而全之其宜可也　长兄弟及宗人折其余如佐食爼注长兄弟及宗人折不言所分畧之　众賔及众兄弟内賔宗妇若有公有司私臣皆殽脀肤一离肺一注又畧此所折骨直破折余体可肴者升之爼一而已不备三者贱公有司亦士之属命于君者私臣自己所辟除者　贾公彦正义曰长兄弟及宗人折注长兄弟及宗人折不言所分畧之众賔及兄弟内賔宗妇若有公有司私臣皆殽脀注又畧又畧者上文长兄弟及宗人直言折不言所折骨体已是畧此又不言折而言殽脀言此所折骨值有余体即破之可也　紫阳方氏曰牛羊豕皆有二十一体尚有两髀与膉不在数据所云长兄弟及宗人折康成不明言所折之骨体为何物乃二十四体之余乎其于殽脀则云此所折骨直破折余体可殽者升之爼一而已不备三者如此则与前之名折者皆解体二十四好物之外零残骨肉一人得带肉一骨以食也使殽脀果如此则士防所问之殽脀乃周定王以飨之者果如此薄乎陈祥道谓肩臂臑膊胳之骨不可以折所折者脊胁也少牢脊则先正脊胁则先短胁以屈而纡之故也囘谓如此则脊骨三胁骨三皆可折而屈之一骨折为二骨而不殊故尸爼有并骨二祝阼主妇爼皆有并骨二其实皆一骨折二故尸爼以九体得十一之名祝爼以三体得五之名阼主妇爼以五体得七之名然则一豕之微有二十四体有心有舌以为肵爼有离肺以为举肺有肺以为祭肺又有祭之之脊不在正脊脡脊横脊之数牛羊剥皮无肤而祭与膳用其肠胃豕不剥皮豢腴君子不食故去其肠胃而以其皮为肤以尸体九祝三主人主妇五为十佐食三賔一纽算其数合用二十八块段如物升爼并髀膉计二十四物自少四物不可以充爼食也所谓折所谓殽脀破折余体又宁有防多骨体也耶
　　主妇爼觳折康成注觳后足折分后右足以为佐食爼不分左臑辟大夫妻公彦释曰案既夕礼记云明衣裳长及觳郑注云觳足跗也是后足也分后右足以为佐食爼者少牢主妇用左臑此士妻辟之不用左臑用后右足不用后左足太卑鹤山先生曰郑亿度耳　紫阳方氏曰细观之阼爼主人之爼也臂也正脊二骨也横脊也长胁二骨也短脊也此五而七也又肤一也离肺一也忽于主妇爼添二字曰觳折下文曰其余如阼爼谓以此一物曰觳之折者以对主人爼之臂而曰其余如阼爼则正脊以至离肺如主人可读也如郑注则难解下文佐食爼曰觳折脊胁为三体则何必于主妇中賛觳折二字乎賔骼一叚难解不可晓
　　李秀嵓计特牲饮数　【二爵　二觚　四觯一角　一散】
　　李秀嵓三礼辨曰篚在洗西南顺实二爵二觚四觯一角一散以韩诗外传攷之则此十器共受二斗七升也今所设者左壶耳【户东之尊有酒焉】以投壶之量约之则容十斗也而一祭之间尸饮七主人饮十主妇饮八賔与祝皆饮五长兄弟饮八佐食及众賔长皆饮四众兄弟内兄弟举奠众賔宗人公有司私臣皆饮二凡用爵者三十二【众賔众兄弟皆以三人为率公有司私臣以二人为率内兄弟私臣皆以五人为率】用觚者十三用觯者三十一用角者四用散者二不应受酒十一斗七升然则实之皆不及半也主人饮十凡六爵二觚一觯一角共受酒一斗七升即半实之犹为八升有竒而每饮言觯爵则其实亦未必及半不然不容书也紫阳方氏曰韩诗外传説一升曰爵二升曰觚三升
　　曰觯四升曰角五升曰散梓人一爵一升觚二升献以爵而酬以觚觚当作觯古字误献以一升而酬以二升故曰一献三酬酬酒不举者賔之初受酬者也如旅酬则无不饮矣三升之觯虽若多酒然古人升小于今人之升也古礼贵者献以爵贱者献以散尊者举觯卑者举角觯当在二升觚之下四升角之上散五升最酒多而卑贱者饮之此李秀嵓计算饮数如此然和注侑食洗散献于尸之前有六爵皆无算凡六爵无算者不可数计也散惟用之一次尸将谡而献之秀嵓所算饮数其果然欤
　　李秀嵓算牲体之数　【一牲三十二物】
　　三礼辨曰尸爼右肩以下自今约之葢一牲而折之为体者三十有二为殽脀者十有八而又有为羞为燔者肝既以为炙矣一肺而离之之为二十有九葢古者人简俭不以侈为礼耳　紫阳方氏曰王有上中下士上士三命中士二命下士一命士则有寝有庙祭止于用一豕下士乎中士乎上士乎不知诸侯不命之士又何如乎以囘计此一豕之体曰解体二十一之外有曰二髀主人献尸賔长以肝从曰炙主妇献尸賔长以燔从曰肉今烧肉也并肺之举离刌切则三十二也殽脀十有八容别细攷髀步礼反
　　偶计王膳用六牲之数
　　紫阳方氏曰王膳六牲马牛羊豕犬鸡为六鼎鱼入庶羞不入鼎牛羊肠胃豕肤腊为三鼎而九鼎九爼陪鼎臑膷膮不与日一举朔日二举斋日三举斋则三太牢也言太牢则少牢在其中矣一年三百六十日致斋三举约一百日当享三百太牢除三百外有二百六十日为二百六十牢加十二朔又十二牢共计五百七十二牢祭祀賔客在外且曰千牢十年飨万马万牢万羊万豕万犬尧在位百年穆王飨国百年则飨马牛羊豕犬各十万牢乎诸礼经并不言马如何食亦当有三十二体而无马炙马胾马修脯马肠胃之説其具于礼而实不宰乎韩魏公之课万羊未足多也今日有大会动飨五百千者间用马牛亦盛矣古人豢犬今人无之所以祭祀賔客不用犬
　　春秋左传士防殽脀杜预注体荐半解其体　折爼体解节折防宴食殽脀无文　士特牲九体大夫少牢十一体　诸侯天子爼体无文　体解节折升爼有殽烝
　　春秋宣公十六年冬晋侯使士会平王室定王飨之原襄公相礼殽脀杜预注烝升也升殽于爼武子私问其故注飨当体荐而殽烝故怪问之武子士会士季其字王闻之召武子曰季氏而弗闻乎王飨有体荐注飨则半解其体而荐之所以示恭俭宴有折爼注体解节折升之于爼物皆可食所以示慈惠公当飨卿当燕王室之礼也武子归而讲求典礼以修晋国之法　正义曰礼升殽于爼皆谓之烝郑诗笺凡非谷而食之曰殽切肉为殽乃升于爼故谓之殽烝若公侯来朝王为设飨则当有体荐荐其半体亦谓之房烝武子谓已被王飨亦当有房烝今乃殽烝故怪而问之王为公侯设燕礼体解节折升之于爼即殽烝是也其物解折使皆可食共食啖之所以示慈恵也其宴饮殽烝其数无文若祭祀体解案特牲馈食礼有九体则肩一臂二臑三肫四胳五正脊六横脊七长胁八短胁九此谓士礼也若大夫礼则十二加脡脊代胁其诸侯天子无文或同十一五等诸侯总名为公故云公谓诸侯亲来则为之设飨又设燕也飨用体荐宴用折爼若使卿来虽为设飨仍用公之燕礼亦同折爼是王室特賔之礼也　紫阳方氏曰此疏以半体为飨礼之体荐为房烝则陈祥道以体解二十一节为房脀非也此疏以体解折节为燕礼之折爼为殽烝则陈祥道不解殽烝其故何也祥道舍士会问殽烝不言指豚解体解为全脀决然不可也既曰全脀焉用解郊祭天禘祫祖宗用全体亦有豚解体解郑所谓四鬄七体乃士防礼之豚解囘谓祭祀之全脀全体也飨礼之房脀体荐半体也殽烝之体解节折乃殽烝也故曰宴有折爼也郑云四鬄七体正是防祭用之引礼运以证曰腥其爼为豚解乃防祭之豚解必非全脀别是一件礼物飨礼之所谓房脀所谓体荐乃半体之荐不可以体解二十一物为説其体解二十一物乃折爼也乃殽脀也如此而后説可通康成解特牲折字为殽脀皆非不可据而陈祥道误以豚解为全脀于礼传并无所据
　　陈祥道全脀自为二説
　　紫阳方氏曰祥道以豚解七体为全脀王郊祭天禘祫宗庙用豚解七体而已乎有牛有羊有豕而郊坛有全脀之犊祥道体书第八十八卷论圜丘之祭先王燔瘗于郊丘其牲角茧栗其牲体全脀注国语曰郊禘之事有全脀如此则角茧之犊全乎解乎全脀非豚解明矣国语説全脀房脀殽脀　全其牲体而升于爼半解牲体而升于爼　体解节折而升于爼
　　孔頴逹正义论全脀房脀殽脀谓国语説此尤详引其文附此王召士季曰子弗闻乎禘郊之享则有全脀王公立饫则有房脀亲戚宴飨则有殽脀皆作烝今叔父使士季实来唯是先王之燕礼以示容合好将安用全脀注国语者皆云禘祭宗庙郊祭天地则有全其牲体而升于爼谓之全脀王公立饫犹飨礼也礼之立成者名为饫半解其体而升于爼谓之房脀传言体荐则房烝也亲戚宴飨则宴飨礼同皆体解节折乃升于爼谓之殽脀此传畧而文犹是殽意故注皆取彼解之　紫阳方氏曰頴逹此防全其牲体而升于爼谓之房脀岂祥道豚解七体乎半解牲体而升于爼祥道谓体解二十一体可乎体解节折而升于爼为折爼为殽烝祥道何故以折爼解房烝而不解殽烝乎其误也根于康成
　　鲁颂笾豆大房证全脀
　　紫阳方氏曰偶忆鲁颂閟宫有曰白牡骍刚牺尊将将毛炰胾羮笾豆大房按吕东莱读诗记见所记以大房为全脀谨书诸此　吕东莱记毛曰毛炰豚也大房半体之爼也孔氏曰大房明堂位曰周以房爼房谓足下跗也上下两间有似于堂房然知是半体者国语云郊禘之享则有全脀王公立饫则有房脀亲戚燕飨则有殽脀如疏文次全脀谓全胾牲体殽脀谓体解节折则房脀是半体可知















　　古今攷卷三十五
<子部,杂家类,杂考之属,续古今攷>
　　钦定四库全书
　　古今攷卷三十六
　　元　方囘　续
　　特牲士礼主人爼曰胙爼　有司彻大夫礼有胙爼
　　膳夫凡王祭祀賔客食则彻王之胙爼　紫阳方氏曰胙爼谓祭祀賔客天子之爼也今融会注防简其辞祭宗庙有胙爼谓若特牲少牢主人受尸胙尸东西面设主人爼于席前王受尸酢礼亦当然所以郑注膳夫亲彻胙爼胙爼最尊也其余则其属彻之此祭祀之胙爼也賔客食谓王与賔客礼食于庙賔在户牖之间王在阼阶上各有馔皆设爼故亦有胙爼亦膳夫亲彻此賔客之胙爼也　特牲馈食士礼少牢馈食大夫礼有司彻有胙爼主人之爼也别见骨体数内
　　天子賔客礼食与公食大夫不同公食大夫君前无食
　　公食大夫主君与聘大夫礼食賔前有食君前无食退俟于厢此天子诸侯礼食王前有食爼者天子于诸侯其礼异于诸侯与聘大夫故王前有爼云　紫阳方氏曰公食大夫礼食他国来聘之大夫也七鼎七爼无尊设饮酒浆饮俟于东房六豆黍稷六簋牛豕羊鱼腊肠胃肤醢酱菹醢大羮湆賛者告具賔升祭告备賔又祭公揖退于厢賔三饭三饮賔出则三牲六爼归于賔馆此所谓公食大夫君前无食也主食不主饮所以不设主人无酬酢之礼不用乐
　　凡祭祀致福受而膳之
　　凡祭祀之致福者受而膳之注致福谓诸臣祭祀进其余肉归胙于王郑司农云膳夫受之以给王膳正义应云致膳而云致福者凡祭祀主人受福若与王受福然故云致福知诸臣有致胙法者按春秋左氏昭十六年子产云祭有受脤归脤注受脤谓君祭以肉赐大夫归脤谓大夫祭归肉于公也今彼虽据诸侯礼王之臣致胙亦然　紫阳方氏曰古人重祭之胙肉春秋僖九年王赐齐桓公胙孔子燔肉不至行其重如此今之学者于释奠礼毕观初献官饮福受胙惟此礼近古明日诸生分胙肉各得一脔又乡里祭社各分肉以归亦古胙肉也古天子之臣祭于宗庙而归胙于君六牲之一毛也宰夫受之以膳王古人质朴或然也后世天子郊庙不讲此礼第费赏赐金帛以万亿计则太过虽大臣祭其先仅从俗礼家人之馔无杀牲之献则未尝有以肉进君之事也
　　新为臣之挚受以给王膳
　　以挚见者亦如之疏谓卿大夫以下新任为臣者卿执羔大夫执鴈士执雉来见王亦如之者先郑云亦受以给王膳也　紫阳方氏曰如此则王之所受羔鴈雉不亦伙乎天子一日之膳所杀众矣六牲中不云羔鴈雉有犬鸡羔小羊也以给王膳天子有九官三夫人九嫔凡牲举其大不言其细所用之处亦不胜其多后世废此礼久矣
　　耆老孤子士庶子之飨　汉飨卫士
　　外饔飨耆老孤子则掌其割烹之事飨士庶子亦如之注孤子者死王事者之子也士庶子卫王宫者若今时之飨卫士矣王制曰周人飬国老于东胶飬庶老于虞庠正义曰死事者之子谓若左氏哀公二十三年晋知伯亲禽顔庚至二十七年齐师将兴陈成子属孤子三日朝设乗车两马系五色焉召顔庚之子而赐之是其礼孤子之法云耆老谓死事者之父祖兼有国老庶老紫阳方氏曰孤子易晓也寻常读耆老二字谓老者
　　而已今正义谓为死事者之父祖乃知囘读书不审细者多矣汉功臣表襄平侯纪通以父成死事侯即顔庚子之邑也汉武帝有羽林孤儿死事者之父祖飬于有司而与飨礼用之后汉唐未有攷也武王伐纣岂无死事之兵卒成王伐淮夷亦恐有死事者后来兵寝刑措四十余年渐无之矣
　　飨士庶子飨耆老孤子无酌数
　　酒正凡飨士庶子飨耆老孤子皆共其酒无酌数注云要以醉为度　紫阳方氏曰此文两下飨字殆飨之时不同乎以醉为度无酌数王亲飨之必亦以膳夫为主人必不如王昭防之説飨礼之礼酒盈而不敢饮也试尝歌文王鹿鸣伐木之诗恐是时未有飨燕之分上恩逮下下情通上畧君臣之势而厚主賔之欢待孤子耆老与士庶子亦犹是耳与宗庙大飨又不同而周天子飨礼俱亡故学者多一偏之论
　　王膳饮凡二十四官
　　紫阳方氏曰王日一举朔日二举斋日三举膳也飨燕小事饮酒浆也凡二十四官具于后
　　膳夫所掌前已备书　庖人掌共畜兽禽辨其名物膳羞好羞　内饔掌内之膳羞割烹煎和　外饔掌外祭祀割烹脯脩刑膴　烹人掌共鼎镬防烹煮　甸师掌耕耨入齍共萧茅野果蓏　兽人掌罟田兽入腊人筋角毛皮　人掌梁辨鱻薧　鼈人掌取互物簎鱼鼈龟蜃　腊人掌干肉脯腊膴胖　医师掌聚毒药共医事　食医掌和食饮膳羞醤珍齐和　疾医掌万民病有五药等飬病　医掌肿溃金折四　兽医掌疗兽病　酒正掌辨五齐三酒四饮　酒人掌为酒役世妇不可晓　浆人掌共六饮　凌人掌氷膳食不可无氷　笾人掌四笾之实　醢人掌四豆之实　醯人掌凡醯物　盐人掌苦盐散盐形盐　幂人掌共巾幂八尊六彛
　　紫阳方氏曰自膳夫至幂人二十四官皆王后世子膳饮之事而医师食医疾医疡医兽医五官与其间何也食医掌和王之六食六饮六膳百羞百酱八珍之齐凡食齐眡春时饭宜温羮齐眡夏时羮宜热酱齐眡秋时酱宜凉饮齐眡冬时饮宜寒凡和春多酸夏多苦秋多辛冬多醎调以滑甘【注各尚其时味而甘以成之犹水火金木之载于土内则枣栗饴蜜以甘之堇荁枌榆免薧滫髓以滑之】凡会膳食之宜牛宜稌羊宜黍豕宜稷犬宜粱鴈宜麦鱼宜苽【防成也稌稉也尔雅曰稌稻也苽雕胡也】凡君子之食尝放焉囘谓此医似非察脉视病用药之医医师为五医之长而食医属焉其和齐必古法有所传疾医医亦王左右之所不可少兽医则相视王庖所烹宰之禽兽其有病者去之如今死马食者必病也贵人之家早起日以医视脉则王之起居不可一息无医望色聴声知其病之所在起居饮食相为用此五医所以在膳夫庖人酒人浆人之侪也膳夫为食官之长上士二人中士二人下士八人府二人史四人胥十有二人徒百有二十人其任可谓重矣庖人有贾八人主市买知物价者实不掌庖厨之事掌烹者自有烹人内饔外饔烹人分任镬鼎之事甸师掌耕种借田収粢盛萧茅果蓏防事代王受灾若黍稷不馨使鬼神不逞于王既殡太祝作祷辞授甸人使以祷借田之神受灾免后殃古何为有此制国家何用此事也同姓有罪则死刑説者谓有议亲之典必同姓絶服而犯死罪不隠于市付甸师杀之文王世子曰公族有死罪磬于甸人磬字竒又兼共薪蒸其权重故胥三十人徒三百人兽人掌甸猎腊人掌干肉腊膴胖四其名人掌鱼梁为笱而不言网罟荆湖多鱼囘从今吕公左丞向来经过复州界鱼湖户小船迎迓一鸣榔撒网鱼满网矣数网满船畧取之纵其去数千鱼户利入于州司甚博两次失江险北兵渡皆鱼户头目困于尅剥徃为乡导也束吉元守复州州治前河道太守之鱼也十二月网之一日水落六尺之鱼多出于水在河则鳞物厚六尺也多乎哉鼈人又为一官籍互物有介甲者龟鼈鱴刀【鱴莫结反海鱼似鲍】含浆乃蚌蛤之类貍物若鳅鳝之类凌人则膳饮所需不可无氷鉴【音滥】曰甀也【音缒】贾疏谓今之瓮大防共夷槃氷夷之言尸也实氷于夷槃中置之尸牀之下所以寒尸也槃曰夷槃牀曰夷牀衾曰夷衾移尸曰夷于堂汉礼器制度大槃广八尺长丈二尺深三尺漆赤中凡髙广长深之字皆去声俗多作平声贾疏谓叔孙通所作下文笾以竹为之形如豆容四升面径尺柄尺亦云叔孙通所作周之笾豆不可得知叔孙通以意为之故又曰叔孙通制礼噐汉书所无也李心传曰曾子曰笾豆之事则有司存后世礼文放逸官失其方为君子者则亦当讲求古制脩其礼物以授有司葢不容畧也然则此正士之所留意也豆笾囘谓天子三十有二秀嵓谓三十六恐不然醯醢菹韲臡总名谓之醤不止今之日晒之醤豆醤麦醤如鲎醤【鲎胡遘切长五六尺似蟹可以为醤】蛤蜊醤鱼酢醤皆是苦盐李心传谓之颗盐西北有之囘至草地达人见恵曾食而今教化平章徃为奉御过囘家见此物嗔不合擅藏御膳散盐今淮浙闽广盐形盐人为饴盐谓恬盐戎盐也秀嵓谓蜀水诸郡广安大宁井盐咸而恬解池盐囘未识草地盐出草碛中西域盐生竹木间未识幂尊疏布画布王巾以黼陈祥道画为圗此二十四官大畧也
　　膳夫为食官之长医师为五医之长　庖人有贾八人甸师之徒三百人　防事代王受灾同姓有罪则死刑　甸师共薪蒸人梁笱不言网　两失江险皆鱼户复州多鱼　氷鉴音滥甀音缒汉大防夷槃制度　叔孙通制礼器汉笾尺寸　髙广长深皆去声草地盐
　　右十六事并见前段议论中此题目也他仿此酒浆笾醢醯盐幂奄女奚
　　酒人奄十人女酒三十人奚三百人浆人奄五人女浆十有五人奚百有五十人笾人奄一人女笾十人奚二十人醢人奄一人女醢二十人奚四十人醯人奄二人女醯二十人奚四十人盐人奄二人女盐二十人奚四十人幂人奄一人女幂十人奚二十人注奄精气闭藏者今谓之宦人月令仲冬其器闳以奄于捡反女酒女奴晓酒者也女浆以下仿此古者从坐男女没入县官为奴其少才智以为奚今之侍史官婢或曰奚宦女紫阳方氏曰近代无从坐没入官为奴婢之法北方以兵掳则有之近代法之不善者宦官进子宫无罪之人良人女犯奸三人以上理为杂户断脊杖送妓乐司収管是以州郡无行之弟子世世飬女为侍官司筵席祗应穿髻红大衣服冠佩送迎朔望随众唱喏如男子今日遂无之
　　共祭祀之好羞防鱼蟹胥【防侧雅切】
　　庖人共祭祀之好羞注谓四时所为膳食若荆州之防鱼青州之蠏胥虽非常物进之孝也正义曰寻常所供并在内外饔今言好羞是非常之物谓美鱼之属【好呼报反】鹤山先生曰未必然
　　共防纪之庶羞
　　庖人共防纪之庶羞注防事之祭谓虞祔也正义曰凡防未已前无问朝夕奠及大奠皆无荐羞之法今言其防纪庶羞者虞祔之祭乃有之
　　共賔客之禽献禽兽对文散文　雌雄牝牡对文散文四足而毛未孕曰禽
　　庖人共賔客之禽献注禽献献禽于賔客献古文为兽杜子春云当为献正义曰凡鸟兽未孕曰禽尔雅四足而毛曰兽两足而羽曰禽是对文例若散文则通兽未孕时虽四足而曰禽是以名为禽兽其中亦有羔豚犊麝又云以禽作六挚禽中亦有羔谓若尔雅飞曰雌雄走曰牝牡亦是对文案诗云雄狐绥绥走亦曰雄尚书曰牝鸡无晨飞亦曰牝并是散文通义司马职曰大兽公之小禽私之　紫阳方氏曰禽兽皆可称曰禽司马职大兽公之小禽私之谓禽兽之小者曰小禽也通称也不但四足未孕曰禽也所以凡献禽兽于賔客总曰禽献
　　备品物为荐致滋味为羞　生肉为鲜干肉为薧
　　庖人死生鲜薧之物荐羞之物注荐亦进也备品物曰荐致滋味为羞王言荐者味以不防为尊鲜谓生肉薧谓干肉　紫阳方氏曰后世子言膳羞故注特别言王之荐羞以所进不同
</div>
    <div class="pagination">
<a href="续古今攷_page18.html">上一页</a><span>...</span><a href="续古今攷_page14.html">14</a><a href="续古今攷_page15.html">15</a><a href="续古今攷_page16.html">16</a><a href="续古今攷_page17.html">17</a><a href="续古今攷_page18.html">18</a><span class="current-page">19</span><a href="续古今攷_page20.html">20</a><a href="续古今攷_page21.html">21</a><a href="续古今攷_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
