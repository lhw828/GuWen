<!DOCTYPE html>
<html>
 <head>
  <meta charset="utf-8"/>
  <title>
   七修类稿 - 第 15 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   七修类稿 - 第 15 页/共 28 页
  </h1>
  <div class="content">
   七修类稿原序

　　夫经载道。史载事。所以阐泄人文。宣昭训典。斯明圣之述作。标准百世者也。然其旨极于宏纲要领。而纤微肤末未悉焉。故执翰操觚之士。或摭所见闻。摅其衷臆。自托于稗官野史以见志。要于君子之多识。庸有助焉。亦畜德者所不废也。杭庠士郎生瑛。积学待问而不遇。着七修类稿若干卷。寓闽诸缙绅为梓其传。予取而览焉。其言测天地之高深。明国家之典故。研穷义理。辩证古今。掇诗文而拾其遗。捃事物而章其赜。以至奇怪诙谑之事。无不采录。虽雅俗并陈。巨细毕举。然类聚条分。杂而不越。于稽其意。无非扩问学。释疑惑。维世教。以昭劝戒。有风人之义焉。且考据详明。蕴蓄该博。议论之亹亹有度。其究心良亦勤矣。讵不足以辅翼经史。订证事理耶。吾闻生笃志好古。遇奇书异帙。辄购求之。至倾赀罔恡。故学富而家日贫。幽忧抑郁。惟典籍是适。虽至屡空。而搜诵不辍。其种绩之富有自哉。太史公论虞卿非穷愁亦不能著书。殆生之谓矣。使生遭际亨嘉。脱颖入彀。以自表见。则役役世途。惘焉白首矣。奚能周旋简策。立言肆论。与俱着于无穷哉。若其所诎。乃其所信欤。嘉赏之余。因其请而序之。
　　　　　　赐进士出身通奉大夫浙江等处承宣布政司左布政使福清希斋陈仕贤撰。


七修类稿序 【 此序乾隆本无。明本原书亦属抄补。恐所抄有误。】 

　　郎先生名瑛字仁宝。古杭仁和人也。先生覃思大道。有所独契。而博学多通。旁及时事。仲舒知古。崔琳知今。殆欲兼之。仁宝久从之游。 【 原文如此。疑上有脱文。】 其大者既别为纪载。乃错综余绪。以为是书。上关典常。微及俶诡。包前修之往行。具名流之嘉话。下而街谈巷议与座人所不语者。往往在焉。读之可以辨风俗。征善败。国史郡乘。或裨其阙。非徒小说之靡而已。朋辈谓此书当相辅而行。乃醵钱梓之。而余为之引云。
　　　　　　闽中幻老人书


重刊七修类稿序

　　易曰。仰以观于天文。俯以察于地理。是故通幽明之理。而尽万物之娈。不极乎天地之广大。则耳目隘而聪明锢矣。春秋记二百四十二年之事。圣人生乎当代而据事直书。此后世纪国事者之所昉也。明乎两大之奇变。熟乎朝廷之典故。而古今一事一物。又有义理寓乎其中。此致知所以基于格物也。三代以降。历世久远。记载愈繁。而承讹袭谬之弊。学者羞称。则辨证之埤益非浅尠矣。陶写性情。胪陈篇翰。纪时述事。厥有诗文。韵语雅词。传为佳话。未始非考镜之一助也。词藻故实。皆供临文之驱使。而事物不探其赜。则俭陋贻讥。非所以征雅赡矣。诡怪之谈。儒者不道。然理之所必无。安知非事之所或有。因奇成谑。挥麈者或借为谈资焉。夷考历代史书。天文、地理。各有专志。时政记注。职在史官。类事之家。事物必原其始。穷理之学。经史必刊其误。至于文史、诗话。播诸风骚。宣室、暌车。新人闻见。而代有作者。各称专家。裒为一编。端赖巨手。明仁和郎氏仁宝。赋性淡于进取。藏书富于杂家。揽要咀华。刺瑕指颣。辨论同异。述作等身。所著萃忠录及青史衮钺二书。今已阙焉不彰。惟七修类稿尚有传世。其书分七类。曰天地。曰国事。曰义理。曰辨证。曰诗文。曰事物。曰奇谑。综诸家之所长。竭终身之得力。贯穿百氏。津逮来学。七修之义。旧序不详。大都因类立义。刊修经时也。缅维余韵。已阅二百余年。问其后人。尚承世德。
　　盖诗书之流泽长矣。惜其书镂版散佚。藏弆家购觅旧本。珍如拱璧。余家敝箧。悉先大父殿撰留贻。插架无多。皆沾祖泽。自分才薄。不足以应当世之务。闭门危坐。玩索是书。亥豕之讹。重加校勘。授之梓人。以公世好。方今朝廷搜罗羣籍。纂辑四库全书。名山之藏。悉登天府。古今著作之富。什伯于是编者。不可枚举。而固陋之见。犹拳拳奉此陈编。不敢自秘。亦以卷帙简约。征引浩博。留意学问者。亮所深取也。卷中间有记忆之讹。字句之累。悉仍其旧。不复驳正。大醇小疵。今昔同患。博识者无苛论也。凡正稿五十一卷。续稿本不分卷。今厘为七。据浙江通志称。其正稿为五十三卷。续稿二卷。与今书不符。兹惟从原目。不致疑辨。刻既成。因妄为论次。以弁厥首。
　　　　　　乾隆四十年岁次乙未仲冬三日钱塘后学周棨谨识。



　　七修类稿    明 郎瑛



　　●卷一 天地类○经星牛女《容斋随笔 辩鬼宿度河篇》曰：经星终古不动。殊不思天是动物，经星即其体也。蔡传曰：绕地左旋，一日一周而过一度，夜视可知矣。但不似纬星周天，各有年数。牵牛织女七夕渡河之说，始于《淮南子》乌鹊填河而渡织女。《续齐谐志》云：七月牵牛嫁织女。诗人后遂累累致词，殊不知《淮南》好奇，《齐谐》志怪，皆不足信。故杜老有诗云：“牵牛出河西，织女处其东；万古永相望，七夕谁见同？”可谓继案矣。又《尔雅》并《荆楚记》俱以河鼓为牵牛，不知何据？《月令》明曰：“季春旦，牵牛中；仲秋昏，牵牛中。”正指牛宿言也。○星验尝观《震泽长语》云：“国朝中台星常坼，或以上下不交，或以本朝不立宰相之故。又曰：北斗七星，第四星常不明，不知何也？予固不知天文，常见其商巫咸谓：第四星名天权，主时令也。汉张衡又谓：不明或变，朝廷废正乐。今桃李冬华，雨不时，岁岁有之，却又今之乐，果古之元声乎？太常典乐之官，不过修迹而已，果如阮咸信都芳者乎？是可知矣。张衡又论中台主宗室。今据正德以后，安化、宁王二藩叛逆，楚世子枭首，又不应乎？予闻正德初年，彗星扫文昌。其后刘瑾一出，首逐内阁，自后台谏九卿，无不被祸，岂非文之厄也乎？○生平奇见姚江杨安世抚，提学宪副也。予尝与论山川之奇，语予曰：吾平生奇见，无出于四川雅州。去州数十里，石壁一带，上有笔峰，长短数千，下有深岩，悬石数百，皆五彩锦川文石，青白红紫，灿烂夺目，至此而精神为之恍惚也。又云：南临安府，去城数十里，有洞曰颜洞，嘉靖中，蒙自县丞颜宏所开也。其地两山夹峙，水从洞入，洞口白石一柱，如玉垂水中，暗然莫测，人莫敢进。颜放舟然火而入，穷其至极，然后知洞有三层。迤逦盘旋而上，入深四十余里，广处可坐千人，高不知其几何，洞水出阿弥州。下洞一龙，仰附于洞前，二足捧头而下，鳞角眼爪，纤悉具备。中洞狮象相峙于口，内则飞走之禽，器具之物，不可枚数，若白鹭、青鱼、黄罗伞、红桌围种种，色相宛然，而钟鼓二石，叩之声切肖也；入深，观音半身，面如傅粉，唇若点朱，头总一髻，左有青石净瓶，右有白石鹦鹉；尽，则石床一张，上下四柱，菱花片壁，即人间之拔步耳。上洞一僧一道，蹲踞相视，若渔樵问答之状；极后，洞门坐一老翁，戴东坡巾，但少生气耳。又普安进山四十里，有玲珑石树二株，一则绿干红花之桃，一则青干白花之李，非若绘画于壁者也。
　　予因疑洞中肖形之物多，乃前代好事者为之。杨曰：若假斧凿，虽去数百年，自然与天生不同，而观音一面，果当时颜色妆成，薰蒸于洞，则本朝二百年矣，近日方开，岂能尚如初妆之色，二树之妙，又果人为之耶？因相语曰：天地精华之气，中国萃人而边夷发于山川也。
　　○五星聚周将代殷，五星聚房。齐桓将霸，五星聚箕。高帝元年，五星聚于东井，客张耳曰：“东井秦地，汉王当入秦以取天下矣。”已而果然。唐玄宗开元三年八月，五星聚箕尾，占曰：“有德则庆，无德则殃。”果开元治而天宝乱也。宋太祖建隆三年十一月，五星聚于奎，占者曰：“有德受命，奄有四方，子孙蕃昌。”后历年果多。予意开濂洛关闽之学，亦本于是。洪武间，五星亦聚奎。谅占必如宋验也。嘉靖二年，五星聚于室，当时予谓人曰：“室，营室也。”甘德、石申皆指室为太庙，吾知国家其必有事于清庙而光大其国乎。至十五年，大兴土木，九庙更新，天下文明，天道昭昭矣。呜呼！自周至今，二千八百余年，而五星会聚如此，而一星独犯一宿则多矣。噫，此治日常少，而乱日常多。
　　○紫微垣紫乃赤黑相合而成，天垣称紫微者，取二色水火相交之象。水火相交，万物以之为生；万物以之为生，是为万物之主宰。故垣具天枢星天皇帝星，所以天子之居，亦谓之紫宸。微者，取至精之义耳。
　　○阳奇阴耦阳为奇，阴为耦；昼属阳，夜属阴；昼得奇，夜得耦。奇单，故日得一；耦拆，故夜得二。是以上半夜为今日，下半夜为明日，是夜得二也。
　　○六十甲子六十甲子之纳音，各书所论不同：有止以生克而言，有兼律吕而言，然皆有理。有求意深远，不若《辍耕录》所载瑞桂堂之说，深为痛快。盖以金木水火土之音而明之也，但辞欠明白。今增解其义，以志于左：夫一六为水，二七为火，三八为木，四九为金，五十为土。然五行之中，惟金木有自然之音，而水火土必相假而成音：水遇土激则有音，故五与十，土之数也，乃为水音；火入水沃沸而有音，故一六，水之数也，乃为火音；土经火锻而有音，故二七，火之数也，乃为土音。所以金音四九，木音三八，土音五十，水音一六，火音二七，此不易不论。又支干之数，甲己子午九，乙庚丑未八，丙辛寅申七，丁壬卯酉六，戊癸辰戌五，巳亥则四也。是以甲子、乙丑，甲与子皆九数，乙与丑皆八数，总计四字，通得三十有四，除却三十成数，其四乃金也，故甲子、乙丑纳音为金。丙寅、丁卯，丙寅皆七数，丁卯皆六数，总计四字，通得二十有六，除却二十成数，六乃水数也，火以水为音，故丙寅、丁卯，纳音为火。戊辰、己巳，其数二十有三，三乃木数也，故纳音为木。庚午、辛未，其数三十有二，二乃火数也，土以火为音，故庚午、辛未，纳音为土。甲申、乙酉，其数三十，十乃土数也，水以土为音，故甲申、乙酉，纳音为水。五行各举一条，余皆以此例，起皆可合矣。但海中金等语，甚不可晓。据《辍耕》所载，星家之说，既在生属，又指阴阳，牵强难从。先辈王志道以方隅言者，亦有难通之处，差胜于诸家，今亦增损，使就明白，待博洽者更焉。
　　谓天干乃气之运，甲乙为始，丙丁为旺，戊己为化，庚辛乃成，壬癸为终。所谓海中金者，甲乙气之始，金始生而在子丑北方大水之位，故为海中金。炉中火者，丙丁气之旺，又居寅卯长生之地，乃炉中之火存而不息者也。戊己气之化，木化居东南辰巳之方，长养丰茂，其大林之木乎？庚辛气之成，土成在午未南方常行之地，故曰路傍土。壬癸气之终，而为用乃在申酉方肃杀之地，其用则刀剑金也。甲乙火始然，而居戌亥乾天之方，火至高而不为用，此山头火也。丙丁水气方旺，在子丑坎方，其流不息，非涧下之水乎？戊已土化，在寅卯木盛之地，有遮防之义，若藩篱然，乃城头土也。庚辛金气既成，居辰巳之位，与申酉相得，金之正色，如白之金也。壬癸木气之终，木终于午未南方火旺之地，泄气太重，中空无用，杨柳木也。甲乙之水始生于申酉之方，长生之地，源源而来，非井泉水乎？丙丁土旺于戌亥之方，休息之所，不为用也，又居乾位至高，休息而无用，不生物者也，乃屋上土矣。戊己火化，火为至阳，包于子丑坎方至阴之下，阳为阴掩，震击发声，乃霹雳火也。庚辛木成于东方木旺之地，常青不凋，松柏木也。壬癸水终而钟于东南归聚之处，奔赴不息，长流者也。甲乙金始生于午未火乡，火锻之金，乃弱金也，故为砂石金，言细弱也。丙申之火虽旺于申酉之方，与艮宫相对，艮山高峙，此乃山下火也。戊己木化在戌亥休息之地，又得长生，故为平地之木。庚辛戊己成矣，乃在子丑水土和合之中，遂成粘和之土，不能生育，是壁上土也。壬癸金终而为用，乃居寅卯之地，方绝而始生为微薄，乃金箔金也。甲乙火始生，乃灯也，仍在辰巳巽风之方，必须遮覆，故为灯火也。丙丁水旺南方午未之方，天汉所经，莹明可见，天河也。戊己土化而在申酉坤方，土得长生，而坤方平易，坦道也，非大驿道路之士乎？庚戌金已成矣，成则为器，乃居戌亥乾方，乾为首，在上之用，故为首饰，钗钏之金也。壬癸木气既终，采伐为用，居子丑水地，水善利万物者；采伐而利物，莫如桑柘矣。甲乙之水，始出者也，在寅卯之地，艮山之下，非大溪水乎？丙丁之土虽为壮旺，乃在巳火辰土之间，烧炼成砂，为砂中土也。戊己化火，升于午未阳明之处，其光焰赫然，天上之火也。庚辛木气既成，在申酉西方，石榴自西而至者，乃西方木也。木胎于西而生子至多者，榴也。戊辰水之成，到戌亥休息之地，水之窟宅，非大海水乎？王志道，正统间杭人，而纳音海中金等语，决非汉人作，以其有石榴木也。○吴山第一泉杭吴山之麓，有大井，乃吴越王时韶国师所凿也。其水泓深寒洁，异于众泉。淳丁未，大旱，城中诸井皆竭，独藉此水。安抚赵与[B170]奏为祠，覆亭其上，井口甚巨，往往有冤抑者投于中。绍兴中，太尉董德之作大木石板之，面开六眼，时夜闻井中有人叫：“你几个怕坏活人，我几个几时托生！”历元至今，木石俱损，仍多落井者。弘治间，参政周木复之，面界五眼，至今存焉。○水气天地天，气也；地，质也。地之上，阳也，故气焉；地之下，阴也，故水焉。此阳无形而阴有迹也。然气复为水，此阴阳原始反终之义也。何以见之？气自卑而升上，水出于山，气之化也；水自高而趋下，入于大海，水归本也。盖水气一也，气为水之本，水为气之化，气钟而水息矣，水流而气消矣。盈天地间万物，由气以形成，由水以需养，一化一归，一息一消，天地之道耳。
　　○岁月阳名岁阳岁名，考之字义，贴之太岁，不可晓也。故洪景卢以为不可强为之说；郭景纯亦曰未详，谓起于《尔雅》。《尔雅》，周公所著，何陈氏《世编》、司马贞《索隐》，皆收于天皇氏之下。此宋景濂辩《尔雅》非周公之书，明矣。予又以文字起于仓颉，大挠始作甲子，何天皇之时，即有此名，是孰传而孰信耶？先儒以《尔雅》隆于汉时，恐或然也。盖《淮南子 天文训》中，细解其义，惟以月令为主，支干配合而言；又以子配癸，不依次序，不知何也？亦恐未为太岁在某之意。但郭、洪二公以为是耶，则当引以明之；非耶，则当据以辟之。岂当时皆未见之耶？或始于《鸿烈》解亦未可知，所谓《淮南》乱言乖实是也。今据其解，分其支干，增释其义，以俟博学者辩焉。
　　太岁在甲曰阏逢，言万物锋芒欲出，拥遏而未通也。在乙曰旃蒙者，旃，ヵ；蒙，冒也；言万物萌动蒙甲而出也。在丙曰柔兆，柔，软也；兆，龟坼之兆；言万物生枝布叶也。在丁曰强圉，言万物刚胜也。在戊曰著雍，戊在中央，主和养万物也。在己曰屠维，言万物各成其性。屠，别；维，离也。在庚曰上章，章，明也，万物毕生，至秋而章明也。在辛曰重光，重，再也；光，新也；言万物将就成熟而再新也。在壬曰玄默，言岁终包任万物而深藏也。在癸曰昭阳，昭，显也；言阳气始萌，万物将显也。太岁在子曰困敦者，困，混也；郭，沌也；言阳气皆混沌，万物无芽蘖也。在丑曰赤奋若，赤，阳色；奋，起也；若，顺也；言阳奋起而万物无不顺其性也。在寅曰摄提格，格，起也；言万物承阳而起也。在卯曰单阏，单，盛也；阏，止也；言阳气推万物而起阴气自止也。在辰曰执徐，执，蛰也；徐，舒也；言伏蛰之物皆散舒而出也。在巳曰大荒路，荒，大也；方万物炽盛而大出，霍然落落大布散也。在午曰敦，敦，盛也；，壮也；言万物皆盛壮也。在未曰协洽，协，和也；洽，合也；言阴欲化万物而炎气渐和合也。在申曰氵君滩，氵君，大也；滩，修也；言万物皆修长其精气也。在酉曰作噩，作噩，零落也；言万物皆将多落也。在戌曰阉茂，阉，蔽也；茂，冒也；言万物皆蔽冒也。在亥曰大渊献，渊者，藏也；献者，迎也；言万物终于亥，大小深藏窟伏以迎阳也。
　　又有月阳月名：月在甲曰毕，乙曰桔，丙曰修，丁曰圉，戊曰厉，己曰则，庚曰窒，辛曰塞，壬曰终，癸曰报。正月为陬，二月为如，三月为Ｂ１６，四月为余，五月为皋，六月为且，七月为相，八月为壮，九月为玄，十月为阳，十一月为辜，十二月为涂，此《鸿烈》又无所解也。但历书谓太初十月为毕，及《左传》十月为良，《国语》有至玄月之称，疑亦《尔雅》、《汉书》也。若夫以阏逢为焉逢，旃蒙为端蒙，柔兆为游兆，大荒落为芒落，作噩为作鄂，阉茂为掩茂，重光与昭阳互相更易，大渊献与困敦彼此更换，多书于太史公历书，此盖少有义理，岁久传讹，不足辩也。
　　○潮汐海潮之说，有谓天河激涌，地机翕张，曰出海而冲击，山为涌而涛随，是皆穿凿不根，与海鳅出入，神龙变化者等耳。至谓水随月之盈虚，月周天而潮应，元气与地浮沉，水往从月之理，捕风捉影，得此失彼，则又难免管窥外编之辩。独《挥麈录》所载燕肃《海潮论》、《辍耕录》历载宣昭《潮候说》，所见相同，义亦明白。但《潮论》宇多差舛，《潮说》句犯地有浮沉之辩，今并录出，删其繁文，释其字义，注其讹处，使穷理者有可考焉。虽然，计其二文，乃于东南二海，浙江之潮，消长晨夕之故，似可谓得其旨矣。但《岭外录》云：钦廉之潮，日止一潮；琼海之潮，半月东流，半月西流，随其长短之星，不系月之盛衰。《广西志》又载：桂林府圣水岩则子时潮上，午时潮落，三五十年有一大潮。据此，则二说又难通矣。何也？水固有东西南北之分，元气日月，抑岂有二者哉？故深远难明者，不若近易可见。史氏伯一气翕张之论，大为有理，但其曰：“气即水之气”似亦未当。余则随辩于下，其曰大小早晚之未得者，余复推其所以，故今先录燕、宣二论于前，仍列史论并予一得之愚于底，以俟博识。燕肃曰：“大率元气嘘吸，天随气而涨敛，溟渤往来，潮顺天而进退者也。以日者，重阳之母，阴生于阳，故潮附之于日也；月者，太阴之精，水属阴，胡潮依之于月也。是故随日而应月，依阴而附阳，盈于朔望，消于フ魄，虚于两弦，息于肉，故潮有大小焉。今起月朔夜半子时，平于地之子位四刻一十六分半，月离于日在地之辰，次日移三刻七十二分，对月到之位，以日临之，次潮必应之，过月望复东行，潮附日而又西应之，至后朔子时四刻一十六分半，日月潮水亦俱复会于子位。于是知潮当附日而右旋，以月临子午，潮必半矣；月在卯酉，汐必尽矣；或消息又少异，而进退盈虚终不失时，明矣。”又曰：“四海潮皆平渐，惟浙江涛至，则亘如山岳，奋如雷霆，何也？或云夹岸有山，南曰龛北曰赭，二山相对，谓之海门，岸狭势逼，涌而为涛矣。若言岸势逼，则东溟自定海吞余姚、奉化二江，侔之浙江，尤甚狭迫，潮来不闻波涛有声耳。今观浙江之口，起自纂风庭，北望嘉兴大山，水阔二百余里，故海商舶船，怖于上氵单，惟泛余姚小江，易舟而浮运河，达于杭越矣。盖以下有沙氵单南北亘之隔碍，洪波蹙遏，潮势猛怒顿涌，声势激射，故起而为涛耳，非江山浅逼使之然也。”
　　宣昭曰：“圆则之运，大气举之；方仪之静，大水承之。气有升降，地有浮沉，岂地谓哉！而潮汐生焉。月有盈虚，潮有起伏，故盈于朔望，虚于两弦，息于肉，消于フ魄，而大小准焉。月者阴精，水之所生；日为阳宗，水之所从；故昼潮之期，日常加子；夜潮之候，月必在午，而晷刻定焉。卯酉之月，阴阳之交，故潮大于余月。大梁、析木，河汉之津也。朔望之后，天地之变，故潮大于余日。寒暑之大，建丑未也。一晦一明，再潮再汐；一朔一望，再虚再盈；天一地二之道也。月经于上，水纬于下，进退消长，相为生成，历数可推，毫厘不爽，斯天地之至信，幽赞于神明，而古今不易者也。”
　　史伯曰：“窃尝上稽经典，下采舆言，似有以得其仿佛者，而未敢自以为是也。夫余氏候东南二海之潮，平于东者常先，平于南者常后，每于三时为差，不知其所以有先后者。殊不思潮之长落，不过以北水南水候之而已。是故北水南来则为长，南水北来则为落。是则潮之长，必自北而南也，然后知东南二海，潮候有不同者，以此而已。然犹未知潮之长，必自北而南者，又何故也。以愚度之，天以河图示象于圣人，圣人以易象示教于天下，后世不信天与圣人，尚谁信哉？河图以一六水居北，而后天八卦之方位，亦以坎为北方之卦，坎之象非水乎？是则北固水之定位也，潮之自北而南，岂必外此而他求哉！虽然，潮特有形之物，非有气以运之，亦不能以自行也，气即木之气耳，。是故气有翕张，则潮有长落。方其气之始张于地，则水为气所拥而南奔，是为潮长；张之极，则水益南而潮以平；张极而翕，翕则水北还而潮落矣；翕极复张，张极复翕，则潮又长而又落矣。气之张于北也有定所，则潮之长也宜同时矣。是故东以平而南方生，南既平而东已落，东既落而北复生矣。气之一翕一张，如循环然，无停机也；潮之一往一来，应期不爽，此理之常，无足怪者。区区愚见，仅止于此。至于潮有大小早晚之异，则未得其说，不敢以臆决也。无已，则故信与月相应之言可也。惟潮大卯酉之月，则终莫知其故，恐亦不过由于一气之运而已，必深求其如何以质之，则凿矣。”管见曰：人与天地，本同一体，但形势有大小之分耳。即此喻彼，不辨自明，此史氏一气之说，极为有理，但其未就人身思之，故曰大小、早晚、卯酉之月，不得其说。殊不思天地之大，非丝丝缕缕之可符，如水落三时之不同者是耳。且夫天地之有水，犹人之有血也，水由气以往来于地，犹血之以气往来于脉，皆一气之所致也。故水有潮不潮者，如人身之血有行脉不行脉者：时刻之不爽者，即一息四至之期也；大小之不同者，即春弦夏洪之道也。日止于一潮，或半月东流，半月西流者，亦犹两乔之与两手，迟速大小，所见之不同也。是脉虽皆由于一身，而经络所属自异耳。概以论其理可也。深求所以，徒敝精神，岂特凿也哉！至于潮必东起者，东乃生气之方，阴阳之气始于此也。百川之水尽赴于东，返本之义焉；如人身之气血，必归源于中焦，亦起于寅时生气之际也。



　　●卷二 天地类○杭州宋宫考杭治自隋以来，在凤凰山下，今万松牌楼地也。五代钱氏据有吴越，即以州治扩而大之，依山阜以为宫室，其子城南门曰通越，北门曰双门。建炎三年，高宗诏以为行宫；至绍兴元年十一月，诏守臣徐康国营建宫殿，复展大之，徙州治于清波门内。德二年宋亡，明年为至元十四年，民间失火，飞烬及宫室，焚毁殆尽。后十四年，西僧杨琏真伽言于朝，即其基为佛寺五：曰兴元，曰报国，曰尊胜塔，曰般若，曰小仙林塔。元末，张士诚据有杭城，毁塔为城，并四寺俱废，止存今之报国焉。计其地，南自胜果入路，北则入城，环至德侔牌，东沿河，西至山冈，自地至山，随其上下以为宫殿也。
　　○杭州宋祀典考圜邱坛，今龙华寺西首。社稷坛，今慈云岭上。太庙，今察院，依山。东太乙宫，今祖山寺。西太乙宫，今和靖墓北。九宫贵神坛，今菜市门外一里许。籍田、先农、高等坛，今天龙寺处。海神大祀坛，今菜市门外太平桥东。景灵宫，仿汉原庙之制，今宝极观北。
　　○杭宋勋臣郎官宅考张循王俟府，在清河坊里，故名。杨和王沂中府，今洪福桥对长春巷，右街之大渠，尚是旧开也。刘王琦府，与韩蕲王世忠府相连，皆在北司马坊对，刘居西，韩居东也。岳武穆王飞府，今北司银瓶娘子庙连东。卿监郎官宅，在井亭桥南。七官宅，在郭婆井。省院官宅，在开元宫前。十官宅，在睦新坊。三官宅，在潘阆巷。
　　○杭州宋官署考左右丞相参政知枢密院佥书府，俱在今南仓前大街口。六部，又在南一带。学士院，今洋泮铺处。三省六房院，今三桥子西。枢密五房院，今洪福桥西。国史院，安荣坊山上。秘书省，今布政司。御史台，一在清河坊里，南新街牌对，一在今织染局；太常寺亦是局地。宗正寺、玉牌所，今察院地。大理寺，在车桥西。司农寺、将作军器监，俱在今侍郎府侧。临安府贡院，在钱塘门外。礼部贡院，在观桥西。浑仪台、太史局，今至德观后山。国子监，今北司门内五道之地；武学即其街之东。仁和县，今梅家桥。钱塘县，今钱塘门内北。太医局，今通江桥北。惠民和济局，今官巷口北。六部架阁库，今天水院桥后。法物库，今梅家桥。行用库，今镇守府。南驿，今跨浦桥南江岸。北驿，今卖鱼桥南。都亭驿，今泥路西。班荆馆，今赤岸。已上官署，各书与志相同而可指其处者，特录出以便人知，不同而疑似者，则缺焉。
　　○雪花六出雪花六出，先儒以雪为水结，地六为水，故六出也。云间唐龙江以为春雪五出，岂非水所结耶？勿得其义。不知水乃阴物，阴盛极寒，则成雪也，地六为水之说非谬；至春则阳和矣，一时虽寒而成雪，非至盛之时，故散碎而不见其形质耳，亦不特五出也。
　　○淮水《禹贡》曰：“导淮自桐柏，东会于泗沂。”蔡注引桑钦《水经》云：“淮水出南阳平氏县胎簪山，禹自桐柏导之耳。”有宦客尝亲至其地，语予曰：“胎簪在信阳州，桐柏泉在桐柏县。今信阳至桐柏百二十里，地形较之，胎簪低于侗柏百余丈，今止见桐柏二泉，口各大丈余，泉涌流出，然后过南阳城东北，渐大而东会于泗沂也。”又按唐县志云：淮水在县东南一百八十里，《禹贡》导淮自桐柏者，此也。今胎簪山绝无泉，其源实出桐柏山北支。《通志略》亦曰：“淮水出唐州桐柏县大复山，东过信阳。”夫据人之亲见，又有志为证，则《禹贡》自是，而蔡注所引非也。且水虽有伏流之说，胎簪既低于桐柏百丈，恐地厚不应如此，而所见又只是桐柏出泉，不知桑钦当时何以知出胎簪也。《中都志》又引《风俗通》曰：“淮庙在唐州，庙前槐树下有一泉眼，淮水出焉，其源甚窄。今考《风俗通》无有，实谬论也，必以《禹贡》为是无疑。”
　　○镇青门青州府城外罗北门，曰镇青，俗曰马异。左转数丈，将抵门座之角，人或持石击地，自远至砖中，则砖中若鸡栖之声。予旧闻之不信，后亲至地为之，果然，莫能辩其理也。今城击已成穴，有司禁之。
　　○风水“徐州不打春，邳州无东门；若使打春与开门，蝎子咬死人。”此俗谚如是，今果然。又青州城俗名卧牛城，以其形似也；府官有边姓者，至则城必坍损。甘州城外有塔依城，其名镇风。嘉靖间，傅都以其窥内也，彻之，日多大风。○红雨黑雨正德三年，吾杭已故都御史钱钺家，一夕天雨，明日起视，邻皆清水，而本家则红者也。数日后，钱氏为朝廷所籍。嘉靖八年夏，杭城内外远近皆下黑雨，人有衣服被其污染者而后知。予意红雨即历代所谓雨血，灾变兆于钱氏可知；其黑雨者，《禹贡》导黑水于西海，龙取此而下耶？
　　○夏雨夏月雨易鬲辄而三时不同者，盖雨乃阴气。从地而生，夏则阳气盛极于外，或有阴生，即为消烁。惟龙，阳物也，随时以计，云从龙者，阴气附阳而升也，升必降而为雨，《埤雅》所谓蛟龙雨也。龙各有域，故鬲辄也，至于咫尺而分者，此阳气消阴之不尽，俗谓过云雨也。余时龙已潜，阴阳常和，雨之正也。○龙治水尝闻老人相传历日所载，龙多治水即雨少，龙少即雨多也。又传云：夏潦则秋旱，理也。而《甲申杂记》记熙宁四年乙酉，十一龙治水，其年自春及秋，皆大雨水；今嘉靖丙申，十二龙治水，而雨水之多，亦如熙宁，冬则连晴二月也。○太湖名考太湖在苏州，其名不一：《禹贡》曰震泽，《尔雅》曰具区，《国语》曰太湖，《吴越春秋》曰笠泽，《周官职方氏》曰五湖。
　　○历代帝王建都历代建都，自三皇五帝，世远名讹，又或再迁，二三其名。三代而下，似易知也，然亦名移今古，书著矛盾。故东坡博学，亦差魏曹都邺之笔。兹特考之诸史，各书一定者，不待辨矣；有证者证之，不同者并注于下，一览可知，此正统之大略也。
　　伏羲都陈，今河南开封府陈州，有陵存焉。神农都陈，同上，或曰曲阜；《晋志》曰：都陈而别营于曲阜也，今山东兖州府曲阜县。黄帝都涿鹿，今顺天府涿州；《括地志》又曰：“涿鹿故城在妫州，今朵颜之地。少昊都曲阜，同上。颛帝都帝邱，今山东濮州，旧有陵碑尚存。帝喾都毫，今河南偃师县。唐尧都平阳，即今山西平阳府也，有唐城。虞舜都蒲坂，即今山西平阳府蒲州，有庙。夏都安邑，即今山西平阳府夏县。《春秋疏》曰：“尧治平阳，舜治蒲坂，禹治安邑。”三都相去各二百里，俱在冀州，盖九州之冀也。《括地志》又曰：“自禹至太康，与唐虞皆不易都。”《汲冢书》曰：“禹都阳城。”《汉志》曰：“阳翟乃受封避舜子之所。”商都亳，同上，后盘庚迁都，亦曰亳者。《书》曰：“不常厥邑，于今五邦。”盖自汤至盘庚五迁也。祖乙迁景，盘庚复迁于亳。周都丰镐，即今陕西西安府长安县关中也。徐广曰：“丰镐相去二十五里，皆在长安南。”《诗》：“文王有声，作邑于丰，宅是镐京，维龟正之，武王成之。”盖都丰而迁镐也。又曰：“都洛阳者，洛阳即今河南府洛阳县也。”太史公曰：“学者多称周伐讨，居洛邑，其实不然。武王营之，成王使召公卜之，居九鼎焉，而复都丰镐，至平王乃迁洛。”《公羊传》曰：“王城者何？东周也。”成王既卜营洛邑，建明堂，朝诸侯，复还丰镐，盖以洛居中士，故曰京师。秦都咸阳，即今陕西西安府咸阳县，故古迹阿房官、长信宫俱在此也。西汉始都洛阳，五年，困娄敬说，而复迁都长安。东汉都洛阳，同上。魏都洛阳，同上，诸书或曰长安，曰谯、曰许昌、曰邺者。《水经注》曰：“魏因汉祚，复都洛阳；以谯为先人本国，许昌为汉之封居，长安为西京遗迹，邺为王业本基，故号五都，时一幸焉耳。”吴初居镇江，都武昌，即今湖广武昌府也；后迁建业，即今南京应天府也。蜀都成都，即今四川成都府。西晋都洛阳，同上。东晋都建康，元帝东渡，避愍帝讳，改建业为建康，同上。宋都建康，同上。齐都建康，同上。梁都建康，同上。陈都建康，同上。元魏初居云中，即今山西大同府怀仁县，后迁洛阳，同上。北齐都邺，即今河南彰德府。西魏都长安，长安同上，关中也。后周都长安，同上。隋始都长安，以城狭小、水咸，与苏威，高共议，移去城北三十里龙首山都焉；后炀帝常徙都洛阳，为巡幸故也。唐都长安，同上。梁都汴，即今河南开封府。唐都汴，同上。晋都汴，同上。汉都汴，同上。周都汴，同上。宋都汴，同上。南宋都临安，即今浙江杭州府。元都大都，即今北京顺天府，时至上都，乃宣府之外之地。大明都建康，永乐间迁都于燕京，即北京也。
　　○三吴三吴，《水经》谓吴兴、吴郡、会稽；《通典》谓吴兴、吴郡、丹阳，似有不同，不知春秋之吴，都苏常之间，故苏有吴县，常有荆溪。汉封之吴，都会稽。三国之吴，初为会稽太守，封吴侯后建国之地，非吴，然以初统苏、淞、常、镇、杭、嘉、湖最久也。在秦之时，置会稽郡，汉武分湖州为丹阳郡，顺帝又统为吴郡，三国又独以湖为吴兴，总不脱一吴字也。至于苏、杭、嘉、湖，显显名吴者，以吴名之日久，又在于前，三国之吴，世既短，而淞、常、镇、交，晋、唐又更为晋陵、江都、徐兖等，名不同故耳。
　　○金山水嘉靖十八年七月间，大水漂没扬州盐场数十处，而人民死者无算。其日，扬子江水下数十丈，金山露其脚；过日，闻扬州水害，正前日之涸时也，始知随风拥之而去扬也。追思《唐史》记开元十四年润州大风，拥江涛过金山，遂没瓜步，数日江水复平。岂虚语哉！
　　○黍稷稻梁籼以大暑而种，故谓之黍。孔子曰：黍可以为酒。即今小米。北方以之作酒者，所谓黄米酒是也。盖小米有二种，如稻有粳、糯是耳，黍是小米之糯者。稷者，五谷之长，五谷不可遍祭，以长者该之，故祭稷。《灵曜》云：日中星鸟可以种稷。一岁之中，最先种者，亦北方所有；比黍少大，较他谷则小耳；紫黑色，芑有毛，关西呼糜，冀州呼Ｂ１７，不甚珍贵，农家种之，以备他谷之不熟，即南方所谓乌山稻类。稻，粳、糯总名，若诗书所称，当依文解之，如《论语》“食夫稻”，则是粳也；《月令》“秫稻必齐”，则是糯也；但《字林》云：“糯，黏稻也。”当属糯米。粱，即今之粟也，古不以粟为谷之名；但粟厚壳谷，故米之有孚壳者，皆称粱。世有白粱、黄粱之说。《尔雅翼》云：“少种粱者，以粱损地力而收获少也。”今验之粟，果然。又早稻尖米，谓之黄籼，乃出自占城，又称之占城稻。盖宋真宗闻其耐旱而早熟，自占城而求种，分给江淮两浙，择田之高者种之耳。
　　○边方天文不同尝闻边士云：出塞远去，则北斗在南矣，然不知去几许。昨读胡文穆公《北征录》，始知出塞二月，至地名长清塞，见斗南矣。予度当时师行多缓，若单骑竟行，恐不一日。又交州遇哉生明之夕，则月在天中，骨利斡国日没煮羊胛，熟时则日复东生矣。是东西南北之极，不与中国同。然则佛氏四大部洲之说，据此诚妄也。
　　○罗刹江今人止知钱塘江风涛甚险，故名为罗刹江，不知其江之中，旧有数石，横截江涛，舟楫经此，多为所坏，因呼为罗刹石，故江亦名之。唐李建勋诗云：“何年遗禹凿，半里大江中。”正谓此也。《咸淳志》曰：“五代开平中，为潮沙涨没。”今不知所在也。
　　○八公山八公山有二焉：一在凤阳府寿州，一在庐州府巢县；巢之山有安庙，而寿之山有安台，石上人马迹，志皆载，为淮南王修仙之地也。意两地相隔几一千里，当时何苦奔走二山以修炼耶？不知巢邑者非也，盖因皆名八公，而皆在于淮南，遂以巢山亦立庙像，志亦载之；殊不知庐州至晋方名淮南，而凤阳汉初即谓之淮南矣。或者反以巢山为是，盖据史称安除国为九江郡之故。即以今之九江至庐，止隔一江，至凤阳二千里矣，是连九江与庐为淮南，又不知寿州秦已名为九江郡也。故项羽初封英布为九江王，汉高改封淮南王，今英布之幕与庙，皆在寿焉，岂今之九江也耶！况《淮南王传》中云：“庐江民反，淮南吏卒击破之”，则庐不在淮南可知。
　　○星陨石每念阳气之精，上浮为星，散而陨坠，当无形也，故每见星陨时，有声而已。恐金星之精，坠于终南，化为白石；彭蠡之有落星石，或《录异》等书好怪之讹耳。然又念五石陨越于宋，《春秋》亦讹之耶？昨友俞御医桥早朝，偶尔星陨身侧，铿然有声，在地尚响，视如朱砂小石，惜人哄观而不及取也。
　　○三苗三楚三河三苗，固尧时四夷之地，在今日则中国也，乃湖广江、鄂、岳之三州，故今三州人多猫姓，是其遗种。楚文王都郢，楚昭王都鄂，楚考烈王都寿春，故云三楚。若曰江陵为南楚，吴为东楚，彭城为西楚，乃以此三地在楚之东西南，故以是称之耳。三河，唐尧都河东，殷都河内，周都河南也。
　　○月岩吾杭江干凤凰山有石，如片云拔地，高数丈，亦奇峰也。将巅，有一窍尺余，名曰月岩，古今名人游赏题咏亦多焉。惟中秋之月。穿窍而出，十四、十六日，则外此窍矣，余月尤斜。予尝闻之而未信，嘉靖戊戌，同友特观之，果然。○杭井泉杭地近江，泉水皆咸。唐李泌为杭刺史，特开六井，引西湖之水以利民。五代宋时，又大井、沈公井，然皆在西北。盖宋以前，杭惟西北乃陆也，今东南之地，多沙场所涨者。尝因思之：今杭岂下数千百井哉！皆清冽佳味，而切近于江者，亦不闻咸焉，又岂志书之妄哉？莫得其理。嘉靖己亥，浙西半岁无雨，井泉俱竭，惟吴山郭婆井，泉自石壁流出，宛如平日，而他并之至深者，惟可滗取之，多味咸。然后悟其自唐以来，地日渐高咸，惟润下土且渗之，则井水俱淡矣，至此而取及于本性者。
　　○月谚俗云：“月而仰，水渐长；月而昃，水无滴。”盖月有九行，青白赤黑各二道，皆出入于黄道之中，故曰九行道。不中而过南，则为阳道；不中而过北，则为阴道。行阳道则旱，行阴道则潦。月借日为光，月生时如仰瓦，是行阴道矣；如弓弦昃样，是行阳道矣，故知旱潦者以此。
　　○四时风西方之风，《尔雅》释其名而《埤雅》解其义矣；四时之风，未见有言之者。予以春之风自下而升上，纸鸢因之以起；夏之风横行空中，故树杪多风声；秋之风自上而下，木叶因之以陨；冬之风着土而行，是以吼地而生寒也。
　　○假山精致近日富贵家之叠假山，是山虽成也，自不能如真山之有生气，春夏且多蛇虺，而月夜不可乐也。予闻宋宫之艮岳，其万岁山之大洞，皆筑以雄黄、广甘石，盖雄黄则辟蛇虺、广甘能致云雾。若天少阴，山遂氵翁郁如深山穷谷矣，故不数年而胜真山矣。李德裕平泉亦然。
　　○小满芒种小满、芒种，已解之于后矣，又累因人问：二十四气有小暑、大暑、小寒、大寒、小雪、大雪，何以有小满而无大满也？又见《檐暴偶谈》解二气，皆指麦言，然应答难于人，人而刊行于书，误人大矣，因复辨之于此。夫寒暑以时令言，雪水以天地言，此以芒种易大满者，因时物兼人事以立义也。盖有芒之种谷，至此已长，人当效勤矣；节物至此时，小得盈满意，故以芒种易大满耳。若《偶谈》谓天气小满而麦未熟，然则下候又何云麦秋至耶？又谓种之有芒者，麦也，然则谷非有芒者乎？又曰稻过是而不可种矣，真乱说。顾子，予友也，惜远不及面言。○河说每闻河决之害，因念节孝先生徐积复河之说，未尝不扼腕三叹，惜其当时既不能用，今日又无人举之也。先生之言，大略欲复故道，不计目前利害，而为久远之谋。昨读《唐史 薛平传》，有曰：平为郑滑节度使。始河溢瓠子，东泛滑，距城才二里许，平安求故道，出黎阳西南，因命其从事裴弘泰往请魏博节度使田弘正，弘正许之，乃籍民田所当者，易以他地，疏导二十里，以杀水悍，还ヂ田七百顷于河南，自是滑人永无水患。亦知先生之言之验也。因笔之稿，以告有志。○海啸野史载至正戊子年，永嘉大风，海舟吹上高坡十余里，水溢数十丈，死者数千，谓之海啸也。其后方国珍据海为盗，屡犯永嘉，兵刃之下者无算。正德七年七月秋，余姚大风，海溢平陆数十里，沿海多死者。前数夜时，人见海中多红灯往来，予以此亦可谓海啸也。后倭夷争杀，余姚亦当其害。夫水阴物，兵阴象也，其所以兆之者宜然。
　　○三伏伏者藏也，庚金伏于夏火之下，故曰伏。夏至后第三庚为初伏，四庚为中伏，该第五庚为末伏，不知越之而立秋后初庚为末伏，夫既秋矣，又何谓之伏耶？《史记》注以始皇置伏，又云穆公以是占之，马迁尚疑其人，亦此恐久而传讹也。○海水咸苦水味本淡，而海水咸苦者，亢极而反之义。盖气生水，而水流至海，会萃而极矣，水极则反火，乃为咸苦；然过土煎熬为盐，但咸矣，是藉土以制其太过耳。○西湖两堤十二桥吾杭西湖之桥，皆有名：自南而北，一曰映波，二曰锁澜，三曰望山，四曰压堤，五曰东浦，六曰跨虹，此东坡所筑之堤之桥。自净慈寺前直抵大佛头者，堤即所谓苏堤，所谓西湖六桥也。其里湖，正德间知府杨孟瑛开复，一带西岸亦筑六桥，向闻于杨曰，南畔三桥，可名为源、复、治；北畔三桥，旧有水口，吾筑为桥，可名为二龙、流金、涵玉，与古西冷、断桥共十四也。又里湖横筑以通灵隐之堤，乃淳间赵汝[B170]所筑，予意当称赵堤，今混以苏名，非也。杨岸则多近山陆，不可名堤矣！
　　○历书沿革《礼记》疏云：汉初，惊蛰为正月中，雨水为二月节。前汉之末，以雨水为正月中，惊蛰为二月节。七十二候见于周公时训，后魏始载于历。国初历，其式与今不同，有袭爵、受封、祭祀、祈福、求医、治病、乘船、渡水、登高、履险、收敛、货财等件，通者曰宜，不通者曰忌。纪年由洪武元年以前书吴元年，溯上只书甲子平行，不用年号。
　　○白浪县毛翔，登州老医也。自言：土人捕鱼海中，去远，见有城府，便舣舟，见城欹侧，半陷水中。城楼上有榜曰：“青州白浪县。”字犹可识。水际腽肭脐无数，见人亦不畏，俯而擒之，所得甚多。归语人复往，不可寻。《王会篇》：良夷，乐浪之夷也。《山海经》：朝鲜在列阳东海北山南。注：今乐浪县。《尔雅疏》：九夷，二曰乐浪，汉乐浪郡，故朝鲜国。所谓白浪，即乐浪，其人误读不可知，或陵谷之变，沦入于海耳。



　　●卷三 天地类○岁年岁者，《说文》曰：木星。以其岁行一次，故曰岁。而字之从步也，律历书名五星为五步是也。年者，《说文》曰：谷熟也。取其谷熟一番曰年，故字从禾。○节中气侯每月有节气，有中气，如丑之终，寅之始，则为节；寅之半，则为中。
　　五日为一侯，积六候而成月，故一岁则有七十二候；三节为一气，积六气而成时，故一岁则有二十四气也。
　　○月建正月节，戌时，北斗之杓指于寅位之初。雨水，正月中气，斗杓戌时招寅位之中；二月指卯，三月指辰，名曰月建，亦名斗建。若遇闰月，其月内无中气，戌时斗杓指于两辰之间。
　　○雨夹雪雨者，气之升而云之致也；雪者，雨之凝而寒极之致也。其雨雪相杂而下者，云有高低之故，低成雨而高成雪也。
　　○气候集解夫七十二候，吕不韦载于《吕氏春秋》，汉儒入于《礼记 月令》，与六经同传不朽。后魏载之于历，欲民皆知以验气序，然其禽兽草木，多生北方。盖以汉前之儒，皆江北者也，故江南老师宿儒，亦难尽识。况陈氵皓之注，多为谬说；而康成、颖达，亦有讹处。予因是广取诸家之说，并《说文》、《埤雅》诸书，而又询之农牧，似得所归，然后并将二十四气释之于稿，以俟博识者鉴焉。立春，正月节。立，建始也；五行之气，往者过，来者续，于此而春木之气始至，故谓之立也；立夏、秋、冬同。东风解冻，冻结于冬，遇春风而解散，不曰春而曰东者，《吕氏春秋》曰：“东方属木。”木，火母也，火气温，故解冻。“蛰虫始振”；蛰，藏也；振，动也；蛰藏之虫，因气至而皆苏动之矣。鲍氏曰：“动而未出，至二月乃大惊而走也。”“鱼陟负冰”；陟，升也；鱼当盛寒，伏水底而逐暖，至正月阳气至，则上游而近冰，故曰负。
　　雨水，正月中。天一生水，春始属木，然生木者必水也，故立春后继之雨水，且东风既解冻，则散而为雨水矣。“獭祭鱼”。獭一名水狗，贼鱼者也；祭鱼，取鱼以祭天也；所谓豺獭之报本，岁始而鱼上游，则獭初取以祭。徐氏曰：“獭祭圆铺，圆者，水象也；豺祭方铺，方者，金象也。”“候雁北”。雁，知时之鸟，热归塞北，寒来江南，沙漠乃其居也；孟春阳气既达，候雁自彭蠡而北矣。草木萌动，天地之气交而为泰，故草木萌生发动矣。
　　惊蛰，二月节。《夏小正》曰：“正月启蛰。”言发蛰也，万物出乎震，震为雷，故曰惊蛰。是蛰虫惊而出走矣。“桃始华”。桃，果名，花色红，是月始开。“仓庚鸣”。庚，亦作，黄鹂也，《诗》所谓“有鸣仓庚”是也。《章龟经》曰：“仓，清也；庚，新也。感春阳清新之气而初出，故名。”其名最多：《诗》曰“黄鸟”，齐人谓之“搏黍”，又谓之“黄袍”，僧家谓之“金衣公子”，其色Ｂ１８111111黄，又名“Ｂ１８黄”，谚曰：“黄栗留黄莺”，莺儿皆一种也。“鹰化为鸠”。鹰，蛰鸟也，鹞之属；鸠，即今之布谷。《章龟经》曰：“仲春之时，林木茂盛，又喙尚柔，不能捕鸟，瞪目忍饥，如痴而化，故名曰鸠。”《王制》曰：“鸠化为鹰，秋时也。”此言鹰化为鸠，春时也。以生育肃杀气盛，故鸷鸟感之而变耳。孔氏曰：“化者，反归旧形之谓。”故鹰化为鸠，鸠复化为鹰，如田鼠化为β，则β又化为田鼠；若“腐草为萤”，“雉为蜃”，“爵为蛤”，皆不言化，是不再复本形者也。
　　春分，二月中。分者，半也；此当九十日之半，故谓之分，秋同义；夏冬不言分者，盖天地间二气而已。方氏曰：“阳生于子，终于午，至卯而中分，故春为阳中。”而仲月之节为春分，正阴阳适中，故昼夜无长短云。玄鸟至，玄鸟，燕也，高诱曰：“春分而来，秋分而去也。”“雷乃发声”。阴阳相薄为雷，至此，四阳渐盛，犹有阴焉，则相薄乃发声矣；乃者，《韵会》曰：“象气出之难也。”注疏曰：“发，犹出也。”“始电”。电，阳光也；四阳盛长，值气泄时而光生焉。故《历解》曰：“凡声，阳也；光，亦阳也。《易》曰：“雷电合而章。”《公羊传》又曰：“电者，雷光。”是也，徐氏曰：“雷阳，电阴。”非也。盖盛夏无雷之时，电亦有之，可见矣。
　　清明，三月节。按《国语》曰“时有八风”。历独指清明风为三月节，此风属巽故也；万物齐乎巽，物至此时，皆以洁齐而清明矣。“桐始华”。桐，木名，有三种：华而不实者曰白桐，《尔雅》所谓“荣桐木”是也；皮青而结实者曰梧桐，一曰青桐，《淮南子》曰“梧桐断角”是也。生于山冈；子大而有油者曰油桐，《毛诗》所谓“梧桐不生山冈”者是也。今始华者，乃白桐耳。按《埤雅》，桐木知日月闰年，每一枝生十二叶，闰则生十三叶，与天地合气者也。今造琴瑟者，以花桐木，是知桐为白桐也。“田鼠化为β”。按《尔雅》注曰：“&lt;鼠石&gt;鼠，形大如鼠，头似免，尾有毛，青黄色，好在田中食粟豆，谓之田鼠。”《本草》《素问》曰：“β，鹑也，似鸽而小。”今《说文》注β曰：“牟母。”盖青州呼鹌鹑为牟母。鲍氏曰：“鼠，阴类；β，阳类；阳气盛，故化为β。”盖阴为阳所化也。“虹始见”。虹，虹也。《诗》所谓“くぐ”，俗谓之也。注疏曰：“是阴阳交会之气。”故先儒以为云薄漏日，日照雨滴，则虹生焉。今以水巽日，自侧视之，则晕为虹。朱子曰：“日与雨交，倏然成质，阴阳不当交而交者，天地淫气也。”虹为雄，色赤白；为雌，色青白。然二字皆从虫，《说文》曰：“似くぐ状。”诸书又云：尝见虹入溪饮水，其首如驴。恐天地间亦有此种物也，但虹气似之，借名也。
　　谷雨，三月中。自雨水后，土膏脉动，今又雨其谷于水也。雨读作去声，如“雨我公田”之雨，盖谷以此时播种，自上而下也。故《说文》云：雨本去声。今风雨之雨在上声，雨下之雨在去声也。“萍始生”。萍，水草也，与水相萍，故曰萍；漂流随风，故又曰漂。《历解》曰：“萍，阴物，静以承阳也。”“鸣鸠拂其羽”。鸠，即鹰所化者，布谷也；拂，过击也。《本草》云：“拂羽飞而翼拍，其身气使然也。”盖当三月之时，趋农急矣，鸠乃追逐而鸣，鼓羽直刺上飞，故俗称布谷。“戴胜降于桑”。戴胜，一名戴{任鸟}。《尔雅》注曰：“头上有胜毛，此时恒在于桑。”盖蚕将生之候矣；言降者，重之，若天而下，亦气使之然也。
　　立夏，四月节。立字解见春；夏，假也，物至此时皆假大也。“蝼蝈鸣”。蝼蝈，小虫，生穴土中，好夜出，今人谓之土狗是也，一名蝼蛄，一名硕鼠，一名Ｂ１９，各地方言之不同也。《淮南子》曰：“蝼蝈鸣，丘寅出。”阴气始而二物应之。《夏小正》“三月Ｂ１９则鸣”是也。且有五能，不能成一技：飞不能过屋，缘不能穷木，泅不能渡谷，穴不能复身，走不能先人，故《说文》称&lt;鼠石&gt;为五技之鼠。《古今注》又以蝼名&lt;鼠石&gt;鼠可知。《埤雅》《本草》俱以为臭虫。陆德明、郑康成以为蛙，皆非也。“蚯蚓出”。蚯蚓，即地龙也。《历解》曰：“阴而屈者，乘阳而伸见也。”“王瓜生”。《图经》云：王瓜处处有之，生平野、田宅及墙垣，叶似栝楼，乌药，圆无丫缺，有毛如刺，蔓生，五月开黄花，花下结子如弹丸，生青熟赤，根似葛，细而多糁，又名土瓜，一名落鸦瓜，今药中所用也。《礼记》郑玄注曰：“即萆挈。”《本草》作菝葜，陶隐居以辨其谬，谓菝葜自有本条，殊不知瓜亦自有本条。先儒当时如不检书而谩言者，可笑。
　　小满，四月中。小满者，物至于此，小得盈满。“苦菜秀”。《埤雅》以荼为苦菜。《毛诗》曰：“谁谓荼苦？”是也。鲍氏曰：“感火之气而苦味成。”《尔雅》曰：“不荣而实者谓之秀，荣而不实者谓之英，”此苦莱宜言英也。蔡邕《月令》以谓苦荬菜。非。“靡草死”。郑康成、鲍景翔皆云：靡草，葶苈之属。《礼记》注曰：“草之枝叶而靡细者。”方氏曰：“凡物感阳而生者，则强而立；感阴而生者，则柔而靡。”谓之靡草，则至阴之所生也，故不胜至阳而死。“麦秋至”。秋者，百谷成熟之时，此于时虽夏，于麦则秋，故云麦秋也。芒种，五月节。谓有芒之种，谷可稼种矣。“螳螂生”。螳螂，草虫也，饮风食露，感一阴之气而生，能捕蝉而食，故又名杀虫；曰天马，言其飞捷如马也；曰斧虫，以前二足如斧也；尚名不一，各随其地而称之；深秋生子于林木间，一壳百子，至此时，则破壳而出，药中桑螵蛸是也。“贝始鸣”，贝，百劳也，《本草》作博劳。朱子《孟》注曰：“博劳，恶声之鸟，盖枭类也。”曹子建《恶鸟论》：百劳以五月鸣，其声贝々然，故以之立名，似俗称浊温。故《埤雅》禽经注云：百劳不能翱翔，直飞而已。《毛诗》曰：“七月鸣贝。”盖周七月，夏五月也。“反舌无声”。诸书以为百舌鸟，以其能反复其舌，故名。特注疏以为暇麻。盖蛙属之舌尖向内，故名之。今辨其非者，以其此时正鸣，不知失考也。《易通卦验》、《丹铅余录》俱即名为虾麻，无声，若以五月正鸣，殊不知初旬见形后，形亦藏矣。陈氏曰：螳螂、贝皆阴类，感微阴而或生或鸣；反舌感阳而发，遇微阴而无声也。
　　夏至，五月中。《韵会》曰：“夏，假也。至，极也。”万物于此，皆假大而至极也。“鹿角解”。鹿形小，山兽也，属阳，角支向前，与黄牛一同；糜，形大，泽兽也，属阴，角支向后，与水牛一同。夏至一阴生，感阴气而鹿角解。解，角退落也；冬至一阳生，糜感阳气而角解矣，是夏至阳之极，冬至阴之极也。“蜩始鸣”，蜩，蝉之大而黑色者，蜣螂脱壳而成，雄者能鸣，雌者无声，今俗称知了是也。按蝉乃总名，鸣于夏者曰蜩，即庄子云“蟪蛄不知春秋者”是也。盖蟪蛄夏蝉，故不知春秋；鸣于秋者曰寒蜩，即楚辞所谓寒づ也。故《风土记》曰：蟪蛄鸣朝。寒づ鸣夕。今秋初夕阳之际，小而绿色声急疾者，俗称都了是也。故《埤雅》各释其义。然此物生于盛阳，感阴而鸣。“半夏生”。半夏，药名，居夏之半而生，故名。
　　小暑，六月节。《说文》曰：“暑，热也。”就热之中，分为大小：月初为小，月中为大。今则热气犹小也。“温风至”。至，极也，温热之风，至此而极矣。“蟋蟀居壁”，一名蛩，一名蜻ㄇ，即今之促织也。《礼记》注曰：“生土中，此时羽翼稍成，居穴之壁，至七月则远飞而在野矣。”盖肃杀之气，初生则在穴，感之深则在野而斗。“鹰始挚”。挚，搏击也。应氏曰：“杀气未肃。”鸷猛之鸟，始习于击，迎杀气也。
　　大暑，六月中。解见小暑。“腐草为萤”，曰丹良、曰丹鸟、曰夜光、曰宵烛，皆萤之别名。离明之极则幽阴，至微之物亦化而为明也。《毛诗》曰：“熠耀宵行”，另一种也，形如米虫，尾亦有火，不言化者，不复原形，解见前。“土润溽暑”。溽，湿也，土之气润，故蒸郁而为湿暑，俗称龌龊热是也。“大雨时行”，前候湿暑之气蒸郁，今候则大雨时行以退暑也。
　　立秋，七月节。立字解见春。秋，挚也，物于此而{秋手}敛也。“凉风至。西方凄清之风曰凉风，温变而凉气始肃也。《周语》曰：火见而清风戒寒是也。“白露降”。大雨之后，清凉风来，而天气下降，茫茫而白者，尚未凝珠，故曰白露降，示秋金之白色也。“寒蝉鸣。”。寒蝉，《尔雅》曰：寒づ，蝉小而青紫者。马氏曰：“物生于暑者，其声变之矣。”
　　处暑，七月中。处，止也，暑气至此而止矣。“鹰乃祭鸟”。鹰，义禽也，秋令属金，五行为义，金气肃杀，鹰感其气，始捕击诸鸟，然必先祭之，犹人饮食，祭先代为之者也；不击有胎之禽，故谓之义。“天地始肃”。秋者，阴之始，故曰天地始肃。“禾乃登”。禾者，谷连藁秸之总名，又稻秫菰粱之属，皆禾也，成熟曰登。
　　白露，八月节。秋属金，金色白，阴气渐重，露凝而白也。”鸿雁来”。鸿大雁小，自北而来南也，不谓南乡，非其居耳。详见雨水节下。“玄鸟归”。玄鸟解见前，此时自南而往北也，燕乃北方之鸟，故曰归。“群鸟养羞”。三人以上为众，三兽以上为群，群者，众也，《礼记》注曰：“羞者，所美之食。”养羞者，藏之以备冬月之养也。
　　秋分，八月中。解见春分。“雷始收声”。鲍氏曰：雷，二月阳中发声，八月阴中收声，入地则万物随入也。“蛰虫坏户”。淘瓦之泥曰坏，细泥也，按《礼记》注曰：坏，益其蛰穴之户，使通明处稍小，至寒甚，乃堇塞之也。水始涸。《礼记》注曰：“水本气之所为”，春夏气至，故长，秋冬气返，故涸也。寒露，九月节。露气寒冷，将凝结也。“鸿雁来宾”，雁以仲秋先至者为主，季秋后至者为宾；《通书》作来滨，滨，水际也，亦通。“雀入大水为蛤”。雀，小鸟也，其类不一，此为黄雀；大水，海也，《国语》云：“雀入大海为蛤”。盖寒风严肃，多入于海，变之为蛤，此飞物化为潜物也。蛤，蚌属，此小者也。“菊有黄华”。草木皆华于阳，独菊华于阴，故言有“桃桐之华”，皆不言色，而独菊言者，其色正应季秋土旺之时也。
　　霜降，九月中。气肃而凝，露结为霜矣。《周语》曰：“驷见而陨霜。”豺祭兽。祭兽，以兽而祭天报本也，方铺而祭秋金之义。“草木黄落”。色黄而摇落也。“蛰虫咸俯”咸，皆也；府，垂头也；此时寒气肃凛，虫皆垂头而不食矣。立冬，十月节。立字解见前。冬，终也，万物收藏也。“水始冰”。水面初疑，未至于坚也。“地始冻。土气凝寒”，未至于坼。“雉入大水为蜃”。雉，野鸡；郑康成、《淮南子》高诱俱注蜃为大蛤，《玉篇》亦曰：蜃，大蛤也。《墨子》又曰：蚌，一名蜃蚌，非蛤类乎？《礼记》之注曰：蛟属。《埤雅》又以蚌蜃各释，似非蛤类。然按《本草》车螯之条曰：“车螯是大蛤，一名蜃，能吐气为楼台，又尝闻海中蜃气成楼垣。”《章龟经》曰：蜃大者如车轮，岛屿、月间吐气成楼，与蛟龙同也。则知此为蛤明矣。况《尔雅翼》引《周礼》诸家辩蜃为蛤甚明。《礼记》之注，以谓雉由于蛇化之说，故以雉子为蜃。《埤雅》既曰似蛇而大，腰下尽逆鳞，知之悉矣。然复疑之，一曰状似螭龙，有耳有角，则亦闻而识之。不若《本草》、《章龟经》为是即一物耳。大水，淮也。《晋语》曰：雉入于淮为蜃。
　　小雪，十月中，雨下而为寒气所薄，故凝而为雪；小者，未盛之辞。“虹藏不见”。《礼记》注曰：“阴阳气交而为虹。”此时阴阳极乎辨，故虹伏；虹非有质而曰藏，亦言其气之下伏耳。天气上升，地气下降，闭塞而成冬；天地变而各正其位，不交则不通，不通则闭塞，而时之所以为冬也。
　　大雪，十一月节。大者，盛也，至此而雪盛矣。旦不鸣。《禽经》曰：，毅鸟也，似雉而大，有毛角，斗死方休。古人取为勇士冠名可知矣。《汉书》音久亦然。《埤雅》云：“黄黑色，故名为褐。”据此，本阳鸟，感六阴之极，不鸣矣。若郭璞《方言》，似鸡，冬无毛，昼夜鸣，即寒号虫。陈氵皓与方氏亦曰，求旦之鸟，皆非也。夜既鸣，何谓不鸣耶？《丹铅余录》作“雁”，亦恐不然。《淮南子》作干旦，《诗》注作渴旦。“虎始交”。虎，猛兽，故《本草》曰能辟恶魅。今感微阳，气益甚也，故相与而交。“荔挺出”。荔，《本草》谓之蠡，实即马薤也，郑康成、蔡邕、高诱皆云马薤，况《说文》云，荔似蒲而小，根可为刷；与《本草》同。但陈氵皓注为香草，附和者即以为零陵香，殊不知零陵香自生于三月也。
　　冬至，十一月中，终藏之气，至此而极也。“蚯蚓结”。六阴寒极之时，蚯蚓交相结而如绳也。“麋角解”。说见鹿角解下。“水泉动”。水者，天一之阳所生，阳生而动，今一阳初生，故云耳。
　　小寒，十二月节。月初寒，尚小，故云，月半则大矣。“雁北乡”。乡，向导之义，二阳之候，雁将避热而回，今则乡北飞之，至立春后皆归矣，禽鸟得气之先故也。“鹊始巢”。鹊，喜鹊也；巢之门，每向太岁，冬至天元之始至，后二阳已得来年之节气，鹊遂可为巢，知所向也。“雉ず”，雉，文明之禽，阳鸟也；ず，雌雄之同鸣也，感于阳而后有声。
　　大寒，十二月中。解前。“鸡乳”。乳，育也。马氏曰：鸡，木畜，丽于阳而有形，故乳在立春节也。“征鸟厉疾”。征，伐也，杀伐之鸟，乃鹰隼之属，至此而猛厉迅疾也。“水泽腹坚”。陈氏曰：冰之初凝，水面而已，至此则彻上下皆凝，故云腹坚，腹犹内也。
　　○天目山杭山之来龙，余杭之天目山也。晋郭璞有诗曰：“天目山前两乳长，龙飞凤舞到钱塘，海门一点巽峰起，五百年来出帝王。”后至宋之高宗中兴，建都于杭，乃诗之验矣。及度宗甲戌，天目偶崩，京城骚动，时有迁跸之议，当时亦有作一诗云：“天目山前水啮矶，天心地脉露危机，西周浸冷觚棱月，未必迁岐说果非。”未几，宋鼎果移。此固天地之大数，亦有关于山川之气耳。近嘉靖己亥六月，天目亦崩小角，出蛇数千，衢、严二州，水过二丈，飘损人物，不可胜计，吾杭亦可忧也哉。
　　○小姑山没正德十四年四月，江西大雨，小姑平陷于鄱阳湖，遂不知其处，而一陇来脉之山，尽皆崩之，水溢城中丈余，城外沿江之地，澎湃而尽泻去矣，人民死者，不可胜计；水退后，沙场积有死者黑龙一条，蛟二十余条。明年，宁王叛逆，为其死者众也。予以此水之大，蛟之死，特为之兆耳。
　　○牛山孟子曰：“牛山之木尝美矣。”欧阳子曰：“环滁皆山也。”予亲至二地，牛山乃一岗石小山，全无土木，恐当时亦难以养木，滁州四望无际，止西有琅琊，不知孟子、欧阳何以云然。
　　○杭地考三代时，杭为吴越荆蛮之地，东南沿海，陆少而水多也。故大佛之头，为秦皇东游缆舟之石。官巷口，乃官涧口；羊坝头，乃洋坝头也。至汉，封吴王濞于此，史称煮海富国，其人轻悍，则知非今之都会而纯良之民矣。隋方筑城，胥山犹在城外，西北凿石为栈道，东南江海陆地一衣带耳，故曰立于胥庙于江上。《图经》又云：“江塘去县南五里。”计县彼时在钱塘门，正此数耳。李绅西陵诗曰“犹瞻伍相胥山庙”，又曰：“伍相庙前多白浪”是也。至唐中宗景龙四年，沙方渐涨，地方平坦，而州之司马，始开沙河考其时，乃宋也。至五代钱氏，随沙移岸，渐至铁幢，遂为通衢，去胥山已三里矣。及绍兴间，沙又涨远，遂如今日云。
  </div>
  <div class="pagination">
   <a href="七修类稿_page14.html">
    上一页
   </a>
   <span>
    ...
   </span>
   <a href="七修类稿_page10.html">
    10
   </a>
   <a href="七修类稿_page11.html">
    11
   </a>
   <a href="七修类稿_page12.html">
    12
   </a>
   <a href="七修类稿_page13.html">
    13
   </a>
   <a href="七修类稿_page14.html">
    14
   </a>
   <span class="current-page">
    15
   </span>
   <a href="七修类稿_page16.html">
    16
   </a>
   <a href="七修类稿_page17.html">
    17
   </a>
   <a href="七修类稿_page18.html">
    18
   </a>
   <a href="七修类稿_page19.html">
    19
   </a>
   <a href="七修类稿_page20.html">
    20
   </a>
   <span>
    ...
   </span>
   <a href="七修类稿_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
