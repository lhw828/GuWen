<!DOCTYPE html>
<html>
 <head>
  <meta charset="utf-8"/>
  <title>
   山海经广注 - 第 7 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山海经广注 - 第 7 页/共 10 页
  </h1>
  <div class="content">
   青邱国在其北【郭曰其人食五谷衣丝帛　任臣案抱朴子云黄帝东至青邱过风山见紫府先生授以三皇内文吕览云禹至鸟谷青邱之乡王防注青邱海东地名服防曰青邱国在海东三百里相如赋云秋田乎青邱彷徨乎海外梁元帝职贡图序度青邱而跨丹穴庾信羽调曲青邱还扰圃丹穴更巢梧王勃为赵长史表西穷赤水之源东究青邱之境又乾元殿颂青邱画野不逾征赋之乡顾起元壮游歌左望青邱渚右眄白云乡宋史天文志青邱七星在轸东南海东之国号也】其狐四足九尾一曰在朝阳北【郭曰汲郡竹书曰栢杼子征于东海及王寿得一狐九尾即此也　任臣案瑞应图九尾狐六合一同则见文王时东方归之吕氏春秋云禹行涂山乃有白狐九尾造于禹涂山人歌曰绥绥白狐九尾厐厐成王时青邱贡九尾狐见逸周书图赞曰青邱奇兽九尾之狐有道翔见出则衘书作瑞周文以标灵符】
　　帝命竖亥【郭曰竖亥徤行人　任臣案罗泌作竖呉越春秋作孺亥曰禹使大章步东西孺亥度南北玉海云章亥所步禹契所书顾起元帝京赋测霄之圭歩以竖亥王氏释义曰此所谓帝或当为禹天岂有命竖亥歩地之理又黄帝臣亦名竖亥路史黄帝使竖亥通道路非此】歩自东极至于西极五亿十选【郭曰选万也　任臣案杨氏补注云选与万古音相通遂借其字】九千八百歩【任臣案淮南子云禹乃使大章步自东极至于西极二亿三万三千五百里七十五歩使竖步自北极至于南极二亿三万三千五百里七十五歩】亥右手把算左手指青邱北【任臣案杨愼云右手把算左手指青邱亦言铸象也卢柟沧溟赋云便旋竖亥之浦谓此图赞曰禹命竖亥青邱之北东尽泰远西穷邠国歩履宇宙以明灵德】一曰禹令竖亥一曰五亿十万九千八百歩【郭曰诗含神雾曰天地东西二亿三万三千里南北二亿一千五百里天地相去一亿五万里　任臣案春秋命厯序曰有神人始立地形甄度四海远近所至东西九十万里南北八十一万里天文録曰天地广南北二亿三万三千五百里七十五歩东西短减四歩吕氏春秋云四极之内东西五亿有九万七千里南北亦五亿九万七千里括地象曰八极之广东西二亿三万三千里南北二亿三万一千五百里张衡灵宪经云八极之维径二亿三万二千三百里南北则短减千里东西则广増千里言人人殊由鸟迹人迹之曲不同古今之里法歩法不一也】
　　黑齿国在其此【郭曰东夷传曰倭国东四十余里有祼国祼国东南有黒齿国船行一年可至也异物志云西屠染齿亦以放此人　任臣案吕氏春秋禹东至黒齿之国淮南子自东南至东北有黒齿民又云尧立西教沃民东至黒齿木华海赋云或泛泛悠悠于黒齿之江淹遂古篇其外黒齿次裸民兮后汉书云自侏儒东南至黒齿国三国志云去女王四千余里黒齿国复在其东南柳子招海贾文黒齿齴鳞文肌木史言汉东道黒齿皆此也又屠移在海外以草染齿亦号黒齿王防篇黒齿白鹿白马伊尹四方令云正西漆齿左思呉都赋儋耳黒齿之长管子雕题黒齿南土志黒齿蛮在永昌关南以漆漆其齿见人以此为饰寝食则去之百济西部有黒齿氏唐黒齿常之其种族也非此国】为人黑食稻啖蛇一赤一青【郭曰一作一青蛇】在其旁一曰在亥北为人黑首食稻使蛇其一蛇赤下有汤谷【郭曰谷中水也】汤谷上有扶桑【郭曰扶桑木也　任臣案两干同根相为依倚故名扶桑犹之扶荔扶竹扶笋皆取斯义神异经云东方有树焉髙八十丈敷张自辅叶长一丈广六尺名曰扶桑椹长三尺五寸十洲记曰扶桑在东海之东岸一万里碧海之中树长数千丈大二千围今南中有佛桑亦名扶桑非此也又案戴埴防璞曰离骚云饮马咸池总辔扶桑东京赋登天光于扶桑谢庄月赋擅扶桑于东沼张衡思赋凭云遐逝夕宿扶桑杨烱浑天赋扶桑临于大海淮南子曰日出旸谷拂于扶桑注云东方之野山海经曰旸谷有扶桑十日所浴如此则扶桑在泬寥之表及观南齐扶桑传沙门慧深来説云扶桑在大汉东二万里土多扶桑木叶似桐初生如笋国人食之实如梨绩其皮为布锦及纸其地乃在中国东或谓日出扶桑以日自东方出耳犹倭自谓日出处天子也山海经多诞不足为据也其言甚辨附记之】十日所浴【任臣案楚辞十日代出流金烁石唐董思恭诗沧海十枝晖圃重轮庆谓此路史余论云天有十日居于旸谷次以甲乙迭运中土君有失道则两日并鬬三日出争以至十日并出大乱之道】在黑齿北居水中有大木九日居下枝【任臣案仲长统传云九阳代烛即此】一日居上枝【郭曰庄周云昔者十日并出草木焦枯淮南子亦云尧乃令羿射十日中其九日日中乌尽死离骚所谓羿焉毕日乌焉落羽者也归藏郑母经云昔者羿善射毕十日果毕之汲郡竹书曰甲即位居西河有妖孽十日并出明此自然之异有自来矣传曰天有十日日之数十此云九日居下枝一日居上枝大荒经又曰一日方至一日方出明天地虽有十日自使以次第迭出运照而今俱见为天下妖灾故羿禀尧之命洞其精诚仰天控而九日潜退也假令器用可以激水烈火精威可以降霜回景然则羿之铄明离而毙阳乌未足为难也若搜之常情则无理矣然推之以数则无往不通达观之客宜领其致归之冥防则逸义无滞言奇不废矣　任臣案罗长源陈一中诸子以十日为扶桑君十子九日为凶号曰九婴羿所射者谓此十日也今观经文所载景纯所注似南华鸿寳之言果不诬者理有或然存而不论图赞曰十日并出草木焦枯羿乃控仰落阳乌可谓洞感天人悬符王充论衡曰日者大火也察火在地一气也地无十火天安得十日然则所谓十日者殆更自有他物光质如日之状居汤谷中水时缘据扶桑禹益见之则纪十日天地之间物气相其实非者多海外西南有珠树焉察之是珠然非鱼中之珠也夫十日之日犹珠树之珠也珠树似珠非真珠十日似日非实日也淮南见山海经则虚言真人烛十日妄纪尧时十日并出且日火也汤谷水也水火相贼则十日浴于汤谷当灭败焉火燃木扶桑木也十日处其上宜焦枯焉今浴汤谷而光不灭登扶桑而枝不焦不枯与今日出同不騐于五行故知十日非真日也】雨师妾在其北【郭曰两师谓屏翳也　任臣案两师遁甲开山图作防又云云师似两师似蛹云笈七籖云雨师名冯修号曰树徳搜神记曰雨师毕星也一曰号屏一曰冥事物别名云雨师名陈华夫列仙传曰赤松子神农时雨师金楼子云虞吏虎也雨师龙也雨师葢龙伯痴龙之杨慎补注曰雨师有妾如姮娥织女宓妃等耳焦贑易林亦云雨师娶妇要皆寓言也】其为人黑两手各操一蛇左耳有青蛇右耳有赤蛇一曰在十日北为人黑身人面各操一
　　股之国在其北【郭曰髀以下尽黒故云　任臣案楚辞黒水趾周氏注云股之国是也淮南子海外三十六国有股民髙诱注曰股其股黒两鸟夹之卢柟沧溟赋畧股兼离耳延雕题览黑齿】其为人衣鱼【郭曰以鱼皮为衣】食防【郭曰水鸟也音忧　任臣案杨愼补注曰防即鸥衣鱼食鸥葢水中国也均薻云股之国衣鱼食鸥】使两鸟夹之一曰在雨师妾北
　　毛民之国在其北为人身生毛【郭曰今去临海郡东南二千里有毛人在大海洲岛上为人短小面体尽有毛如猪能穴居无衣服晋永嘉四年呉郡司盐都尉戴逢在海边得一船上有男女四人状皆如此言语不通送诣丞相府未至道死惟有一人在上赐之妇生子出入市井渐晓人语自説其所在是毛民也大荒经云毛民食黍者是矣　任臣案职方外纪南亚墨利加之南为智加人遍体生毛洞冥记云泥离国人长四尺自乳以下有灵毛自蔽又乌荪国其人三爪号三爪蛮身生长毛皆毛民也神异经八荒之中有毛人曰髯丽异苑云呉孙皓时临海得毛人淮南子东北方有毛民注云体半生毛若矢镞罗泌国名记作髦民图赞曰牢悲海鸟西子骇麋或贵穴倮或尊裳衣物我相倾孰了是非王充论衡曰海外三十五国有毛民羽民毛羽之民土形所出非言为道身生毛羽也】一曰在股北
　　劳民国在其北其为人黑【郭曰食果草实也有一鸟两头　任臣案淮南子海外三十六国自东南至东北方有劳民注云劳民躁扰不定图赞曰阳谷之山国号黑齿雨师之妾以蛇挂耳人食防劳民黒趾】或曰敎民一曰在毛民北为人面目手足尽黑东方匈芒鸟身人面乗两龙【郭曰木神也方面素服墨子曰昔秦穆公有明徳上帝使勾芒赐之寿十九年　任臣案月令春月其神勾芒注云少皞之子重也左传木正曰勾芒刘安云东方之帝大皥其佐勾芒白虎通曰芒之为言萌物始生也东方义取此司马大人赋使勾芒其将行兮吾欲往乎南嬉史记正义云勾芒东方青帝之佐也刘防孟云东方青龙也故人乗两龙然西南之神皆乗两龙不独东方也唐阎朝隐诗勾芒人面乗两龙指此图赞曰有神人面身鸟素服衔帝之命锡龄秦穆皇天无亲行善有福】
　　建平元年四月丙戌【任臣案哀帝乙卯嵗也】待诏太常属臣望【任臣案太常初名奉常景帝六年改其属有六太六令等官望疑是丁望】校治侍中光禄勲臣龚【任臣案侍中加官也光禄勲初为郎中令武帝太初元年更名龚王龚也】侍中奉车都尉光禄大夫臣秀【任臣案奉车都尉武帝时置秩比二千石光禄大夫初为中大夫亦太初元年改秀刘歆也】领主省















　　山海经广注卷九
　　钦定四库全书
　　山海经广注巻十
　　仁和呉任臣注
　　海内南经
　　海内东南陬以西者【郭曰从南头起之也】
　　瓯居海中【郭曰今临海永寜县即东瓯在岐海中也音呕　任臣案刘防孟云瓯今温州府城北东至磐石村防于海洋是曰瓯海王应麟王防注曰汉以东瓯地立囘浦县后汉以章安县之东瓯乡置永寜县章安即囘浦又杨愼云郭注岐海海之岐流也犹云禆海】
　　闽在海中【郭曰闽越即西瓯今建安郡是也亦在岐海中　任臣案罗泌曰郭璞以建安为西瓯非是寰宇记鬰林废党州经善劳县乃古西瓯居非闽也今建寜有东瓯城相传呉王濞发兵围东瓯在此然闽中实不得谓之瓯也】其西北有山一曰闽中山在海中【任臣案周礼职方氏掌八蛮七闽之人民史记索曰闽东越蛇种也故字从虫何逺闽书曰按谓之海中者今闽中地有穿井辟地多得螺蚌殻败槎知洪荒之世其山尽在海中后人乃先后塡筑之也】
　　三天子鄣山【郭曰音章】在闽西海北【郭曰今在新安歙县东今谓之三王山浙江出其边也张氏土地记曰东阳永康县南四里有石城山上有小石城云黄帝曽游此即三天子都也　任臣案今属徽州绩溪黄省曽庐山吟少读神禹经昔为天子都以匡庐为天子都黄氏之误也】一曰在海中
　　桂林八树在番隅东【郭曰八树而成林言其大也番隅今番隅县　任臣案百粤风土记云桂林八树山海经在番隅东番隅即桂州今粤西地最宜桂大者十围终年葱蒨秋风时起四逺闻香至冬枝端结子累累如小莲子中空有浆魏禹卿西事珥曰海内南经载桂林八树在番隅东番隅即今桂州则番隅东在何处予读路史桂国引伊尹四方令盖桂阳也然则八桂乃桂阳以桂林为八桂者误兹以二书证之地理则番禺古属南海今在粤东而二书皆以为桂州地诚所不解也又临桂今有桂山三峰鼎峙山多桂树丹铅録云桂林之山玉笋瑶森列无际经之所指必此然当云在番隅西而云在其东者岂亦有误文耶髙氏纬畧台州亦有八桂广志云临海白石山八桂所植金鵞所集似非此　番隅水经注后汉书注引此皆作贲禺又海録碎事引经八树作八桂】
　　伯虑国【郭曰未详】离耳国【郭曰锼离其耳分令下垂以为饰即儋耳也在朱崖海渚中不食五谷但噉蚌及藷藇也　任臣案林邑记云汉置九郡儋耳与焉交广春秋云儋耳与交州俱开南裔异物志曰儋耳俱在朱崖分为东藩应劭曰儋耳者种大耳渠率自谓王者耳尤缓下肩三寸张晏曰儋耳镂其颊皮上连耳分为数支状似鸡肠累耳下垂臣讃曰茂林书儋耳去长安七千三百六十八里又广东志周武王十有八年儋耳入贡是儋耳之名至周始见其先固为离耳也伊尹四方令云离耳漆齿刘凤杂爼曰离耳雕题之俗卢柟赋云兼离耳皆指此也又其国以黒为美故离骚亦谓之国】雕题国【郭曰防湼其面画体为鳞采即鲛人也　任臣案伊尹四方令曰贯匈雕题王制曰南方曰蛮雕题交趾有不火食者矣楚辞大招雕题黒齿得人肉以祀些梁简文大法颂题雕臆镂舌紫支黄庾子山文雕题凿齿识海水以来王许敬宗贺庆云表雕题镂齿之氊裘板屋之朋皆谓此或作雕踶见白虎通马端临曰自岭而南当唐虞三代是百越之地亦谓之南越古谓之雕题王防补注云题额也刻其肌以丹靑湼之】北朐国【郭曰未详音劬】皆在郁水南郁水出湘陵南山一曰相虑
　　枭阳国在北朐之西【任臣案枭或作嘄又作羽猎赋云蹈飞豹羂嘄阳续骚经云□羣逐而索頼兮过阳以反唇阳亦作羊呉都赋其上则子长啸其下则枭羊麡狼淮南子云山出枭羊水出罔象今交广谓之狒狒北方谓之吐蝼李贺诗题深竹呉正子注即枭羊也又作杨王氏彚苑云狒狒仗枭杨先导此朐西尔雅疏引经作北煦西】其为人人面长唇黑身有毛反踵见人笑亦笑左手操管【郭曰周书曰州靡髣髴者人身反踵自笑笑则上唇掩其面尔雅云髴髴大传曰周书成王时州靡国献之海内经谓之赣巨人今交州南康郡深山中皆有此物也长丈许脚跟反向徤走被髪好笑雌者能作汁洒人即病土俗呼为山都南康今有贑水以有此人因以名水犹大荒説地有蜮人人因号其山为蜮山亦此也　任臣案酉阳杂爼狒狒力千斤作人言如鸟声能知生死笑輙上吻揷额血可染绯髪可为髲饮其血可见宋建武时髙郡城进雌雄二头图赞曰狒狒怪兽被髪操竹获人则笑唇蔽其目终亦号咷反为我戮】
　　兕在舜葬东湘水南【任臣案释义曰今广西】其状如牛苍黑一角【任臣案尔雅兕似牛注云一角青色重千斤説文兕如野牛皮坚厚可制铠交州记曰兕出九德有角角长三尺余形如马鞭柄】
　　苍梧之山【任臣案刘会孟曰苍梧今属湖广永州府寜逺县其山九磎相似】帝舜葬于阳【郭曰即九疑山也礼记亦曰舜葬苍梧之野也　任臣案传曰舜葬苍梧九疑之山拾遗记曰舜葬苍梧有鸟如雀来苍梧之野衔靑砂珠积成垄阜名曰珠邱寳椟记云舜葬苍梧有鸟名冯霄能啣土成坟邱兼能返形变色登木则成禽行地则为兽吕览云舜葬纪市不变其肆葢九疑山下亦有纪邑也或云纪在河中府皮氏又王应麟困学纪开曰舜葬苍梧之野薛氏云孟子以为卒于鸣条吕氏春秋云舜葬于纪苍梧山在海州界近莒之纪城鸣条亭在陈留之平邱今考九域志海州东海县有苍梧山始存其説以传疑云】帝丹朱葬于阴【郭曰今丹阳复有丹朱也竹书亦曰后稷放帝朱于丹水与此义符丹朱称帝者犹汉山阳公死加献帝之谥也　任臣案九域志邓今有丹朱冡郡县释名云丹朱陵乃在相之永和鎭王在晋山陵考曰丹朱冡在南阳府内乡县西北七里一统志亦云在内乡县废浙川县西北未知孰是又丹朱称帝犹象封有鼻而称鼻天子也上世朴畧不以此称为嫌故不帝而帝者如魁台靑阳干荒儒帝嚣商均皆帝称不独一朱也郭以汉献事例之非其伦矣】
　　汜林方三百里在狌狌东【郭曰或作猩猩字同耳】狌狌知人名【任臣案淮南子猩猩知往而不知来干鹄知来而不知往】其为兽如豕而人面【郭曰周书曰郑郭狌狌者状如黄狗而人面头如雄鸡食之不眯今交趾封溪出狌狌土俗人説云状如豚而后似狗声如小儿啼也　任臣案兽经云狒狒人面而善笑猩猩人面而善啼水经注云叶榆有猩猩兽形若黄狗又状貆人面头顔端正善与人言音声丽妙如妇人好女图赞曰狌狌之状形乍如犬厥性识往为物警辨以酒招灾自治缨罥】在舜葬西
　　狌狌西北有犀牛其状如牛而黑【郭曰犀牛似水牛猪头在狌狌知人名之西北庳脚三角　任臣案犀牛三角一在顶上一在额上一在鼻上所谓食角也刘欣期交州记云犀出九徳毛如豕蹄有甲头似马呉录地理志云武陵沅陵县以南皆有犀】
　　夏后啓之臣曰孟涂是司神于巴人【郭曰听其狱讼为之神主　任臣案冠编夏禹二嵗命孟涂为理竹书纪年帝啓八嵗使孟涂为巴莅讼路史云孟涂敬职而能理神爰封于丹水经注引此作血涂】请讼于孟涂之所【郭曰令防之也】其衣有血者乃执之【郭曰不者则血见于衣】是请生【郭曰言好生也　任臣案图赞曰孟涂司巴听讼是非厥理有此血乃见衣所请灵防呜呼神防】居山上在丹山西丹山在丹阳南丹阳居属也【郭曰今建平郡丹阳城秭归县东七里即孟涂所居也　任臣案罗苹云丹山之西即孟涂之所理也丹山乃今巫山】窫窳龙首居弱水中在狌狌知人名之西其状如龙首食人【郭曰窫窳本蛇身人面为贰臣所杀复化而成此物也】有木其状如牛【郭曰河图玉版説芝草树生或如车马或如龙蛇之状亦此也】引之有皮若缨黄蛇【郭曰言牵之皮剥如人冠缨及黄蛇状也】其叶如罗【郭曰如绫罗也　任臣案罗木名也杨檖一名罗见尔雅】其实如栾【郭曰栾木名黄木赤枝青叶生云雨山或作卵或作麻音銮　任臣案藻林云栾即木兰凡冡皆树之又本草木栾子形如豌豆堪为数珠则木之名栾者不一也杨慎补注云栾借作丸谓圆如鸟弹也抱朴子曰建木芝生于都广其皮如缨其实如鸾是以建木为木芝且谓其实如飞鸟状数説未知孰是】其木若蓲【郭曰蓲亦木名未详　任臣案字彚音讴刺榆也】其名曰建木【任臣案淮南子云建木在广都张衡思赋建木于广都兮摭若华而踌躇马融广成颂珍林嘉树建木丛生孙绰天台山赋建木灭景于千寻琪树璀璨而垂珠江淹遂古篇建木千里乌易论兮信赵将军墓铭波分建木派流沪敬括建木赋广都有建木焉大五千围生不知始髙八千尺仰不见巅】在窫窳西弱水上【郭曰建木靑叶紫茎黒花黄实其下声无响立无影也　任臣案图赞曰爰有建木黄实紫柯皮如蛇缨叶有素罗絶荫弱水异人则过】
　　氐人国【郭曰氐音触抵之抵】在建木西其为人人面而鱼身无足【郭曰尽胸以上人胸以下鱼也　任臣案即大荒互人国也罗泌云互人宜作氐人徐稽神录云谢仲玉者见妇人出没水中腰以下皆鱼徂异记曰查道奉使髙丽见海沙中一妇人肘后有红鬛问之曰人鱼也职方外纪云海中有海女上体为女人下体则鱼形又禹治洪水观于河见白面长人鱼身出曰吾河精也形状与此同】
　　巴蛇食三岁而出其骨君子服之无心腹之疾【郭曰今南方蚺蛇吞鹿鹿已烂自绞于树腹中骨皆穿鳞甲间出此其也楚辞曰有蛇吞象厥大何如説者云蛇长千寻　任臣案函史物性志巴蛇长十寻备靑黄赤黒色食象三岁而出其骨庾仲雍江记曰羿屠巴蛇于洞庭其骨若陵丈心雕龙注巴邱山一名巴蛇冡是其地也一统志巴蛇冡在岳州府城南长沙风土记云巴蛇吞象空见于图书鵩鸟似鸮但闻于词赋左思三都赋屠巴蛇出象骼虞世南师子赋碎随兕于断腭握巴蛇于指掌李白诗脩蛇横洞庭吞象临江岛柳宗元天对云巴蛇腹象足觌厥大三岁遗骨其脩已号呉淑蛇赋云或乗彼龙星或出夫象骼谓此也图赞曰象实巨兽有蛇吞之越出其骨三年为期厥大何如屈生是疑罗良愿曰説巴陵者以为巴蛇之死其骨若陵又有象骨山以为象暴骨之所今倭国有兽如牛名山鼠彼有大蛇亦吞此兽皮坚不可斫葢巴蛇也闻奇録曰番阳有书生经出中见气髙丈余如烟乡人言此冈子蛇吞象也遂集众振噪已而蛇退入谷中经宿乡人各持瓮往见一象尚立而肌骨已化为水咸鍼破取水云过海置此舟中能辟去蛟龙又南裔志蚺蛇赞蚺维大蛇既洪且长采色駮映其文锦章食灰贪鹿腴成养疮宾飨嘉食是豆是觞审此则吞兽者不独巴蛇也】其为蛇青黄赤黑一曰黑蛇青首在犀牛西
　　旄马其状如马四节有毛【郭曰穆天子传所谓毫马者亦有旄牛　任臣案穆天子传注引经作髭马事物绀珠云旄马足可四节垂毛出南海外】在巴蛇西北髙山南匈奴【郭曰一曰猃狁】开题之国【郭曰音提】列人之国并在西北【郭曰三国并在旄马西北】

　　山海经广注卷十
&lt;子部,小说家类,异闻之属,山海经广注&gt;
　　钦定四库全书
　　山海经广注卷十一
　　仁和呉任臣注
　　海内西经
　　海内西南陬以北者
　　贰之臣曰危危与贰杀窫窳帝乃梏之疏属之山【郭曰梏犹系防也古沃切　任臣案文中子云疏属之南汾水之曲即斯山也刘防孟曰疏属山今陜西延安府绥徳县左思赋亦犹帝之解悬而与夫桎梏疏属也张恊七命云解疏属之拘王世贞寓言诗贰杀窫窳帝讨覊石室栱拲锢其形千载鬰如腊谓此】桎其右足【郭曰桎械也】反防两手与髪【郭曰并髪合防之也】系之山上木在开题西北【郭曰汉宣帝使人上郡发盘石石室中得一人裸被髪反防械一足以问羣臣莫能知刘子政按此言对之宣帝大惊于是时人争学山海经矣论者多以谓是其尸象非真体也意者以灵怪变化论难以理测物禀异气出于不然不可以常运推不可以近数揆矣魏时有人发故周王冡者得殉女子不死不生数日时有气数月而能语状如廿许人送诣京师郭太后爱养之恒在左右十余年太后崩此女哀思哭泣一年余而死即此也　任臣案图赞曰汉击盘石其中则危刘生是识羣臣莫知可谓博物山海乃奇王充论衡云董仲舒覩重常之鸟刘子政晓贰之尸李商啓共工尤之辈与贰同袍王世贞隽序贰见表于中山三觞流迹于洛水卢柟放招赋贰反防石室圜且又酬德赋缓贰之虐械啓华表之灵思又诗贰防暝间石室梏两足指此也又独异志载刘歆司疏属之尸须七嵗女子以乳之即变为人帝如其言遂能应对故慱物防云取女乳而疏属之尸可语辞亦诞矣宛委余编云刘向识贰桎梏之尸葢僵尸数千年不朽者也今鄩溪水侧有重人穴穴中有僵尸不知年载又记云人以五月五日生者尸不腐皆此之】
　　大泽方百里羣鸟所生及所解【郭曰百鸟于此生乳解之毛羽　任臣案竹书纪年王北征流沙积羽千里即此图赞曰地号积羽厥方百里羣鸟云集鼔翅雷起穆王旋轸爰防騄耳】在鴈门北鴈门山鴈出其间在髙柳北【任臣案江淹别赋辽水无极鴈山参云呉淑鴈赋入梁州而逾塞过髙柳而知门一统志鴈门山在代州北三十五里鴈出其门故名一名鴈门塞今有鴈门关隋有鴈门县】
　　髙柳在代北【任臣案水经注髙柳在代中其山重峦叠巘霞举云髙连山东出辽塞徐陵劝进元帝表髙栁生风扶桑衘日庾信宿国公碑名雄髙栁又赵广碑南临髙栁杨烱孔子碑映髙栁而对扶桑即斯地也】后稷之葬山水环之【郭曰在广都之野】在氐国西
　　流黄酆氏之国【任臣案一本作丰】中方三百里【郭曰言国城内任臣案淮南子流黄沃民在其北方三百里罗泌国名记云流黄辛姓在三巴之东】有涂四方【郭曰涂道　任臣案图赞曰城围三百连河此戎动是尘昏蒸气雾重焉得游之以遨以纵】中有山在后稷葬西【任臣案刘防孟云太昊初国于此】
　　流沙出钟山【任臣案流沙即鸣沙界其地人马践之有声括地象曰水有悬泉之神山有鸣沙之异王制西不尽流沙禹贡西被于流沙宋玉招魂篇西方之害流沙千里晋书曰弱水出流沙流沙与水同行也在西海郡北雍大记曰鸣沙山在河州卫城南七里一名沙角山沙如干糠天气清朗时沙鸣闻于城内水经流沙地在张掖居延县东北五代史云州南十里有鸣沙山冬夏殷殷有声如雷蔡沈书传曰河州西八十里其沙随风而行故曰流沙方匀云西安州即唐盐州西至流沙六日沙深细没马胫无水源即干沙耳二日至西海沈括记鄜延西北有范河即淖沙也北人谓之活沙人马履之外皆动如人行幙上其下足处甚坚若遇其一防则人马驼车应时皆没或谓此即流沙也路史亦谓之神沙图赞曰天限内外分以流沙经带西极頽塘委蛇注于黑水永溺余波又岭海异闻云万里长沙在万里石塘东南即流沙河也疑此为流沙之下流】西行又南行昆仑之墟西南入海黑水之山【郭曰今西海居延泽尚书所谓流沙者形如月生五日也　任臣案杨慎云谓形如半月也唐诗江畔洲如月阙】






　　东胡在大泽东
　　夷人在东胡东
　　貊国在汉水东北地近于燕灭之
　　孟鸟【郭曰亦鸟名也】在貊国东北其鸟文赤黄青东乡【任臣案释义云孟鸟上无所因而独当纪事之一意其羣聚若犬国与】
　　海内昆仑之墟在西北【郭曰言海内者明海外复有昆仑山　任臣案王崇庆云疑其重出恐非有二昆仑】帝之下都昆仑之墟方八百里髙万仞【郭曰皆谓其墟基广轮之髙庳耳自此以上二千五百余里上有醴泉华池去嵩髙五万里葢天地之中也见禹本纪任臣案卞洲记云昆仑有三角正北曰阆风巅正西曰圃台正东曰昆仑宫神异经曰昆仑有铜柱焉其高入天所谓天柱也围三千里圆如削江淹遂古篇云昆仑之墟海此间兮去彼宗周万二千兮】上有木禾长五防大五围【郭曰木禾谷也生黑水之阿可食见穆天子传　任臣案淮南子昆仑其髙万一千里百一十四歩三尺六寸上有木禾其修五防李善云禾木生而王木衰而死故曰木禾抱朴子云昆仑上有木禾髙四丈九尺事物绀珠云木禾二月生八月熟张衡思赋发昔梦于木禾兮谷昆仑之髙冈张景阳七命云大梁之黍琼山之禾注云琼山禾即昆仑木禾也亶爰子齐山赋云澹容与以邅兮仰木禾焉是防栁宗元诗披山穷木禾驾海逾蟠桃图赞曰昆仑之阳鸿鹭之阿爰有嘉谷号曰木禾匪植匪萟自然灵播王圻续通考云明始兴令甘应隆言其逺祖掘地得石瓮发之有物数百枚长三寸余上下肤如谷形去肤熟之是大米后食者皆百二三十嵗尝读图经称昆仑有木禾食者得上寿岂其余粒耶又飞廉草亦名木禾食之身轻延寿与此同名异实】面有九井以玉为槛【郭曰槛栏任臣案淮南子昆仑旁有九井玉横维其西北之隅吕氏春秋云昆仑之井】面有九门门有开明兽守之百神之所在在八隅之岩【郭曰在岩间也　任臣案灵寳经曰五山安镇岳髙峙昆仑阆风黄老为治葛洪枕中书云昆仑圃金为墉城四方千里城上安金台五所玉楼十二琼华之屋紫翠丹房七寳金玉积之连天巨兽万防灵香亿千西王母九光所治羣仙无量也】赤水之际非仁羿莫能上冈之岩【郭曰言非仁人及有才艺如羿者不能得登此山之冈岭巉岩也羿尝请药西王母亦言其得道也羿一或作圣　任臣案路史尧命羿去下地之难号仁羿杨慎补注云古谓有才艺者为羿非必指有穷之君也】
　　赤水出东南隅以行其东北西南流注南海厌火东【任臣案郡县释名曰赤水卫城南有赤水河一名赤虺河源出芒郭】
　　河水出东北隅以行其北西南又入渤海又出海外即西而北入禹所导积石山【郭曰禹治水复决疏出之故云导河积石　任臣案汉书西域传河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽即泑泽也又复潜行地下南出积石为中国河蔡沈云积石在金城郡河关县又古之言河源者不一元都实以河出火敦脑儿明宗泐亲至其地复云出赤防必列山要皆昆仑之异名也尔雅注引经云河出昆仑西北隅】
　　洋水【郭曰音翔　任臣案穆天子傅庚辰济于洋水即斯水髙诱淮南注云洋水经陇西氐道东至武都为汉阳】黑水出西北隅以东东行又东北南入海羽民南弱水青水出西南隅以东又北又西南过毕方鸟东【郭曰西域传乌弋国去长安万五千余里西行可百余日至条枝国临西海长老传闻有弱水西王母云东夷传亦曰长城外数千里亦有弱水皆所未见也淮南子云弱水出穷石穷石今之西郡那冉盖其派别之源耳　任臣案今溜山四面滨海小溜无虑三千舟行遇风入溜即溺土人曰此弱水三千也】
　　昆仑南渊深三百仞【郭曰灵渊】开明兽身大虎而九首皆人面东向立昆仑上【郭曰天兽也铭曰开明为兽禀资干精瞪视昆仑威振百灵　任臣案骈雅云虎大而长尾曰酋耳长尾而五采曰驺吾九首而人面曰开明图赞云开明天兽禀兹干精虎身人面表此杰形瞪视昆山威慑百灵刘基乐府曰指挥开明辟帝关又抱朴子称昆仑有神兽狮子辟邪天鹿焦羊之属五城十二楼下有青龙白虎蜲蛇明不独开明也】
　　开明西有凤凰鸾鸟皆戴蛇践蛇膺有赤蛇
　　开明北有视肉珠树【任臣案淮南子増城九重珠树在其西列子蓬莱之山珠玕之树丛生李时珍以为珠树即琅玕树也葢古人谓石之美者多谓之珠广雅称琉璃瑚皆为珠是已然下文复有琅玕树不应前后异称且更叠见所未敢信也又案熊大古冀越集云尝见蜑人得珠子树数担田艺衡日札亦以岭南有珠子树又海外经有三珠树则珠树当自是一种岂即王子年所谓珍林者欤呉淑珠赋云曽城列树开明广植梁简文南郊颂序珠树素禽越火枝之地王勃九成宫颂沼分瑶水花跨珠林顾起元壮游歌金芝何翩翩珠树何扶疎张仲素晏瑶池赋翩翩三鸟拂珠树以相随杨维祯小游仙诗锦驼鸟鸣珠树林黄道周诗瑚生海中珠树出危岭许景樊望仙謡三花珠树春云香本此又王充论衡云珠树似珠非真珠也】文玉树【郭曰五采玉树　任臣案王嘉拾遗记曰昆仑山第六层有五色玉树荫翳五百里夜至水上其光如烛括地象曰昆仑墟北有玉树淮南子云有玉树在赤水之上抱朴子云昆仑有珠玉树沙棠琅玕碧瑰之树玉李玉玉桃毎风起珠玉之树枝条花叶互相扣击自成五音又扬雄甘泉赋翠玉树之青葱师古注云玉树集众寳为之汉武故事云上起甲帐乙帐前庭种玉树三辅黄图云甘泉宫北有槐树今谓玉树纪少瑜诗玉树起千层曹植诗绿萝縁玉树庾阐诗玉树标云翠蔚梁刘七举亦曰玉树青葱所説不同未知所指也又黄气阳精经曰诸天人悉采珠玉之华以拂日月之光云笈七籖云眞人星围七百七十里冥星围八百里中有玉树赤实金翅之所栖复云流汨之池广千里中有玉树其説似近诞也】玕琪树【郭曰玗琪赤玉属也呉天壐元年临海郡吏伍曜在海水际得石树髙二尺余茎叶紫色诘曲倾靡有光彩即玉树之也于其两音　任臣案尔雅东方之美者有医无闾之珣玗琪焉説文玗琪石之似玉者穆天子传云重氏之所守曰玗琪徼尾骈雅曰长瑻玗琪美玉也神异经曰瀛洲之山有琪树瑶草武伯奋诗琪树年年玉叶新黄姬水职贡图箴苕华玗琪王氏大和山赋玑瑻玗琪卢柟赋瑶碧之草玗琪之树图赞曰文玉玗琪方以丛翠叶猗萎丹柯玲珑玉光争焕彩艳火龙杨慎补注云玗琪即瑚树未审是非也又孙绰赋琪树璀璨而垂珠明皇歌云庭前琪树已堪攀此葢泛指杂树也又六朝事迹言宝林寺前有琪树疑亦同名而异物者】不死树【郭曰言长生也　任臣案鸿烈解玉树璇树不死树在昆仑西洛阳记云明光殿前长生木树二枝林中记云金华殿后有长生树世谓之西王母长生树皆不死树也张衡思赋登防风之层城兮搆不死而为牀徐陵天台碑不死之草犹称南裔长生之树尚挺西昆谓此图赞曰万物暂见人生如寄不死之树寿蔽天地请药西姥乌得如羿】凤凰鸾鸟皆戴【郭曰音戈盾也】又有离朱【任臣案一名离俞】木禾栢树甘水【郭曰即醴泉也】圣木【郭曰食之令人智圣也　任臣案图赞曰醴泉睿木养灵尽性増气之和祛神之防何必生知然后为圣】曼兊【郭曰未详】一曰挺木牙交【郭曰淮南作旋树旋玉也】
　　开明东有巫彭巫抵巫阳巫履巫凡巫相【郭曰皆神医也世本曰巫彭作医楚辞曰帝告巫阳　任臣案中天佚典巫彭问沈渊格天之道又云帝偕巫彭造济之阳吕氏春秋许愼説文张季明医説皆云巫彭初作医卢柟放招赋云太卜巫彭路史云黄帝命巫阳主筮苏轼文公碑讴吟下遣招巫阳王世贞挽歌仰问巫阳师安能为我权又离闵云招徐吾使狱余兮巫阳据而见逮顾起元赋帝阍狺狺在郁萧兮孰召岁崇与巫阳蠛蠓集云缄悲归来兮卜巫阳又彚苑巫阳天帝之女也主巫余寅同姓名录曰海内西经开明东有六巫皆神医也大荒西经丰沮玉门有十巫升降灵山中有两巫彭两巫抵疑非一人是以叠见而各处一山】夹窫窳之尸皆操不死之药以距之【郭曰为距却死气求更生】窫窳者蛇身人面贰臣所杀也【任臣案图赞曰窫窳无罪见害贰帝命羣巫操药夹守遂沦溺渊变为龙首】
　　服常树【郭曰服常木未详　任臣案淮南子沙棠琅玕在昆仑东服常疑是沙棠】其上有三头人伺琅玕树【郭曰琅玕子似珠尔雅曰西北之美者有昆仑之琅玕焉庄周曰有人三头递卧递起以伺琅玕与玗琪子谓此人也　任臣案淮南子云南方有鸟名为阙天为生食阙树名琼枝以璆琳琅玕为实天又阙生离珠一人三头递卧递起以伺琅玕也黄道周表大臣近而小臣亲即伺凤凰琅玕之实稽瑞录云人伺琅玕阙送洪范本此图赞曰服常琅玕昆山奇树丹实珠离绿叶碧布三头是伺递望递顾拾遗记云昆仑有璆琳琅玕之玉荀子注昆仑山有琅玕树琅玕葢石似珠者可为冠冕之饰禹贡雍州厥贡惟璆琳琅玕张衡四愁诗美人赠我金琅玕西长安诗羽爵翠琅玕李白诗凤凰不啄粟所食在琅玕本草谓之青珠别録谓之石珠或谓之石阑干】
　　开明南有树【任臣案淮南子綘树在昆仑南】鸟六首蛟【郭曰蛟似蛇四脚龙也】蝮蛇【任臣案尔雅蝮蛇博三丈首大如擘疏云江淮以南曰蝮江淮以北曰虺本草序云鳞属卵生而蝮蛇胎产】蜼豹鸟秩树【郭曰木名未详】于表池树木【郭曰言列树以表池即华池也】诵鸟【郭曰鸟名形未详也】鶽【郭曰雕也穆天子传曰爰有白鶽靑雕音竹笋之笋　任臣案字或去鸟易射隼于高墉】视肉

　　山海经广注卷十一
　　钦定四库全书
　　山海经广注巻十二
　　仁和呉任臣注
　　海内北经
　　海内西北陬以东者
　　蛇巫之山上有人操杯而东向立一曰山【郭曰杯或作棓字同任臣案杨氏古韵曰杯棓古字通大杖也音棒打之棒作杯音者非又林茂槐字考云璞注杯或作棓乃木】
　　【杖上声也用修以杯作去声何耶朱晦翁曰山海经诸篇记异物飞走之多云东向或作东首皆为一定不易之形疑本依图画而为之非实纪此处有此物也】
　　西王母梯几而戴胜杖【郭曰梯谓慿也】其南有三青鸟为西王母取食【郭曰又有三足鸟主给使】在昆仑墟北有人曰大行伯把戈其东有犬封国【郭曰昔盘瓠杀戎王髙辛以美女妻之不可以训乃浮之防稽东南海中得三百里地封之生男为狗女为美人是为狗封之民也任臣案刘防孟云今长沙武陵蛮是瓠犬之后游抃诸苗考曰麻阳民土著者皆槃瓠种与苖同祖一村有石名槃瓠石民共祀焉有犵猪其先亦同姓】贰之尸在大行伯东
　　犬封国曰犬戎国【郭曰黄帝之后十明生白犬二头自相牝牡遂为此国】状如犬【郭曰言狗国也　任臣案淮南子狗国在其东事物绀珠云狗国人身狗首长毛不衣语若嘷其妻皆人能汉语穴居食生】有一女子方跪进杯食【郭曰与狗食也】有文马缟身朱鬛【郭曰色白如缟　任臣案李贺马诗鬛焦朱色落谓此】目若黄金名曰吉量【郭曰一作良】乗之寿千岁【郭曰周书曰犬戎丈马赤鬛白身目若黄金名曰吉黄之乗成王时献之六韬曰丈身朱鬛眼黄金项若鸡尾名曰鸡斯之乗大传曰駮身朱鬛鸡目山海经亦有吉黄之乗寿千岁者惟名有不同説有小错其实一物耳今博举之以广异闻也　任臣案公羊注疏文王得白马朱鬛大贝元礼斗威仪云白马朱鬛瑞于文王王应麟王防注云吉黄之乗周文王时西土献之书大传散宜生之犬戎氏取美马駮身朱鬛鸡目者取九六焉瑞应图云腾黄神马一名吉光説文马赤鬛缟身目黄金名曰妈字彚作馼淮南子云泽马曰吉良博物志曰文马赤鬛身白名古黄之乗又五音集韵引经云犬封国有文马缟身朱□名曰古駺艺文聚引经云犬封之国有文马缟身朱名曰吉彊称名各别是古本之殊也图赞曰金精朱鬛龙行骏时拾节鸿鹜尘不及起是谓吉皇释圣牖里】
　　国在贰之尸北为物人面而一目一曰贰神在其东为物人面蛇身【任臣案论衡北方有国览云毗舍那有鸟语形之民杨氏裔乗云国在駮马国西或曰易称伐方即此也利玛窦舆图志云国之人噉鹿与蛇耳目鼻与人同惟口在顶上此与经説全异当别为一种耳又刘防孟曰罗施国今贵州然贵竹地属西南其説未是谈荟云国人面蛇身而一目葢谓此】
　　蜪犬【郭曰音陶或作蚼音钩】如犬青食人从首始【任臣案谈荟云蜪犬如犬狗如莵卢柟昆仑山人赋夸毕方使先驱兮走蜪犬之狺狺又放招赋蜪犬狺狺从首是食且本此也王氏释义曰凡兽相食视朔望为凖朔以后食首望以后食下体此食人从首其尤异者与】
　　穷奇状如虎有翼【郭曰毛如猬　任臣案吕氏春秋鴈门北饕餮穷奇之地太平御览北方有兽状如虎有翼名穷奇即此又穷奇浑敦梼杌饕餮是为四凶取此义也卢柟沧溟赋邀余于泰皇之坂以观乎穷奇之民】食人从首始所食被发在蜪犬北一曰从足帝尧台帝喾台帝丹朱台帝舜台各二台台四方在昆仑东北【郭曰此葢天子廵狩所经过夷狄慕圣人恩徳辄其为筑立台观以标显其遗迹也一本云所杀相栁地腥臊不可种五谷以为众帝之台　任臣案九域志翼之唐阳有尧台郡国志云信都堂阳古台二并号尧台城冢记云尧台二所罗泌余论曰海内北经有帝尧台帝喾台帝舜台之非一夫帝王之曰陵亦谓之台传言禹杀相柳其血腥不可以植乃以为众帝之台故帝喾曰顿邱台尧丹冢曰灵台邺有魏文武甄后三陵台张宾进所谓三台险固者也顾起元説畧曰古圣久于其位赴格之日殊方异域无不为位而坟土以致其哀敬颛喾尧汤之陵台皆传数出汉逺郡国皆起国庙亦若是也】
　　大蠭其状如螽朱蛾其状如蛾【郭曰蛾蚍蜉也楚辞曰蜂如壶赤蛾如象谓此也　任臣案尔雅土蜂即马蜂也荆楚间呼为蟺方言曰蜂大有谓之壶蜂岭表录异曰唐刘恂见大蜂结房山林间大如巨钟彭俨五侯鲭云大蜂出昆仑长一丈其毒杀象杜阳杂编曰唐德宗时呉明国贡碧蜂声如鸾凤大者重十余斤色翠碧亦斯也蛾蚁通五行记后魏时兖州有赤蚁与黒蚁鬬长六七歩广四寸览云潮州有盈尺之蚁则离骚所谓如象非寓言矣呉淑蚁赋云处栏锜之石出昆仑之墟本此图赞曰蛇巫之山有人操杯神蜪犬主为妖灾大蜂朱蛾羣帝之台】
　　蟜其为人虎文胫有防【郭曰言脚有防肠也音桥】在穷奇东一曰状如人昆仑虚北所有【郭曰此同上物事也】
　　阘非人面而兽身靑色【郭曰音榻　任臣案伊尹四方令云正西亲枳已阘耳阘非疑即阘耳】
　　据比【郭曰一云掾比】之尸其为人折颈被发无一手【任臣案卢赋劈巷溏而防据比又云问据比之尸指此也谈荟云据比之尸其人无一手】
　　环狗其为人兽首人身一曰猬状如狗黄色【任臣案五代史云牛蹄国之北有狗国人身狗首长毛不衣手猛兽语为犬嘷意即此也卢柟泰宇赋云槛黄狗而践□围又伊尹四方令曰南有昆仑狗国易林云穿胷狗僵离旁春计其道里似别为一种】
　　祙其为物人身黑首从目【郭曰祙即魅也　任臣案从纵通言其目纵生也古人亦有纵目者蜀侯丛其目纵死作石棺石椁俗以为纵目人冢见华阳国志】
　　戎其为人人首三角【任臣案图赞曰人面兽身是谓阘非被发折颈据比之尸戎三其角祙其眉】
　　林氏国【任臣案杂录碧芬出林氏国乃驺虞与豹交而生大如犬毛可为裘即此国也又汲冡书林氏上衡氏争权林氏再战勿胜上衡氏伪义勿克俱身死国亡亦斯国也国名记云林氏国出驺虞与葛防近】有珍兽大若虎五彩毕具尾长于身名曰驺吾【任臣案字学指南引经作骝吾贾氏周礼疏引经作邹吾】乗之日行千里【郭曰纣囚文王闳夭之徒诣林氏国求得此兽献之纣大悦乃释之周书曰夹林酋耳若虎尾参于身食虎豹大传谓之侄兽吾亦作虞也　任臣案陆佃埤雅云驺虞尾参于身白虎黒文西方之兽也王者有至信之德则应不践生草食自然之肉中兴征祥説曰天下太平则驺虞见毛苌诗传云驺虞白虎黒文不食生物孙柔之瑞应图云王者不暴及行苇则见括地象曰令訾野中有玉虎晨鸣雷声圣人感应之期司马相如赋囿驺虞之珍羣又曰般般之兽乐我君囿白质黒章其仪可喜曹丕典引云扰缁文皓质于郊兽经云驺虞义兽説文系传曰驺虞林氏图之珍兽也张衡东京赋圉林氏之驺虞徐氏謇修赋云驾林氏之驺吾谓此也图赞曰怪兽五彩尾参于身矫足千里儵忽若神是谓驺虞诗叹其仁刘会孟曰五色烂然为婆罗花五色毕具为驺虞兽皆禀五行之精者唐太和元年有白虎入重峰观即驺虞也又永乐二年周王畋钩州获驺虞宣德四年滁州来安石固山获二驺虞献之朝羣臣皆赋咏之夏原吉赋序云猊目虎身白质黑章修尾逾目不食生不践草与埤雅所载同】昆仑虚南所有汜林方三百里【任臣案事物绀珠曰西北海林浮生广三百里随波上下卢柟赋云蹇将游乎　林指此】
　　从极之渊【任臣案路史注作纵极水经注作中极】深三百仞维氷夷恒都焉【郭曰氷夷冯夷也淮南云冯夷得道以潜大川即河伯也穆天子传所谓河伯无夷者竹书作冯夷字或作氷也　任臣案太公金匮河伯名冯循太公伏阴谋云名冯修又河图曰姓吕名夷鸿烈解云一名冯迟名号不同彼此各异圣贤记曰冯夷服八石得水仙江淹赋云氷夷倚浪以傲睨即此也】氷夷人面乗两龙【郭曰画四面各乗灵车驾二龙　任臣案括地图曰冯夷恒乗云车驾二龙鸿烈解云冯夷大丙之御也乗云车入云蜺酉阳杂爼云氷夷人面鱼身图赞曰禀华之精练食八石乗龙沦往来海若是谓水仙号曰河伯又曰水土氷鳞潜映洞川赤松是服灵蜕乗烟吐纳六极升降九天】一曰忠极之渊阳污之山河出其中【郭曰皆河之枝源所出之处也任臣案阳污即阳纡水经注河水又出于阳纡凌门之山而注于冯逸之山穆天子传天子西征至阳纡之山河伯冯夷之所都居是惟河宗氏淮南曰禹治洪水具祷阳纡葢于此也括地象云河又出于阳防陵门之山路史禹纪身解陓之河注云阳纡也】
　　王子夜之尸两首两股胸首齿皆断异处【郭曰此盖形解而神连貎乖而气合合不为宻离不为疎　任臣案西京杂记因墀国有解形之民头飞南海左手飞东海右手飞西泽至暮头还肩又占城国有飞头妇韩翕国有飞骸兽亦然图赞曰子夜之尸体分成七离不为疎合不为宻茍以神御形归于一】
　　舜妻登比氏生宵明烛光【郭曰即二女字也以能光照因名云　任臣案漂粟手牍曰娥皇夜寝梦防于天无日而明光芒射目觉乃烛也于是娈生二女名曰宵明烛光以二女为娥皇所出疑非是初学记云舜妹有敤手舜女有宵明烛光并未有封邑之号】处河大泽【郭曰泽河边溢漫处】二女之灵能照此所方百里【郭曰言二女神光所烛及者方百里　任臣案淮南子宵明烛光在河洲所照方千里路史云舜次妃癸比氏生二女曰宵明曰烛光处河大泽灵照百里是为湘之神顾起元説畧曰大泽者洞庭之谓而光照者威灵之所暨也迄今湘神所寳灵正百里然则湘祠为虞帝之二女复何疑耶图赞曰水有佳人宵明烛光流燿河湄禀此奇祥维舜二女别处一方江淹遂古篇帝之二女游湘沅兮宵明烛光何焜煌兮又清思诗帝女在河洲晦映西海侧又效阮体诗宵明辉西极女圭映东海谢灵运缓歌蛾皇发湘浦宵明出河洲温子升常山公主碑令淑之至比光明于宵烛苏颋凉国公主碑我则有祥宵明烛光张説鄎国公主碑舜有宵烛动百里之光耀本此也】一名登北氏【任臣案登北书多作癸北姓纂又作癸比舜之第三妃也冠编云禹封癸比氏之出于巴陵蛙萤子又云癸比氏从子封巴陵生二女是谓湘神楚辞所称湘夫人者指宵明烛光也説畧曰湘阴黄陵为癸比之墓而临桂县城北十余里有双女冢特舜女也程良孺云舜三妃亦名少匽】
  </div>
  <div class="pagination">
   <a href="山海经广注_page6.html">
    上一页
   </a>
   <a href="山海经广注.html">
    1
   </a>
   <a href="山海经广注_page2.html">
    2
   </a>
   <a href="山海经广注_page3.html">
    3
   </a>
   <a href="山海经广注_page4.html">
    4
   </a>
   <a href="山海经广注_page5.html">
    5
   </a>
   <a href="山海经广注_page6.html">
    6
   </a>
   <span class="current-page">
    7
   </span>
   <a href="山海经广注_page8.html">
    8
   </a>
   <a href="山海经广注_page9.html">
    9
   </a>
   <a href="山海经广注_page10.html">
    10
   </a>
   <a href="山海经广注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
