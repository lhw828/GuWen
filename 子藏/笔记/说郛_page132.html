<!DOCTYPE html>
<html>
<head>
    <meta charset="UTF-8">
    <title>说郛 - 第 132 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 132 页/共 601 页</h1>
    <div class="content">　　后耳目志【曽巩】
　　东坡诗书
　　东坡平生诗学刘梦得字学徐季海晚年妙处乃不减李杜顔
　　谢厯日表
　　先生【谓东莱先生南丰之师也】尝称曽子固谢日厯表云臣幸备藩预闻吿朔去亲方逺已惊嵗月之新许国虽坚更叹功名之晩以为妙处全在晩字
　　过海谢表
　　先生尝爱东坡过海谢表云臣无毫髪之能而有丘山之罪宜三黜而未已跨万里而独来葢萧然出四六畦畛之外
　　温公神道碑
　　先生云东坡作温公神道碑末用北齐神武皇帝号葢指髙欢也欢追諡神武皇帝欲以比神宗故不书其名而引其諡此亦文章之关键
　　赠官制
　　绍兴四年陈东欧阳澈赠官制王居正所作也先生尝称诵之其词曰呜呼古之人愿为良臣以为良臣身谢美名君都显号忠臣已婴祸诛君陷昬恶惟尔东尔澈其殆将有意于忠臣乎抑繇朕不徳使尔不幸而不为良臣也虽然尔籍不得已不失为忠而顾天下后世独谓朕何此朕所以八年于兹一食三叹而不能自己也通阶美职岂足为恩以塞予哀以彰予过使天下后世考古之饰非拒谏之主殆不如是防而有知享朕兹意
　　无以
　　无以欲杀身无以货财杀子孙无以政事杀民无以学术杀天下后世世以为刘髙尚道人语此乃唐人语也
　　评欧公文
　　荆公谓欧公之文如决积水于千仞之溪其清驶孰能御之
　　评东坡文与书
　　李端叔评东坡文云长江巨浸千里一道滔滔滚滚到海无尽如风雷雨雹之骤作崩腾汹涌之掀击耸一时之壮观极天地之变化王履道评东坡书云世学公书者多矣劒防弩张骥奔猊抉则不能无至于尺牍狎书恣态横生不矜而妍不束而严不轶而豪萧散容与霏霏如既雨之云森疎掩敛熠熠如从月之星纡余宛转纚纚如萦蠒之丝恐学者所未到也二公之论颇得其妙
　　老列荘
　　老子髙于列子列子髙于庄子老子之文简古列子之文和缓庄子之文激烈
　　五帝本纪
　　先生云司马迁五帝本纪学春秋
　　四忌铭
　　著书忌早处事忌扰立朝忌巧居室忌好作四忌铭以致吾老
　　四信
　　饥信租旅信奴病信药老信书
　　领字
　　脩褉序崇山峻领汉书张耳传南有五领之戍领字不从山与岭同黄长睿挍真诰中云领云山领也凡山有长脊有路可越如马之项领故古但作领字
　　桉当作盌
　　孟光举桉齐眉俗直谓几桉耳吕少卫语林少頴案乃古盌字故举与齐眉耳张平子四愁诗何以报之青玉案谓青玉盌耳若此类皆不可以习熟忽而不攷为识者所哂
　　杂言
　　愤世俗之难谐如鼓清庙之瑟未终曲而去
　　明者见百里而不能自视其一睫智者料万里而不能自察其五臓
　　虽有奸偷不能使犬不吠虽有暴政不能使民不讹如风行水如防食木自然成文不假雕饰鹏鷃同宇鱼龙共波
　　防之食木无锋可见蚕之作茧无罅可寻
　　自内视外者明自外视内者暗
　　惟俭可以胜奢惟朴可以胜华











　　羣居解頥【髙怿】
　　嘲
　　唐初有裴畧者宿卫考满兵部试判为错一事落第此人即向温彦博处披诉彦博时与杜如晦坐不理其诉此人即云少小以来自许明辨至于通博言语堪作通事舍人并解文章兼能嘲戏彦博始回意共语时防前有竹彦博即令嘲竹此人应声嘲曰竹风吹青肃肃凌寒叶不凋经冬子不熟虚心未能待国士皮上何劳生节目彦博即云尔解通博言语可传语防前屏墙此人走至防前大声语曰方今圣上聪明辟四门以待士君是何人物在此妨贤路即推倒彦博曰此意着博此人云非但着博亦当着肚彦博如晦大叹喜即令送吏部与官
　　天子亲家翁
　　萧瑀尝因宴太宗语近臣曰自知一座最贵者先把酒时长孙无忌房龄相顾未言瑀引手取杯帝问曰卿有何説瑀对曰臣是梁朝儿隋室皇后弟唐朝左仆射天子亲家翁太宗抚掌极欢而罢
　　未解思量
　　太宗征辽作飞梯以上其城有应募为梯首者城中矢石如雨因竞为先登英公李世勣指之乃语中书舍人许敬宗曰此人岂不大健敬宗曰非健要是未解思量帝闻将罢之
　　见屈原
　　散乐髙崔嵬善弄痴大帝令给事捺头向水下良久帝问之曰见屈原云我逢楚懐王乃沉汨罗水汝逢圣明君何为亦来此帝大笑赐物百段
　　卷耳
　　韦庆本女选为妃诣明堂欲谢而庆本两耳先卷朝士多呼为卷耳时长安令杜松寿见庆本而贺之因曰仆固知足下女得妃庆本曰何以知之松寿乃自摸其耳而卷之曰卷耳后妃之徳也
　　见人多忘
　　中书令许敬宗见人多忘之或语其不聪曰卿自难记若遇何刘沈谢暗中摸索着亦可识
　　选人被放
　　吏部侍郎李逈秀好机警有选人被放诉云羞见来路逈秀问从何来曰从蒲津关来逈秀曰取潼关路去选者曰耻见妻子逈秀曰贤室本自相知亦应不怪
　　逆风张帆
　　杭州叅军独孤守忠领租船赴都夜半急追集船人更无它语乃云逆风必不得张帆众大哂焉
　　命名曰孚
　　袐书监贺知章有髙名吿老归呉中明皇嘉重之每事优异将行泣涕上问何所欲曰臣有男未有定名幸陛下赐之归乡里之荣上曰为道之要莫如信孚者信也履信思乎顺卿之子必信顺人也宜名之孚再拜而受命焉久而语人曰上何谑我也我是呉人孚乃下为子岂非呼我儿子也
　　史思明诗
　　安禄山败史思明继逆至东都遇樱桃熟其子在河北欲寄遗之因作诗寄去诗云樱桃一笼子半赤半已黄一半与懐王一半与周至诗成赞美之皆曰明公此诗大佳若能言一半周至一半懐王即与黄字声势稍稳思明大怒曰我儿岂可居周至之下周至即其傅也
　　准勑恶诗
　　杜佑镇淮南进崔叔清诗百篇徳宗语使者曰此恶诗焉用进时人呼准勑恶诗
　　重婚
　　元和初达官中外之亲重婚者先以涉溱洧之讥就礼之夕傧相则有清河张仲素宗室李程女家索催妆事仲素朗吟曰舜耕余草木禹凿旧山川程久之乃悟曰张九张九舜禹之事吾知之矣羣客大笑
　　岭南风俗
　　岭南地暖草莱经冬不衰故蔬圃之中栽种茄子者宿根二三年者渐长枝干乃成大树每夏秋熟时梯树摘之三年后树老子稀即伐去别栽嫩者又其俗入冬好食馄饨往往稍暄食须用扇至十月旦率以扇一柄相遗书中以吃馄饨为题故俗云踏梯摘茄子把扇吃馄饨
　　又
　　岭南无问贫富之家教女不以针缕纺绩为功但穷庖厨勤刀杌而已善醯醢葅鲜者得为大好女矣俚民争婚聘者相与语曰我女裁袍补袄即的然不防若修治水蛇黄鱓即一条必胜一条矣
　　妻妬
　　李福妻裴氏性妬忌姬侍甚多福未尝敢属意镇滑台日有以女奴献之者福意欲私之而未果一日乘间言于妻曰某官已至节度使矣然其所指使者率不过老仆夫人待某无乃薄乎裴曰然不知公意所属何人即指所献女奴裴许诺尔后不过执衣侍膳未尝得一缱绻福又嘱妻之左右曰设夫人沐髪必当来报我既而果有以沐髪来吿者福即伪言腹痛且召其女奴既往左右以裴方沐髪可遽闻即吿以福所疾裴以为信然遽出髪盆中问福所苦既业以疾为言即若不可忍状裴极忧之由是以药投儿溺中进之明日监军及从事悉来门福即具以告之因言曰一事无成固当有分所苦者虚咽一瓯溺耳闻者莫不大笑
　　优人滑稽
　　咸通中优人李可及滑稽谐戏独出軰流虽不能托讽谕然巧智敏防亦不可多得尝因延庆节缁黄讲论必次及优倡为戏可及褎衣博带摄齐以升坐称三教论衡偶坐者问曰既言博通三教释迦如来是何人对曰妇人问者惊曰何也曰金刚经云敷座而坐非妇人何凡夫坐而后坐也上为之啓齿又曰太上老君何人曰亦妇人也问者益以不喻乃曰道徳经云吾有大患为吾有身及吾无身吾有何患倘非妇人何患于有娠乎上大悦又问曰文宣王何人也曰妇人也问者曰何以知之论语曰沽之哉我待贾者也向非妇人奚待嫁为上意极欢赐予颇厚
　　讲论语
　　魏慱节度使韩简性麄质每对文士不晓其説心常耻之乃召一孝防讲论语之为政篇翌日语从事曰近方知古人淳朴年至三十方能行立闻者大笑
　　假作僧道
　　南中小郡多无缁流每宣徳音须假作僧道陪位昭宗即位柳韬为容管宣吿使赦一到下属州自来无僧道皆临事差摄宣时有一假僧不伏排位太守王大怪而问之僧曰役未到差遣偏并去嵗已曽作文宣王今年又差作和尚闻者莫不絶倒
　　署吏为圣人
　　自广南际海中数州多不立文宣庙有刺史不知礼将释奠即署二书吏为文宣王亚圣鞠躬于门外或进止不如仪即判云文宣王亚圣各决若干
　　烧裙
　　信州有一女子落拓贫屡好歌善饮酒居常衣食甚迫有人乞与州图因浣染为裙墨迹不落防邻过之出妓设酒良久一婢惊出云娘子误烧裙其人遽问损处婢曰正烧着大云寺门
　　拜胡僧
　　伪蜀王先主未开国前西域胡僧到蜀蜀人瞻敬如见释迦舍于大慈三学院蜀主复谒坐于防倾都士女就院不令止之妇女列次拜俳优王舍城言曰女弟子勤礼拜愿后身面孔一似和尚蜀主大笑
　　那秃鹙
　　伪蜀王先主晏驾前来大秃鹙鸟游于摩诃池上顾夐时为上臣直于内禁遂潜吟二十八字咏曰昔日曽闻瑞应图万般徴意不如无摩诃池上分明见仔细看来是那胡








</div>
    <div class="pagination">
<a href="说郛_page131.html">上一页</a><span>...</span><a href="说郛_page127.html">127</a><a href="说郛_page128.html">128</a><a href="说郛_page129.html">129</a><a href="说郛_page130.html">130</a><a href="说郛_page131.html">131</a><span class="current-page">132</span><a href="说郛_page133.html">133</a><a href="说郛_page134.html">134</a><a href="说郛_page135.html">135</a><a href="说郛_page136.html">136</a><a href="说郛_page137.html">137</a><span>...</span><a href="说郛_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
