<!DOCTYPE html>
<html>
 <head>
  <meta charset="utf-8"/>
  <title>
   七修类稿 - 第 24 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   七修类稿 - 第 24 页/共 28 页
  </h1>
  <div class="content">
   论者，议也。《昭明文选》以其有二体：一曰史论，乃史臣于传末作论议以断其人之美恶；一曰设论，则学士大夫议论古今时世人物。意恐过为之分，善乎刘勰曰：“陈政则与议说合契，释经则与传注参体，辨史则与赞辞齐行，诠文则与序引共纪。”信夫！
　　说者，释也，述也，解释义理而以己意述之。祖于夫子说卦，许慎《说文》。卢学士曰：“说须出自己之意，横说竖说，以抑扬详赡为上。”若陆机《文赋》以为说“炜晔而谲诳”，岂知言哉！解之义则近于说矣，而原于唐。
　　原者，推原也。辨者，辨析也。一则由于《易》之原始反终之训，一则由于孟子好辨之答，故有是名。文体则皆以退之《五原》、《辨讳》等作，必须理明义精，曲折详尽，有关世教之大者，可名之也。
　　奏疏之名不一，曰上疏，曰上书、曰奏札、曰奏状、曰奏议，恐其漏泄，俱封囊以进，故谓之封事，臣告君之辞也。祖于《伊训》、《无逸》诸篇。弹文固目中之一，而其辞则要核实风轨，所谓气流墨中，声动简外可也。传则载一人之事，创自马迁，体亦不同，如迁之作荀、孟，不正言而及诸子；范晔之传黄宪，无事迹而言语形容，此体之变也，至韩作《毛颖》，又变体之变，此在作者之笔也。
　　行状则实纪一人之事，为死者求志之辞也。埋铭、墓志、墓表、墓碣，皆一类也。铭志则埋于土，表碣则树于外，述其世系、岁月、名字、爵里、学行、履历，恐陵谷变迁故也。然在土者文简，在外者稍详，表谓有官者，碣谓无官者，汉、晋来有之矣。
　　诔辞、哀辞、祭文，亦一类也，皆生者悼惜死者之情，随作者起义而已。诔始于鲁哀公之于孔子，哀始于张茂先之于晋武，祭文则孟德于桥玄也，辞贵亲切真实，情溢于言可也，若祷神之文，则以当为悔过迁善之语。
　　题跋汉、晋诸集未载，惟唐韩、柳有读某书某文题，宋欧、曾又有跋语，其意不大相远，故文鉴、文类，总曰题跋，其义不可堕人窠臼，其辞贵乎简健峭拔，跋尤甚于题也。辞赋一例，古赋《辨体》辨之精矣，予不赘焉。
　　○红木樨诗木樨花，《本草》诸书皆言白蕊黄香。谢无逸诗曰：“白雪凝酥点嫩黄，”于武陵曰：“夜揉黄雪作秋光，”则知晋以来同也。《小尔雅》又云丹桂者，何哉？后见《四明旧志》有大红樨，因与人言，闻吾杭钱塘学中旧曾有一本。今读《话腴》载，宋高庙时，象山史本家木樨忽变红色，因献阙下，高庙画为扇面，作诗以赐从臣。诗云：“秋入幽岩桂影团，香深霏雪照林丹；应随王母瑶池宴，染得朝霞下广寒。”然志中又载诗云：“月宫移得日宫栽，引得轻红入面来。好向烟霄承雨露，丹心一点为君开。”观其辞意，又似当时臣下之咏者，志收或讹。又曰：“自是四方争传史本以孙技接也，吾杭或亦当时所传。颜鲁公集有《谢人青桂花》诗，此尤异耳。”
　　○铁胆金甲《山房随笔》载陆秀夫挽张世杰诗，“曾闻海上铁斗胆，犹见云中金甲神，”惜其全篇不传。又注二句故实云：为焚张之尸，其胆如斗而不化，须臾，云中见金甲神人曰：“我关系不小，身后出必恢复也。”殊不思陆死于张之先也，不知此何诗也，妄载如此。
　　○妾薄命元丰间，曾巩荐后山有道德史才，乞自布衣召入史馆，命未下而曾卒，后山感其知己，不愿出他人门下，作《妾薄命》二首以自拟，其一曰：“主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍。有声当彻天，有泪当彻泉。死者恐无知，妾身长自怜。”其二曰：“叶落风不起，山深花自红。捐世不待老，惠妾无其终。一死尚可忍，百岁何当穷。天地岂不宽，妾身无所容。死者如有知，杀身以相从。向来歌舞地，夜雨鸣寒蛩。”二篇曲尽相知不倍之义，形于言外，诚骚、雅意也。故诗话中多以二诗为首唱，予窃以前之“死者恐无知，妾身长自怜”，后之“死者如有知，杀身以相从，”恐四句不足尽相知之义耶？较挂剑之情者何如耶？既曰相知，又何必计其知否？此于理或少有倍耶？抑止因荐举而其言如此耶？果后山之诗，惟东坡、黄山谷可知之耶？
　　○山农刺时王冕，字元章，号山农，元末人也，身长多髯。少明经不偶，即焚书读古兵法，戴高帽，披绿蓑，着长齿屐，击木剑，行歌于市，人以为狂士之负材气者，争与之游。尝游京城，名贵侧目，平生嗜画梅，画成未尝无诗也。有诗云：“我家洗砚池头树，个个花开淡墨痕；不要人夸好颜色，只留清气满乾坤。”或以是诗刺时，欲执之，一夕遁。后太祖物色得冕，因与粝饭蔬羹，山农且谈且食，上喜曰：“可与共大事。”授谘议参军，一夕暴卒。应制作绝云：“猎猎北风吹倒人，乾坤无处不生尘；胡儿冻死长城下，始信江南别有春。”今《竹斋集》中未刻。昨见蒲庵禅师复见心《题其梅花》一歌，亦奇特也，因举其概同录，歌云：“会稽王冕高颊颧，爱梅自号梅花仙，豪来写遍罗浮雪千树，脱巾大叫成花颠。有时百金闲买东山屐，有时一壶独酌西湖船，暮校梅花谱，朝诵梅花篇，水边篱落见孤韵，恍然悟得华光禅。我昔识公蓬莱古城下，卧云草图秋潇洒，短衣迎客懒梳头，只把梅花索高价。不数杨补之，每评汤叔雅，笔精妙夺造化神，坐使良工尽惊诧，平生放浪礼法疏，开口每欲谈孙吴，一时骑牛入燕市，目怪杀黄髯胡，地老天荒公已死，留得清名传画史。南宫侍郎铁石肠，爱公梅花入骨髓，示我万玉图，繁花烂无比，香度禹陵风，影落镜湖水，开图看花良可吁，咸平树老无遗株，诗魂有些招不返，高风谁起孤山逋？按复见心亦元臣，名来复，字见心，入国朝，畏法而犭更其首，观此歌则知其胸次矣。
　　○口占三诗余杭符楫，弘治间贡士也，未第时，舟下杭城，过土豪之滩而乱其菱，舟被留焉，然豪闻为秀才，则曰请作诗行，符口占云：“佣是余杭符秀才，家间有事出乡来。撑船稚子虽无识，总是豪滩忒占开。”笑而释之。旧又闻汝水有放生池，官府禁人采捕，有士子垂钓于中，为逻者送之有司，意非士人，欲试之，钓者口占曰：“投却长竿卷却丝，手携蓑笠赋新诗。如今刺史清过水，不是渔人下钓时。”释之。又唐李涉过九江遇盗，盗问何人，从者曰：“李博士也。”豪首云：“若是李涉，久闻诗名，愿一篇足矣。”涉口占：“暮雨潇潇江上村，绿林豪客夜相闻。他时不用多回避，世上如今半是君。”然三事一意，而诗之高下特不同耳。
　　○非荆公诗“周公恐惧流言日，王莽谦恭下士时；假使当年身便死，一生真伪有谁知？”诸书引者，皆以为荆公之诗，《临川集》不载，不知何人者也。以格律论之，亦必宋人耳。
　　○改子陵起句韵宋人题严子陵诗曰：“一着羊裘便有心，羊裘岂是钓鱼人；当时只着蓑衣去，江水茫茫何处寻？”箨冠徐延之伯龄以人字为非韵，改作“一着羊裘用意深，羊裘岂是钓鱼心，”然韵虽不错，用意终不似前。
　　○悼内诗吾杭肃愍于公悼夫人董氏诗十一首，其第二首颇佳，诗云：“世缘情爱总成空，二十余年一梦中；疏广未能辞汉主，孟光先已弃梁鸿。灯昏罗莫通宵雨，花谢雕阑蓦地风；欲觅音容在何处，九原无路辨西东。”昆山张和，字节之，天顺间官浙江宪副时，宠妾新亡，亦有悼诗云：“桃叶歌残思不胜，西风吹泪结红水；乐天老去风流减，子野归来感慨增。花逐水流春不管，雨随云散事难凭；夜来书馆寒威重，谁送熏香半臂绫？”后诗尤胜于前，二作皆脍炙于世，录之。○蜀僧渔翁诗贾似道当国时，一日居湖山，有蜀僧徘徊其侧，贾问：“汝何为也？”对曰：“诗僧。”贾见湖中渔翁，遂命咏之，僧请韵，贾以天字为韵，僧应口曰：“篮里无鱼少酒钱，酒家门外系渔船。几回欲脱蓑衣当，又恐明朝是雨天。”此诗《草木子》之所纪，惜不原其意以申之。予故复录以足其意也，僧敢徘徊贾侧，是盖隐于僧而有为为之者，作诗非讽乎？第一句是言朝廷乏人，第二句是拟己可用，三四句是欲仕而又恐蒙蔽不知耳。今直述其辞而不言其蕴藉之意，亦何脍炙人口。然其书亦多好诗，惜事为国忌者不刻。
　　○谢李咏蝶谢无逸有咏蝶诗云：“身似何郎全傅粉，心如韩寿爱偷香。”又云：“飞随柳絮有时见，舞入梨花无处寻。”可谓形容蝴蝶尽矣，遂称为谢蝴蝶。自后李商隐窃其义而变之曰：“芦花惟有白，柳絮可能温。”句虽工而不妙矣。此可谓绝唱之后，不当再道，李岂不能炼句者哉！
　　○诗不类人昔人云：山林之诗与台阁者不同，以其素习而出言自类也。故有粉墙人看之论耳。乐天富贵酒色，可为至矣；而人品天资，又非寻常之士。诗有“尘埃常满甑，钱帛少盈囊；侍女甚蓝缕，妻悉不出房。”真可笑也。意此若予之事，而予未尝有此言，何耶？
　　○二高诗误两京作斤卖，五溪无人采。夷夏虽有殊，气味终不改。”此诗见高适集中，《唐诗纪事》又入于高力士下。人以力士无集，因一高字误入。殊不知力士曾贬永州，五溪其地也。况段柯古叙力士事证，亦有《咏荠》之作；高适但往还于山、陕、四川，未尝至湖、湘间，此必力士之诗无疑。达夫集中收者，反为高字传讹也。且适集“斤”作“荠”尤非，题既《咏荠》，又可复云？但力士集中，“终”作“都”，此或适集“终”字尚是也。



　　●卷三十 诗文类○古人名切对三语掾，一字师；白云子，黄石公；东方朔，南城威；清白吏，田舍翁；公输子，宁馨儿；独眼龙，两脚狐；关西夫子，江左夷吾；青钱学士，白侍郎；山中宰相，江上丈人；风流宰相，跋扈将军；四明狂客，三红秀才。
　　○画像赞杨诚斋《赞张功父像》云：“香火斋祓，伊蒲文物，一何佛也；襟带诗书，步武琼琚，又何儒也；门有珠履，坐有桃李，一何佳公子也；冰茹雪食，周碎月魄，又何穷诗客也。约斋子方内欤，方外欤，风流欤，穷愁欤，老夫不知，君其问诸白鸥。”予观此赞，似东坡赞王定国之作。按，功父名，号约斋，循王诸孙也，有吏才，能诗，尝植梅花三百余本，构堂于中，扁曰：“玉照”。余尝见《玉照堂梅品》一则。
　　○佛顶菊元人谢伯理居淞之泖湖，富而好礼，构光渌亭，为宴乐之所。九日，会友于其间，有园丁以佛顶菊花方开，献之筵间求诗，众为赋之。时铁笛道人杨廉夫在座，走笔云：“莲社渊明手自栽，头颅终不惹尘埃；东篱若为摩挲看，西域亲曾受记来。妙色尽从枝上发，慧香直奔脑门开；明年九月重阳节，再托摩耶圣母胎。”座客顾仲瑛奉觞称曰：“先生之作，诚可谓虎穴得子矣。”以今观之，恐亦句句字字未必尽当，况格律亦自卑耶。
　　○景隆八发少同王荫伯读书景隆，久之，阅事命名，王述其义，遂名《景隆八发》，盖以可发笑者八事耳。然其辞随义抑扬，讥诮道士，以为戏谑之音，以发其欢愉愤叹之志。客过而笑曰：“君子游心如是哉？”有勃然色变者曰：“果王者无戏言乎？”王因告其虚车无庸覆瓿将来，予病时文而假之鸣，岂知召衅起怒，文之害也欤？当投之水火。予则曰：“彼哉笑之者也，痴人前不得说梦；其怒之者乎，所谓不笑则骂之是矣。且枚生《七发》以无为有，君之《八发》，假有成无，是皆注玄思于笔端，阐才华于汉藻，所谓文者也。忍弃之耶？”去年过姑苏，与都南濠论《宾戏》等文，因诵以质，以告其客尤之情。都曰：“其诸作之苗裔乎？其骚人发愤之言乎？其子云谲怪之意乎？”复谓曰：“文虽近狎，义则通微，《毛颖》初成，裴晋公亦以为不可，以文为戏，文之妙者也。为我寄王子。”又曰：“事因戏警，名以文传，景隆道士之幸也，安知不犹佛印之传哉？”时道士闻之，请予述其颠末，并录《八发》为珠庭劝，遂书：《无拘殿赋》：黄冠不净，宝殿无拘；眷三清之幽境，为百戏之所都。藏阉探帖，打马投壶。博钱者错处，抹牌者同区。棍兮不冠，拳兮无襦；或歌或舞，或笑或呼。或箕踞于前楹，或尸寝于后厨。斯则平日之所为也。若夫朱夏司权，溽暑当涂，招摇市井，和以屠沽；抱长席而至止，泛短水之醍醐。尔乃以瓦为枕，以棺为铺；逍遥乎风凉，从容乎日晡；忽闻啸于梁上，弄傀儡于东隅者也。至于万物告成，三冬来输，无门不掩，有墙可逾；官府兮为堆盐之所，邻居兮为过米之衢。噫嘻呜呼！名虽萧散，实则污潴，盖无伤于道士，空见笑于吾儒。《大笑堂记》：老子曰：不笑不足以为道。韩子曰：小笑之则小悦，大笑之则大悦。盖莫贵于笑，亦莫贵于大笑矣。有道士居景隆，人好谑之，构室焉。高而不剩，密而不狭，轻而不露，以干宾客，故又谓之堂。然至其堂者，莫不有笑焉，啜其茶则破闷，饮其酒则解酲，对其食则喷案。他日有客持觞过从，尸而祝之，把落其髯，余曰：“此所谓乐然后笑者也。”众以为笑。酒酣，膊而笞之，骂曰：“狗道士！”余曰：“以竹鞭犬，真可谓笑矣。”众乃大笑。遂为之记。《销铅井铭》：银圹之傍，米树之下，有井焉。井之西，隙地丈余，可容三五道士。尝具饮，洗番铅之盏，列哥窑之盘，果则苏州之核，蔬则楗桥之笋；客有善为酒戏者，饮一杯，则下其盏井中以为乐。郡治西湖，为杭民之胜赏，故钱帛咸于湖费焉，因号曰“销金锅”，余谓兹井曰“销铅”可也。复铭之曰：“井之泉，清且凉，井上之客迂且狂。呜呼！酿井之水兮其毋长。”
　　《叱石坛志》：叱石坛者，牧羊之场也；景隆之观，有广除焉，{山隆}然而高，坦然而夷，承殿之址，若坛之形。道士好殖羊，羊之性群，于其地走而若爱之，聚而若殴之，饱焉而卧以嬉。壮者魁而泽，瘠者&lt;疒者&gt;而瘿，乳者小而圆，老者昂而峭，者俯而伏，望之累累然白石之奇块也，叱而起则羊焉。道士，初平之流也，故拟而名之。他日，客至其庐，见其羹焉，曰：“羹耶？羊耶？而狗口是落耶？”道士曰：“是石也。”客曰：“汝叱石不休，必闻于冥道。且熔铁灌汝肠，肠其烂矣，宁石羹乎？”道士惧。明日，石尽徙，坛复如故云。《转身路辞》：景隆之路法盘谷，窈而深兮往而复，如行羊肠在平陆，缭绕萦纡穿九曲，长蛇深蛰寒蛟缩，欲走嗟如缚在足，规行矩步如有束，乍向东趋又朝北，一身宛转回顾多，番使头圆脚步蹉，黄昏月黑不可过，双手扪壁空摩挲，又似盘庚石鼓歌，一句佶屈牙相磨，道士道士可奈何，愿君后世为田螺。《警梦楼说》：无名子夜读书景隆之岑楼，梦游华胥，琼宫玉宇，神君仙人，遨而嬉焉。忽砉然而悟曰：“是非响さ廊耶？将西子之魂径行过也？何其声之砉也？”审而视之，童子执烛而来也。复就寝，梦化蝴蝶，夭桃冶杏，冷艳馥，栩而扬焉，忽轰然而醒曰：“是非黄鹤楼耶？将谪仙之灵来槌碎也，何其声之轰也。”谛而观之，道人煮茶而至也。明日，验其楼，前履则板轩而后，右行则板轾而左，乃恚而歌曰：“咄斯楼板，胡碰砰些，截道人头，有长钉些。”道士惧，无名子曰：“古有警忱，是余之愿也。”勿辑。
　　《炼药炉赞》：昔林君复隐于孤山，以梅为妻，以鹤为子。道士孑于景隆，以酒为妻，以狗为子。故其消烦涤妄，能守其教者，凡以酒也。是酒在吾儒，则为狂药；在道士，乃长进药也。名其炉曰炼药炉，斯为称情。赞曰：其寒不冰，其炎不争，其高不亢，其满不盈，消磨火性，出入风情。远而觑之，若仙翁之丹灶；迫而察之，乃障愁之长城；青楼珠箔，能隳于天际；琅函玉笈，能守乎至诚。不知者以为陷人之地，知者以为葬道士之坑也欤。
　　《方便树颂》：宫中涂厕，苦而难入，荒秽不治，惟民所止，何陋如之，如恶恶臭。天乃降祥，惟隰有桑；方便之路，黄绢幼妇；绕树三匝，或得其桶；矢声铿铿，声在树间；苟求其故，不见其处。
　　右九文，惟序余成，余皆王作也。王名一槐，今为员外云。
　　○古今诗同予一日江干被雨，暮归适值潮至，塘路险崎，轿上得四句云：“暮色连江色，湖声杂雨声；行人归思急，辛苦问前程。”昨读《唐诗纪事》，比丘尼海印有《舟夜》云：“水色连天色，风声杂浪声；旅人归思苦，渔叟梦魂惊。举棹云先到，移舟月逐行；续吟诗句罢，犹见远山横。”岂知前三句皆同文，可谓预先偷也。
　　○韬光禅师韬光禅师，莫详族里。唐穆宗时，结茅于杭州灵隐寺西峰，与鸟巢布衣为友。刺史白居易重其道，尝具馔饭之，以诗邀云：“白屋饮香饭，荤膻不入家；滤泉澄葛粉，洗手摘藤花；青芥除黄叶，红姜带紫芽；命师来伴吃，斋罢一瓯茶。”师答云：“山僧野性好林泉，每向岩阿枕石眠；不解栽松陪玉勒，惟能饮水种金莲。白云乍可来青嶂，明月难教下碧天；城市不堪飞锡到，恐惊莺啭画楼前。”其高致如此。至今庵以师名。永乐初，槎溪张辂游庵一绝云：“蹑Ｂ１０扪梦上翠微，绿云深处扣柴扉；老僧解诵香山句，惊落松花满客衣。”诗今犹在也。○赵墓严台诗宋赵清献公之墓，在衢州城东，常有人题诗于地之驿曰：“千夫荷担出山阿，膏血如何有许多；不若扁舟径归去，休从清献墓前过。”汉严子陵钓台在富阳江之涯，有过台而咏者曰：“君为利名隐，我为利名来；羞见先生面，黄昏过钓台。”予以乘扁舟者过清献之墓，必不愧用膏血者，又不可语以扁舟，此诗不免意圆语病。若自知为利名而夜过钓台，则尚德之心深矣。
　　○题昭君予尝拟为昭君辞帝语云：“爱妾一身，孰若惜取沙场万骨哉！妾闻昔殷高宗以图得傅说而中兴，今陛下以图得妾而外靖。为妾之计，得自拟于古贤臣，自以意亦少可。”后诵高季迪《明妃词》云：“妾语还凭归使传，妾身没虏不须怜；愿君莫杀毛延寿，留画商岩梦里贤。”可谓闭门造车，出门合辙。
　　○角妓坐化角妓邹妙端，色艺绝人，名出教坊右，风流之士，咸修饰以求狎。晚年色衰，遂慕闲寂。及死，佯为坐化。有作诗以挽之者云：“歌舞风流世所传，老来圆寂竟端然；超升已出平康巷，解脱还登般若船。具足神通由此日，广修方便在当年；莫言柳翠烧衣事，功德难分孰后先。”传播一时。
　　○诗能叙实聂大年先生读杨廉夫诗集有云：“文章五彩凤凰雏，酒债诗豪胆气粗；白发草玄扬子宅，红妆檀板谢家湖。金钩梦远天星坠，铁笛声寒海月孤；知尔有灵还不死，沧桑更变问麻姑。”盖廉夫母梦金钩入怀而生，别号铁笛道人。晚年避乱淞江之泖湖谢伯理家，蓄四妾，名草枝、柳枝、桃枝、杏花，皆善音乐。每乘画舫，恣意所之，豪门巨室，竞相迎致。大年之作，极臻其妙，善能用事而叙其实。今集中无也。
　　○子宿诗谶吾友吴维新鼎，正德丁丑进士，初任临淮知县，同年给事中汪应轸子宿送行诗曰：“青年县尹延陵子，挂剑丰城牛斗间；车马风尘今日始，乾坤身世几人闲。家分吴越一江水，官隔淮河万里山；歌罢骊驹人已远，夕阳芳草对愁颜。”不数月，汪贬知泗州，果然官止隔于淮河。岂非谶乎！
　　○张翰诗东晋张翰，吴人，仕齐王ぁ，不乐于官。一日，在京师，见秋风忽起，因作歌曰：“秋风起兮佳景时，吴江水兮鲈正肥；三千里兮家未归，恨难得兮仰天悲。”遂弃官而归。宋王贽运使过吴江有诗云：“吴江秋水灌平湖，水阔烟深恨有余；因想季鹰当日事，归来未必为莼鲈。”贽之言，谓翰度时不可有为，故飘然远去，实非为鲈也。至东坡《三贤赞》则曰：“浮世功名食与眠，季鹰真得水中仙；不须更说知机早，只为莼鲈也自贤。”其说又高一著矣。然又尝见《覃精隽》载一诗云：“黄犬东门事已非，华亭鹤唳漫思归；直须死后方回首，谁肯生前便拂衣。此日区区求适志，他年往往见知几；不须更说莼鲈美，但在淞江水亦肥。”惜不知姓氏，此过二诗而兼得之矣。
　　○月中桂淞江管讷，字时敏，永乐中官楚府长史。《咏月中桂》诗云：“上界谁将此树栽，广寒高处古香来；根从天地分时种，花在山河影里开。玉兔守株依旧阙，青鸾衔子下瑶台；不知斫尽吴刚斧，天上浮云变几回。”菊庄以为此诗虽若可观，不免犯重。起既云栽，又云“根从天地分时种”，当改“根”为“枝”，“种”为“长”，易此二字，殊觉辞理妥协。予又以为“上界”与“天上”，亦觉重复也。
　　○上元诗曾南丰有《钱塘上元夜祥符寺燕席诗》云：“月明如昼露华浓，锦帐名郎笑语同；金地夜寒消美酒，玉人春困倚东风。红去灯火浮沧海，碧水楼台浸远空；白发蹉跎欢意少，强颜犹入少年丛。”
　　又云：“金鞍驰骋属儿曹，夜半喧阗意气豪；明月满街流水远，华灯入望众星高。风吹玉漏穿花急，人倚朱栏送目劳；自笑低心逐年少，只寻前事捻霜毫。”僧惠洪觉范亦有《京师上元》诗云：“及时膏雨已阑珊，黄道春泥晓未干；白面郎敲金镫过，红妆人揭绣帘看。管弦沸月喧和气，灯火烧空夺夜寒；咫尺凤楼开雉扇，玉皇仙仗紫云端。”
　　按觉范，江西筠州人，姓彭氏，尝妄诞著其叔彭渊才之说，以为曾子固不能诗。学者不察，随声附和。今以三诗较之，高下固已殊矣。且觉范首联，为僧而有此言，无耻甚矣。较之唐僧但愿“鹅生四掌，鳖著双裙”之说，此尤可责，宜其坐罪还俗也。殊不知南丰文名重于诗名，故为之掩耳，犹张子野、贺方回以长短句驰名之故。且如“明月满街流水远，华灯入望众星高”，又曰：“金地夜寒消美酒，玉人春困倚东风”，夫岂不能诗者乎？“人倚朱栏送目劳”，并上句看，乃见其妙：谓游冶属意者，不胜其注想，而恨夫夜之短也。惜其诗虽工巧，格律卑弱。此论方虚谷亦略言之，惜未详言如此明白也。
　　○归去来辞朱文公云：“《归去》一篇，其词义夷旷萧散，虽托楚声，而无尤怨切蹙之病；实用赋义，而中亦兼比。”此千古之确论矣。又曰：“首云‘归去来兮’，中又云‘归去来兮’，了无端绪，疑为二篇。”此文公或一时未尽看破也。李格非所谓“沛然肺腑中流出，彼何较其端绪首尾”者耶。余细观之，亦有端绪，共有五段，每段换韵，自然纯古，人不觉之，所谓“拟洞庭钧天而不谈，霓裳羽衣而不绮”者也。今逐段录出，注之于左：归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追；实迷途其未远，觉今是而昨非。舟遥遥以轻，风飘飘而吹衣；问征夫以前路，恨晨光之熹微。乃赡衡宇，载欣载奔，僮仆欢迎，稚子候门；三径就荒，松菊犹存；携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关；策扶老以流憩，时矫首而遐观；云无心以出岫，鸟倦飞而知还；景翳翳以将入，抚孤松而盘桓。归去来兮，请息交以绝游，世与我而相违；复驾言兮焉求，悦亲戚之情话，乐琴书以消忧。农人告余以春及，将有事于西畴。或命巾车，或棹孤舟；即窈窕以寻壑，亦崎岖而经邱；木欣欣以向荣，泉涓涓而始流；羡万物之得时，感吾生之行休。已矣乎！寓形宇内复几时，曷不委心任去留！胡为乎遑遑欲何之？富贵非吾愿，帝乡不可期；怀良辰以孤往，或植仗而耘耔。登东皋以舒啸，临清流而赋诗；聊乘化以归尽，乐夫天命复奚疑？
　　○哭文丞相诗“大元不杀文丞相，君义臣忠两得之；义似汉王封齿日，忠如蜀将斩颜时。乾坤日月华夷见，岭海风霜草木知；只恐史官编不尽，老夫和泪写新诗。”此作脍炙人口久矣，但《文山集》与《辍耕录》作徐世隆，《史鉴》与《风化录》作王磐，然二人皆元学士，无文集可查，国史传中又不载也。
　　○除夕元旦词庠彦沈明德宣，尝赋吾杭除夕、元旦《蝶恋花》二词，道尽中人以下之家之风俗，诚足解颐。录以遗好事者。《除夕》云：“锣鼓儿童声聒耳，傍早关门，挂起新帘子。炮仗满街惊耗鬼，松柴烧在乌贫里。写就神荼并郁垒，细马送神，多著同兴纸。分岁酒阑扶醉起，阖门一夜齐欢喜。”《元旦》云：“接得灶神天未晓，炮仗喧喧，催要开门早。新褙钟馗先挂了，大红春帖销金好。炉烧苍术香缭绕，黄纸神牌，上写天尊号。烧得纸灰都不扫，斜日半街人醉倒。”
　　○秦黄诗谶秦观字少游，号太虚，淮之高邮人，与苏、黄齐名。尝于梦中作《好事近》一词云：“山露雨添花，花动一山春色。行到小溪深处，有黄鹂千百。飞云当面化龙蛇，夭矫挂晴碧；醉卧古藤阴下，杳不知南北。”其后以事谪藤州，竟死于藤。此词其谶乎？少游同时有贺铸，字方回，尝作，《青玉案》词悼之云：“凌波不过横塘路，但目送，芳尘去，锦瑟年华谁与度？月楼花院，绮窗珠户，惟有春知处。碧云冉冉衡皋暮，彩笔空题断肠句，试问闲愁知几许？一川烟草，满城风絮，梅子黄时雨。”山谷有诗云：“少游醉卧古藤下，谁与愁眉唱一杯？解道江南断肠句，只今惟有贺方回。”秦词世人少知，予尝亲见其墨迹，后有近代刘菊庄题云：“名并苏黄学更优，一词遗墨至今留；无人唤醒藤州梦，淮水淮山总是愁。”亦不胜其感慨。因忆贺、黄二作，并书之，以见少游固竟没于贬所，而山谷厄于城楼之死，尤艰哉。呜呼！咏诗之日，孰知又为少游之后者耶？○菊庄警句吾乡刘泰，字士亨，号菊庄，诗鸣一时，有《菊庄集》行于世，亦未见其工也。曾闻二绝，可谓警拔，特拈出之。题《秋莺》云：“紫陌曾听驻马蹄，王孙金弹杏花西；秋声不似春声好，莫恋斜阳尽意啼。”盖讥不知止者。又作《秋茄》诗，有云：“傍叶依花紫实圆，天生佳味压肥鲜；如何秋晚无人采，老在凉风白露边。”时无知己者。



　　●卷三十一 诗文类○和靖墓宋处士林和靖，隐居吾杭西湖之孤山，以梅为妻，以鹤为子，朝廷锡以粟帛。古今高其梅诗，清高莫比者也。近时宦游于杭者，或妾或女，死者即葬其地，取其山名，近且秀焉。故累累于林墓之先后，有士人题壁云：“太乙宫前处士家，于今换作宫人斜；想因孤屿人清绝，故使桃花犯命耶？”
　　○语意相关《辍耕录》有诗云：“天遣魔军杀不平，不平人杀不平人，不平人杀不平者，杀尽不平方太平。”又尝闻诗有云：“中原不可生强盗，强盗才生不可除。一盗既除群盗起，功臣皆是盗根株。”二诗语意相类，后义尤佳。但前首第三句即第二句意，予欲易为“不平原是难平者”；后首第二句背理，予欲易“强盗才生大盗俱”，庶几尤觉精采。
　　○黄鹤楼诗“昔人已乘白云去，此地空余黄鹤楼；黄鹤一去不复返，白云千载空悠悠。晴川历历汉阳树，芳草萋萋鹦鹉洲；日暮乡关何处是，烟波江上使人愁。”此崔颢咏黄鹤楼之诗也。旧有云，李太白读此不敢再题，故有“眼前有景道不得，崔颢题诗在上头”之说。遂过凤凰台而成诗云：“凤凰台上凤凰游，凤去台空江自流；吴宫花草埋幽径，晋代衣冠成古邱。三山半落青天外，二水中分白鹭洲；总为浮云能蔽日，长安不见使人愁。”人谓格律气势，未易甲乙，诚哉斯言。予又以李《题鹦鹉洲》之诗，其格律摹拟，殆尤过之，惜第二联气少弱耳。诗云：“鹦鹉东过吴江水，江上洲传鹦鹉名；鹦鹉西飞陇山去，芳洲之树何青青。烟开兰叶香风暖，岸夹桃花锦浪生；迁客此时徒极目，长洲孤月向谁明。”予又尝论诸诗，古人不以为工，如“鹦鹉洲”对“汉阳树”，“白鹭洲”对“青天外”，超然不为律缚，此气昌而有余意也。
　　○诗太露情白乐天《寄李郎中》一绝云：“往年江外抛桃叶，近岁楼中别柳枝；寂寞春来一杯酒，此情惟有李君知。”注云：“桃叶，陈结之；柳枝，樊素。二爱妓也。”夫以李郎中与二妓同道，且言知已，李何如人耶。
　　○吴东升吴东升，杭百夫长也，颇善辞翰，年八十，临终作诗曰：“嘱付儿孙送我终，衣衾棺椁莫丰隆；停丧止可经旬外，出殡须行径路中。念我行藏无大过，请僧超度有何功？掘坑埋了平生愿，休信山家吉与凶。
　　武弁有此，可谓难得矣，乃杭前卫人。
　　○秦少游女宋靖康间，有女子为金虏所俘，自称秦学士女，道中题诗云：“眼前虽有还乡路，马上曾无放我情。”读者凄然，曾有拟作《秦女行》者，今并人文忘之，又甚凄然。
　　○一笑居士浙省员外郎张光弼，名昱，卢陵人。元末政坏，遂弃官不仕，以诗酒自适，号一笑居士。有《春日》诗云：“一阵东风一阵寒，芭蕉长过石栏杆；只消几度瞢腾醉，看得春光到牡丹。”盖寓时事也。今集中亦无。尝曰：“吾死埋骨西湖，题曰：‘诗人张员外墓’足矣。”后果如其言，海昌胡虚白作诗以吊云：“二仙坊里张员外，头白相逢只论诗；今日过门君不见，小楼春雨燕归迟。西子湖头碧草春，天留山水葬诗人；老逋泉下应相见，为说梅花写得真。”二仙坊在杭之寿安坊西，即今之花市也。
　　○徐伯龄徐伯龄字延之，号箨冠子，钱塘人也，性颖敏，每书一目终身。但疏荡不拘小节，对客每跣足蓬头，夏月非惟袒裼裸裎，而内衣亦不系也。故夫慕名而来者，一见后即倦与往还；然其博学高志，又尝敬焉。平生精于音律，尤善琴，所著有《大音正谱》十卷、《醉桃佳趣》二十卷、《香台集注》三卷、《覃精隽》二十卷、《旧雨堂稿》若干卷，张天锡曾为作传，脍炙人口，今无后矣。予有手书《容膝斋》一铭，亦得箴规之体，惜为好事者取去，今尚能记其辞。铭曰：“粤惟文命，土阶茅庭；陋彼受辛，琼台摘星；斯室头许，仅容膝肱；既非藻，庸使丹楹；形无劳役，耳无哇声；心远境静，气和神宁；目对皇坟，颐吾德馨。噫！金谷平泉，匪吾之行；广厦万间，付之公卿；慎勖终始，敢识斯铭。”
　　○剑鹤联句余幼时得抄本剑鹤联句，因没前后，不知其名。乃云：“范文正公仲淹在海陵时与欧静、滕宗谅剑鹤联句。皆属对森严，造语雅健，当时已为难得。宝元二年，石曼卿与滕集于阙下，始得其备，乃用唐楷法书，以附九华书堂，厥后代为名人题跋。”近读《欧文忠公外集》内载此诗，乃知欧非欧静也；参之范集，又无，意或范集失收耳。盖滕乃范之相好同年，二本俱曰仲淹；曼卿真宗时已死，何谓宝元年书？是知欧静则讹也。况诗比旧为多，故特录于稿而注于下，句下人名一二不同，姑仍旧耳。
　　剑联句曰：圣人制神兵，以定天下厄；蚩尤发灵机，干将构雄绩；橐龠天地开，炉冶阴阳辟；南帝输火精，西皇降金液；炎炎昆冈焚，汹汹洪河擘；雷霆助意气，日月沦精魄；神气不在大，错落就三尺；直淬灵溪泉，横磨太山石；雌雄威并立，昼夜光相射；提携风云生，指顾烟尘寂；坚刚正人心，耿介志士迹；初疑成夏鼎，魑魅世所适；又若引吴刀，犀象谓无隔；截波虬尾滑，脱浪鲸牙直；顽冰挂断崖，皎月垂孤隙；河角起慧芒，云罅露秋碧；晓镡星斗躔夜匣龙蛇宅；舞酣霰雪回，弹俊球琳击；鲜摇水光，腻刮湘江色；青蛟渴雨瘦，素虺蟠霜瘠；清音锵以鸣，塞姿坚且泽；鬼类丧影响，佞党摧肝隔；一旦会神武，四海屠凶逆；周王奉天讨，商郊千里赤；楚子扬军声，秦师万首白；祥辉贯吴越，杀气横燕易；为君斩巨鳌，四极可指画；为君决长云，三辰乃焕赫；无使化猿翁，辱我为幻惑；无使暴虎人，屈我众仇敌；尊严汉冠冕，左右舜干戚；功成不可留，延平空霹雳。鹤联句曰：上清降灵气，钟此千年禽；幽闲靖节性，孤商伯夷山；岳湛有仙姿，钧韶无俗音；目流泉客珠，翅重羽人衿；毛滋月华淡，顶粹霞光深；腾汉雪千仞，照溪霜半寻；纤啄砺青铁，修胫雕碧琳；岩栖小鸡树，泽饮卑牛涔；鸾凰自埙咸，燕雀徒商参；独翘耸琼枝，群舞倾瑶林；病余葭露零，梦警松风吟；静嫌鹦鹉言，高笑鸳鸯淫；金精冷澄澈，玉格寒萧森；洁白不自持，腥膻非所任；稻梁不得已，虮虱胡为侵；风流超缟素，雅淡绝规箴；天池忆鹏游，云罗伤鹰沉；相亲长道情，偶见消烦襟；西汉惜冯唐，华皓欲投簪；南朝仰卫，清赢疑不禁；端如方直臣，处群诚足钦；介若廉退士，惊秋犹在阴；几消鹰隼鸷，羁簪俄见临；还嗤凫贪，弋缴终就擒；颉顽清霄垠，飘沧海浔；乘轩乃一芥，空笼仍万金；片云伴遥影，冥冥越烟岑；长飚送逸响，亭亭出霜砧；蓬瀛忽往来，桑田成古今；愿下虞舜庭，鼓舞薰风琴。
　　二篇共六十二韵，欧最为多也。
　　○佳句人先道予友虞子匡元良，质美年少，志学有过人处；虽补弟子员，不屑于时义也。予契且敬，每有作，辄过商议。或为易数字，则首肯焉；多即挥去曰：“非己作也，可盗名乎？”一日，次韵题人之扇，有联云：“瓦樽频泛绿，银烛短烧红。”予叹赏久之，既而观《因话录》，有三红秀才应子和诗曰：“两岸夕阳红，风过落花红，蜡炬短烧红。”遂惊且笑，始知所谓好句人先得，达者所见略同也。○牡丹诗牡丹色夺众花，谱以为花王也。吟咏必须’天香国色”四字，唐人用之已多，后人不复再用，不知非四字不能称此花也。吾友金茂之珊，苦吟学杜，常有二联云：“色疑倾国罕，香忆自天来。”又云：“信知国内真无色，浪说天边别有香。”可谓善用四字者也。如元夕诗，必须用“凤辇”、“鳌山”方称，王禹玉应制诗，以诸人皆用而己则曰：“双凤云中扶辇下，六鳌海上驾山来。”此为绝唱，金亦效此之变化也。
　　○切对余与王荫伯一槐同窗最久，少时同出迎送。每途间，必得自然一对，以较胜负。今皆忘之，尚记一二，如里仁坊，乡义巷；三叉路，十字街；火烧榛，风绉栗；癸辛街，子午谷；一德格天，五经扫地；夏雨分牛脊，秋风贯驴耳；死人头边有活鬼，强将手下无弱兵；临邛道士鸿都客，锦里先生乌角巾；屋檐下天灯，楼板上地铺。可谓天生切对也。
　　○五步诗史育，唐开元中上书自荐能诗，谓“子建七步，臣五步之内可塞明诏”。明皇试以除夜、上元等诗，遂应口而出。除夜云：“今岁今宵尽，明年明日来；寒随一夜去，春逐五更回。气色空中改，容颜暗里催；风光人不觉，移入后园梅。”上称赏，授左监门卫将军。诗话皆以为王涯者，殊失考索也。予尝又思此诗亦如柳公权应诏韵，边城赐衣适时之作，无复停思。文宗遂有“子建七步，尔乃三焉”之说，恐三步、五步之时，句亦未能尽耶。
　　○洪遂初洪春，字遂初，正统间府学茂才也，有诗名，题《韩信》云：“若使英雄早见机，奇谋肯立汉邦基；囊沙破敌功虽大，蹑足封齐事已非。既已无心从蒯彻，何缘执手教陈；未央宫里当时事，千载令人泪湿衣。”一日，接豸使戏嘲同舍二绝云：“不是青云不致身，自嗟无学久因循；七年米帐今朝算，落得儒巾博吏巾。”同舍怒曰：“使再有诗，必告师长也。”又云：“落得儒巾博吏巾，只缘造物不由人；雨窗昨夜成痴梦，仿佛诗魂到八闽。”众哄笑而散，且不省其意，以为心病也。既三日，豸使谒先圣，首命说书，果以不合，黜为福建省掾。既至，左相集诸曹散荔枝，遂初献诗曰：“五月闽南荔子丹，摘来宜荐水晶盘；色欺鹤顶霞新染，光夺龙晴露未干。曾得汉皇陪上苑，又随星骑贡长安；紫微垣底分尝处，顿觉琼浆溢齿寒。”左相为之叹赏，留以教诸公子。既而期满赴京，襄城闻之，亦请作西宾，甚相得也，几欲奏保教职。一日，偶至书院中，见案上一帙，观之，乃春画也。每幅有洪诗，多淫言狎语，遂为逐客杭痒。入国初，无诗人，而遂初为首唱，有《玉岑集》行世，前诗俱无也。
　　○词非欧阳作王钅至《默记》记欧阳文忠公私甥女事，为此降官，事亦详矣。而《钱氏私志》又述其自作之词曰：“江南柳，叶小未成阴，人为丝轻那忍折，莺怜枝嫩不胜吟，留取待春深。十四五，闲抱琵琶寻，堂上簸钱堂下走，恁时已留心，何况到如今。”盖甥女依公时，方七岁故也。予意公因甥女无依，领回方七岁，公何便有此心，况此词后一拍全似他人之说公者。但事之有无，未可与辩；词非公为，决然也。或者钱世昭因公《五代史》中多毁吴越，故抵之。如落第士子作《醉蓬莱》以嘲公也，读者理推。
　　○诗文似旧云：韩诗似文，杜文似诗。予谓韦应物律诗似古，刘长卿古诗似律；子瞻词如诗，少游诗如词，固一病也，然亦因性所便，习而使之然耳。
　　○陈修世传梁颢八十登第，洪容斋《随笔》辨明其生年致仕之岁，甚为明白；谢表之联，好事者为之也。《鹤林玉露》载，绍兴中，黄公度榜第三名陈修。唱名时，高宗问年岁何？对曰：“七十三矣。”问有几子？对曰：“未娶。”遂诏宫人施氏嫁之。时人戏曰：“新人若问郎年纪，五十年前二十三。”此则可谓真少太公之七年矣。《清暇录》又谓詹义登科后，解嘲曰：“读尽诗书五六担，老来方得一青衫。逢人问我年多少，五十年前二十三。”《清波杂志》又以谓闽人韩南，未知孰是。
　　○九僧诗宋时诗僧最多，如礻必演、惟俨、参寥、善权辈，皆与欧、苏、秦、黄、石曼卿友善，故名重一时。又有九僧者，同出一时，欧阳公尝慕之，云集已亡。《温公诗话》止载其名，考其诗，皆学贾岛、周贺。故谈释子者，以九人为倡，《瀛奎律髓》中多载其诗，今皆择诗一首并地以补其集，以见九僧之名也。《剑南希书送可伦赴广西转运凌使君见招》云：“别语畏残漏，心悬瘴海边；回期无定日，去路极遥天。苦雾沉山郭，寒沙涨湿田；几消寻使府，清语废闲眠。”《金华保暹早秋闲寄宇昭》云：“窗虚花簟明，微觉早凉生；深院无人语，长松滴雨声。诗来禅外得，愁入静中平；远念西林下，相思合慰情。”
　　《南越文兆宿西山精舍》云：“西山乘宿兴，静称寂寥心；一径杉松老，三更雨雪深。草堂僧语息，云阁磬声沉；未遂长栖此，双峰晓待寻。”
　　《天台行肇郊居吟》云：“静室帘孤卷，幽光坠露多；径寒杉影转，窗晚雪声过。茗味沙泉合，炉香竹霭和；遥怀起深夕，旧寺隔沧波。”
　　《贵城惟凤吊长禅师》云：“霜钟侵漏急，相吊晚悲浓；海客传遣偈，林僧写病容。漱泉流落叶，定口集鸣蛩；回首云门望，残阳下远峰。”
　　《淮南惠崇访杨云卿淮上别墅》云：“地近得频到，相携向野亭；河分冈势断，春入烧痕青。望久人收钓，吟余鹤振翎；不愁归路晚，明月上前汀。”《江南宇昭幽居即事》云：“扫苔人迹外，渐老喜深藏；路僻闲行远，春晴昼睡长。余花留暮蝶，幽草恋残阳；静日空林下，孤禅念石霜。”
　　《峨眉怀古寺居寄简长》云：“雪苑东山寺，山深少往还；红尘无梦想，白日自安闲。杖履苔痕上，香灯树影间；何须更飞锡，归隐沃洲山。”
　　《沃洲简长送僧南归》云：“渐老念乡国，先归独羡君；吴山全接汉，江树半藏云。振锡林烟断，添瓶涧月分；重栖上方定，孤枕雪中闻。”
　　○梅花诗“冽冽北风吹倒人，乾坤无地不生尘；胡儿冻死长城下，始信江南别有春。”“我家洗砚池边水，朵朵开来点墨痕；不要枝头好颜色，只留清气满乾坤。”右二诗世传为王元章作也，故予于其传亦载后绝。然考《竹阁集》又无，后得止庵周大参抄本一书，知前乃太祖之作，后乃刘伯温之作，一时事也。盖伯温因太祖有疑而召至，时正梅开于雪中，太祖前作，固有意焉；而刘之诗，尤明白其心事，于是君臣相好如故也。
　　○宾月堂诗“人生自是人间月，客亦天边寄此身；彼此虚空无着处，谁欤是主复谁宾？”此诗乃元人梁隆吉者，而同时许献臣集中亦有之，至此二人友善，一时不知何人误写，后人因而误刊也。如“春水满泗泽”一首，乃顾长康诗，亦误编入陶彭泽集中，亦此类耳。
　　○济颠化缘疏“佛首一尊，身光万国，历四朝之文物，满三世之因缘。独露半肩，光掩身中之月；全彰众相，毫分额上之殊。一举首，一低头，只此便是弥陀佛；或扬眉，或謦，何处更参慈世尊。气象清新，规模宏大；雪霜凌烁，风雨洗磨；屋势压头，人难住足；神鬼近将于悲泣，幡华莫称于庄严；虽凭后学维持，实赖众人着力。欲更新好，宁免经营；郢斧般斤，日下指挥于风动；明珠大贝，目前立望于云齐。豁开欢喜善门，便是菩提径路。雕甍画栋，山光摇翡翠之寒；风铎云窗，湖水倒琉璃之碧；民闾有庆，皇极无疆。”右济颠之疏，为大佛者也。济颠乃圣僧，宋时累显圣于吾杭湖山间，至今相传之事甚众；有传记一本流于世，又有小石像于净慈罗汉堂。此疏墨迹，见存西湖大佛寺，大佛即始皇缆舟之石是也。○神仙太守华亭张东海弼，人品诗字，成化间一时之望。休致既早，子皆成名，殊无一事累心。苏州别驾周德中，以其为神仙太守；而张尝制十绝以答之，见其无仙，并跋朱子托名邹为戏耳。又有长短句一篇，意尤端古，皆予家所藏，今文集中无也。因录诗三首并歌于稿，庶不没东海人品正大而才思不凡也。
　　诗云：“归休太守似神仙，布被蒙头日夜眠；却怪门前来热客，马蹄踏破紫芝烟。”“古今何处有神仙，鹤驾鸾骖总浪传；莫信空同邹道士，刀圭入口亦徒然。”“欧阳自号无仙子，卓识真知冠古今；弱水蓬莱在何处。愚失白骨紫苔深。”歌曰：“东海先生归也，南安太守新除，一挑行李两船书，被人笑道痴愚。书也书，寒不堪穿，饥不堪煮，收拾许多何用处？况而今日发苍颜，坐黄堂之署，乘五马之车，那得工夫再看渠？又将载到南安去，古人糟粕，谁味真腴？枉说道，黄卷中，时与圣贤相对语。”
　　○花间词名归国遥 酒泉子 定西番 河渎神 遐方怨思帝乡 蕃女怨 荷叶杯 上行杯 思越人三字令 竹枝 河传 摘得新 离别难相见欢 醉公子 感恩多 满宫花 蝴蝶儿赞成功 西溪子 中兴乐 接贤宾 赞浦子女冠子 甘州遍 纱窗恨 柳含烟 月宫春恋情深 贺明朝右三十二词，乃《花间集》之名也，《草堂诗余》诸本之所无。今作词者，不惟不填此调，亦不知有此名耳。予故于三十四卷中，已言《花间集》为词家之祖，今复特录其名以见之，则南词始于唐也无疑。
　　○旌旗日暖龙蛇动杜子美《早朝》诗有“旌旗日暖龙蛇动”，虞伯生注：“龙蛇动，谓旌旗上雉尾也；惟日暖，故旗影动耳。”予以古者交龙为旗，析羽而注于旗竿之首曰旌，今日暖则旌旗飞扬，其上见龙蛇之动也。以雉尾释之，又以为影，恐非。○雪诗元末张雨字伯雨，号句曲外史，钱塘黄冠也，有诗、字名。予尝于一士夫家见袖轴一卷，外史首有《山居雪霁》诗一律，后多名笔次韵，今止记忆数首，是皆无集可观者。录之于左，并书姓氏爵里。
　　外史诗曰：“日光玉洁千峰立，映雪时晴一气疑；当书炉亭催扫巷，犯寒渔艇借收冰。松皮石裂号饥鼠，窗隙尘消扑冻蝇；青茁菜芽浑可爱，倩谁春饣炎卷红绫。”
　　张翥自京来杭，和曰：“窈窕间阿人迹断，隐居学道自神凝；岩头鹤下松无雪，石底龙蟠水下冰。酿酒春瓶浓胜乳，抄书云笈细和蝇；多君肯念还京客，为织春袍柿蒂续。”
　　黄缙走笔和曰：“雪中乘兴真奇事，无奈舟胶水始凝；朝士白头惭独步，仙人赤脚傲层冰。招来尽是鸡群鹤，超附空惭马尾蝇；夜久松龛同拥毳，绝胜亻暴直有青绫。”
　　愈友仁追和曰：“湖上千峰尽失青，湖光十里未消凝；吟诗细嚼梅花蕊，煮茗潜敲涧壑冰。东郭忍寒行似鹤，南屏痴醉坐如蝇；相过内相知乘兴，盛服犹披旧赐绫。”
　　翥字仲举，先晋宁人，父官于杭，因家钱塘，官至学士。缙字缙卿，义乌人，官至学士。俞字文辅，仁和人，国初会元也。
　　○艳词不可填昔僧秀关西与黄山谷曰：“作诗无害，惟艳歌小词可罢之。”山谷笑曰：“殆空中语耳，终堕此恶道耶？”师曰：“若是以邪言荡人淫心，使彼由汝犯法，恐不止堕恶道而已。”黄自此不作艳词。予尝思此甚为有理，惟词曲尽说情思，非若诗之蕴藉悠扬也，如柳耆卿《昼夜乐》一词云：“秀香家住桃花径，算神仙才堪并。层波细剪明眸，腻玉圆搓素颈。爱把歌喉当筵逞，遏天边乱云愁凝，言语似娇莺，一声声堪听。雕房饮散帘幕静，拥香衾，欢心称，金炉麝袅青烟，凤帐烛摇红影，无限狂心乘酒兴，这欢娱渐入佳境。犹自怨邻鸡，道秋宵不永。”此虽赠妓，真可谓狎语淫言矣。宜戒之。
　　○戒石铭戒石铭始于蜀王孟昶，颁令箴于天下州邑，其文二十四句至宋太宗删繁择取“尔俸尔禄，民膏民脂。下民易虐，上天难欺”一十字六颁行天下。至高宗绍兴间，复以黄庭坚所书，命州县长吏刻铭座右。本朝则立于甬道也。至元癸巳，吾渐渐西别有四句：“天有昭鉴，国有明法。尔畏尔谨，以中刑罚。”
　　○钱塘十咏友人家得钱塘十景诗，句法似国初人者，然题目以钱塘名，诗中用樟亭、柳桥，又似唐宋人者，考之旧志亦无，实昔贤之所遗也。特录于稿，庶后人可演而为志。
　　○东海朝暾绀雾彤霞烂不收，海门东望浪花浮；趟腾渤三千界，照耀阎浮四百州。谷神龙同变化，高冈鸣凤自喧啾；近来谁有宾王句，试与重登鹫岭楼。
　　○西湖夜月碧玻璃浸玉芙蓉，十里金波夜欲熔；殿里素娥春睡醒，镜中酉子晚妆浓，羽衣入梦来孤鹤，铁笛惊心起卧龙；欲问蟾宫乞灵药，朗吟飞过两高峰。
　　○云石樵歌云山深处有遗民，学不逢时且负薪；扣角何须歌白石，烂柯聊且避红尘。母能忍痛思曾子，妻却羞贫弃买臣；郊薮安能隐麟凤，皇家结纲近来频。
　　○冷泉猿嘶冷泉亭下北山陲，曾见雌雄共引儿；惯听山僧朝说法，能随木客夜吟诗。松坡日暖人游后，蕙帐风寒鹤怨时；惆帐遗音无处觅，竹溪啼老野棠枝。
　　○浙江秋涛怒挟西风势未休，滔滔何处觅安流；青山隔岸分吴越，白浪排空逼斗牛。铁箭有灵来昨日，素车遗恨已千秋；晚来试倚樟亭立，枫叶芦花满眼愁。
　　○北关夜市地远那闻禁鼓敲，依稀风景似元宵；绮罗香泛花间市，灯火光分柳外桥。行客醉窥沽酒幔，游童笑逐卖饧箫；太平气象今犹古，伫听民间五裤谣。
　　○孤山霁雪雪后孤山拥画图，天开霁色炫冰壶。三竿晓日消残冻，一脉眷泉入里湖。放鹤山童笼未启，观梅野客杖先扶；就中风味谁能识，活火烹香付茗炉。
　　○两峰白云西子湖西两翠岑，高连云气易晴阴；荒唐不入襄王梦，变化能为傅说霖。常隔游人千里目，频回孝子百年心；几番僧寺黄昏后，更碍钟声出远林。
　　○九里孤松曾向林间构小窗，卧着苍翠拥旌幢；雄声绝似闻三峡，秀色何须揽九江。自与竹梅谐旧约，不随荷桂入新腔；试观树杪悠扬处，疑是盘空白鹤双。
　　○六桥烟柳绿暗青浓乍有无，晓鸳啼罢尚藏乌；随风不入五侯宅，带雨半遮西子湖。舞彻细腰曾擅楚，因酣娇眼欲倾吴；苏公旧日经行处，夹道低迎鹊尾炉。
  </div>
  <div class="pagination">
   <a href="七修类稿_page23.html">
    上一页
   </a>
   <span>
    ...
   </span>
   <a href="七修类稿_page19.html">
    19
   </a>
   <a href="七修类稿_page20.html">
    20
   </a>
   <a href="七修类稿_page21.html">
    21
   </a>
   <a href="七修类稿_page22.html">
    22
   </a>
   <a href="七修类稿_page23.html">
    23
   </a>
   <span class="current-page">
    24
   </span>
   <a href="七修类稿_page25.html">
    25
   </a>
   <a href="七修类稿_page26.html">
    26
   </a>
   <a href="七修类稿_page27.html">
    27
   </a>
   <a href="七修类稿_page28.html">
    28
   </a>
   <a href="七修类稿_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
