<!DOCTYPE html>
<html>
 <head>
  <meta charset="utf-8"/>
  <title>
   山海经广注 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山海经广注 - 第 4 页/共 10 页
  </h1>
  <div class="content">
   又东水行千里曰胡射之山无草木多沙石
　　又南水行七百里曰孟子之山其木多梓桐多桃李其草多菌蒲【郭曰未详音困眙之困　任臣案菌蒲或曰二种菌地菌尔雅中馗菌小者菌蒲蒲草罗浮记云山菖蒲也】其兽多麋鹿是山也广员百里其上有水出焉名曰碧阳其中多鳣鲔【郭曰鲔即鱏也似鳣而长鼻体无鳞甲别名防鳣一名鱑也　任臣案鳣即鱑似鱏而短鼻口在颔下大者长二三尺江南呼为黄鱼俗亦谓之玉板鲔形似鳣而色青黑头小而尖似铁兜鍪口亦在颔下今谓之鱏鱼一作鲟鱼一名王鲔小者名鮥子郭谓鲔一名鱑误矣防防李竒汉书注作防防】
　　又南水行五百里曰流沙行五百里有山焉曰跂踵之山【郭曰音企】广员二百里无草木有大蛇其上多玉有水焉广员四十里皆涌【郭曰今河东汾隂县有瀵水源在地底渍沸涌出其深无限即此也　任臣案神瀵是也宋寳鼎县瀵泉有光如烛焰其声如雷】其名曰深泽其中多蠵【郭曰蠵觜蠵大也甲有文彩似瑇瑁而薄音遗知反　任臣案应劭汉书注灵蠵大也雄曰瑇瑁雌曰蟕蠵临海水土记云其甲黄防有光彼人以乱瑇瑁日华子曰蟕蠵即鼊也皮可寳装饰物或曰蠵大者为蟕蠵屃赑小者为鼊段成式酉阳杂俎系臂状如生南海刘欣交州记蚼似瑇瑁其甲有黒珠文彩斑似锦文皆是物也图赞曰水圆四十潜源溢沸灵爰处掉尾养气庄生是感挥竿傲贵】有鱼焉其状如鲤而六足鸟尾名曰鮯鮯之鱼【郭曰音蛤　任臣案广雅曰东方有鱼焉如鲤六足鸟尾其名曰鮯事物绀珠云鮯如鲤六足鸟尾出东方深泽中骈雅曰冉遗鮯鮯建同浮瑚皆异鱼也睿宗江汉赋曰曳六足之鮯兮戴八极之蹭神鳌杨慎异鱼赞云东方有鱼其形如鲤其名为鮯六足鸟尾鱐为之母胎育厥子图赞曰妴胡之状似麋之眼精精似牛以尾自辨鮯鮯所潜厥深无限】其鸣自叫
　　又南水行九百里曰踇之山【郭曰音敏字】其上有草木多金玉多赭有兽焉其状如牛而马尾名曰精精【任臣案骈雅曰兽似牛而马尾曰精精万厯二十五年括苍得异兽其角双身作鹿文马尾牛蹄董斯张吹景録引此为证或又云乃辟邪也】其鸣自叫
　　又南水行五百里流沙三百里至于无臯之山南望幼海【郭曰即少海也淮南子曰东方大渚曰少海　任臣案周正启色华少海用寳丛台庾信诗鼋桥浮少海鹄盖上中峰徐陵集云丛台之璧少海之珠卢柟赋云跨渚毗弄少海又云讶育遗而洗幼海指此也】东望榑木【郭曰扶桑二音　任臣案六书正譌扶桑作榑桒严忌哀时命云左祛挂于榑桑吕览云夏禹东至榑木之地即此也】无草木多风是山也广员百里
　　凡东次三经之首自尸胡之山至于无臯【任臣案一本作睾古睾臯通】之山凡十九山六千九百里其神状皆人身而羊角其祠用一牡羊米用黍是神也见则风雨水为败又东次四经之首曰北号之山临于北海有木焉其状如杨赤华其实如枣而无核【任臣案异物苑有无核枣即此也】其味酸甘食之不疟食水出焉而东北流注于海有兽焉其状如狼赤首而鼠目其音如豚名曰猲狙【郭曰苴二音任臣案杨慎古音略引经云有兽赤眉鼠目名曰獦狚与此文异】是食人有鸟焉其状如鸡而白首鼠足而虎爪其名曰鬿【郭曰音祈】雀亦食人【任臣案天问云鬿堆焉处王逸注鬿堆竒兽也柳子天对云鬿雀在北号惟人是食杨万里注堆当为雀王柳注误也王世贞续九辨云鬿堆侁侁而鼓翼谓此骈雅曰鬿雀食人鸟也篇海字彚引此复作鬿萑音桓非是图赞曰猲狙狡兽鬿雀恶鸟或狼其体或虎其爪安用甲兵扰之以道又李给谏笔记云崇祯甲戌鳯阳出恶鸟数万兔头鸡身鼠足味甚美犯其骨立死稽其形状疑即此鸟也】
　　又南三百里曰旄山无草木苍体之水出焉而西流注于展水其中多鱃鱼【郭曰今虾防字亦作鱃秋音　任臣案鱃鱼本草拾遗以为即鳙鱼李时珍曰此鱼中之下品盖鱼之庸常以供馐食者故曰鳙曰鱃郑氏作溶鱼】其状如鲤【任臣案鲤三十六鳞应老隂之数又鳞有十字文理故名交州人呼赤鲤为驹】而大首食者不疣又南三百二十里曰东始之山上多苍玉有木焉其状如杨而赤理其汁如血不实其名曰芑【郭曰音起　任臣案览曰芑木之汁如血】可以服马【郭曰以汁涂之则马调良　任臣案图赞曰马惟刚峻涂之芑汁不劳孙阳自然闲习厥术无方理有潜执】泚水出焉而东北流注于海其中多美贝多茈鱼其状如鲋一首而十身【任臣案与何罗鱼】其臭如麋芜食之不防【郭曰孚谓反止失气也　任臣案防气下泄也譬费二音图赞曰有鱼十身蘪芜其臭食之和体气不下溜薄之跃渊是惟灾】
　　又东南三百里曰女烝之山其上无草木石膏水出焉而西注于鬲水其中多薄鱼其状如鳣鱼而一目其音如欧【郭曰如人呕吐声也　任臣案欧与呕同太经欧鸣之疾至】见则天下大旱【任臣案物异志作见则天下大水】
　　又东南二百里曰钦山多金玉而无石师水出焉【任臣案今信阳县有浉水疑即此水】而北流注于臯泽其中多鱃鱼多文贝有兽焉其状如豚而有牙其名曰当康【任臣案骈雅云当康牙豚也事物绀珠当作庚误】其鸣自叫见则天下大穰
　　又东南二百里曰子桐之山子桐之水出焉而西流注于余如之泽其中多防鱼【郭曰音骨　任臣案太平御览曰子桐之水其中泽多鱼疑即防也】其状如鱼而鸟翼出入有光其音如鸳鸯见则天下大旱【任臣案图赞曰当康如豚见则歳穰防鱼鸟翼飞乃流光同出殊应或灾或祥】又东北二百里曰剡山多金玉有兽焉其状如而人面黄身而赤尾其名曰合窳【郭曰音庾】其音如婴儿是兽也食人亦食虫蛇见则天下大水【任臣案事物绀珠曰合窳如猪人面血食骈雅曰皮树在子合窳皆人面兽也图赞曰猪身人面号曰合窳厥性贪残物为不咀至隂之精见则水雨】又东二百里曰太山上多金玉桢木【郭曰女桢也叶冬不凋　任臣案女贞亦名冬青负霜葱翠振柯凌风琴操载鲁有处女见女贞木而作歌乃此木也骈雅云思儡不腐女贞不凋上林赋豫章女贞张揖曰女贞冬青】有兽焉其状如牛而白首一目而蛇尾其名曰蜚【郭曰音如翡翠之翡】行水则竭行草则死见则天下大疫【郭曰言其体含灾气也其铭曰蜚之为名体似无害所经枯竭甚于鹧厉万物斯惧思尔遐逝　任臣案春秋庄二十五年秋有蜚刘侍读春秋解引此谓蜚状若牛一目虬尾江休复杂志亦云唐彦猷有旧本山海经説蜚处渊则涸行木则枯春秋所书似即此物若是负蠜不当云有谓之多可也未审是非又字彚似牛白首一目疑为此兽篇海引经又作蜚五侯鲭云蜚生太山行水水竭行草草枯图赞云蜚则灾兽跂踵厉深防所经涉竭水槁林禀气自然体此殃淫】钩水出焉而北流注于劳水其中多鱃鱼
　　凡东次四经之首自北号之山至于太山凡八山一千七百二十里
　　右东经之山志凡四十六山万八千八百六十里



　　山海经广注卷四
&lt;子部,小说家类,异闻之属,山海经广注&gt;
　　钦定四库全书
　　山海经广注卷五
　　仁和吴任臣注
　　中山经
　　中山经薄山之首【任臣案封禅书华山以西名山七薄山其一焉薄山即襄山也徐广曰蒲坂县有襄山应劭云在潼闗北十余里】曰甘枣之山【任臣案括地志云蒲州河东县雷首山一名中条一名歴山亦名首阳山亦名蒲山亦名襄山一名甘枣山亦名猪山又水经注引经薄山作蒲山甘枣作甘桑】共水出焉【郭曰音恭】而西流注于河其上多杻木其下有草焉葵本而杏叶【郭曰或作楛叶】黄华而荚实【任臣案如荚荠之实周礼荚物是也】名曰箨【郭曰他落反】可以已瞢【郭曰音盲　任臣案瞢目不明也瞽瞍号天瞢】有兽焉其状如防而文题【郭曰防所未详音虺字亦或作虺　任臣案防集韵作注云兽名】其名曰防【郭曰音那或作熊也　任臣案羣书钩云古熊字作与防字相近古音畧曰防又音熊】食之已瘿【任臣案集韵曰防兽似防斑头食之明目与此畧异草木子云阻气多瘿】
　　又东二十里曰歴儿之山其上多橿多櫔木【郭曰音厉】是木也方茎而员叶黄华而毛其实如拣【郭曰拣木名子如指头白而粘可以浣衣也音练或作简　任臣案尔雅翼曰拣实名金铃子】服之不忘
　　又东十五里曰渠猪之山其上多竹渠猪之水出焉而南流注于河其中是多豪鱼状如鲔【郭曰鲔似鳣也】赤喙尾赤羽可以已白癣
　　又东三十五里曰葱聋之山其中多大谷是多白垩【任臣案本草白垩白善土也邯郸者为上】黑青黄垩【郭曰言有杂色垩也】
　　又东十五里曰涹山【郭曰音倭】其上多赤铜其阴多铁又东七十里曰脱扈之山有草焉其状如葵叶而赤花荚实实如防荚【郭曰今防木荚似皂荚也　任臣案事物绀珠云植楮实如棕荚防棕同】名曰植楮可以已癙【郭曰癙病也淮南子曰狸头已癙也任臣案正韵云癙忧病诗云癙忧以痒】食之不眯
　　又东二十里曰金星之山多天婴其状如龙骨【任臣案龙骨出晋地川谷及太山岩雷斆曰细文广者雌骨粗文狭者雄骨】可以已痤【郭曰痈痤也任臣案说文云小肿也一曰疖也才何反】
　　又东七十里曰泰威之山其中有谷曰枭谷其中多铁【郭曰或无谷字】
　　又东十五里曰橿谷之山其中多赤铜【郭曰或作檀谷之山】又东百二十里曰吴林之山其中多葌草【郭曰亦菅字任臣案尔雅白华野菅说文云菅茅也在传虽有丝麻无弃菅蒯诗经东门之池可以沤菅陆玑曰似茅而滑泽无毛柔韧宜为索葌菅古字通】
　　又北三十里曰牛首之山【郭曰今长安西南有牛首山上有舘下有水未知此是非任臣案金陵亦有牛首山徐陵表南望牛头方称天阙是同名者也】有草焉名曰草
　　其叶如葵而赤茎其秀如禾服之不忧【任臣案合欢蠲忿萱草忘忧此其也图赞曰焉得草是树是萟服之不忧乐天仪世如彼滚舟任波流滞】劳水出焉【任臣案说文涝水如扶风鄠北入渭一统志涝水源出浮山县西入汾河】而西流注于潏水【郭曰音如谲诈之谲　任臣案水经注潏水即巢山之水也水源东南出巢山东谷北迳浮山东又西北流与劳水合一统志潏水源出龙角山字林曰潏水出杜陵县】是多飞鱼其状如鲋鱼食之已痔同【任臣案屠本峻海错疏飞鱼头大尾小有肉翅一跃十余丈林邑圗记曰飞鱼身圆长丈余羽重防翼如山蝉出入羣飞游翔翳防张骏飞鱼赞飞鱼如鲋登云防波杨慎异鱼赞曰飞鱼身圎长丈余登云游波形如鲋翼如轻蝉翔泳俱仙人寗封曽饵诸着藻灼灼千载舒酉阳杂爼云朗山浪鱼长一尺能飞飞则凌云息归潭底一统志陜西鄠县涝水出飞鱼状如鲋食之已痔疾也】
　　又北四十里曰霍山【郭曰今平阳永县庐江灊县晋安罗江县河南巩县皆有霍山明山以霍为名者非一矣案尔雅大山绕小山为霍　任臣案霍山甚多最大者衡山一名霍山白虎通云霍之为言防也太阳用事防养万物也汉武帝移南岳于天柱山遂以天柱山为霍山庐江之霍山也尔雅北方之美有霍山之珠玉焉平阳之霍山也经所纪疑是此山水经注霍太山上有飞防冢山上有庙甚虚鸟雀不栖其林猛虎常守其庭刘防孟云山西霍州霍山今为中镇固禹贡之岳阳也】其木多谷有兽焉其状如狸而白尾有鬛名曰朏朏养之可以巳忧【郭曰谓畜养之也普昧反　任臣案骈雅曰朏朏颂皆貍属也麟书云安得朏朏与之逰而释我之忧】
　　又北五十二里曰合谷之山是多薝【郭曰未详音瞻任臣案薝棘木名一音胆说文云金谷多薝棘又篇海引经作尔谷山】
　　又北三十五里曰阴山【郭曰亦曰险山】多砺石文石【郭曰砺石石中磨者】少水出焉其中多雕棠其叶如榆叶而方其实如赤菽【郭曰菽豆　任臣案通志畧海棠子名海红其状如梨大如樱桃亦此也赤菽赤小豆】食之已聋【任臣案草木子曰风气多聋】
　　又东北四百里曰鼓镫之山多赤铜有草焉名曰荣草其叶如柳其本如鸡卵【任臣案雄解嘲云四皓采荣于南山】食之已风凡薄山之首自甘枣之山至于鼓镫之山凡十五山六千六百七十里歴儿冢也其祠礼毛太牢之具县以吉玉【郭曰县祭山之名也见尔雅　任臣案祭山曰县或或县置之于山】其余十三山者毛用一羊县婴用桑封瘗而不糈桑封者桑主也方其下而锐其上而中穿之加金【郭曰言作神主而祭以金银饰之也公羊传曰虞主用桑或作玉】
　　中次二经济山之首曰辉诸之山其上多桑其兽多闾麋其鸟多鹖【郭曰似雉而大青色有毛勇徤鬭死乃止音曷出上党也　任臣案鹖似雉而大或以为黄黑色鸷鸟之暴疏者也每所攫撮应爪摧衂同有被侵者辄往赴救之一死乃止曹植赋双战不只僵是也尔雅翼曰黄帝之战以雕鹖鸢为旗帜赵武灵王制鹖冠以表武士东都赋云武夫皆戴鹖又鹖冠子居山以鹖为冠汉世常用之顔师古云俗为鹖鸡黄覇乃以为凤凰故张敞讥之图赞曰鹖之为鸟同羣相为畸彼侵虽死不避毛饰武士兼厉以义】
　　又西南二百里曰发视之山其上多金玉其下多砥砺即鱼之水出焉而西流注于伊水
　　又西三百里曰豪山其上多金玉而无草木
　　又西三百里曰鲜山【任臣案事赋注引此作鳞山】多金玉无草木鲜水出焉而北流注于伊水其中多鸣蛇其状如蛇而四翼其音如磬见则其邑大旱【任臣案张衡南都赋其水虫则有蠳鸣蛇吴淑蛇赋音如磬声即此也圗赞曰鸣化二蛇同异状拂翼俱防腾波漂浪见则并灾或淫或亢】
　　又西三百里曰阳山多石无草木阳水出焉【任臣案水经注阳水出阳山阳谿世人谓之太阳谷水】而北流注于伊水其中多化蛇其状如人面而豺身【任臣案豺狼属尔雅豺狗足月令仲秋豺祭兽】鸟翼而蛇行【任臣案广雅曰中央有蛇焉人面豺身鸟翼蛇行其名曰化蛇】其音如叱呼见则其邑大水
　　又西二百里曰昆吾之山其上多赤铜【郭曰此山出名铜色赤如火以之作刀切玉如割泥也周穆王时西域献之尸子所谓昆吾之劒也越絶书曰赤堇之山破而出锡之谷涸而出铜欧冶子因以为纯钩之劒汲郡冢中得铜劒一枝长三尺五寸乃今所名为干将劒汲郡亦皆非铁也明古者通以锡杂铜为兵器也　任臣案相如子虚赋其石则琳琘昆吾杨慎曰流州多积石其名曰昆吾錬之成铁以作劒光明成水精石盖铁卝也应即此又十洲记昆吾割玉刀周穆王时西域所献列子穆王得昆吾之劒切玉如泥六帖云穆王征西土得昆吾劒疑所称非内地郭以为即斯山所未详也拾遗记云昆吾山其下多赤金色如火黄帝于此炼石为铜越王采金铸之以成八劒之精图赞曰昆吾之山名铜所在切玉如泥炙有光彩尸子所叹验之彼宰】有兽焉其状如而有角其音如号【郭曰如人号哭】名曰蠪蚳【郭曰上已有此兽疑同名　任臣案五侯鲭云蠪蚳似九尾狐见而年丰又事物绀珠云龙蚳兽似狐九首九尾见则丰稔十年是合蠪侄为一物也误矣骈雅曰蠪蚳角也】食之不眯【任臣案程良孺曰耳鼠不睬蠪蚳不眯】
　　又西百二十里曰葌山【郭曰音间】葌水出焉而北流注于伊水其上多金玉其下多青雄黄有木焉其状如棠【任臣案尔雅杜赤棠白者棠】而赤叶名曰芒草【郭曰音忘　任臣案即莽草俗名防草】可以毒鱼
　　又西一百五十里曰独苏之山无草木而多水
　　又西二百里曰蔓渠之山【任臣案水经蔓渠山在南阳县西】其上多金玉其下多竹箭伊水出焉而东流注于洛【郭曰今伊水出上洛卢氏县熊耳山东北至河南洛阳县入洛　任臣案淮南子云伊水出上魏山禹贡合注云伊水出陆浑山一统志曰伊水源出卢氏县闷顿岭流经嵩县洛阳偃师县界入于洛】有兽焉其名曰马腹其状如人面虎身【任臣案骈雅虎而人面曰马腹】其音如婴儿是食人【任臣案陶景刀劒録汉章帝建初八年铸一金劒投伊水中厌人膝之怪水经注中庐县疎水中有物如三四嵗小儿鳞甲如鲮鲤膝头似虎掌爪常没水中出膝头小儿不知欲取戏弄便杀人名为水唐形状与马腹颇又襄沔记中庐有涑水注于沔此水有物啖人名水虎盛氏荆州记云生得者摘其鼻厌可小小便名曰水卢合诸书观之水唐水卢水虎其为马腹异名审矣今恒星经纬图大火宫有马腹星岂此兽亦应列宿然复有马尾星疑非谓此又暌车志言峡江水中有物头似狻猊而无足自颈以下如疋练喜食马土人谓之马皮婆名与此小附记之】
　　凡济山经之首自辉诸之山至于蔓渠之山凡九山一千六百七十里其神皆人面而鸟身祠用毛【郭曰择用毛色】用一吉玉投而不糈
　　中次三经萯山之首曰敖岸之山【郭曰或作献萯音倍】其阳多防琈之玉其阴多赭黄金神熏池居之【任臣案图赞云泰逢虎尾武罗人面熏池之神厥状不见爰有美玉河林如蒨卢柟蠛蠓集云熏池诃防谓此也】是常出美玉【郭曰或作石】北望河林【任臣案张衡思赋怬河林之蓁蓁兮即此】其状如蒨如举【郭曰说者云蒨举皆木名也未详蒨音倩　任臣案蒨染綘草也紫赤色举榉柳大者连抱数仞如蒨如举言其一望蔚葱有如丹青树然】有兽焉其状如白鹿而四角名曰夫诸【任臣案骈雅曰鹿四角而白为夫诸麟书云夫诸横流天戒防忧览作夫】见则其邑大水又东十里曰青要之山【任臣案十道志青要山名强山刘防孟云在河南府新安县西北二十里】实维帝之宻都【郭曰天帝曲宻之邑】北望河曲【郭曰河千里一曲一直也】是多驾鸟【郭曰未详也或曰驾宜为驾驾鹅也音加任臣案相如上林赋驾鸟属玉子虚赋弋白鹄连驾鹅览云海东青食驾鹅后世驾鹅队取此名之葢即野鹅也尔雅谓之鵱鷜驾亦有作驾者见陶氏本草注左传荣成伯名驾鹅驾平声又名胜志作青要山多驾鸟】南望墠渚【郭曰水中小洲名渚墠音填也　任臣案杨慎竒字韵引此作掸陼古音畧又作禅诸或作禅渚水经注云渚水上承陆浑县东禅渚渚左原上陂方十里佳饶鱼蕇世谓此泽为慎望陂】禹父之所化【郭曰鲧化于羽渊为黄熊今复云在此然则一已有变怪之性者亦无往而不化也　任臣案寤凡云人之化者鲧化黄熊望帝化杜防褒君化龙牛哀化虎黄母化鼋徐君化鱼路史注云今陆浑东有禅渚即化之所河南宻县亦有羽山化羽渊一或在此神则无不在也】是多仆累蒲卢【郭曰仆累蜗牛也尔雅曰蒲卢者螟蛉也　任臣案蜗牛一名蚹蠃一名螔蝓形似蛣蝓但头皆殻尔蒲卢细腰虫俗呼蠮螉取桑上之螟蛉为子尔雅故分二种非即螟蛉也郑注中庸复以为土蠭更非】防武罗司之【郭曰武罗神名也防即神字任臣案世本夏有武罗国琴志有夏臣武罗与神同名卢柟沧溟赋云武罗屏首以蝹身帝江防足而敛翼】其状人面而豹文小腰而白齿【郭曰或作首】而穿耳以鐻【郭曰鐻金银器之名未详也音渠　任臣案五音集韵云鐻耳环与璖同左思魏都赋髽首之豪鐻耳之杰】其鸣如鸣玉【郭曰如人鸣玉佩声　任臣案图赞曰有神武罗细腰白齿声如鸣佩以鐻贯耳司帝宻都是宜女子】是山也宜女子【任臣案淮南子青要玉女防霜神也本此傅防之】畛水出焉【郭曰音轸　任臣案水经注畛水出新安县青要山今谓之彊山】而北流注于河其中有鸟焉名曰鴢【郭曰音窈窕之窈　任臣案尔雅鴢头防一作投即此也江东谓之鱼防张萱彚雅曰鴢鸟鸭而有文彩不能行多溷野鸭羣中浮游】其状如鳬青身而朱目赤尾食之宜子【郭曰朱浅赤也　任臣案文献通考建炎二十七年鄱阳有妖鸟鳬身鸡尾长喙方足赤目止于民屋疑是此鸟不知者以为妖也图赞曰鴢鸟似鳬翠羽朱目既丽其形亦竒其肉妇女是食子孙繁育】有草焉其状如葌【郭曰菅似茅也　任臣案诗露彼菅茅即葌】而方茎黄华赤实其本如藁本【郭曰根似藁本亦香草任臣案藁本似芎防淮南云乱人者若藁本之于芎防】名曰荀草【郭曰或作茍草】服之美人色【郭曰令人更美艳　任臣案一统志青要山有草黄华赤实服之益人色徐炬事物原始云美顔多食青要草即此也图赞曰荀草赤实厥状如营妇人服之练色易顔夏姬是艳厥三迁】
　　又东十里曰騩山【郭曰音巍　任臣案水经注强山东阜即騩山】其上有美枣【任臣案尔雅纪壶枣以下十一种又郭义恭广志有狗牙鸡心羊角猕猴赤心三星骈白诸名复有氐枣夕枣虚枣棠枣之不能悉举】其阴有防琈之玉正回之水出焉【任臣案俗谓之彊川水】而北流注于河其中多飞鱼其状如豚而赤文服之不畏雷【任臣案刘曽孟云雷之形亦如形】可以御兵【任臣案图赞曰马腹之物人面似虎飞鱼如豚赤文无羽食之辟兵不畏雷鼔】
　　又东四十里曰宜苏之山其上多金玉其下多蔓居之木【郭曰未详　任臣案木居蔓草之中非木名也】滽滽之水出焉【郭曰音容任臣案水经作庸庸出河南垣县俗谓之长川水】而北流注于河是多黄贝
　　又东二十里曰和山其上无草木而多瑶碧实惟河之九都【郭曰九水所潜故曰九都】是山也五曲【郭曰曲回五重　任臣案帝王世纪云即东首阳山也五曲水经注作五典误】九水出焉合而北流注于河【任臣案郦道元云今首阳东山无水以应之当是今古世悬川域改状】其中多苍玉吉神泰逢司之【郭曰吉犹善也　任臣案三才圗会作泰防事物绀珠云泰防司吉善之神纬书云防黄萯山之神能动天地冠编二十二姓纪有泰逢氏注云和山为河之九都吉神泰逢寄精之所冯氏杂録曰泰逢吉神也居和山五曲王文禄补衍云泰逢出萯山郁离子曰泰逢起风号行雨指此也】其状如人而虎尾【郭曰或作雀尾】是好居于萯山之阳【任臣案学海曰今东阳有萯山一云倍尾山世纪云即东首阳山】岀入有光泰逢神动天地气也【郭曰言其有灵爽能兴云雨也夏后孔甲田于萯山之下天大风晦防孔甲迷惑入于民室见吕氏春秋　任臣案通鉴循蜚纪泰逢氏没为河神司之于萯山之阳出入有光路史夏后氏游畋黄萯之顔天风晦防遇神防而迷文心雕龙云夏甲畋于东阳东音以发谓此事耳图赞曰神号泰逢好逰山阳濯足九州出入流光天气是动孔甲迷惶释义曰今深山有燐火夜中望之明灭倐忽出入有光无乃是】
　　凡萯山之首自敖岸之山至于和山凡五山四百四十里其祠泰逢熏池武罗皆一牡羊副【郭曰副谓破羊骨磔之以祭也见周礼音悃愊之愊　任臣案周礼大宗伯以疈辜祭四方何注云披牲胸中分曰疈诗经不圻不副副训劈副疈古字通也】婴用吉玉其二神用一雄鸡瘗之糈用稌
　　中次四经厘山之首【郭曰音狸】曰鹿蹄之山【任臣案寰宇记云鹿蹄山在宜阳县西南三十里俗名非山亦名纵山水经注云其山阴则峻絶百仞阳则原阜隆平】其上多玉其下多金【任臣案寰宇记云上多美玉下多黄金】甘水出焉【任臣案水经甘水出南山甘谷北迳秦文王萯阳宫又北迳甘亭昔夏啓伐扈作誓于是亭郦道元注云甘水发于鹿蹄山东】而北流注于洛【任臣案一统志今甘水在河南府西南四十里下流入涧水味最甘美】其中多泠石【郭曰泠石未闻也泠或作涂　任臣案泠当作冷滑石小青黄者也又作涂者以下有涂石误移此】
　　西五十里曰扶猪之山其上多礝石【郭曰音耎今鴈门山中出礝石白者如水水中有赤色者　任臣案礼记士佩瓀玫相如子虚赋碝石武夫即此】有兽焉其状如貉而人目【郭曰貉或作古字　任臣案尔雅貈子貆注云雌者名今江东呼貉为也貈即貉】其名曰防【郭曰音银或作麋　任臣案黄氏绀珠云防如貉人目】号水出焉而北流注于海【任臣案水经注洛水又与虢水防水出林禇之山疑此扶猪之譌】其中多礝石【郭曰言亦在水中】
　　又西一百二十里曰厘山【任臣案名胜志厘山在嵩县西】其阳多玉其阴多搜【郭曰音搜茅搜今之蒨草也　任臣案尔雅茹芦茅李巡云一名茜可以染綘郑风缟衣茹藘又曰茹藘在眅即此草】有兽焉其状如牛苍身其音如婴儿是食人其名曰犀渠【任臣案骈雅牛音如婴儿曰犀渠】滽滽之出焉而南流注于伊水【任臣案水经注云即今之王母涧也出陆浑县西南】有兽焉名曰【郭曰音苍颉之颉　任臣案水乌龙骨豽之】其状如獳犬而有鳞其毛如鬛【郭曰生鳞间也　任臣案獳犬怒犬也范槲蜀都赋云呌窱之獳】
　　又西二百里曰箕尾之山多谷多涂石其上多防琈之玉
　　又西二百五十里曰柄山其上多玉其下多铜滔雕之水出焉而北流注于洛其中多羬羊有木焉其状如樗其叶如桐而荚实其名曰苃【任臣案事物绀珠曰苃木如樗叶如桐荚实】可以毒鱼【郭曰苃一作艾】
　　又西二百里曰白边之山其上多金玉其下多青雄黄又西二百里曰熊耳之山【郭曰今在上洛县南　任臣案河图括地象曰熊耳山地门也其精上为毕附耳星盛之荆州记南修县北有熊耳山山东西各一峯傍疎南北望之熊耳开山圗曰地皇兴于熊耳山山书云上有丹青之树服之可成仙禹贡合注曰熊耳山有三一在陜州东一在宜阳汉光武破赤睂积甲与熊耳山齐者也一在卢州两峯相并如耳禹贡导洛处也又睂州亦有熊耳山蜀志望帝以褒斜为前门熊耳灵闗为后户葢指睂州之熊耳】其上多漆其下多防浮濠之水出焉而西流注于洛其中多水玉多人鱼有草焉其状如苏而赤华【任臣案苏一名桂荏生池中者为水苏一名鸡苏无紫色不香者名野苏】名曰葶防【郭曰亭寜盯矃二音】可以毒鱼【任臣案骈雅曰植楮可以已癙葶防可以毒鱼又南方有醉鱼草茎如黄荆七八月开花成穂红紫色渔人采以毒鱼亦葶防也一名摝木】
　　又西三百里曰牡山其上多文石其下多竹箭竹防其兽多防牛羬羊鸟多赤鷩【郭曰音闭即鷩雉也任臣案周礼注音鼈】
　　又西三百五十里曰讙举之山雒水出焉【任臣案鱼豢云汉火行忌水去洛水而加佳疑雒非古本考左传楚子伐陆浑之日遂至于雒周礼职方氏其川荣雒则古有其文矣不自汉昉也】而东北流注于扈之水【任臣案颛顼得河图于扈之水一统志扈水在永宁县西五十里】其中多马肠之物【任臣案蔓渠山马腹一本作马膓又事物绀珠云马肠人面虎身音如婴儿岂即一物耶又马肠亦草名叶似桑但非在水者疑非是】此二山者洛间也【郭曰洛水今出上洛县冡岭山河图曰扈洛汭谓此间也　任臣案冢岭即讙举】凡厘山之首自鹿蹄之山至于扈之山凡九山千六百七十里其神状皆人面兽身其祠之毛用一白鸡祈而不糈【郭曰言直祈祷】以彩衣之【郭曰以彩饰鸡】
　　中次五经薄山之首曰茍牀之山【郭曰或作茍林山】无草木多怪石【郭曰怪石似玉也书曰铅松怪石也】
　　东三百里曰首山【任臣案山在襄城县南五里史记申公曰天下名山八而三在外域五在中国皆黄帝所游首山其一也名胜志云县西诸山直接嵩华而实起于此故名首山有圣泉出山上】其隂多谷柞草多防芫【郭曰防山蓟也芫华中药　任臣案本草木一名山姜一名山连陶居云有两种白术叶大有毛赤术叶细小苦其生平地而肥大者名杨抱蓟今呼为马蓟芫花一名赤芫一名杜芫根名黄大防玉篇谓之杬木】其阳多防琈之玉木多槐其隂有谷曰机谷多鸟【郭曰音如钳釱之釱】其状如枭而三目有耳其音如録食之已垫【郭曰未闻　任臣案字彚引经云鸟状如鳬音地以犬从鸟又曰以乌三目有耳音如豕食之亡音代从鸟从大彼此互有异同未识所据也明献帝江汉赋鶑一足而三目兮本此】
　　又东三百里曰县斸之山【郭曰音如斤斸之斸】无草木多文石又东三百里曰葱聋之山【任臣案中山经岐山騩山丰山女几山葱聋山各二皆异地同名】无草木多石【郭曰未详】
　　东北五百里曰条谷之山其木多槐桐其草多芍药冬【郭曰本草经曰冬一名满冬今作门俗作耳　任臣案尔雅蘠靡虋冬李时珍曰蘠靡乃营实苗尔雅指为门冬葢错简也博物志天门冬曰郄休一名颠抱朴子云或名地门冬或名筵门冬在东岳名淫羊藿在中岳名天门冬在西岳名菅松在北岳名无不愈在南岳名百部又麦门冬秦名羊韭齐名爱韭楚名马韭越名羊蓍一名忍冬二种无名满冬者景纯不知何据而云】
　　又北十里曰超山其隂多苍玉其阳有井冬有水而夏竭【任臣案释义曰冬有水气専藏也夏反竭气他泄也是恒而失恒】
　　又东五百里曰成侯之山其上多櫄木【郭曰似樗树材中车辕吴人呼櫄音輴车或曰輶车　任臣案集韵櫄即椿也禹贡作杶左传作槆语云椿樗栲漆相似如一】其草多芃【任臣案诗芃芃其麦芃芃其苗注长大也又正韵芃草盛貌都不言为草名考本草雷斆云秦芃取左文列为秦治疾右文列为芃发足气则芃疑芃字之譌也未详是非芃音交】
　　又东五百里曰朝歌之山谷多美垩
　　又东五百里曰槐山谷多金锡
　　又东十里曰歴山【任臣案济南有歴山蒲州有歴山舜耕之处汉志充县亦有歴山】其木多槐【任臣案苏颂云槐有数种叶大而黑名櫰槐昼合夜开名守宫槐叶细而青緑但谓之槐别録曰槐实生河南平泽】其阳多玉
　　又东十里曰尸山多苍玉其兽多麖【郭曰似鹿而小黒色　任臣案苏颂曰麂而大者名麖一统志云梧州有灵麖三足】尸水出焉南流注于洛水其中多美玉
　　又东十里曰良余之山其上多谷柞无石余水出于其隂而北流注于河乳水出于其阳而东南流注于洛【任臣案水经洛水又东得乳水注云水北出良余山南南注于洛】
　　又东南十里曰蛊尾之山【任臣案水经注作虫尾】多砺石赤铜龙余之水出焉而东南流注于洛【任臣案水经洛水又东防于龙余之水】又东北二十里曰升山其木多谷柞棘其草多藷藇【任臣案即薯蓣吴普本草云一名藷署一名儿草一名修脆齐鲁曰山芋郑越曰土藷秦楚曰玉延苏颂云江闽人单呼为藷音若殊亦曰山藷称名不同语有轻重耳后以唐代宗名预改为署药又以宋英宗讳署更名山药】【郭曰香草也】多寇脱【郭曰寇脱草生南方髙丈许似荷叶而茎中有瓤正白零桂人植而日灌之以为树也　任臣案尔雅疏引此作冠脱葢离南草也一名活莌嘉谟曰白瓤中藏脱木故亦名通脱苏颂云又名倚商陈氏云俗名通草】黄酸之水出焉而北流注于河其中多琁玉【郭曰石次玉者也荀卿曰琁玉瑶珠不知佩音旋任臣案韵谱本义琁与璿同美玉也汉安帝纪琁玑玉衡】
　　又东十二里曰阳虚之山多金临于扈之水【郭曰河图曰苍颉为帝巡狩登阳虚之山临于扈洛汭灵负书丹甲青文以授之出此水中也　任臣案一统志阳虚山在河南永宁县西五十里一名阳峪曹学佺名胜志云扈水出永宁之阳虚山】
　　凡薄山之首自茍林之山至于阳虚之山凡十六山二千九百八十二里升山冢也其祠礼太牢婴用吉玉首山防也其祠用稌黑犠太牢之具蘖醸【郭曰以蘖作醴酒也】干儛【郭曰干儛万儛干楯也】置皷【郭曰击之以儛】婴用一璧尸水合天也【郭曰天神之所冯也】肥牲祠之用一黑犬于上用一雌鸡于下刉一牝羊献血【郭曰以血祭也刉犹刲也周礼曰刉咡奉犬牲】婴用吉玉彩之【郭曰又加以缯防之饰也】飨之【郭曰劝强之也特牲馈食礼曰执奠祝飨是也】
　　中次六经缟羝山之首曰平逢之山【任臣案图经郏山在河南郡西南逶逦至城北二里曰芒山一名北邙一名平逢山又别本作平蓬】南望伊洛东望谷城之山【郭曰在济北谷城县西黄石公石在此山下张良取以合葬耳　任臣案一统志谷城山在河南府西北五十里连孟津县界旧名替亭山水出此】无草木无水多沙石有神焉其状如人而二首名曰骄虫是为螫虫【郭曰为螫虫之长任臣案闻见彚考作蟜虫事赋注引经云娇虫是长螌虫卢柟泰宇赋挫陆吾而阤骄虫谓此也】实惟蜂之庐【郭曰言羣蜂之所舎集赤蜂名　任臣案蜡蜂礼记谓之最小者为石凡三种王元之蜂记蜂庐始营必造台拥王居台上言有君臣之礼也吴淑蜂赋云结庐于逢山之侧本此】其祠之用一雄鸡禳而勿杀【郭曰禳亦祭名谓禳却恶气也】
　　西十里曰缟羝之山无草木多金玉
　　又西十里曰廆山【郭曰音如瓌伟之瓌】其隂多防琈之玉其西有谷焉名曰雚谷其木多栁楮其中有鸟焉状如山鸡而长尾赤如丹火而青喙名曰鸰防【郭曰铃要二音　任臣案骈雅曰防渠鸰防山鸡属也睿宗江汉赋云似鱼而防似鸡兮鼈入洳而为蛤】其鸣自呼服之不眯交觞之水出于其阳而南流注于洛俞随之水出于其阴而北流注于谷水【任臣案俞随水世谓之孝水潘岳西征赋澡孝水以濯缨嘉美名之在兹郦道元云是水在河南城西十余里故吕恍曰孝水在河南也】
　　又西三十里曰瞻诸之山【任臣案一统志引经作瞻渚之山名胜志引经作担堵之山】其阳多金其隂多文石防水出焉【郭曰音谢　任臣案水经注作谢水】而东南流注于洛少水出其隂而东流注于谷水【郭曰世谓之慈涧　任臣案少水今在河南新安县东一十二里东流入涧名胜志云金水发源新安县东南流与少水同入涧水】
　　又西三十里曰娄涿之山无草木多金玉瞻水出于其阳而东流注于洛【任臣案水经注恵水东南流与瞻水合即此水也】陂水出于其隂【郭曰世谓之百荅水　任臣案水经注及蔡沈书传引此作波水周礼豫州其浸波溠禹贡荥波既猪】而北流注于谷水其中多茈石文石
　　又西四十里曰白石之山【任臣案一统志白石山在渑池县东北二十三里山白玉经云白石山琼秀长明之天是三十六洞天之一又事物绀珠云白石山周七十里在和州孔防稽记剡县七十里亦有白石山是异地同名者也】恵水出于其阳而南流注于洛【任臣案水经注洛水自枝渎又东出闗恵水右注之世谓之八闗水】其中多水玉涧水出于其阴【郭曰书曰伊洛涧　任臣案水经涧水出新安县白石山蔡氏书传云新安之东涧水出焉至南而入于洛】西北流注于谷水其中多麋石栌丹【郭曰皆未闻任臣案眉麋古字通麋石疑石之列文如眉者犹婴石以婴带文而名也栌丹亦疑丹臒丹粟】
　　又西五十里曰谷山其上多谷其下多桑爽水出焉【郭曰世谓之纻麻涧　任臣案水经注谷水又东北迳函谷闗城东右合桑爽之水孙汝笺云本为爽水曰桑爽水者误矣】而西北流注于谷水其下多碧緑【任臣案亦石緑】又西七十二里曰密山【郭曰今荥阳密县亦有密山疑非也】其阳多玉其隂多铁豪水出焉而南流注于洛【任臣案水经注断神水又东北经神迹亭东又北谓之豪水】其中多旋其状鸟首而鼈尾其音如判木【任臣案图赞曰声如破木号曰旋修辟似黾厥鸣如鸤人鱼防出于洛伊】无草木
　　又西百里曰长石之山【任臣案一统志云即南寜府鸣石山也计道里甚逺乃志之误】无草木多金玉其西有谷焉名曰共谷多竹共水出焉【任臣案水经注洛水又东共水入焉】西南流注于洛其中多鸣石【郭曰晋永康元年襄阳郡上鸣石似玉色青撞之声闻七八里今零陵泉陵县永正乡有鸣石二所其一状如鼔俗因名为石鼔即此也　任臣案景纯江赋云鸣石列于阳渚浮磬肆乎隂濵刘防孟曰归徳有鼔山鼓鸣则起兵齐地记云城东祠山有石鼓将有冦难则鸣后秦记曰天水冀地石鼔鸣野吴兴记曰长城有夏架山石鼓盘石为足声如金鼓鸣则三吴有兵一统志城固县有石鼔在褒水中击之有声又成都石磬山击之声闻数里东昌髙唐山岩髙百余仞扣之声甚清越号鸣石山述异记曰洞庭山东有石楼楼下有两石扣之清越所谓神钲者凡此皆鸣石之属也圗赞曰金石同潜响是韫击之雷骇厥声逺闻茍以数通气无不运】
　　又西一百四十里曰传山无草木多瑶碧厌染之水出于其阳而南流注于洛其中多人鱼【任臣案水经注伊水又东北流注于洛水鲵鱼有四足出伊水也司马迁谓之人鱼徐广曰人鱼似鱼而四足即鲵鱼朱谋防笺云山海经厌染之水多人鱼不云伊水岂古今相沿并厌染之水名伊水乎】其西有林焉名曰墦冡【郭曰音畨】谷水出焉而东流注于洛【郭曰今谷水出谷阳谷东北至谷城县入洛河　任臣案水经谷水出农黾池县南墦冢林谷阳谷一统志谷水在永宁县北七十里杨之伽蓝记云扶桑海石窦流于地下西通谷水即此水也】其中多珚玉【郭曰未闻也　任臣案水经注作珉玉一统志引经作雕玉】
　　又西五十里曰橐山【任臣案今在陜州东五十里】多樗多构木【郭曰今蜀中有构木七八月吐穂穂成如有盐粉着状可以酢音备　任臣案构木即肤木木状如椿叶两两对生七月结子如细豆其核淡緑核外皮有薄盐其叶上虫结成五构子今譌为五倍后魏书勿吉国水气咸凝盐生树上谓此木也蜀人谓之酸桶吴人谓之盐西人谓之木盐刘防孟曰构木可以酢羹蒌叶可以作醤又案构木外如林榔木有麪文欀木有粉都勾木有屑羊刺草有蜜椰子核顿逊树有酒又女国产盐草云南生酸角波斯有齐墩果西域出摩厨子真腊种咸平树汁可调羹皆构木也太平御览引经作樠音谩】其阳多金玉其阴多铁多萧【郭曰萧蒿见尔雅　任臣案陆玑云今人所谓荻蒿是也可作烛有香气郊特牲既奠然后萧合馨香】橐水出焉而北流注于河【任臣案一统志橐水在陜州城南一名永定涧水漫流故又名漫涧寰宇记云橐水即鲁水也】其中多脩辟之鱼【任臣案骈雅曰浮湖章举脩辟鱕防横公王余皆异鱼也】状如黾【郭曰黾蛙属也】而白喙其音如鸱食之已白癣【任臣案宛委余编曰何罗已痈脩辟已白癣】
　　又西九十里曰常烝之山无草木多垩潐水出焉【郭曰音谯任臣案西征记曰北临焦水西倚大河名胜志曰谯水在陜州城南三里平地涌出与槖水并流入河俗呼】
　　【三里涧焦水谯水即潐水也】而东北流注于河其中多苍玉菑水出焉而北流注于河【任臣案水经注菑水出常烝之山经曲沃村西北流入河】
　　又西九十里曰夸父之山【任臣案寰宇记夸父山一名秦山在阌乡县东南二十五里谚云秦为头虢为尾与太华山相连】其木多防柟【任臣案通鉴大业元年废二崤道开册道胡三省注云山海经夸父山在湖县西九里其山多防柟或防柟字后譌为册遂为册道与】多竹箭其兽多防牛羬羊其鸟多鷩其阳多玉其阴多铁其北有林焉名曰桃林【郭曰桃林今农湖县阙乡南谷中是也饶野马山羊山牛也　任臣案三秦记桃林塞在长安东四百里左传文公十三年晋侯使詹嘉守桃林之塞以备秦名胜志云自阌乡已西至潼关皆是也魏志恒农县有桃林隋志河南郡立桃林县因桃林而名也刘防孟云今阌乡下有桃林武王放牛桃林之野即此程大昌雍録曰桃林一以为潼闗一以为阌乡一以为灵寳元和志则又该为之说曰灵寳县西至潼闗俱为桃林塞圗赞曰桃林之谷实惟塞野武王克商休牛风马阨越三涂作崄西夏】是广员三百里其中多马【任臣案史记赵世家造父取桃林盗骊骅骝騄耳献之缪王此以知桃林多马也】湖水出焉而北流注于河【任臣案括地志湖水出湖城县南夸父山又乐史云大谷闗在夸父山谷中湖水所出与盘涧水百姆水玉涧水同流入河】其中多珚玉
　　又西九十里曰阳华之山其阳多金玉其隂多青雄黄其草多藷藇多苦辛【任臣案圗赞作若华字之误也骈雅云苦辛可以已疟焉酸可以疗毒】其状如橚【郭曰即楸字也】其实如其味酸甘食之已疟杨水出焉而西南流注于洛其中多人鱼门水出焉而东北流注于河【任臣案一统志门水在灵寳县西南水经注门水即洛水之枝流者也洛水出自上洛县东北于拒城之西北分为二水枝渠东北出为门水也门水又东北歴阳华之山】其中多防【郭曰黒砥石生水中】姑之水出于其阴【郭曰音借　任臣案水经注引经作绪茹之水即今烛水】而东流注于门水其上多铜门水至于河七百九十里入雒水
　　凡缟羝山之首自平逢之山至于阳华之山凡十四山七百九十里岳在其中以六月祭之【郭曰六月亦岁之中】如诸岳之祠法则天下安宁
　　中次七经苦山之首曰休与之山【郭曰与或作舆下同任臣案女红余志仙蜂出休与山其形如猫即此山】其上有石焉名曰帝台之棋【郭曰帝台神人名棋谓博棋也　任臣案仙传拾遗曰玉女投壶天帝为之防嘘说与帝台棋又水经注言湘水底石如樗蒲亦此义也顔延之赭白马赋要帝台于宣岳吴淑石赋云或以布帝台之棋本此】五色而文其状如鹑卵【任臣案博物志曰桃林休牛之山有石焉曰帝台之棋也五色而文状如鹑卵事物绀珠云帝台棋出湖城县休马山如鸡卵五色文图赞曰茫茫帝台维灵之贵爰有石棋五彩焕蔚觞祷百神以和天气】帝台之石所以祷百神者也【郭曰祷祀百神则用此石】服之不蛊有草焉其状如蓍【任臣案苏颂曰蓍草生如蒿作丛髙五六尺一本一二十茎多者五十茎生便条直异于众蒿埤雅曰草之多夀者故字从耆其茎可为筮】赤叶而本丛生名曰夙条可以为簳【郭曰中箭笴也】
　　东三百里曰皷钟之山【任臣案今名钟山在陆浑县西南三十里有皷钟上峡皷钟下峡水经注云垣曲县皷钟川世人谓之皷钟城山海经皷钟之山也王氏地理通释有皷钟镇亦其地名胜志曰皷钟城在垣曲县东北】帝台之所以觞百神也【郭曰举觞燕防则于此山因名为皷钟也任臣案事赋云觞百神者帝台谓此也】有草焉方茎而黄华员叶而三成【郭曰叶三重也】其名曰焉酸可以为毒【郭曰为治　任臣案骈雅曰焉酸可以疗毒嘉荣令人不霆一本作乌酸图赞云疗虐之草厥实如乌酸之叶三成黄华可以为毒不畏蚖蛇】其上多砺其下多砥又东二百里曰姑媱之山【郭曰音遥或无之山字】帝女死焉其名曰女尸化为防草其叶胥成【郭曰言叶相重也亦音遥任臣案江淹别赋惜瑶草兮徒芳瑶防通崔融启母碑女尸化草而成嫔本此又韵府杂编载瑶草仙家用以合丹乃瑚之又泰室山有防草其状如是同名而异物者或曰防草一名懐梦草然洞冥记云梦草似蒲色红亦名懐梦武帝懐之以梦李夫人此非是】其华黄其实如莬丘【郭曰莬丘莬丝也见尔雅　任臣案孙炎云唐蒙女萝菟丝一物四名陆佃曰在木为女萝在草为菟丝二物殊别其子如碎黍米粒庚辛玉册云火焰草即菟丝子阳草结实如粃豆惟懐孟多有之】服之于人【郭曰为人所忧也传曰人服之如是一名荒夫草　任臣案搜神记曰舌埵山帝之女死化为怪草其叶鬰茂其华黄色其实如菟丝故服怪草者恒媚于人焉圗赞曰防草黄华实如菟丝君子是佩人服媚之帝女所化其理难思又楚国先贤传云帝之季女名曰瑶姬精魂化草实为灵芝亦此也李时珍曰岭南无风独揺草头弹子尾鸟尾两片开合见人自动陈藏器云带之令夫相爱此与防草有岂即一物】
　　又东二十里曰苦山有兽焉名曰山膏其状如逐【郭曰即豚字】赤丹火善詈【郭曰好骂人　任臣案骈雅曰山膏善詈贑互善笑蒲牢善鸣山缫善语五侯鲭曰山膏生苦山善骂事物绀珠曰山膏如防赤火】其上有木焉名曰黄棘黄华而员叶其实如兰服之不字【郭曰字生也易曰女子贞不字　任臣案骈雅曰黄棘员叶播栘虚中圗赞曰山膏如防厥性好骂华棘是食匪子匪化虽无贞操理同不嫁】有草焉员叶而无茎赤华而不实名曰无条服之不瘿又东二十七里曰堵山神天愚居之是多怪风雨其上有木名曰天楄【郭曰音鞭】方茎而葵状【任臣案览曰荆木内方天楄羊桃外方骈雅云天楄方茎六驳多癣】服者不防【郭曰食不噎也　任臣案古音畧云即咽字】又东五十二里曰放皋之山【郭曰放或作效又作牧任臣案水经注旧本作放睾睾即古臯字】明水出焉南流注于伊水其中多苍玉有木焉其叶如槐【任臣案槐叶大而黒昼聂夜炕又其生也季春五日而兎目十日而鼠耳经旬而成规】黄华而不实其名曰木服之不惑有兽焉其状如蜂枝尾而反舌善呼【郭曰好呼唤也　任臣案王氏释义曰今岭海有异蛇亦善呼人之名】其名曰文文【任臣案骈雅曰蛊雕如雕而戴角文文如蜂而反舌兽经云文文善呼古音字云文文兽名音问】
　　又东五十七里曰大之山【任臣案同苦寰宇记云大苦山倚箔山太谷山俱在旧颖阳境】多防琈之玉【任臣案水经注引经作防琈】多麋玉有草焉其状叶如榆方茎而苍伤其名曰牛伤【郭曰犹言牛棘任臣案圗赞曰牛伤镇气天楄弭噎文兽如蜂枝尾反舌防鱼赤斑处于逵穴】其根苍文服者不厥【郭曰厥逆气病】可以御兵其阳狂水出焉西南流注于伊水【任臣案水经注伊水又迳西北当阶城西大狂水入焉水东出阳之大口即大山也国名记云狂水迳纶氏城在今南阳】其中多三足【郭曰今吴兴阳羡县有君山山上有池水中有三足六眼鼈三足者名贲出尔雅　任臣案吴淑赋云大苦三足君山六眸彭氏五侯鲭云山多三足赍赍也疑是贲字之譌又唐书江州献六眼大明防典暹罗国献六足宋史赵霆献两头皆异种也附记之圗赞曰造物维均靡偏靡颇少不为短长不为多贲能三足何异鼋鼍】食者无大疾可以已肿【任臣案本草食之辟时疾消肿】
　　又东七十里曰半石之山【任臣案御览半石山在缑氏南十五里今之偃师县地也】其上有草焉生而秀其髙丈余赤叶赤华华而不实【郭曰初生先作穂却着叶花生穂间　任臣案名胜志引此作华茎皆赤不实】其名曰嘉荣服之者不霆【郭曰不畏雷霆辟礰也音廷之廷　任臣案御览作服者不迁怒刘凤览篇云服之不畏霆圗赞曰霆惟天精动心骇目曷以御之嘉荣是服所正者神用口肠腹】来需之水出于其阳而西流注于伊水【任臣案水经注曰来需之水又西南迳赤眉城南又西至髙都城东西入伊水谓之曲水也】其中多鯩鱼【郭曰音伦　任臣案景纯江赋云鲮鳐鯩鲢】黑文其状如鲋食者不睡【任臣案王氏释义曰鱼目不闭故谓无妻曰鳏食之不睡或取此也】合水出于其隂而北流注于洛多防鱼【郭曰音腾　任臣案本草防形状居止功用与鳜畧同日华子谓鳜为水豚者意即防也篇海云鱼苍身赤尾亦作防又云似虾赤文或作防】状如鳜居逵【郭曰鳜鱼大口大目细鳞有斑彩逵水中之穴道交通者鳜音刿　任臣案鳜蹶也其体不能屈曲如僵蹶也味似豚又名鳜豚李廷飞延夀书曰鳜鬐刺凡十二以应十二月月令广义云鳜鱼眘有二骨每月一骨有毒开宝本草名为石桂鱼】苍文赤尾食者不痈可以为瘘【郭曰瘘痈属也中多有虫淮南子曰鸡头已瘘音漏】
　　又东五十里曰少室之山【郭曰今在河南阳城西俗名泰室　任臣案少室为七十二福地之一刘防孟曰少室在河南懐庆府登封县嵩山乃中岳也东曰泰室西曰少室有三华】百草木成囷【郭曰未详　任臣案囷如仓囷之囷言草木屯聚也朱氏览云少室有夀荣草服之可通百神】其上有木焉其名曰帝休叶状如杨其枝五衢【郭曰言树枝交错相重五出有象衢路也离骚曰靡萍九衢任臣案刘凤杂爼曰帝休之叶又曰五衢谓此也】黄华黑实【任臣案杨烱少室山碑考于含神纽白玉犹存騐于山海经黄花不落】服者不怒【任臣案骈雅曰帝休触忿文茎已聋事赋云服帝休而不怒食员丘而无死宛委余编曰屈轶指佞帝休不愁陈藏器曰主带之愁自销生少室山嵩髙山亦如萱草之忘忧也事物绀珠云帝休服之不愁又名不愁木图赞云帝休之树厥枝交对竦本少室曾阴云防君子服之匪怒伊爱】其上多玉【郭曰此山巅亦有白玉膏得服之即得仙道世人不能上也诗含神雾云】其下多铁休水出焉而北流注于洛其中多防鱼状如蜼【郭曰未详音侜　任臣案蜼最小者名颂紫黒色说者以防鱼獭而紫色意蜼之为物即蒙颂异名也未审是非】而长距足白而对【郭曰未详　任臣案释义曰言其足白晳趾相向也】食者无蛊疾可以御兵【任臣案防鱼一名人鱼陶居云人鱼荆州临沮青谿多有之其膏然之不消耗史记始皇以人鱼膏为烛是也寇宗奭曰防鱼似獭四足腹重坠如囊身微紫色无鳞与鮎鮠剖视之尝有小蟹小鱼小石数枚也全蜀艺文志鲲鱼一名魶一名防大首长尾四足又本草与鲵鱼同名孩儿鱼然防生江湖鲵生溪涧能上树此所以异也睿宗江汉赋文屋瓦之蚶兮声婴儿之防即此】
　　又东三十里曰泰室之山【郭曰即中岳嵩髙山也今在阳城县西　任臣案戴延之西征记曰中岳东谓之泰室西谓之少室相去十七里嵩其总名也以其下各有室焉故谓之室葛洪枕中书云轩辕为黄帝治嵩髙山五岳真形圗云中岳姓恽名防图赞曰嵩维岳宗华岱恒衡气通天汉神洞幽明巍然中立众山之英】其上有木焉叶状如梨而赤理其名曰栯木【郭曰音郁　任臣案栯木李时珍谓即郁李其注本草云郁山海经作栯馥郁也花实俱香故名之又案韩保防云郁李树叶似大李又苏子容言汴洛一种枝茎作长条花极繁宻而多叶者亦谓之郁李二说无所谓梨叶赤理者李以为即栯木未审何据也】服者不妒【任臣案图赞曰爰有嘉树厥名曰栯薄言采之窈窕是服君子维欢家无反目杨慎曰栯禹九切妇人服之不妒】有草焉其状如【郭曰似蓟也】白华黒实泽如蘡薁【郭曰言子滑泽　任臣案诗六月食郁及薁广雅云一名婴舌苏恭以为千嵗蔂误也】其名曰防草服之不昧上多美石【郭曰次玉者也启母化为石而生启在此山见淮南子】
　　又北三十里曰讲山其上多玉多柘多栢有木焉名曰帝屋叶状如椒【任臣案尔雅檓大椒唐风云椒聊之实葢今秦椒也又欓子亦名越椒古谓之藙或谓之椴外此有吴茱萸昧履支蜀椒崖椒蔓椒地榝其不一图赞云椒之灌植实繁有伦拂颐沾霜朱实芬辛服之不已洞见通神】反伤赤实【郭曰反伤刺下勾也　任臣案骈雅曰平仲银实帝屋赤实君迁瓠实毗野楮实罗望刀实】可以御凶
　　又北三十里曰婴梁之山上多苍玉錞于石【郭曰言苍玉依黑石而生也或曰錞于乐器名形似椎头　任臣案郑康成云錞于圜如碓头杜佑云圜筩錞于石者一云石之形錞于也但经中錞于之文凡数见作依附解者似亦为允】
　　又东三十里曰浮戏之山【任臣案水经注绥水出方山绥谿绥谿亦浮戏山之异名也是斯山所出不止汜水】有木焉叶状如樗而赤实名曰亢木食之不蛊汜水出焉【任臣案史记正义汜音似汜水在成臯故城东水经注汜水南出浮戏山世谓之方山卢谌征艰赋云步汜口之芳草吊周襄之鄙舘通鉴唐纪西薄汜水南属鹊山即此水】而北流注于河其东有谷名曰蛇谷【郭曰因此中出蛇故以名之】上多少辛【郭曰细辛也　任臣案管子五沃之土羣药生少辛葢细辛根细而味极辛故名细辛又名小辛少辛亦此义也李当之曰细辛如葵一根一叶相连沈括笔谈曰东南所用细辛皆杜衡也博物志有云杜衡乱细辛自古已然矣】
　　又东四十里曰少陉之山【任臣案名胜志荥阳县嵩渚山一名小陉山俗名周山即斯山】有草焉名曰草【郭曰音刚】叶状如葵而赤茎白华【任臣案葵有戊葵露葵龙葵莵葵终葵之异名皆葵属】实如蘡薁【任臣案丹铅録引此作赤茎白叶如颠冬与本文异】食之不愚【郭曰言益人智　任臣案图赞曰草赤茎实如蘡薁食之益智忽不自觉殆齐生知功竒于学】器难之水出焉【郭曰或作嚣】而北流注于役水【郭曰一作侵　任臣案水经注引经役水作侵水郦氏以侵水即古旃水也】
　　又东南十里曰泰山【郭曰别有东小泰山今在朱虚县汝水所出疑此非也】有草焉名曰梨其叶状如荻【郭曰荻亦蒿也】而赤华可以已疽太水出于其阳【任臣案水经注太水出太山东平也】而东南流注于没水【郭曰世谓之礼水　任臣案水经注引此作注于役水】承水出于其阴而东北流注于没【郭曰世谓之靖涧水　任臣案水经注白沟水有二源北水出宻之梅山而东迳靖城南与南水合北水即承水也】
　　又东二十里曰末山上多赤金末水出焉北流注于没【郭曰水经作沫　任臣案水经注曰今是水出中牟城西南又永州亦有末水见一统志非此】
  </div>
  <div class="pagination">
   <a href="山海经广注_page3.html">
    上一页
   </a>
   <a href="山海经广注.html">
    1
   </a>
   <a href="山海经广注_page2.html">
    2
   </a>
   <a href="山海经广注_page3.html">
    3
   </a>
   <span class="current-page">
    4
   </span>
   <a href="山海经广注_page5.html">
    5
   </a>
   <a href="山海经广注_page6.html">
    6
   </a>
   <a href="山海经广注_page7.html">
    7
   </a>
   <a href="山海经广注_page8.html">
    8
   </a>
   <a href="山海经广注_page9.html">
    9
   </a>
   <a href="山海经广注_page10.html">
    10
   </a>
   <a href="山海经广注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
