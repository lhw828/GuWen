<!DOCTYPE html>
<html>
<head>
    <meta charset="UTF-8">
    <title>示儿编 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>示儿编 - 第 7 页/共 13 页</h1>
    <div class="content">　　安得
　　或有以安得二字结尾葢杜公窃有望于当时天下后世者不浅也故喜雨诗云安得鞭雷公滂沱洗吴越遣兴云安得廉颇将三军同晏眠雪诗云愁边有江水焉得北之朝三川观水涨云举头向苍天安得骑鸿鹄晚登瀼上堂云安得随鸟鸰迫此惧将恐昼梦云安得务农息战鬬普天无吏横索钱题韦偃画马歌云时危安得眞致此与人同生亦同死王兵马使二鹰云安得尔辈开其羣驱出六合枭鸾分早秋苦热云南望青松架短壑安得赤脚踏层氷茆屋为秋风所破歌云安得广厦千万间大庇天下寒士俱欢颜洗兵马云安得壮士挽天河浄洗甲兵长不用石犀行云安得壮士提天纲再平水土犀奔茫石笋行云安得壮士掷天外使人不疑见本根蚕谷行云焉得铸甲作农器一寸荒田牛得畊大麦行云安得如鸟有羽翅托身白云还故乡光禄坂行云安得更似开元中道路即今多拥隔悲青坂云焉得附书与我军忍待明年莫仓卒画山水图歌云焉得并州快剪刀剪取吴淞半江水凡此皆含不尽之意
　　呜呼
　　欧阳公伤五季之离乱故作五代史也序论则尽以呜呼冠其篇首杜公伤唐末之离乱故作诗史也于歌行间以呜呼结其篇末折槛行云呜呼房魏不复见秦王学士时难羡白马诗云丧乱死多门呜呼涕如霰冬狩行云呜呼得不哀痛尘再茅屋为秋风所破歌云呜呼何时眼前突兀见此屋吾庐独破受冻死亦足天育骠骑歌云呜呼徤步无由骋岂无騕褭如骅骝时无王良伯乐死即休乾元中寓居同谷县作歌七首云呜呼一歌兮歌已哀悲风为我从天来呜呼二歌兮歌始放闾里为我色惆怅呜呼三歌兮歌三发汝归何处收兄骨呜呼四歌兮歌四奏林猿为我啼清昼呜呼五歌兮歌正长魂招不来归故乡呜呼六歌兮歌思迟溪壑为我廻春姿呜呼七歌兮悄终曲仰视皇天白日速今古诗翁以呜呼二字寓于诗歌者稀公独有伤今思古之意
　　知见
　　杜工部以知见二字相配横翔防出奇絶殊甚观其碧知湖外草红见海东云【晴】黑知湾澴底清见光烱碎【万丈潭】青惜峰峦过黄知橘柚来【放】红取风霜实青看雨露柯【栀子】红入桃花嫩青归柳叶新【早春】束比青蒭色圆齐玉筯头【秋致薤】滑忆雕胡饭香闻锦带羹【江湖卧病】各随题着句转移一字灿然可观它人未易到
　　用方言
　　子美善以方言里谚防化入诗句中词人墨客口不絶谈其曰吾家老孙子质朴古人风【吾宗】客睡何曾着秋天不肯明【夜客】汝去迎妻子髙秋念却回【舍弟观归蓝田】父母养我时日夜令我藏【新婚别】熟从人打葵荒欲自锄【秋野】掉头纱防侧背竹书光【同上】见耶背面啼垢腻脚不袜【北征】旧犬喜我归低徊入衣裾邻舍喜我归沽酒携葫芦【草堂】牀前两小女补绽才过膝【北征】谁能更拘束烂醉是生涯【守岁】痴女饥咬我啼畏猛虎闻【彭衙行】家家养乌鬼顿顿食黄鱼【遣兴】一夜水髙二尺强数日不可更禁当【春水生】不分桃花红胜锦生憎柳絮白于绵【送路侍御入朝】负盐出井此溪女打鼓发船何郡郎【十二月一日】去岁兹辰捧御床五更三防入鹓行【至日遣兴】冯陵大呌呼五白袒跣不肯成枭卢【今夕行】老妻画纸为棋局稚子敲针作钓钩【江村】与兄行年校一岁贤者是兄愚是弟【狂歌行】八月秋高风怒号卷我屋上三重茆南村羣儿欺我老无力忍能对面为盗贼公然抱茅入竹去唇燋口燥呼不得【茅屋为秋风所破歌】但使残年吃饱饭只愿无事长相见【病后遇王倚饮赠歌】
　　诗酒
　　古人吟咏情性不过诗酒老杜一集而以诗酒相配者无虑十数处戏寄汉中王云尚怜诗警防犹忆酒顚狂游何将军山林云醒酒微风入听诗静夜分送懐舍弟颍观云对酒却疑梦吟诗正忆渠宴王使君宅云自吟诗送老相劝酒开颜北邻云爱酒晋山简能诗何水曹徐步云把酒从衣湿吟诗信杖扶泛江送魏仓曹云见酒须相忆将诗莫浪传可惜云寛心应是酒遣兴莫过诗赠卢叅谋云说诗能累夜醉酒或连朝敝庐遣兴云把酒宜深酌题诗好细论赠张学士云赋诗拾翠殿佐酒望云亭不见云敏防诗千首飘零酒一杯题郑著作云酒酣懒舞谁相拽诗罢能吟不复听独酌成诗云灯花何太喜緑酒正相亲醉里从为客诗成觉有神题郑监湖上亭云羹煮秋莼弱杯迎露菊新赋诗分气象佳句莫频频独步寻花云诗酒尚堪驱使在未须料理白头人寄岑嘉州云外江三峡且相接斗酒新诗终自疎
　　落英
　　楚辞云夕餐秋菊之落英谓始生之英可以当夕粮也落与访落【周颂】及章华防成则落之【昭公六年】落同葢嗣王谋之于始则曰访落宫室始成而祭则曰落成故菊英始生亦曰落英设或陨落岂复可餐况菊花独干死于枝上而不坠所谓秋英不比春花落诚如六一居士之语荆公胡不察此而反诮人为【详见西清诗话】
　　花妥
　　杜陵诗花妥莺捎蝶溪喧獭趂鱼释者谓妥训落非也葢妥与堕同声当作堕字传写之误也一说古字妥堕通用
　　寺残
　　野寺残僧少山园细路髙诵此诗者皆疑子美既曰残僧又曰少意若重复以愚观之不见其烦复当读作野寺残所以僧少也山园细所以路髙也又别常徴君诗曰白髪少新洗寒衣寛总长此皆是二字三字体也亦有二字五字体如宿府曰永夜角声悲自语中天月色好谁看并石铫煮松花待客地炉烧木叶看书又有三字四字体如卢賛元【襄】爱蹴踘嫌穿地笋喜秋千碍出墙花之句云耳
　　锦宫城
　　闽本杜诗春夜喜雨云晓看经湿处花重锦宫城送叚功曹归广州云幸君因旅客时寄锦宫城蜀相诗云锦宫城外栢森森又锦宫城西生事微皆作宫字按蜀本杜诗并作锦官城注云成都府城亦呼为锦官城以江山明丽错杂如锦也赵云或以其有锦官铜官盐官之类其说亦是不然止取锦而已何以更有官字乎余观范至能叅政为诗每官成一集所着锦官集葢鎭成都府时作也则身亲见成都为锦官城故取以名之况杜子美尝卜居成都浣花里其用官字必无误当以蜀本为正
　　緑杨垂手
　　洪驹父诗话云晋公诗緑杨垂手舞黄鸟缓声歌乐府有【大垂手小垂手】前缓声故丁用之其属对律切如此予谓美则美矣其如緑杨无手何终不若下句意浑成
　　甜酒
　　三山老人语録曰唐人好甜酒殆不可晓子美云人生几何春已夏不放香醪如蜜甜退之云一尊春酒甘若饴丈人此乐无人知余尝味乐天诗有曰量【一作户】大厌【一作嫌】甜酒才髙笑小诗则又似不然
　　禽水
　　苕溪丛话曰圣俞云南岭禽过北岭呌髙田水入低田流鲁直曰野水自添田水满晴鸠却唤雨鸠归诗意皆相类然鲁直造语又工优于圣俞余谓卢溪先生云民瞻祷雨有应云东岭云西岭黑髙田水与低田通石湖居士范至能垫江县云旧雨已招新雨至髙田水入下田鸣虽皆防袭二公语意相属又过之直与荆公云北涧欲通南涧水南山正绕北山云乐天题天竺寺云东涧水流西涧水南山云起北山云之句无间然矣然合六诗观之唯招之一字为尤长
　　溪声山色
　　东坡赠东林总长老云溪声便是广长舌山色岂非清浄身以溪山见僧之体以广长舌清浄身见僧之用诚古今絶唱安城刘升卿有曰溪声广听无边法山色长存不壊身虽祖述辞意亦亹亹相逼无愧于坡
　　鸭緑鹅黄
　　鸭緑鹅黄经两诗人道之荆公南浦云含风鸭緑粼起弄日鹅黄袅袅垂则以鹅黄为柳主柳色黄金嫩而言之东坡过贾收水阁云小舟浮鸭緑大杓泻鹅黄则以鹅黄为酒主鹅儿黄似酒而言之皆为奇句然辞意雅驯则荆优于坡
　　白雪黄云
　　诗人喜荆公缲成白雪桑重緑割尽黄云稻正青之句莫不极口称诵而不知其有斧凿痕窃谓雪不成缲云不可割请易缲为卷易割为收则丝麦自见而非但意语天出用字不露欧公诗话云魏野啄木云千林啄如尽一腹馁何妨宜改作千林蠧如去却不犯题上字又见其有讽去蠧之意雅言新载云李范道旁木云虽当南北路不碍往来人予谓是道旁石诗不如换当字作生字始见题意也李畋该闻録云有县令姓张牓云某日知县生日告示诸色人不得献送而曹吏各持缣献一无所拒复告后月县君生日更莫将来王嵒以鹭鸶诗讽之曰飞来疑是鹤下处却寻鱼为易下处为到处则见张何所往而不贪也
　　四印
　　鼂无咎行路难云赠君瑚夜光之角枕玳瑁明月之雕牀一防秋蝉之丽縠百和更生之宝香黄鲁直送王郎云酌君以蒲城桑落之酒泛君以湘累秋菊之英赠君以黟川防漆之墨送君以阳闗堕泪之声酒浇胷次之磊隗菊制短世之頽龄墨以传千古文章之印歌以写一家兄弟之情此诚相若然鲁直辞雄意婉压倒无咎原其句法实有来处得非顾况金珰玉佩歌云赠君金珰大霄之玉佩金禹步之流珠五岳眞君之秘箓九天文人之宝书晁黄得夺胎换骨之活法于此者乎
　　意相反
　　李太白侠客行云事了拂衣去深藏身后名元微之侠客行云侠客不怕死怕死事不成不肯藏姓名二人意相反渊明诗云虽留身后名生前亦枯槁死者何所知称心固为好是不慕身后名也及作拟古乃云生有髙世名既没传无穷是欲名彰不朽也一人意自相反
　　风雅不继
　　六一居士云卢仝韩愈不在世弹压百怪无雄文文濳题磨崖碑云元结髙名谁与纪风雅不继骚人死鲁直过桂林云李成不生郭死奈此百嶂千峰何与退之石鼔歌云少陵无人谪仙死才薄将奈石鼔何老杜双松歌云天下几人画古松毕宏已老韦偃少殆一律也
　　杀风景
　　或谓背山起楼烧琴煮鹤之类为杀风景以诗观之虽杜韩老仙亦或未免退之若要添风月应除数百竿直与王子猷背驰借曰得人嫌处只縁多犹云可也如子美砍却月中桂清光应更多无乃太甚乎曰非也此足以见诗人意到处便有焚山者不改菽粟手叚
　　向上人
　　陈舍人君举未第时作省题诗极一时之妙如羲皇向上人之句尝爱其下得向字好及阅晏元献吊刘苏歌曰苏歌风味逼天眞恐是文君向上人亦有所自云
　　花竹无香
　　花竹亦有无香者世所共知樱桃初无香退之云香随翠笼擎初重则以香言之竹与枇杷本无香子美云风吹细细香枇杷树树香则皆以香称之至于太白又以柳为有香其曰风吹柳花满店香是也若夫荆公梅诗有云少陵为尔添诗兴可是无心赋海棠岂谓海棠无香而不赋乎
　　老而诗工
　　客有曰诗人之工于诗初不必以少壮老成较优劣余曰殆不然也醉翁在夷陵后诗涪翁到黔南后诗比兴益明用事益精短章雅而伟大篇豪而古如少陵到防州后诗昌黎在潮阳后诗愈见光焰也不然少游何以谓元和圣徳诗于韩文为下与淮西碑如出两手葢其少作也
　　周益公评
　　余绍熈丁巳三月既望侍防春华楼时闻大丞相益国周公议论洒洒终日不倦至论诗则谓须要有警防就题着句不可泛泛因拱而请曰如相公一丁昌火运三合瑞皇家【谓光尧生于丁亥夀皇丁未夀康丁卯其干既为一丁其支又为三合】学士防询学士防【公自注云馆职亦合呼学士】秘书官试秘书官【时公以秘书少监直翰苑发防试王仲衡而寄程同年阁老诗也】前后顾瞻羞倚玉支干引从偶连珠【此三老图诗也公自注云乗成兄生于乙巳而予丙午诚斋丁未】无一字虚语其尽之矣公笑曰是也如挽诗亦难作复请曰愿闻之公曰髙宗皇帝丁亥生与艺祖齐年一则为开基之主一则为中兴之君天之生此二帝功徳兼隆岂偶然哉髙宗庆八十圣夀后未几上仙去唯慈宁太后亦然故作挽髙宗诗曰生年同艺祖庆夀比慈宁人忆庚庚兆天倾九九龄正谓是也若徽庙挽词尤难命意亦难措辞独是汤丞相进之【思退】一聮云虞姬从梧野启母祔箕山最纪其实葢用舜事以状徽宗巡狩不返意及梓宫归葬会稽又用禹事以形容之皆婉而有直体此眞得诗人三昧
　　贺生日
　　黄耕叟夫人三月十四日生吴叔经代人作夀诗曰天边将满一轮月世上还钟百岁人识者谓将满一轮之句若是十三日亦使得不若云犹欠一分便见直是十四日也予谓犹欠一分非祝夀底语终未若魏仲先夀莱公诗云何时生上相明日是中元形容得七月十四日坦然明白矣周益公生于丙午七月十五日尝夀以诗曰年与潞公同丙午日邻莱国占中元公览而笑曰贤此聮已道尽了予生年月日只欠说出一个生时便是一本好建生也公齐年友欧阳伯威适在坐亦曰实道得着
　　省题诗更须留意
　　山谷与洪驹父云更须留意作五言六韵诗若能此物取青紫如拾芥耳大体作省题诗尤当用老杜句法若有鼻孔者便知是好诗也近年许琮以圣图天广大对王度日清夷乃用老杜全句与傅咸全句配遂魁南省其有鼻孔可知此味不必全句但能着意防化深造诗仙句法则亦必压倒元白突过黄初矣庐陵董克正以其父叅政当国避亲就别院考官周孟觉【因】以二月一日试出中和节诗董上请云何谓中和节周荅曰上元已过上己未至今日所以为中和也董即体其意曰上巳时将近元宵节已过仲春方骀荡今日是中和遂髙中又尝闻艮斋谢尚书云每考校赋卷子必先看第一第二韵即以诗看有何好句有好句则遍看彻定去留不尔便斥下则诗断不可轻视又闻西昌谭髙立【一飞】临汝考试归云省题诗不宜押协韵有坚守贡举条制者谓限五言六韵成是并不容取协韵之诗矣
　　春猿秋鹤
　　六一先生防罗池庙碑云今世传昌黎集载此碑文多同惟集本以步有新为涉荔子丹兮蕉黄蕉下加子当以碑为是而碑亦云春与吟而秋合与鹤飞则疑碑之误也今观张子韶【九成】书解如舜摄位时则曰正月上日禹摄位则曰正月朔旦今曰月正元日上日元日朔旦皆一也而或谓之上或谓之元或谓之朔岂作书者欲偹众体而使无余蕴乎如离骚东皇太乙歌曰吉日兮辰良而韩愈罗池庙记曰春与猿吟兮秋鹤与飞其铿锵参差之法当有所祖述矣即此而推则知有所祖述而得作文之体者在此呜呼欧阳公文章横被六合可谓笔补造化其平章千古勘破万卷于此何疑之有
　　韵书脱字
　　杜甫送张叅军赴蜀云好去张公子通家别恨添两行秦树直万防蜀山尖张祜骰子诗云骰子巡巡裹手拈无因得见玉纤纤但知报道金钗落髣髴还应露指尖东坡雪夜诗云试埽北台看马耳未随埋没有双尖皆押尖字韵徧阅近世刋行韵畧无此尖字当是礼部韵畧脱文
　　康节诗无施不可
　　康节先生六言四贤吟云彦国之言铺陈晦叔之言简当君实之言优游伯淳之言条畅四贤洛阳之望是以在人之上有宋熈宁之间大为一时之壮今尽去其之字为五言亦可乃见有不为剰无不为欠至如前日之事今日不行今日之事后来必更此是又有韵散文也施之文卷中人将罔觉前軰于诗得三百篇微防葢如此

　　示儿编卷十
<子部,杂家类,杂说之属,示儿编>
　　钦定四库全书
　　示儿编卷十一　　　　　　宋　孙奕　撰正误
　　仟伯
　　史记货殖传曰凡编戸之民富相什则卑下之佰则畏惮之千则役万相仆物之理也前食货志曰亡农夫之苦有仟伯之得顔曰仟谓千钱伯谓百钱也仟七坚反伯莫白反今俗谓百钱为一佰说文曰相十佰也谈薮曰今之数钱百钱谓之佰者借佰字用之其实是百字如什与伍耳其字皆从人今俗书作阡陌而皆从阜非也何以别之史记商鞅为田开阡陌封疆汉晁错募民实塞下议曰通田作之道正阡陌之界元帝纪曰出入阡陌师古曰阡陌田间道也南北曰阡东西曰陌皆从阜此为证耳如汉志商君壊井田开仟佰继而曰众庶阶巷有马仟佰之间成羣注亦谓南北曰仟东西曰佰其音又同乃皆从人葢古字通用非谓当从人也是以陈胜赞曰蹑足行伍之间俛仰阡陌之中索隐曰仟佰谓千人百人之长也汉儒作阡陌如淳曰时皆僻屈在阡陌之中陌音貊凡谓行伍则从人田间则从阜独未有以仟佰之钱从阜者也然则指钱与行伍之仟佰当从人指田之阡陌当从阜故玉篇于人部则载钱与行伍之仟佰于阜部则载田之阡陌未尝紊也且伍与什皆数也俱作人旁隄与防皆岸也俱作阜旁抑又可证
　　未渠央
　　庭燎曰夜未央笺云夜未央犹言夜未渠央也渠陆音其据反胡氏曰説文云央中央也大雅曰央中央也秦风云宛在水中央央亦中也二章言未艾三章言乡晨是从未央而至未尽从未尽而至乡明也尝原音其据反者即与遽同音故荀子修身篇云有法而无志其义则渠渠然渠读为遽古字渠遽通渠渠不寛大之貌顔氏家训曰古乐歌词云丈人且安坐调弦未遽央渊明杂诗曰严霜结野草枯瘁未遽央谈薮载高爽题皷嘲孙挹云身有八尺围腹内无寸肠面皮如许厚受打未遽央邢居寔寄陈履常云防合能防日欢乐何遽央王介甫少壮喜文章云良夜未渠央青灯对寒更皆作遽字攷之广韵遽卒也急也是谓未卒然而中也至如渊明读山海经诗方与三辰游夀考岂渠央鲁直观伯时畵马诗云木穿石盘未渠透坐牕不傲令人痩此古体必读为去声近世内翰汪彦章【藻】挽洪承议太孺诗落句云欲识庆源何自逺大川东去未渠央中书舎人张安国【孝祥】水调歌头末句云莫遣儿軰觉此乐未渠央二公直作平音用误也或者谓新唐书王求礼让苏味道曰果以为瑞则冬月雷渠为瑞耶李绛谓宪宗曰陛下焦心销志求济时之畧渠便髙枕而卧哉邢文伟传曰自非义均弼谐渠能进此药石张说传说曰宰相时来则为非可长保若贵臣尽杖正恐吾軰及之渠不为士君子地乎皇朝文鉴宋子京治戒曰兄弟之不懐求合它人人渠肯信哉张舜民与石司理书曰唯是问能求益渠敢遽然闻命已来勿知所济鲁直和王世弼寄七兄曰小材渠困我持斵问轮扁凡此皆言渠又何谓耶按髙祖纪项伯告羽曰沛公不先破关中兵公讵能入乎服防曰讵音渠犹未应得入也师古曰服説非也讵读曰巨犹岂也孙寳传曰掾部渠有人乎渠读曰讵讵岂也杜诗曰牵牛处河西织女处其东万古永相望七夕讵见同亦此意也渠音虽同而有二训读者当审转为遽又为讵渠与讵皆训岂也第与前之未渠央未遽央字同而义异
　　丰碑
　　檀弓曰公室视丰碑三家视桓楹郑氏曰丰碑断大木为之形如石碑于椁前后四树之穿中于间为鹿卢下棺以繂绕天子六繂四碑前后各重鹿卢也断之形如大楹耳四植谓之桓诸侯四繂二碑碑如桓矣大夫二繂二碑士二繂无碑防大记曰君葬用輴四綍二碑大夫葬用輴二繂二碑又曰凡封用綍去碑郑曰碑桓楹也树碑于圹之前后以绋绕碑间之鹿卢挽棺而去之此时棺下窆使挽者皆系绋而绕要负引舒纵之备失脱也用綍去碑者纵下之时也祭义曰祭之日君牵牲既入庙门丽于碑郑曰丽系也谓牵牲入庙系于中庭碑也聘礼曰东北南上碑南释者曰宫必有碑所以识日景引隂阳也夷攷前之四説所谓碑者于葬祭聘享之时植一大木耳即非石碑也而其字从石者取其坚而已然勒铭于其上者亦未之尝闻也今丧葬令其螭首龟趺又易之以石者后儒増之耳此孙何碑解之辞也【皇朝文鉴】予尝闻杜甫为淑妃皇甫碑云日居月诸丘陇荆列树拱矣丰碑缺然又按东观余论云其立碑在葬后当开元二十三年皇甫葬时所作也则是杜误以丰碑为可勒铭矣故近世之士不究其义凡作挽诗者多指丰碑为勒铭之碑用矣
　　寿堂
　　今士人尺牍中称人之母曰夀堂盖不知忌讳按陆士衡挽歌云夀堂延魑魅注曰夀堂祭祀处言既死于祭祀之处独相处魑魅楚辞曰謇将澹兮夀堂王逸曰夀堂供神之处林逋自作夀堂诗曰湖外青山对结庐坟前修竹亦萧踈茂陵它日求遗藁犹喜曽无封禅书【皇朝文鉴】又指邱塜为夀堂也究而言之称人之母者岂不背理伤义乎毛诗自有夀母二字【閟宫】何不称之
　　名讳
　　生为名死为讳从古而然礼曰卒哭乃讳是也【曲礼上】尝以韵畧推之其曰御名旧御名盖自生存以前言之其曰庙讳盖自祔庙之后言之条于韵首井井不紊古今名公钜卿为人撰轩亭堂楼等记及生祠碑则曰公名某及撰墓志铭神道碑与列传则曰公讳某其别如此世俗不审乎是凡賔主相与言或斥某人名曰讳某或问某人名为何讳荅者亦曰讳某可发一笑故欧公集古録亦曰樊毅修华岳庙碑云樊君讳毅字仲徳下车之初恭肃神祀据此碑乃即时所立而太守生称讳者何哉盖谓其碑之谬则世俗之名讳不辩亦久矣
　　正昭
　　秦始皇名政为之避其讳者读正月为征月晋文帝名昭为之避其讳者读昭穆为韶穆传至于今当如夲字读始有分别陆徳明唐大儒也自秦晋至唐亦逺矣当作释文时何不单出一音以正舛误岂容后学以疑贰哉正字姑置勿论且以昭穆言之了无他説质诸孝经疏曰昭明也穆敬也故昭南面穆北面孙从父坐而已若音曰韶不知何以释之朱元晦亦曰庙制太祖居中左昭右穆周庙文王当穆武王当昭故酒诰称穆考文王而载见及访落皆谓武王为昭考也予以载见访落騐之昭考并不读曰韶考何独于昭穆有两音至如史炤于通鉴光武十八年昭音韶本音昭亦谓招以照下穆以顺上为义后避司马昭讳昭作韶读其説是矣不应复音韶请以征韶之音一洗而空之毋庸汨乱学者之耳目自古避讳而转音者多皆当是正之独此二字所系甚大而常用之急者故特表之
　　三辰
　　益稷曰日月星辰孔安国谓日月星为三辰桓公四年传曰三辰旂旗昭其明也杜预谓三辰日月星也皆不指星名而言辰则并以摠上三事为辰而辰非别物也周礼大宗伯以实柴祀日月星辰保章氏掌天星以志日月星辰之变乱郑曰星谓五纬辰谓日月所防不二次也洪范二曰月三曰日四曰星辰孔氏谓二十八宿迭见以序气节十二辰以纪日月所防也鲁直蟹诗曰己标天上三辰次未免人间五鼎烹谓巨蟹在十二辰之未位也昭七年传曰晋侯谓伯瑕何谓六物曰嵗时日月星辰是也公曰多语寡人辰而莫同何谓辰对曰日月之防是谓辰杜氏谓一嵗日月十二防也一以为五星一以为二十八宿而并以辰为日月所防之次也则辰与星固异矣退之有东野失子诗曰吾悬日与月吾系星与辰抑承袭而言也如汉律歴志云三辰之合于三统也日合于天统月合于地统斗合于人统五星之合于五行三辰五星之相经纬也既谓星为斗又谓斗之外有五星其説盖不一矣司常掌九旂之物曰日月为常而已初不言画星及左传三辰旂旗则言画星而不言何星穆天子传称天子葬盛姬画日月七星乃画北斗也纷纷借借莫之适从盖尝思而得其説以言其画之于衣与旂则辰非有形容之可绘而谓之三辰则宜以言其徧祭天之诸神则十二次亦当祭之而谓之辰次亦宜如祭祀及掌天文则日月五星乃天之七政不得不以为先所谓璇玑玉衡以齐七政是也至于昏明迭见则非二十八宿无以辨之故五纪之所谓星辰盖二十八宿布于四方随天运转以迭形昏旦若孟春昏参中旦尾中之类皆所以叙节气也是以知五星所行下民不以为故取于二十八宿也若夫乡饮酒主三賔以象三光古之制礼也纪之以日月之以三光政教之夲也注曰三光者系于天三大辰也易曰三光大火也伐也北极也大火与伐天所以示民时早晚天下所取为正故谓之大辰辰时也北辰北极天之中也取居中之义以是观之孔颖达无乃因记云日月又云三光遂强为之説当以日月为通论
　　民农
　　尝读谷梁传成公元年曰古者有四民有士民有商民有农民有工民则四民有定名矣故史记货殖传曰夫业二十病农九十病末索隐曰言米贱则农人病也故云病农若米斗直九十则商贾病故云病末末谓逐末为商贾也此言得之如汉食货志云粜甚贵伤民甚贱伤农韦昭曰此民谓士工商也夫岂知民即农之总名也既言民安得又言农哉乃知班固谓伤民伤农不如马迁病农病末之为别白也虽然孟坚西都赋有曰士食旧徳之名氏农服先畴之畎亩商循族世之所鬻工用髙曽之规矩又未尝失言何独于志而失之岂智于此而愚于彼乎且为韦昭之説者曰此民谓士工商强为之别也然周礼司农亦曰凡市伪饬之禁在民者十有二在商在贾在工者皆十有二又何耶韦昭言士工商而不言农周礼言农工商贾而不言士若以韦昭之説是则周礼之説非以周礼之说是则韦昭之说非周礼亦岂杂于汉儒而然若夫孟子曰信能行此五者则兼士农商旅民既言商又言旅既言士农商又言民而不言工亦不得言知言之要
　　黎苖
　　扬子重黎篇若秦楚强斗震撼胎籍三正播其恶于黎苖吴秘谓布其虐甚于九黎之乱徳三苖之不恭其说甚迂司马温公曰黎苖民也余按广韵黎苖二字皆训众也则温公之説其辞既明其理亦安信而有证
　　弋人何慕
　　问明篇鸿飞冥冥弋人何慕焉按后汉逸民传序援此语作篡字退之酧崔少府云少嫌弋者篡今温公亦谓曰篡以或作慕字为误诚有所据
　　日一日劳
　　孝至篇或问劳功曰日一日劳考载曰功温公曰载事也天运行不息是其劳也成造化之事是其功也其説尽善矣旧注杜审扬子问劳功为二事乃于日一日劳考载文下释之断曰功二字于下句句读不明戞戞难读温公之说是而不为厘正其句亦非下日字当读为曰以日一曰劳句断攷载曰功句断言日専一而不息则谓之劳以成其事则谓之功矣
　　道术
　　荘子谓人相忘于道术当读如经术之术广雅曰术亦道路别名吕氏春秋曰子产相郑桃李垂于术文选谢灵运登石门最髙顶云来人迷新术去子惑故蹊注曰术蹊皆山路也陈晋之解学记术有序曰月令审端径术乡饮酒荘周皆有道术之説是途之大者谓之道小者谓之术乃知郑音遂非也信乎荘周以江湖对道术而言则直指为道路无疑矣三国袁术字公路杜甫朝享大庙赋押栗字韵有曰曙黄屋于道术又寄韦尹丈人云牢落乾坤大周流道术空以道术对乾坤皆明此意
　　庄子语疵
　　司马迁言庄周其学无所不闻可谓博洽矣然其著书立言不无小疵观其讥齐威公读古人之糟粕固善矣而谓轮扁椎凿非糟粕与言孔子七日不火食容或有之而藜羮不糁非火食与
　　荀子反经
　　三代以后儒者敢于自信而好异莫荀卿若也尧舜揖逊之主而以为非禅周公恭俭之臣而以为不恭不俭子思人所不可非则非之孟子人所不敢非则非之礼义夲不伪则以为伪人性夲不恶则以为恶六经有亲出夫子之笔舌有实载圣人之夲文卿犹一切反之故议兵篇曰尧杀一人刑二人而天下治杨倞释之谓一人为鲧二人为共工驩兠矣又自曰尧伐驩兠禹伐共工非惟与舜典四罪左氏舜去四凶之説异又且自相背驰甚者正论有曰象刑非生于治古并起于乱今则又直不以典谟象刑惟明之言为可信而好异甚矣究而言之象刑之制即周礼垂刑象之法于象魏是也画刑为象者无非画墨劓剕宫大辟之用刑刀锯斧钺之状以示于人使之惩于未然而知畏耳茍知畏则不复犯刑乃刑期于无刑之夲意矣乌得谓之非生于治古者哉就如卿言是敢于杀人而不敢于刑人也然而李斯韩非之惨刻不当罪韩李而当罪卿其亦作俑者与






　　示儿编卷十一
　　钦定四库全书
　　示儿编卷十二　　　　　　宋　孙奕　撰正误
　　程伯休父
　　马大年尝论洓水先生一私印曰程伯休父之后盖出于司马迁传曰重黎世序天地其在周程伯休父其后也当宣王时官失其守而为司马故洓水引用之且伯休父者其后也今古一字多矣如爰丝房乔顔籒之类三字无之夲朝有刘伯贡父刘中原父焉予按常武之诗曰王谓尹氏命程伯休父左右陈行戒我师旅楚语曰重黎氏其在周程伯休父其后也当宣王时失其官守为司马氏孔安国解诗曰上命元帅此命司马王谓其内史大夫尹氏汝当为策书命此程国之伯字休父者为之司马攷其所自温公盖引用诗与楚语而未必専引迁史孔氏既云程国之伯字休父则不当以伯休父三字为字而取证于今之刘伯贡父刘中原父也况中原父兄也叔贡父弟也故以中叔之序称伯贡父当作叔字【邵氏闻见録云温公一日过康节天津之桥谓曰程秀才云既见温公也问其故公笑曰司马出程伯休父故曰程】
</div>
    <div class="pagination">
<a href="示儿编_page6.html">上一页</a><span>...</span><a href="示儿编_page2.html">2</a><a href="示儿编_page3.html">3</a><a href="示儿编_page4.html">4</a><a href="示儿编_page5.html">5</a><a href="示儿编_page6.html">6</a><span class="current-page">7</span><a href="示儿编_page8.html">8</a><a href="示儿编_page9.html">9</a><a href="示儿编_page10.html">10</a><a href="示儿编_page11.html">11</a><a href="示儿编_page12.html">12</a><span>...</span><a href="示儿编_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
