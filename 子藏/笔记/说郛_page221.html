<!DOCTYPE html>
<html>
<head>
    <meta charset="UTF-8">
    <title>说郛 - 第 221 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 221 页/共 601 页</h1>
    <div class="content">　　真庙访医
　　王文公寝疾真庙屡访医者视之仍不得辄归如是半年一日王氏以讣闻而医者语人曰半年厮系绊与一服药且大家厮离
　　防城得官
　　景徳中河朔举人皆以防城得官而范昭作状元张存任并虽事业荒疎亦皆被泽时有无名子嘲曰张存解放旋风炮任并能烧猛火油
　　齐贤善啖
　　张司空齐贤罢相知安陆賔客防厨吏宻寘一金漆大桶防侧窥公所饮食如其物投桶中至暮涨溢桶外















　　家世旧事【程頥】
　　少师影帐画侍婢二人一曰凤子一曰宜子頥幼时犹记伯祖母指其为谁今则无能识者抱笏苍头曰福郎家人传曰画工呼使啜茶视而写之福郎寻卒人以为画杀叔父七郎中影帐亦画侍者二人大者曰楚云小者曰僿奴未几二人皆卒由是家中益神其事人夀短长有定数岂画能杀葢偶然尔
　　成都寺院皆无髙门限传云少师脚短当时皆去之至今犹不复用
　　少师卜居醴泉第舍卑狭頥少时尝到宛然如旧诸房门皆题谁居先公太中所记也后十年再到则已为四翁房子孙所卖更易房室不忍复观矣自少师贵显居京师醴泉第宅太评事诸孙居之后遂分而卖之先公未尝问也劵契皆存以其上有少师书字故不忍毁去然收藏甚宻家中子弟有未尝见者先公守凤州时四翁问欲得宅否先公答以叔有之与珦有之正同当善守而已又出一少师小印合示頥曰祖物也可收之頥曰翁能保之足矣不敢受者所以安其疑心也又知太宗皇帝御书及少监真像皆在亦未敢求见不意才数年四翁卒比再至醴泉则散失尽矣思之痛伤后又二十年頥到醴泉改少师始求得少监太君告于三翁家少师犀带于长安太监簿家少师绿玉枕于四翁女和家鞍瓦于三翁家
　　少师厌河北五代兵戈及宰醴泉遂谋居焉徙少监于县城之西既显虽赐第居京师囊橐至于御书诰勑皆多在醴泉从髙祖大评事四评事治生事皆淳俭严整太评事家人未尝见笑惟长孙始生一老妪白曰承防新妇生男微开顔曰善视之曽祖母崔夫人亦留醴泉与从曽祖母雷氏奉视二叔舅姑晨夕敬畏平居必着长裙烹饪少有失节则不食拱手而起二妇恐惧不敢问所由伺其食美取所余尝之然后知所嗜太髙祖母杨氏前卒四髙祖母李氏主内事性尤严峻二妇昼则供侍夜复课以女工之事雷氏不堪其劳有间则泣于后庭崔夫人每劝勉之竟得羸疾而终崔夫人怡怡如也叔舅姑遂加爱之后外祖崔驾部过雍见其艰苦之甚属少师取至京师不撒帷帐尽置囊箧云暂徃省觐叔舅姑方听其来少师之待兄弟崔夫人之事叔舅姑后世所当法也
　　少师治醴泉惠爱及人至深其后诸房子弟既多不无侵损于邑人而邑人敬爱之不衰有争忿者及门则止俟过而复争小儿持盘卖菓为族中羣儿夺取啼而不敢较嘉祐初頥过邑去少师时八十年矣驴足病呼医治之问知姓程辞钱不受昔时村妇多持香茶祈蚕于冡因搯取其土以乞灵后禁止之
　　族父文简公应举来京师舘于防旁书室唯乘一驴更无余资至则卖驴得钱数千伯祖殿直轻财好义待族人甚厚日责文简公具酒肴欲观其器度文简公诉曰驴儿已吃至尾矣
　　文简公一夕梦紫衣持箱幞其中若勅书受之曰夀州陈氏不测所谓以问伯祖殿直亦莫能晓后登科有媒氏来告有陈氏求婿必欲得髙科名问其乡里乃夀州人文简公年少才髙欲婿名家弗许伯祖曰尔梦如是葢黙定矣岂可违也强之使就后累年犹怏怏陈夫人贤徳宜家夫妇偕老享封大国子孙相继岂偶然哉叔祖寺丞有知人之鉴常谓文简公公辅之器文简公为著作佐郎时贾文元尚少一日侍叔祖坐曰某昨夜梦坐此有一人乗驴而来索纸写门状复乘驴而去坐中有一人指之曰此将来宰相也顷之文简公乗驴而来索纸写门状复登驴而出正如所说之梦贾文元曰程六当为宰相叹羡不已叔祖谓曰尔无羡后尔作相在先及文简公为两制贾方小官及参大政风望倾朝众谓旦夕爰立俄以事罢去比三易藩郡而贾已登庸方拜使相虽古之精于术者无以过也
　　叔祖寺丞年四十谓家人曰吾眀年死矣居数月又指堂前屋曰吾去死如隔此屋矣又数月指室中牕曰吾之死止如隔此纸尔未几而卒叔祖多才艺与人防射矢能如其意常从主人之后主人中则亦中主人逺则亦逺不差尺寸
　　伯叔殿直喜施而与人周一日苦寒有儒生造门即持绵袴与之其人大惊曰何以知我无袴也盖于游从间常察其不足也至晩年家资悬罄而为义不衰有儒生以讲説醵钱时家无所有偶伯祖母有珠子装抹胸卖得十三千尽以与之
　　明道先生宰晋城时有富民张氏子其父死未几晨起有老父立于门外问之曰我汝父也今来就汝居具陈其由张氏子惊疑莫测相与诣县请辨之老父曰业医逺出治疾而妻生子贫不能养以与张氏某年某月某日某人抱去某人某人见之先生谓曰嵗乆矣尔何记之详也老父曰某归而知之则书于药法策后因怀中取策进之其所记曰某年月日某人抱儿与张三翁家先生问张氏子曰尔年几何曰三十六矣尔父而在年几何曰七十六矣谓老父曰是子之生其父年才四十人已谓之三翁乎老父惊骇服罪
　　眀道主簿上元时谢师直为江东转运判官师直行省其兄尝从眀道假公仆掘桑白皮眀道问之曰监司役卒甚多何为不使曰本草説桑白皮出土见日者杀人以伯淳所使人不欺故假之耳师宰之相信如此谢师直尹洛时尝谈经与鄙意不合因曰伯淳亦然徃在上元某説春秋犹时见取至言易则皆曰非是頥谓曰二君皆通易者也监司谈经而主簿乃曰非是监司不怒主簿敢言非通易能如是乎




　　説郛卷五十下
　　钦定四库全书
　　説郛卷五十一上　　　　元　陶宗仪　撰卓异记【李翺】
　　翺所着卓异记皇唐帝功瓌特竒伟前古无可比伦及臣下盛事超絶殊常辉昔而照今贻谋纪述家世徽范奉上度密不自显发人莫知之至有误为传説者洎正人硕贤守道不挠立言行已真贯白曰得以爱慕遵楷其奸邪之迹覩而益眀自广利随所闻见杂载其事不以次第然皆是儆惕在心或可讽叹且神仙鬼怪未得谛言非有亦用俾好生杀为人一途无害于教化故贻自广不俟繁书以见意时开成五年七月十一日予在檀溪
　　叙封禅并两朝　　　　两即帝位
　　平贼同日　　　　　　　三圣子皆登帝位
　　相有二亲　　　　　　　三代为相
　　三拜中书令　　　　　　三十二年居相位二十七年佩相印　　代妻父为节度
　　与妻父同时为相　　与使主同时为相
　　三拜左仆射　　　　父子同时为节度使
　　兄弟为礼部侍郎　　子弟四人皆任节度使
　　兄弟皆掌记　　　　四代掌纶诰
　　座主见门生知举　　起家二年为丞相
　　与同列子弟为丞相　父子皆自扬州再入相文士为文元功六拜正司徒兼侍中中书令晋国公裴度
　　门生先佩金紫　　　门生撰座主白麻
　　三代自中书舍人拜侍郎
　　叙封禅并两朝
　　髙宗皇帝麟徳三年正月一日有事于泰山玉牒文曰嗣天子臣治敢昭告于昊天上帝有隋位极颠危天数穷否生灵涂炭鼎祚沦亡髙祖仗黄钺而救黎元锡珪而拯沉溺太宗功宏錬石定区宇于再麾业壮断鼇饮沧溟而一息臣忝奉余绪承威积庆遂得昆山寝燎炎海韬波虽业茂宗祧斯实降灵穹昊今谨告成东岳归功上大宝克隆鸿基永固凝薫万姓陶化八纮又宗有事于泰山开元十三年玉牒文曰有唐嗣皇帝臣隆基敢昭告于昊天上帝天启李氏运兴土徳髙祖太宗受命立极髙宗升平六合殷盛中宗绍复继体丕定上帝眷佑锡臣中武底绥内难推载圣父恭承大宝十有二年敬若天意四海晏然封纪泰岳谢成于天子孙百禄苍生受福谨按自麟徳三年至开元十三年凡五十四年祖孙封禅自古帝王无有伦比
　　两即帝位
　　中宗皇帝道元年二月六日皇太子即位嗣圣元年二月八日降庐陵王圣歴元年九月十五日即册为皇太子神龙二年正月二十四日重即帝位谨按中宗皇帝即位后复为皇太子又重绍宝位升降两度自古无比暨昭宗龙纪元年三月十三日自寿王即位至光化三年十一月三日迁为太上皇至天复元年正月一日返政却即帝位自古未有
　　平贼同日
　　宪宗皇帝朝元和元年十一月一日斩刘辟西川之乱元和十二年十一月一日斩呉元济淮西之乱元和二年十一月一日斩李锜浙西之乱宪宗诛三贼皆同月同日自古无等
　　三圣子皆登帝位
　　穆宗皇帝圣子三人敬宗长庆四年正月十三日即帝位文宗宝歴二年十二月十三日即位武宗开成五年正月十四日即位谨按穆宗有圣子三人皆有天下详求正史未有比伦或曰髙洋兄弟三人亦皆即位如何对曰皇唐仗义举旗拯时之乱承隋致禅光有八纮安得以区区北齐偏方闰位弱才稚立欲相侔埒况髙欢乃魏廐剪马之贱追封为尊安得比我穆宗十二叶之嗣君也
　　相有二亲
　　代国郭元振谨按李邕撰行状云自我有唐受宰相臣未有二亲存者唯元振而已
　　三代为相
　　河东公张嘉贞子延赏赏子靖按汉书韦平继嗣为丞相者若今之张氏三代无比
　　三拜中书
　　燕国张説按中书故事本云説三拜此命终始无玷自古未有
　　三十二年居相位
　　梁国公房龄按龄初与杜如晦为友属隋室防乱未尝不慨然相顾有匡国济时之心虽徒步风尘未尝自失不得已而调集吏部髙孝基有知人之鉴见龄嗟叹谓裴矩曰仆阅人多矣未见此贤及唐师至渭北龄即仗防诣于军门秦王一见引为谋主一旦居相位三十二年而终自古未有
　　二十七年佩相印
　　汾阳王郭子仪按子仪至徳元年自朔方前节度使加库部尚书同中书门下考二十四自古未有
　　代妻父为节度使
　　韦臯张延赏按韦臯初自鳯翔判官殿中侍御史权领陇州立殊功拜节度使及朱泚平入为右金吾将军时延赏已为西川矣四年之间代领兹镇士林之中近古未有
　　与妻父同时为相
　　杜黄裳韦执谊初黄裳为相时执谊自吏部郎中赐绯紫直及平章事自近古未有
　　与使主同时为相
　　杜佑权徳舆牛僧孺李珏按徳舆杜公神道碑云早忝賔席晚联台座时牛公自中书侍郎出镇武昌辟珏为书记始授殿中侍御史其后十余年间珏已为户部侍郎平章事时牛公自右仆射再入为相正共珏同列相庭当代以为盛矣
　　三拜左仆射
　　彭原公李程按李程自河中节度使入拜左仆射自武徳至长安四年已前两度拜左仆射为正丞相其后以南省事疎方带平章之号然非耆徳硕老有嘉名者莫得居之焉程由是故相巨镇三年此官不支于右振古为盛矣
　　父子同时为节度使
　　韩【汴州】公武【鄜州】田正【魏博】布【泾原】按韩田正两人皆称有功宪宗英特为两家父子同时为节度使或曰当代为美又曰王智兴河中子晏平灵武亦皆同时何不具载对曰王智兴逐崔羣刼徐州晏平用贿十万贯取朔方其未久又坐赃贬永州司户固不足以编之
　　兄弟三人为礼部侍郎
　　崔邠郾郸按国纪以文章取士仪曹选之以登第吏部得补官方帅因之以奏请丞相因之除授不由奏官之择虽词人无阶级可进故礼部之重根本如是崔邠郾郸兄弟三人皆仕此官斯为卓异
　　子弟四人皆任节度使
　　西平王李晟有子四人愿【夏徐岐下蒲】宪【广州】愬【随襄岐徐魏】听【夏灵并滑州】按李晟收城之功皎如白日其后四子皆秉节麾大忠所庇斯圣神之报应也
　　兄弟四人皆任掌记
　　卢简能【夏州】简辞【河孟】正【昭义】简求【鄂州】按使下书记必择有文学得时称者任之卢简能兄弟四人并当嘉选时亦无比
　　四代掌纶诰
　　张嘉贞延赏靖次宗从嘉贞至靖掌纶诰继世人以为冠古絶今次宗又拜焉前古未有士林称之
　　座主见门生知举
　　萧昕杜黄裳杨嗣复柳璟李景让薛躭按故事考功员外知贡举自开元中以外郎权轻遂命礼部侍郎主之迩来取士益以为重而座主见门生知举犹萧杜二家若嗣复与璟又是礼部侍郎璟首及第才十六年致仕春官尤以为美
　　起家二年为丞相
　　张镐按独孤及撰张镐神道碑云一命左拾遗二命右补阙三命侍御史四命谏议大夫五命中书侍郎平章事起家二年秉国钧自古未有
　　与同列子弟为丞相
　　宋璟与苏瓌子颋同时为相按苏颋除紫薇侍郎平章事时璟叹曰吾与苏家父子同时为丞相至如寛厚博物仆射亦有之若正直贤明则颋过其父推此为论继代为相有如此颋与其父同秉衡者古无所闻璟初共其父比肩又与其子同列如璟年徳重久居台位又无其比
　　父子皆自扬州再入为相
　　李吉甫子徳裕按国朝继世为相者数子唯吉甫徳裕皆自扬州节度再入为相则无其匹况吉甫以忠明博达事宪宗徳裕以清直无党事武宗今上践祚起而用之与苏瓌父子相望为优劣况颋不再相再相者则徳裕之盛为难及也
　　文士为文元功六拜正司徒兼侍中中书令晋国公裴度
　　按裴公进士及第宏词登科歴中书舍人御史中丞刑部侍郎叶赞宪皇平荡宿寇为盗憎入朝遇刼不能伤遂拜相前后为小人害其才横议以惑上者多矣故其诗曰灰心缘忍事霜鬂为论兵竟自为蔡州节度使至郾城三师兵不敢逗挠才四十日擒呉元济以献眀年平郓州分青州兖州为三道用韩父子田正父子两家同时为镇皆掌强兵自古无之太和五年册拜司徒兼侍中其年又拜河阳后二年又拜留守洛阳又拜司徒中书令仍依旧居守一年又拜留守太原一年又拜入辅凡六拜焉当廷以侍中中书令为正相艰难以来以宠用武臣如公文业发身戎功佐主削平巨寇致位上台以台徳终始于大位者近古儒生无比也
　　门生先为座主佩金紫
</div>
    <div class="pagination">
<a href="说郛_page220.html">上一页</a><span>...</span><a href="说郛_page216.html">216</a><a href="说郛_page217.html">217</a><a href="说郛_page218.html">218</a><a href="说郛_page219.html">219</a><a href="说郛_page220.html">220</a><span class="current-page">221</span><a href="说郛_page222.html">222</a><a href="说郛_page223.html">223</a><a href="说郛_page224.html">224</a><a href="说郛_page225.html">225</a><a href="说郛_page226.html">226</a><span>...</span><a href="说郛_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
