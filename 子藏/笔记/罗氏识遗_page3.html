<!DOCTYPE html>
<html>
<head>
    <meta charset="UTF-8">
    <title>罗氏识遗 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>罗氏识遗 - 第 3 页/共 4 页</h1>
    <div class="content">    ○战国说士
    叶水心曰：周之盛时京师有学，比、闾、族、党、乡、遂皆有学，三岁资兴，诸侯贡士，进得仕天子，退得臣诸侯，故其时有秀士、进士、俊士、造士等。自厉王无道，周法浸坏，宣王之复未几，又乱以幽王，驯至平王东迁，京师之学先隳，诸侯贡士之典亦阙，士绝望于王都，下者为商贾负贩，高者俯首为陪臣，然尚用于诸侯也。其后诸侯亦不取士，士之无归者降为大夫、家臣。孔门弟子皆为之，独颜、闵以不仕见推。至战国诸侯互相吞灭，日寻干戈，及遭离乱，为家臣既无主，退又无以自业，于是放荡四出，仗口舌以要时君，虽孟子大儒，亦千里见梁，且语勾践以游重轻，平原辈资士以重其国，几数千人，士之变诈纵横辈至，以口舌重轻人国，列国之主为之拥先驱，侧行避席，时可知矣。至秦此习未改，于是坑夷之祸起焉，其实皆因于士之无归也。
    ○乡举里选
    封建不复，里选难行，缘古者王畿外其地皆以封诸侯，王城二百里外又责之都鄙，天子所治只六乡六遂二百里之间，诸侯封国乡、遂、比、闾、族、党之内，塾、庠、序之教行，故行艺之考察可知，耳目之采取亦易。《周礼》选举之说曰：闾胥（立此为闾中士为之），凡春秋祭祀役政丧纪众众庶书其恭俭任恤者，族师（上士为之），月吉书其孝弟睦姻有学者，党正（下大夫为之），正岁书其德行道艺，州长（中大夫为之），正月之吉考其德行道艺而劝之，纠其过恶而戒之，乡大夫（命乡举之），三年大比则考其德行道艺而兴贤者能者。盖人之贤否，非久与居莫辨真伪，久与居者惟邻里乡党，故党庠序乃审察人才之要（按：古<广羊>、序皆乡民行射、饮读、教法之所，事已则反于学塾。汉学校不立，士与讲论者令肄业太常，后世以来始有越乡违家、群居聚食就学者）。后世井邑既亡，学校又废，郡大者绵地千里，如汉委郡国察孝廉，郡守拜罢不常，不能熟其人之贤否，往往滥举者多。魏郡置中正九品一人考德行，亦只取信口耳。其后任爱憎、通货赂、取阀阅，职名中正，实为奸府。元魏惟简年劳，才否不辨。然汉公府辟举之法，尚近古郡县，属吏掾曹许各辟于其长，经郡县辟者，五府吏辟，经五府辟者，公卿始得推选。故士修于家，声闻达于乡闾，则辟书交致，至县令以上始赴尚书选调，一人之身阅历者众，汉吏多得人（周官人之法：论之乡里，告诸六事，而后贡以王庭，示不取信一人）。隋唐来易以词华设科，行艺已阁置矣，然犹察时望录之。至宋置棘糊名，则德行才否一切不辨，士之得失权衡于命之有无，特假词华彰施之尔。愚谓科举流泛，封建不复，选举难行，若只徇时论取人，则王莽未得汉柄，折节为恭俭，虚誉隆洽；嚣殷浩未出，天下皆谓深源不起，如苍生何；王安石初年，天下推其文行莫与为比，堪充选举，虽国皆曰贤也，而竟如此，又何哉？要之毁誉难凭，苏湖以经义治事，边防、水利、置斋，实取人之规，虞廷、纳言、试功一节，实审才之实。盖人各有能有不能，就其能之著而取之，真才出矣（按孔门四科论人，赐达，由果，亦不专主文章德行，则偏徇岂不谬与）。后世取人但言语一科，不知世固有坐谈则胜，行之实事则阙者，礼乐、讼狱、财赋、兵机素未尝经，则选以官，事多废，而岁月淹久，循资格又付以断国论，谋王室，当方面，而人之堪不堪乃不问也，所以政以人弊，国以人亡。
    ○老彭
    事惟近于人情者可信。传记述彭祖、老耽，各有诡异难凭之说，年皆数百。今撮识始终，彭祖姓名铿，封彭城，故号彭祖，以斟雉养性事尧，仕夏为大夫，仕商为老彭，事周为柱下史。《彭祖传》云商世已传三百岁，《列仙传》云丧四十九妻，亡五十四子，寿七百。又云八百。而《书》独以为彭祖得之上及有虞，下及五伯。其谬盖易知也。如《列仙传》所云，彭祖但寿其一身，不能延长其妻子，其仙亦陋矣。老耽，皋陶后，《说苑》著皋陶士师为理官，因以理命族，古字理、李通用，故《左传》行李、行理无二。夏商时已有李氏。姓氏书李，新旧《唐书》乃皆谓老子生李下，遭乱，饥食木子得生，因姓李。葛洪《神仙传》又谓：老子无父母，姓李皆附会妄说也。按老子生周宣王四十二年，母名之曰元禄，字伯阳，甫生能言，生时皓首，方瞳长眉，干九尺，耳七寸而参漏，故复名耳，字耽，邑于苦之赖（亳州卫贡县，县东有赖乡，即老子生地，有桐。《汉志》以老莱子、老耽为二人。按《庄子》书孔子问礼于老耽。《高士传》云孔子至楚见老莱子，时已二百馀岁，班衣戏母侧，所问皆礼事。二老传皆曰楚人，又莱，先贤以为老声之转，窃疑只是一人）。仕桓、庄，出为柱下史，仕简、灵，世为守藏吏，平王世著《道德》，孔子没后十九年西入秦，历流沙，化胡成佛，见秦献公，又后孔子百馀年。其寿以为二百七十，又曰四百四十，又曰不知所终，然县柳谷水面有老子墓（余按：老子著《道德经》，清净无为，外无半语及神仙，《庄子》之书致尊老子，亦不言其为仙，至晋葛洪著《神仙传》始列老子于仙。昔之推黄帝者曰寿三百，大戴《礼》述宰我问孔子云：黄帝人也，何以能三百年？孔子曰：生而民利其德百年，死而人期其神百年，久而人用其教百年。窃疑彭、老子寿犹孔子论云，特传记神异焉尔）。
    ○治贵审时
    论秦政、王莽曰：秦焚《诗》、《书》以立私议，莽诵六艺以文奸言，殊途同归，俱用灭亡。盖谓书不适用读书与不读书也。魏鹤山尝叹孔孟著书未及行，尽其辙辕历聘，熟谙世故，又洞识前古，使其获用，弛张必当。至秦大肆暴，经皆出于汉儒，掇拾先王制度，杂以秦汉，汉舛谬甚则胡制，即王贾马笺注多是以后王仪文臆说三代令典。故经著义理纲常，万古不易，其建置纤悉，随时之宜可也。夏礼而杞不足征，殷礼而宋不足征，孔子时二王之后犹存而皆云然，后乎孔子者文献又可知矣。韩魏公规荆公新法曰：古今异制，贵于便时，《周礼》所载，有不可施于今者非一（程子曰：经焚，礼书多出，汉儒不可一一追复），后世眩于太平六典之名，执于周公制礼之说，一用于王莽，再用于后周，三用于熙宁，而治卒不可致，不知三五制作皆出圣人，而唐虞禅，夏后殷周继，忠质文异尚，子丑寅建立已各不侔，何尝殷必循夏之迹，周必袭殷之制，况事久必弊，弊久则更，岂有执而不通之理？汉崔《政论》曰：济世拯时之术，岂必体蹈尧舜乃理哉？期于补疑阙壤、支柱倾邪、随形裁割、措斯世于安定之域而已。孔子对叶公、景公、哀公问政各不同，所急异务也。俗人奇伟所闻，简忽所见，焉可与论国家大体哉（后世言三代永固以封建，不知禹之天下非无封建，不三世而太康失国，幸而再集者，少康之贤明也。幽王之天下非无封建，一无道而四夷交侵，幸而复国者，宣王之修攘也。春秋诸侯之弊极矣，周以微弱乃载柞数百，岂诸侯于周真有一日之力哉？徒以各争强大，不能相质，周幸而传尔。秦变以郡县，而弊以苛暴。汉易以宽仁，而制于权臣。晋弊于权臣，隋弊于盗贼，唐弊于藩镇，往往国之亡皆有弊，善治者亦惟救偏补弊而已，无拘说也）！又曰：昔孔子作《春秋》，褒齐桓，懿晋文，叹管仲之功矣，岂不美文武之道哉？诚达权知弊也。此论足以尽美三代之蔽矣。余尝谓唐虞治道，万古冠冕，究其设官，惟内有百揆、四岳，外有州牧、侯伯，职之可纪。昔禹平水土，稷教播种，契敷五教，皋陶为士，与夫垂工、夔乐、伯夷秩宗而已，何尝琐屑如《周礼》哉？矧治道贵安静，设官既冗则巧拙杂进，天下始病矣。司马温公曰：叔向有言，国将亡必多制。明王之治谨择忠贤而任之，法制不繁而天下治，及其衰也，百官之仕不能择人，而禁令益多，防闲益密，上下劳扰而天下乱。汉唐而下，君道虽不尽纯，而汉文景以恭俭致太平，唐太宗以仁义致太平，有宋以儒道致太平，则亦惟其人而已，不在尽循古制也。《酌》颂成王曰，言能酌先祖之道以安天下。汉吏称其职，民安其业，而宣帝曰：汉家自有制度。苏子曰：事若可行，不必皆有故事。若俗所不安，人所不悦，纵有礼典明文，无补于怨。故履不必同要之适足，治不必同要之通时。又曰：通其变，天下无弊法，执其方，天下无善教。
    ○将老
    秦始皇取荆，初疑王翦老而怯，后卒将翦而克。汉宣帝将七十馀之赵充国遂平羌。光武将铄翁之马援遂定蛮。晋邓艾平蜀，王平吴，年皆七十。他如吕尚八十遇文王，百里奚七十干秦缪，晋重耳六十二反晋国，郦食其六十二遇汉高帝，裴度、郭子仪身益者，国益重。盖经历多，思虑精，举措审，往往以老得之。张南轩尝评充国之将曰：将之失从负勇而愎谏。充国曰：兵难喻度，愿至金城，图上方略。其不忽事如此。将之病患急近功，充国屯田为久计，图其万全；将之病患好杀，不恤百姓，充国图坐消西戎，使百姓安焉。此岂少年尚气贪功者所及哉？
    ○帅职
    南轩帅荆，遗晦庵书曰：某受任上流，军卒责都统，财赋责总司，吾帅臣专以固结人心为本，使人有尊君亲上之心，则以守固，以战克矣。兵、财，帅大务也，而民又最焉，其论识可谓约而事要矣。
    ○服食为本
    禹别九州，冀为王都，独不言贡篚，近王畿曰甸服，甸为天子治田，赋专出谷。盖王畿地大人众，四方根本所在，急在衣食，故畿内百里赋纳总（禾本全曰总），二百里纳钅至（刈禾器），三百里纳秸《半藁去皮），四百里粟，五百里米，凡以食为重也。兖、豫、青近王畿，兖贡蚕丝，豫贡绵、、纤、纩，青贡盐、、丝，凡以衣为重也。馀州之贡宝玉玩好而已。《洪范》八政先食货，《豳?七月》周公陈先公风化，公刘召康公戒成王以民事，皆谆谆农务，以此见王者富有天下，亦不可一日忘情于衣食。
    ○江河淮汴
    天下转漕之水其大有四，曰江、河、淮、汴。河可聚西北之漕，江可聚东南之漕，汴引河入淮，实江湖脉络，可聚中原之漕（按洛以入河溢为荥。《史记正义》。曰：荥水引河东南为鸿沟，以通宋、郑、陈、蔡、曹、卫，与济、汝、淮、泗会于楚，即官渡水屯。详此则汴古已有，后世以为始隋，非也。但前贤明此水不一，或谓上名鸿沟，下名官渡。张华谓鸿沟、官渡各一水。胡明仲谓汴、鸿沟、官渡为三水。张伯谓：荥引河东南。注：至大梁浚仪分二渠，一为官渡，一为鸿沟，汴别为渠。今汴自西而东，鸿沟横亘南北，但三国袁、曹相拒官渡，操曰：悠悠黄河，吾其济乎？则官渡自黄河）。其馀小水随地所出，俱达江河，备著《禹贡》。淮出桐柏山，溯汴北通河，而南不通江，故《禹贡》述江水沿于海而后入于淮。《左传》谓吴夫差始通江淮，由是四水通济（《孟子》曰：禹排淮、泗而注之江，然《禹贡》禹平水土之书，果通江淮必述之矣。兼古封国各有限域，以唐虞五服制考之，淮且居荒服外，况江表乎？故《孟子》之说可疑。春秋吴凭陵上国，至北伐齐与中国之盟会，乘便取捷，盖通江淮之始）。凡水，水力不同，舟载亦异。唐刘晏转漕给关中，初概以航运艰阻百端，后察江船不可用于淮，淮船不可用于汴，汴船不可用于河，遂随岸置仓贮载，因相水之宜用船，运遂无阻。河至龙门扼底柱险，复资陆运入渭（按唐运避三门之险，开三路于八里始济）。渭浅深不常，隋兴，凿渭自□兴东至潼关，凡三百里，名开通河，然后关内之运通利。唐以来潼关有变，河汴不通，则江运溯汉，入武关以达长安（按：汉水、邓州计六七百里至武关，至洋川始陆运出扶风）。但汉上流滩险，不若河渭之易。唐末及朱梁初都洛，后梁以洛运艰改都汴，汴中据江河，水陆都会，资用富饶，而处势平旷，天下有事乃四战之冲，须以兵固，所以古今言王者之宅，必曰长安、金陵，盖以运便而险塞也（长安襟山带河，沃野千里，地产多可富国，古号陆海。金陵前控江淮，后引瓯越，左通荆襄，右达吴会，外则长淮沃壤千里，桑田鱼盐之利甲天下，内则交、广海错之珍尽东南贡，江左第一形胜。宋之南渡初，李伯纪、胡安国进计，皆请措置荆襄为根本。按荆襄地夷旷，胡五峰尝谓欲退守江南则襄阳不如建邺，欲进取中原则建邺不如襄阳，二公盖为进取计也）。
    ○张道陵
    《汉书》著张陵字辅汉，光武建武十年生，天目山得道，善以符治病。桓帝永寿元年于灵峰白日上升，该百二十岁。而邵伯温《闻见录》著汉建安一十年曹操破张鲁，定汉中，鲁祖父陵，顺帝时客蜀，学道鸣鹤山中，造作符书惑百姓，受其道者辄出米五升，时谓之米贼。陵子衡，衡子鲁，以其法相付授，自号师君，其众曰鬼卒，曰路酒，曰理头，大抵与黄巾相类。朝廷不能讨，就拜鲁汉宁太守，镇汉中。观此则张陵非异人也，道家今祖陵为天师，初只泛号，唐始定封也。
    ○对独说
    程子曰：天下之物无独必有对。朱文公广为一中又自有对之说，又曰：乾尊坤卑，不可并立，盖尊无二，上意也。以类推之，君对臣，必君令臣行；父对子，必父召子诺；夫对妇，必夫义妇顺；天对地，必天包地外；阴对阳，必阳生阴畜；日对月，必月受日光。此对而必归于独，可言也。若中国对四夷，君子对小人，而耳目、手足之对若之何一之？冯亿可曰：阳一阴二，邵康节有是言，然三纲之正，九畴之叙，虽夷狄小人必藉是以立，是数者非中国君子莫致之，则中国未尝不为四夷所利赖，君子未尝不为小人之也。若手足虽对，然不左如右之便。耳目虽对，而耳不两听而聪，目不两视而明，则亦无害其为独也。于父子尊卑不并立之说有矣夫。
    ●卷八
    ○天即理
    谶纬之学未兴，古人自信多托之天，尧舜让贤，俱曰：天之历数在尔躬。汤武之兴，曰天命弗僭，曰天一德，曰天其以德民，曰天矜于民，曰天必从之等语，往往借天为训。朱文公谓事不出于人则出于天，天即理也。凡合于理之自然，非人私智所为者，皆谓之天。桀纣之暴如是，东征西怨，南征北怨，三千臣而同心，八百侯而毕会，乃是人智力不可得而争者。汤武顺之则天，逆之则人，其谓之天不诬也。《左传》曰天诱其衷，曰天夺之魄，夫岂有诱夺之迹哉？行事顺理而兴，殆天启之，行事逆理而亡，殆天丧之，天且不违权于理之逆顺。《孟子》曰：天不言，以行与事示之而已。先儒解天因舜之行事，示以与之之意，尧舜子不肖，便见天不久尧舜之天下，启贤能继，便见天欲久禹之天下，故曰莫之为而为者，天也。禹治水，彝伦攸叙，箕子曰：天乃锡禹。《洪范》、《九畴》，亦谓禹能顺水之性，不失高下之宜，盖天锡以知九畴之叙，故无逆水之失。汉儒不审，乃拘于洛书龟背水文多少之较（详《书?洪范疏》），岂真知天者？况太古文籍未生，天果以龟文示人，亦未必有所谓不一名字三十八字之详也。又按《易?系》，孔子只言河出图，洛出书，即无龟龙之说。汉世纬书起，始曰龙负图，龙负书，殆汉儒增也。兼古人言灾祥多卜以人事，纬书尽益以神怪，禹观河见白面长人，殷白狼衔钩沈璧于洛，而黑龟兴之书，黄鱼双跃，周赤雀衔书，白鱼入舟皆《礼纬?稽命微》之辞，故谶纬皆起汉儒。
    ○仓颉
    仓颉制字，宋衷、皇甫谧辈俱言颉黄帝史官，不知伏羲居黄帝前，已言作书契，不应先有书契，后有字。且管仲言古三王以前封禅者七十二君，皆纪号泰山。《庄子》亦言十三代之封，有纪勒者千八百馀所，其纪勒必皆字也。晋索靖《草书论》：仓颉既生，书记是为。《尚书疏》张楫云：仓颉为帝王，生禅通之纪。《春秋元命苞》叙帝王之相曰：仓颉四目。则仓颉者，伏羲前一帝号也。故蔡邕、曹植皆称颉皇，吕不韦称仓颉亦曰史皇氏（世谓字书为史书），则谓为史官者谬也。开封府浚仪有颉城，《论衡》云：学书讳丙日。以《五行书》言，仓颉死丙寅也。
    ○轩辕黄帝
    《庄子》著轩辕氏后始有赫胥氏、尊卢氏、祝融氏、伏羲氏、神农氏、黄帝氏，《六韬》亦著轩辕氏在骊连氏、赫胥氏之间。轩辕，自古帝王一号也。古币亦有轩辕、黄帝之分，轩辕币始作货，黄帝币又作布，则轩辕、黄帝为二，又轩辕以车得名，轩辕睹转篷之风法制车轮，轩，车横木，辕，车直木，因以为号。黄帝见大蚓曰：土气胜，土色黄。因号黄帝。司马迁不详，乃曰：黄帝名轩辕。后人从而讹，执古为信，《庄子》文古《史记》（按《河图》：黄帝名轩，又曰：封降禅德祖黄轩。《论语》考曰：轩知地利。则黄帝单名轩，非重名也）。
    ○陶唐、殷、商、荆、楚
    陶地名国始颛顼，尧先居陶，后封唐，故陶唐并称。汤初兴商丘，后盘庚迁殷，故名殷。荆楚共一，本名熊绎，初国于荆，号楚（春秋初例称荆，公后始称楚）。至秦襄王母名楚，讳复称荆。
    ○尧舜病博施
    天不能长春而不冬，当而不雨，日月不照覆盆之下，生长不施霜雪之时，虽天地之大，犹有馀憾。尧舜其仁如天，岂不欲衣帛食肉均于老幼，而养有所不给，故五十衣帛，七十食肉，王政必为之规；岂不欲疲癃、残疾、鳏寡、孤独均获仁遂，而禀气不足，不能移其赋受之偏；岂不欲穷发之北、不毛之地均入抚绥，而风气所限，不容不听之要荒之外。故博施济众，尧舜亦病，秦皇、汉武乃欲威服荒远，以示无外，岂不谬哉！
    ○豫让
    智伯无后，豫让杀身以报，非了死生之分者不能。然人臣事君，救过于未萌，上也。及临事而正救焉，次也。听其君之自是自非，付其国于自存自亡，而曰：吾能他日为之死，斯为下矣。豫让义士，智伯以国士待之，智伯不可谓不贤，让不可谓不遇，而智伯贪三晋之地，疵测韩魏之反，张孟谈启韩魏之攻，巧文辩慧而甚不仁，让曾无一语与其间，犹谓让之忠于智伯乎？逮其死也，始吞炭漆身，求杀襄子，为忠君子，不能不恨其晚也。昔齐景公问晏子曰：忠臣之事，君如何？对曰：有难不死，出亡不送，公曰：难不死、出不送可谓忠乎？对曰：言而见用，终身无难，臣奚死焉？谏而见听，终身不亡，臣奚送焉？言不用而难死之，是妄死也；谏不用而亡送之，是伪送也。故忠臣者尽善于君而生，不蹈恶于君而死。让谓其死将以愧天下后世人臣怀二心者。吁，怀二心之臣视让诚愧矣，以让视婴独不愧乎？故予于让是其死，不是其生，取其节，不取其智。
    ○饮器
    赵襄子漆智伯之头为饮器，汉建元中匈奴破月氏主，以其头为饮器。《史韵，饮器》：饮，音荫。《汉书》韦昭释：禅也，盛酒器。晋灼曰：饮器，虎子属溲便，亵器也。颜师古引匈奴破月氏王头共饮血盟为证，谓饮酒器。如颜说，贵之也。且死骨凶秽，又恶人头颅，岂俎豆可宜乎？溲便释盖似之，万见春亦是晋释，但名虎子未详。
    ○射日补天
    羿射十日之语见《庄》、《骚》，俱谓天有十日，射之。但尧时羲和君之子名羿，十日、九婴、大风、封豕、长蛇等皆顽凶为民害，尧命羿杀{穴契}窳，射十日，激大风，戮九婴，驱封豕、长蛇，而民害息。则十日者，非天之日也。共工氏触不周山，折天柱，绝地维，及女娲补天之说见《列子》。按共工氏霸九州，实太昊之臣，恣睢跋扈，ㄈ扰天纪，女娲灭之，四土复正，万民更生，此女娲补天立极之迹也。炼石补天果人力能与否？事不经见，皆当理决。血流漂杵，《孟子》且曰：尽信书，不如无书。矧《庄》《列》谬妄之说，荒唐之言乎？
    ○经解
    六经之道至夫子而集大成，夫子之道至晦翁而集大成，诸家经解前后不一，自断定于晦翁然后一出于正。后学倘非经指授，则泛滥诸家，其谁适从。今经解有昔贤品题，其当者曰：《易》有伊川《易传》、《大易粹言》，《系辞》则柴侍讲集解；《书》有东莱《说林》、少颖解；《诗》有东莱《诗记》、晦庵《诗传》；《周礼记注注疏》晦庵取之，而王荆公、王昭禹《周礼解》，方博土、陆农师、马博士《礼记解》，晦翁俱以为当。又尝言荆公经解有益后学，《春秋》胡文定于褒贬之例尤严，《传》则东莱《左氏说》为最也。后学倘循是索之，不至以多歧亡羊矣。
    ○玩物之戒
    汉文《却献千里马诏》曰：吉行五十里，师行三十里，朕乘千里马独先安之？宋武碎琥珀枕，遗北征将士曰：能瘳金创。萧道成治齐，期黄金与土同价。唐太宗还林邑鹦鹉曰：鸟兽怀土，亦与人同。皆有超人识度也。近世大贤吕文穆却献二百里鉴曰：吾面子大，安用照二百里鉴？王文正旦嗤弟百万买玉带曰：自负重债而欲使观者称好，不亦谬乎？有以砚润售孙侍读甫者，孙曰：一日得担水才直三钱。古人达理，不为玩好如此。国初人宝李廷墨石，昌言至不许人磨，或戏之曰：子不磨墨，墨将磨子。有人咏李廷墨云：一墨足支三十年，但恐风霜侵发齿。非人磨墨墨磨人，瓶应未罄先耻。文谷制墨，必用高丽煤，前辈谓世无二子，墨终不乏用，人固愚尔。
    ○夏后氏
    经书称夏皆曰后氏，殷周皆曰人，班固《白虎通》曰：夏禹受禅为君，故称氏，殷、周征伐得天下，故称人。则舜曰有虞氏，亦以尧禅尔。
    ○大城多兵
    古封建法行，井地制定，公、侯、伯、子、男之国随提封广狭出车乘多少，故有万乘、千乘、百乘之别，诸侯大不可陵，小不可僭，所以治安可久。周东迁，古制坏，诸侯各以力胜，王室不能为之制节，小大始紊。至春秋国自为政，齐创内政，寓军令，晋作被庐之法，鲁作邱甲城，过百雉，俱不可以先王之规律之矣。至战国齐以技击强，魏以武卒奋，秦以卫士胜，孙吴辈出，贵势利，尚诈谋，古制百不一存。故赵奢与田单论兵曰：古者四海万国，大城不过三百丈，人多不过三千家，以少战足矣。今万国合为七国，战，国必具数十万，食能支数岁，千丈之城，万家之邑相望也。而欲以少战，可乎？在奢已叹不能循古，况去古又远者乎？后世不审强弱，动欲仁义饰兵，恐不为汤武，而为宋襄、陈馀也。故欲徇古制须封建。
    ○武士不恤
    郦食其掉三寸舌，下齐七十城，亦奇矣。韩淮阴激于蒯通一语，随以兵蹑其后，更不计食其利害，卒使身膏鼎镬。唐初颉利归命，太宗遣唐俭慰抚之，李靖、李谋曰：今诏使在彼，虏必自宽，若遣万骑袭之，不战可擒。张公谨曰：使者在彼，奈何？靖曰：唐俭不足恤。遂勒兵夜发。宋绍兴间兀术入寇，韩世忠驻兵扬州，奉使魏良臣过扬，世忠置酒相待，杯一再行，更牌沓至，良臣问故，世忠诡曰：有诏移军中江郡，召撤爨班师。良臣方去，世忠麾军踵其后，设伏大仪镇，良臣至虏，虏问世忠动息，良臣以所见对，兀术乃大发，引趋江，遇伏，战败还泗上，责良臣卖己，欲烹之，良臣好词得免。旧传已□□□□□□□帅自蜀入援，舟次金口，扼敌不得前，亟遣将与岸战，战方酣而帅舟已取。盖兵尚诡道，蝼蚁万命，取决一时，不容自己。然好战嗜杀之人，多出残忍待之之方，亦须识时量势，身在其间，则在彼者固莫测，而在我者亦未可知也。
    ○过百为寿
    《庄子》及《左传》杜预注皆有上寿、中寿、下寿之别，孔颖达疏：上寿百年以上，孔安国传《洪范》五福曰：寿，《传》曰百二十年为寿。盖本《老子》：人生大期，百年为限。过百而增，是谓上寿之寿。按《礼记》：人生十年曰幼，学；二十曰弱，冠；三十曰壮，有室；四十曰强，而仕；五十曰艾，服官政；六十曰耆，指使；七十曰老，而传；八十、九十曰耄，七年曰悼，百年日期，颐。王荆公注自幼、弱、壮、强、艾、耆、老等下皆著读点，其下学、冠、有室、而仕、指使、而传自为句，总上十事，各十年一目，寿为过百之目，亦有理。
    ○豪杰不苟就
    古豪杰皆不轻用其身，伊尹三就桀。《鬼谷子》著太公三入商朝，三就文王，然后合。故孙武兵书著吕尚、伊尹于《反间篇》，以皆往来迟回二者间也。张子房圯上一编，屡以说人，始说沛公。马援初游陇、汉不从，盛陈陛卫之公孙述，而从袒帻迎笑之光武。袁绍礼郭嘉甚，至嘉去之，及见曹操曰：真吾主也。张宾见石勒曰：吾历观诸将，无如此。胡将军乃提剑诣军门。王猛闻桓温入关，被褐诣之，温不渡灞水，遂去不就，后宁事苻坚。晋屡征谢安不起，桓温征，始赴之。盖小人之仕在济其欲，君子之仕在行其志，于是可观豪杰之志矣。或劝东汉魏桓就征，桓曰：今后宫数千，其可损乎？厩马万匹，其可灭乎？左右权豪，其可去乎？干禄求进，所以行志，而若此出何为哉？遂以隐终。大概士之有志于时者，熟察世故，胸中皆有素定之规，度其人不足与谋，万钟于我何加焉。东坡尝谓淮阴终身事业，一见高祖而决之；诸葛孔明用蜀，只隆中初见刘备数语。范文正公天圣中上《万言书》，欲致太平，考其平生所为，无出此书者。司马仲达号盛雄，初亦韬隐，后就征曹操。胡致堂谓孔明躬耕南阳，既不从难与争锋之曹操，又不附可与为援之孙权，独委身流离颠沛之刘备，且三顾后起，则措身之审，又非徒较强弱而已。
    ○三教
    三教各植门庭，互有诋訾。儒者辟天堂、地狱、轮回、谶悔之非，据理而论，非过攻也。若二氏自相诋訾，则释氏云：摩诃迦叶下生世间，号曰老子；老氏云：老君遣关尹骑白象下天竺，于净饭夫人口中托生为佛。人云老耽入秦，西历流沙化胡为仙，此皆二氏各以求胜之论也。至二氏于儒教，《庄子》首言孔子问礼老耽，释氏《佛地经》云：宝轮王下生，号伏羲，吉祥菩萨下生，号女娲，如意菩萨下生，号孔子，月明儒童下生，为颜子。韩子《原道》谓佛者曰：孔子，吾师之弟子也，本此。南景福二年易澡水县南孔子祠为寺，以孔子适楚尝经之地，复改为儒童寺，岂孔子真佛派也？吁！不能诃其谬，过矣！又从而溺焉，岂不甚哉！《古今论》著周《素异记》云：周昭王二十四年甲寅岁四月八日井泉溢，宫殿震，恒星不见，太史苏繇占为西方圣人生。此周书纪佛生之异也，则又安有前唐、虞、夏、商预托生为伏羲、女娲等理乎？况《春秋》书恒星不见于庄公十年甲年岁，上去昭王甲寅三百四十年，周纪亦附会无稽之谈也。陈大建五年恒星不见，史占为主不严，法度消，天子失政，诸侯暴横，国亡之象，又岂生异人之祥乎？
    ○耘耔
    《毛诗》释耔曰雍本。《汉志》释耔曰附根。谓代田之法，一亩三川，广深各尺，播种川中，苗生叶以上，稍耨垄草，因ㄨ垄土附根，每耨辄附，比盛暑，垄益高而根益深，能耐风与旱，故所种实茂。大概除草附根则草腐，根原因以肥润。耘，乃耔之利也。今农家习之而不知。
    ●卷九
    ○星土
    古以星正时，未占灾祥，春秋始有焉。然燕为析木，赵为大梁等说始战国邹衍之言，《左传》及之。故昔贤疑《传》为战国时人作。班固《汉书》直以秦、魏、周、韩、燕、齐、鲁、宋、郑、卫、吴、楚十二国分配二十八宿，遂为古今不易之占。但封建法行，唐虞称万国，夏、商各二三千国，周之初封亦一千八百国，春秋时国名见经传者一百二十四，星则止于廿八，春秋末十二国上与列宿参，何也？又晋在春秋为大国，战国韩、赵、魏分晋则晋裂为三，今十二分野中不应赵、魏而缺晋，至指鹑火为周地，厉封镐，西周固为丰镐，其在洛阳又隶何星乎？魏陈卓于十二分野中复别以度数，言星一次三次为天之一度，言天一度直地三十里，古制九州，州方三千里（尧五服制），则一州之广仅当天之一百度也，故昔贤谓班固以国直星之说，不若《周官》保章氏州配之说为正。
    ○孔子不述礼
    古以《诗》、《书》、礼》、《乐》、《易》、《春秋》为六经，孔子删《诗》、定《书》、系《易》、修《春秋》，正雅颂，而《礼》无的书，故汉以来诸儒但言五经，今二《礼》皆出汉儒。先儒因谓制礼王者事，孔子无位，不敢作。又曰：礼以义起，难立定制，经多合礼义，言者谓礼当临时以义断行之。如三代忠质文异尚，子、丑、寅建正随时损益，事固有古宜而今不宜者，况人性禀不同，仁或柔，义或刚，圣人因礼节文，使得其中，故曰礼因人情。《礼记》述孔子言礼有多为贵、少为贵、大为贵、小为贵、文为贵、素为贵之辨，至羔豚太牢之祭名求其称，则礼亦求其当而已。汉儒二《礼》皆欲补圣人之道，但未折衷于圣人，记不免杂，礼不免凿也（如历代乐名曰《六茎》、《五英》、《韶》亦不同，汉唐以来日《文德舞》、《武德舞》，皆随功德之异名名。乐主和人心，圣人不能强之，必同所主者，雅正而已）。
    ○击壤
    尧时老人击壤事见皇甫谧《帝王世纪》及《列士传》。王充等说考击壤只当为蒉桴土鼓之义。按诸书解壤字，《尚书?禹贡》：黄壤、白壤、黑壤，孔安国《传》曰：土无块。《韵释》：柔土也。《周礼》辨十有二壤，郑注：壤，和缓之貌，《梁》：日食内壤、外壤。壤，伤也。而《国策》蚁壤亦谓泉穴地出土。独《艺文》及《风俗通》指击壤为木戏，谓壤木为之前广后锐，长尺四寸，阔三寸，未戏先侧一壤于地，远三四十步，以手中壤击之，故曰击。切意古人淳朴，未必为此。
    ○田猎
    春、夏苗、秋、冬狩，四时之猎皆曰田，字与田亩之田同。王昭禹释《周礼》云：获者取左耳计功与获利于田同，为之围与疆理同，犄角鸟兽与耘同，度可杀而不可乱，所以猎亦曰田也。
    ○五行寓数
    五行：天一生水，地二生火，天三生木，地四生金，天五生土。五行相生次第，有生于无，著生于微，数皆以微著为次。水最微，居一；火渐著，居二；木形实，居三；金体坚，居四；土质重，居五。若成数则皇甫侃以为金、木、水、火皆资土以立，犹仁、义、礼、智必以信而存，故一得五而成六，三得五而成八，二得五而成七，四得五而成九，朱文公河图说实祖之。
    ○诗从寺
    诗，古人言志之辞。孔颖达推其始于蒉桴土鼓之世，盖有乐即有节，音节者章句之祖。圣人删取为经，以人情触于外必动于中，因美刺形焉。上之人采以参己政之是非，求合乎众之所与，故可以兴，可以观，所以有补治道为经也。王临川谓诗制字从寺，九寺，九卿所居，国以致理，乃理法所也。释氏名以主法，如寺人掌禁近严密之役（《韵书》：寺，音侍。诗初注音皆如字），皆谓法禁所在。诗从寺，谓理法语也，故虽世衰道微，必考乎义理，虽多淫奔之语，曰思无邪。后之诗直者伤于讦，美者近于谀，甚至增淫导欲，夸华斗靡，岂诗之旨哉？康节云：自从删后更无诗，以无维持世道之诗也。近代惟杜子美诗为诗史，知道者犹以不济事少之。故真西山选诗，取于民彝世教有补者。至孔子删《诗》而无自作之诗，商赐可与言《诗》，孟子长于《诗》，例皆无诗。苟无所益，徒主言语，无取也。
    ○制币
    祭祀用币，皆一丈八尺为度。按一象阳，八象阴，寓阴阳数，鬼神之道，阴阳不测也。《礼》：聘礼，帛用二丈为端。则寓偶数，色尚玄缜。玄，天色，纟熏，地色，天地偶合也。
    ○莱
    《周礼》遂人颁田里之法：上地，夫一廛，田百每，莱五千晦；中地，夫一廛，田百每，莱百每；下地，夫一廛，田百每，莱二百。莱郑玄释郊外谓之莱，休不耕者。盖大国从造都鄙，凡言莱谓不易、一易、再易之地。不易地，岁岁可耕者；一易，闲一岁而耕；再易，闲二岁而耕。赵过代田亦是视地肥瘠更代田之。他经释莱，但泛曰草。
    ○伊吕、周公之将
    三世为将，道家所忌。盖兵家多尚诈力，绝人命，凶狠贪残，所以道家忌之。若吴起、韩彭辈身戮族夷，且不终世。然伊吕、周公亦尝为将，子孙有国，与商、周等。盖不尚诈力，但与世平乱除害也。秦、隋、曹、马南北五季，皆是遂其篡夺，卒不永祚。汤、武、汉、唐非不用兵，祚延千百，亦其取天下为民除残也。此可见兵非美事，用非得已，宜其为幽冥所忌。
    ○宫府一体
    孔明《出师表》曰：宫中府中，皆为一体。朱文公尝推明之曰：昭烈父子以区区之蜀，当吴魏之全，盖天下十分之九倘于其中，又于公私自分彼此如两国然，则是以梁益之半，图吴魏之全，内之所出日有以贼乎外，公之所立常不足以胜乎私，是此两国者又自相攻，外有邻敌之虞，内有阴邪之寇，国亦危矣。以亮忠智，为蜀谋不过如此，可谓深知时务之要。春秋鲁谋叛晋，季文子曰：国大臣睦而迩，于我未可以贰。王猛劝苻坚勿伐晋曰：上下安和。权翼亦曰：臣辑睦。乃知邻敌谋入国家，亦视其有乖争之隙。匈奴患汉元成之威，孰与高武呼韩邪卒臣事者，五单于争立故也。此孤则见折，众则难攻，吐谷浑所以有折箭之譬。
    ○奸雄入科目
    汉以孝廉取士，而孙仲谋、曹孟德皆举孝廉。唐重进士，而黄巢屡举进士。
    ○兵势缓急
    燕慕容恪常言兵势缓急之宜，曰：若彼我势敌，外有强援，恐腹背患至，则攻之不可不急；若我强彼弱，无援于外，力足制之者，当羁縻守之，以待其弊。兵法十围、五攻，此也。魏武帝曰：食少兵精宜速战，粮多卒众宜持久。予观古人去国远斗之师，皆以不战困衄。盖兵必资粮，兵愈众则粮愈不给，愈远则粮愈不及，故坐困得策。况战争攘夺之世，民不得耕者众，而师旅数起，又非担石可给，故馈饷最急。又民以食为天，苟欲立事，必多得人，而人非食不众（汉高拒楚，始终据荥阳，以敖仓在也。唐初李密起事，说翟让据洛口仓。王世充据东都亦为洛口仓，后虽不终，而一时皆取胜）。赵充国计兵一人一月之食为米二斛四斗，汉量未考与今量如何，如计兵万人一月食，人日二升，今量为米六千石。宋隆兴初传金兵于河南者十七万，韩魏公曰：且未论人粮，以十七万，一月马草计之须二百一十万，而驴骡驮载安能为继？所以左车策赵，韩信亦高之，但拘于守不免自困，故左车深沟高垒，不与敌争，所以为奇兵也。充国、魏公测兵必测粮，可谓工于知兵，岂虚声所能济哉？
    ○王荆公
    荆公《万言书》论教养人才与制禄久任之道，古今无易也。正史略之，殆非不以人废言之意。其归老蒋山，往来乘一黔直蹇驴，或告以笋舆便者，公曰：不忍以人代畜也。第宅舍为寺改筑，仅庇风雨，后至税屋以居，舍宅虽□义，异乎贵盛而甲第争雄者，以山谷谓公不溺于酒色财利，一世伟人也。且有荆公六艺学妙、处端不朽之句。温公谓介甫行义文章，节节过人。又谓金陵平生行止，无点污神宗聪睿。每事景慕三代，不肯为凡主，故惟荆公书以动之。惜乎！众君子不合，遂至引用小人以误国，所谓大体既差，细美勿论是也。
    ○英雄不死
    晋公子重耳遍历诸国，艰阻备尝，卒霸晋。沛公屡危项羽，范增切切杀之，卒兴汉。刘玄德在三国，孙、曹谋臣周瑜、荀皆请早图，中间败于吕布、因于当阳，刘之不死者不能以寸，卒帝蜀。燕慕容垂降苻坚，王猛、权翼皆请谨其条笼，卒复燕。增、瑜、猛事三君最信重者，于此更不能入。他如桓元妻识刘裕，慕容绍宗知高欢，隋文帝、唐高祖皆以相表为时所忌，赵方面大耳，免于周世宗，皆未尝无驱除之心，数人悉全身济大业。又如曹操就擒于吕布之战，宇文泰坠马于季穆之扶，高欢逸身于贺拔胜之槊，韩信得释于滕公一言，往往濒死而生，盖天将兴之，谁能废之，殆非智力所及也。
    ○倡乱
    陈胜乱秦，张耳、陈馀谓立六国后，自树党且益秦敌。杨元感乱隋，李密请乘炀帝在辽，急趋高丽扼海岸，使不得还，高丽闲之，必蹑其后，则腹背受兵，天下可抚而有也。黄巢乱唐，未逾年江浙、淮甸、东都、长安兵祸皆遍，唐智不及谋，勇不暇施，镇戍皆散，盗贼满天下，唐卒以亡。三人倡乱，所谓盗亦有道也。但余考多缘人主失乎人，不在敌之众多也。故七国叛汉，敌非不多，然高祖、文帝之法制未变，七国易于扑灭。穆王西游，徐偃称乱，然文武之德泽未斩，辙还而周室再祚。盖人心未去，故奸谋之不行。若秦、隋季世，思乱者众，唐末君昏，荡不可收，故曰民惟邦本，本固邦宁，又曰衣弊生虮虱，肉腐生蛆虫，自然之理也。
    ○以攻完守
    城守虽以逸待劳，而拘于圜土则困，馈不继则饥，将有不攻自溃者矣。故善守者必以攻。周宣中兴，截彼淮浦，王师之所守有在矣。而曰如飞如翰，如江如汉，如山之苞，如川之流。则守不废攻也。战国韩赵被兵，孙武救之，皆疾走魏都，故曰解乱不控拳，救斗不□□也。汉高守荥阳，拒项羽，方荥阳之守未备，先遗羽齐梁反书，使羽力分于彼布越纾我，其后守荥阳，既用则南出武关，引羽救兵以休荥阳、京索间，且使韩信得辑河北、收山东，而汉有天下大半，徐还荥阳，则汉守完而羽地狭矣。垓下之围，天下之兵丛焉，羽安得不亡？太率好谋能听，功也。景帝时吴楚七国反，周亚夫亦先委梁饵吴，而身出武关制之，又攻其所不备也（宋末儒帅当边寄者多尚城守，王登帅，荆柯竭以诗云：一圜土里作规矩，以此平戎计恐疏。我欲守株难得兔，彼专灭水易枯鱼。直须日日论军实，也要时时扌弃散虚。赦出河南二万卒，便从石勒上条书。登大是之。灭水枯鱼谓扰耕牧、徙人民也）。
    ●卷十
    ○天干地支
    阴阳家以甲、乙、丙、丁、戊、己、庚、辛、壬、癸名天干，子、丑、寅、卯、辰、巳、午、未、申、酉、戌、亥名地支，其配甲乙木，丙丁火，戊己土，庚辛金，壬癸水，寅卯木，巳午火，申酉金，亥子水，辰戌丑未土，干支皆分配五行也。然十干配五行，合而类五；十二支配五行，合而类四。五，阳数，属天，故奇圆为天；四，阴数，属地，故偶方为地。天始于一，终于九，地始于二，终于十。又奇函偶，阳包阴，天统地也。支本十二而干则十，支，地也，干，天也。二气错综，万物化生，故分阴分阳，必曰动静互根云。
    ○古乐
    《书》称《韶》乐之感曰：戛击鸣球，搏拊琴瑟以咏，祖考来格，虞宾在位，群后德让，下管鼗豉，以祝笙镛以间，鸟兽跄跄，《萧》、《韶》九成，凤凰来仪；击石拊石，百兽率舞。宋子京谓此后夔推美舜德侈言之，非真有凤凰、兽舞也。盖乐作之朝廷郊庙，有宫室之严，有阶陛之阻，有营卫之密，凤、兽山林物，安得至此鸣舞于群后众宾耶？君祖考来格，亦岂俨然见之乎？又夏王懋德，山川鬼神亦莫不宁，鸟兽鱼鳖咸若等语，说者亦谓夸美圣德之辞。《周礼》：吉乐一变致羽物川泽之示，再变致嬴物山林之示，三变致鳞物丘陵之示，四变致介物出示，六变致众物天神，又云六变天神降，八变地祗出，九变人鬼礼。《史记》述师旷鼓琴曰：一奏玄鹤二八集门，再奏延颈鸣，舒翼舞，复鼓云从西北起，大风至，雨随之飞廊瓦。其后晋国大旱，赤地三年。汉武用乐甘泉，亦有此等语。余尝谓古乐固不敢知今乐，但晋魏以来明音者多矣，未闻有此仿佛，何耶？想亦史氏诗辞，或圣人德动天地、行通神明所感，不专乐也，不然经史之论荒矣。
    ○梦卜
    六经信梦卜，其语不一，予谓凭以决细微可矣。将相系国安危，才否未谙，但参梦卜，可乎？高宗梦傅说，俾以形求，一旦胥靡惟肖，置诸左右，爰立作相，更无疑议。尧举舜侧微，询四岳，试诸难。舜传禹，验之治水，委之征苗，参之历数，徇询谋龟卜而后定。高宗以一梦立相，何易也？后世因有奇才不次用之者，然多见之抢攘猝急之际。若齐桓相管仲，以鲍叔为之先。汉高将韩信，亦以萧何荐。其贩缯屠狗之流，皆识其有一长，始乃举用，未闻以想像决也。《史记》著文王取太公，亦决之猎卜。然《孟子》言太公之出曰：太公避纣，居东海之滨，闻文乏作，兴曰：盍归乎来，吾闻西伯善养老者。其出实太公就之。又曰：若太公望、散宜生则见而知之，以亲闻道于文王也，岂有不平日师资太公之才德，而徒以一旦飞熊之形象乎？则卜载归之说，史迁无谓也。《尚书?君篇》曰：有若虢叔、闳夭、散宜生、泰颠、南宫括则文之丑臣也。至武王子有乱臣十人，说者始益以太公，《诗》述武王牧野之战曰：惟师尚父，时维鹰扬。则太公持以韬略，为武王兵师，迁未详也。假梦卜神其入，不知昧于圣人审重之旨也。或又谓高宗识傅说，武王识太公，而众人未知，故假梦卜进之。余谓此后世君臣相诈之术，非所以论圣贤一体之君臣也。
    ○圜扉
    古圜土、圜扉，按圜，圆也，圆中规，规圆主仁，矩方主义。狱名圜者，欲吏以仁心求其情，乃仁以义断也。圜土，周狱名，历代名狱各不同，夏曰均台，殷曰里，秦曰囹圄，汉曰若虚，魏曰司空。
    ○名犯圣贤
    后世讳犯古人不一，若圣贤名姓例不避，则通矣。唐尧、虞舜帝王冠冕，而汉有唐尧为吏，梁有虞舜官太常，荐明堂议。成汤殷之盛王，而汉有成汤（按：汤名履，初兴亳汤阴，因以地号曰成汤，犹言成周，然犯虽非似名，而与圣人相犯，亦不雅）。颜回，孔门高弟，而晋有颜回为羌帅。《书》两伯夷（一虞秩宗，一谏武王），《论语》两南宫括（一问羿，一十乱中）。共工氏霸九州，而舜时垂官共工相类。曾参杀人而孔门曾参见疑。羿善射，一帝喾之臣，一有穷之君。然则汉以来两龚遂、两京房之类无怪矣。
    ○服节
</div>
    <div class="pagination">
<a href="罗氏识遗_page2.html">上一页</a><a href="罗氏识遗.html">1</a><a href="罗氏识遗_page2.html">2</a><span class="current-page">3</span><a href="罗氏识遗_page4.html">4</a><a href="罗氏识遗_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
