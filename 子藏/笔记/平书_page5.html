<!DOCTYPE html>
<html>
<head>
    <meta charset="UTF-8">
    <title>平书 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平书 - 第 5 页/共 14 页</h1>
    <div class="content">　　孔毅父续世说唐夏侯彪之上新繁令以十千付里胥买五万笋曰吾且未要寄林中养之至秋冬成一竿十千遂成五十万贪猥不道皆类此
　　蒋坦庵[文源]曰勤则劳心思束筋骸俭则惜物力淡嗜欲劳心思则神明清束筋骸则精神聚人之畜德成业恒在勤也惜物力则不伤财淡嗜欲则不伤生人之造家颐寿恒在俭也
　　苏文忠公曰丰财之道惟在去其害财者
　　顾氏日知录人聚于乡而治聚于城而乱聚于乡则土地辟田野治欲民之无恒心不可得也聚于城则徭役繁狱讼多欲民之有恒心不可得也
　　后汉书陈蕃不好扫室客怪之蕃曰大丈夫当为国扫除天下何扫一室耶按此谬为大言耳扫除天下正于扫一室始所谓居家理然后治可移于官也蕃卒以辣致祸于此已基之矣
　　善觇国者必于道之除道除而事无不整矣善觇家者必于室之洁室洁而其人多勤矣诗不云乎夙兴夜寐洒扫庭内
　　晋书虞预传预上记陈时政所失曰自顷长吏轻多去来送故迎新交错道路穷奢竭费谓之忠义省烦从简呼为薄俗按此即近世办差之说也尔时已然矣
　　廷杖最为明之弊政犹杖于朝耳正德四年刘宇为左都御史辄以小过笞御史张举为岳州知府会御史行部有所意望挞主簿一人至死举草劾欲上不胜忿投笔死嘉靖中林俊尝极言廷杖之弊帝但下所司而已[详明史]
　　黄帝砚名墨海武王笔铭曰毫毛茂茂陷水可脱陷笔不活笔墨砚由来旧矣陔余丛考曾详言之
　　齐孝武欲擅书名王僧虔不敢显迹尝用拙笔以此见容惜薛道衡见不及此刘孝绰善草隶以书似父变为别体李含光善书或谓笔迹过其父遂终身不书惜王献之见不及此
　　宋岳珂玉楮集载新淦笔工事谓欧褚所用笔极难制常人试之绝不堪阅一刺史书笑曰如此只消三十钱笔耳珂赋昆陵张颢笔寓意云是知人才用舍识别惟一心皋夔衡霍无古今妍媸能否惟在上所使此笔区区正其比
　　杨升庵曰宋徽宗以苏合油烧烟为墨至金章宗购之一两墨价黄金一斤欲仿为之不能谓之墨妖可也
　　苏绰始制文案程序朱出墨入及行账户籍之法
　　屠隆研笺研池墨迹久浸不浮名墨绣为古研之征最难得者不可磨去致规杖漆琴之诮
　　秦时方有纸世传宦者蔡伦所造其利万世无穷文房列为四宝举其重者而言实无往非宝也即如一窗风寒难当纸障即免虽玻璃纱布不逮也且玻璃之类所费不赀岂贫家可办纸则取携甚便近年更知严冬玻璃能引寒气尤不如纸细推其类有万不可离者大抵人伦今不如古利用古不如今纸其一端耳伦独非宦者乎何途无才
　　几有二战国以前之几皆手所凭也席则所坐也以几为坐具自汉以后事坐几斯倚棹矣案亦有二说文案几属张平子诗何以报之青玉案孟光举案齐眉则椀也
　　逸周书天智玉五在火中不销武王宝之夫以纣焚身之余秽武王亦何所取又云武王俘商旧玉亿有百万大抵逸书多附会之言
　　陈氏藏器曰山有玉而草木润身有玉而毛发黑按以玉殓者尸不坏则玉之养身可知
　　苏氏颂曰汉积翠池中有珊瑚高一丈三尺二本三柯四百六十条云南越王赵佗所献
　　李氏时珍曰赵佗谓珊瑚为火树
　　杨升庵曰庄子谓六合以外圣人存而不论卯长春谓世间之事尚不能究况天外之事乎宋儒乃有天地依附及天壳之说如曾亲见者此实人所不知亦不必知者也苏子瞻谓不识庐山真面目只缘身在此山中盖处物之外方见物之真人固不出天地之外也切问近思又焉用此按此论最为破的宋儒事事穿凿于周公之所不道孔子之所不言者辄臆断之亦妄甚矣后人不求其端不讯其末惟宋儒是听亦愚甚矣
　　尝问一友曰地下何物曰水水下何物曰天天下何物曰气气下何物曰无何有无何有下何物友不能答使人思之心摇摇无所终薄真圣人所不知也何预我事且食蛤蜊
　　搜神记载汉武帝凿昆明池极深悉是灰墨后汉明帝时西域道人至谓是劫灰按劫灰应无处不有何以专在此一处恐亦附会耳
　　列子注地以上皆天也荀子天地比杨倞注天无实形地之上空虚者尽皆天也亲比相随无天高地下之殊按天高地下者其形也其气则一也列荀二说足与无曰高高在上日监在兹之理相发
　　郎瑛七修类藁姚桐乐郊私语皆载天开眼之说予先君随先祖读书尝夜见天划开一片色正赤顷刻即收
　　古今言日月之道者众矣古犹间有讹错今西洋法行几于算无遗策而究不得其所以行之故也易言悬象着明莫大乎日月又曰日月丽乎天中庸言日月星辰系焉又曰道并行而不相悖言悬言丽言系言并行皆形容之辞究不得其所以行之故也夫人之行路南辕而越北辕而燕以及千歧万径皆必有轨辙之可循而稍迷犹有失路之忧在天寥廓空旷岂复有轨辙可循何以青黄赤白之道曾不差乎累黍说理者归之于自然夫天地间之自然者亦多矣而参差不齐即在此自然之中间见层出日月何以纯乎自然曾无少差即偶有食蚀亦可筹算而知不旋踵而复其故何也此有神以运之者也所行者道也所以行之者神也人于雷电风雨之神皆可信心转于日月星辰之至大至明者若顽然无知任其流转于天地之中者亦愚而可笑矣然神之说实亦不得已而为之辞既为神何以有差有差何以人能算之盖又不可解也阙疑焉可耳
　　人以常见者为常以不常见者为怪使天不常见怪莫如日月风雷矣使人不常见怪莫如耳目口鼻矣人以日月风雷耳目口鼻视怪天下无怪矣
　　山海经谓羲和国有女子名羲和为帝俊之妻是生十日郭璞注谓日为羲和之子尧因是立羲和之官以主四时按此乃陈氏士元格致镜原引之如此考郭注原文言生十子各以日名名之揆其义或以甲乙丙丁戊己庚辛壬癸十干名其子陈简约其文直谓日为羲和之子转增十倍荒唐矣陈又引山海经羲和东方国名日所由过处每日出其国人为御推而升太虚考山海经并无此说或讹载书名耳此类甚多阅格致镜原者不可不察
　　列子载两小儿争日远近大小孔子莫能决按自以远者小而近者大为断盖大小有定形也至日初出之沧沧凉凉因隔宿气清及其中如探汤因时久气热且当午阳盛犹临火者初炙不热久则热也不可以为远近之准也常人可辨而欲以难孔子御寇氏不知量矣
　　月借日光之说始于参同契宋沈括衍为银圜之喻最为穿凿无理明胡正甫辨之甚明
　　俗语以农时为忙月旧唐书宇文融传雨泽之后种获忙月州县常务一切停减忙月二字旧矣
　　杨升庵曰月中嫦娥其说始于淮南及张衡灵宪其实羲和占日常仪占月皆官名也见吕氏春秋后讹嫦娥以仪娥同音耳
　　汉书星摇者民劳也
　　隋书星坠为人而言者善恶如其言
　　唐严思善谓山川精气上为列星所以星陨地则为石从其本质也先儒谓星在天上质软坠地始坚悦生日抄星光气也落则成石
　　左传子产以辰为商星参为晋星辰参星名商晋分野所主之地商即宋也郑司农说星土引春秋传曰参为晋星商为大火始改左氏本文而参商并称蔡琰胡笳拍周天隔越兮如商参又本于郑氏要之天上有辰星无商星也自系郑氏之讹后乃相沿不改
　　杨用修曰刘昼星论微子感牵牛星颜渊感中台星张良感弧星樊哙感狼星其说皆出谶纬
　　史记庶民惟星言其众多也至人之感星而生者载籍多有之又有死而为星者如庄子傅说骑箕尾之类是或感星而生死仍为星也至于诸葛武侯卒前军落大星之类似又星应在生之人死则星陨与前说相反何也
　　抱朴子人初受气皆应列星之精值圣宿则圣值贤宿则贤
　　苏子瞻潮州韩文公庙碑在天为星辰在地为河岳幽则为鬼神而明则复为人此理之常无足怪者
　　物理论风者阴阳乱气激发而起者也按风小为和气大为乱气恒风则乱气之尤者故洪范曰蒙恒风若
　　田家五行谚云春风踏脚报一日南必一日北犹报也
　　五代史段希尧使吴越泛海遭大风左右皆恐希尧曰吾平生不欺尔等恃吾可无恐也已而风止
　　伊川自涪陵舟行遇风舟人皆惧惟伊川不动至岸或问其故伊川曰在心诚敬耳或曰心存诚敬曷若无心伊川欲与之言其人遂去按心存诚敬所谓恭也无心则恭而安矣然吾辈正当以伊川为准
　　钓矶立谈渡水者以朱书禹字在手则不溺
　　字纸灰压风暴海舶多收之云洒水上浪即平
　　道光甲午四月朔三日半夜后大风予随吴瀹斋学使安陆试院阅文时睡初醒但闻万鼓齐鸣初以为雷其声不断而屋摇地动门窗摆扑始知为风人起然烛者吹之旋转如纺轮围墙尽圯屋脊吹去数里峙南门城楼上予等所坐船犹泊安陆河下损坏数十只淹毙水手数十名自樊城以下坏舟溺人不计其数浮尸遍河襄阳舒司马全家覆没所剩本身及母与妻妾盖三人共扶母上岸仅免而舟巳覆亦孝戚也制军讷尔经额阅堤舟泊沙市将覆白足短衣跳岸上雹大如椀走避厕中免然是年督筑京山吕家潭堤天门柂枪河堤汉川彭公垸夹街堤使灾民获薄收实制军力也
　　杨升庵曰易曰密云不雨自我西郊天地之气东北阳也西南阴也云起东北阳倡阴必和故有雨云起西南阴倡阳不和故无雨谚云云往东一场空云往西马溅泥云往南水潭潭云往北好晒麦按此说颇确然西南风连日太大必有蛟水之患殆西南阴渗之气为厉与
　　说苑齐大旱景公欲祠灵山晏子曰夫灵山固以石为身以草木为发天久不雨发将焦身将热彼独不欲雨乎祠之无益按此令人祈祷之意也消
　　天之阴气暴作者雨不久阳气渐作者雨必久渐之可畏也如是夫
　　占晴谚云七阴八不晴逢九放光明颇验盖九为阳数阴极则阳生也
　　松窗百说谚云龙多乃旱
　　伊川语录霜与露不同如言露结为霜非也按诗明云白露为霜宋儒多臆说即此可见
　　诗补传霰米雪又曰粒雪说文霰稷雪也
　　风俗通曰周礼女巫掌岁时以禊除疾病禊者洁也尚书厥民析言人解析也蔡邕曰论语浴乎沂禊出于此续齐谐记束皙驳挚虞之论曰周公成洛邑因流水泛酒故逸诗曰羽觞随波秦昭王三日置酒河曲有金人奉水心剑曰令君制有西夏秦霸因其处立曲水祠二汉相沿皆为盛集沈约宋书曰魏以后但用三日不复用已也
　　今所用自立春至大寒十二节本逸周书时训解周月解云夏数得天百王所同殷改正朔以建丑正易民之视亦越我周致伐于商改正异械以垂三统至于敬授民时巡狩祭享犹自夏焉
　　汉书惠帝五年冬十月雷夏大旱是十月雷主旱也时犹用秦正朔故以十月为岁首又秋八月己丑相国曹参薨按道光癸巳十月大雷雨甲午夏旱然不旱之地亦多岂占有此应彼不应者耶
　　道光二十三年岁癸卯三月二十日夜大风雷雨汉川县分水嘴民黄某新构榨房因雨入房取具盖菜子旋风扑其房黄为屋梁所击全身縻碎其庄屋离里许住屋又离数里同时均为风雷所扑住屋前系烟肆器具毫无所损凡黄姓之什物击碎无余黄固积恶之徒风雷击之明察如此分别如此世谓无神明者何说之辞
　　苏文忠诗集自注唐道人言天目山上俯视雷雨每大雷电但闻云中如婴儿声
　　崔实农家谚未雨先雷船去步归
　　清异录雷为惊世先生电为千里镜
　　杨升庵曰大雾主晴故刘梦得诗云将霁雾先昏又耿湋云重雾报晴天七月七夕视天河显晦卜米价丰歉盖老农有验之占也予诗云草头占月晕米价问天河上句亦本谚语日晕长江水月晕草头空
　　春秋感精符冬至有云迎送日者来岁美
　　占验书二月十二夜天晴主一年风雨调百果成实谚云重阳无雨麦收湖底试之屡验又重阳日无雨则立春元旦元宵清明四节无雨亦验
　　杨升庵曰汉书律历志上元至伐桀之岁十四万一千四百八十年列子杨朱云伏羲至今三十余万岁二说既参差而路史及外纪其年代复与二家参差邵尧夫皇极数断以天地始终止十二万八千年以汉书列子参之则天地已始终两度矣其孰为是耶按邵说本属臆断赖有汉书等与之相难且易系辞明云乾坤毁则无以见易易不可见则乾坤或几乎息矣是乾坤不毁不息如邵言则毁且息矣中庸明云悠久无疆如邵言则有疆矣人不信孔子子思之言而惟宋儒之呓说是从真不可解也读书种子惟用修乎
　　三十六宫都是春三十六宫指十二月十日一宫一月三宫十二月凡三十六宫春为元元统亨利贞春亦统夏秋冬故曰都是春直捷了当余皆支离之说
　　三豕渡河非讹也隐语耳支干皆有五亥如乙亥一豕丁亥二豕己亥三豕辛亥四豕癸亥五豕当时隐语如绛县甲子之类甚多埤雅谓己象蛇之形故子夏谓为己亥此亦以隐语言之然于三字终欠明了巳象蛇又添设也
　　周礼土训掌地道图地道慝郑注地慝若瘴蛊
　　邵康节题安乐窝云乐见善人乐闻善事乐道善言乐行善意
　　汉书杜周传日蚀地震阳微阴盛也按阴应静而动故为盛
　　五杂组秦晋高燥无水地动辄裂数十丈室每陷入浑合无缝闽广地动而不裂得非近水滋润之故邪唐本纪克用还军上党置酒三垂冈伶人奏百年歌坐上皆凄怆时存勖在侧方五岁克用慨然捋须指而笑曰吾行老矣此奇儿也后二十年其能代我于此战乎后存勖出兵行至三垂冈叹曰此先王置酒处也
　　葛庚涌翠亭记江南为山水窟江西为风月窝
　　愚见纪忘艮岳旧址无存久矣问之皆曰三山儿坡是也按金时去宋未久艮岳何以遽淹如此徽宗当日劳民伤财作此花石纲祸延天下以致亡国转瞬消归乌有求其遗址亦不可得荒淫之君不亦可悟哉
　　杨升庵曰地志予独爱常璩华阳国志次则盛宏之荆州记记载庞德公居汉之阴司马德操宅州之阳望衡对宇欢情自接泛舟褰裳率尔休畅又记沮水幽胜处稠木傍生凌空交合危嵝倾岳恒有落势风泉传响于青林之下岩猿流声于白云之上游者常若目不周玩情不给赏按予于道光甲午暮春由武昌泛舟至荆州由荆州至荆门至安陆而归往返一千余里形势以荆门为最虎牙关为荆襄门户势颇雄奇而象山泉水回环致为幽迥使人身世两忘昔陆文安公守此政绩最着自号良有以也予纪游诗沁我心脾消我垢象山山下第三泉谓此文安祠像饶有道气几疑子静复生特祠隘陋不称耳书院旧名本属象山因乾隆间知州舒兴龙凿得一泉创建亭池经营颇盛因易龙泉然千载下惟知有象山也因阅盛记并识此
　　格致镜原引王制山者安静养物按王制无此语
　　顾亭林劳山图志自田齐之未有神仙之说秦皇屡登此山求之齐人苦其供亿名曰劳山
　　铜山西崩洛钟东应张华论之铜澡盘应洛钟宫商相谐事亦张华论之见天中记
　　酉阳杂组名山三百六十福地七十二
　　许彦周谓司马温公游嵩山峻极院题壁间云登山有道徐行则不困措足于实地则不危
　　武夷山记武夷君于八月十五日山上置幔亭化虹桥通上下大会乡人宴饮曰汝等皆吾曾孙也
　　吴栻武夷杂志春见山容夏见山气秋见山情冬见山骨
　　汉书地理志右扶风有盩厔县正字通山曲曰盩水曲曰厔唐韵盩音周厔音质
　　池北偶谈湖南祁阳县浯溪有镜石高尺五寸阔二尺五寸石色如漆光可以鉴隔江竹木田塍历历如见曾有人窃去即昏昧无所覩还之如初乔侍读石林莱言如此按予少时至浯溪曾覩此镜一黑行微光毫无所见凡事亲历则附会自破大抵然耳
　　五代史陉虏地尤高凉虏人常以五月上陉避暑八月下陉
　　宋史章惇传谢商洛令与苏轼游南山抵仙游潭潭临绝壁万仞横木其上惇揖轼书壁轼惧不敢惇平步过之大书石壁曰苏轼章惇来又宋人说部载惇与子瞻游寺闻有虎约往观子瞻半道还惇竟敲锣驰马观虎虎亦逸去惇还笑曰子瞻终不如我以俗眼观之惇之胆气信迈于苏以道眼观之则惇真小人行险以徼幸苏正知命者不立乎岩墙之下也
　　汉书沟洫志李寻解光言阴气盛则水为之长故一日之间昼减夜增江河满溢所谓水不润下犹日月变见于朔望明天道有因而作也又曰今因其自决可且勿塞以观水势河欲居之当稍自成川跳出沙土然后顺天心而图之必有成功而用财力寡贾让言夫土之有川犹人之有口也治土而防其川犹止儿啼而塞其口又曰出数年治河之费以业所徙之民遵古圣之法定山川之位使神人各处其所而不相奸按此说本长但以人满之时亦将何地以徙此民哉恐圣人所谓财成天地之道辅相天地之宜以左右民者必更有道也堤防之设实万不可已者矣
　　五代史闽世家王审知字信通光州固始人也梁时封闽王审知虽起盗贼而为人俭约下士又建学四门教闽士之来者海上黄崎波涛为阻一夕风雨雷电震击开以为港闽人以为审知德政所致号为甘棠港
　　池北偶谈康熙庚戌藩臬置酒邀客趵突泉畔忽大雷雨龙首入户泉涌起丈余水大上踣坠而死者数人又云贵阳城西南有圣泉贵人至辄沸起验者百不失一滇逆将倡乱诸大吏日游泉上不沸未几乱作大吏死之
　　神仙传方平笑曰圣人皆言海中行复扬尘按予乡频被水尝思此语以解之
　　唐史称杜正伦与城南诸杜素远求通谱不许衔之世传杜固有王气诸杜居之衣冠世美及正伦执政建言凿杜固通水以利人既凿川流如血自是南杜遂不显
　　唐书黔州黔中郡属江南西道王应麟曰黔中汉改为武陵郡今鼎澧辰沅是者一统志今为辰州府按今称贵州为黔辰州之为黔称之者少矣
　　成都记元魏伐蜀营于相如琴台掘堑得大石瓮十余口盖所以响琴也
　　汉武上泰山闻呼万岁者三明是人呼山应岂果山呼邪古今作伪事如此类甚多如屡朝外国金叶贺表皆中国人作以自张犹山呼之类也彼言语不通岂知中国文义邪
　　左传楚子卒鬻拳葬诸夕室亦自杀也而葬于绖皇杜注绖皇冢前阙也生守门故死不失职可见冢前之葬正自无碍
　　博物志谓汉滕公薨送丧驷马不行掘地得石有铭佳城郁郁三千年见白日吁嗟滕公居此室遂葬焉又卫灵公葬得石椁铭曰不逢箕子灵公夺我里此说亦见庄子可见葬地自有定数后世惑于祸福之说妄求善地乌可得哉
　　卫端木叔之废家也段干生以为德过其祖赐汉杨王孙之裸葬也班史氏以为贤于秦始皇此执速贫速朽之说而过焉者也然一可以破吝一可以醒痴
　　汉书张释之曰使其中有可欲虽锢南山犹有隙使其中无可欲虽亡石椁又何戚焉
　　梁书昭明太子葬丁贵嫔有道士云此地不利长子请厌之乃为蜡鹅及诸物埋于墓侧按昭明好读书而不明理故信道士之言不知人生有命岂地所能不利又岂厌祷所能幸免卒因此启小人之谗致梁主之恨身死而其子亦不得立观于此惑者可以悟矣
　　唐崔尧封掘黄巢谷金桶水而黄巢遂衰此与祖墓无关明边大绶伐米脂贼祖墓而李自成果败然唐高祖初起事卫文升阴世师等十余人亦于关中发帝坟墓而乃寖昌又何耶闯贼天实诛之非关地也
　　羊叔子自凿其祖墓以帝王之疑不可居也郭令公不论人之伐其祖墓以君侧之奸不可动也是之谓见大须知羊墓不凿未必有后郭坟被伐固无损其富贵多男也
</div>
    <div class="pagination">
<a href="平书_page4.html">上一页</a><a href="平书.html">1</a><a href="平书_page2.html">2</a><a href="平书_page3.html">3</a><a href="平书_page4.html">4</a><span class="current-page">5</span><a href="平书_page6.html">6</a><a href="平书_page7.html">7</a><a href="平书_page8.html">8</a><a href="平书_page9.html">9</a><a href="平书_page10.html">10</a><span>...</span><a href="平书_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
