<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 299 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 299 页/共 368 页</h1>
    <div class="content">准礼部咨：照得狡夷王丰肃等，与内地奸民钟鸣仁、钟鸣礼等，勾连扇惑，潜住辇毂之下多年。
二、南京礼部一参夷犯
先该本部奏为远夷阑入都门，暗伤王化，恳乞圣明申严律令，以正人心，以维风俗事。内参夷犯王丰肃、阳玛诺、庞迪峨、熊三拔等四名。除庞、熊二犯系潜住京师，近该礼部遵旨递发外。
三、南京礼部提拘夷犯
七月间，礼部覆题抄到。二十一日，该巡视东城御史孙，行兵马司提拘王丰肃等一十四名。
四、南京礼部二参夷犯
该本部于八月初一，题明前事：除王丰肃系化外人，臣谨遵律令明文候旨处分外，其余同居徒众，妄称天主教，扇惑人民，见在本所搜获一十三名。一面行提鞫审，此外并不株连一人等因。
五、南京礼部三参夷犯
又于十二月初一，该本部续奏为远夷情形甚诡，留都根本当防，恳乞圣明早赐处分，以清重地，以正人心事。内称尤可异者，各衙门参彼之疏，尚未得旨，而庞迪峨、熊三拔等，亦造疏揭，差其细作钟鸣礼、张寀等，赍揭前来，诈称已经奏进刊刻投递云云。伏乞皇上即下明旨，容臣等将王丰肃等，依律处断。其扇惑徒众，在本所捕获钟鸣仁等，及续获到细作钟鸣礼、张寀等，或系勾连主谋，或系因缘为从。一面分别正罪，庶乎法纪明而人心定，奸邪去而重地亦永清矣等因，俱候旨间。
六、命查验夷犯
今该前因除钟鸣仁、钟鸣礼、张寀等，合照本部题明事理另审外，及查十三名内谢务禄一名，亦供称化外人在卷。为此合劄该司查验王丰肃、谢务禄果否俱系化外夷人，其未获阳玛诺是否先归本国，速具确报，以凭查照。礼部题奉钦依事理，速差递送督归，钦遵施行。

万历四十五年    二月　日。
 
会审王丰肃等犯一案并移咨
南京礼部
会审王丰肃等犯一案题解
《会审王丰肃等犯一案并移咨》分为两部分，即《会审王丰肃等犯一案》和《移咨》，《会审王丰肃等犯一案》记述了奉旨会审王丰肃等人的经过。审得王丰肃、谢务禄二人确系夷人，并二人来华的活动情况，又审得阳玛诺既未回国，亦非潜匿。最后决定，移咨都察院，转行巡城衙门，递送二人回国。
《移咨》是南京礼部主客清吏司郎中主事吴尔成给南京都察院的咨文。该咨文引用了南京礼科给事中晏文辉和礼部署部事左侍郎兼翰林院侍读学士何宗彦的文章，二文参奏，天主教是谬谭邪术，蛮夷猾夏，欺君诬民，并且，天主教有违祖宗禁令，不合圣世王化气象，实属异端邪说，应驱逐出境，以静地方。最后，于万历四十四年    十二月二十八日，奉圣旨，将王丰肃等人递送广东抚按督定西归。为此咨南京都察院查照，一体施行。

一、会审王丰肃等犯一案
南京礼部主客清吏司为奉旨处分夷情事：
本部劄付
奉本部劄付内开：钟鸣仁、鸣礼、张寀等合照本部题明事理另审外，及查十三名内，谢务禄一名亦供称化外人在卷，合劄该司查验王丰肃、谢务禄果否俱系化外夷人，其未获阳玛诺是否先归本国，速具确报，以凭查照。礼部题奉钦依事理，速差递送督归等因。
奉命提解夷犯
奉此随牌行东城兵马司，将远夷王丰肃、谢务禄二名提解前来。
会审人员
该本司吴郎中，会同司务厅张司务、祠祭司徐郎中、精膳司黄郎中、仪制司文主事、祠祭司徐主事。
审王丰肃
    王丰肃外貌
会审得：王丰肃，面红白，眉白长，眼深鼻尖，胡须黄色。
    王氏系博士
供称：年五十岁，大西洋人，幼读夷书，由文考、理考、道考，得中多耳笃，即中国进士也。不愿为官，只愿结会，与林斐理等讲明天主教。
    王氏奉命来华
约年三十岁时，奉会长格老的恶之命，同林斐理、阳玛诺三人，用大海船，在海中行走二年四个月，于万历二十七年七月内前到广东广州府香山县香山澳中，约有五月。
    王氏在华行踪
比阳玛诺留住澳中。是丰肃同林斐理前至韶州府住几日，又到江西南昌府住四月，于万历三十九年三月内前到南京西营街居住。
    王氏携物贡献
先十年前，有利玛窦、庞迪峨、郭居静、罗儒望等，已分住南京等处。利玛窦要得进京贡献，寄书澳中。到王丰肃处，索取方物进献。是丰肃携鸣钟、玻璃镜等物前来。
    王氏建堂设教
比时利玛窦先已进京，随将方物等件寄进京贡献讫。比时罗儒望将家火交与王丰肃，遂在此建立天主堂，聚徒讲教，约二百余人。每遇房、虚、昴、星日一会，寅聚辰散，月以为常，并未他往。

    钱粮供给来源
其林斐理于四十一年六月内病故，其尸棺见停天主堂内。其阳玛诺向住澳中，亦于先年移住南雄府，约有几月前到南京，与丰肃同住两年，又往北京。三年仍复回南同住。于四十三年十二月内，仍往南雄居住，并未回还本国。一向丰肃所用钱粮，自西洋国商船带至澳中，约有六百两。若欲盖房，便增到千金。每年一次，是各处分，教庞迪峨等分用等语。
审谢务禄
    谢务禄外貌
又审得：谢务禄，面红白色，眼深鼻尖，黄须。
    谢务禄供词
供：年三十二岁，大西洋人，曾中多耳笃，不愿为官，亦只会友讲学。于先年失记月日，自搭海船前到广东澳中，约有三年六个月等语。
谢务禄系夷人
据此看得谢务禄面貌与丰肃相同，其为远夷无疑。
阳玛诺非潜匿
阳玛诺虽未回还本国，据称见在南雄，则非潜匿此中明矣。缘系劄审事理理合具由连人解堂，伏候裁夺施行，须至呈者。计开解夷犯二名：王丰肃、谢务禄（见病）。
堂批
堂批：二犯既查验明白，即移咨都察院，转行巡城衙门，遵旨速差员役，递送至广东抚按衙门，督令西归。
二、移咨
万历四十五年    二月　日
署郎中主事吴尔成移南京都察院咨
主客清吏司咨前事
南京礼部为远夷久羁候旨，恳乞圣明速赐处分，以维风教，以肃政体事。
主客清吏司案呈：奉本部送准礼部咨前事。
事中晏文辉揭称
该本部题主客清吏司案呈：奉本部送据南京礼科给事中晏文辉揭称前事。
    天主教实异乎正
内云：“臣惟天地开辟以来，而中国之教，自伏羲以迄周孔，传心有要，阐道有宗，天人之理，发泄尽矣，无容以异说参矣。嗣是而老氏出焉，杨墨出焉，好异者宗之。然不过窃吾儒之绪余，以鸣其偏见，故当时卫道者，力辟焉而不使滋蔓。乃今又有倡为天主教，若北有庞迪峨等，南有王丰肃等。其名似附于儒，其说实异乎正。以故南北礼卿参之，北科道参之，而南卿寺等巡视等衙门，各有论疏也。今一概留中而不下，岂皇上悉未省览耶？岂谓此辈未见其显害，而姑优容耶？
    王丰肃行实
夫庞迪峨等在辇毂下，诚不知其详；王丰肃等在南中，臣得毕其说。
①数年前深居简出
丰肃数年以前，深居，简出入，寡交游，未足启人之疑，民与之相忘，即士大夫亦与之相忘。
②迩来大谬不然
迩来则有大谬不然者：私置花园于孝陵卫，广集徒众于洪武冈。大瞻礼，小瞻礼，以房、虚、星、昴日为会约。洒圣水，擦圣油，以剪字贴户门为记号。迫人尽去家堂之神，令人惟悬天主之像。假周济为招来，入其教者，即与以银。记年庚为恐吓，背其盟者，云置之死。对士大夫谈，则言天性；对徒辈论，则言神术。道路为之喧传，士绅为之疑虑。祖宗根本之地,教化自出之区,而可令若辈久居乎？
    群臣上疏为王化
以故礼臣沈，据其今日行事，虞其将来祸患，发愤疏闻，诚大有裨于世道人心者。其时臣巡视门禁，亦于合疏中附名以上请，而御史孙光裕羁之以候旨，皆为地方、为王化计也，岂好为是激聒哉？
    天主教系谬谭邪术
且天帝一也，以其形体谓之天，以其主宰谓之帝，吾儒论之甚精。而彼刻《天主教要略》云：‘天主生于汉哀帝时，名曰耶稣，其母曰亚利玛’。又云：‘被恶官将十字架钉死’。是以西洋罪死之鬼为天主也。可乎，不可乎？将中国一天，而西洋又一天耶！将汉以前无天主，而汉以后始有天主耶！据斯谬谭，直巫觋之邪术也。
    今乃攻乎异端之时
孔氏有言曰：‘攻乎异端，斯害也已’。今正其攻之之时矣。
    民心易于从邪返正
更民心易于从邪，亦易于返正。自王丰肃被论被羁之后，闻从其教者，一时尽裂户符，而易门对矣；安家堂而撤夷像矣；悔非远害，散党离群，无复可虞矣。
    乞速下部议
惟是王丰肃等，尚在羁系之中，未蒙处分之旨。守候既久，结局无时，万一自毙，其如法之未明何？乌在其为尊朝廷而慑裔夷哉？伏乞速下部议，或饬我皇纲，从重究治；或恢我皇度，从轻驱逐，庶同教维而政体肃矣。”等因到部，送司案呈到部。
礼部据揭题覆
看得南科臣疏请，虽未奉旨下部，但远人久在羁禁，时令又值严寒，恐伤天地好生之心。
    夏夷之防当严
相应据揭题覆：“窃照夷夏之防，自古严之，故‘用夏变夷，未闻变于夷者’，孟轲氏言之确矣。
    王、庞来华可疑
王丰肃等之在南，庞迪峨等之在北，既自称八万里之远人，不载贡享，突流寓于中华，其来已自可疑。特昔也，隐处一廛，无甚非常可骇之事，故置之不论。
    天主教不合圣世景象
今孝陵卫、洪武冈何地也？我太祖龙飞兴王之所，而侈列花园，广集徒众，大倡天主之教，利诱术笼，无所不至，意欲何为？此岂圣明之世，车书轨物一道同风之景象哉？况莫尊于天，帝中国者称天子，彼乃出于天子之上乎？
    晏文辉请旨速赐处分
南礼臣特疏参之而不报，南府部台省合疏参之而不报，北科道诸臣暨本部参之亦不报，故南科臣晏文辉又有速赐处分之请也。
    天主教之祸
①蛮夷猾夏
职等伏念此辈左道惑众，止于鼓铎摇铃，倡夷狄之道于中国，是《书》所称‘蛮夷猾夏者也’。此其关系在世道人心，为祸显而迟。
②寇贼奸宄
但其各省盘据，果尔出神没鬼，透中国之情形于海外，是《书》所称‘寇贼奸宄’者也？此其关系在庙谟国是，为祸隐而大。
③欺君诬民
年来皇上德威遐鬯，东征西讨，诸妖氛小丑，旋即殄灭。视西洋零星诸夷，蒙头盖面，讲性说天，炫奇吊诡，得无谓其颇有智慧，无甚祸心，姑以包荒于覆载耳？宁知彼天主之说，谬妄欺君，淫邪诬民，一至于此。
    天主教器具无用
即所私创浑天仪、自鸣钟之类，俱怪诞不准于绳，迂阔无当于用。尝考尧舜之世，有‘璇玑玉衡，以齐七政’之法。历代相传，有铜壶滴漏以测晷刻之法，岂无颖异？如王丰肃、庞迪峨等，其人绝不闻有此规制也。
</div>
    <div class="pagination">
<a href="耶稣会文献汇编_page298.html">上一页</a><span>...</span><a href="耶稣会文献汇编_page294.html">294</a><a href="耶稣会文献汇编_page295.html">295</a><a href="耶稣会文献汇编_page296.html">296</a><a href="耶稣会文献汇编_page297.html">297</a><a href="耶稣会文献汇编_page298.html">298</a><span class="current-page">299</span><a href="耶稣会文献汇编_page300.html">300</a><a href="耶稣会文献汇编_page301.html">301</a><a href="耶稣会文献汇编_page302.html">302</a><a href="耶稣会文献汇编_page303.html">303</a><a href="耶稣会文献汇编_page304.html">304</a><span>...</span><a href="耶稣会文献汇编_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
