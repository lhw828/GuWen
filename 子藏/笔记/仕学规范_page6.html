<!DOCTYPE html>
<html>
<head>
    <meta charset="UTF-8">
    <title>仕学规范 - 第 6 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 6 页/共 28 页</h1>
    <div class="content">　　大体既是正好用工近察诸身逺察诸物穷竟万理一以贯之直造寂然不动之地然后能吉凶与民同患为天之所为矣此圣门事业也

　　尧授舜舜授禹曰人心惟危道心惟微微言微妙也危言无常也故孔圣自十五志于学积十五年工夫然后敢以立自许自是而后每积十年工夫而后一进未至纵心所欲不踰矩则犹有人心消磨未莹彻也及至纵心所欲不踰矩方才纯是道心与天无二故中庸称孔圣之徳终以天地之所以为大结之更不称仲尼也今之学道者少有所得则忻然以天地之美为尽在己自以为至足矣就世俗而言之亦可谓之君子论于圣人之门乃是自弃自暴者耳

　　学者所以学为治也讲之熟则义理眀义理眀则心志定心志定则当其职而行其事无不中节可以济人利物矣反是则其害岂可胜言【已上出五峯遗文】

　　伊川之学无虚头只要实堛堛地用功践履一节节行到

　　伊川云敬以直内凡人修学当先以敬为主此盖颜氏克己复礼之说其门庭大率先要躬行耳【已上出蒲氏漫斋録】

　　仕学规范卷三

　　●钦定四库全书

　　仕学规范卷四

　　（宋）张镃 撰

　　○行巳

　　魏侍中仁浦性长厚在显位未尝有骄矜之色接士大夫尤有礼解州刺史郑元昭尝因事谤仁浦仁浦既贵终以徳报之语在元昭传又汉隐帝宠作坊使贾延徽延徽与仁浦为邻尝欲并仁浦之第以广其居屡譛仁浦于隐帝几至不测及周祖入汴或有擒延徽以授仁浦者仁浦谢曰因兵戈而报怨不忍为也周祖闻之称为长者

　　范鲁公质性卞急好面折人然廉介未尝受四方馈遗自内苑至相位仅三十年所得俸禄多给孤遗闺门之中食不二味故身殁之后家无余财后太祖因讲求辅相谓侍臣曰朕闻范质居第之外不营产业真宰相也【并出太祖朝名臣传】

　　窦偁太平兴国七年夏以本官知政事先是偁与贾琰在上幕府琰便佞能先意希旨偁常疾之上与诸王宴射琰侍上侧颇称赞徳美词多矫诞偁叱之曰贾氏子巧言令色岂不媿于心哉坐上失色上亦为之不乐因罢会白太祖出偁泾州至是始大用偁申谢上谓曰汝自揣何以至此偁曰陛下以藩邸之旧出于际会上曰非也乃汝尝面折贾琰赏卿之直耳偁顿首谢

　　魏咸熈故宰相仁浦之子也性仁孝长者弟咸信任节度使驸马都尉奴仆众多费用益广咸熈所受先人赀财市邸第得缗钱以十七八与弟咸熈裁取一二自给而已累典藩郡所至皆理性寛厚尝一日召僚友宴饮初罢两浙转运使市得越中陶器因大治具罗列之侍者数人举食案前相嘲诮反案尽碎之坐客皆失色咸熈不之怒止令更设他器别为盛馔亦不笞责侍者寛厚有器度専务掩人过部下吏有材术孜孜引荐

　　李文正公昉素与卢多逊善待之不疑多逊知政事多譛昉于上人有言于昉者昉曰卢与我厚不当尔后卢事败昉颇为挥解之上因言卢多逊居常毁卿不直一钱昉始信上由此益重昉

　　王侍郎佑之知制诰也卢多逊与宰相赵普相倾每讽佑欲与已恊共挤普佑不从以为唐宇文融尝与张说有隙时说为融所摈而出及说复入融遂败佑因以融传示多逊多逊不恱及多逊参知政事乃出佑华州后终以阴事中普及普复入多逊果及祸与宇文融事正同识者以是许佑之先见上尝诏于史馆集撰神医普救千卷中官王文寿监视其事权势甚盛馆中学士皆往谒见待之甚厚佑独不请谒人亦以是多之有集三十卷行于世佑死之日家无余财搢绅称其清俭【已上出太宗朝名臣传】

　　曹侍中彬小心畏谨逊言恭色在朝廷未尝抗辞忤旨被服清素有同儒者尤疎财利未尝聚蓄局量寛愽喜愠不形未尝言人过平蜀回太祖因从容问以官吏善否彬曰臣止监军旅至于采察官吏非所职也及固询之惟荐随军转运沈伦谨厚可任居公庭必冠带危坐如对君父不名下吏见百执事必荅拜其为藩帅遇朝士于途必引车避之过市则戒驺御不令传呼北征之失律也赵昌言自延安还被劾未得入见彬在近宻遽为上请归休闲阁门无杂宾总戎伐罪济以仁恕保功名守法度近代良将称为第一

　　吕正惠公端姿仪瓌秀有器量寛厚多恕善谈谑意豁如也虽屡经摈退未尝以得丧介懐深为当世所服端善与人交轻财好施未尝问家事故相冯道耀帅赵文度皆乡里世旧道子病废分俸给之又表荐文度孙绍宗

　　钱枢宻若水有清识风流儒雅好学善谈论尤爱西汉书常日读一卷事继母以孝闻所至推诚待物委任寮佐而总其纲领无不称治汲引士类孜孜忘倦后进多所向慕其在枢近同年生有为县佐每谒见若水必序齿而拜之

　　李文靖公沆愽涉文史识大体内行修谨居位谨密门无私谒公府视事之暇多危坐终日未尝跛倚其严重温雅公忠直谅近代之贤相也

　　郭尚书贽初作赋颇有声邑人同在籍中者忌之潜加谤毁自是连上不中选洎贽再知贡举邑人子以眀经充荐诏下之日悔而归贽闻之亟命亲善者召还慰谕俾复就举遂预荐中第

　　吕许公蒙正性沉静寡言有器量以守道持正称初为相时金部员外郎张绅知蔡州坐赃免或有言于太宗曰绅洛中豪家安肯受贿此乃蒙正未第时与索于绅不能如意以致其罪耳太宗实时复绅官蒙正终不自辩未几罢政柄回置考课院得绅旧事实状黜为绛州团练副使蒙正复入相太宗谓曰张绅果实犯赃蒙正亦不谢在西京日内臣之贵要者将命而至蒙正接之不逾常礼时人重之

　　王文正公旦端重介直操履坚正眀达治体接物若甚和易而风格峻整当官临事庄厉不可犯其为相也属罢兵之后朝廷求治旦能遵守法度承导善意妙于启奏言简理顺有识略善镇定大事谨惜名器叙进材品使人各得其所虽咈于己者亦不以私废公阴荐天下士有终身不知者缙绅咸伏其平恕乆扵其位始终如一上优待之冲澹寡欲奉身至薄所居旧第甚陋被服质素家人欲以缯饰毡席愠而不许在中书未尝奏荫诸子婚姻不求门阀事寡嫂有礼与弟友爱甚笃留意文雅及近世典章官族志在敦奬名教中外莫不钦其风徳为国宗臣上所尊礼盖平世之良相也

　　查龙图道尝出按部路侧有佳枣从者摘之以献道即令计直挂钱于木上而去家甚贫多聚亲识之惸独者禄赐所得散施随尽不以屑意与人交情分切至废弃孤露者待之愈厚多周给之尝有僚女贫为人婢道知而赎之为嫁士族缙绅推服其履行

　　赵文定公安仁质直纯悫敦守操行外晦内眀无矫饰小心畏谨以谦退自处有所献替退公必削藁尤寛恕与物无竞虽家人仆使未尝见其愠色女弟寡居取归给养其甥尚幼躬自教导为毕婚嫁甥卒并葬其父及诸亲少与宋元与同学元与门地贵盛待安仁甚厚元与早卒裔嗣衰替安仁屡以金帛济之善训诸子手冩周易论语孝经老子凡七子人授一部虽至贵显简俭若平素尤嗜读书所得禄赐多置典籍手自储校

　　崔吏部遵度深于文学笃厚长者与物无竞口不言是非冲澹清介恬于势利遵度僦舍甚湫隘中有小阁手植竹数竿朝谒之暇黙坐其上弹琴独酌翛然自适殆忘寝膳处世寡合然与人交终始无改士君子多之【已上出真宗朝名臣传】

　　初张文节公知白参知政事而王钦若为相论议多相失因而请解去及丁谓为相钦若谪司农卿分司南京乃徙知白南京意其报怨及至待钦若加厚论者多之

　　鼌文元公回乐易纯固服道甚笃虽贵执无所摧屈尝言歴官临事未尝挟情害人危人售进保全固护如免发肤之伤

　　王文正公曽前后辅政十年每进见言天下利害事多审而中理性纯俭衣无华采居家■〈执上目下〉御罕见其喜愠色人无敢干以私每入朝盛服进止如有尺寸

　　狄宻学棐在河中时内臣旁午有自矜权宠者欲引援之棐荅以他语退谓所亲曰吾湘潭一寒士今官侍从岂晚节缘近幸以希进哉及其终家无余赀

　　吴龙图遵路性夷雅谨重寡言笑善与人交初若平淡然风义乆而弥着立朝敢言丁母丧庐墓侧蔬食终制既没家无长物其友范仲淹分俸赒其家

　　崔工部立性淳谨喜论事大中祥符中真宗方修封禅之事士大夫争献赞颂立独言水发徐兖旱连江淮无为有烈风金陵有大火是天所以戒骄矜而中外多上云露草木禽虫诸物之瑞此何足为治道哉愿诏史官勿复纪录前后凡上四十余事多所施用

　　韩文忠公亿性方重治家严而有法虽燕居未尝见惰容其亲旧之孤藐者多为昏塟之

　　章文宪公得象性简重在翰林十二年恬然自得章献太后常遣内侍至院必正色严待之未尝交一言在中书八年子弟亲戚皆抑而不进

　　嵇内翰颍举进士时王曽张知白相继为南京留守谓其子弟曰颍谨厚笃学若曹之师表也张尧封尝从颍学所为文多纳颍家其后尧封女入禁中为修媛令其弟化基诣颍求编次其父藁为序以献之颍不荅亦不以献

　　范文正公仲淹内刚外和性至孝以母在时方贫其后非宾客不重肉妻子衣食仅能自充而好施予置义庄里中以赡宗属泛爱乐善士人多出其门下虽里巷之人皆知其名字又所至有恩邓庆二州之民与属羌画像而生祠之

　　杜正献公衍素清约初无居第既退始卜家南都余十年出入童指六七人若平生无轩冕者

　　孔寺丞■〈日攵〉隐居龙兴之龙山下性介洁好读书家有田数顷赋税尝为乡里所先又岁饥赒所不给者未尝计其家有无故环所居百余里人皆爱慕之葬其父庐墓三年卧破棺中日食米一溢州以行义闻赐之粟帛又给复其家【已上出仁宗朝名臣传】

　　仕学规范卷四

　　●钦定四库全书

　　仕学规范卷五

　　（宋）张镃 撰

　　○行己

　　宋文宪公庠俭约不好声色读书至老不倦尤畏法在州使工甓堂涂取巵酒与之后知误取公使立偿之而取子者皆被罚沈邈尝为京东转运使数以事侵庠后任御史又弹奏庠不可以为执政及庠在洛邈子监曲院因出借县人负物杖之道死死者实以他疾而邈子为府属所恶欲痛治之以法庠独不肯曰此何足以为罪也人以此称庠长者【出英宗朝名臣传】

　　胡文恭公宿为人清俭谨黙内刚外和羣居不哗与人言必思而后对故其莅官临事谨重不辄发发亦不可回止宿少尝善一浮图其人将死谓宿曰我有秘术能化瓦石为黄金子其葬我以此报子宿曰后事敢不勉秘术非吾欲也浮图叹曰子之志未可量也笃行自励至于贵显常如布衣时学问文章人多称之

　　彭尚书思永清谨长者尤长于吏事年八九岁时晨得阑遗金钗于门外俄有吏至皇皇然若有求者思永以物色访之果坠钗者也即以与之吏谢以钱思永笑不受在家抚宗族有恩居母丧贫甚终不受馈遗

　　张恭安公存性孝友始罢蜀州归得蜀州竒缯物入门不以适私室悉布之堂上诸母及昆弟姨妺恣择取之收恤族人之孤嫠者为之婚嫁为人庄重虽家居衣冠不具不以见子孙

　　吕谏议诲初祖端卒家日益贫诲既仕自奉养薄甚常分俸之半以给宗族之孤嫠者为言职前后三逐皆以弹奏大臣不法不去不已由是有鲠直名

　　欧阳文忠公修性刚直处善恶黒白眀于当路有权势虽知其设机穽见待必直前触发之不顾其放逐流离至数年者屡矣而复振起志气故自若也修虽以文雄一时然无忌前好胜之气喜推毂贤士而身下之一时闻人多出其门

　　张侍读环虽资长者然遇事辄言数忤权贵屡黜不悔恬于进取其不磨勘迁官者率尝至十余年

</div>
    <div class="pagination">
<a href="仕学规范_page5.html">上一页</a><a href="仕学规范.html">1</a><a href="仕学规范_page2.html">2</a><a href="仕学规范_page3.html">3</a><a href="仕学规范_page4.html">4</a><a href="仕学规范_page5.html">5</a><span class="current-page">6</span><a href="仕学规范_page7.html">7</a><a href="仕学规范_page8.html">8</a><a href="仕学规范_page9.html">9</a><a href="仕学规范_page10.html">10</a><a href="仕学规范_page11.html">11</a><span>...</span><a href="仕学规范_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
