<!DOCTYPE html>
<html>
<head>
    <meta charset="UTF-8">
    <title>太平广记 - 第 210 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 210 页/共 228 页</h1>
    <div class="content">　　魏伶　　　　三足乌　　　李纳
　　吕生妻　　　梁祖
　　枭
　　鸣枭【鸱附】　　鸺鶅目夜明　夜行游女
　　穰枭　　　　张率更　　　雍州人
　　韦颛
　　鹅
　　史悝
　　晋太元中章安郡史悝家有駮雄鹅善鸣悝女常养饲之鹅非女不食荀佥苦求之鹅辄不食乃以还悝又数日晨起失女及鹅邻家闻鹅向西追至一水唯见女衣及鹅毛在水边今名此水为鹅溪【出广古今五行记】
　　姚畧
　　义熙中羌主姚畧壊洛阳沟取砖得一雄鹅并金色交颈长鸣声闻九臯养之此沟【出幽明録】
　　鹅沟
　　济南郡张公城西北有鹅沟南燕世有渔人居水侧常聴鹅声而众鹅中有铃声甚清亮之见一鹅咽颈极长因罗得之项上有铜铃缀以银鏁有起元鼎元年字【出酉阳杂爼】
　　祖録事
　　久视年中越州有祖録事不得名早出见担鹅向市中者鹅见録事频顾而鸣祖乃以钱赎之至僧寺令放为长生鹅竟不肯入寺但走逐祖后经坊歴市稠人广众之处一歩不放祖养之左丞张锡亲见说【出朝野佥载】
　　周氏子
　　汝南周氏子吴郡人也亡其名家于昆山县元和中以明经上第调选得尉昆山既之官未至邑数十里舍于逆旅中夜梦一丈夫衣白衣仪状甚秀而血濡衣襟若伤其臆者即拜而泣谓周生曰吾家于林泉者也以不尚尘俗故得安其所有年矣今以偶行田野间不幸值君之家僮有繋吾者吾本逸人也既为所繋心甚不乐又纵狂犬噬吾臆不胜其愤愿君子悯而宥之不然则死在朝夕矣周生曰谨受敎不敢言讫忽寤心窃异之明日至其家是夕又梦白衣来曰吾前以事诉君幸君怜而诺之然今尚为所繋愿君不易仁人之心疾为我解其缚使不为君家囚幸矣周即问曰然则尔之名氏可得闻乎其人曰我鸟也言已遂去又明日周生乃以梦语家僮且以事讯之乃家人因适野遂获一鹅乃笼归前夕有犬伤其臆周生即命放之是夕又梦白衣人辞谢而去【出宣室志】
　　平固人
　　处州平固人访其亲家因留宿夜分闻室中有人语声徐起听之乃羣鹅语曰明旦主人将杀我善视诸儿言之甚悉既明客辞去主人曰我有鹅甚肥将以食子客具告之主人于是举家不复食鹅顷之举乡不食矣【出稽神録】
　　海陵鬬鹅
　　乙卯嵗海陵郡西村中有二鹅鬬于空中久乃堕地其大可五六尺足如驴蹄村人杀而食之者皆卒明年兵防海陵【出稽神録】
　　鸭【附】
　　晋周昉少时与啇人泝江俱行夕止宫亭庙下同侣相语谁能入庙中宿昉性胆果决因上庙宿竟夕晏然晨起庙中见有白头老翁昉遂擒之化为雄鸭昉捉还船欲烹之因而飞去后竟无他【出述异记】
　　鹭
　　冯法
　　晋建武中剡县冯法作贾夕宿荻塘见一女子着缞服白晳形状短小求寄载明旦船欲发云暂上取行资既去法失绢一匹女抱二束刍寘船中十上失十绢法疑非人乃缚两足女云君绢在前草中化形作大白鹭烹食之肉不甚羙【出幽明録】
　　钱塘士人
　　钱塘士人姓杜船行时大雪日暮有女子素衣来杜曰何不入船遂相调戯杜阖船载之后成白鹭去杜恶之便病死也【出续搜神记】
　　黎州白鹭
　　黎州通望县每嵗孟夏有白鹭鸶一坠地古老传云众鸟避瘴临去留一鹭祭山神又每郡主将有除替一日前须有白鹭鸶一对从大渡河飞往州城盘旋栖泊三五日却军州号为先至鸟便迎新送故更无误焉【出黎州图经】
　　雁
　　南人捕雁
　　雁宿于江湖之岸沙渚之中动计千百大者居其中令雁奴围而警察南人有采捕者俟其天色阴暗或无月时于瓦罐中藏烛持棒者数人屏气潜行欲及之则畧举烛便藏之雁奴惊呌大者亦惊顷之复定又欲前举烛雁奴又惊如是数四大者怒啄雁奴秉烛者徐徐逼之更举烛则雁奴惧啄不复动矣乃髙举其烛持棒者齐入羣中乱撃之所获甚多昔有淮南人张凝评事话之此人亲曽采捕【出玉堂闲话】
　　海陵人
　　海陵县东居人多以捕雁为业恒养一雁去其六翮以为媒一日羣雁塞时雁媒忽人语谓主人曰我偿尔钱足放我去因腾空而去此人遂不复捕雁【出稽神记】
　　鸜鹆
　　勾足
　　鸜鹆交时以足相勾促鸣鼓翼如鬬状往往堕地俗取其勾足为媚药【出酉阳杂爼】
　　能言
　　鸜鹆旧言可使取火效人言胜鹦鹉取其目精和人乳研滴眼中能见烟霄外物【出酉阳杂爼】
　　桓豁
　　晋司空桓豁之在荆州也有参军五月五日剪鸜鹆舌敎语无所不名后于大防悉效人语声无不相时有参佐齆鼻因内头瓮中效之有主典盗牛肉乃白参军以新荷裹置屏风后搜得罚盗者【出刘义庆幽明录】
　　广陵少年
　　广陵有少年畜一鸜鹆甚爱之笼槛八十日死以小棺贮之将瘗于野至城门阍吏发视之乃人之一手也执而拘诸吏凡八十日复为死鸜鹆乃获免【出稽神録】
　　雀
　　雀目夕昏
　　雀皆至夕而不见物人有至夕昏不见物者谓雀盲是也鸺鹠夜察毫末昼瞑目不见邱山殊性也【出感应经】
　　吊乌山
　　蜀吊乌山至雉雀来吊最悲百姓夜燃火伺取之其无嗉不食似特悲者以为义则不杀【出酉阳杂爼】
　　杨宣
　　杨宣守河内行县有羣雀鸣桑树上宣曰前有覆车粟【出益都耆旧】
　　乌
　　越乌台
　　越王入国丹乌夹王而飞故句践得入国也起越乌台言乌之异也【出王子年拾遗记】
　　何潜之
　　晋时营道县令何潜之于县界得乌大如白鹭膝上髀下自然有铜镮贯之【出酉阳杂爼】
　　乌君山
　　乌君山者建安之名山也在县西一百里近世有道士徐仲山者少求神仙专一为志贫居苦节年久弥励与人遇于道修礼无少长皆让之或果谷新熟辄祭先献虚空次均宿老乡人有偷者坐而诛死仲山诣官承其偷罪白偷者不死无辜而诛情所不忍乃免冠解带抵承严法所司疑而赦之仲山又尝山行遇暴雨苦风雷迷失道径忽于电光之中见一舍宅有府州因投以避雨至门见一锦衣人顾仲山乃称此乡道士徐仲山拜其锦衣人称监门使者萧衡亦拜因叙风雨之故深相延引仲山问曰自有乡无此府舍监门曰此神仙之所处仆即监门官也俄有一女郎梳绾鬟衣绛赭裙青文罗衫左手执金柄麈尾幢旄呼曰使者外与何人交通而不报也荅云此乡道士徐仲山须防又呼云仙官召徐仲山入向所见女郎引仲山自廊进至堂南小庭见一丈夫年可五十余肤体须发尽白戴纱搭脑冠白罗银镂帔而谓仲山曰知卿精修多年超越凡俗吾有小女颇闲道敎以其夙业合与卿为妻今当吉辰耳仲山降言谢几回起而复请谒夫人乃止之曰吾防偶已七年吾有九子三男六女为卿妻者最小女也乃命后堂备吉礼既而陈酒殽与仲山对食讫渐夜闻环佩之声异香芬郁荧煌灯烛引去别室礼毕三日仲山悦其所居廵行屋室西向厰舍见衣竿上悬皮羽十四枚是翠碧皮余悉乌皮耳乌皮之中有一枚是白乌皮又至西南有一厰舍衣竿之上见皮羽四十九枚皆鸺鹠仲山私怪之却至室中其妻问其夫曰子适游行有何所见乃沈悴至此仲山未之应其妻曰夫神仙轻举皆假羽翼不尔何以倐忽而致万里乎因问曰乌皮羽为谁曰此大人之衣也又问曰翠碧皮羽为谁曰此常使通引婢之衣也又余乌皮羽为谁曰新妇兄弟姊妹之衣也又问鸺鹠皮羽为谁曰司更廵夜者衣即监门萧衡之伦也语未毕忽然举宅惊惧问其故妻谓之曰村人将猎纵火烧山须臾皆云竟未与徐郎造得衣今日之别可谓邂逅矣乃悉取皮羽随方飞去即向所见舍屋一无其处因号其地为乌君山【出建安记】
　　魏伶
　　唐魏伶为西市丞养一赤嘴乌每于人众中乞钱人取一文而衔以送伶处日数百时人号为魏丞乌【出朝野佥载】
　　三足乌
　　天后时有献三足乌左右或言一足伪耳天后笑曰但令史册书之安用察其真伪唐书云天授元年有进三足乌天后以为周室之瑞睿宗云乌前足伪天后不悦须臾一足坠地【出酉阳杂爼】
　　李纳
　　贞元十四年郑汴二州羣乌飞入田绪李纳境内衔木为城髙至二三尺方十余里绪纳恶而命焚之信宿如旧乌口皆流血【出酉阳杂爼】
　　吕生妻
　　东平吕生鲁国人家于郑其妻黄氏病将死告于姑曰妾病且死然闻人死当为鬼妾常恨人不相通使存者益哀今姑念妾深妾死必能以梦告于姑矣及其死姑梦见黄氏来泣而言曰妾平生时无状今为异类生于郑之东野丛木中黰其翼嗷其鸣者当是也后七日当来谒姑愿姑念平生时无以异类见阻言讫遂去后七日果一乌自东来至吕氏家止于庭树哀鸣久之其姑泣而言曰果吾之梦矣汝无昩平素直来吾之居也其乌即飞入堂中回翔哀唳仅食顷方东向而去【出宣室志】
　　梁祖
　　梁祖亲征郓州军次卫南时筑新垒工毕因登眺其上见飞乌止于峻堞之间而噪其声甚厉副使李璠曰是乌鸟也将不利乎其前军朱友裕为朱瑄所掩拔军南去我军不知因北行遇朱瑄军至梁祖防马南走入村落闻为贼所迫前有沟坑颇极深广匆遽之际忽见沟内蜀黍秆积以为道正在马前遂腾跃而过副使李璠都将髙行思为贼所杀张归宇为殿骑援戈力战仅得生还身被十五箭乃知卫南之乌先见之验也【出北梦言】
　　枭
　　鸣枭
　　夏至隂气动为残杀葢贼害之候故恶鸟鸣于人家则有死亡之征又云鸣枭食母眼睛乃能飞郭璞云伏土为枭汉书郊祀志云古昔天子尝以春祠黄帝用一枭破镜【出曹植恶鸟论】
　　鸱【附】
　　鸱相传鹘生三子一为鸱肃宗张皇后専权每进酒常以鸱脑和酒令人久醉健忘【出酉阳杂爼】
　　又
　　世俗相传鸱不饮泉及井水唯遇雨濡翮方得水饮【并出酉阳杂爼】
　　鸺鹠目夜明
　　鸺鹠即鸱也为闗【由】可以聚诸鸟鸺鹠昼日目无所见夜则飞撮蚊防鸺鹠乃车之属也皆夜飞昼藏或好食人爪甲则知吉凶凶者辄鸣于屋上其将有咎耳故人除指甲埋之户内葢忌此也亦名夜行游女与婴儿作祟故婴孩之衣不可置星露下畏其祟耳又名车春夏之间稍遇隂晦则飞鸣而过岭外尤多爱入人家烁人魂气或云九首曽为犬囓其一常滴血血滴之家则有凶咎荆楚嵗时记云闻之当唤犬耳又曰鸮大如鸩恶声飞入人家不祥其肉羙堪为炙故庄子云见弹思鸮炙又云古人重鸮炙尚肥羙也说文枭不孝鸟食母而后能飞汉书曰五月五日作枭羮以赐百官以其恶鸟故以五日食之古者重鸮炙及枭羮葢欲灭其族类也【出岭表录异】
　　又
　　或云鸺鹠食人遗爪非也葢鸺鹠夜能拾蚤虱耳爪蚤声相近故误云也【出感应经】
　　夜行游女
　　又云夜行游女一曰天帝女一名钓星夜飞昼如神衣毛为飞鸟脱毛为妇人无子喜取人子胸前有乳凡人饴小儿不可露处小儿衣亦不可露晒毛落衣中当为鸟祟或以血其衣为志或言产死者所化【出酉阳杂爼】
　　禳枭
　　常骞为齐景公以周礼之法禳枭枭乃布翼伏于地死【出感应经】
　　张率更
　　有枭晨鸣于张率更庭树其妻以为不祥连唾之张云急洒扫吾当改官言未毕贺客已在门矣【出朝野佥载】
　　雍州人
　　贞观初雍州有人夜行闻枭鸣甚急仍往来拂其头此人恶之以鞭击之枭死以土覆之而去可行数里逢捕贼者见其衣上有血问其何血遂具告之诸人不信将至埋枭之所先是有贼杀人断其头瘗之而去又防不得及拨土取枭遂得人头咸以为贼执而讯之大受艰苦【出异闻录】
　　韦颛
　　大中嵗韦颛举进士词学赡而贫窭滋甚嵗暮饥寒无以自给有韦光者待以宗党辍所居外舍馆之放榜之夕风雪凝沍报光成事者络绎而至颛畧无登第之耗光延之于堂际小阁备设酒馔慰安见女仆抖擞衣装仆者排比车马颛夜分归所止拥炉愁叹而坐候光成名将修贺礼颛坐逼于壊牖以横竹挂席蔽之檐际忽有鸣枭顷之集于竹上颛神魂惊骇持防出户逐之飞起复还久而方去语候者曰我失意亦无所恨妖禽作怪如此兼恐横罹祸患俄而禁鼓忽鸣榜放颛已登第光服用车马悉将遗焉【出剧谈録】











</div>
    <div class="pagination">
<a href="太平广记_page209.html">上一页</a><span>...</span><a href="太平广记_page205.html">205</a><a href="太平广记_page206.html">206</a><a href="太平广记_page207.html">207</a><a href="太平广记_page208.html">208</a><a href="太平广记_page209.html">209</a><span class="current-page">210</span><a href="太平广记_page211.html">211</a><a href="太平广记_page212.html">212</a><a href="太平广记_page213.html">213</a><a href="太平广记_page214.html">214</a><a href="太平广记_page215.html">215</a><span>...</span><a href="太平广记_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
