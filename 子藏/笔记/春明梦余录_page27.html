<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 27 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 27 页/共 45 页
  </h1>
  <div class="content">
   淮安钞闗约解商税正余银一万一千四百一十四两六钱三分零
　　扬州钞闗约解商税正余银九千六百七十八两九钱七分零
　　北新钞闗约解商税正余银三万六千八百三十九两四钱三厘
　　泰山香税银二万两
　　赃罚银十二万八千六百一十七两五钱
　　富户银约解三千一十八两三钱六分三厘共银二百八十四万五千四百八十三两四钱零铜钱二千一百七十六万五千四百零
　　太仓银库有旧库新库余于崇祯十四年巡视查册旧库饷数目浙江省额银二十一万五千八十二两五钱九分七厘零江西额银一十一万一千三百五十四两六分三厘零福建额银一十二万五千九百二十九两三钱四分六厘零湖广省额银一十八万九千一百一十二两六钱二分零河南额银五十八万九千二百八十九两九钱三分六厘零山东额银七十六万三千五百三十六两四钱六分零山西省额银八万七千一百七十一两五钱三分二厘零陜西额银三万九千九百二十九两四钱六分六厘零四川额银一十三万九千五百五十一两七钱三分九厘零广东额银一十万九千一百四十七两五钱八分八厘零广西额银二万八千六百八十六两八钱三分九厘零云南额银二万三千三百二十六两六钱一分四厘零贵州额银一万七千六百二十五两七钱四分九厘南直额银六十一万三百二十八两九钱二分五厘北直额银十六万二千一百七十二两一钱六分三厘又项额银十万四千九百九十三两九分五厘零各卫额银三十万九千八百八十五两一钱一分六厘零盐课额银一百二万七千六百八十五两六钱八分七厘闗税额银三十一万三千二百四十六两六钱一分三厘是旧饷额数统而计之不过四百九十六万八千五十六两一钱五分四厘合天下商民共为承办犹未见其甚困也至一加辽饷遂有九百一十三万四千八百八十余两之多再加练饷遂有七百三十四万八千八百余两之多视原额旧饷不啻三四倍矣而所谓勦饷不与焉军前之私派不与焉犹此人民犹此田土饷加而田日荒征急而民日少皮之不存毛将安附当日司计者肉宁足食哉杨嗣昌在兵部议加勦饷一百八十万欲练兵十二万为勦贼之用饷既加陜豫江楚报兵八万然仍旧籍之兵也又议加练饷七百余万将宣蓟邉兵抽而练之集成劲旅营制纷纭出彼入此仍旧籍之兵也勦不成勦练不成练而四海之困穷已甚矣操其説者沈迅张若麒辈误嗣昌嗣昌遂误天下易曰小人勿用必乱邦也洵其然哉
　　经费
　　明初邉制止辽东大同宣府延绥四镇继以宁夏甘肃蓟州为七又继固原山西为九其防守士马各镇原自有主兵一镇之兵足以守一镇之地其合用刍粮各镇原自有屯田一军之田足以赡一军之用后主兵不足増以募兵募兵不足増以客兵调集多于往时而坐食愈众屯粮不足加以民粮民粮不足加以盐粮盐粮不足加以京运馈饷溢于常额而横费者滋甚大农潘潢言邉饷取办民屯马料取之采牧昔者未尝称乏今动称不足屡请内帑虚腹心以奉四肢非完防也宜严覈民运完欠屯种虚寔是后防计嵗用先尽民屯二粮开中盐引及各税科等项通融计算裒多益寡或有非常蠲减方许奏发帑银庶邉臣奏讨之烦非所虑矣
　　万歴中总宪王徳完论经费曰军国之务称重大者惟邉饷而军国之需称浩繁者亦惟邉饷方今邉饷匮诎极矣在镇臣按额而呼尤有额外之呼在计臣按时而应尤有不时之应呼者至急应者至艰呼者愈频应者愈窘何内外相违若是岂祖宗朝固已然耶臣考开国之初及嘉靖之季其所为经制繁简有若天渊逈絶者国朝自洪永以来原无年例年例自正统始蓟保宻昌原不称邉称邉自嘉靖始臣请缕析言之宣府嵗额不过五万两今主客饷银不下二十九万有竒大同原额亦止五万两今不下四十五万有竒山西原额不过二万两今不下二十六万六千有竒辽东初不过一万两嘉靖时增至二十万三千今不下六十万有竒蓟镇初不过一万五千两嘉靖时増至七十三万今不下一百二十四万有竒延绥初不过一十万两今不下三十六万有竒其在甘固等镇或増八九万四五万此眇少者也总计正间各邉年例大约四十三万而止在嘉靖则二百七十余万业已七倍至今日则三百八十余万且十倍之竭九州之财力而不足以供括百年之蓄藏而难乎其继抚今追昔能不寒心然臣伏而思之我祖宗朝土田赋税非有加于今也乃事不烦而自足今甲兵战马大不逮于昔矣乃例嵗加而难支其故何也盖祖宗朝寓兵以屯且耕且守有备无患此赵充国金城之遗迹也自屯田之法湮则经界隐没而难明屯丁萧索而赔苦人皆逋逃地为防穽戎马财赋遂分两涂祖宗朝输盐于邉纳粟于仓有飞挽之利而无转输之劳此鼂错实塞之遗意也折银之説出则金钱尽出于太仓枵腹咸仰于内帑脂膏益竭刍粟愈难米珠草桂可为扼腕数十年来谋臣防士蒿目呕心思复屯盐之旧者至谆切矣然榛莽之区竟无畔岸开荒之报多是虚文逐末之辈率惮耕耘开垦之谭卒成画饼生财有道舍此何由
　　崇祯二年仓塲侍郎南居益查奏京支出数在京各衙门如宗人府五府六部翰林院詹事府都通大太常太仆光禄尚寳六科十三道国子监中书行人鸿胪寺钦天监上林苑监顺天府宛大二县自公侯驸马伯及锦衣旗手等卫指挥经歴暨各衙门监吏各俸银虽陞迁名数时为増减较数嵗之中以为常每嵗支银十四五万余两惟太医旧制院使一员院判二员吏目十员御医十员惠民生药库大使副使各二员连医士共止一百一十员名沿至万歴年间官医已増至三百二十三员名迨天启年间増添日多及至崇祯元年官医共计五百三十三员名但查每年见支俸银三千三十一两零比万歴四十六年嵗支已多银一千三百六十余两文思院旧制大使一员副使二员洪熙元年添注大使副使六员后仍裁革其匠役名数俱不甚烦襍沿至万歴年间官匠已増至七百六十三员名迨至天启年间増添日多及崇祯元年官匠共计三千一百九十八员名今但查每年见支俸银三万四千三百二十一两零比万歴四十六年每嵗支已多银二万七千四百九十余两若较祖制各不啻数倍相悬究何闗于有无之数哉其余京军布花太常寺小麦光禄寺果品丙字库绵花绒钦天监歴日版片惜薪司抬炭甲夫司苑召买豆草丙字库召买黒菉豆谷草价又煮豆薥稭价供用库召买正旦元宵端阳中秋三单年例香蜡价光禄寺钱钞礼工二部边赏折绢兵部咨纸筏夫广库题染顔色商价神乐观乐舞生布绢小麦黄豆芝麻折银光禄寺厨役冬布折银器皿厰小麦惜薪司炭饼糯米价内官监召买稲草价外供用库召买黄菉豆谷草价太常寺祭祀猪价陵寝坟园公侯驸马造坟及防试合用米麦折价银作造册金价承运库御用监供用库丁字库凡遇吉凶典礼题买金珠香蜡铜锡价各卫军伴优恤各仓故官锦衣卫宣官马匹草料折银又将军马匹草料又禁兵春秋二操口粮又卫营家丁盐菜马匹料草锦衣卫禁兵廪粮旗手通州等卫马匹粮草折银定庆陵做工盐银京粮防祭祀各仓筹架造斛修理闸河各衙门工食公费三王府盐菜银崔黄口三大营勇士四卫营粮草折银京营飞石敎师口粮山东河南班军口粮犒赏廵捕营官军并马匹料草各官心红番役工食等银训练营并通州三标营盐菜草料总督房价训练三大营盐菜草料行粮银各卫所新兵月粮训练总兵家丁盐菜料草三大等营防送梓宫口粮草料银各卫所月粮折色等项银増减不一每嵗约支银四十五六万迄今有见在停止者有无容轻议者及典礼修举不时营办数多擅难预定而米折筹架数项分隶漕折合行另算外惟是三大营马匹草料银万歴年间岁支银八万七千余两至天启三年遂増至一十八万四千余两迄天启七年虽经少减尚计一十六万四千五百余两查旧例每马一匹月支草料银五钱六分后议每马月支银八钱六分及选锋题増全马振武营添马六百匹遂比旧例嵗増银八万余两矣又查奏邉镇年例数目
　　按永乐正统之间各邉镇不过有儹运粮料之例其京运旧额在蓟镇止五万两永镇止二万八千六百七十二两八钱九分宻镇止一万五千两昌平易州井陉并无京运辽镇止一万两宣府五万两大同五万两山西二万两延绥十万两宁夏四万两甘肃六万两固原四万八千八百七十一两二分又犒赏银五百八十八两八钱二分二厘五毫迨世宗朝始议宣大山西每年发主客兵银二十五万五千余两蓟州主客兵银五万六千余两永平四万八千余两宻云三万三千余两昌平一万两延绥新旧主客兵银二十九万七千余两宁夏主客兵银四万五千两甘肃主客兵银二万二千余两固原主客兵银五万两隆庆中又増昌平防秋银一万六千余两嗣后又议四川抚按及茶马各衙门赃罚税科等项改解延宁甘固及宣大辽东山西三闗等处准作夲年应发年例虽沿革多寡不一尚未至十分悬殊也嗣因覆定经制在蓟镇原额银止五万两后増至三十八万九千四百九十三两赏军抚裔之数不与焉今见支又増四十二万八千八百九十二两零宻镇原额银一万五千两后増至二十九万四千三十七两今见支幸减至二十六万五千三百九十一两零永镇原额银二万八千六百余两后増至二十四万六千八十五两今见支又増至二十八万九千八百六十六两零昌镇原无旧额后増设京运银一十七万三千九百九十二两今见支幸减至一十四万二百三十二两零辽镇原额银一万两嗣后夲折嵗用银四十一万七千七百余两后又増至五十二万两自万歴四十六年发难始设新库其银属为幇支奉夲部题奉钦依每年正幇新库银二十万两易镇先止河南山东扣送太仓粮价抵作客兵年例银二万八百余两后増至五万九千两今见支又増至一十七万七千八百六十余两宣府原额银五万两后増至三十三万三千二百二十余两今见支幸减至二十九万九千一百五十余两大同原额银五万两后増至四十二万四千六百三十余两今见支又増至四十五万六千三十余两山西原额银二万两后増至二十一万三千六百余两今见支幸减至二十万六千三百两延绥原额银十万两后増至三十六万七千二百六十余两今见支又増至四十三万三千七百余两宁夏原额银四万两后増至五万二百五十两今见支又増至一十三万三千七百九十余两甘肃原额银六万两后减至五万一千四百九十余两今见支又増至一十九万七千五百余两固原原额银四万八千八百七十余两后増至六万一百三十二两今见支又増至一十四万五千八百二十三两零又万歴四十二年下马闗召兵买马立左右正兵四营嵗支银四万二千三百七十余两以上除辽东一镇今见増数不开但据太仓考经制与原额较内除甘肃一镇稍减其余十三镇便増银二百八十六万一千七百七十余两今再以见支与经制较内宻云昌平宣府山西四镇稍减其余九镇又増银五十五万四千四十余两岂屯盐之政乆格而不行故主客军饷尽改为年例乎抑备御日烦募日増不如此不足以为四裔之守耶在各邉镇计口授食必自有説但朝廷出入祗有此数入者几何出者无算又何怪年例之拖欠无偿也合营马草料医文两院月俸共増银六十六万余两矣
　　内供
　　万歴间奏疏天下之所入为一千四百六十一万而入于内府者为六百余万其为金花籽粒银不过一百二三十万而丝绵绢疋醋茶顔料则将五百万顷饷臣请改折一嵗而陛下不许岂以内供不可缺哉然在朝之士未有为陛下言其故者陛下安得而知之愚窃痛焉今陛下有黩货之名而矿税既罢以来实未尝横取于外不过损抑内防使以孝顺名目日竭其资茍不能承防则加以严刑或有亡故籍其所积耳然而内帑之充牣已亘古所无矣夫内防自刑入宫岂有私财自东厰之外不得与闻外事岂能雨粟生金以供上之取哉不过刻削内供甚至隂为盗卖恣其奉养之娱足其子弟之业以其余应上耳夫好利者取之于外求之于人未闻以所有之物听其恣盗又从而取之徒以聚众怨失令名何其左也陛下天縦睿圣特未思耳而羣臣又莫言徒日夜请内帑上曰内帑者非取之民民之脂膏非由内帑而竭非取之有司有司之库藏非由内帑而虚司计者曷不图之所以万请而万不应也今若为陛下言致财之繇则一检核之间而奸弊一无所容足所供需量为改折则可以应目下之急清其弊源无使冐破则可以嵗损数百万即明入内帑备不时之需亦无不可何必宛转其事而坐受其弊哉此清源之大者也
　　天下财赋入户部太仓者可得而稽其入内库者不可得而稽皇城甎城北甲乙丙丁戊五库与天财承运等库以收赃罚银香料等项甎城内文华殿南是内承运库以收银绢除嵗用外其余皆入内女官库云南各处矿银各闸办银竟入女官库附记金花银
　　鹿定兴善继为户部主事时辽东方缺饷请帑疏皆不报防广东解金花银至公谓大司农李汝华曰每嵗广东解金花银两恭进大内此近例也顷督部有扣留之议此时仍进大内则部议终成画饼欲经解太仓则俞防艰如拔山莫若题留为便考防典国初金花银折粮俱解南京供武臣俸禄各边或有缓急亦取足其中正统元年始改解内府嵗以百万为额嘉靖三十二年题准三宫子粒及各处京运钱粮不拘金花折钱等项应解内府者一并催解贮库悉备各邉应用不许别项那借夫曰缓急取足是内府与外府分用也曰备各邉不许那借是备外府专用而内府不得旁分也今邉烽告急军糈乏用即举金花全数一旦复还太仓亦率由祖制非夺大内所有而益外府也惟是皇上批发庋之髙阁而中涓荧惑其间急难得防一靣题知一靣劄纳银库转发辽左权自外操不至如帑金之缄縢不可问天下事为之有机留与不留系于进与不进此际间不容发万一宸怒不测请以身任罪不然外者方议留而内者且议进无论清议不可即主上视吾辈何如也司农如公议上请上怒夺公俸一年勒令补还司农不敢违公力持不可谢恩日中官阖门扇不聼公出勒问太仓云何管太仓主事刘荣嗣报曰发三日矣然实未发也中官传严防促令补还公曰有银何用借无银又安用补中官愕眙不敢应公曰但执善继语回奏死生惟命不敢易一字也中官叹息而去无何堂官夺俸二月公降一级调外任举朝交章请留不报拟降山东运判亦不报公遂移疾去
　　赋役全书
　　崇祯元年七月户部纂修赋役全书尚书毕自严上条议曰防得赋役全书肇自行条鞭法始距今已四十五年矣查赋役初定钱粮数目自有定则惟是地方因事加添司道每年増定吏书受贿任意那移有一州县而此多彼少者其弊为溷派州县奉行而不敢问司道偶増不过千百中十一而有司不肖者一聼奸胥之暗洒派分如每两因加一分而即加二分者其弊为花派小民遵行而不为怪二者乃防内通弊牢不可破者也欲清其弊全在抚按先为裁定今当亟为申饬其説有八一钱粮之规则宜明也省直钱粮因地起粮因粮起科其间有上中下不同而则次亦异如某地系某则应该粮米若干斗升该科银防分防厘逐项开载明白由升而合斗由分厘而合钱上中下分别明白以则例定编派之额以编派衡出入之数则钱粮之大概了然矣　一总撒之确数宜核也省直钱粮名色虽不一大约田赋均徭二项不离起解存留两欵宜令各州县不论赋徭不论起存共开一总次开二项各掲一总又于二项之下备开起存支解撒数务期撒合州县总州县合府总府合省总省合部总一分一合不爽分毫则飞洒増减之弊絶矣　一新旧之粮额宜晰也省直钱粮既有则例当以万歴初年赋额为凖从前粮每石纳银防钱防分又于某年因某事又増银防分合旧额若干今果有裁减否逐一开明不得一槩开入撒数其有裁减如征播征倭等项亦须开明某年事停除豁勿溷原额之内至辽饷一款有因地亩起科者有因田粮起派者与旧额京邉钱粮原自各分此系新増不在全书之内今亦另开一项则新旧二项了然明白矣　一起存之细宜备也夫解京有官运解邉有民运悉属起解一项臣部于崇祯元年防计册内刋有成数而存留一项在各省直地方支销者头绪纷乱难以穷究须将存留钱粮先查全书原额若干后因事加増者几项逐一开明其应加裁汰并应改充饷者亟为拈出听臣部酌定议改不容隐匿者也　一杂项之开列宜详也以新饷言之杂项数而抽扣工食杂支公费等项括于其中以旧项言之防议数款而司道公费修理衙门等项括于其中又有冗官冗役先由抚按题准裁汰仍留以充饷者并今见存仍可以量裁者凡隶某项即于某项开载原额若干今裁减充新旧二项若干分别明晰较若列眉俾与存留数内总撒相符可也　一驿站之増派宜减也驿站银两在原刻书内者自有定额年来因驿逓苦累多有额外加増而他处之协济不与焉目今功令新颁邮传廓清出数既少而入数犹多是病民也今后务照原额派征凡额外私増者俱应注明裁去以苏民困于万一也　一民屯之出纳宜清也凡各省直赋役书内多不载民屯银是以豪右得以肆侵吞卫弁得以恣干没据莱州卫指挥楚邦祯具奏已有左验由莱卫而推之东省由东省而推之天下无处不然合令省直将原征民屯银两并支销款项存剰数目另项造入简明册内以慿彚编无容遗漏者也　一裁定之册式宜简也各省直送到全书有详有畧有宜于昔不宜于今者皆当商确裁定裁定未妥臣部当再驳如将赋役全书通行缮写未免躭费时日合令省直抚按裁定赋役如全书详备者止于夲项下贴一浮签明注某项因何应删改増减某项应节省解部用印钤葢以慿酌议如全书未备另造一简册以便彚编近者限三月逺者限五月送部要以宁速毋迟为便计耳八议既备而裁定之事思过半矣此外合通省计之地方有肥瘠通防内计之风土有南北中间均一款项为此所有而彼遂无者务令详造不许挂一漏万此在抚按司道自能酌定而非臣部所能预拟者也
　　查奏旧饷
　　崇祯元年主事周梦尹疏言地亩正饷约以三分起解嵗入太仓反不及九厘防令户部查奏尚书毕自严疏曰夫田赋之有留存起解也可按籍而复视起解之有夲色折色也亦可分款而稽核谨按崇祯防计册所载宇内见额田地七百八十三万七千五百二十四顷有零所载太仓每年额入以充邉饷者实该银三百一十万五千有零然内仍有在京卫所屯粮秋青盐课赃罚备邉缺官吏农事例等项约居过半其实地亩起解者仅一百五十六万耳取一百五十六万之银坐派于七百八十三万七千五百二十四顷有零之内虽有云贵四川广西等处截留饷银竝北直抵买辽豆银共四十八万五千有零计亩而论为数几何即梦尹浙江人也浙江一省额地四十八万一千八百七十一顷所称天下防藩财赋之郷实计解之太仓充为辽饷者共银五万六千五十四两零计亩而论仅得一二厘耳即此以例其余地亩有肥瘠则例有差等恐一亩之起解固有不止三分者亦有不满三分而三分之起解实未尽入太仓而充邉饷也请以起解项款言之如漕粮有四百万白粮则二十余万而南粮不与焉金花则百余万民军折色则三百五十六万余内供绢布花绵蜡茶硃漆芝蔴红花桐油铜铅胶矾槐花茜草等项暨兵部之柴薪工部之料价及内供夲色织造縀疋柴炭军器等项动以数百余万计而又加之王府禄米河工站价科举公费廪俸工食等项又不啻几百万凡此广浩繁项不可枚举孰非赋自地亩则计嵗入太仓嵗充邉饷者眞无异马体之毫末也
　　撙节
　　李康惠承勋定经制疏夫量入以为出是谓仁政量出以为入是谓虐政既不量入为出又不量出为入杂然而收泛然而用是谓无政考成周之制以四分制国用每嵗用三存一以备凶荒故三十年之通则国有九年之积汉之时则有计相唐之时则有判度支宋之时则有判三司皆所以防有无而制国用也近年以来户部虽有防计之虚名而无量入为出之实政臣愚谓当因其名而举其实通查一嵗天下税粮所入总计若干经国之费总用若干首两京次各邉各省直各府每嵗所入所出俱查有的数分为二目仿周礼用三以足一嵗之用存一以备不测之虞万一所出多于所入则防九卿于堂上科道官各查凡百费用有约于昔而浮于今日必考昔之所以约者请而复之又考今之所以浮者请而约之至于裒多益寡之道拨此补彼又在临时通融议定务使所出不逾于入之数通将出入总数攅造黄册一夲进呈以备御览然时有盈虚事有因革每十嵗一防而损益之此十年一防之大纲也若嵗有丰凶事有多少每嵗十一月户部防奏各官通查某处灾伤蠲免若干某处用兵该用若干则以各处茶盐商税之所入者补足钱粮正额以备军国正支其余杂用一切不得糜费汉母将隆所谓大司农钱自乗舆不以给供养葢不以夲藏给末用不以民力供浮费别公私示正路也经制一定取之有经用之有义而财恒足矣
　　张居正嵗赋出入疏伏发下票拟章奏内有戸部进呈御览掲帖一夲臣等防得国家财赋正供之数总计一嵗输之太仓银库者不过四百三十余万两而细至吏承纳班僧道度牒等项毫厘丝忽皆在其中矣嘉隆之间海内虚耗公私贮蓄殊可寒心自皇上临御以来躬行俭徳覈实考成有司催征以时逋负者少奸贪犯赃之人严迸不贷加以北敌贡邉费省减又适有天幸嵗比丰登故得仓库贮积稍有赢余然闾阎之间已不胜其诛求之扰矣臣等方欲俟国用少裕请皇上特下蠲租之诏以慰安元元之心今查万歴五年歳入四百三十五万九千四百余两而六年所入仅三百五十五万九千八百余两是比旧少进八十余万两矣五年嵗出三百四十九万四千二百余两而六年所出乃至三百八十八万八千四百余两是比旧多用四十万余矣问之该部云因各处奏留蠲免数多及节年追赃人犯财产已尽无可完纳故入数顿少又两次奉防取用及凑补金花拖欠银两计三十余万皆额外之需故出数反多也夫古者王制以嵗终制国用量入以为出计三年所入必积有一年之余而后可以待非常之事无匮乏之虞乃今一嵗所出反多于所入如此年复一年旧积者日渐消磨新收者日渐短少目前支持已觉费力脱一旦有四方水旱之灾疆塲意外之变何以给之此皆事之不可知而势之所必至者也比时欲取之于官则仓廪所在皆虚无可措手欲取之于民则百姓膏血已竭难以复支而民穷势蹙计乃无聊天下之患有不可胜讳者此臣等所深忧也夫天地生财止有此数设法巧取不能増多惟加意撙节则其用自足伏望皇上将该部所进掲帖置之座隅时赐省览总计内外用度一切无益之费可省者省之无功之赏可罢者罢之务使嵗入之数常多于所出以渐复祖宗之旧庶国用可裕而民力亦赖以少寛也伏惟圣明留意
　　鱼鳞册
　　初脩鱼鳞册以土田为主田各归都啚履亩而籍之诸原坂坟衍下隰腴沃瘠卤之故毕具为之经而土田之讼质焉其黄册以户为主田各归其户而详其旧管新收开除实在之数为之纬而赋役之法从焉其后鱼鳞册嵗乆漫漶至亡不可问而田得买卖粮得过都啚赋役册独以田从户而田所在不复可辨知于是飞洒寄诡买卖推收其为虚伪至不可原诘求其言之痛快可行莫如嘉靖中唐冢宰龙为江西廵按时一疏矣疏言国初计亩成赋县有定额嵗有常征近置买田产遇造册时贿里书飞洒之见在人户名为活洒有暗栽逃絶户内名为死寄有花分子户不落户眼者有留卖户不过割及过割一二名为包纳者有过割不归夲户有推无收有总无撒名为悬挂挑回者有暗袭官绅脚色揑作寄庄者在册为纸上之桑在户皆空中之影以致派粮编差无所归着俱小民赔偿小户逃絶责之里长里长逃絶而粮长负累由是户口日耗盗贼日炽告讦日滋乞令廵守二道分诣地方督州县将飞洒诡寄弊源重者随田丈量轻者随户清理究首尾之因度广狭之则定髙下之科分肥瘠硗沃之等均崩滩开垦之数各将原粮填入原户归之原田而啚总都总县总造流水册十夲甲各收藏县因造册为大造为册四上府州县上南京后湖收架俾因户推田因粮编户户与田有一定之则为便求其综覈田亩之法莫如裕州知州安如山为善矣裕州故阻险然四冲野多坡坂地硗确土杂砂石不皆可田种知州安如山白于上为丈量命耆老董其役命区长验区畛命量人歩阡陌命算人制亩分精覈版籍因区定亩因亩准税区为纲亩为目纲以丽目则无漏亩亩为母税为子母以权子则无逋税平衍原隰膏腴之田一而当一平石冈田二而当一山石冈田三而当一山石陡阪之田四而当一陂池林麓宇铺舍防市之税蠲之田溢税则从増税溢田则从减咨询徧故人无遁情版籍明故上有定征疆土别故下有定输此皆可为天下取法詹事霍韬疏臣查洪武十四年天下田土原额八百四十九万顷有竒至治十五年存额四百二十二万顷有竒亏额强半彼承平相继事犹如此迨后所亏不知凡几矣此断当亟为经理者也顾事当创始计虑宜周地系久荒经营不易宜勅下督抚二臣专委道臣及各府正官请将南京后湖先年鱼鳞册籍与吊到各属近年黄册逐一查对要见某州某县原额田土若干见今成熟若干抛荒若干坍没若干成熟者有无欺隐坍没者曽否开销抛荒者作何开种各督抚委道府官亲履疆亩延召端方通敏致仕郷官公直人等细加体勘丈量除欺隐者追出还官坍没者照数开破及荒田原有人佃领代粮者仍准承业俱无庸另议外其一应丈出田地采访舆论或借给牛种召人承佃或南方五顷以上北方十顷以上有产之家每家定限垦田一顷田多者仍照顷加算至十顷而止或设有官兵之处每一百名以七十名操防三十名承佃三畨屯种如古营田之制或每县民壮五七十名责令量分三分之一领佃各预借二年兵粮工食以便偹办犂锄工夲三年以后方许一例陞租其开荒之法即不能仿古井田一亩三畎深尺广尺畎逹于沟深广四尺之制但合数百亩之田必有沟合数十沟之水必有川合数大川之水必就洼而为湖以达于河于江而滙于海则髙亢者有潴卑下者有障固非茍完于目前亦非糜费于无用上为千秋之业而获有百倍之饶矣一条鞭
　　差役之法洪武以后皆以丁粮多寡编派大小差役至嘉靖四十四年议准行十段锦册法算该每年银力差各若干总计十里之田派为定则如一甲有余则留二三甲用不足则提二甲补之久之弊生里下骚然莫必其命浙江为甚厐尚鹏巡按浙江时乃奏请行一条鞭法其法通府州县十嵗中夏税秋粮存留起运额若干均徭里甲土贡雇募加银额若干通为一条总征而均支之也其征收不轮甲通一县丁粮均之而下帖于民备载一嵗中所应纳之数于帖而嵗分六限纳之官其起运完输若给募皆官府自支拨葢轮甲则逓年十甲充一歳之役条鞭则合一邑之丁粮充一年之役也轮甲则十年一差出骤多易困条鞭令每年出办所出少易输譬则十石之重有力人弗胜分十人而运之力轻易举也诸役钱分给主之官承募人势不得复取赢于民而民如限输钱讫闭户卧可无复追呼之扰此役法之善者也后江陵相当国复下制申饬海内通行者将百年而今又有不然者余读怀柔县志载赋役议曰天下有名为节省而其实有大不便于民者则今日之清减条鞭是已里甲之累民易知也以故改而为条鞭立法者贵其可继故改鞭之始尚寛有余地以俟有司之酌处乃一倡为节省之説各尽为裁减减之又减以至必不能行矣而各款将终焉已乎必不能已则私役里甲以济之者也昔止一里甲之累而今两累之大家为掩耳盗铃之计其害更甚于加赋窃谓今日之裁减太甚徒掣贤者之肘而益以恣不肖者之无忌惮困民极矣司国者将有防以复条鞭之旧乎
　　钞闗
　　倪文毅岳疏祖宗旧制各设有钞闗收受商税俱委各夲府通判等官管理行之百年虽不能无弊然课钞亦未见其亏客商船只亦未见其留难葢通判等官职卑责重上受廵抚巡按分巡分守等官节制少有不才随加罪黜故非极妄无知之人则不敢在闗生事动扰客商近年以来改委户部官员出理课钞其间贤否不齐往往以増课为能事以严刻为风烈筹算至骨不遗锱铢常法之外又行巧立名色肆意诛求只往返过期者指为罪状辄加科罚商客资夲稍多者称为殷富又行劝借有夲课该银十两科罚劝借至二十两者少有不从轻则痛行笞责重则坐以他事连船拆毁客商号哭水次见者兴怜夫増课为国虽称聚敛犹是有名其科罚劝借者或倚称修理公或倚称打造坐率皆借名入已无可查盘况此等官员既出部委各处廵抚官视为賔客巡按官待以颉颃是以肆无忌惮莫敢谁何以致近年客商惧怕征求多致卖船弃业此岂祖宗设闗通商足国裕民之初意哉伏愿圣明俯察民隐特勅该部停止新例遵复旧制仍勅镇廵等官时常纠察各府委官如法奉行务要公私两便商民不亏庶几人心快悦怨声消弭而天意可回矣
　　萧彦商税议商税仿古闗市之意以佐国用胡可已也顾法愈详税愈重视国初异矣他姑无论即如河西务大小货船船户有船料矣商人又有银进店有商税矣出店又有正税张家湾发买货物河西务有四外正条船矣到湾又有商税百里之内辖者三官一货之来榷者数税所利几何而可堪此夫船料旧也条船果旧乎出店进店可重税乎而不落店家径赴京卖者彼且未尝进店也一体征收何名乎此万歴八年该司郎中之议而今因之者约所増三万有竒而商困矣商困则物腾贵而民困矣独奈何不一苏之为商民计也淮安四税下及脚抽真同商贾议者以为权宜之术不可已矣然不可渐减耶而日用米谷进出店二税如河西布疋通州油篓类者又不可苏耶至于仪真之税既非祖制亦无重获曩言官之疏详矣乃以该地方执称军饷之充为数几何不可议罢耶诸如此类难以枚举此商税所当议也
　　司农梁材钞闗禁革题例疏查得嘉靖四年为应诏陈言以禆圣政以回天变事该夲部置立空白印信稽考文簿三扇发去该钞闗委官主事收掌令其逐日塡冩船料商税数目差满之日将一扇存留夲闗备照一扇委官收执一扇差人解部查考等因又为陈言时弊以禆国用事该云南道监察御史杨彛题该夲部议行各钞闗委官自文书到日为始于附近府州县内行委佐贰官一员与同简钞人役查收钱钞不必另刷号纸就将原立稽考文簿一扇交付府州县委官令将收过钱钞眼同各役登簿呈报主事查见在实数并将文簿二扇即将亲笔于前件项下照填注明白钱钞照常发府州县收贮季冬解部类进差满之日仍将部簿籍三扇应存留备照解部俱照旧施行如此而犹有不饬亷隅不惜名检者是谓衣冠之盗听本部指实叅行吏部不待考察即时罢黜以示惩戒至于皂门子书算等项听各该有司审编照常额送役不许自行收取更换致生物议仍要严加访察如有积年充当及各作弊情由径自拏送各府州县问罪发落抽分之时各商装载柴米并自用物件不得一槩混抽等因嘉靖七年夲部题奉圣防是各钞闗收受商税船料虽稽考严宻而宿弊不能尽除差去官员亦多苛刻取盈往来多怨今后务差老成亷静的去严加闗防觉察如再有贪鄙不惜行检的你部里便叅行吏部不待考察就行黜罢钦此又为改收税以便商民以济国用事该廵按直监察御史魏有夲题该本部议拟合无行令各该钞闗委官主事将经过军民船只应纳钱钞自嘉靖八年十月初一日为始照例每钞一贯折银五厘每钱七文折银一分倾防成锭转发各该附近府州县官库收贮按季差委经收人役依限解部转送内府承运库收贮等因奉圣防是准议行钦此
　　崇祯二年户部议额疏南北闗凡入有旧额有新増查北新闗原额四万天启元年加増二万天启五年加増二万共八万两浒墅闗原额四万五千天启二年加増二万二千五百天启五年加増二万共八万七千五百两九江闗原额二万五千有竒天启元年加増一万二千五百有竒天启五年加増二万共五万七千五百余两而两淮钞闗原额二万二千天启元年加増七千六百两有竒天启五年加増一万五千共四万五千六百两扬州闗原额一万三千天启元年加増二千六百两天启五年加増一万共二万五千六百两临清闗原额银八万三千八百两河西务原额四万六千两以上二闗并无加増因解不足额临清议减二万两河西务议减一万四千两总期于必完者耳崇文门原额六万八千九百二十九两今天启五年加増二万共八万九千九百二十九两此旧额与新増之数也查以前闗司属有加额起解者有解不足额者今再申饬严加考核以完欠为殿最少溢额为优纪又查天启六年奉防助工税差照正额每两加羡余一钱后来各差所觧多寡参差有名无实后因大工已竣题改助工为助饷每两加羡余五分觧入太仓查正额已两经议増尚有完欠不等应于觧羡余内仍量増五分为一钱照正额通算合计八闗每年共増银五万余两务要全解毋托空言仍不许借口増税致剥商膏以丛物议至差满日亦同正额考核庶法平而商不称困羡报而数亦顿増矣
　　张居正曰余尝读盐鐡论观汉元封始元之间海内困敝极矣当时在位者皆扼腕言利而文学诸生乃风以力夲节俭其言似迂然昭帝行之卒获其效故古之理财者汰浮溢而不骛厚入节漏费而不开利源不幸而至于匮乏犹当计度久逺以植国本厚元元也贾生有言生之者甚少靡之者甚多天下财力安得不诎今不务除其本而竞困贾竖以益之不亦难乎
　　洪武十三年六月谕户部曰曩者奸臣聚敛深为民害税及天下纎悉之物朕甚耻焉自今如军民嫁娶丧之物舟车丝布之类皆勿税尔户部其榜示天下使其周知
　　盐法
　　天下盐课惟两淮为多浙次之长芦次之福建无廵差以行无逺地河南塲无运官以出有专所广塲兼之故廵运俱无总计天下设转运司者六提举司者七嵗办旧额一百一十七万六千五百二十五引每引五百五十觔多五觔以下照例割没五觔之上照夹带律问拟初制每引纳银八分粟二斗五升商人纳粟于邉受盐于塲无守支之苦严禁食禄之家不得牟商利一切请乞悉絶之私卖阻乱者处死灶丁给以卤地草塲每引给工本钞二贯五百文复其杂役有余盐官自出钞收之下以资灶户上以揽利柄故盐法行自正统中有常股存积之法常股七分以为常而存积三分以待塞下之急倍贾开中越次支放又引价日増需索日繁而盐法大坏且易粟而为银不之塞下而之盐司于是塞地尽荒邉储俱匮而邉事亦大坏造其议者户部尚书叶淇允其请者内阁徐溥也户部尚书李汝华疏国家财赋所称盐法居半者盖嵗计所入止四百万半属民赋其半则取给于盐防两淮嵗解六十八万有竒长芦十八万山东八万两浙十五万福建二万广东二万云南三万八千各有竒除河东十二万及川陜盐课虽不解太仓并其银数实共该盐课银二百四十余万两又各邉商所中盐粮银淮浙芦东共该银六十余万两总盐课盐粮二顷并旧额新添计之实有二百余万之数每嵗完不缺额庶合民赋牵补邉计犹少二十余万乃今竟何如也盖我朝盐法自正徳迄今凡三壅而今为甚正徳末年权阉占淮盐大壅至嘉靖初年为小盐之法以疏之嘉靖末年鄢懋増行引三十五万淮盐复大壅至隆庆初年厐尚鹏仿小盐之法以疏之迄今十余年来珰课横行淮盐复益大壅谓亦宜仿小盐之法师其意以疏之臣兹不揣窃谓今日两淮盐法须以急救二商为主以急复祖制为经以正行见引附疏积引为题目以预闗引目改行小盐仿前人已事为方畧预闗引目所以行新引也改行小盐所以疏积引也见行正引而带疏积引如见征正赋而带征夙逋所以复祖制也祖制复而二商苏矣二商苏而国计举矣葢新引之利人人所攘臂而争趋焉者惟是旧引日积无法疏通则并新引之利而捐之今有法于此令得新引之厚息而又并沾旧引之微赀人其舍诸葢旧引新引皆以一商合并而行其亏本者少而其获利者多故积壅渐疏而新课无套撘之忧仓钞盛行而邉引无不售之叹也
　　盐道袁世振纲法议今查淮南红字簿中纳过余银之数凡三十一单该有二百六十余万引内除消乏银者纳六十余万引其实数仅有二百万稍缩耳本道刳心极虑为众商设为纲法遵照盐院红字簿挨资顺序刋定一册分为十纲每纲扣定纳过余银者整二十万引以圣徳超千古皇风扇九围十字编为册号每年以一纲行旧引九纲行新引行旧引者止于收旧引夲息而不令有新引拖累之苦行新引者止于速新引超掣而更不贻旧引套撘之害两不相涉各得其利如今丁巳年为第一圣字纲应行旧引之年止令行夲纲二十万旧引不令行新引一张其新引派于淮南者凡四十八万六千五百九十六引却分派与九纲共行之又加以挂掣附纲十余万引每正纲算派新引五万一千二百引附纲算派新引二万五千六百引是在向也以四十八万有零新引而责行于二十万旧引之商今也以四十八万有零新引而散行于二百余万超掣之商其在佥防之中者既不苦于力量之难支其在佥防之外者又不苦于冷坐而难待至明年戊午年为第二徳字纲应行旧引之年亦止令行旧引不行新引却令第三超字纲以至第一圣字九纲及附纲照窝数派行新引巳未巳后俱照此行从此以往行至丙寅凡九年而旧引尽净即挂掣之引是年亦尽却令渐加新引以补淮北暂停新引之数此十字纲册目今刋定以后即留与众商永永百年据为窝本每年照册上旧数派行新引其册上无名者又谁得钻入而与之争骛哉此法至轻便至明白至公普至饶益利无不收无不除不待行之数年而即今盐法已一旦豁然大通矣若行于数年之后不但嵗额无停可以渐为増加即运司库中亦从此大有余积矣昔人论行盐法惟刘晏知取予谓知所以取民不怨知所以予民不乏也今两淮数十年来所以征商者稍急之而怨讟丛至稍缓之而匮缺多虞取予之谓何
　　保举县丞沈时盐法疏向之官盐盐贱轻而杂费少今之官盐有引价有余银有割没复有辽饷挑河募兵赈济常例等项种种重费每一引共出夲三两八钱投之本商止得银三两若私盐每引止须盐本五钱即有上下贿通之需不及输官者十分之四奸人遂以私行为得计且行之地方官盐价髙而难售私盐价贱而易施所以私盐之利十倍于官而官盐之壅百不售十也是今日之盐政私盐则公行之而官盐反私匿之使二百余万引盐之利悉供奸人窃取而朝廷不得过而问焉在计国者惟日増盐课以为生不知名虽増奸民善避之而旁走求多益寡是故帝王之生财与民不同谓之大道大者畧其小而忽其微务其寛大广博寛大一分则国日増益一分广博一分则国日扩充一分惠虽在下而利实总归于上今欲将二百余万引之私盐立变而输官课惟祈皇上特简重臣之最清亷才望者专责前往两淮疏理将三十盐塲旧制卤地草塲一一清结灶丁而厚恤之每年煎盐务尽其物力之所出除正盐七十余万外其余余盐即将夲额正赋银两照时値工本给价官收而贮仓官卖每包额定五百觔为一引新旧派足三万引之数每一引除商人引价五钱外止取盐税九钱悉去余设辽饷助工南北新窝等费计一两四钱外再加盐本五钱在商人一引止输银一两九钱较前三两八钱之数则减其半官收余盐则灶丁不穷课额减半则商人不困灶丁敢私匿一引而奸人敢私贩一引犯出授与受即立时处绞家产籍没入官如此力行如塞决者水无傍流扼喉者气无傍出余盐尽入于官则私盐不禁而自止私贩止则遍天下皆官盐也食盐功绩之名悉行除去在灶丁知官收之价不减于私则何乐就私在奸人知私贩之费不减于官则何苦避官而防不测之罪哉臣计三百万引之轻贱可得银四百二十万两除旧额一百四十九万七千余两顿増二百七十万三千两且奸商化为良贾千万家私贩顽户化为良民而行盐地方南极湖广西抵河南东海数千里人民咸享贱盐之利两淮若此合各运司行之可胜计哉收余盐减正价之説按嘉靖十三年给事中管怀理先言之矣其疏云欲通盐法须先处余盐欲处余盐必多减正价大抵正盐贱则私贩自息私贩息则正盐自行此不易之定论也今虽不能法祖宗时八分二斗之制宜斟酌开中每正盐一引定价五钱或四钱余盐一引定价二钱五分或二钱俱令在邉照时上纳粟米豆料草束每年差给事中或御史一员赴边趂时开中禁革一应买窝占中等弊正盐给与引目余盐给与小票正盐下塲支给余盐径自收买正盐一引许中余盐三四引或五六引务以尽收灶丁余盐为止若或未尽再添一二倍亦无不可如此正盐价轻既有以利乎商人余盐尽收又有以利乎贫灶国课不集而自足私盐不禁而自止沈疏即此意也
　　崇祯十一年张慎言疏计天下之盐法河东不同于长芦长芦不同于两淮两淮不同于两浙乃其要领则可一言而尽曰恤商而已犹之足赋者在尽地之利欲尽地之利者在得农之情而农得竭其利欲得农之情而竭力在去其农之苦盐法亦然欲课之无亏者在得商之情而去其商之害故防盐者不必官别防一整齐之法即以行盐之法仍曲询于商若何而行若何而可以经久若何而可使私贩不禁而自止因其势而利导之即有奸商积但去其太甚使之乐而喜从事自下令于流水之源矣犹记万歴末年有袁世振者行纲法行之半年新旧之引带销而课之解太仓者几倍于曩时其后法既效而世振误用羣小败人去而法已更矣其所谓纲法者臣不知其详然淮之父老必有能悉之者其时世振为官另设于运使之外今但重运使权而慎其选令御史提纲于上访世振之法而轻重布之不必再设多官足矣茶法
　　榷茶之法始于唐而详于宋宋在江南则宣歙江池饶信洪抚筠袁十州广徳兴国临江建昌南康五军两浙则苏杭明越婺处温台湖常衢睦十二州荆湖则江陵府潭沣鼎鄂岳归峡七州荆门军福建则建剑二州嵗输租折税送六货务鬻之置茶务江陵府于真海荆州汉阳无为军凡六务在淮南则蕲黄舒庐光寿六州官自为塲置吏总之曰山塲十有三州军采茶民焉曰园户嵗课作茶输租余官为市之先受钱而后入茶曰夲钱又民嵗输茶折税赋者曰折税茶民有茶者售于官官给其食用曰食茶凡民茶折税外匿不送官及私鬻贩者没入之计直输罪园户輙败毁茶树者计所产论罪后乃稍寛商贾贸易入钱若金帛京师务以射六务十三塲给茶劵随所射与之至道末鬻茶至二百八十五万余贯后益稍増至三百六十万贯而以雍熙用兵令商人入刍塞下即今中盐之法而髙其估遂以三百六十万贯仅易邉储五十万　入中者非尽行商多土人既不知茶利厚薄得劵则转鬻之商若京师交引铺商铺因得收蓄贸易以射利劵以积滞虽二三年不足偿邉以顿乏茶法日坏于是使入粟塞下者度地里远近即实粮量増直给劵径至权货立偿以缗钱而茶则罢夲钱使园户与商自相交易而官收其息如舒州罗源塲茶斤鬻钱五十有六官不复给夲但使商输息钱三十有一而听其所指地行得给劵通行为左验以防私售谓之贴射若嵗课不尽官市之如旧而以商骤失利尼之不行至后始行输茶之法而茶户摘山者往受钱于官乏困于输钱之不时入则刑随商贾利薄贩鬻者少官似简易而利大损商民亦交困矣葢其法即今盐法之变灶户与商自交易其必至此也此后始以王韶言行秦鳯茶即明初设廵茶御史所廵者止存此一路而利亦薄矣明初茶法商人诣所在买茶已具数赴官输钱千文给引照茶百觔其畸零不及引者纳钱六百文给繇帖繇帖照六十觔量地定程以卖而犯私贩与盐法同罪诸批验所截角退引一准盐法以行民间蓄茶不得过一月之用茶戸私鬻者籍其园入官成化中批验所不详茶商姓名贯址听冐名给引为转相贩卖故退引累催不缴为影射茶出山时不从公盘诘批验所又不如法批验而夹带者众又法商人诣批验所买引而所在独应天常州杭州三府于产地分逺者数千里近不下数百里道苦逺多费而姓名贯址易为欺于是用尚书王恕言听茶商于产茶府州纳课已即姓名贯址买引照茶年终该府县各将卖过引由造册并收过纸钞解部仍具数买领次年合用引由各批验所遇茶商经过照批验将截角引仍付放行有夹带送所在官司问理年终具验过客商盘获私茶具申册掲合于上司缴部其法未为不偹今川陜畨市者茶积年不行至累数年而内地茶户不知官茶私茶之説久矣天下之言生财者亦罔闻知





　　春明梦余録卷三十五
&lt;子部,杂家类,杂说之属,春明梦余录&gt;
　　钦定四库全书
　　春明梦余录卷三十六
　　吏部左侍郎孙承泽撰
　　戸部二
　　屯田
　　万歴防衡曰养军而不困民法莫善于屯田国家原额屯田八十九万二千七百八十九顷余今所存六十二万七千一百九十七顷余然增损不一在南京卫所南北直浙江湖广福建山西河南广东广西山西万全陜西云南辽东则有加于昔昔为额二十一万一千九百四十四今为额五十九万三千九百五十五共增三十八万二千一十一唯在京卫所江西四川贵州则损失旧额旧为六十八万八百四十五今为六万三千二百四十二共失去六十一万七千六百零三顷内四川失六十一万七百四十一其最多者矣昔之养军自京卫而外共一百七十一万四千二百八十二今之养军为一百二十九万九千一百九十四昔之屯粮不可考今之屯粮为四百三十三万五千三百七十五石为银九万三千六百一十两除京卫外尚有粮四百十五万五千七百四十八石为银六万一千五百五十三两京卫之军向亡其籍考之先臣奏议大约为四十余万南卫之军亦不可考大约迁鼎以后为额一十二万而京卫屯田旧额不过六千三百三十八顷南卫屯田旧额不过九千三百六十八顷即如旧制每分五十畆收正余粮二十四石则京卫亦不过三十万四千二百二十四石必不能供四十余万之众即南卫之四十四万九千六百六十四石亦不足供十二万之众其取给于馈运也明矣若夫外卫则不然虽曰为分不等或百亩或七八十亩然以南卫之法准之每分为一由每由田实量尝有七八十亩至寡者亦为六十五亩则所寛即寛于分之内而非分有差等也故会典三十五年始定科额每分正粮十二石余粮十二石科额定则粮可准矣屯之众虽曰三七四六二八不等而大约为三七是以三人耕供七人之食也耕者授粟多故得十二石守者授粟寡分得五石一斗四升然此数似不足以养且尝总计之外卫昔田八十七万七千八十三顷应得一百七十五万四千一百六十六人耕也尽驱其军为屯军亦不可遍况三七乎盖以四川之屯田为六十五万九千五百四十五顷而军额不过一万四千八百二十二必不能人耕四十五顷之地今恶其害已而去其籍法不可考姑置此全蜀则昔额止二十一万七千五百三十八顷度其粮尚有一千四十四万二千八百十四石除正粮外尚有五百二十二万一千四百十二石军除三分屯种外尚当有一百二十万人亦非每人四石三斗余之所能供也然国初之时不闻有转运之粟以养军则所以待军之法通缩之故俱可想也今折米之银大约每石三钱则今之额减昔之额度不过九十万今之军视昔一百二十万之额加不过将十万昔何以不加而自足今何以西北嵗益年例四百万东南嵗有募兵之饷民徴商借盐种种措办而不给窃尝思之非法之弊而行法者之弊也屯法之壊一壊于余粮之免半洪熙行寛大之政命免余粮六石是捐其半也是时大臣违道干誉不能为经逺之计夫举天下之军借食于屯一旦失其半何以足军国之需再壊于正粮之免盘宣徳十年始下此令正统二年率土行之不知正粮纳官以时给之可以免贫军之花费可以平四时之市价可以操予夺之大柄今免其交盘则正粮为应得之物屯产亦遂为固有之私典卖迭出顽钝丛生不可收拾端在于此屯粮日徴发日甚不取之此必取之彼易欺者民则倍徴而不以为苛难制者军遂弃置而不敢问非法之平也况取者已竭亦将为不可谁何之人兼军受其贫而豪右独享其利乎歴朝以来皆知脩屯法之善卒未有能举之者徒以疆界难清豪强难抑徴催难整耳愚以清疆界莫如严丈量丈量则寸壤不可隐故相以丈量犯江南巨室之怒然国受其利此左验也抑豪强莫如抚贫弱夺不应得者与应得之人则众心得而祸不煽矣整催徴莫如调屯官今各督其卫恃为固有必一以军政之法分调贤能等其繁简一有不称置之重典则人人凛凛不敢刁恣矣然后复正余粮二十四石之额复上仓交盘之制即以今田等之量其入可得粟三千一十万五千四百五十六石除正粮以食其十之三尚可得余粮一千五百五万二千七百二十八石今京军额不过十二万南京军额不满四万尽补天下失伍之额不过一百四十六万除屯军外不过九十八万余用其粟大半足以养矣截长补短尽取给于此更不烦转输之劳而嵗有两嵗之支茍足九年之蓄则缮险治器皆可取给更以其余设预备之仓补饥荒之缺军有余食民无暴取野无弃土国有积储虽井田复兴内政复作不能过也但经理之时向抛荒者未免有牛种开濬之费在边外者未免有筑堡防御之劳然筑堡即所以修边开濬乃所以永利牛种之费止在一时茍兼行钱法取之裕如不足烦当宁之虑也若夫齐鲁宋卫秦晋燕赵之墟古之膏腴今为瘠乡民惰土荒以至于此因而开濬教导使如江南无三尺之惰农无尺寸之弃地不过五年可使富足此愚所嗫嚅而未敢深言者也
　　总理屯务佥都御史方孔照疏窃惟京师者天下之本也畿甸富强可以抗天下而制其胜今日者非贫寡之患而均安之难也故术贵变通机惟知恤生节两端岂容缓计阜财诘戎宜先自京师始请以兵论则诸葛亮减兵省将之意为可师也兵未遽减当练土著将未遽省当寄有司今畿甸之民差徭太繁钳罗又密涣散仳离实不忍言以职所闻每亩约纳粮一百七八十文杂差多至三四百文思避无门惟有投献而小民之当戸差重叠而无告矣即圣恩蠲缓而催徴自如邦本若斯何能泄泄宜严敕京兆尹顺真抚按道府细察民隐尽除一切杂差之最苦者力苏重困大家巨室当兹患难一体均劳屏絶投献诡寄之风赋役无私自然乐业然后并免本戸丁徭听其每甲训练乡勇一名大县可得六七百人小县可得三四百人此皆戸籍可稽不同浮募妙选州县正官亷惠勇干者以当将帅之任每府则脩举卫政为府标临属县以聨络之文不妨兼武衔外不妨予京衔小县如残不妨并入中县本县若劲不妨并应隣县此所以为固守者大端备矣京营卫屯十有二万内堪战者十之二三耳余为城兵随操无益稍为调剂可积余粮当事既已得人免操各稍通其惫卫所军人既充选锋军改为兵军田自在更简舍余原备三十六万之数有充军民二差者免其民差可增丁壮每三十丁抽一其余助丁银作粮大约三营与余丁共练战兵三万所向便能克防若屯政既裕劲旅渐增此强国所自始也请以食论则周官遇荒弛禁和籴之意为可师也圣诏久颁保民兴屯二书而效尚未彰者有其时而无其地有其地而无其人地请自皇上躬耕耤田之典扩而充之凡上林草场诸禁地西北山诸禁水似可先之劳之利自三倍其间腴土佳泉不下数千顷宜敕该管衙门募屯开种三春一麦便见充盈如难其人则营卫之备兵与罪人之赎作皆可招应而来皇上慨然为辇下先矣近臣亲臣勇于倡义者但能备本别垦荒芜信行赏格所垦之利仍归各姓行之蕃庶谷粟自饶矣秋间御前四十万为和籴本诚为至计更宜设法招商寛其课而后各边会通有无不窘盖漕已半耗后运虞阻势如草昧创起艰难若复似承平之规逺望转输恐不能如愿也推行畿内其效逐年而见此富国所自始也今光景已逼振举在人伏望敕谕宫府内外一体同心各衙门冗员冗食为公撙节凡一切损伤民心破碎民财者尽与厘剔使百姓忘劳而忘死民心既得兵政自严冐破自清亲上自切次第施为不外于均安和而已矣
　　附后唐同光三年闰十二月吏部尚书李琪上疏曰臣闻古人有言谷者人之司命地者谷之所生人者君之所理有其谷则国力备定其地则人食足察其人则徭役均知此三者为国之急务也轩黄以前不可详纪自尧堙洪水禹作司空于是定九等之田收什一之税其时戸口一千三百余万定垦田约九百二十万顷为太平之盛及殷革夏命重立田制每私田十亩种公田一亩水旱同之亦什一之义也洎周室立井田之法大约百里之国提封万井出车千乘戎马四千匹畿内兵车万乗马四万匹以田法论之亦什一之制也故当成康之世比尧舜之朝戸口更增二千余万非他术也盖三代之前皆量入以为出计农以为军虽逄水旱之灾而有凶荒之备降及秦汉重税工商急闗市之征倍舟车之算人口既以减耗古制犹复兼行按此时戸口尚有二千一百余万垦田亦一千八百万余顷至乎三国并兴两晋之后则农夫少于军众战马多于耕牛供军须夺农粮秣马必侵牛草于是天下戸口止有二百四十余万洎隋文之代而与汉比崇及炀帝末年又三分去二唐太宗文皇帝以四方初定百姓未丰延访羣臣各陈所见唯魏徴独劝文皇帝力行王道由是轻徭薄赋不夺农时进贤良悦忠直天下粟斗直两钱自贞观至于开元将及九百万戸五千三百万口垦田一千四百余万顷比之近古又多增加所云尧时戸口田土之数不知何所据录之备考畿辅屯丁
　　万歴中给事中郝敬疏臣检阅章奏济阳卫舍余李大用等一本奏为不费官钱情愿効力以报恩养事大畧称畿辅附近济阳等卫屯牧额兵共四十八万愿以万人随行征倭众军自贴粮饷情辞踊跃臣心疑之夫以征戍逺役不召而自赴又不费官饷褁粮从役必非人情乃径凟天听岂好事欺罔若此旋访其故粤自永乐年间我成祖文皇帝靖难功成剰精兵四十八万内将一十二万选入十二团营余三十六万给赐屯田牧地种纳子粒马价分置七十八卫于顺天府所属各州县地方安插俱属三千营统辖听调征勦今二百余年生齿繁衍游手坐食与民混杂有司以马戸撑船运米等役众军以马戸运米应属民差脱卸无计昨者寜夏之役各余丁议自备粮随行征勦求免前差未几寜夏平议遂寝二十五年倭奴告警李大用等重复申奏盖彼以三十六万之众止出万人是三十六人中抽一丁耳以三十六万众共饷万人是三十六家共赡一军耳又得概免民差图此便利汲汲上请据臣所闻大畧如此此情若果何惮而不从今东方师老矣可勿复用此惟是辽左空虚枝梧无防合无因羣情为转移之计令该部会同新抚臣李植呼大用等面诘前情果无别项违碍即于各卫原籍中务要每十名抽一名据三十六万原数除六万作耗外尚可得壮丁三万人择令亷干将领官数员统领前赴辽东住扎开种屯田于存留三十万中每十名幇贴屯兵一名牛种庐舍之费行令所在有司一概免其前项马戸撑船民差开垦田成即给本兵为永业自耕自饷彼无征倭险逺之苦又受田管业愈欣然乐从之恐后矣大率每兵一名纳垦田二十五畆内除五畆为官田每畆量收子粒五六升则此三万人可垦田七十五万畆一嵗收官田子粒可八千余石以备缓急之需至于画地经野之法悉听该廵抚司道官布置考其成功臣尝见经畧标下有王宗圣者条陈沿边井田图式又有陈伯怿者言辽东垦田之利皆凿凿可行语云狂夫之言圣人择焉若其可用便当依彷为之不可以人废言也但各卫兵籍废壊已久清覈须严及有余丁规避民差依投势豪者清查检举此一亷干兵备官之力不费帑藏不烦转输不劳征调因其愿赴之人心蠲其不急之徭役一呼而得胜兵三万坐收兵食两利之效备门庭之警扶肘腋之危何惮而乆不为此按明初宿重兵于畿辅至四五十万不费一粒一刍及中叶而后犹有万人自备粮糗愿効力行间者后何不振乃尔耶昔人言祖宗之法惟祖宗能行之岂不信然
　　陜西之屯
　　崇祯十年陜西廵抚孙庭疏窃考故牍洪武年间每军额地一顷嵗徴正粮十二石余粮十二石尽行收贮屯仓以正粮按月支给本军以余粮支给官军粮俸饷不烦转输而仓廪充实兵不烦召募而士卒精强法至善也至永乐二十年奉诏减免余粮六石然正余一十八石犹然交仓按支法尚未壊也至正统二年以正粮十二石兑给本军充饷免纳免支止徴余粮六石入仓而屯法大壊矣至后不知何时复将余粮六石改为正粮一并兑军免纳而屯粮既不入仓屯地几为私产莫可究诘矣陜西省下旧四卫因檄行西安府推官王鼎镇清查除右防卫名秦府外先将左前后三卫各地查明酌古凖今推情定法按地起课即责办于见今承种之人每上地一顷徴粮十八石中地量免三石下地又免三石每石折银七钱总计三卫共该起课地三千三百二十七顷零徴银三万五千余两寛平易从无不翕然相安不呼吁以窘大农不加以厉孑遗疏上上褒嘉之编修呉伟业疏臣尝观宋之诸臣慨然以郡县削弱欲救其敝李纲请以三镇置帅文天祥请以四阃分都统制今非常之原不可骤开然卫所者高皇帝所以修郡县之备也事乆寖防虚糜废弱今宜清饷覈军甄别世职其不任者汰之以授有功特令大臣典防一省卫所许其徴辟幕僚收召义勇互相唇齿以壮干陬时不能用
　　垦荒
　　崇祯七年戸部疏查得北直河南山陜等处抛荒田土最多然有额内者原属军民有额外者原系旷土不属军民者也以额外言之沙砾斥卤其中不无可耕民间自愿开垦垦之或未毕力耕之或未获利官府随而起科此科一起便无脱理将来水旱芜治尚不可知目前小获永逺包赔民虽至愚谁肯自贻伊戚故明明知其有利明明弃之额外难垦全在于此有如洪武十三年诏陜西河南山东北平等布政司及鳯阳淮安扬州庐州等府民间田土许尽力开垦有司无得起科又令山东河南开荒田地永不起科以此募民坚如金石信如四时民未有不应者此田原系额外不必起科但使地无不耕民能藏富朝廷之利已多此一议当急行者也以额内言之非军则民或逃徙他乡或见在无力田乆荒废而人不敢耕即有司募民给帖耕种成熟未几而本主至矣所在告讦不夺不休甚或已无本主而本戸争之已无本戸而本管里长总旗争之又或垦出膏腴大收花利则本地豪势无不人人争之而开垦者莫必其命招徕者反受其谤往往有之额内难垦又全在此有如洪武初令各处人民先因兵燹遗下田土他人开垦成熟者听为已业业主已还有司于辅近荒田拨补又令复业人民见今丁少而旧田多者不许依前占防止许尽力耕垦为业见今丁多而旧田少者有司于辅近荒田验丁拨付以此募民坚如金石信如四时民又未有不应者此项原系额内不畏起科但使人知恒产竭力耕耘官府之粮自办此一议当急行者也至于清查隐占屯地宜首正疆界廵行阡陌按地画图从某至某有田若干属某卫所系某旗军管种只以见在着业为主方一里刻一石记其界址分其弓口录其戸名通徧各处如此清查而屯之实地实籍举在于此不必问簿书也比至夏秋成熟又复廵行按图履亩此某某之屯果成熟者曾否纳粮完则已否则立追果荒芜者有无水旱灾则已否则必究通徧各处如此覆覈而屯之实成实举在于此亦不必问簿书也如此清查覆覈果系着业而耕种勤纳粮早者量行奨赏且奨赏其卫所之官名在籍中而无力耕种虚占抛荒者勒令退出另召军民给帖开垦永为已业且罚治其卫所之官则隐占未有不清荒芜未有不垦者矣不然屯在阡陌而求之于簿书屯在山谷而了之于衙署抄誊册籍积习相何时而破且才有更端告讦因之而起奸豪肆骗良善人人自危甚则激变者有之矣又查得万歴七年山东廵抚赵贤议青莱登三府海岛二十余处熟地八千余亩令海防官军往来耕食免纳租税二十余年又该廵抚郑汝璧请拨登州军兵渡海北长山诸岛画亩耕种收获粮食运至郡治抵充军饷三十三年长芦廵盐御史徐元正议山东岛田开垦成熟已计万余今长芦各场草场沿海一望无际乞要责成天津道专委分司徧歴各场不拘祖地无主荒地召募尽力开垦每顷每年止纳课盐四引有奇给与印帖永为巳业又令垦地之家抽壮为兵聨以保伍训以武事无事兼捕盗贼有事驱之戎行俱经本部覆准施行此则登津往例今应查责两处司道照此处置兵屯听其自耕自食如不能行则此兵百无一用断乎当撤毋令两地虚糜新饷嵗至二十余万也
　　古时军国之需仰于西北而有余今也军国之需益以东南而不足盖地有遗利应垦而不垦民有余力宜务而不务此其本之失也夫济兖之地非古井田之区三代所倚以给军国者乎今荒沙漠漠弥望邱墟至于京畿之间亦复如是而各边之地可知巳大抵官非其人理非其要膏腴之区贪并于巨室硗确之地荒失于小民而屯田壊矣务贪多者失于卤莾困赋税者一切抛荒而农业隳矣所谓地有遗利民有余力此之谓也沿边诸郡宜仿赵充国屯田故事兼以错募民耕塞下之议叅酌损益选京官之识见明逹干望精密者分督其事叚界坵画区析亩分阅其强壮优其食给随地所宜务力于农乗其余闲课之骑射昔韩重华之在唐释罪吏耕边田嵗偿官逋四十万斛又募人为屯田嵗省度支千三百万军不病饥冦不为害韩愈称之以为兵农兼事务一而两得至于腹内西北诸路必得如汉之赵过召信臣国初之陈脩其人者分方经理相原隰之宜立旱涝之备定肥瘠之区寛税赋之额居止而作者使循其旧流亡而复者各归之田湖荡之间可以水耕者则引水凿渠高衍之地可以陆种者则分疆定界务使人各归农农各力田地各树艺艺各得力天下而不长治乆安未之有也
　　宋绍兴五年屯田郎中樊宾言荆湖江南与两浙膏腴之田弥亘数千里无人可耕则地有遗利中原士民扶携南渡几千万人则人有余力若使流寓失业之人尽田荒闲不耕之田则地无遗利人无遗力以资中兴可见今称财赋之区者昔固旷土也
　　韩愈谓赋出天下而江南居十九以今观之浙东西又居江南十九而苏松常嘉湖五郡又居两浙十九也今国家都燕嵗漕江南米四百余万石以实京师而此五郡者几居江西湖广南直之半自宣徳正统以来每择任有心计重臣廵抚其地盖以此地朝廷国计所资故也若不曲为经理恐如往昔膏腴仍变为荒闲天下事不可言矣从来大臣未有不留心民事而可为大臣者他不具论如元相王鹗因懐孟路劝农官王秉中入朝即访问枋口去路六十里属济源县所开水利即今溉田几何秉中曰水旧名古秦渠盖魏末司马孚创脩至隋卢贲复开治唐太和间河阳节度使大加疏导溉河内河阳温济武陟五县民田五千余顷宋天圣初枋堰始壊至是秉中复为起废又云初兴役时掘地丈余得栢枋数十段称曰枋口岂因是得名乎观相国亟以民事为问而任事者对荅详明如此俱可以为后世法
　　畿辅垦田
　　叶春及疏臣尝读司马迁所为货殖传列致富人十数家具道盬盐铁冶丹穴厄茜之事与王者埒家不訾津津矣及叙白圭观变趋时若猛兽鸷鸟之发必以李悝务尽地力先之然后知迁伤切于世愤其所为末作滥而本业衰也故曰本富为上末富次之此岂昧于大较悦奇胜恶治生之正道哉呰窳之人负郭千顷荒芜不治持筹执防以争刀锥指计僮奴扼吭而诛其入所谓舍万金之产而行乞于市也土田当辟古今诸儒具有论著大者在唐邓汝頴陈蔡许雒荆襄淮楚间臣未敢论论畿甸中古者畿内谓之甸服粟米总秷于是而出所以省输将便资给也国家建都北平古为燕国燕故诸侯宫阙城郭之壮丽玉帛会同之辐辏百官万民之殷庶何敢仰望万一然自文公以后立于彊国之间北廹强敌南拒大邦又尝帅师争驰中原乗胜逐北翺翔千里之外此其为费非防细矣苏秦入燕时东有朝鲜辽东北有林胡楼烦西有云中九原南有滹沱易水即今畿内东西所至视昔虽狭而南有渤海钜鹿至于邯郸濮阳盖兼齐赵之地长短相互实亦当之昔者纎悉出于其国而今尽仰江南非所以富国息民也苏秦谓燕足以枣栗粟支数年不言秔稻之事岂非人谋地利渐乃出哉臣观往牒何承矩耕水田于河北虞集议海田于京东托克托大兴营田西自西山东至迁民镇南起保定河间北抵檀顺皆从司农佃种欣慕之焉水泉陂塘之迹门堰捍筑之方召募敕授之法器具工作之资蜃蛤粟米之富灿然可观也按成式法往智数嵗之后其效立见此与转呉会漕潞渚功相十利相百矣穷山泽计毫毛取赢万里而直千里之内弃而不收甚可惜也然出数十万缗以为利本而取息于数载之逺非富厚之家不能贫者一日之入尚不足一日之用而何暇思乎其他苏辙有言曰贾人之治产也将欲有为而无以为资者不以其所以谋朝夕者为之也取诸其不急之处指盐铁等今内帑金有未用者所谓不急非耶且富人之出钱也度其能偿且在旦夕而后贷之兴水利辟草莱亦旦夕可偿者也虽然事议非难任难任非难用难用非难成难夫天下之人每病太怯不敢任事事偶相值谩然受命而不自量上虽用之常有轻之之意及其未成而夺其业古之君子先量其身而又要乎其君君能用之则受命而不辞不能用之不敢一日茍然以试而君亦专责之事终以济故足述也方册遐矣成化中都御史原杰经理郧阳不可称哉荆襄迤西沃壤千里蓬藋蒿莱实尽其利籍流民垦旷土得戸一十二万君相委心豪杰效职亦千古之概也今朝廷之上望治如渴天下之大独无一人可使乎抑洪武初天下土田八百四十九万顷至治已失其半近日司农所入又多诎焉不耕之田固不少矣独畿内哉藩府州县虽有农官孰为朝廷任事者富强之道在任用矣
　　徐贞明西北水利议当今经国訏谟其大且急孰有过于西北水利者乎虽然概而行之则效逺而难臻骤而行之则事骇而未信盖西北皆可行也盍先之于畿辅畿辅诸郡皆可行也盍先之于京东永平之地京东永平之地皆可行也盍先之于近山濒海之地近山濒海之地皆可行也盍先之数井以示可行之端则效近而易臻事狎而人信又恐其难于遥度也则又褁粮属二三解事者走永平傍海近山之境相度而经畧之既得其水土之宜疆理之详始信其事之必可行京东辅郡而蓟又重镇固股肱神京缓急所必须者矧今地负山控海负山则泉深而土泽控海则潮淤而壤沃水利尤易易也予所属二三解事者盖遍歴山海之境阅两月而返披图出示如指诸掌也为言诸州邑泉从地涌一决而通水与田平一引而至比比皆然姑摘其土膏腴而人旷弃即可脩举以兆其端者自西歴东如密云县之燕乐庄平峪县之水峪寺及龙家务庄三河县之唐会庄顺庆屯地皆其著者蓟州城北则有黄厓营城西则有白马泉镇国庄城东则有马伸桥夹林河而下城南则有别山铺及夹隂流河而下至于隂流淀疏渠皆田也遵化西南平安城夹运河而下及沙河铺地方乂鑯厰涌珠湖以下至韭菜沟上素河下素河百余里夹河皆可成田迁安县北徐流营山下涌出五泉合流入桃林河又三里桥涌泉流出滦河又蚕姑庙涌泉成河与滦相接夹河皆可田之地卢龙县燕河营涌泉成河及营东五泉涌漫四出至张家庄抚寜县西台头营河流亦是燕河营涌泉而来皆可田自西以东如丰润县南则大寨及刺榆坨史家河大王庄之地东则榛子镇西则鸦洪桥夹河五十余里皆可田玉田县清庄坞导河可田后湖庄疏湖可田三里屯及大泉小泉引泉可田其间有民所不业之地有屯地有牧马草地屯草之地属于官官则辟其芜而收其利不难也至于民不业者召民业之官为助其力何至连阡以弃鞠为茂草乎至于濒海可田则自水道沽关黒崖子墩起至开平卫南宋家营之地东西度之百余里南北度之百八十里皆丰润其地与呉越濒海之沃区相等今雈苇弥望而系名于势族然苇之利防即势族亦无厚入于其间也若如呉越人田而耕之则利十倍于苇即捐其一以与势族使不失其旧入势家亦何憾焉昔虞文靖公之议东极辽海南滨靑徐濒海皆可田之地今丰润实其中境欲举其议而行之兹非其先当致力者乎盖先之京东数处以兆其端而京东之地皆可渐而行也先之京东以兆其端而畿内而列郡皆可渐而行也先之畿内列郡而西北之地皆可渐而行也在边陲则先之蓟镇而诸镇皆可渐而行也至于濒海则先之丰润而辽海以东靑徐以南皆可渐而行也夫事有小用则宜大则局而不通大用则宜小则窘而难布兹其试之一井究之天下无不利者事有旦夕计功而逺猷不存积久考成而近效难覩兹其暂之嵗收乆之永頼无不利者特肇端于京东数处因而推之西北一嵗开其始十年究其成而万世席其利矣
　　左光斗屯田水利疏万歴四十七年屯田御史左光斗题为足饷无过屯田屯田无过水利恳乞圣明申饬当事着实举行以济急需以图永頼事臣防闻父老言东南有可耕之人而无其田西北有可耕之田而无其人既候命阙下间取农书水利及古人已试陈迹畧一讲求颇得大意适承乏屯牧耕当问奴此其职已方今东事正兴筹边无防十八万腹之兵待八百万画饼之饷催外解之檄如火而不可得来求内解之涕如雨而不能得去止有漕运一脉而民力已竭加以旱干水溢接济不全河竭海漂种种难测其他意外之事中梗之患且未忍言若不汲汲讲三年九年之储而局局为不终朝不终夕之计臣愚不知其可蚤夜以思只有屯田可以救急而今之屯田者不过按籍徴粮期于及额而已间有隐占多不可问然亦不必问也惟是西北不患无地而患不能垦以臣所闻京以东畿以南山以东两河以南以北荒原一望率数十里高者为茂草洼者为沮洳岂尽其地利哉特不垦耳其不垦者苦旱兼苦涝也其苦旱与涝者唯知听命于天而不知有水利也一年而地荒二年而民徙三年而地与民尽矣今有道于此使上之不为魃而下之不为鱼相反而相为用去全害而得全利何惮而乆不为此谨陈上屯田水利三因十四议惟皇上采择焉其一曰因天之时五行之用谁能去水三江震泽禹贡所称厥土涂泥厥田下下昔之污莱今之沃壤何常之有迩见莞蒲鱼鳖蜃蛤之属到处有之自南而北风气固然而谓水偏利在南偏害在北火耕水耨缺五行之二名曰诬天其一曰因地之利引漳溉邺渠郑富秦龙首渠汉世尤盛民之歌曰泾水一石其泥数斗且溉且粪长我禾黍河源如昨地脉未改而谓水偏利在古偏害在今使瓠子之叹长兴宣房之绩不显名曰诬地其一曰因人之情南人惜水如惜血北人畏水如探汤习固使然亦未见其利耳翟方进壊陂而黄鹄之怨兴召杜开陂而父母之歌作有之以为利死且不避近日京东一多所开濬浸浸已见其利所在州县亦知有争水者矣臣私喜之而谓水不宜北北不惯水拂耕凿之情而失田民之利名曰诬人禹功明徳惟是平水土濬沟洫而巳未有不治河而治田者支流既分而全流自杀下流既泄而上流自安无昏垫之害而有灌溉之利此濬川之当议也沿河地方唯运河不敢开泄外其余源流潴委是不一水陂塘堤堰是不一用或故迹之可寻或方便之可设工力多者官为量给费少者听民自举惟无水之处不必凿空寻访以蹈即鹿无虞之戒则疏渠之当议也秦汉之世凿地为港掘地为井汲而得灌以一亩一钟即东南地高水下车而溉之上农不能十亩北方水与地平数十顷直移时耳事半功倍难易悬殊则引流之当议也河流渐下地形转高逺引不能平引不可将若之何其法防河设坝以壅之大约如囊沙之意或壅二三尺或壅四五尺然后平而引之水与坝平流从上度递流而下节节壅之亦复如是盖不能俯地以就水而惟升水以就地支河浅流最宜用此即如滏阳一河发源以至出口约七八百里得其利者仅一二县余皆以低下弃去不晓此法故也则设坝之当议也蓄泄不时泛溢为害加以秋水时至百川灌河壊民禾稼荡民庐舍往往有之惟于入水之处设斗门以时啓闭旱则开之涝则塞之出水之处反是此建闸之当议也沿山带溪最易导引山水暴涨沙石压冲再行挑洗劳费不偿其法顺水设陂以障之用支河不用河身支以上溉身听其下行此设陂之当议也而必概种秔稻恐不素习得利转防随其高下听其物宜宜粱宜菽宜薏宜芋宜蔬惟意所适总之水源一开灌旱地之利胜水田之利一倍每亩之值亦增价三倍渐渐由而不知通而不倦而焦原尽泽国矣则相地之当议也春夏浇灌常苦水少秋冬无所用之常苦水多储有余以代不足法用池塘滨淀以积之既可储水待旱兼可种鱼莳莲每见南方百亩之家率以五亩为塘水不胜用利亦如其亩之所入何不仿而行之而五家一塘或十余家一塘居然同井遗意而筑塘尤易于浚井但期筑做如法可以注水不漏惟原洼下之处不必另设则池塘之当议也以一教十以十教百必用南人而南人寜为农夫不欲为农师北地徭轻江南役重以走利如骛之情乗避徭如虎之势吾土虽美乐郊可适但着为律令永为世业不得一二年后即行告夺将负耒而来争先恐后举锸为云决渠为雨此之谓也则招来之当议也四民之业迭相为用南方士子不得志有司则弃为胥吏舞文犯科往往此辈若仿汉世力田之科令垦田若干亩许令占籍而又不碍地方本额且令官司与之讲明水学如胡瑗之教授门人不犹愈于白镪而鬻靑衿者乎盖先师与后稷并位胜与倚顿争坐也则力田之科当议也虞文靖公建议于元泰定之时听富民欲得官者能以万夫耕则为万夫长千夫百夫亦如之今其意可师也若令各屯卫所官军及经歴俱以垦田多寡加级虽格外之劳来实本等之职业于计甚便今议者动抑豪强防其兼并不知富者乐耕则贫者转贷但得地无旷土土无遗税何妨勲戚贵近大贾富商骈集而来徙豪实塞实用此意则募富开爵之当议也宋廵行使者分道四出民苦不便苏轼力非之而治杭之日脩治西湖欲天下尽兴水学母亦行之介甫则不善行之文忠则善耳今水利之衔犹设而劝农之义无闻至于有司多所不解但得抚道而下个个得人又皆讲求之熟路已试之成事如懐隆靖逺河内磁州海岛先后诸贤分满布列彼此呼应官无添设之烦民无追呼之扰穑人成功田畯至喜则择人之当议也天津一处旧抚汪应蛟垦水田八千亩设兵二千用充额饷今援辽千名即八千亩多芜且有申言种谷不如取苇者废兴由人良可浩叹诚得练习明作一将官领兵数千屯之而天津一带不足垦也永平负山濒海择官而垦亦如之附近关外得谷一石足抵漕之五石且屯且练用备不虞则择将之当议也或者曰游惰之军不任耰鉏是不然近见出关觳觫之状视关内如春台寿域若练其老弱使尽力南亩死且不憾而又计田行赏比于得级如宋给事廖刚之防其言曰执耒之劳较之操戈之危岂不特易夫驱之战与驱之耕臣固知其必悦也则兵屯之当议也臣所言者止于臣属耳由畿辅而九边由关内而关外岂乏充国其人又岂乏武侯子仪其人而坐令金城祁山河中之绩为千古絶盛哉此数议者不烦公帑不劳民力而又皆田里树畜老农常谈无甚高论举朝皆言其可行当事亦见为当行而不肯力行国家无事既以因循而不行有事又以张皇而不及行农既疲于养兵而不耕兵又耻于为农而不耕谓见效迟在三年之后而三年后复然谓大利迟在十年之后而十年后复然譬之富人衣珠而饿死岂不惜哉元末年东南有梗始思虞文靖之言仿其意设海口万戸业已无及乞张士诚贷米数百斛反覆告急仅乃得之而终无救于亡矣可不寒心先臣徐贞明曾以尚寳专理此役而事出创议难与虑始且欲以一身兼禹稷之任大开河工复井田之遗省东南之运语近迂阔会忌者而止乃其意不可磨也今潞水客谈及治田存稿具在任事之难令人追恨无已今时势廹矣过此不行更无行时伏乞明天子照临于上贤公卿百执事主持于下各举所知知人善任更祈勅下戸部酌议委妥转行所司着实举行勿狃故事勿急速效勿惮事始勿挠事终载入考成一切有司首课农政田野不治即异能高等亦注考下下其有不习者孳孳求讲务期晓畅躬自劝相单骑廵行阡陌问民疾苦不得劳民烦费无益民功小有嫌怨臣等力为主张迨试有成效破格超迁永着为令庻几小垦小利大垦大利小利在地辟而民聚民聚则垦者愈多大利在粟贱而民饶民饶则垦者愈易生聚渐繁和籴转便即不必省东南之漕而亦不专靠东南之运矣
　　给事中魏呈润水利疏臣闻农者天下之大本也泉流灌溉所以育五谷也是以山泽通气天下収其成功雨晹示征王者因之争美比者滹沱诸河干可步涉东光等浅转漕若石近京数百里一望赤地假十日不雨哀此劳民多稼少获何以御岁臣闻雨者天地之和气霏润上腾而后云滃泽解洋溢顷亩是以山居知雨非山之能厌浥也山必有泽燥湿相蒸而变化生高下相感而雨水成夫天下之水自足灌天下之田而每苦于不能用天下之田自足给天下之生而每苦于不能获周礼曰幽州薮曰貕养其川河泲其浸菑时冀州薮曰扬纡其川漳其浸汾潞言水泽至沃也国家定鼎于燕用幽冀以爲畿辅负重山面平陆奥衍之利甲于东南若疏其上源自涓滴传而致之何田不充何漕不裕惟北方不知蓄水听其自旱自雨自盈自涸而莫之均节故潦荡则遍地巨浸炎烈则满眼砂砾一遇饥嵗比室如悬民之凋敝极矣昔舜命禹治水至千百年获其利而考其言曰决九川距四海濬浍距川也此之谓水政即农政也漕政也自秦开阡陌废井田而沟浍之制始湮汉唐而后日受河决之害夫以数丈之河挟五六月之霪霖而无有旁地以停蓄之其溃轶也固宜此潦害也潦时不收之为利一或天靳其泽地屯其膏遂致焦燬而无所措此旱害也夫圣人在上水旱不能为之灾其时沿河之水无一勺不疏如血脉是以沿河之地无一亩不化为膏腴今近畿州县之间自守令而上水利河屯等官各有司存矣请勅下抚按分责所监司务以疏瀹水土为事凡地形高洼之势源委分合之宜古今通塞之故与夫兴作之缓急工程之多寡一一循行而咨度之然后编册以献曰某处可复为大渠逹于漕河某处可复为中渠逹于大渠而小渠谕令自开濬也册已陈矣其力役之费不尽需之官帑亦不尽需之民间需之官帑者则以付之罪人操畚锸而往从之徒计里而杖计丈不然则常平之积可间给焉需之民间者因水之所利而用之利在一井则役一井之民利在一邑则役一邑之民利在隣邑者隣邑助之利及隣郡者隣郡助之皆官预为会计而民不苦于追求则无不趋事之人也趋事众则水利广总其全力既可以致逺分其余力并可以润槁矣昔管仲之相齐也其説曰圣人之治于世也其枢在水是以自脩封脩界以至于脩制十仭见水不大潦五仞见水不大旱葢诚急富国而尽地利也曩者月食差度皇上既治歴明时法尧之开天兹雨泽愆期防祷方应臣愚以为皇上亦当濬川导泉绍舜之辟地诚及此时举地利而经理之富民不能供贫民之役必转募田间而窘于耕者得食于工一利也旱则蓄其流涝则宣其溢瘠产化为沃土流民渐次复业二利也水道与田畴相通譬咽喉之气逹于肺脏靡不虚而咸通漕事可以早济三利也北地种植既多即粟米刍茭俱将输之天府逺可省额外之徴而近可蠲召买之役四利也原野之间有沟有防高下自成天堑窥关探丸之盗不敢援弓而驰马五利也夫不费太仓之金钱而坐获此五利何不可为也要以潴防沟渠之法不独卫辉真定以南济寜以北可以漕运计而已天下无不可用之水无不可用水之地如呉起之用魏也引漳水溉邺而河内富郑白之先后用秦也举云决雨泾水一石其泥数斗而关中沃李冰之为蜀守也壅水作堋穿二江通舟楫而诸郡徧溉今遗迹具在若乃呉越州郡则引太湖苕霅诸溪之水汝南九江引淮东海引钜定太山下引汶并州西南若汾若沁尽可引注为农田他小渠者不可彚纪也第举之有序不至或兴或废委为不急之务则无地不耕无人不屯水之为利当与天泽上下同流矣传曰者水气之所化然则水利脩又所以致之术也臣学寡识敢因霖而效防忠若此
　　近畿水利昔何承矩建议于宋于河北诸州兴建水利发戍兵万八千人开泊种稻民頼其利即今河间保定淀泊之区也虞集建议于元谓京东濒海之地海潮日至淤为沃壤宜用浙人之法筑堤捍水为田听富民欲得官者合其众分授以地官定其畔以为限能者授以万夫之长千夫百夫亦如之察其惰者而易之三年后视其成以地之高下定额以次渐征之五年有积蓄命以官就所储给以禄十年不废得以世袭如军官之法时善其言而莫能行至正间丞相脱脱复议西自西山南自保定河间北抵檀顺东及迁民镇召募江南民师立法佃种给钞五百万锭以供牛种即虞集之议也时天下已乱欲行已晚危素为大农垦田于雄霸二州相地授畧薙除荆棘辟田几千万亩以补漕运之缺夫固本足用不行于平日而仅行于衰亡之时此元人之失防也
　　万歴庚子保定廵抚汪应蛟海滨屯田有效疏天津葛沽一带地从来斥卤不耕种臣谓以闽浙治地之法行之未必不可为稻田今春买牛制器开渠筑堤葛沽白塘二处耕种五千余亩内水稻亩收四五石种薥荳者得水灌溉亦亩收一二石惟旱稻以咸立槁始信闽浙之法可行于北海而斥卤可变为膏腴也天津为神京牖戸开府设镇其地益重见在水陆两营兵四千人嵗费饷六万四千余两俱加民间若尽依今法为之开渠以通蓄泄筑堤以防水涝每千顷各致谷三十万石以七千顷计之可得谷二百万石非独天津之饷取给而省司农之转馈无不可者且地在三岔河海潮上溢可以灌溉白塘地无粮差白塘以上为静海县粮差每亩一分八厘民愿卖则给价不愿则给种于民情无拂请以防海官军用之于海滨垦地每嵗开渠筑堤可成田数百顷一面召募居民承领数年之后荒田渐辟各军兵且屯且守民间可省养兵之费重地永资保障之安矣
　　天啓中屯田都御史董应举疏臣近到天津歴何家圏白塘口双港辛庄羊马头大人庄咸水沽泥沽葛沽见汪司农往日开河旧迹犹存可作水田甚多荒废不久开之甚易一亩农工止用八钱可得粟三石三斗久荒者亩用农工一两其挑濬旧河为力不多只须挑濬数尺明年万石之粮可必也按天津水田议之者科臣解学龙也前董应举所开四当口及防白二港又同知卢观象所开何家圏皆得米万石转饷关门此亦曩行水利之明效也后尽污莱矣
　　嘉靖三年大理卿郑岳言臣勘事陜西道经畿内河南见太行西倚潼关东绕懐卫北及燕冀水皆东注南入于海卢易滹沱琉璃漳洺卫沁洛瀍其大也宜令濒水开田筑堤凿渠平畴无水者量濬浍或为陂塘下通水泉上蓄潦数年之后皆为沃壤矣此经国至计所谓待其人而后行也古时西北水利魏史起引漳水溉邺邺以富秦开郑国渠溉舄卤之地四万余顷关中为沃野秦以富强汉文翁溉灌繁田千七百顷而蜀饶白公穿渠引泾水溉田四千五百余顷而以饶富马援引洮水种秔稻而狄道并塞之民得以乐业虞诩复三郡激河浚渠为屯田而省内郡之费此前人兴水利于西北之明效也
　　限田
　　崇祯庚辰工部主事李振声请限田一品官田十顷屋百间二品官田九顷屋九十间以是为差逾限者房屋入官变价充饷田地入官为公田有防下部议礼部侍郎蒋徳璟出揭驳之谓限田起于井田三代时有井田故田可限也自秦而后经界废矣汉董仲舒始建议限田李翺元稹林勲皆祖其説非不雅志三代为抑富扶弱之图然皆不见用惟汉王莾宋王安石贾似道三人力任为必可行而皆以扰民致乱似道至首捐已田万亩为倡其法益峻其祸益酷由此思之法非不善而井田既湮势固不能行也説者谓开创之初戸田稀少土地荒旷田尚可限故唐太宗尝行之而未几亦废洪武初北方府县近城荒地召人开垦有余力者不限顷亩皆免三年租税仍免杂泛差徭又令北平山陜及江北等处民间田土尽力开垦不许起科甚且给以牛种田器不惟不限且恐其不能田大哉神谟卓冠千古惟令履亩丈量为鱼鳞图册而严诡寄投充之禁则虽不言限田而限田之法亦行其中矣胡公世寜言立国者不于平定之初复古授田之制中叶而后安懐成俗而云均田田未易均也其説是矣然平定之初即欲计亩授田如三代制而不封建不井田总不能乆况中叶之后乎邓徴君元锡谓有三难何者守令嵗月更改各懐一切莫虑经久一难也豪强兼并谤讟朋兴二难也守令不能履亩而较必寄于吏胥上下其手豪右售赇贫弱抑勒名曰均田实滋弊孔故王莾王安石贾似道行之而乱皆生今反古之过也今欲足兵食莫如务农欲务农莫如贵粟惟在遵守国初重农诸欵行之如北平山陜河南江北诸处听民尽力开垦三年不起科及课植桑枣脩治农田水利令府县官考满以农田水利桑枣为殿最如此庶民劝于耕而粟有三年六年之积以渐致太平倘亦捄时之急务乎
　　芦田
&lt;子部,杂家类,杂说之属,春明梦余录,卷三十六&gt;
　　计曹条议曰议者欲清南京太仆寺所草场地六十万顷出佃价一两使此法能行则可得银六千万利莫大焉然而不能也自马草均于田亩民间已忘其亊故江北尚有名目而其田本贱值不过数钱岂能顿增一两江南田贵易増而竟莫可辨析茍欲徴其价必至摊此教之乱也愚以为芦洲一项可以此意行之今沿江一带田之利微洲之利重故洲必归于豪势两豪相争累年不止且甚至逞戈结营白日杀人而官不敢问只以不烦佃价办课轻防而影射易滋故不惜身命而争之耳今得为之令曰某处某洲若干亩每亩纳价若干不论业主他戸能纳者听既纳之后永为世业旧业主不得争民纵出佃价其利尚浮于田必争先而纳旧业主家能办者唯恐失其利亦必竞纳不烦催督而可以得无限之资原其本始皆由白佃未为夺其所有既纳之后永无相争之端续有新增亦必遵此不得以水影防课先佃为辞利减事平争端少息亦致治之权也计芦政分司所辖见为亩三百三万三千九百二十四如往年少试于如臯等处每亩纳四五钱不等民无不乐从则分等量入亦不下百六七十万可坐而致也若能命一干官严为丈量度其隐蔽不啻一倍上而川蜀亦可仿行数百万之利在一使者得人耳事集民乐又何患焉
　　预备仓
　　备荒之政莫善于预备仓成化中敕布按二司言洪武中州县设预备四仓所以广储蓄备旱涝为民頼也比乆废弛尔等督同各府州县正官将原设四仓覈实见在储蓄有无多寡之数仍尽各处在官赃赎金续籴粟备之有不敷听于存留粮内借拨或于各里上中戸内劝助以充其看守仓者于附近里分佥殷实有行止者主之有通同官吏实收虚放为侵盗者论如律都司督同卫所正官于卫所地分置仓亦如之后都御史林俊题定预备仓所储粟务三年积足周一嵗之食而后已大都五十里积粟三万石百里积粟五万石官储中程者为称职不及三分而上罚有差少六分课殿而给事中呉世忠言积贮之名歴代不一而常平义仓独存于后世自臣观之莫善于常平莫不善于义仓义仓之法凶年则散之丰年则敛之其初未尝不善也然官与民偿贷其弊易生方其贷也寄之于里胥而诈冐之名多迨其偿也责之于里胥而徴求之弊作及其弊也里胥必诈与贫民通而许为诡词贫民必甘与里胥市而觊为灭迹前者获利后者效尤将敛散之粟与存者无几矣其又弊有借止一石或偿至十数石而不足借止一年或徴至十数年而未休下戸细民有寜卖子女甘流徙而不肯窥仓廪之门见官吏之面者以故粟竭于官有出而无入约爽于民有贷而无还其势必尽废而后已此义仓之弊也常平则不然丰年谷贱则增价而籴以为备凶年谷贵则减价而粜以济饥愿籴者与之而无所强愿粜者受之而无所追其利常周而其本不仆故公私两便今宜因义仓之旧更以常平之法量民数多寡以贮粟酌道里近逺以立仓每丰而籴委之于富民而计其数时凶而粜临之以亷吏而主其衡籴不出一人人不过一石而又善为之处严为之法使所籴皆贫民而富者无所侵焉斯可矣或曰义仓之行饥者可徒手而得粟常平之设必转贷籴本而粟始可得也其转贷之际安知富人之不留难而徴取之时又安知富人之不侵渔乎臣应之曰天下无不弊之法为治者但当酌其弊之轻重而审处之常平立于汉义仓立于隋而用常平者常多用义仓者常寡常平每废而犹存义仓随起而即废至于宋常平特置提举之官而义仓无闻焉亦足明其法之善矣
　　林希元救荒丛言臣闻救荒有二难曰得人难曰审戸难救荒有三便曰极贫之民便赈米曰次贫之民便赈钱曰稍贫之民便转贷救荒有六急曰垂死贫民急饘粥曰疫病贫民急医药曰病起贫民急汤米曰既死贫民急募瘗曰遗弃小儿急收养曰轻重系囚急寛恤救荒有三权曰借官钱以籴粜曰兴工役以助赈曰借牛种以通变救荒有六禁曰禁侵渔曰禁攘盗曰禁遏籴曰禁抑价曰禁宰牛曰禁度僧救荒有三戒曰戒迟缓曰戒拘文曰戒遣使其纲有六其目二十有三备开于后编次以进总曰救荒丛言是皆往哲成规昔贤遗论臣尝斟酌损益或已行而有效或欲行而未得或得行而未及谓可施于今日者也若夫恐惧修省降诏求言蠲租税以舒民困防居积以厚黎元皆人主救荒所当行则陛下已先得之不容臣言也至于卖军职卖监生卖吏典乃不得已救急之事非盛世所当行则大臣已先言之不待臣言也陛下倘不以臣言为愚拙为迂踈乞勅部院详议可否即赐施行
　　潘潢积谷议查得先该戸部奏行天下府州县官各照里社积谷备荒立格劝惩不为不密但如每一小县十里之地三年之间不问贫富丰凶概令积谷万五千石限数既多责效太速以致中才剥削取盈贪夫因缘为利往往嵗未及饥民已坐毙及遇凶荒公私俱竭为困愈甚臣闻田野县鄙者财之本也垣窌仓廪者财之末也与其聚民脂膏以实仓储孰与尽力沟洫以兴水利昔宋儒朱子赈济浙东所至原野极目萧条惟见有陂塘处田苗蔚茂无异丰嵗于是益叹水利不可不修谓使逐村逐保各治陂塘民间可永无流离饿殍之患国家可永无蠲减粜济之费此则救荒不如讲水利明效大騐之可见者合无本部备行都察院转行各处御史申明宪纲严督所属凡境内应有圩岸坝堰坍缺陂塘沟渠壅塞务要趂时脩筑坚完疏濬流通以备旱涝毋致失时有伤禾稼及因而扰害于民每季终预将疏筑完壊备细缘由开报御史及总督水利官员不时廵歴勘验如有申报不实及壊久不脩脩不完固或因而害民者并为不职从实按勘施行遇该考满务查水利无壊方许起送有能为民兴利如白起溉邺郑国开渠之利者具奏不次擢用该管官员亦照所辖完壊多寡分数定注贤否一体旌别其人分纸价赎罪赃罚银钱香钱引契鱼盐茶酒等税不系解部者悉如御史王董贤等所言尽数籴谷入仓备赈不许分外分毫科罚侵尅庶几藏富于民因地之利虽有旱干水溢民无菜色管子所谓积于不涸之仓藏于不竭之府者用此道矣
　　宋朱熹曾请于府得常平米六百石赈贷夏受粟于仓冬则加息计米以偿自后随年敛散小歉则蠲其息之半大饥则尽蠲之凡十有四年得息米造仓三间及以原数六百石还府以见储米三千一百石以为社仓不复收息每石只收耗米三升以是一乡之间虽遇凶年人不缺食熹又尝言于上曰臣曾摹得苏轼与林希书説熙寜中荒政之弊费多而无益以救之迟故也其言深切可为后来之鉴
　　洪武间湖广孝感县言民饥请发预备仓粮以贷乏者太祖谓戸部臣曰朕尝捐内帑之资付天下耆民籴粟以储之正欲备荒歉以济急民也若嵗荒民饥必候奏请道途往返民之饥死者多矣尔戸部即谕天下有司自今凡遇嵗饥则先发仓廪以贷民然后奏闻着为令
　　本计
　　明邓元锡曰记载家言高皇帝方定金陵时谕太史令基起居注祎言今军兴四方民生苦甚吾欲舒其力且奈何基祎对曰师行必赍粮食上存此心幸甚然天下未底定纾民力宜未易及也上曰不然纾民力在均节财用在制常赋国家爱养生民犹保抱赤子惟恐伤之茍掊克以朘之虽慈父不能得之其子君安能得之民乎今当定赋节用崇本而抑末庶民力少有纾乎基祎顿首曰臣等愚所不及此仁政之本也永乐初湖广夏税至后期戸部尚书郁新请案府州县官稽缓罪治之文皇帝不许曰赋入但无失经制而可矣耕种有先后地里有逺近何可槩必任官牧民当察其难易而悉其情一主于利民茍罪其官必急责于民吾民残矣其勿问洪熙初昭皇帝谕工部言古土贡随地产不强其所无比年丹漆石青之类槩下郡县徴郡县廹小民鸠金币转买价腾踊百倍朝廷得不十一而民费以千百何痛也自今于出产地计直市母槩毒吾民呜呼圣神之计虑深矣给事中呉执御理财必本经术疏臣静观今日国势民情无如理财为急今诸臣为茍且之计者无不谓此时多事势不得不出于权宜臣耳目孤陋不能逺引唐虞三代请举祖宗朝多事者一折之可乎臣攷永乐初年承废弛之后府库空虚一时赐赉功臣大封亲藩而又招集诸儒编辑大典未几而有安南之役有营建京兆宫殿之役费以万万计而戸臣夏原吉殚力经营未尝告乏岂今日之多事有逾是乎今诸臣为权宜之説者又无不谓此时民穷财尽势不得不出于茍且臣窃谓天下之民未尝穷而天下之财未尝尽也惟主计者自为穷之尽之之计剜肉医疮去皮附毛令比屋嗷嗷府事之所以日虚泉流之所以日竭也臣耳目孤陋亦不能逺引唐虞三代请以防学所闻质之祖宗已行故事与诸臣一商确可乎闻之仲尼曰生财曰节用此两言者已畧尽理财大端矣屯政盐法生财之大者诸臣业已言之皇上业已行之臣故无容赘臣考祖宗时有曾泉者为泛水县典史也涖事已勤然督农事稽女工时歴乡村率民垦荒田以恢谷麦伐林木以赡财货无牛具无纺织具者皆设处借之行之二年官有积贮民无穷乏以其羡余造船以备儹运夫官至典史防矣殚心殷阜有殷阜之效如自典史以上何官不可仿此以自效乎陈寿之之廵抚延绥也开边耕耘架梁采木不期月省费二十七万叶盛之廵抚宣府也修复官牛官田之法垦田积粮以其余嵗补战马一千八百余匹修屯堡七百余所此两臣者治兵非不称雄而其理财又如此凡为廵抚者若边若腹独不可仿此以自效乎至刘大夏之治淮鳯民饥奏裁光禄供办也嵗省费银钱八十余万赵璜因正徳中嵗料价过滥遂取治前成例而裁之也所省嵗费亦不下数万夫国家之经费有限而漏巵影没渐生其中主计者茍留心撙节此二者非其标的乎盖泉流之通于天下也与天地并行不息而无一尘一忽不灌输于斯民者故廵抚以下典史以上无一臣非皇上保民之人即无一臣非皇上理财之人为计臣者当大宏经术以急济时艰为生为节务与诸臣实实求所以补救之方臣愚谓大约以固本厚基为至计以酌虚剂盈为权宜臣知九州之大四海之广皆环拱以作皇上外府定无有忧不足者矣若夫加捐助搜括者窃不能无议焉加一节皇上原以不得已之心而姑行之其停止近或在一年之外逺或在三年之中似可无言然必不可不即停止者近畿保河六府之加也臣观太祖高皇帝开基建业镇江寜国诸府为京师翼郡故屡行蠲恤其曰子孙百世何可忘江左之民盖注意邦畿如此其重哉保河六府又奕世为皇上拱神京者也其地多沙碛原与南土不同矧年来多故哀鸿之叹十室九空此二十二万余者加之原无益于山岳减之又何损于涓埃哉其余省直皇上与计臣预定年限庶百姓知息肩有期而幽遐之欢声雷动矣至捐助捜括二者尤难为训夫臣子媚兹有心一芹一曝皆思上献则捐助何独为非窃谓人臣但能奉公守法约已裕民而以区区为忠爱恐不教之偷者鲜矣搜括原有欵项岂为横取窃谓郡县之间当留有余以防不足矧正赋未完搜括先到此果足以疗度支之饥否熙朝之世寜堪受此名乎考洪武三年戸部请论苏州守臣逋税罪高皇帝云苏州积欠两年民困可知若逮其官必责之民民畏刑罚必倾赀以输官如是而欲其生遂不可得矣又朱英总制两广府藏颇充有劝以羡余进者英曰王者藏富于郡县茍羡余一进他日饷匮奚从取给盛世君臣无一念不为斯民计亦无一念不为先事计此真可作今日良药矧皇上惩贪禁墨之令无日不下而有司不肖或借捐括以为辞倘赐罢之诸凡郡县谁敢不洗肠濯胃以自干斧钺乎今天下边腹多虞臣亦具知但以天地财源无一不输于民故理财自理民始民裕而财自阜财阜而赋自足不然皇上试问诸臣今秦晋间何以不责其输正赋且欲请赈请饷了无属厌之日乎臣观计臣清强尽足办事而在廷多忠智之佐伏乞皇上下臣言敕诸臣共殚虚心叅酌如有一得之愚亟赐采择施行
　　御史呉履中论加疏近日者议增加矣皇上惓惓于开节大计以赋加民困为念真经国之深虑爱民之至仁也即向来急催科严叅罚开事例裁额欵皆不得已而为之臣下遂以其心全用于此百姓遂以皇上所急专在乎此而徳意几不见于天下矣国家嵗入计一千四百六十余万而辽饷五百万不与焉捐助罚赎事例等项盐课税额所增复不下数百万而尚不足则安能于天下之外再得一天下之物力以取其盈乎臣谓财之生数至此已极自有辽事以来取诸民者已溢于制而魏忠贤搜括之术复无所不至以至今日真皮骨俱尽之时不惟加不可行而催科更当缓不惟开之苦于无术而节之尤病其失经如青衿优免嵗不过十数铢然培养士气頼此一线而并去之何以为劝士之借皂快工食犹官之有禄乃以养亷而并裁之彼安能褁粮奉公而不至横视百姓也凡为此者皆权宜茍且之计非盛世所宜有臣意此时非中国得意之秋虽卫霍将兵未能穷追逺讨以幸成功但宜为固守计蓄积粮草训练士卒伺察边情严烽火整器械谨斥堠以备之兵精则不必务多饷省则不忧财匮昔勾践之治呉曰十年生聚十年教训皇上春秋鼎盛如日方升长驾逺驭久道成治何必计旦夕之功竭天下之力以事一隅万一民穷财尽外患未寜内盗蜂起何以处之莫若苏息民力固结人心以为久安长治之图进取恢复之本此兵事民生有强弱枯荣之势未必非天心所轸结以冀皇上憬惺者也崇祯八年御史邓啓隆民害未除疏臣闻赵宣子举韩厥为司马厥以军法戮宣子仆左雄荐周举为尚书举即劾雄不应选贪汚若今戸部尚书侯恂举臣者也臣为国忘私不后古人寜敢三缄请悉数其罪可乎大学称与其有聚敛之臣寜有盗臣夫子三千之徒其鸣鼓而攻者惟有冉求聚敛孟子称三王廵狩惟掊克在位则有让从古圣贤恶言利之人如此其至也自流贼发难以来于今六年而无如客冬今春之烈所至之处民无不望风相迎甚有望其来而恐不来者何以故则困于徴敛与其饥死不如盗死计秦晋楚豫鳯庐之焚戮寜啻万万此万万之命谁杀之恂杀之也罪一也流冦平日之垂涎在淮扬金陵耳鳯阳之凋瘵贼亦稔知无奈方围頴州而鳯之穷民逺几百里相邀具以册授贼某家富厚某处无兵于是贼遂拥众焚劫震动祖陵试问谁使发祥重地一旦化作煨烬恂酿之也罪二也祖陵既震感怆圣懐在外诸臣方勤于掫计招抚薄海内外延颈企踵仰应宥之诏令而恂且劾江浙呉楚各抚按住俸带罪使扶杖观听之老防佥讶寛恤之日何有此督责之严盛典为之不光罪三也人才者天地之所钟毓祖宗之所培植得之甚艰摧之甚易今海内科甲强半守令防之所学壮之所行谁肯不以抚字为政者而恂不论地方不分丰歉严立叅罚或前官之拖欠累及后官或地方之瘠疲累及守令有七八年不得行取者有降至二三十级者于是即有驯雉集鳯之贤不得不化为硕防猛虎之毒使海内之人才壊于叅罚之苛酷罪四也语曰利不百不变法又曰知者作法愚者制焉昔厐尚通博攷精通袁世振讲求盐法十年方奉特遣清理故变法而信从恂不学无术妄意纷更不规疏理之旧悬定取盈之额旧票销至十年辽寜两项俱增纸上之虚易填库中之实难输商人愁怨载道司计颦蹙求脱犹自诧曰寛其积逋导其壅滞将谁欺乎罪五也皇上所严禁者贿赂也内外诸臣无不洗心涤虑恂阳假攷成隂防厚利考满要无叅罚考选要无叅罚省直钱粮那缓就急或已解司府而未到者或止欠二三十两者差役赍文入京道阻且长徃返维艰不得不称贷凑补又欲题开复竣事不得不称贷备礼杜牧所谓不敢言而敢怒者也罪六也其他剥青衿廪饩减有司公费刻核太甚又其余矣此等臣立朝一日则骧乱一日一时则酿乱一时今皇上明正典刑列其罪状布告天下流冦闻之有不投戈解散百姓闻之有不呼庆更生臣不信也
　　崇祯十三年刑科给事中孙承泽劾军前私疏迩因冦祸益深皇上特遣阁臣杨嗣昌秉钺躬勦凡徴兵索饷之事内呼如司农臣初应之以新饷继应之以勦饷再应之以练饷惟恐须臾稍缓无以慰任事之心且有以开卸事之口盖已竭闾阎之膏血惟命是听矣然孰知军前之需取之部额者有限而私之地方者正无纪极也忆臣待罪县令时倐奉一文取豆米几千石草几千束运至某营交纳矣倐奉一文买健骡若干头布袋若干条送至某营交纳矣倐奉一文制铜锅若干口买战马若干匹送至某营交纳矣并不言动支何项钱粮后日作何销算惟曰迟悮则以军法从事耳州县之吏凛凛恐后间有借支正饷以救目前之急者然之里下者则比比矣是以私多于正赋民不堪命怨声四起而行间之臣止计目前不计逺大于是绵延数省无一寜宇使从贼者无复还乡之望为民者徒为沟壑之填嵗即丰稔万亦难当况今值此百年未有之荒灾也臣见我皇上念切痌瘝每于部请加之际不知几为斟酌岂意部中之加皇上得而斟酌之而军前不时之私未行题明不奉部檄不知凡几乌可置而不问也近日阁部军前徴益厉甚至小县有米稻三千石黑豆二千石粟米二千石者计价不下二万余此果勦饷乎练饷乎是驱民而为贼也何日平贼之有伏望圣明严谕军前之需俱照部中拨定分数即有不足不妨明白奏请不许私行徴使将士恋饷玩冦以重小民之困至于誓师已久敉寜无期宜文武诸臣认定限期仰遵明防务期努力殱尽断无留贼尚至十四年之理不然露布徒闻贼势益炽将见军实日堕民怨愈深竟于封疆何如也奉防奏内私米豆价不下二万余金小县何县奉何衙门私徴着孙承泽指实奏来该部知道
　　又疏臣见迩来民生日蹙所在骚然大江以北几无寜宇人止知归咎于天行之灾沴也又归咎于部之繁重也而不知军前之横徴苛其害更甚臣顷具民力久困一疏防皇上令臣指实具奏请即以江北言之臣督饷其地兵燹荒残之景目所亲击近闻鳯滁所属坐不一即小县如全椒来安等处先后各米豆亦至七千余石蝗旱之后价值腾贵计费不下二万余两檄文一至官吏攅眉蹙额小民鱼惊兽骇真不啻身在汤火中者一处如此他处可知臣职司耳目敢不据实入告以为百姓请命哉至于督理勦饷原有部臣或系径行或系转奉阁部杨嗣昌之命望皇上勅江北按臣一察即明仍力为厘饬以苏民困者也嗟夫小民竭力以养兵兵贪饷而玩贼究之贼不能一殱而立尽而民复转廹而为贼上下相蒙日复一日何所底止臣亦惟望皇上严令行间诸臣速图勦荡以救民于水火而已
　　崇祯十七年给事中光时亨王言更新疏窃臣见给事中孙承泽疏内有求皇上下罪已之诏一欵言极切直此诚今日转乱为治苐一要务也以古帝王之盛犹凛于四海之困穷责夫省躬之六事故罪已而兴盖勃焉三代而后惟汉诏最着盖汉承秦弊事必更始故其诸所诏令迄今读之犹可想见当日规模鸿逺今陛下圣明天纵亦何罪之与有臣以为繇于有悮陛下者其罪实不容不论或人已往而是非宜明或人见存而赏罚宜当臣敢谬为缕指之孰为练饷之加以致民竭夫膏髓兵乱于抽募者乎孰为抚冦之説以致惨遍乎中原人习为媚贼者乎孰为欵敌之议以致边臣因而懈守战士为之灰心者乎孰催战松锦以致八镇精鋭尽防荒原遂贻寜逺孤注之忧断关门犄角之势者乎孰凿挖河堤以致汴城亿万化为鱼鼈反开冐功幸赏之门为亲藩避地之始者乎孰谓制科可废以致镇帅防扈哗卒生心即今武弁纷纷荐文臣纠文臣救文臣仍踵其故智无所不至者乎孰为加等之律以至刑名日滥善类摧残即今明诏煌煌议清狱议停刑议贳罪犹猝难挽囘恩膏未遍者乎此辈奸深啓衅苛刻相因附其热者有立然之死灰逢其螫者无不投之防穽甚至尤而效之使风宪大臣传杀人媚人之衣鉢以遍肆蜂虿窜伏逆案逞如鬼如域之伎俩以遥制朝权隂险足以招外冦惨毒足以兆干戈结轖足以生疫疠乖悖足以致天变反覆足以长小人当其时或亦有小忠小信小功小利以互相歆动而不知其骗官市廕者巧于鬻封疆提线防法者善于窃威福以致财尽民穷神怒人怨皆此辈日渐月累之所为陛下试一囘思十六年来误国诸奸歴歴如睹伏乞圣明立询廷臣详开姓名钦定一案大诰中外使晓然知祸乱所自起诸奸之罪案明而陛下之圣徳益彰明纶所布凡深谷穷黎必感而泣防兵赤子必悔而返以有唐奉天一诏犹能动人若彼何况英谋睿断逈出寻常万万者乎从来是非不两立赏罚必并举陛下先行此击奸诛乱以杜后起之佥壬旋及于搜滞防幽以收失志之豪杰所谓四罪而天下咸服举逸民而天下归心其此之谓矣夫遏乱有大势尤有大机机之所在不可失也
　　春明梦余录卷三十六
&lt;子部,杂家类,杂说之属,春明梦余录&gt;
　　钦定四库全书
　　春明梦余録卷三十七
　　吏部左侍郎孙承泽撰
　　户部三
　　仓场
　　总督仓场公署在城之东裱褙胡同设于正统三年粮储抵通分贮京通二处在京者曰旧大仓曰百万仓曰南新仓曰北新仓曰海运仓曰禄米仓曰新大仓曰广备库仓在通州者曰大运西仓大运南仓大运中仓大运东仓户部侍郎或尚书总督之其公署在旧大仓内银库在总督公署之左中为银窖老库元时有京畿都漕运使司所管仓有万斯南仓万斯北仓千斯仓相因仓丰润仓通济仓广贮仓永平仓永济仓维亿仓盈衍仓大积仓丰实仓广衍仓顺济仓今之仓多其地也
　　漕额
　　漕粮嵗入四百万石内兑运三百三十万石改兑七十万石除旧例折粮三十六万一百八十八石七升八合又除上蓟宻昌镇天津仓粮四十五万四千九百四十七石三斗实上京通仓三百一十八万四千八百三石九斗九升二合
　　仓支
　　下粮防约放二百一十万六千石外四月十月共折三十四万石通仓约放七十七万二千石外四月十月共折二万石轻赍银共四十二万七千七百二十八两六钱七分零
  </div>
  <div class="pagination">
   <a href="春明梦余录_page26.html">
    上一页
   </a>
   <span>
    ...
   </span>
   <a href="春明梦余录_page22.html">
    22
   </a>
   <a href="春明梦余录_page23.html">
    23
   </a>
   <a href="春明梦余录_page24.html">
    24
   </a>
   <a href="春明梦余录_page25.html">
    25
   </a>
   <a href="春明梦余录_page26.html">
    26
   </a>
   <span class="current-page">
    27
   </span>
   <a href="春明梦余录_page28.html">
    28
   </a>
   <a href="春明梦余录_page29.html">
    29
   </a>
   <a href="春明梦余录_page30.html">
    30
   </a>
   <a href="春明梦余录_page31.html">
    31
   </a>
   <a href="春明梦余录_page32.html">
    32
   </a>
   <span>
    ...
   </span>
   <a href="春明梦余录_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
