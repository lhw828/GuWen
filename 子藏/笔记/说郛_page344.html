<!DOCTYPE html>
<html>
<head>
    <meta charset="UTF-8">
    <title>说郛 - 第 344 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 344 页/共 601 页</h1>
    <div class="content">　　旧辱赵东岩云子瑻夫寄诗中有一诗云好春虚度三之一满架荼蘼取次开有客相看无可设数枝带雨摘将来始疑荼蘼非可食者一日过灵鹫访僧苹州午留粥甚香美询之乃荼蘼花也其花发采花片用甘艸汤焯粥熟同煮又采木香嫩叶就元汤焯以蔴油盐醯为菜茹僧苦嗜吟宜乎知此味之清且知岩云之诗不诬也
　　蓬糕
　　采白蓬嫩者熟煮细捣和米粉蒸熟以香为度世之贵介子弟知鹿茸钟乳为重而不知食此实大有补讵可以山食而鄙之哉
　　樱桃煎
　　樱桃经雨则虫自内生人莫之见用水一碗浸之良久其虫皆蛰蛰而出乃可食也杨诚斋诗云何人弄好手万颗捣虚脆印成花钿薄染作氷澌翠北果不多此味良久独美要之其法不过煮以梅水去核捣印为饼而加以蜜耳
　　如荠菜
　　刘彛学士宴集间必欲主人设苦荬狄武襄公青帅边时边郡难以时置一日集彛与韩魏公对坐偶此不设谩骂狄公至黔卒狄公声色不动仍以先生呼之魏公知狄真将相噐诗云谁谓荼苦刘可谓甘如荠者其为法用醯酱独伴生菜然太苦则加姜盐而已礼孟夏苦菜秀是也本草一名荼安心益气隠居作屑饮可不寐今交广多种之
　　莱菔面
　　玉医师承宣尝捣莱菔汁捜面作饼谓能去面毒本草地黄与莱菔同食能白人髪水心先生酷嗜莱菔玉谓诚斋云莱菔便是辣底玉仆与靖逸叶贤良绍翁过二十年每饮适必索莱菔与皮同啗乃快所欲靖平生读书不减水心而所嗜畧同或曰能通心气故文人嗜之然靖逸未老而髪已皤岂地黄之过与
　　麦门冬煎
　　春秋采根去心捣汁和蜜以银噐重汤煮急搅如饴为度贮之甆噐温酒化服滋益多矣
　　假煎肉
　　瓠子麸薄批各和以料煎麸以油煎瓠以脂乃熬葱油入酒共炒熟不惟肉其味亦无辨者吴阿铸客或云吴贵为后家而善与山林友朋嗜此清味贤矣尝作小清锦屏鹄鸟瓶香簪古梅枝缀像生梅数花实坐右欲左右未尝忘梅一夕公题赋词有孙贵畨施游仆亦在焉仆得心字恋綉衾即席云氷肌生怕雪来禁翠屏前知满香簪真果是疎枝瘦认花儿不要浪吟等闲蜂蝶都休惹暗香来时借水沉既得个厮偎伴任风霜尽自放心诸公差胜今忘其辞每到必先酌以巨觥名曰发符酒而后觞咏抵夜而去葢喜其子姓皆克肖故及之
　　橙玉生
　　雪棃大者碎截捣入少盐酱伴供可佐酒兴葛天民尝北棃诗云每到边头感物华新棃尝到野人家甘酸尚带中原味肠断春前不见花虽非咏此棃然每爱其寓物有黍离之叹故及之如咏雪棃则无如张半埜蕴蔽身三寸褐贮腹一团氷之句被褐懐玉者葢有取焉
　　玉延索饼
　　山药名薯蓣秦楚间名玉延白细如枣叶青锐于牵牛夏日溉以黄牛矢则蕃春冬采根白者为上以水入矾少许经宿洗净去涎焙干磨筛为面宜亟作汤饼如用作索研滤为粉入竹筒中溜于浅醋盆内出之于水浸去醋味如煮汤饼法如煮食惟刮去皮蘸盐蜜皆可其性温无毒且有补益故陈简斋有玉延取香色味以为三絶陆放翁亦有云久縁多病链云液近为长斋进玉延比于杭都多见而名佛手药者其味尤佳也
　　大耐餻
　　向杭雪分兖夏日命饮作大耐餻必粉面为之及出乃用大芋生者去皮剜心以白梅甘草汤焯用蜜和松子榄仁填之入小甑蒸熟为孛宗也非熟则损脾且取先公大耐官职之意以此见向公有意于文简之衣鉢也夫天下之事茍知耐以此一字以节义自守何患事业之不逺耶洪因赋之曰既久传家学清名自此高雪谷类编乃谓大耐本李沆事或恐未然
　　鸳鸯炙
　　蜀有雉中藏绶如锦遇晴则向阳摆之出二角寸许李文饶诗舒威散绶轻风里若衍若垂何可拟王安石诗天日晴明聊一吐儿童初见休惊猜生而反哺亦名孝雉虽杜甫有香闻锦带羮之句而未尝食向游吴之卢区留钱春塘爱选家持螯把酒适有弋人携双鸳至得之燖以油爁下酒酱香料燠熟饮余吟倦得此甚适诗云盘中一箸休嫌瘦如骨相思定不肥不减锦带矣静言思之吐绶虽各以文采烹然吐绶能返哺烹之忍哉
　　笋蕨馄饨
　　采笋蕨嫩者各用汤瀹炒以油和之酒酱香料作馄饨供向客江西林谷梅少鲁家屡作此品后作古香亭采芎菊对玉茗花真佳适也玉茗似茶少异高约五尺许今独林氏有之林乃金石堂山房之子清可想矣
　　雪霞羮
　　采芙蓉花去心叶汤瀹之同豆腐煮红白交错恍如雪霁之霞名雪霞羮加胡椒萱亦可也
　　鹅黄豆生
　　温陵人前中元数日以水浸黒豆暴之及芽以糖皮寘盆内铺沙植豆用板压及长则覆以桶晓则晒之欲其齐而不为风日侵也中元则陈于祖宗之前越三日出之洗焯渍以油盐苦酒香料可为茹卷以麻饼尤佳色浅黄名鹅黄豆生仆游江淮二十秋每因此一起松水之念将赋归以偿此一大愿也
　　真君粥
　　杏实去核粥熟同烹可谓真君粥向游庐山闻董真君未仙时多种杏嵗稔则以杏易谷歳歉则以谷贱籴时得活者甚众后白日升仙有诗云是以莲花峯下客种成红杏亦升仙岂必专于炼丹服气茍有功德于人虽未死而名亦仙矣因名之
　　酥黄
　　雪夜芋正熟有仇芋田从简载酒来叩门就供之乃曰煮芋有数法独酥黄世罕得之熟芋截片研榧子杏仁和酱拖面煎之且自侈为甚妙诗云雪翻夜鉢裁成玉春化寒酥剪作金
　　满山香
　　陈习庵埙学圃诗云只教人种菜莫误客看花可谓重本而知山林味矣薛氏曰黄人赞菜有云可使士大夫知此味不可使一民有此色诗与文虽不同而忧时之意则无以异一日煮油菜羮自以为佳品偶郑渭濵师吕至洪乃曰予有一方为献只用茴萝椒炒为末贮以葫芦煮菜少沸乃与熟油酱同下急覆之而满山已香矣试之果然名满山香比闻汤将军孝信者盫菜不用水只以油炒得汁和以酱料盫熟自谓香品过于禁脔汤武士也而不嗜杀异哉
　　酒煮玉蕈
　　鲜蕈净洗约水煮少熟乃以好酒同煮或佐以临漳緑竹笋则尤佳隐区玉蕈诗云幸从腐木出旋被齿牙私真有山林味难教世俗知香痕浮玉叶生煮满璚枝饕餮多相忝应酧独有诗今后苑多用酥炙其风味尤不浅也
　　鸭脚羮
　　葵似今蜀葵花短而叶大以倾阳故性温其法与壶菜同豳风九月所煮者是也刈之不伤其根则复生古诗故有采葵莫伤根伤根葵不生之句昔公仪休相鲁其家植葵见而防之曰食君之禄者又复家植葵小民岂可活哉白居易云禄米麞牙稻园蔬鸭脚葵因名
　　石榴粉
　　藕截细块砂器内擦稍圆用梅水同胭脂染色调菉豆粉拌之入清汁煮供宛如石榴子状又用熟笋丝细末和以粉煮此二法恐相因而成之者故并存之云
　　广寒餻
　　采桂英去青叶洒以甘草水米粉炊作餻大比嵗士友咸作子相馈取广寒髙甲之防又有采花畧蒸暴干作香者吟边酒里以古鼎然之尤有清意同用屈师禹诗云胆瓶清酌撩诗兴古鼎余晕腻酒香可谓得此花之趣也
　　河枢粥
　　礼记鱼干曰薧古诗有酌醴火枯鱼之句南人谓之鮝多煨食早有造粥者比游天台山取干鱼浸洗细截同米煮入酱料加胡椒言能愈头风适攷陈琳之檄亦有杂豆腐为之者鸡跖集云武夷君食河枢脯干鱼也因名之
　　松玉
　　文惠太子问颙曰何菜为最颙曰春初早韭秋末晩菘然菘有三种惟白于玉者甚松脆如色稍青者絶无味因侈其白者曰松玉亦欲世之有所决择也
　　雷公栗
　　夜鑪书倦每欲煨栗心虑然烧之患一日见郦逢辰曰只用一栗蘸油一栗蘸水寘铁铫内以四十七栗宻覆其上围炭火然之雷声为度偶一日同饮试之果然
　　东坡豆腐
　　豆腐葱油炒用酒研小榧子一二十枚和酱料同煮又方纯以酒煮俱有益
　　碧筒酒
　　暑月命客棹舟莲荡中先以酒入荷叶饮之又包鱼鲊作供真佳适也坡云碧筒时作象鼻弯白酒疑带荷心苦坡守杭时想屡作此供也
　　鸎乳鱼
　　鸎粟净洗磨乳先以小粉置缸底用绢囊滤乳下之去清入釜稍沸亟洒淡醋收聚仍入囊压成块乃以小粉甑内下乳蒸熟畧以红面水酒又少蒸取出起作鱼片名鸎乳鱼
　　胜肉
　　焯笋蕈同截入胡桃松子和以酒酱香料擦面作子试蕈之法萎数片同煮色不变可食矣
　　木鱼子
　　坡诗赠君木鱼三百尾中有鹅黄子鱼子春时剥防鱼蒸熟与笋同法蜜煮酢浸可致千里蜀人供物多用之
　　自爱淘
　　炒葱油用纯滴醋和糖酱作虀或加以豆腐及乳面熟过水作茵供食真一补药也
　　忘忧虀
　　嵇康合欢蠲忿萱草忘忧崔豹古今注则曰丹棘又名鹿葱春采苗汤瀹以醯酱为虀或造以肉何处顺宰六合时多食此毋乃以邉事未宁而忧未忘耶因赞之曰春日载阳采萱于堂天下乐兮忧心乃忘
　　琅玕脯
　　莴苣去叶皮寸切瀹以沸汤捣姜盐熟油醋拌渍之颇甘脆杜甫种此二旬不甲坼且叹君子得防禄轗轲不进犹芝兰困荆杞以是知诗人非为口腹之奉实有感而作也莴笋本草秋后其味胜苹道家羞为白脯今作大脔用盐酒香料淹少顷取羊漫脂包裹猛火炙熟去脂擘食
　　当团参
　　白匾豆温无毒和中下气烂炒其味甘今取葛天民烂炊白扁豆便当紫团参之句名之
　　梅花脯
　　山栗橄榄薄切同食有梅花风韵名梅花脯
　　牛尾貍
　　本草斑如虎者最如猫者次之肉主治病法去皮并肠腑用纸揩浄以清酒净洗入椒葱茴萝于其内缝宻蒸去料物压隔宿薄切如玉雪天炉畔伴诗配酒真竒物也故东坡有雪天牛尾之咏或纸褁糟一宿者佳杨诚斋诗云误随齐相燧牛尾策勲封作糟邱子南人或以为脍形如黄狗鼻尖而尾大者狐也其性亦温可去风补劳腊月取胆医暴亡者以温水调灌之即愈
　　金玉羮
　　山药与栗各片截以羊汁加料煮名金玉羮
　　杏煮羊
　　羊作脔寘砂锅内除葱椒外有一秘法只用槌真杏仁数枚活火煮之至骨亦糜烂每惜此法不逢汉时一闗内侯何足道哉
　　牛蒡脯
　　孟冬后采根去皮净洗煮毋失之过槌匾压以盐酱茴萝姜椒熟油诸料研细一两火焙干食之如肉脯之味笋与莲脯同法
　　牡丹生菜
　　宪圣喜清俭不嗜杀每令后苑进生菜必采牡丹片和之或防面褁煨之以酥又将收杨花为鞵袜氊褥之属侄恭僖每治生菜必于下取落花以杂之其香又可知之
　　不寒虀
　　法用极清面汤截菘叶和姜椒茴萝欲亟熟则以一杯元虀和之
　　醒酒菜
　　米泔浸琼芝菜暴以日频揽白净洗捣烂熟煮取出投梅花十数瓣冻姜橙为芝虀供
　　豆黄羮
　　豆面细暴干入酱盐煮为佳第此二品独泉有之如止用它菜及酱汁亦可惟欠风韵耳
　　菊苗煎
　　春游西马会张将使元耘轩留饮命子之菊田赋诗作墨兰元甚喜数杯后出菊煎法采苗汤瀹用甘草水调山药粉煎之以油爽然有楚畹之风张深于学者亦谓菊以紫茎为正云
　　胡麻酒
　　旧闻有胡麻饭未闻有胡麻酒盛夏张整斋招饮竹阁正午饮一巨觥清风飒然絶无暑气其法渍麻子二升煎熟畧炒加生姜二两生龙脑叶一撮同入炒细研投以煮醖五升滤查去水浸之大有所益因赋之曰何须便觅胡麻饭六月清凉却是仙本草名巨胜云桃源所有胡麻即此物也恐虚诞者自异其说云
　　茶供
　　茶即药也煎服则去滞而化食以汤防之则反滞膈而损脾胃葢市利者多取他叶杂以为末人多怠于煎服宜有害也今法采芽或用碎擘以活水煎之饮后必少顷乃服坡公诗云活水须将活火烹又云饭后茶瓯未要深此煎之法也陆羽亦以江水为上山与井俱次之今世不惟不择水具又入盐及茶果殊失正味不知唯葱去昏梅去倦如不昏不倦亦何必用古之嗜茶者无如玉川子未闻煎欤如以汤防则安能及七碗乎山谷词云汤响松风早减了七分酒病倘知此味口不能言心下快活自省之禅逺矣






　　山家清事【林洪】
　　相鹤诀
　　鹤不难相人必清于鹤而后可以相鹤矣夫顶丹颈碧毛羽莹洁颈纎而脩身耸而正足癯而节髙颇类不食烟火人廼可谓之鹤望之如鴈防鹅鹳然斯为下矣养以屋必近水竹给以料必备鱼稻蓄以笼饲以熟食则尘浊而乏精采岂鹤俗也人俗之耳欲教以舞俟其馁而寘食于濶逺处拊掌诱之则奋翼而唳若舞状久则闻拊掌而必起此食化也岂若仙家和气自然之感召哉今仙种恐未易得唯华亭种差强耳
　　种竹法
　　岳州风土记文心雕龙皆以五月十三日为生日齐民要术则以八月八日为醉日亦为迷日俱有可疑比得之老园丁曰种竹无时认取南枝又曰莫教树知先鉏地令松且濶沃以渠泥及马粪急移竹多帯宿土本者种之勿蹈以足若换叶姑听之勿遽防去又有二秘法迎阳气则取季冬顺土气则取雨时若虑风则去梢而缚架连数根种则易生笋过此谓有他法者难矣哉
</div>
    <div class="pagination">
<a href="说郛_page343.html">上一页</a><span>...</span><a href="说郛_page339.html">339</a><a href="说郛_page340.html">340</a><a href="说郛_page341.html">341</a><a href="说郛_page342.html">342</a><a href="说郛_page343.html">343</a><span class="current-page">344</span><a href="说郛_page345.html">345</a><a href="说郛_page346.html">346</a><a href="说郛_page347.html">347</a><a href="说郛_page348.html">348</a><a href="说郛_page349.html">349</a><span>...</span><a href="说郛_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
