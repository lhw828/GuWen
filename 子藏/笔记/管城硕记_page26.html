<!DOCTYPE html>
<html>
<head>
    <meta charset="UTF-8">
    <title>管城硕记 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管城硕记 - 第 26 页/共 28 页</h1>
    <div class="content">　　按黄帝占曰客星者周伯老子王蓬絮国皇温星凡五星皆客星也又曰客星明大白淳然名曰老子所出之国为饥为凶又曰客星色白而大状如风动揺名曰温星常出四隅出东南有兵出东北曝三千里出西北如之出西南大水河图曰嵗星之精流为国皇巫咸曰国皇之星大而赤类南极老人星也春秋合诚图曰国皇主内冦司马彪天文志曰孝灵光和中国皇星见东南角去地一二丈如炬火状乃谓古今书未尝载三星之名何也
　　宋中兴天文志曰周伯王蓬芮皆上世不仕之人王其姓蓬芮其名周伯其姓字也其精为星帝命之为客星按荆州占曰周伯星煌煌所至之国大昌又曰蓬星一名王星状如夜火之光多即至四五少即一二何法盛中兴书曰晋孝武太元二十年九月有蓬星如粉絮东南行厯女虚危通考曰宋真宗景徳二年四月戊寅周伯星出氐南骑官西状半月有芒角占曰天下无兵国大昌张衡曰老子四星及周伯王蓬絮芮各一错乎五纬之间其见无期其行无度盖老子一周伯一王蓬絮一芮一凡四也宋中兴志瑞星十二四曰王蓬芮以王蓬芮为一星谬矣又以其见无期行无度故曰客星贾公彦周礼疏曰言用客星者彗非本位奔霣而入他辰者也今乃以帝命之为客星殊属不根
　　张华博物志曰神仙云説上据辰尾为宿嵗星降为东方朔説死后有此宿东方朔生无嵗星
　　按梁刘勰新论曰微子感牵牛星顔渊感中台星张良感弧星樊哙感狼星老子感火星未闻诸贤既生天上遂无此星也虽庄子有説乗东维骑箕尾而比于列星之语当是星降为説而死后仍为星耳如王良造父轩辕并是星名岂皆既生之后遂无此星乎若谓朔生无嵗星太史公曰嵗隂左行在寅嵗星右转居丑嵗隂在夘嵗星居子嵗隂在辰星居亥嵗隂在巳星居戍嵗隂在午星居酉嵗隂在未星居申嵗隂在申星居未嵗隂在酉星居午嵗隂在戌星居巳嵗隂在亥星居辰嵗隂在子星居夘嵗隂在丑星居寅若朔生后无嵗星则司马作史之时正值朔生之候而所谓嵗星居子居亥居戌居酉尽托之空言已乎如荀陈相聚太史奏五百里内有贤人星聚晋史苻坚宻有迎罗什之意防太史奏云有星见外国分野当有大智入中国如此类者皆捕风逐影之谈岂足信乎















　　管城硕记卷二十七
　　钦定四库全书
　　管城硕记卷二十八　翰林院检讨徐文靖撰杨升庵集
　　杨氏曰汉有博物记非张华博物志也周公谨云不知谁着考后汉书始知博物记为唐防作
　　按后汉书郡国志犍为郡有鱼涪津刘昭引蜀都赋注云鱼符津数百步在县北三十里县临大江岸便山岭相连经益州郡有道广四五丈深或百丈堑凿之迹今存昔唐防所造博物记县西百里有牙门山华阳国志县西有熊耳峡南有峨眉山此盖言堑凿之迹至今尚存乃唐防所创造也下引博物记华阳国志以见其县又有诸山耳岂可以唐防造博物记为一句乎又按隋经籍志曰博物志十卷张华撰张公杂记一卷张华撰梁有五卷与博物志相似小小不同又史记策云桀为瓦室注曰世本昆吾作陶张华博物记亦云桀作瓦据此则博物记亦张华作也史记注现有明徴何乃云唐防所造乎近本草纲目山海经广注皆引唐防博物记误皆自升庵始也
　　杨氏曰后世谓登仕路为青云谬矣自宋人用青云于登科诗中遂误至今不改
　　按史记范雎贾不意君能自致于青云之上扬雄解嘲当涂者升青云抱朴子有才有力者蹊青云以官跻北史魏长贤皆奋于泥滓自致青云隋书李徳林賛君臣体合自致青云唐张九龄诗夙昔青云志蹉蛇白髪年孟浩然送友之京诗子登青云去予望青山归刘禹送韦道冲赴制举诗一鸣从此始相望青云端钱起诗遥想青云丞相府何时开阁引书生唐摭言青云得路可知异日之心何谓宋人为误
　　杨氏曰东坡岭南诗稻凉初吠蛤栁老半书防不知蛤为何物近览岭表异闻録田中有蛤鸣注岭南呼虾蟆为蛤
　　按汉五行志武帝元鼎五年秋蛙与虾蟆羣鬬东方朔传水多防鱼师古注防即蛙字也似虾蟆而小长脚陶景曰蛙有一种黑色者南人名蛤子食之至美周礼蝈氏注郑康成曰蝈今御所食蛙也冦宗弼曰大声蛙小声蛤蛙自名蛤与虾蟆不同虾蟆岂蛤乎隋书卞彬彬尝作虾蟆赋云纡青拖紫名为蛤鱼韩退之食虾蟇诗强号为蛙蛤于实无所较皆误以蛤为虾蟆裴迪诗草堂荒产蛤茶灶冷生鱼元微之诗郷味尤珍蛤家神悉祀乌蛙自名蛤非虾蟆也李时珍曰蛙南人呼田鸡此则是矣
　　杨氏曰李贺塞上诗天逺席箕愁刘会孟曰席箕如箕踞秦韬玉塞下曲席箕风马□豪此岂箕踞义乎究未知席箕何物
　　按汉五行志幽王时童謡檿箕服注曰箕似荻而细任昉述异记席箕草一名塞芦生北方胡地古诗云千里席箕愁又隋薛道衡诗天静见旄头沙逺席箕愁王建席箕诗单于不敢南牧马席箕徧满天山下皆即此也萁箕同古箕鼎铭维石刻作萁
　　杨氏曰通鉴厉萧斧而伐朝菌萧斧伐萧之斧也诗取萧祭脂又采取萧兮
　　按国策雍门子谓孟尝君曰夫以秦楚之强而报讐于弱薛譬之犹摩萧楯而伐朝菌也魏路思令疏何异厉萧斧而伐朝菌盖本此也萧斧削斧也庄子削然反琴而弦歌注即萧然鹖冠子究贤能之变极萧楯之元注云萧萧斧也萧以戮人楯以卫已魏都赋萧戢斧柯梁张纉南征赋时有便乎建瓴事无留于萧斧皆以萧斧为削斧岂可以为取萧之斧乎
　　杨氏曰刘歆答扬雄悬诸日月不刋之书言不可削除也今俗误作刻梓之用唐肃亦国初文士送人从军诗碑因纪绩刋谬误可笑
　　按扬雄方言曰雄以此篇目烦示其成者张伯松伯松曰是悬诸日月不刋之书也杨乃误以为刘歆又班固燕然山铭乃遂封山刋石西京杂记树下有石麒麟二枚刋其胁为文字蔡邕陈太丘碑文刋石作铭司空杨公碑相与刋石树碑祢衡顔子碑乃刋石而旌之魏志明帝诏以先帝典论刋石于庙门之外巴肃刺史贾琮刋石勒名以纪之晋中兴书必须绰铭而后刋石任彦升为范始兴求立太宰碑表君长一城亦尽刋刻之美王巾头陀寺碑文贞石南刋水经注幽州刺史朱碑隂刋故吏姓名隋书徐则为之刋山立颂陶景茅山长沙馆碑刋字不朽徐陵欧阳硕碑式刋丰琰徐悱拟白马篇归报明天子燕然今复刋刘禹锡哭吕衡州诗欲为君刋第二碑刋岂止可作削除用乎字彚依杨氏殊谬近古今韵略仍谓俗作刻梓用误余故辨之
　　山海经集获之水其隂多银黄金杨氏曰银黄即黄银汉代用以为佩
　　按春秋运斗枢曰人君秉金徳而王则黄银见任昉齐明帝諡议黄银紫玉之瑞庾信羽调曲地不爱于黄银北史循吏隋辛公义为并州刺史山出黄银获之以献唐书太宗赐魏徴黄银带此皆真黄银也汉书酷吏杨仆封将梁侯懐银黄垂三组注曰银银印黄金印梁元帝长安有夹邪行大息骞金勒小息绾银黄刘孝标广絶交论近世有乐安任昉早绾银黄皆谓银印金印耳岂可谓汉代以黄银为佩乎他如西京杂记黄银树十株古嵩子真诀将白银化出砂令伏火鼔之乃成黄银或制以美名或成以药力皆非即黄银也山海经所云银黄金者当指银与黄金耳升庵据以为银黄凿矣
　　杨氏曰顷日与顾箬溪唱和雪诗次东坡叉字顾言叉字韵窄古人和此诗极多韵事押尽矣余言佛经力叉北齐书赵野叉皆竒僻未经人押
　　按仪礼特牲馈食礼宗人执毕郑注毕状如叉祔练祥执事用桑叉自此纯吉用棘心叉晋书吕光窃号河右中书监张资病光博营救疗有外国道人罗叉云能差资病后魏书江阳王元继长子元叉字伯儁小字夜叉又出帝初元勤叉封阳平县伯北史齐诸宦者有宦者卢勤叉又后魏书刘聪传聪逰猎无度其弟叉及子粲舆榇切谏隋书髙祖纪开皇二年诏太府少卿髙龙叉等创造新都三年以上柱国叱李长叉为信州总管炀帝纪上临戎于辽水桥大军为贼所拒不果济虎贲郎将钱士雄孟金叉死之唐书宗室志世祖次子湛封蜀王生子博叉封陇西王唐占经曰天竺前半月曰白博叉后半月曰黑博叉杜佑通典流鬼国在北海北北至夜叉国元史地理志西北地有若叉书记洞诠有健陀罗国药叉与王舍城婆多药叉书又有长者瞿答摩持货徃得叉城兴易又佛遗教经当尊重珍敬波罗提木叉叉字颇亦不少
　　杨氏曰吴越春秋后汉书赵煜撰晋书杨方撰今世所者煜耶方耶
　　按唐艺文志赵煜吴越春秋十二卷杨方吴越春秋削烦五卷吴越记六卷皇甫遵吴越春秋传十卷此数书自别何得混之
　　杨氏曰纲目书徴处士卢鸿为谏议大夫旧唐书作卢鸿一新唐书作卢鸿温公通鉴据新唐书纲目又据通鉴误减去一字
　　按唐书卢鸿字颢然开元五年诏曰鸿有泰一之道中庸之徳鸿至东都谒见拜谏议大夫固辞制许还山正太白同时人也太白有赠卢徴君昆弟又有口号赠徴君鸿诗果以鸿一为双名当日命题亦减去一字何也
　　杨氏曰何承天纂文仲师长尺二寸未知何据
　　按梁书刘杳沈约问杳云何承天纂文竒博其书载张仲师及长颈王事此何出杳曰仲师长尺二寸出论衡长颈是毗骞王朱建安扶南以南记云古来至今不死又徐坚初学记引纂文曰汉光武时頴川张仲师长尺二寸南史扶南传曰顿逊国之外大海洲中又有毗骞国去扶南八千里其王身长丈二头长三尺自古不死莫知其年南方号曰长颈王
　　杨氏曰古乐府井公能六博玉女善投壶盖因井星形如博局而附会之亦诗人北斗挹酒浆之意也
　　按穆天子曰天子北入于邴与井公博三日而决又曰西升于阳口过于灵口井公博郭璞注曰穆王徃返輙从井公愽逰明其有道徳人也梁萧绮拾遗録曰觞瑶池而赋诗期井伯而六博王褒诗谁能六着还须访井公陈谢燮方诸曲井公能六着玉女善投壶并用穆耳岂井星如博局之谓乎
　　杨氏曰武陵记四角三角曰芰两角曰菱按菱乃今之菱角芰乃今之鸡头楚辞缉芰荷以为衣若是菱叶何可为衣乎
　　按尔雅蔆蕨攗郭注蔆今水中芰周礼加笾之实有蔆郑注蔆芰也贾疏曰屈到嗜芰即蔆角也又吕忱字林楚人名蔆曰芰谓此也许氏説文蔆菱也楚曰芰秦曰薢茩王氏彚苑后汉昆明池有菱名薢茩此盖秦人之方言呼菱为薢茩者也尔雅薢茩光郭注芵明也叶黄鋭赤花实如山茱茰此芵明之菜别名薢茩非秦人所谓菱芰者也杨氏以屈到嗜芰为决明之菜非水中之芰盖误以尔雅薢茩即秦人呼芰之薢茩也又江淹莲赋着缥芰兮出波挈缃莲兮映渚今江南呼荷叶之桀出者曰芰荷芰荷之下藕之所在余即否此所以有缥芰之称也楚辞制芰荷以为衣魏都赋緑芰泛涛而浸潭芰即荷叶之髙者王注楚辞曰芰蔆也秦人作薢茩此盖注之谬杨氏疑菱叶不可为衣以为即今之鸡头何所据也
　　杨氏曰龙钟竹名年老曰龙钟言如竹枝之揺曵不能自禁持也
　　按琴操卞和退怨之歌曰紫之乱朱粉墨同空山歔欷涕龙钟究未知龙钟何义据星参三星直者为衡石一曰龙钟是龙钟大石之谓郭宪洞防记大秦国贡花蹄牛迹在石上皆如花形时得异石长十丈髙三丈立于望仙宫因名龙钟石和盖以良玉见弃洒涕于龙钟巨石为可悲耳老杜诗何大龙钟极于今出处妨贾岛诗身事龙钟应是分剧谈録引裴度曰见我龙钟故相戏耳此皆以迟重难行一如龙钟之巨石有妨出处盖用洞防之説也王褒与周谟书援笔纸龙钟横集岑参诗双袖龙钟泪不干则用琴操之説也若谓如竹枝揺曵韩昌黎诗白首夸龙钟夸字已费解矣杜弢为侯景檄梁文龙钟稚子东坡赠叚田诗龙钟三十九亦可谓年老者不自禁持乎南越志龙钟大竹径七八围节长一丈二尺庾子山卭竹杖赋每与龙钟之族幽翳沉沉嵇含笔铭采管龙钟防毫秋兎萧子显诗横吹龙钟管奏鼔象牙笙皆引用之若以为竹枝揺曵岂独龙钟为然哉
　　杨氏曰宋人送使臣使契丹诗以青对紫蒙人多不知其出处按晋书慕容氏自谓有熊氏裔邑于紫蒙之野盖以慕容比辽方虚谷注云紫蒙虏中馆名盖隔壁妄猜之语
　　按唐书张守珪契丹别部李过折以众降守珪次紫防川大阅军实赏将士又唐地理志平州北平郡有温沟白望西狭石东狭石緑畴米砖长杨黄花紫防白狼昌黎辽东十二戍紫蒙正契丹地名送人使契丹用之岂必定以慕容比之耶又按宋使章频使契丹至紫蒙馆卒契丹遣内史就馆奠祭紫蒙为馆名非妄猜也
　　杨氏曰按王莽立西海郡于西宁之地亦妄也今滇西百夷之外有大海在今阿瓦地沐璘曽至其地有诗云篙师百橹齐揺去阿瓦城边水似汤即西海无疑矣又按王充论衡云汉得西王母石室因立西海郡而汉书不载其事
　　按汉地理志金城临羌县师古注曰阚骃云西有卑禾羌即献王莽地为西海郡者也王莽莽遣中郎将李宪等多持金帛诱塞外羌愿内属宪言羌豪良愿等愿为内臣献鲜水海允谷盐池平地美草莽奏请受良愿等所献地为西海郡安得谓西海在滇西之阿瓦而以西宁之西海郡为妄耶又按隋书地理志西海郡置在古伏俟城即吐谷浑国都有西王母石窟青海盐池汉立西海郡即此地也所称西王母石室与论衡正同安得妄以阿瓦为证耶温庭筠昆明水战词注亦引论衡西海郡云在阿瓦皆谬
　　杨氏曰向得石鼓文拓本于先师李文正公所载有六百五十七字完好无譌
　　按古文苑序云石鼓文孙洙得于佛书龛中凡四百九十七言至明正徳嘉靖时安得有六百五十七字
　　杨氏曰南史称张融海赋胜元虚惜今不北堂书钞载其略如湍转则日月似惊浪动则星辰如覆信为竒也
　　按南史张融融浮海至交州于海中遇风作海赋后以示镇军将军顾觊之觊之曰卿此赋实超虚但恨不道盐耳融即求笔注曰漉沙构白波出素积雪中春飞霜暑路此四句后所足也余不载而南齐书融本海赋具有全文凡一千五百九十六字所缺者五字而已乃谓惜今不当时亦未见南齐书耶又警句如囘混浩溃巅倒发涛浮天振逺灌日飞髙摐撞则八纮摧隤鼔怒则九纽拆裂长风以举波漷天地而为势荡洲礉岸而千里若崩冲崖沃岛其万国如战振骏气以摆雷飞雄光以倒电诡激雄伟殊当过木华也
　　杨氏曰汉武内王母使侍女问云上问起居逺隔绛河道家有绛霄绛河即绛霄也
　　按王嘉拾遗记曰绛河去日南十万里波如绛色多赤龙渔而肥美可食上仙服得之则后天而死逺隔绛河盖谓此也庾信诗绛河应逺别亦是逺隔之意若杜审言七夕诗青云断绛河杜甫诗云霄出绛河乃银河耳
　　杨氏曰汉灵帝修南宫铸天禄虾蟆转水入宫天禄即大虾蟆伯乐之子案图索骏以虾蟆为马即天禄也按灵纪光和四年复修玉堂殿铸天禄虾蟆注云天禄兽也汉宫殿疏天禄麒麟阁萧何造水经注邓州南阳县北宗资碑旁有两石兽镌其一曰天禄一曰辟邪吴均赠王治书僧孺诗故人扬子云挍书麟阁下骆賔王帝京篇挍文天禄阁习战昆明水宋张梦卿家有太康墓中所得紫金钿铜天禄髙仅寸许长可尺余天禄盖兽名一曰天鹿后汉书西域注似鹿长尾一角者为天鹿古禄鹿通用即所谓天禄也史记孝武帝本纪获一角兽若麃然索隐曰麃音步交反按韦昭云体若麕而一角又周书王会解云麃者若鹿尔雅云麃大鹿也牛尾一角郭璞曰汉武获一角兽若麃谓之麟是也汉时以天禄为麟岂可谓虾蟆即天禄乎孙绰漏刻铭隂虫承防即虾蟆矣唐开元占经引皇甫谧曰鹑首一名天禄则余盖未之前闻
　　杨氏曰马总意林引相贝经不著作者读初学记始知为严助作
　　按胡元瑞续笔丛云初学记无艺文类聚乃有之用修盖误记也今按初学记引严助相贝经曰尧悬贝于防宫元瑞遽以为无殊谬也又按艺文类聚云相贝经朱仲受之于琴髙严助为会稽太守仲遗助以径寸之珠并致此文于助则经非助作也
　　杨氏曰汉书注齐服官有吹纶方空之目梁费昶诗金辉起步揺红彩发吹纶吹纶不知何物据诗意想是妇人所执之物如暖扇之类
　　按章帝纪诏齐相省冰纨方空縠吹纶絮注云纶似絮而细吹言吹嘘可成亦纱也纪本言纶絮注乃以为纱非据南越志威宁县有穿州其上多纶木似谷皮可以为绵吹纶盖絮之轻者故以纶名后魏食货志天兴中诏采诸漏户令输纶绵梁张瓉谢太子赉果然褥啓严氷在节朔颷结宇吹纶媿暖挟纩懐慙则吹纶为絮之轻细者明矣
　　杨氏曰阊阖一作阊省门从户也仪礼又作防从盍而去皿也
　　按□文曰防古阖字玉篇羌据公答二反礼杂记不帷注既出则施其防陆氏曰防也此当公答反仪礼士丧礼君使人吊彻帷防之事毕则下之贾氏曰防是搴举之名事毕则施下之此乃羌据反槩云同阖非也今字书止知有阖音矣
　　杨氏曰汉艺文志鬼谷区三篇注即鬼防区也郊祀志冤候问于鬼防区注即鬼容区今按鬼谷即鬼容以字相似而误也髙似孙子畧便谓艺文志无鬼谷子何其轻于立论乎
　　按史封禅书黄帝得寳鼎宛朐问于鬼防区又曰鬼防区号大鸿死葬雍李竒注区黄帝时诸侯苏秦列东师事于齐习之于鬼谷先生又张仪列始尝与苏秦俱事鬼谷先生学术徐广曰颍川阳城有鬼谷盖是其人所居因为号隋经籍志鬼谷子周世隐于鬼谷冯衍显志赋幽张仪于鬼谷章懐太子注鬼谷谷名今洛州唐志有乐台注鬼谷子三卷史记注作乐壹疑误也杨云鬼谷子即鬼容区而改汉艺文之鬼容为鬼谷谬误何啻千里
　　杨氏曰文赋寤防露与桑间又虽悲而不雅注引东方朔七谏楚客放而防露作谬矣防露与桑间为对则为滛曲可知谢庄月赋徘徊房露惆怅阳阿房与防古字通以房露对阳阿又可证其非雅曲也拾翠集引王彪之竹赋上承霄而防露下漏月而来风庇清弹于幕下影嬥歌于帷中盖楚人男女相悦之曲有防露有鸡鸣如今之竹枝
　　按楚辞上葳蕤而防露兮下泠泠而来风戴凯之竹谱上宻防露下疎来风北齐萧放咏竹诗懐风枝转弱防露影逾浓梁刘孝标诗竹萌始防露桂挺已含芳周庾信诗含风揺古度防露动林于虞世南诗波放含风影流揺防露枝承霄防露犹言干霄蔽日也岂可以竹赋防露同为男女相悦之曲乎灵运山居赋楚客放而防露作注曰楚人放逐东方朔感江潭而作七谏又文赋注曰灵运以七谏有防露之言遂以七谏为防露则是楚客放而防露作亦非朔七谏语也
　　杨氏曰李淳风引诗纬十五国星野云邶国当螔蝓之宿注螔蝓蜗牛也玉篇与蜾同而解为螉细腰蜂又不可晓名物之难辨如此
　　按尔雅蚹蠃螔蝓螔音移注云即蜗牛也开元占经引地轴占曰营室一名鮧或作蛦蝓即螔蝓也营室东壁为娵訾卫之分野故邶国当螔蝓之宿也説文引诗曰螎臝负之玉篇螎与蜾同埤雅曰蜾蠃即今细腰蜂也一名蒲卢一名螉化书曰蜂毒在尾垂頴如锋故谓之蜂今书家以书法匾者号藏锋法曰螎匾书史唐徐季海江南李楚金皆工小篆号匾法湘山野録江南徐骑省铉善小篆尝自谓晚年始得螎匾法元吴观颖诗楚金匾犹躇蹈是也山堂肆考正字通皆云螎与融同其譌舛甚矣
　　杨氏曰诗注仓庚商庚也即黄也李邵曰一名楚雀方言曰齐人谓之抟黍今布谷也此鸟当名愽谷按诗黄鸟于飞毛曰黄鸟黍也尔雅皇黄鸟郭注曰俗呼黄离留亦名抟黍説文□摧黄也权即离古字从黍故或有抟黍之名陆玑诗疏曰幽州人谓之黄莺齐人谓之黍九经释文抟徒端反非搏也王伯厚谓演繁露抟黍为莺不知何出盖未读葛覃注也唐孙处咏黄莺诗声诗辨黍比兴思无穷王半山诗翳木窥抟黍借草听批颊又诗视遇若黍好音而睍睆皆用葛覃注耳用修误抟为搏解黍为谷云此鸟当名博谷即布谷也按广雅击谷布谷也以布种时鸣岂抟黍耶其谬误徃徃如此
　　杨氏曰注疏中有蜀才姓名宋儒谓蜀才即范长生盖别无所见也陈子昻集东海王霸西山蜀才皆避人养徳躬耕求志由此观之范长生与蜀才自是二人按后魏书昭帝十年李雄僣称成都王年号建兴时涪陵人范长生颇有术数劝雄即真十二年僣称皇帝拜长生为天地太师领丞相西山王陈子昻集所谓西山蜀才也唐艺文志有蜀才注易十卷陆氏释文所引易有蜀才本王应麟玉海曰蜀才人多不识顔之推曰范长生也以蜀才为范长生非宋儒之説亦非二人
　　杨氏曰王建宫词四靣勾栏在水中叚国沙州记吐谷浑于河上作桥谓之河厉勾栏甚饰勾栏之名始见此
　　按古今注汉成帝顾成庙玉鼎金鑪槐树悉为扶老勾栏勾栏自汉有之
　　杨氏曰王羲之兰亭修禊事春禊也刘桢鲁都赋素秋二七天汉指隅人胥祓禳国子水嬉七月十四日秋禊也
　　按唐明皇八月五日生张説上大衍厯序谨以开元十六年八月端午赤光照室之夜献之唐类表有宋璟请以八月五日为千秋节表云月惟仲秋日在端午则凡月五日皆可称端午也唐文宗开成元年归融为京兆尹时两公主出降府司供帐事繁又俯近上已曲江赐宴奏请改日上曰去年重阳取九月十九日未失重阳之意今改取十三日可也则上已不必初三重阳不必初九也东坡在海南艺菊九畹以十一月与客泛菊作重九此又以仲冬之十五日为重阳也正与七月十四之修禊同为佳话
　　杨氏曰晋谚云和峤牛咸秋王戎踢嬲不得休王半山诗嬲汝以一句西归痩如腊又细浪嬲雪千娉婷按晋史潘岳为河阳令宻作謡曰阁道东有大牛王济鞅裴楷秋和刺促不得休世説和峤鞅裴楷秋王济剔嬲不得休今以裴楷为咸王济为王戎皆误嵇康与山巨源絶交书足下若嬲之不置不过欲为官得人以益时用耳隋经籍志是诸邪道并来嬲恼梁吴孜春闺怨栁枝皆嬲燕桑叶复催蚕诸用嬲字并在半山之前
　　杨氏曰张伯英与使君朱寛书上比崔杜不足下方罗赵有余
　　按三辅决録赵袭炖煌太守先是杜伯度崔子玉以工草书称于前世袭与罗辉亦以能草颇自矜夸故张伯英与袭同郡太仆朱赐书曰上比崔杜不足下方罗赵有余后汉书赵岐注亦引张伯英与朱赐书杨以为使君朱寛非也
　　杨氏曰潦水出塞外卫臯山莵有大潦山小潦山所出大潦即今潦水小潦即今浑源河潦音辽
　　按前汉地理志元莵髙句辽山辽水所出西南至辽队入大辽水后汉郡国志注刘昭引山海经曰辽水出白平东郭璞曰出塞外御白平山又桑钦水经亦言辽水出卫白平山此盖指大辽水也辽山小辽水所出西南至辽队入大辽水是二辽分出合为一水安得以小辽水为浑源河乎至所言卫臯卫当是御之譌而臯乃合白平二字之譌也改辽为潦亦误
　　杨氏曰宋文帝受命颂南通舜梧北平尧栁其句极工且新
　　按晋载记苻健健遣其子苌率雄菁等众五万距温于尧栁城愁思堆温转战而前次于灞上颂所谓北平尧栁盖此城也
　　杨氏曰梼当音俦梼杌之音涛盖因陆徳明九经释音而误
　　按周礼外史氏注引楚之梼杌陆氏释文音徒刀反史记卫霍列传从至梼余山索隐曰梼余音桃徒又郭璞尔雅序曰璞不揣梼昧注曰梼音桃家语鱼之大名曰防亦徒刀切梼自有俦涛两音安得一之
　　杨氏曰勾陈不知何物宋神宗祀六神以勾陈为麒麟又曰勾陈天马也
　　按荆州占曰勾陈黄龙之位也若以为麟鹖冠子曰麟元枵之精也若以为天马房为天驷安用复祀勾陈乎
　　杨氏曰太行一名五行山列子作太形则行本音也崔伯阳感山赋云起为名丘妥为平冈巍乎甚尊其名太行盖趂韵之误
　　按淮南子曰武王欲筑宫于五行之山周公曰五行险固徳能覆也髙诱注曰今太行山也列子曰太形王屋二山方七百里此用修之所据也然按诗百尔君子不知徳行不忮不求何用不臧又晋成公绥弃故笔赋慕羲氏之画卦载万物于五行乃发虑于书契采秋毫之頴芒徳行五行皆有户郎反不得以崔为趂韵之误








</div>
    <div class="pagination">
<a href="管城硕记_page25.html">上一页</a><span>...</span><a href="管城硕记_page21.html">21</a><a href="管城硕记_page22.html">22</a><a href="管城硕记_page23.html">23</a><a href="管城硕记_page24.html">24</a><a href="管城硕记_page25.html">25</a><span class="current-page">26</span><a href="管城硕记_page27.html">27</a><a href="管城硕记_page28.html">28</a><a href="管城硕记_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
