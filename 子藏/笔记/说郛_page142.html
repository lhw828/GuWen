<!DOCTYPE html>
<html>
<head>
    <meta charset="UTF-8">
    <title>说郛 - 第 142 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 142 页/共 601 页</h1>
    <div class="content">　　太宗文皇帝平王世充于图籍有交闗语言构怨连结文书数百事太宗命杜如晦掌之如晦复禀上当如何太宗曰付诸曹吏行顷闻于外有大臣将自尽者上乃复取文书背裹一物疑石重上亲裹百重命中使沉滹沱中更不复省此与光武焚交谤数千章者何异
　　尹知章梦持巨凿破其腹
　　尹知章字文叔绛州翼城人少时性懵梦一赤衣人持巨凿破其腹若内草茹于心中痛甚惊寤自后聪敏为流辈所尊开元中张説表诣朝上召见延英上问曹植幽思赋何为逺取景物为句意防安在知章对以植所谓赋作不徒然若倚髙台之曲嵎望且重也处幽僻之闲深位至卑也望翔云之悠悠嗟朝霁而夕隂以为物无止定之意而上多改易也顾秋华之零落歳将暮也感歳暮而伤心年将易也观跃鱼于南沼使智者居于明非得志也聆鸣鹤于北林怨且和也搦素笔而慷慨守文而感也大雅之哀吟悯其时也仰清风以叹息思濯烦也寄予思于悲弦志在古也信有心而在逺措者大也重登髙以临川及上下也何余心之烦错宁翰墨之能意不尽也此幽思所以赋也上敬异之擢礼部侍郎集贤院正字
　　髙皇帝宴赏牡丹
　　髙皇帝御羣臣赋宴赏双头牡丹诗惟上官昭容一聨爲絶丽所谓势如连璧友心若臭兰人者使夫婉儿稍知义训亦足为贤妇人而称量天下何足道哉此祸成所以无赦于死也有文集一百卷行于世
　　魏证善治酒
　　魏左相能治酒有名曰醹渌翠涛常以大金甖内贮盛十年饮不歇其味即世所未有太宗文皇帝尝有诗赐公称醹渌胜兰生翠涛过玉薤千日醉不醒十年味不败兰生即汉武百味防酒也玉薤帝酒名公此酒本学酿于西域人岂非得大宛之法司马迁所谓富人藏万石葡萄酒数十歳不败者乎
　　裴令公训子
　　裴令公常训其子凡吾辈但可文种无絶然其间有成功能致身为万乘之相则天也
　　华阳洞小儿化为龙
　　茅山隐士呉绰素擅洁誉神凤初因采药于华阳洞口见一小儿手把大珠三颗其色莹然戏于松下绰见之因前询谁氏子儿犇忙入洞中绰恐为虎所害遂连呼相从入欲救之行不三十步见儿化作龙形一手握三珠填左耳中绰素刚胆以药斧斸之落左耳而三珠已失所在龙亦不见出不十余步洞门闭矣绰后上皇封素养先生此语贾宣伯説
　　贾宣伯有治三虫之药
　　贾宣伯有神药能治三虫止熬黄栢木以热酒沃之别无他味一日过松江得巨鱼置于水罟中因投水刀圭药鱼引吸中即死取视则见八足若爪利焉后呉江有怪土人谓蛟为害宣伯以数刀圭投潭中明旦老蛟死浮于水而水虫莫知数皆为药死山人此药云本受之于閤皂山王天师乃仙方耶而涉海者亦或需焉故书之
　　李林甫以毒虐弄正权
　　恵州一娼女震厄死于市衢脇下有朱字李林甫以毒虐弄正权帝命列仙举三震之疑此女子偃月公后身耶谲而可惧元和元年六月也
　　张复条山集论世外事
　　张复澧州人饱书帙作条山集三十卷论世外事此人兼得神鬼趣隐不仕有文集行于世
　　罗池石刻
　　罗池北龙城胜地也役者得白石上防辨刻画云龙城柳神所守驱厉鬼山左首福土氓制九丑余得之不详其理特欲隐予于斯欤
　　刘仲卿隐金华洞
　　贾宣伯爱金华山即金双谿别界其北有仙洞俗呼为刘先生隐息处其内有三十六室广三十六里石刻上以松炬照之云刘严字仲卿汉室射声校尉当恭显之际极谏被贬于东陬隐迹于此莫知所终即道士萧至所记也山口人时得玉篆牌俗刘仲卿毎至中元日来降洞中州人祈福寻谿口边得此者当巨富此亦未必为然然仲卿亦梅子真之徒欤
　　赵昱斩蛟
　　赵昱字仲明与兄冕俱隐青城山从事道士李珏隋末帝知其贤徴召不起督让益州太守臧賸强起昱至京师帝縻以上爵不就独乞为蜀太守帝从之拜嘉州太守时犍为潭中有老蛟为害日久截没舟船蜀江人患之昱涖政五月有小吏告昱防使人往青城山置药渡江溺死者没舟航七百艘昱大怒率甲士千人及州属男一万人夹江岸鼓噪声振天地昱乃持刀没水顷江水尽赤石岩半崩吼声如雷昱左手执蛟首右手持刀奋波而出州人顶戴事为神明隋末大乱潜以隐去不知所终时嘉陵涨溢水势汹然蜀人思昱顷之见昱青雾中骑白马从数猎者见于波面鞭而过州人争呼之遂吞怒眉山太守荐章太宗文皇帝赐封神勇大将军庙食江口歳时民疾病祷之无不应上皇幸蜀加封赤城王又封显应侯昱斩蛟时年二十六珏仙去亦封佑应保慈先生
　　宋单父种牡丹
　　洛人宋单父字仲儒善吟诗亦能种艺术凡牡丹变易千种红白鬭色人亦不能知其术上皇召至骊山植花万本色様各不同赐金千余两内人皆呼为花师亦幻世之絶蓺也


　　説郛卷二十六上
　　钦定四库全书
　　説郛卷二十六下　　　　明　陶宗仪　撰桂苑丛谈【冯翊】
　　张绰有道术
　　咸通初有进士张绰者下第后多游江淮间颇有道术常养气絶粒嗜酒耽碁又以炉火药术为事一旦覩天大哂命笔题云争奈金乌何头上飞不住红炉谩烧药玉顔安可驻今年花发枝明年叶落树不如且饮酒莫管流年逝人以此异之不喜装饰多歴旗亭而好酒杯也或人召饮若遂合意则索纸剪蛱蝶三二十枚以气吹之成列而飞如此累刻以指收之俄皆在手见者求之即以他事为阻常游盐城多为酒困非类辈欲乘酒试之相竞较力留系是邑中醒乃述课得陈情二首以上狄令乃立释之诗所纪惟一篇云门风常有蕙兰馨鼎族家霸国名容貌静悬秋月彩文章髙振海涛声讼堂无事调琴轸郡阁何妨醉玉觥今日东渐【音尖】桥下水一条从此镇长清自后狄宰多张之才次求其道日久延接欲其术张以明府勲贵家流年少而宰剧邑多声色狗马之求未暇志味奥因赠诗以开其意云何用梯媒向外求长生只在内中修莫言大道人难得自是行心不到头他日将欲离去乃书琴堂而别后人多云江南上升初去日乘醉因求捣网剪纸鹤二只以水噀之俄而翔翥乃曰汝先去吾即后来时狄公亦醉不暇拘留遂得去其所题云张绰张绰自不防天下经书在腹内身却腾腾处世间心即逍遥出天外至今江淮好事者记绰时事诗极多
　　太尉朱崖辩狱
　　太尉朱崖出镇浙右有甘露寺主事者诉交代得常住什物被前主事隐用却常住金若干两引证前数辈皆有递相交割文字分明众词皆指以新得替者隐用之且初上之时交领既分明及交割之日不见其金鞫成具狱伏罪昭昭然未穷破用之所由或以僧人不拘细行而费之以是无理可伸甘之死地一旦引处之际公疑其未尽防以意揣之髠人乃具实以闻曰居寺者乐于知事前后主之者积年已来空交分两文书其实无金郡众以某孤立不杂辈流欲乘此挤排之因流涕不胜其寃公乃悯而恻之曰此固非难也俛仰之间曰吾得之矣乃立即召兠子数乘命闗连僧入对事咸遣帘子毕令门不相对命取黄泥各令模前后交付下的金様以凭证据僧既不知形段竟模不成公怒令刻前辈皆一一伏罪其所排者遂获清雪
　　崔张自称侠
　　进士崔涯张祜下第后多游江淮常嗜酒侮谑时辈或乘饮兴即自称侠二子好尚既同相与甚洽崔因醉作侠士诗云太行岭上三尺雪崔涯袖中三尺铁一朝若遇有心人出门便与妻儿别由是往往播在人口崔张真侠士也以此人多设酒馔待之得以互相推许一旦张以诗上牢盆使出其子授漕渠小职得堰俗号冬张二子一椿儿一桂子有诗曰椿儿绕树春园里桂子寻花夜月中人或戏之曰贤郎不宜作这等职张曰冬合出祜子戏者相与大哂后歳余薄有资力一夕有非常人装饰甚武腰劒手囊贮一物流血于外入门谓曰此非张侠士居耶曰然张揖客甚谨既坐客曰有一讐人十年莫得今夜获之喜不可已指其囊曰此其首也问张曰有酒否张命酒饮之客曰此去三数里有一义士余欲报之则平生恩讐毕矣闻公气义可假余十万缗立欲酬之是余愿矣此后赴汤蹈火为狗为鸡无所惮张且不吝深喜其説乃扶囊烛下筹其缣素中品之物量而与之客曰快哉无所恨也乃留囊首而去期以却囬及期不至五鼓絶声东曦既驾杳无踪迹张虑以囊首彰露且非已为客既不来计将安出遣家人将欲埋之开囊出之乃豕首矣因方悟之而叹曰虚其名无其实而见欺之若是可不戒欤豪侠之气自此而丧矣
　　班支使解大明寺语
　　太保令狐相出镇淮海日支使班与从事俱游大明寺之西廊忽覩前壁题云一人堂堂二曜重光泉深尺一防去冰旁二人相连不欠一边三梁四柱烈火燃添却双勾两日全诸賔至而顾之皆莫能辨独班支使曰一人非大字乎二曜者日月非明字乎尺一者寸土非寺字乎防去冰旁水字也二人相连天字也不欠一边下字也三梁四柱烈火燃无字也添却双勾两日全比字也以此观之得非大明寺水天下无比八字乎众皆恍然曰黄绢之竒智亦何异哉降叹弥日询之老僧曰顷年有客独游题之而去不言姓氏
　　赏心亭
　　咸通中丞相姑臧公拜端揆日自大梁移镇淮海政绩日闻未期周荣加水土移风易俗甚洽羣情自彭门乱常之后藩镇疮痍未平公按辔防已而治之补缀頽毁整葺坏纲功无虚日以其郡无胜游之地且风亭月榭既已荒凉花圃钓台未惬深防一朝命于戏马亭西连玉钩斜道开辟池沼搆葺亭台挥斤既毕萃其所芳春九旬都人士女得以游观一旦闻浙右小校薛阳陶监押度支运米入城公喜其姓同曩日朱崖左右者遂令询之果是其人矣公愈喜似获古物乃命衙庭小将代押留止别馆一日公召陶同游问及往日芦管之事陶因献朱崖陆鬯元白所撰歌一曲公亦喜之即于兹亭奏之其管絶防毎于一觱栗管中常容三管也声如天际自然而来情思寛闲公大佳赏之亦赠其诗不记终篇其发端云虚心纤质鴈衔余凤吹龙吟定不如于是赐赉甚丰出其二子皆授牢盆倅职初公构池亭毕未有名因名赏心诸从事以近公讳盖赏字有尚也公曰宣父言徴不言在言在不称徴且非内官宫妾何避其疑哉遂不改作其亭自秦毕陷逆乃为刍豢之地嗟乎公孙之东阁刘屈牦后为马廐亦何异哉
　　方竹柱杖
　　太尉朱崖公两出镇于浙右前任罢日游甘露寺因访别于老僧院公曰弟子奉诏西行祗别和尚老僧者熟于祗接至于谈话多空教所长不甚对以他事由是公怜而敬之煑茗既终将欲辞去公曰昔有客遗笻竹杖一条聊与师赠别亟令取之须臾而至其杖虽竹而方所持向上节眼须牙四面对出天生可爱且朱崖所宝之物即可知也别后不数歳再领朱方居三日复因到院问前时拄杖何在曰至今宝之公请出观之则老僧规圎而漆之矣公嗟叹再弥日自此不复目其僧矣太尉多蓄古逺之物云是大宛国人所遗竹唯此一茎而方者也昔者友人尝语愚云往歳江行风阻未得前去沿岸野步望山岭而去忽见兰若甚多僧院覩客来皆扃门不内独有一院大敞其户见一僧翘足而眠以手书空顾客殊不介意友生窃自思书空有换鹅之能翘足类坦牀之事此必竒僧也直入造之僧虽强起全不乐客不得已而问曰先达有诗云书空跷足睡路险仄身行和尚其庶几乎僧曰贫道不知何许事适者畵房门拔匙客不辞而出呜呼弥天四海之谈澄汰簸之对故附于此
　　杜可均却鼠
　　僖宗末广陵有穷丐人杜可均者年四十余人见其好饮絶粒毎日常入酒肆巡坐求饮亦不见其醉盖自量其所得人有怜之者命与之饮三两杯便止有姓乐者列酒旗于城街之西常许以隂雨往诸旗亭不及即令来此与饮可均有所求亦不造矣或无所获乃必过之乐亦无阻一旦遇大雪诣乐而求饮其主事者白云既已齧损即须据物陪来乐不喜其説可均乃问曰何故曰有人将衣物换酒收藏不谨致鼠齧坏杜曰此间屋院几何曰若干杜曰某弱年曽记得一符甚能却鼠即不知可有验否请书以试之术或有验则尽此室永无鼠矣就将符依法命焚之自此鼠踪遂絶不知何故杜属府城倾陷之后秦毕重围之际容貌不改皆为絶粒耳
　　李将军为左道所悮
　　防军李将军全皋罢淮海日寓于开元寺以朝廷艰梗未获西归一旦有一小校绍介一道人云能炉火之事防军乃延而客之自此常与之善一日话及黄白事道人曰唯某颇能得之可求一鼎容五六万已来者得金二十余两为毎日给水银药物火足而换之莫穷歳月终而复始李喜其説顾囊有金带可及其数以付道人诸药既备用火之后日日亲自看验居数日觉有防倦乃令家人亲爱者守之数日既满斋沐而后开金色灿然的不虚矣李拜而信之三日之内添换有一日道人不来药炉一切如旧疑之俄经再宿初且讶其不至不得已启炉而视之不见其金矣事及导引小校代填其金道人杳无踪迹
　　沙弥辩诗意
　　干符末有客寓止广陵开元寺因友防语愚云顷年在京权寄青龙寺日见有客尝访寺僧届賔署属主者忽遽不暇留连翌日复至又遇要地朝客不得展敬别时又来亦阻他事客怒色取笔题门而去词曰龛龙东去海时日隐西斜敬文今不在碎石入流沙僧众皆不能详独有沙弥能解之众问其由则曰龛龙去矣乃合字也时日隐西寺字也敬文不在茍字也碎石入沙卒字也此不逊之言辱我曹矣僧人大悟追前人杳无踪迹客云沙弥乃懿皇朝文皓供奉
　　客饮甘露亭
　　有甘露寺僧语愚云呉王收复浙右之歳明年夏中夜月莹无云望江澄澈如昼诸徒侣悉已禅寂竟无人踪禽犬皆息矣独某黙黙持课时亦惜其皎月未沈房廊临江恰幽静俄有数人自西轩而来领仆厮辈携酒壶直抵望江亭而止皆话今宵明月江水清澄得与诸人邂逅相遇且不辜兹景矣僧窥之而思曰中夜禁行客自何来必是幽灵异人乎乃于窻际俯伏而伺之既至坐定命酒罗列果食器皿随时所有东向一人南朝之衣清甚美西坐一人北【阙】之服魁梧亹亹北行一人逢掖之衣指东向者设礼而坐南行一人朱衣霜简清瘦多髯飞杯之顷东向者语西坐曰项羽重瞳犹有乌江之败湘东一目宁为四海所归果致如是乎【阙】服乃笑而言曰往者贤金昆不竪篱棘见未萌吾子岂有向来之患乎由是二客各低头不乐南向朱衣曰时世命也知复何为且某又忽致此二三君子以为何如东向者曰朝代虽殊古今一致俾公纵无满宫多少承恩者似有容华妾也亦恐不脱此难北向逢掖衣曰此犹可也大忌者满身珠翠将何用唯与豪客拂象牀大患此也朱衣欷歔低头而已东向曰今日得恣纵江南之游皆乏风流矣仆记云邑人种得西施花千古春风开不尽可谓越古超今矣酒至西行北服曰各徴曩日临危一言以代丝竹自吟自送可乎众曰可北服乃执杯而吟曰赵壹能为贼邹阳解献书可惜西江水不救辙中鱼次至逢掖举杯而歌曰伟哉横海鳞壮矣天翼一旦失风水翻为蝼蚁食巡至东向曰功遂侔昔人保退无智力既涉太行险兹路信难陟以至朱衣乃朗吟曰握里龙蛇纸上鸾逡巡千幅不将难顾云已往罗隐耄更有何人逞笔端吟罢东楼晨钟遽鸣僧户轧然而启歘尔而散竟无踪矣僧之聪慧不羣多有遗之者愚故得而录其畧焉
　　崔英
　　崔英年九歳在秦王苻坚宫内读书坚殿上方卧诸生皆趋英独缓步恠而问之英曰陛下如慈父非桀纣君何用畏乎又问卿读何书曰孝经坚曰有何义曰在上不骄坚为之起更问有何义曰自天子至于庶人章上爱下下敬上坚曰卿好待十七必用卿为大夫英曰日月可重见陛下至尊不可再覩洪恩士或可用则用何在后期坚曰须待十七必召卿也及期拜谏议大夫
　　髙浟
　　髙浟为沧牧善捕贼有人失黒牛背上有白毛韦道建曰髙浟捉贼无不获矣得此可为神浟乃诈为州县市牛皮不限多少倍酬其直使主认之因获是贼
　　髙延宗
　　髙延宗北齐文帝之弟纵恣过度为齐牧乃于楼上溺而使人向上张口承之又以猪肉和粪以饲左右
　　崔度
　　崔度隋文时为太仆卿尝戒左右曰无得诳我后因食鳖问侍者曰美乎曰美度曰汝不食安知其美皆杖焉长安为之语曰宁饮三斗醋不见崔度宁茹三斗艾不逢屈突盖盖同时虐吏也
　　王梵志
　　王梵志衞州黎阳人也黎阳城东十五里有王徳祖者当隋之时家有林檎树生瘿大如斗经三年其瘿朽烂徳祖见之乃撤其皮遂见一孩儿抱胎而出因收养之至七歳能语问曰谁人育我及问姓名徳祖具以实告因林木而生曰梵天后改曰志我家长育可姓王也作诗讽人甚有义防盖菩萨示化也
　　法庆
　　释法庆炀帝时在长安先天寺造文六夹柱像未成暴亡时宝昌寺僧大智亦卒三日而还良久云见宫殿若王者见法庆在一像前语曰法庆造像未毕何乃令我死检簿者曰命禄俱尽像曰须成我矣可给荷叶以终其事言讫大智再生众异之往问法庆亦话説其验迹竟不能食毎旦食荷叶一枚斋时三枚如此五年功就而卒
　　崔膺
　　崔膺博陵人也性狂少长于外家不齿及长能文首出众子作道旁孤儿歌以讽外氏其文典而美常在张建封书院怜其才引为上客善为畵时因酒兴偶畵得一疋马为诸小儿窃去一旦将行营大呌称膺失马张公令捕之厢将问毛色应云膺马昨夜犹在氊下监军怒请杀之建封与监军先有约彼此不相违建封曰却乞取崔膺军中遂舍之
　　任廸简
　　任迪简为天徳军判官饮酒吏误以醋供迪简以李景略令酷发之必死乃强饮之吐血而归军中人闻皆泣感后景略卒军请为主自衞佐拜中宪为军使后镇亦定
　　采娘
　　郑代肃宗时为润州刺史兄侃嫂张氏女年十六名采娘淑贞其仪七夕夜陈香筵祈于织女是夕梦云舆雨盖蔽空驻车命采娘曰吾织女祈何福曰愿丐巧耳乃遗一金针长寸余缀于纸上置裙带中令三日勿语汝当竒巧不尔化成男子经二日以告其母母异而视之则空纸矣其针迹犹在张数女皆卒至娠女病而不言张氏有恨言曰男女五人皆卒复懐何为将复服药以损之药至将服采娘昏奄之内忽称杀人母惊而问之曰某之若终当为男子母之所懐是也闻药至情急是以呼之毋异之乃不服药采娘寻卒既葬母悲念乃收常所戏之物而匿之未逾月遂生一男子有动所匿之物儿即啼哭张氏哭女孩儿即啼哭罢即愈及能言常戏弄之物乃采娘后身也因名曰叔子后乃位至柱史
　　唐衢
　　周郑客唐衢有文学老而无成善哭毎一声音调哀切闻者泣下常游太原遇享军酒酣乃哭满座不乐主人为之罢宴矣
　　灵彻
　　越僧灵彻得莲花漏于庐山江西亷使丹以恵逺山中不知刻漏乃得铜叶制器状如莲花置盆水之上底孔漏水半之则沉每昼夜十二沉之节虽冬夏云隂月黒无所差矣



　　义山襍记【李商隐】
　　象江太守
　　荥阳郑璠自象江得怪石六其三耸而鋭上又一如世间道士存思圗畵人肺胃肝肾次第悬络者又一空中而隐外若癃瘿殃疝病不作物者又一色绀冰而理平漫弹之好声璠为象江三年不病瘴平安寝食乃还长安无家居妇儿寄止人舍下计辇六石道费俸六十万璠嗜好有意极类前辈人
　　华山尉
　　陶生有恒人善养又善与人游又善为官防昌初生病骨热且死是年长安中进士为陶生诔者数十人生在时吾已得之矣及既死吾又得之
　　宜都内人
　　武后篡既久颇放纵耽内习不敬宗庙四方日有叛逆防豫不暇时宜都内人以唾壶进思有以谏者后坐帷下倚檀机与语问四方事宜都内人曰大家知古女卑于男耶后曰知内人曰古有女娲亦不正是天子佐伏羲理九州耳后世娘姥有越出房閤断天下事者皆不得其正多是辅昏主不然抱小儿独大家革天姓改厺钗钏袭服冠冕符瑞日至大臣不敢动真天子也然今内之弄臣狎人朝夕进御者久未屏厺妾疑此未当天意后曰何内人曰女隂也男阳也阳尊而隂卑虽大家以隂事主天然宜体取刚亢明烈以消羣阳阳消然后隂得志也今狎弄日至处大家夫宫尊位其势隂求阳也阳胜而隂亦防不可久也大家始今日能屏去男妾独立天下则阳之刚亢明烈可有矣如是过万万世男子益削女子益专妾之愿在此后虽不能尽用然即日下令诛作明堂者
　　齐鲁二生
　　程骧
　　右一人字蟠之其父少良本郓盗人也晩更与其徒畜牝马草驘一私作弓矢刀杖学发冡抄道常就逈逺坑谷无庐徼处依大林木蚤夜侦作奸李师古贪诸土货下令防商郓与淮海近出入天下珍宝日日不絶少良致赀以万数毎旬时归妻子辄置食饮劳其党后少良老前所置食有大脔连骨以牙齿稍脱落不能食其妻辄起请党中少年曰公子与此老父椎埋剽夺十数年竟不计天下有活人今其尚不能食况能在公子叔行耶公子此厺必杀之草间无为铁门外老捕盗所得快少良黙惮之出百余万谢其党曰老妪真解事敢以此为诸君别众许之与盟曰事后败出约不相引少良由是以其赀发举贸转与隣伍重信义防死丧断鱼肉葱薤礼拜畵佛读佛书不复出里闬竟若大君子能悔咎前恶者十五年死子骧率不知后一日有过其母駡之曰此种不良庸有好事耶骧泣问其语母尽以少良时事告之骧号哭数日不食乃悉散其财逾年骧甚苦贫就里中举负给薪水洒扫之事读书日数千言里先生贤之时与饘糗布帛使供养其母后渐通五经歴代史诸子杂家往往同学人厺其师从骧讲授又其为人寛厚滋茂动静有绳墨人不敢犯乌重为郓帅喜闻骧与之钱数十万令市书籍骧复以其余赉诸生其里闾故徳少良者亦常来与骧孳息其货数年复致万金骧固不以为已有绳契管楗杂付比近用度费耗了不勘诘道益髙开成初相国彭城公遣其客张谷聘之骧不起
　　刘义
　　右一人字义不知其所来在魏与焦蒙闾冰田滂善任气重义大躯有膂力尝出入市井杀牛击犬豕罗网鸟雀亦或时因酒杀人变姓名遁去防赦得出后流入齐鲁始读书能为歌诗然恃其故时所为辄不能俛仰贵人穿屐破衣从寻常人乞丐酒食为活闻韩愈善友天下士步行归之既至赋冰柱云车二诗一旦居卢全孟郊之上樊宗师以文自任见义拜之后以争语不能下诸公因持愈金数斤厺曰此防墓中人所得耳不若与刘君为寿愈不能止复归齐鲁义之行固不在圣贤中庸之列然其能面道人短长不畏卒祸及得其服义则又弥缝劝谏有若骨肉此其过人无限













</div>
    <div class="pagination">
<a href="说郛_page141.html">上一页</a><span>...</span><a href="说郛_page137.html">137</a><a href="说郛_page138.html">138</a><a href="说郛_page139.html">139</a><a href="说郛_page140.html">140</a><a href="说郛_page141.html">141</a><span class="current-page">142</span><a href="说郛_page143.html">143</a><a href="说郛_page144.html">144</a><a href="说郛_page145.html">145</a><a href="说郛_page146.html">146</a><a href="说郛_page147.html">147</a><span>...</span><a href="说郛_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
